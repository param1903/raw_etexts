+++
title = "12 नवमप्रश्नः"

+++


अथ नवमः प्रश्नः.

------------------------------------------------------------------------

विचित्ररूपा विचित्रावयवाः ।

१



विचित्रविधिः ।

२



स्थावरजङ्गमान् कालः प्रवर्धते^([\[१\]](#cite_note-1)) ।

३



अणोरणुत्वं वहति ।

४



महतो महान् भवति ।

५



षड्रसाः कालचोदिताः ।

६



गुणावगुणवेदनं^([\[२\]](#cite_note-2)) कुर्वन्ति विषमकालहेतुकाः ।

७



विरुद्धफलदं विषमपाकपरिपाकजम् ।

८



सूच्या यावद्बलद्वयं भिद्यते स कालो लवः ।

९



त्रिशल्लवास्तृटिः ।

१०



तृटिद्वयं कालः ।

११



कालद्वयं मात्रा ।

१२



मात्राष्टादशभिः काष्ठा ।

१३



काष्ठास्त्रिंशत् कला ।

१४



कलास्त्रिंशत् क्षणः ।

१५



षड्भिरेका नाडिका ।

१६



नाडिकाद्वयं मुहूर्तम् ।

१७



तच्चतुर्भिर्यामः ।

१८



यामचतुर्भिर्दिवा ।

१९



तथा निशा ।

२०



अहर्निशं दिनम् ।

२१



पञ्चदशाहः पक्षः ।

२२



पक्षद्वयं मासः ।

२३



मासद्वयं ऋतुः ।

२४



त्रिऋतु एकायनम् ।

२५



षडृतवो द्वादशमासासंवत्सरः ।

२६



स वर्षस्तावद्बल^([\[३\]](#cite_note-3))नियामकः ।

२७



दिनपक्षमासऋतुसंवत्सरायनं कालं करोति ।

२८



रसभेदाद्विविधफलमन्योन्यं करोति ।

२९



द्रव्यभेदाद्दुरधिगता बहुकाले बहुविधा भूता भवन्ति ।

३०



मधुमाधवसमये मधुररसः प्रादुरभूत् ।

३१



मधुश्च माधवश्च वासन्तिकावृतू ।

३२



मधुररसः पवनं हन्ति कफप्रकोपहेतुकः ।

३३



ततोऽधिरसः पित्तं हन्ति कफप्रकोपकारकः^([\[४\]](#cite_note-4)) ।

३४



स्वादुस्तिक्ततया पाके भाति ।

३५



शुक्लधातुस्तेनैव वर्धते ।

३६



तद्विशुद्धगुणकारकः ।

३७



स्वस्थास्सप्तधातवः^([\[५\]](#cite_note-5)) प्रवर्धन्ते ।

३८



तदविकारे सति मधुप्रेरितं शुक्लम् ।

३९



तद्वृतौ^([\[६\]](#cite_note-6)) मधुरान्नादनं भेषजम् ।

४०



स्त्रीपुरुषयोरङ्गाङ्गलिङ्गनं तदा^([\[७\]](#cite_note-7)) ।

४१



सर्ववर्णपुंसां^([\[८\]](#cite_note-8)) तत्तत्प्रियतमाः पोषकाः ।

४२



तत्तत्काले तत्तद्रसवद्विभाति^([\[९\]](#cite_note-9)) ।

४३



तत्साजात्यरसवद्द्रव्यं पोषकम् ।

४४



शुक्रशुचिसमये आम्लरसः प्रादुरभूत् ।

४५



शुक्रश्च शुचिश्च ग्रैष्मावृतू ।

४६



अम्लरसः अनिलप्रकोपकारकः ।

४७



अधिकाम्लद्रव्यं पित्तप्रकोपनाशनम् ।

४८



कफप्रकोपहेतुर्भवति ।

४९



अधृतं^([\[१०\]](#cite_note-10)) पोषकं कार्यम् ।

५०



अन्नपानव्यञ्जनाहाराभिभाषणैः कालानुकूलस्रक्चन्दनादिकं भेषजम् ।

५१



एतदृतुनैव प्रापयेत् ।

५२



नभोनभस्यकालयोगाल्लवणरसः ^([\[११\]](#cite_note-11))प्रपद्यते ।

५३



नभश्च नभस्यश्च वार्षिकावृतू ।

५४



अस्थिधातुपोषकः तत्तत्कालोचितकार्यकारणः ।

५५



अविकारं निरीक्ष्यैतत्प्रयोजयेत्^([\[१२\]](#cite_note-12)) ।

५६



विसृष्टविण्मूत्राद्विमलाशयः ।

५७



लवणं पवनं हन्ति कफपित्तहेतुकम् ।

५८



हीनाधिकलवणरसः कफपवनं हन्ति पित्तं कुरुते ।

५९



इषोर्जमासयोगात्तिक्तरसः प्रादुरभूत् ।

६०



इषश्चोर्जश्च शारदावृतूम् ।

६१



तिक्तं स्वादु पाके ।

६२



हीनाधिकतिक्तरसः पित्तकफं हन्ति मारुतं कुरुते ।

६३



दोषहेतुप्रकोपो भवति ।

६४



सहसहस्यकालयोगात्कटुरसः प्रादुरभूत् ।

६५



सहश्च सहस्यश्च हैमन्तिकावृतू ।

६६



कटुकातिकटुकः कफानिलं हन्ति पित्तं कुरुते ।

६७



मांसधातुप्रदो भवति ।

६८



तपस्तपस्यसमययोगात्कषायरसः प्रादुरभूत् ।

६९



तपश्च तपस्यश्च शैशिरावृतू ।

७०



आमाशयस्थितापानानिलातिरोधनात्तत्प्रवर्तकसिरापूरितगुम्भनादनिलरोधनात्तन्मार्गगानिलप्रकोपनाद्गुल्मादयो
भवन्ति ।

७१



उदरहृदयकण्ठनासिकाशिरोरुजः ।

७२



तस्मादन्नपानानिलपूरितं मोचयेत् ।

७३



पक्वाशयगतान्ननिरोधनं नातिपीडनम् ।

७४



दोषास्तेनैव वर्धन्ते ।

७५



जलाशयपूरितमूत्रनिरोधस्तन्निरोधरोगहेतुकः ।

७६



तद्रोधास्सिरापथवेदनाविड्रोधान्त्रवृद्ध्यजीर्णाक्षिकर्णामयप्रदाः ।

७७



क्षुत्प्रतिहताक्षिकुक्षिशिरोर्विन्द्रियदौर्बल्यम् ।

७८



क्षारतीक्ष्णरसाञ्जनघ्राणनमनर्कविलोकनहेतुकम् ।

७९



क्षुच्छमनाभावजन्या दाहभ्रमबाधिर्यहेतुकुक्षिरुजः प्रजायन्ते ।

८०



तृष्णायास्तथा ।

८१



दाहतश्चेन्द्रियदौर्बल्यम् ।

८२



आलस्यातिजृम्भणानलो भवति ।

८३



तैलाभ्यङ्गाङ्गमर्दनम् ।

८४



कफनिरोधनाच्छ्वासो भवति ।

८५



अरुचिश्वासशीधुहिक्काहृदामयाः प्रपद्यन्ते ।

८६



जृम्भान्तर्धानात् कण्डूपाण्डुज्वरकुष्ठविसर्पिदुष्टकोष्ठामयाः प्रपद्यन्ते
।

८७



प्रियालापस्वापनं भेषजम् ।

८८



क्षतजासृङ्निरोधनात् शोभपाण्डुज्वरदोषप्रदो भवति ।

८९



छर्दितिरोधनात् मोहभ्रमारुच्यनिलातिमन्दकारकाः ।

९०



ऊर्ध्वाधोविरोचनं भेषजम् ।

९१



चरमधातुविसर्जनकालज्ञसन्निरोधनात् तेजअयुःक्षमो^([\[१३\]](#cite_note-13))
भवति ।

९२



मेहातिसारशोभहृदामयाः प्रपद्यन्ते ।

९३



इत्यायुर्वेदस्य नवमः प्रश्नः समाप्तः.

------------------------------------------------------------------------

1.  [↑](#cite_ref-1) प्रवर्धयतीति सुपाठः
2.  [↑](#cite_ref-2) णविधानं--A&C.
3.  [↑](#cite_ref-3) यावद्वर्षास्तावद्बाल--B&C.
4.  [↑](#cite_ref-4) नैतत् B कोशे.
5.  [↑](#cite_ref-5) स्वास्थानलः सप्तधातवः--A&C.
6.  [↑](#cite_ref-6) तद्वृद्धौ--सुपाठः.
7.  [↑](#cite_ref-7) तथा--A&C.
8.  [↑](#cite_ref-8) सर्वपुंसां--C.
9.  [↑](#cite_ref-9) द्रसो विभाति--C.
10. [↑](#cite_ref-10) अदृतं—C, अदृशं-–B.
11. [↑](#cite_ref-11) प्रादुरभूत्--B.
12. [↑](#cite_ref-12) त्प्ररोवयेत्--A&C.
13. [↑](#cite_ref-13) क्षयः इति पाठे भिषजः प्रमाणम्.
