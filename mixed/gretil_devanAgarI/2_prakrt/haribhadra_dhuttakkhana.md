+++
title = "Haribhadra: Dhuttakkhana"

+++


## Intro
  
  
  
  
Haribhadra: Dhuttakkhana  
  
  
  
  
  
Haribhadra: Dhuttakkhana (a Jaina satire in Prakrit)  
Based on the ed. Kornelius Krümpelmann, Frankfurt / M. 2000.  
  
  
Input by Kornelius Krümpelmann  
  
  
  
  
THIS GRETIL TEXT FILE IS FOR REFERENCE PURPOSES ONLY!  
COPYRIGHT AND TERMS OF USAGE AS FOR SOURCE FILE.  
  
Text converted to Unicode (UTF-8).  
(This file is to be used with a UTF-8 font and your browser's VIEW configuration  
set to UTF-8.)  
  
  
  
description:multibyte sequence:  
long a  ā     
long A  Ā     
long i  ī     
long I  Ī     
long u  ū     
long U  Ū     
vocalic r  ṛ    
vocalic R  Ṛ    
long vocalic r  ṝ    
vocalic l  ḷ    
vocalic L  Ḷ    
long vocalic l  ḹ    
velar n  ṅ    
velar N  Ṅ    
palatal n  ñ     
palatal N  Ñ     
retroflex t  ṭ    
retroflex T  Ṭ    
retroflex d  ḍ    
retroflex D  Ḍ    
retroflex n  ṇ    
retroflex N  Ṇ    
palatal s  ś     
palatal S  Ś     
retroflex s  ṣ    
retroflex S  Ṣ    
anusvara  ṃ    
visarga  ḥ    
long e  ē     
long o  ō     
l underbar  ḻ    
r underbar  ṟ    
n underbar  ṉ    
k underbar  ḵ    
t underbar  ṯ    
  
  
  
Unless indicated otherwise, accents have been dropped in order   
to facilitate word search.  
  
For a comprehensive list of GRETIL encodings and formats see:  
http://gretil.sub.uni-goettingen.de/gretil/gretdiac.pdf  
and  
http://gretil.sub.uni-goettingen.de/gretil/gretdias.pdf  
  
For further information see:

## पाठः


____________________________________________________

नमिऊण जिण-वर्ऽइन्दे तियसेसर-वन्दिए धुय-किलेसे ।  
विउसजण-बोहण्ऽअत्थं धुत्तक्खाणं पवक्खामि ॥ हध्_१।१ ॥  
    
ललिय-समिद्ध-जणवया अत्थि पुरी सुरपुरिं विसेसन्ती ।  
उज्जुय-जणाहिवासा उज्जेणी नाम नामेणं ॥ हध्_१।२ ॥  
    
तीसे उत्तरपासे नाणाविह-कुसुम-गुम्म-लय-गहणं ।  
महुयरि-गणोवगीयं उज्जाणं नन्दण-सरिच्छं ॥ हध्_१।३ ॥  
    
तत्थ्ऽ उज्जाण-गिहम्मी नाणाविह-रूव-कम्म-णिज्जुत्ता ।  
धुत्ताण सयाणेगा समागया कह वि हिण्डन्ता ॥ हध्_१।४ ॥  
    
माया-णियडि-पहाणा अकज्ज-णिच्च्ऽउज्जुया निरणुकम्पा ।  
थी-बाल-वुड्ढ-वीसत्थ-घाइणो वञ्चण्ऽएक्कपरा ॥ हध्_१।५ ॥  
(अन्त्यविपुला)  
    
धूव्ऽअञ्जण-जोगेहि य ओसोयणि-थम्भणीहिं विज्जाहिं ।  
सर-वण्ण-भेय-कुसला तेसि पहू पञ्च्ऽ इमे कमसो ॥ हध्_१।६ ॥  
    
मूलसिरि कण्डरीओ एलासाढो ससो य खण्डवणा ।  
एक्क्ऽएक्कस्स य तेसिं धुत्ताणं पञ्च-पञ्चसया ॥ हध्_१।७ ॥  
    
धुत्तीणं पञ्चसया खण्डवणाए य नवरि परिवारो ।  
सव्वाण वि ताण पहू मूलसिरी लोय-विक्खाओ ॥ हध्_१।८ ॥  
    
वट्टै य ताण कालो जलय-समुच्छन्न-सूर-ससि-मग्गो ।  
इन्दधणु-विज्जु-गज्जिय-जलयर-मुहलो वरिसयालो ॥ हध्_१।९ ॥  
    
सत्ताह-दुद्दिणम्मि य समन्तओ भरिय-वप्प-कूव-सरे ।  
कय-चिक्खिल्ल-चिलिप्फिल-दुस्सञ्चारासु रच्छासु ॥ हध्_१।१० ॥  
    
एयारिसम्मि काले ते धुत्ता सीय-वद्दलाभिहया ।  
भुक्ख्ऽअत्ता बेन्ति तहिं को अम्हं देज्ज भत्तं ति ॥ हध्_१।११ ॥  
    
अह भणै मूलदेवो जं जेण सुयं व समणुभूयं वा ।  
सो तं कहेउ सव्वं मिलियाण्ऽ एयाण धुत्ताणं ॥ हध्_१।१२ ॥  
    
जो तं न पत्तिएज्जा असच्च-वयणं ति तेण सव्वेसिं ।  
धुत्ताण समुइयाणं दायव्वं भत्त-पाणं ति ॥ हध्_१।१३ ॥  
    
जो पुण पुराण-भारह-रामायण-सुइ-समुत्थ-वयणेहिं ।  
तं वयणं समत्थित्ता महायणं पत्तियावेज्ज ॥ हध्_१।१४ ॥  
    
सो धुत्ताण अहिवई महामई अत्थि सत्थ-णिम्माओ ।  
मा देउ किञ्चि कस्स वि इय भणिए मूलदेवेण ॥ हध्_१।१५ ॥  
    
ते सव्वे विय भणिया इय होउ सुसोहणं तए भणियं ।  
किन्तु तुमं पढमं चिय कहेहि जं ते समणुभूयं ॥ हध्_१।१६ ॥  
    
अह भणै मूलदेवो जं अणुभूयं मए तरुण-भावे ।  
तं निसुणेह अवहिया कहिज्जमाणं सुजुत्तीए ॥ हध्_१।१७ ॥  
    
तरुणत्तणम्मि अहयं इच्छिय-सुह-सम्पयं अहिलसन्तो ।  
धारा-धरण्ऽअट्ठाए सामि-गिहं पत्थिओ सुइरं ॥ हध्_१।१८ ॥  
    
छत्त-कमण्डलु-हत्थो पन्थं वाहेमि गहिय-पच्छयणो ।  
मत्तं पव्वय-मेत्तं पेच्छामि य गयवरं इन्तं ॥ हध्_१।१९ ॥  
    
मेहम् इव गुलगुलिन्तं पभिन्न-करडा-मुहं महामत्तं ।  
दट्ठूण वणगय्ऽइन्दं भएण वेवन्त-गत्तो हं ॥ हध्_१।२० ॥  
    
अत्ताणो य असरणो कत्थ निलुक्कामि हं ति चिन्तन्तो ।  
तो सहसा य ऐगओ कमण्डलुं मरण-भयभीओ ॥ हध्_१।२१ ॥  
    
अह सो वि मत्त-हत्थी ऊसविय-करो सरोस-रत्त्ऽअच्छो ।  
मज्झाणुमग्ग-लग्गो कमण्डलुं ऐगओ सिग्घं ॥ हध्_१।२२ ॥  
    
तो हं भय-सम्भन्तो समन्तओ विद्दुयं पलोयन्तो ।  
हत्थिं कमण्डलुम्मी वामोहेऊण छम्मासं ॥ हध्_१।२३ ॥  
    
गीवाĕ निग्गओ हं हत्थी वि ममाणुमग्गओ निन्तो ।  
लग्गो वाल्ऽअग्ग्ऽअन्ते कुण्डिय-गीवाĕ छिद्दम्मि ॥ हध्_१।२४ ॥  
    
अहम् अवि य नवरि पुरओ गङ्गं पेच्छामि रङ्गिर-तरङ्गं ।  
फेण-णियर्ऽअट्टहासं वणगय-दन्त-क्खय-तड्ऽअग्गं ॥ हध्_१।२५ ॥  
    
उम्मी-सहस्स-पौरं झस-मयर-ग्गाह-कुम्म-परियरियं ।  
जुवै-हियय व्व्ऽ अगाहं उयहि व्व सुदूर-परपारं ॥ हध्_१।२६ ॥  
    
पहम् अन्नं अलहन्तो तो हं इसु-वेय-वाहिणिं सिग्घं ।  
बाहाहिं समुत्तिण्णो गोपयम् इव भारहिं विउलं ॥ हध्_१।२७ ॥  
    
तो सामि-गिहं गन्तुं छुह-तण्हा-परिसहेहिं सहमाणो ।  
छम्मासा सीसेणं धरेमि धारा-धर्ऽअट्ठाए ॥ हध्_१।२८ ॥  
    
धारेऊण य धारं पयओ अहिवन्दिऊण महसेणं ।  
सम्पत्तो उज्जेणिं तुब्भेहिं समं च मिलिओ हं ॥ हध्_१।२९ ॥  
    
तो जै सच्चं एयं तो मे हेऊहिं पत्तियावेह ।  
अह मन्नह अलियं तं धुत्ताणं देह तो भत्तं ॥ हध्_१।३० ॥  
    
अह भणै कण्डरीओ को भणिही तुमम् असच्च-वयणं ति ।  
भारह-पुराण-रामायणाणि पुरिसो वियाणन्तो ॥ हध्_१।३१ ॥  
(अन्त्यविपुला)  
    
परिभणै मूलदेवो सो हत्थी कुण्डियाĕ कह माओ ।  
कह भमिओ छम्मासं कमण्डले तम्मि वणहत्थी ॥ हध्_१।३२ ॥  
    
सुहुम-च्छिद्देण कमण्डलाŏ कह निग्गओ अहं सो य ।  
निग्गन्तुं वणहत्थी वाल्ऽअग्ग्ऽअन्ते कहं लग्गो ॥ हध्_१।३३ ॥  
(आदिविपुला)  
    
कह गङ्गा उत्तिण्णा बाहाहिं मए सुदूर-परपारा ।  
कह छम्मासं धरिया भुक्खिय-तिसिएण्ऽ उदय-धारा ॥ हध्_१।३४ ॥  
    
अह भणै कण्डरीओ जं सुम्मै भारहे पुराणे य ।  
तं जै सव्वं सच्चं तो सच्चं तुज्झ वि य वयणं ॥ हध्_१।३५ ॥  
    
हत्थी कमण्डलुम्मी अहं पि माओ कहं ति जं भणसि ।  
एत्थ दियाइ-पसिद्धं वयणं सुण पच्चय-णिमित्तं ॥ हध्_१।३६ ॥  
    
बम्भाणस्स मुहाओ विप्पा खत्तिय-जणो य बाहासु ।  
ऊरूसु निग्गया किर वैसा सुद्दा य पाएसु ॥ हध्_१।३७ ॥  
    
बम्भाणस्स सरीरे जै माओ एत्तिओ जण-समूहो ।  
तो कह कमण्डलुम्मी न मासि तं वणगय-समग्गो ॥ हध्_१।३८ ॥  
    
अन्नं च बम्भ-विण्हू उड्ढं च अहो य बे वि धावन्ता ।  
अन्तं जस्स न पत्ता वास-सहस्सेण दिव्वेण ॥ हध्_१।३९ ॥  
    
लिङ्गं महप्पमाणं कह मायं तस्स्ऽ उमा-सरीरम्मि ।  
एवं जै कुण्डियाए हत्थी माओ त्ति को दोसो ॥ हध्_१।४० ॥  
    
अन्नं च इमं सुव्वै रिसिणा वासेण भारहे ऽभिहियं ।  
जह वेणु-पव्व-मज्झे कीयग-भाइय-सयं जायं ॥ हध्_१।४१ ॥  
    
कीओ वंसो भण्णै तहिं जाया कीयग त्ति भण्णन्ति ।  
कह तेसिं उप्पत्ती विराड-राय्ऽअग्ग-महिसीए ॥ हध्_१।४२ ॥  
    
तीए वि नत्थि पुत्तो तो सा रिसि-आसमम्मि रिसिम् एक्कं ।  
आराहिउं पयत्ता तेण वि सो साहिओ चरुओ ॥ हध्_१।४३ ॥  
    
भणिया तेण य रिसिणा एयं चरुयं तुमं कुडङ्गम्मि ।  
भुञ्जाहि पहिट्ठ-मणा होही ते तत्थ पुत्त-सयं ॥ हध्_१।४४ ॥  
    
सा तं परिभुत्तुं जे वंस-कुडङ्गम्मि तो गया सगिहं ।  
कस्सै कालस्स तहिं गग्गलि-णामो रिसिवरो त्ति ॥ हध्_१।४५ ॥  
    
वंसी-जाल-पविट्ठो चरै तवं नवरि तत्थ पौम-सरे ।  
अच्छरसा ण्हायन्ती रिसिणा दिट्ठा विगय-वत्था ॥ हध्_१।४६ ॥  
    
खुहियस्स सुक्क-बिन्दुं पडियं नालीĕ कीयगो पढमो ।  
नव-णाय-सहस्स-बलो सञ्जाओ पढम-बिन्दुम्मि ॥ हध्_१।४७ ॥  
    
जह जह निज्झाइ मुणी अच्छरसं पवर-रूव-लावन्नं ।  
तह तह खिरै य बीयं जायं तहिं कीयगाण सयं ॥ हध्_१।४८ ॥  
    
वंसी-णालीŏ रिसी निक्खिविउं निययम् आलयं पत्तो ।  
सो च्चिय वंस-कुडङ्गं राया रक्खावए निच्चं ॥ हध्_१।४९ ॥  
    
सञ्जाय-सव्व-गत्ता गहिया देवीĕ तुट्ठ-मणसाए ।  
तं तीए पुत्त-सयं भण्णै नाली-समुप्पन्नं ॥ हध्_१।५० ॥  
    
जै वंस-समुप्पन्नं भाय-सयं कीयगाण माइ तहिं ।  
तो कह कमण्डलुम्मी न मासि तं वणगय-समग्गो ॥ हध्_१।५१ ॥  
    
वास-सहस्सं गङ्गा जडासु वामोहिया जै हरेणं ।  
छम्मासं कुण्डियाए विमोहिओ वणगओ सच्चं ॥ हध्_१।५२ ॥  
    
लग्गो वाल्ऽअग्ग्ऽअन्ते हत्थी अहयं च निग्गओ कह नु ।  
जं भणसि तं सुणेज्जसु पुराण-सुइ-आगयं वयणं ॥ हध्_१।५३ ॥  
    
विण्हू जगस्स कत्ता सो किर एग्ऽअण्णवम्मि लोगम्मि ।  
आगास-भूमि-मारुय-तस-थावर-जलण-रहियम्मि ॥ हध्_१।५४ ॥  
    
नट्ठ-णरासुर-तिरिए तारा-ससि-सूर-विरहिए लोए ।  
तप्पै तवं अणन्तो जल-सयण-गओ अचिन्त्ऽअप्पा ॥ हध्_१।५५ ॥  
    
तस्स किर पङ्कय-त्थो बम्भो नाहीĕ पौम-गब्भाओ ।  
दण्ड-कमण्डलु-हत्थो विणिग्गओ पङ्कयं लग्गं ॥ हध्_१।५६ ॥  
    
एवं कमण्डलु-गीवाĕ निग्गओ जै तुमं गय-समं पि ।  
हत्थी वाल्ऽअग्ग्ऽअन्ते लग्गो तो एत्थ किम् अजुत्तं ॥ हध्_१।५७ ॥  
(अन्त्यविपुला)  
    
जं पि य भणसि गुणागर कुण्डिय-गीवाĕ निग्गओ किम् अहं ।  
भारह-पसिद्धम् एत्थ वि वयणं सुण पच्चय-णिमित्तं ॥ हध्_१।५८ ॥  
    
दिव्वं वास-सहस्सं बम्भाणो तप्पई तवं रण्णे ।  
तो खुहिया तियस-गणा भणन्ति कह होज्ज से विग्घं ॥ हध्_१।५९ ॥  
    
तो भणै सुरवर्ऽइन्दो थी-लोलो पसुवई-विवाहम्मि ।  
अग्गीकम्म-णिउत्तो दट्ठूण उमं ल्हसिय-चेलं ॥ हध्_१।६० ॥  
    
खुहिओ बीय-णिसग्गं करेइ विहुणै नियंसणं ताहे ।  
पडियं बीयं कलसे दोणायरिओ समुप्पन्नो ॥ हध्_१।६१ ॥  
    
एरिसिय-इत्थियाहिं एसो खुब्भेज्ज रूव-कलियाहिं ।  
को इत्थीहिं न खुहिओ मुत्तूण जिणं महावीरं ॥ हध्_१।६२ ॥  
    
गोयम-वसिट्ठ-पारासरो य जमयग्गि-कासवो-ऽगत्थी ।  
अहयं च सुराहिवई हरो हरी तिहुयण-वरिट्ठा ॥ हध्_१।६३ ॥  
(आदिविपुला)  
    
अन्ने वि एवम् आई तव-सत्त-णिही जयम्मि विक्खाया ।  
वम्मह-बाणाभिहया इत्थीहिं कराविया आणं ॥ हध्_१।६४ ॥  
    
ता गन्तूणं सिग्घं तिलोत्तमा उत्तमा सुर-वहूणं ।  
खोहेउ तव-विसिट्ठं इट्ठेण पियामहं विहिणा ॥ हध्_१।६५ ॥  
    
तो सा सङ्गय-वेसा तियसाहिव-वयण-गहिय-सन्देसा ।  
गन्तुं विभुस्स पुरओ दिव्वं नट्टं पयासेइ ॥ हध्_१।६६ ॥  
    
जहण्ऽउव्वहण-भमिरया उच्छालिय-हार-मन्थर्ऽउच्छोहा ।  
घण-मसिण्ऽअंसिय-थणहर-म्-उक्कम्पिय-पेलव-दुगुल्ला ॥ हध्_१।६७ ॥  
    
ललिय-पणय्ऽअङ्गलट्ठी सकडक्ख्ऽउब्भेय-भुय-लया-जुयला ।  
रेहै पणच्चमाणी पवणेरिय-चम्पय-लय व्व ॥ हध्_१।६८ ॥  
    
दट्ठूण नच्चमाणिं बम्भा एग्ऽइन्दिओ व्व संवुत्तो ।  
निज्झाइ अणिमिस्ऽअच्छो सेस्ऽइन्दिय-मुक्क-वावारो ॥ हध्_१।६९ ॥  
    
नाऊण तस्स भावं तो सा सङ्गय-मणोहर-सुवेसा ।  
विविहाहरण-विहूसा दक्खिणपासे ठिया विहुणो ॥ हध्_१।७० ॥  
    
तो तं अपेच्छमाणो बम्भाणो मणसि मणसिजाभिहओ ।  
तं दट्ठूण सतण्हो करेइ बीयं तओ वयणं ॥ हध्_१।७१ ॥  
    
एत्तो ऽवरेण तैयं चौत्थयं कुणै उत्तरेणं सो ।  
उड्ढं उप्पैयाए पञ्चम-वयणं उवरि-हुत्तं ॥ हध्_१।७२ ॥  
    
तो तस्स पमत्तस्स य तिलोत्तमागय-मणस्स रुद्देणं ।  
तं वयणं पञ्चमयं नहेण उक्खुण्टियं सहसा ॥ हध्_१।७३ ॥  
    
तो बम्भा परिकुविओ दाहिण-हत्थ-प्पएसिणीए उ ।  
उव्वट्टेइ निलाडे असरिस-रोस्ऽउट्ठियं सेयं ॥ हध्_१।७४ ॥  
    
तत्थ्ऽ उप्पन्नो सेए बलवन्तो सेयकुण्डली नाम ।  
बम्भेण्ऽ आणत्तेणं उक्खित्तो सङ्करो तेणं ॥ हध्_१।७५ ॥  
तो सो भय-सम्भन्तो नासन्तो बयरियासमे पत्तो ।  
तत्थ हरी नियमत्थो भिक्खं देहि त्ति संलत्तो ॥ हध्_१।७६ ॥  
    
ता तेण तक्खणं चिय मुक्क-सिरा अप्पणो निलाडम्मि ।  
बम्भाण-सिर-कवालं रुद्देण समुड्डियं हेट्ठे ॥ हध्_१।७७ ॥  
    
वास-सहस्सेण वि तं न भरिज्जै तीĕ रुहिर-धाराए ।  
तं रुहिरम् अङ्गुलीए पसुवैणा डोहियं नवरिं ॥ हध्_१।७८ ॥  
    
बम्भाण-सिर-कवाले केसव-रुहिर्ऽअङ्गुलीĕ रुद्दस्स ।  
तो रत्तकुण्डलिणरो तिण्हं सञ्जोगओ जाओ ॥ हध्_१।७९ ॥  
    
सो रुद्देण्ऽ आणत्तो पजुज्झिओ सेयकुण्डलीĕ समं ।  
जुज्झन्ताणं ताणं वास-सहस्सं ऐक्कन्तं ॥ हध्_१।८० ॥  
    
तो गेण्हिऊण दोन्नि वि सव्वेहि सुरवरेहिं मिलिएहिं ।  
दिन्नो सक्कस्स नरो सूरस्स समप्पिओ बीओ ॥ हध्_१।८१ ॥  
    
भणिया भारह-काले भारह-जुज्झस्स कारण्ऽअट्ठाए ।  
भरह्ऽअवयार-काले उवणिज्जह मणुय-लोयम्मि ॥ हध्_१।८२ ॥  
    
तो काले सम्पत्ते सूरो कुन्तीĕ रूव-उम्मत्तो ।  
कय-सञ्जोओ तीए कुच्छीĕ जणेइ तं गब्भं ॥ हध्_१।८३ ॥  
    
सन्नद्ध-बद्ध-कवओ कुन्ती-कण्णेण निग्गओ कण्णो ।  
तो किं तुमं न नीसरसि कुण्डि-गीवाĕ मूलसिरी ॥ हध्_१।८४ ॥  
(अन्त्यविपुला)  
    
गङ्गा अणोर-पारा कहम् उत्तिण्ण त्ति भणसि मे जं तु ।  
एत्थ वि पच्चय-जणणं सुणेहि रामायणे वित्तं ॥ हध्_१।८५ ॥  
    
सीया-पौत्ति-हेउं पवण-सुओ राहवेण आणत्तो ।  
लङ्का-पुरिं ऐगओ बाहाहिं महोयहिं तरिउं ॥ हध्_१।८६ ॥  
    
दिट्ठाए सीयाए पिय-पडिवत्तिं सुणित्तु तुट्ठाए ।  
भणिओ कह ते उयही तिण्णो हणुयन्त सो भणै ॥ हध्_१।८७ ॥  
    
भवति चात्र श्लोकः:  
तव प्रसादात् तव च प्रसादाद् भर्तुश् च ते देवि तव प्रसादात् ।  
साधूनते येन पितुः प्रसादात् तीर्णो मया गोष्पदवत् समुद्रः ॥  
(उपजाति)  
    
जै तेण समुत्तिण्णो तिरिएण महोयही दुरुत्तारो ।  
तो किं तए नर्ऽउत्तम न होज्ज गङ्गा समुत्तिण्णा ॥ हध्_१।८८ ॥  
    
जं भणसि कह नु धारा छम्मासा धारिया सिरेण मए ।  
एत्थ वि मे सुण हेउं दियाइ-सुइ-आगयं वयणं ॥ हध्_१।८९ ॥  
    
लोग-हिय्ऽअट्ठाए किर गङ्गा अब्भत्थिया सुरवरेहिं ।  
अवयरसु मणुय-लोयं सग्गाओ भणै सा ताहे ॥ हध्_१।९० ॥  
    
को मं धरिउं सक्को निवडन्तिं भणै पसुवई अहयं ।  
धारेमि तओ पडिया धरिया सीसेण पसुवैणा ॥ हध्_१।९१ ॥  
    
दिव्वं वास-सहस्सं जै धरिया जण्हवी उमा-वैणा ।  
तो कह न धरेसि तुमं छम्मासं सिरेण्ऽ उदय-धारा ॥ हध्_१।९२ ॥  
    
उत्तम-पुरिसो सि तुमं विन्नाण्ऽआगम-गुणेहिं सम्पुण्णो ।  
निग्गय-जसो महप्पा विक्खाओ जीव-लोयम्मि ॥ हध्_१।९३ ॥  
    
____________________________________________________

ऐसैओ मूलसिरी कण्डरियं भणै भणसु एत्ताहे ।  
जं दिट्ठं जं च सुयं अणुहूयं जं च ते इहैं ॥ हध्_२।१ ॥  
    
अह भणै कण्डरीओ अविणय-पुण्णो मि आसि बालत्ते ।  
अम्मा-पिइ-दुद्दन्तो रोसेण घराŏ निक्खन्तो ॥ हध्_२।२ ॥  
    
परिहिण्डन्तो य अहं पत्तो देस्ऽअन्त-सण्ठियं गामं ।  
गो-महिस-अजा-एलय-खर-करह-समाउलं मुइयं ॥ हध्_२।३ ॥  
    
आराम्ऽउज्जाण-वणेहिं सोहियं कुसुम-फल-समिद्धेहिं ।  
अयलापुरि-सारिच्छं बहु-घर-सय-सङ्कुलं रम्मं ॥ हध्_२।४ ॥  
(आदिविपुला)  
    
तस्स बहुमज्झ-देसे पेच्छं वडपायवं मण्ऽअभिरामं ।  
मेह-णिउरम्ब-भूयं सौण-सहस्साण आवासं ॥ हध्_२।५ ॥  
    
तस्स य हेट्ठे जक्खो कमलदल्ऽअक्खो गुणेहिं परिकिण्णो ।  
सन्निहिय-पाडिहेरो देइ वरं सो वर-त्थीणं ॥ हध्_२।६ ॥  
    
जक्खस्स तस्स जत्ता वट्टै बहुजण-समाउला मुइया ।  
तत्थ्ऽ एइ जणो मुइओ धूव-बली-पुप्फ-हत्थ-गओ ॥ हध्_२।७ ॥  
    
ण्हाय-पसाहिय-जिमिओ सव्वालङ्कार-भूसिय-सरीरो ।  
नाणाविह-वत्थ-धरो चन्दण-परिवण्णग-विलित्तो ॥ हध्_२।८ ॥  
    
तो हं सकोउहल्लो उवागओ तं महायण-समूहं ।  
जक्खस्स कमे नमिउं रममाणे घोडहे पेच्छं ॥ हध्_२।९ ॥  
    
सन्नद्ध-बद्ध-कवया गहिय्ऽआउह-पहरणा य ऐबहुला ।  
कलयल-रवं करेन्ता पडिया चोरा नवरि तत्थ ॥ हध्_२।१० ॥  
    
तो सो सबाल-वुड्ढो स-इत्थिओ जणवओ सपसुवग्गो ।  
अह घोडएहिं सहिओ वालुङ्कं ऐगओ सव्वो ॥ हध्_२।११ ॥  
    
तत्थ वि ते घोडहए रमन्त-पेच्छा जणे य मुइय-मणे ।  
चोरा वि पडिणियत्ता नट्ठो गामो त्ति जम्पन्ता ॥ हध्_२।१२ ॥  
    
नवरि तहिं पसुवग्गो चरमाणो आगओ सुवीसत्थो ।  
एक्काĕ पसूĕ तओ ओइलियं चिब्भडं सहसा ॥ हध्_२।१३ ॥  
    
सा अयगरेण घत्था सो वि य ढेङ्कीĕ नवरि ओइलिओ ।  
सा तत्थ्ऽ एव निलीणा तुङ्गे वडपायवे विउले ॥ हध्_२।१४ ॥  
    
तस्स अहे खन्धारो नवरि ठिओ राइणो य मत्त-गओ ।  
ढेङ्की-पाए जमिओ वड-पारोहो त्ति काऊण ॥ हध्_२।१५ ॥  
    
आउञ्चियम्मि पाए कड्ढिज्जै गयवरो गुलगुलिन्तो ।  
तो रवै मेण्ठ-वग्गो केणावि गओ समुक्खित्तो ॥ हध्_२।१६ ॥  
    
सोऊण ताण सद्दं सम्पत्ता सद्दवेहिणो जोहा ।  
इसु-चाव-गहिय-हत्था कलयल-रावं करेमाणा ॥ हध्_२।१७ ॥  
    
छिन्ना य तीĕ पङ्खा से सीसं हत्थिएहिं दक्खेहिं ।  
सा विलवन्ती पडिया पव्वय-सिहर व्व महि-वट्ठे ॥ हध्_२।१८ ॥  
    
फालाविया य रन्ना पोट्टे दिट्ठो य अयगरो विउलो ।  
सगडस्स ईदरो विव खोडी विव महियले पडिया ॥ हध्_२।१९ ॥  
    
अह भणै नर-वर्ऽइन्दो फालिज्जौ एस अयगरो विउलो ।  
एयस्स वि मा मज्झे माणुस-तिरियं च होज्जाहि ॥ हध्_२।२० ॥  
    
अह फालियम्मि उयरे दिट्ठा सा छालिया महाकाया ।  
तीए वि उयर-मज्झे रमणिज्जं चिब्भडं दिट्ठं ॥ हध्_२।२१ ॥  
    
ही ही अहो महल्लं ति चिब्भडं जाव जम्पए राया ।  
तो घोडया वि रमिउं नवरि ठिय्ऽआओज्ज-वंस-करा ॥ हध्_२।२२ ॥  
(आदिविपुला)  
    
निग्गन्तुं च पवत्तो वालुक्काओ तओ जण-समूहो ।  
जह सलभाण य सेणा रेप्फ-बिलाओ विणिक्खमै ॥ हध्_२।२३ ॥  
    
नमिऊण नर-वर्ऽइन्दं तो सो सचौप्पओ जणो सव्वो ।  
निय-णिय-ठाणाइं गओ अहं पि पत्तो इमं नयरिं ॥ हध्_२।२४ ॥  
    
एयं मे अणुभूयं पच्चक्खम् इह्ऽ एव माणुसे लोए ।  
जो मे न पत्तियायै धुत्ताणं देउ सो भुत्तिं ॥ हध्_२।२५ ॥  
    
अह भणै एलसाढो पत्तिज्जामो न किञ्चि सन्देहो ।  
पडिभणै कण्डरीओ गामो कह चिब्भडे माओ ॥ हध्_२।२६ ॥  
    
पडिभणै एलसाढो पुराण-भारह-सुईसु दिट्ठ्ऽअत्थो ।  
किं तुह विण्हुपुराणं कण्ण-सुइ-पहं न पत्तं ते ॥ हध्_२।२७ ॥  
    
पुव्विं आसि जगम् इणं पञ्चमहाभूय-वज्जियं गहिरं ।  
एग्ऽअण्णवं जलेणं महप्पमाणं तहिं अण्डं ॥ हध्_२।२८ ॥  
    
वीई-परम्परेणं घोलन्तं अच्छिउं सुचिर-कालं ।  
फुट्टं दुभाग-जायं अद्धं भूमीĕ संवुत्तं ॥ हध्_२।२९ ॥  
    
तत्थ सुरासुर-णारय-मणुय-चौप्पय-मयं जयं सव्वं ।  
जै मायं ता गामो कह नु न माएज्ज वालुङ्के ॥ हध्_२।३० ॥  
    
अन्नं च इमं सुव्वै अरणीपव्वम्मि धम्मपुत्तस्स ।  
कहियं सुयम्-अणुभूयं मक्कण्डेणं च अन्न-जुए ॥ हध्_२।३१ ॥  
    
सो किल जुग्ऽअन्त-समए उयएण्ऽ एग्ऽअण्णवी-कए लोए ।  
वीई-परम्परेणं घोलिन्तो उयय-मज्झम्मि ॥ हध्_२।३२ ॥  
    
पेच्छै गय-तसथावर-पणट्ठ-सुर-णर-तिरिक्खजोणीयं ।  
एग्ऽअण्णवं जगम् इणं पञ्चमहाभूय-पब्भट्ठं ॥ हध्_२।३३ ॥  
    
एवं-विहे जगम्मी पेच्छै नग्गोहपायवं अह सो ।  
मन्दरगिरि व्व तुङ्गं महासमुद्दं व वित्थिण्णं ॥ हध्_२।३४ ॥  
    
खन्धम्मि तस्स सयणं अच्छै तहिं बालओ मण्ऽअभिरामो ।  
सम्पुण्ण-सरीर्ऽउयओ मिउ-मद्दव-कुञ्चिय-सुएसो ॥ हध्_२।३५ ॥  
    
हत्थो पसारिओ से रिसिणा एह्ऽएहि वच्छ भणिओ य ।  
खन्धे ममं विलग्गसु मा मरिहिसि उयय-वाहीए ॥ हध्_२।३६ ॥  
    
तेण य घेत्तुं हत्थो ओइलिओ सो रिसी तओ तस्स ।  
पेच्छै उयरम्मि जयं ससेल-वण-काणणं सव्वं ॥ हध्_२।३७ ॥  
    
दिव्वं वास-सहस्सं कुच्छीए सो रिसी परिभमन्तो ।  
अन्तं न च्ऽएव पत्तो विणिग्गओ रिसिवरो तत्तो ॥ हध्_२।३८ ॥  
    
जै दारयस्स उयरे ससुरासुर-माणुसं जयं मायं ।  
तो चिब्भडम्मि गामो कह नु न माएज्ज कण्डरिय ॥ हध्_२।३९ ॥  
    
ढेङ्कोयरे अयगरो तस्स पसूए य चिब्भडं उयरे ।  
तत्थ वि य जण-समूहो कह माओ भणसि सुणसु इमं ॥ हध्_२।४० ॥  
    
मुट्ठी-गेज्झ-सुमज्झाĕ केसवो देवईĕ कुच्छिम्मि ।  
वुत्तो तस्स य उयरे ससेल-वण-काणणा पुहई ॥ हध्_२।४१ ॥  
(आदिविपुला)  
    
अह भणै कण्डरीओ चिब्भड-पसु-अयगर्ऽआइ-मज्झम्मि ।  
अच्छन्तो कह न मओ एयं मे पत्तियावेह ॥ हध्_२।४२ ॥  
    
भणै य एलासाढो तद्दियसं च्ऽएय निग्गओ तं सि ।  
पुहई कह न विवज्जै वसुदेव-सुयस्स पोट्ट-त्था ॥ हध्_२।४३ ॥  
    
पोट्टे किसि-वाणिज्जं सङ्गामा बहुविहा य आरम्भा ।  
आवाह-विवाहा वि य उस्सव-पसवा य वट्टन्ति ॥ हध्_२।४४ ॥  
    
कह पुण हवेज्ज एयं जयं तु उयरे वि जस्स जं वुत्थं ।  
बम्भाण-केसवाणं पुव्विं किर भण्डणं आसि ॥ हध्_२।४५ ॥  
    
कत्ता अहं ति बम्भा भणै जओ वयण-बाह-ऊरूहिं ।  
पाएसु य निक्खन्तं चाउव्वण्णं जगम् इणं ति ॥ हध्_२।४६ ॥  
    
पडिभणै तं अणन्तो बम्भाणं सपरिहास-वयणेहिं ।  
तं सि मम चेड-रूवं न जुज्जए एरिसं वोत्तुं ॥ हध्_२।४७ ॥  
    
अब्भा-भूमिय-ओट्ठे पव्वय-दाढे समुद्द-जीहाले ।  
पविसेहि मज्झ उयरे जा पेच्छ सविब्भमं पुहैं ॥ हध्_२।४८ ॥  
    
मह च्ऽएव समुप्पन्नो जल-सयणे नाहि-णिग्गए पौमे ।  
बम्भाण तं न सोहसि गुरु-पुरओ एत्तियं वोत्तुं ॥ हध्_२।४९ ॥  
    
अवि य  
जस्स पभावेण्ऽ उम्मिल्लियाइं तं च्ऽएव कह कयग्घाइं ।  
कुमुयाइं अत्त-सम्भावियाइं चन्दं उवहसन्ति ॥ हध्_२।५० ॥  
(महाविपुला)  
    
अह भणै कण्डरीओ पोराण-सुईसु कत्थ य सुयं ते ।  
ढेङ्की महप्पमाणा जस्स्ऽ उयरे एत्तियं मायं ॥ हध्_२।५१ ॥  
    
परिभणै एलसाढो दोवै-देवी-सयंवरे पत्ता ।  
जह किर धणुं पविट्ठा महिहर-णागा य अग्गी य ॥ हध्_२।५२ ॥  
    
दुपय-णर्ऽइन्दस्स धणुं सुमहल्लं देवया-परिग्गहियं ।  
जो आरुहिओ विन्धै वामे अच्छिम्मि सूयरियं ॥ हध्_२।५३ ॥  
    
जिज्जै कलासु कुसला किर कण्णा तस्स दोवई सोउं ।  
रायाणो तं धणुहं आरुहिउं तो समाढत्ता ॥ हध्_२।५४ ॥  
    
न चयन्ति आरुहेउं अह ससिपालो महाबलो ताहे ।  
सन्धेऊण पयत्तो नवरि धणुं तं अयत्तेणं ॥ हध्_२।५५ ॥  
    
तो कण्हेणं ताहे गरुलो नागा गया य सङ्खा य ।  
चक्कं नङ्गल-मुसलं मन्दर-मेरू य पक्खित्ता ॥ हध्_२।५६ ॥  
    
सन्धेइ तो वि जाहे ता ससि-सूर्ऽअग्गि-उयहि-सेला य ।  
पक्खित्ता सव्व च्चिय वसुहा अह धणु-हरे तम्मि ॥ हध्_२।५७ ॥  
    
अद्ध्ऽअङ्गुल-मेत्ते किर असन्धिए केसवेण बाणं सो ।  
पाएण वि मोयविउं ताहे पडिओ सह-धणू णं ॥ हध्_२।५८ ॥  
    
पत्थेण य तं गहियं अह ऐभारेण न सहई धरणी ।  
भीमस्स तओ हत्थे आरुहियं तं पयत्तेण ॥ हध्_२।५९ ॥  
    
कण्ण-विदिण्णेण सरेण विन्धिउं अज्जुणेण तं राहं ।  
लद्धा दोवै-कन्ना वीर-पडागं हरन्तेण ॥ हध्_२।६० ॥  
(आदिविपुला)  
    
जै तं महल्ल-धणुयं नाग्ऽअग्गि-गया य ऐगया जत्थ ।  
तो कह न होइ ढेङ्की महई जत्थ्ऽ एत्तियं मायं ॥ हध्_२।६१ ॥  
    
रामायणे वि सुव्वै सीया-हरणे जडाउ-गिद्धो त्ति ।  
पङ्ख्ऽआउहो महप्पा जुज्झेणं रामणस्स ठिओ ॥ हध्_२।६२ ॥  
    
तेण वि से रुट्ठेणं चन्दाहासेण लूडिया पङ्खा ।  
तो लुय-पङ्खो पडिओ मन्दर-सिहरो व्व महि-वट्ठे ॥ हध्_२।६३ ॥  
    
सीयाए सो भणिओ सीलवईणं सईण तेएणं ।  
दट्ठूण राम-दूयं होहिन्ति पुणो वि ते पङ्खा ॥ हध्_२।६४ ॥  
    
कस्सै कालस्स तओ हणुयन्तो राहवेण आणत्तो ।  
सीया-पौत्ति-हेउं हिण्डन्तो आगओ तहियं ॥ हध्_२।६५ ॥  
    
चिन्तेइ य हणुयन्तो अहो गिरी एस उन्नओ ऽईव ।  
एत्थ्ऽ आरुहिऊण अहं पुलएमि समन्तओ वसुहं ॥ हध्_२।६६ ॥  
    
संलत्तो य खगेणं को ऽसि तुमं एरिसेण वेसेण ।  
सो भणै राम-दूओ अहं ति सीयं गवेसामि ॥ हध्_२।६७ ॥  
    
भणिओ जडाउणा सो राम-वहू रावणेण विलवन्ती ।  
तेलोक्क-डामरेणं लङ्कापुर-पट्टणं नीया ॥ हध्_२।६८ ॥  
    
मा भमसु अरण्णाइं सीया-देवीĕ मग्गण्ऽअट्ठाए ।  
दहरह-सुयस्स सिग्घं गन्तूण पियं निवेएहि ॥ हध्_२।६९ ॥  
    
अहम् अवि सीय्ऽअट्ठाए जुज्झन्तो निसियराहिवेण्ऽ एवं ।  
असिणा दुवे वि पङ्खे छेत्तूण अजङ्गमो मुक्को ॥ हध्_२।७० ॥  
    
अह भणै वाउ-पुत्तो जं सि ठिओ रावणस्स जुज्झेण ।  
जं वा वि अम्ह कहियं होहि त्ति तुमं पि पियभागी ॥ हध्_२।७१ ॥  
    
सोऊण दूय-वयणं तो से जाया पुणण्णवा पङ्खा ।  
आयासेण्ऽ उप्पैओ गओ य सग्गं निरुवसग्गं ॥ हध्_२।७२ ॥  
    
भवति चात्र श्लोकः:  
आख्यास्यति खगः स्वर्गे पितुर् दशरथस्य मे ।  
एकस्त्रीपरिपाल्ये ऽपि न रामः शक्तुम् अर्हति ॥ हध्_२।७३ ॥  
    
मन्दर-सिहर्ऽआगारो जै आसि जडाउ खहयरो गिद्धो ।  
ता कह न होइ ढेङ्की कण्डरिय महप्पमाणाओ ॥ हध्_२।७४ ॥  
    
एलासाढेण्ऽ एवं कण्डरिओ जम्पिओ भणै ताहे ।  
एलासाढ इयाणिं कहेहि जं ते समणुभूयं ॥ हध्_२।७५ ॥  
    
____________________________________________________

अह भणै एलसाढो अहयं तरुणत्तणे दविण-बुद्धी ।  
धाउव्वाय-पिसाएण भामिओ परिभमामि जगं ॥ हध्_३।१ ॥  
(अन्त्यविपुला)  
    
एत्थ बिलं एत्थ रसो एसो सो पव्वओ जहिं धाऊ ।  
एवं लक्ख-गएणं नडिज्जमाणो परिभमामि ॥ हध्_३।२ ॥  
    
लद्धो य आगमो मे जह पुव्व-दिसाĕ जोयण-सहस्से ।  
नवरं गन्तूण गिरिं सहस्सवेही रसो तहियं ॥ हध्_३।३ ॥  
    
जोयण-वित्थिण्णाए सिलाĕ तं रस-बिलं समुच्छन्नं ।  
उक्खिविऊण सिलं सो घित्तव्वो कणय-कुण्डाओ ॥ हध्_३।४ ॥  
    
आसा-पास-णिबद्धो जोयण-सैएहिं कमेहिं तो अहं ।  
गन्तूण गिरि-पएसे उक्खिविय सिलं रसं गहिउं ॥ हध्_३।५ ॥  
    
परिढक्किऊण य बिलं सिलाĕ तो आगयं इमं भवणं ।  
तो जाओ मे विभओ धणय-सरिच्छो रस-पसाया ॥ हध्_३।६ ॥  
    
अह पणैणि-परिकिण्णो थुव्वन्तो तह य मागह-सएहिं ।  
वर-तरुणि-सम्पौत्तेहिं नाडएहिं च गिज्जन्तो ॥ हध्_३।७ ॥  
(अन्त्यविपुला)  
    
अच्छामि विलसमाणो अच्छरसा-परिगओ धणवै व्व ।  
तालायर-माहण-भिक्खुयाण दाणं पयच्छामि ॥ हध्_३।८ ॥  
(अन्त्यविपुला)  
    
तो धणय-विहव-सरिसं नाऊण ममं विणिग्गय-जसोहं ।  
चोरा सामत्थेउं रत्तिं पडिया मम गिहम्मि ॥ हध्_३।९ ॥  
    
सन्नद्ध-बद्ध-पट्टेहिं तेहिं गहिय्ऽआउह-प्पहारेहिं ।  
कय-सीह-णाय-बोलेहिं वेढियं मज्झ वर-भवणं ॥ हध्_३।१० ॥  
(महाविपुला)  
    
परिसञ्चियस्स अत्थस्स कारणे मरणम् आगयं तेहिं ।  
स-भुय-बल-ज्जियम् अत्थं न देमि हरिउं विचिन्तेउं ॥ हध्_३।११ ॥  
(आदिविपुला)  
    
सहसा य उट्ठिओ हं धणुअं घेत्तूण सर-सहस्सं च ।  
तो भण्डणम् आढत्तं चोराण महन्त-भीसणयं ॥ हध्_३।१२ ॥  
    
सत्त्ऽअट्ठ-दस-दुवालस अहयं एक्केण सर-पहारेणं ।  
जत्तो वलामि तत्तो पेसेमि जम्ऽआलयं चोरे ॥ हध्_३।१३ ॥  
    
तो चोराण सयं मे मुहुत्त-मेत्तेण घाइयं तहियं ।  
हय-सेसा सयराहं पडिया मज्झोवरिं सव्वे ॥ हध्_३।१४ ॥  
    
तो मं खण्डाखण्डिं काउं सीसं च छिन्निउं मज्झ।  
बयरीए ठविऊणं मुसिऊण घरं गया चोरा ॥ हध्_३।१५ ॥  
    
स-रुहिर-स-कुण्डलं चिय सीसं मे बयरि-तरुवर्ऽआरूढं ।  
वीसत्थम् अणुव्विग्गं खायै बोरे कसकसस्स ॥ हध्_३।१६ ॥  
    
तं सीसं सूर्ऽउयए दिट्ठं लोएण बयरि-उवरिम्मि ।  
बयराइं खायन्तं एस स-जीओ त्ति काऊण ॥ हध्_३।१७ ॥  
    
मज्झं अङ्गोवङ्गा जणेण पिण्डेवि मेलिया तुरियं ।  
जाओ पुणो वि तो ऽहं निरुवहय-सरीर-लायण्णो ॥ हध्_३।१८ ॥  
    
एयं मे अणुभूयं सयम् एव इमम्मि माणुसे लोए ।  
जो पुण न पत्तियै मं धुत्ताणं देउ सो भुत्तिं ॥ हध्_३।१९ ॥  
    
भणै ससो सब्भूयं कह सक्का भाणिउं अलियम् एयं ।  
जं पोराण-सुईए भारह-रामायणे आयं ॥ हध्_३।२० ॥  
    
जमयग्गी आसि रिसी पत्ती तस्स्ऽ आसि रेणुया नामं ।  
तीए सीलवईए नमन्ति कुसुम्ऽअत्थिए रुक्खा ॥ हध्_३।२१ ॥  
    
दिट्ठो य णाĕ राया अस्सावहिओ मणो य से खुहिओ ।  
न नमन्ति तओ रुक्खा ताहे जमयग्गिणा रामो ॥ हध्_३।२२ ॥  
    
रुट्ठेण समाणत्तो सीसं छिन्दाहि दुट्ठ-सिलाए ।  
तेण वि सीसं छिन्नं झडत्ति पिउ-वयण-कारेण ॥ हध्_३।२३ ॥  
    
भणै तओ जमयग्गी वरसु वरं पुत्त जो तुहं इट्ठो ।  
सो भणै मज्झ माया पुणो वि जीवन्तिया होउ ॥ हध्_३।२४ ॥  
    
इय होउ त्ति पभणिए जाया सा तक्खणेण सज्जीवा ।  
जै सब्भूयं एयं तुमं पि जीवो ऽसि तं सच्चं ॥ हध्_३।२५ ॥  
    
राया वि जरासन्धो समर-परक्कम-पयाव-विक्खाओ ।  
सो सन्धिओ जराए राय-सहस्साहिवो जाओ ॥ हध्_३।२६ ॥  
    
अन्नं च इमं सुव्वै सुन्द-णिसुन्दा सहोयरा सूरा ।  
बल-वीरिय-सम्पन्ना सुर-लोय-भयं जणेमाणा ॥ हध्_३।२७ ॥  
    
सामत्थेउं सुरेहिं तिलोत्तमा तेसिं वह-णिमित्तं तु ।  
निम्मविया तिल-मेत्तं एक्क्ऽएक्क-सुरस्स घेत्तूणं ॥ हध्_३।२८ ॥  
    
अङ्गोवङ्ग-सु-य्-अङ्गय-लावण्ण-गुणागरा अणोवम्मा ।  
कमलागर-वत्थव्वा लच्छि व्व सयं समुत्तिण्णा ॥ हध्_३।२९ ॥  
    
विणय्ऽओणामिय-गत्ता सर-सामल-विकय-कमल-दल-णयणा ।  
नमिऊण सुर-समूहं महुर्ऽउल्लावा समुल्लवै ॥ हध्_३।३० ॥  
    
जं कायव्वं तं आणवेह देवेहिं जम्पियं इणमो ।  
सुन्द-णिसुन्दा सुर-सत्थ-कण्टया ते समुद्धरसु ॥ हध्_३।३१ ॥  
(महाविपुला)  
    
इय होउ त्ति य भणिउं तिल्ŏत्तमा गेण्हिउं सुर्ऽआणत्तिं ।  
पत्ता खणेण य तहिं सुन्द-णिसुन्दासुरा जत्थ ॥ हध्_३।३२ ॥  
    
हार्ऽअद्धहार-केऊर-भूसिया जण-मण्ऽउस्सव-ब्भूया ।  
विथड्ऽउन्नय-थण-वट्टा दो वि जणे ते पलोभेइ ॥ हध्_३।३३ ॥  
(आदिविपुला)  
    
तो ते मयण-वसगया तीĕ कए जुज्झिउं अह पवत्ता ।  
निहणं च गया दोन्नि वि परोप्परं सत्थ-घाएहिं ॥ हध्_३।३४ ॥  
    
भवति चात्र श्लोकः  
स्त्रीणां कृते भ्रातृयुगस्य भेदः सम्बन्धिभेदे स्त्रिय एव मूलम् ।  
अप्राप्तकामा बहवो नरेन्द्रा नारीभिर् उत्सादित-राजवंशाः ॥ हध्_३।३५ ॥  
(इन्द्रवज्रा)  
    
अच्छरसा जै एवं तिलोत्तमा निम्मिया सुर-गणेहिं ।  
तो कह तुज्झ वि अङ्गा लाइज्जन्ता न लग्गेज्जा ॥ हध्_३।३६ ॥  
    
अन्नाण्ऽ अङ्गावयवा जै लग्गा सम्मिलिस्सिया सन्ता ।  
तो ससरीरावयवा भणसु तुहं किं न लग्गन्ति ॥ हध्_३।३७ ॥  
    
सुव्वै य पवण-तणओ बालत्ते अञ्जणं ति नामेणं ।  
जणणिं पुच्छै अम्मो को मे छुहियस्स आहारो ॥ हध्_३।३८ ॥  
    
रत्ताइं वण-फलाइं आहारो तुज्झ तेण अह सूरं ।  
गहिउं समुट्ठियं तो तेणावि तल-प्पहारेणं ॥ हध्_३।३९ ॥  
    
सय-सिक्करो कओ सो जणणी से दट्ठुं तं पैण्ण्ऽअङ्गं ।  
भत्तु-सयासे गन्तुं विलवै सोग्ऽआउरा कलुणं ॥ हध्_३।४० ॥  
    
दट्ठुं नियय-कलत्तं रोयन्तिं बहुविहाइं कन्दन्तिं ।  
दट्ठूण य हणुयन्तं पुत्तं परलोय-सङ्कन्तं ॥ हध्_३।४१ ॥  
    
तो पवणो परिकुविओ पायाले पविसिउं ठिओ ताहे ।  
स-सुरासुरं जगम् इणं पवण-णिरोहेण आदन्नं ॥ हध्_३।४२ ॥  
    
गन्तुं च तत्थ दिट्ठो पसाइओ सुर-वरेहिं सो पवणो ।  
अङ्गाइं तस्सुयस्स वि सङ्घाएउं कŏ सजीओ ॥ हध्_३।४३ ॥  
    
एक्का य तस्स हणुया न य दिट्ठा सुर-वरेहिं सव्वेहिं ।  
हणुयाĕ एस अन्नो हणुयन्तो तो कओ नामं ॥ हध्_३।४४ ॥  
    
जै सच्चं पवण-सुओ खण्डाखण्डि-कओ वि सम्मिलिओ ।  
तो कह सक्का वोत्तुं तुज्झ औव्वं वयणम् एयं ॥ हध्_३।४५ ॥  
    
दसरह-तणय-कहाए सीया-देवीĕ हरण-सम्बन्धे ।  
सेउं सन्धावेउं लङ्का-दीवं गए रामे ॥ हध्_३।४६ ॥  
    
दसमुह-राम-बलाणं दोण्ह वि भड-वाययं वहन्ताणं ।  
सङ्गामम्मि पलग्गे हणहणं सद्द्ऽआउले घोरे ॥ हध्_३।४७ ॥  
    
मन्दोयरि-दैय-भड्ऽउक्कडेहिं न्ऽएगाइं वाणर-सयाइं ।  
असि-परसु-अद्धचन्द-प्पहार-छिन्न्ऽअङ्ग-म्-अङ्गाइं ॥ हध्_३।४८ ॥  
(आदिविपुला)  
    
सत्ती-पहर-णिरुद्धे महियलि पडियम्मि लक्खण-कुमारे ।  
रामे सोगाभिहए विलवन्ते पवण-तणएण ॥ हध्_३।४९ ॥  
    
गन्तुं दोण-गिरीओ उवणीया ओसही जलन्तीओ ।  
निस्सल्लो त्ति पभावा झडित्ति सत्ती वि निस्सरिया ॥ हध्_३।५० ॥  
    
जे निसियर-कुद्ध्ऽउग्घाएहिं समरम्मि अभिहया पवया ।  
सञ्छिन्न-भिन्न-गत्ता ते वि य सव्वे समासत्था ॥ हध्_३।५१ ॥  
(आदिविपुला)  
    
विवैण्ण-सरीरा वि य जै सव्वे वाणरा समुज्जीया ।  
खण्ड-सहस्सो कŏ एलसाढ तो जीवसि तुमं पि ॥ हध्_३।५२ ॥  
(अन्त्यविपुला)  
    
अन्नं च जण-पगासा निहिया सुय-पुत्थएसु बहुएसु ।  
किं वा तुम्हेहि इमा न सुया महसेण-उप्पत्ती ॥ हध्_३।५३ ॥  
    
हिमसेल-गुह-गयाइं दो वि महामेहुणं निसेवन्ति ।  
दिव्वं वास-सहस्सं गिरिसुय ससिभूसणो च्ऽएव ॥ हध्_३।५४ ॥  
    
तं सोऊण पौत्तिं देवा किर तिहुयणम्मि आदन्ना ।  
सव्व्ऽआयरेण मिलिउं गब्भ्ऽउवघायं विचिन्तन्ति ॥ हध्_३।५५ ॥  
    
सुइरं सामत्थेउं तिहुयण-उज्जोय-कारओ जलणो ।  
महुर्ऽअक्खर-वयण-पयम्पिएहिं भणिओ सुरगणेहिं ॥ हध्_३।५६ ॥  
(अन्त्यविपुला)  
    
एक्कस्स वि ता कीरै कज्जं अब्भत्थिएहिं जिय-लोए ।  
किं पुण महाणुभावो जं जम्पै सुर-समूहो त्ति ॥ हध्_३।५७ ॥  
    
जस्स य कएण सव्वे देवा चिन्तोवहिं समोइण्णा ।  
तस्स य जत्तेण तुमं हुयवह एक्को समत्थो ऽसि ॥ हध्_३।५८ ॥  
    
पविसित्तु गुहा-विवरे हर-पुरओ अप्पयं पयंसेसु ।  
तो तुह कयाइ विलिओ मेहुण-तत्तिं विसज्जेज्जा ॥ हध्_३।५९ ॥  
    
वेसाणरेण भणियं को धावै अभिमुहं मुहुत्तं पि ।  
इहरा वि उमा-वैणो किं पुण एयारिसे भावे ॥ हध्_३।६० ॥  
    
नर-सिर-कवाल-माल्ऽआउलस्स खट्टङ्ग-वग्ग-हत्थस्स ।  
जस्स रई पेय-वणे को तस्स जणो समल्लियै ॥ हध्_३।६१ ॥  
(आदिविपुला)  
    
जो दारुवणे रिसि-आसमम्मि विणियंसणो पलायन्तो ।  
वहिओ उद्धुय-लिङ्गो को तं विवुहो समालवै ॥ हध्_३।६२ ॥  
    
किं बहुणा जण-मज्झे जो नच्चै उद्धिएण लिङ्गेणं ।  
बलवन्तो वज्जहरो तस्स वि निस्संसयं भाइ ॥ हध्_३।६३ ॥  
    
जै कह वि सूलपाणी कुप्पै हिमगिरि-गुहा-पविट्ठस्स ।  
को जाणै किं मे होहिइ त्ति मा सङ्कडे छुहह ॥ हध्_३।६४ ॥  
(अन्त्यविपुला)  
    
एत्थ्ऽअन्तरे य भणिओ सप्पणयं बहुयलोयणेण्ऽ एवं ।  
सव्व-सुराणं वयणं हुयवह इणमो निसामेहि ॥ हध्_३।६५ ॥  
    
मा भाहि उमा-वैणो हुयवह जेण्ऽ एरिसो उमा-सत्तो ।  
गय-तुरय-पुरिस-दमणो किं च इमो आगमो न सुओ ॥ हध्_३।६६ ॥  
    
हत्थी दम्मै संवच्छरेण मासेण दम्मै तुरङ्गो ।  
महिला पुण किर पुरिसं दमेइ एक्केण दिवसेणं ॥ हध्_३।६७ ॥  
(आदिविपुला)  
    
जं भणै उमा-देवी करेइ तं पसुवई अकज्जं पि ।  
किं वा देहाणुगयं उमं वहन्तो न दिट्ठो ते ॥ हध्_३।६८ ॥  
    
मुञ्चसु आसङ्कम् इणं रुद्दो रुट्ठो वि ते सरीरस्स ।  
न करेइ किं पि पीडं पव्वै-चित्तावरक्खाए ॥ हध्_३।६९ ॥  
    
इय होउ त्ति य जलणो गन्तुं हिमवन्तगिरि-गुहं विउलं ।  
पेच्छै तिउरन्तयरं रै-कज्ज-समुग्गयम् अईणं ॥ हध्_३।७० ॥  
    
अब्भासत्थं दट्ठुं महदेवो उट्ठिओ समारूढो ।  
हुं हुं उमाĕ भणिओ उद्धुय-लिङ्गो ऽणलं भणै ॥ हध्_३।७१ ॥  
    
उट्ठ(?) नि-य्-अञ्चिय-वयणं पिब रेयं मा करेहि विक्खेवं ।  
रुद्देण हुयवहो घडघडस्स तो पाइओ रेयं ॥ हध्_३।७२ ॥  
    
उयर-गएण य रेएण सो पलित्त्ऽअग्गिणा व डज्झन्तो ।  
मुय-मरणो सम्भन्तो कह कह वि महोयहिं पत्तो ॥ हध्_३।७३ ॥  
(आदिविपुला)  
    
दाऊणम् अङ्गुलिं हुयवहेण उग्गालिओ जले रेओ ।  
उग्गालियम्मि रेए ताहे जलणो समासत्थो ॥ हध्_३।७४ ॥  
    
तप्पभिइं चिय सुम्मै जण-सुइ-वाय्ऽआगयं इमं वयणं ।  
रेय-पभावा किर सागरम्मि रयणाण उप्पत्ती ॥ हध्_३।७५ ॥  
(अन्त्यविपुला)  
    
लवण-जलाओ अग्गी नील्ऽउप्पल-सुरहि-कमल-गन्ध्ऽअड्ढं ।  
सरम् एगं गन्तुं जे रेय-विसेसं समुग्गिलै ॥ हध्_३।७६ ॥  
    
जं भण्णै कित्तिय सह उयं ति फुड-वियड-पायडं ताओ ।  
छक्किर अच्छरसाओ तं पौम-सरं समोइण्णा ॥ हध्_३।७७ ॥  
    
ता मज्जिउम् आढत्ता तम्मि सरे नयण-मण्ऽअभिरामम्मि ।  
मज्जन्तीणं जोणीसु ताण बीयं अणुपविट्ठं ॥ हध्_३।७८ ॥  
(अन्त्यविपुला)  
    
पौम-सरे मज्जित्ता पुणर् अवि ता जोइस्ऽआलयं पत्ता ।  
पैदिवसं चिय तासिं छण्ह वि परिवड्ढए उयरं ॥ हध्_३।७९ ॥  
    
काल्ऽअन्तरेण केण य समयं चिय ता तहिं पसूयाओ ।  
एक्क्ऽएक्कम् उत्तिम्ऽअङ्गं बाह्ऽऊरु-सरीर-रुण्डाइं ॥ हध्_३।८० ॥  
    
ता ता वि विम्हिय-मणा दंसन्ति परोप्पर्ऽएक्क-म्-एक्कस्स ।  
पेच्छसु अच्छेरम् इणं लोगम्मि अभूय-पुव्वं तु ॥ हध्_३।८१ ॥  
    
बाह्ऽऊरू य सरीरं सीसाणि य नियय-णियय-ठाणेसु ।  
लग्गाइं तक्खण च्चिय महसेणो छम्मुहो जाओ ॥ हध्_३।८२ ॥  
    
कोमारबम्भयारी न्ऽइच्छै मणसा वि जुवै-सञ्जोयं ।  
सव्व-जणम्मि पगासो दक्खिण-देसे ठिओ रण्णे ॥ हध्_३।८३ ॥  
    
चौसु य दिसासु जहियं धावै लोगो भवन्तर-दिस्ऽअट्ठा ।  
सीसेण य छम्मासं धरेइ धारं बर्ऽअट्ठाए ॥ हध्_३।८४ ॥  
    
जै महसेण्ऽअङ्गाइं पिह-गब्भ-विणिग्गयाइं लग्गाइं ।  
तो तुज्झ न लग्गेज्जा ताइं किम् एग्ऽउयर-वत्थाइं ॥ हध्_३।८५ ॥  
    
छिन्ना नासा कण्णो य लग्गए लोय-विइयम् एयं पि ।  
परमाणु-पमाणाओ पगम्पिओ लग्गसि तुमं पि ॥ हध्_३।८६ ॥  
(आदिविपुला)  
    
तो भणै एलसाढो पुरिसो कह छिन्नएण सीसेणं ।  
भुक्ख्ऽअत्तो बयराइं खाएउं सक्कए कह नु ॥ हध्_३।८७ ॥  
    
भणै ससो राहू किर सीस-च्छिन्नो जयम्मि सुइ-वाओ ।  
तह विय गयणे हिण्डै आभंसै चन्द-सूरे य ॥ हध्_३।८८ ॥  
    
अह भणै एलसाढो कह गम्मै तं विगिट्ठम् अद्धाणं ।  
कह वा वि जोयण-सयं कमेहिं अक्कमै भूमीए ॥ हध्_३।८९ ॥  
    
पडिभणै ससो जन्ने बलिस्स विण्हू दियाइ-वेसेण ।  
तिण्णि कमे जाइत्ता हरै स-सेलं वसुमैं सो ॥ हध्_३।९० ॥  
    
जै सव्वा वि वसुमई तिण्णि न पुण्णा कमे महुमहस्स ।  
को दोसो जै तुज्झं एक्क-कमो जोयण-सयं तु ॥ हध्_३।९१ ॥  
    
पुणर् अवि एलासाढो भणै सिला सा मए ऐमहल्ला ।  
कह उक्खित्ता गरुया एयं मे पत्तियावेहि ॥ हध्_३।९२ ॥  
    
भणै ससो किं न सुयं तुमए रामायणे कहिज्जन्तं ।  
रामस्स रावणस्स य सङ्गामे वट्टमाणम्मि ॥ हध्_३।९३ ॥  
    
लक्खणकुमार-पडणे हणुएणं दोण-पव्वओ तुङ्गो ।  
ओसहि-मग्गन्तेणं स-मूल-डालो समुक्खित्तो ॥ हध्_३।९४ ॥  
    
महै-सिला-सङ्घाओ सेलो जै वाणरेण उक्खित्तो ।  
जोयण-पमाण-मेत्तं उक्खिवसि सिलं न सन्देहो ॥ हध्_३।९५ ॥  
    
लोए वि पयरै सुई वड्ढन्ती मेइणी महुमहेणं ।  
काउं वराह-रूवं स-सेल-वण-काणणा धरिया ॥ हध्_३।९६ ॥  
    
जै तेण समुक्खित्ता न नज्जई कत्थई ठिएणं ति ।  
उक्खिवसि ता तुमं पि य धरणियल-त्थो सिला दो वि ॥ हध्_३।९७ ॥  
    
एलासाढो जाहे ससेण ऐसन्धिओ भणै ताहे ।  
जं ते सुयम् अणुभूयं कहेहि सव्वं अपरिसेसं ॥ हध्_३।९८ ॥  
    
____________________________________________________

अह भणै ससो अहयं निययं छेत्तं गओ सरय-काले ।  
गामाओ दूरत्थं तं छेत्तं गिरिवर्ऽआसन्ने ॥ हध्_४।१ ॥  
    
छेत्तम्मि य अच्छन्तो तत्तो पव्वयवराŏ ओयरिउं ।  
उच्छित्तो मि गएणं पव्वय-मेत्तेण मत्तेण ॥ हध्_४।२ ॥  
    
थरथरथरन्त-गत्तो हाहा गहिओ मएण चिन्तन्तो ।  
विवलाइउम् अचयन्तो परिभममि तहिं तहिं च्ऽएव ॥ हध्_४।३ ॥  
    
भी-उव्विग्गेण मए दिट्ठो तिल-पायवो ऐमहल्लो ।  
तत्थ विलग्गो मि अहं वणगय-भय-वेविर-सरीरो ॥ हध्_४।४ ॥  
    
पत्तो य सो वणगओ आरुसिओ तिल-दुमं समन्तेणं ।  
परिभमै गुलगुलिन्तो कुलाल-चक्कं व्व आइट्ठो ॥ हध्_४।५ ॥  
    
तेण भमन्तेण य सो चालिज्जन्तो तिले दवदवस्स ।  
वासासु जल-हरो इव जल-णिवहं मुञ्चई घोरं ॥ हध्_४।६ ॥  
    
तिल-चक्केण व्व तिला ते सव्वे पीलिया गयवरेणं ।  
तत्थ पवूढा सरिया तेल्लोया नाम नामेणं ॥ हध्_४।७ ॥  
    
खुत्तो य वणगओ सो खल-चलणीए य तेल्ल-पङ्कम्मि ।  
आरडिऊण य विरसं भुक्खिय-तिसिओ मओ हत्थी ॥ हध्_४।८ ॥  
    
गय-भय-सन्तत्त-मणो अहयं पुण-जायओ त्ति मन्नन्तो ।  
कहकह वि तिल-दुमाओ दिवस्ऽअवसाणे समोइण्णो ॥ हध्_४।९ ॥  
    
कुसिओ दिइं च काउं भरिओ तेल्लस्स सो मए हत्थी ।  
ताहे दस तेल्ल-घडे पाउं भक्खेमि खल-भारं ॥ हध्_४।१० ॥  
    
तेल्लस्स सुपडिपुण्णं तं दिइयं गेण्हिउं गओ गामं ।  
गाम-बहिं तं दिइयं पायव-साहाĕ निक्खिविउं ॥ हध्_४।११ ॥  
    
निययं भवणम् ऐगओ पुत्तं पेसेमि तिल्ल-दिइयस्स ।  
जाहे उ न पावेई रुक्खं पाडित्तु तो गेण्हे ॥ हध्_४।१२ ॥  
    
एयं मे अणुभूयं सयम् एव इमम्मि माणुसे लोए ।  
जो न उ पत्तियै महं सो देउ महायणे भत्तं ॥ हध्_४।१३ ॥  
    
सव्व-कला-पत्त्ऽअट्ठा भणै ससं खण्डवाणई धुत्ती ।  
अत्थ्ऽ एस आगमो मे भारह-रामायणे य सुओ ॥ हध्_४।१४ ॥  
    
खण्डा ससेण भणिया भारह-रामायणे पुराणे वा ।  
एयारिसाइं य सहेउयाइं भण कत्थ भणियाइं ॥ हध्_४।१५ ॥  
(अन्त्यविपुला)  
    
कह तिल-दुमो महल्लो तेल्लाण य कह महाणई वूढा ।  
कह पीया य दस-घडा कह खल-भारो मए खैओ ॥ हध्_४।१६ ॥  
    
खण्डाĕ ससो भणिओ सच्चं तं लोय-बाहिरो तं सि ।  
किं कैयाइ सुओ ते बालो वि जणो पयम्पन्तो ॥ हध्_४।१७ ॥  
    
जह किर पाडलिपुत्ते निम्मविया मास-पायवा भेरी ।  
तो किं सो तिलरुक्खो महप्पमाणो न ह्ŏज्जाहि ॥ हध्_४।१८ ॥  
    
सुव्वै य भारहम्मि वि गयाण पुण एत्थ दाण-सलिलेणं ।  
महई नई पवत्ता हय-गय-रह-वाहिणी घोरा ॥ हध्_४।१९ ॥  
    
उक्तञ् च  
तेषां कटतटभ्रष्टैर् गजानां मदबिन्दुभिः ।  
प्रावर्तत नदी घोरा हस्त्यश्वरथवाहिनी ॥ हध्_४।२० ॥  
(अनुष्टुभ्)  
    
जै गय-मय-सलिलेणं हय-गय-रह-वाहिणी नई विउला ।  
सरिया तया पवत्ता तो तेल्लोया कह न होइ ॥ हध्_४।२१ ॥  
    
रज्जाŏ धाडिएणं सुव्वै लोयम्मि भीमसेणेणं ।  
गन्तूण इक्कचक्कं घोरो बग-रक्खसो वहिओ ॥ हध्_४।२२ ॥  
    
भत्तं तण्डुल-कुम्भं महिसं तह मज्ज-घड-सहस्सं च ।  
जं तस्स भत्त-पाणं उवणीयं तेण तं भुत्तं ॥ हध्_४।२३ ॥  
    
जै बग-रक्खस-भत्तं भुत्तं भीमेण तो किम् एगेणं ।  
भारेण वि तं जिमिओ भार-सयं किं न भक्खेसि ॥ हध्_४।२४ ॥  
    
सुव्वै य कुम्भयण्णो सुत्त-विउद्ध्ऽउट्ठिओ नियय-कालं ।  
सो पियै घड-सहस्सं खायै न्ऽएगे नर-सए य ॥ हध्_४।२५ ॥  
    
जै पियै कुम्भयण्णो सुत्त-विउद्ध्ऽउट्ठिओ घड-सहस्सं ।  
दसहिं घडएहिं किं सस किं पन्नासं न पीया ते ॥ हध्_४।२६ ॥  
    
अन्नं च इमं सुव्वै पुराण-सुइ-णिग्गयं इमं वयणं ।  
असुराण जह वह्ऽअत्था अगत्थिणा सायरो पीओ ॥ हध्_४।२७ ॥  
    
सग्गाओ अवैण्णा गङ्गा हर-जड-विणिग्गया सन्ती ।  
जण्हु-रिसि-आसमपयं मज्झेण उवागया नवरं ॥ हध्_४।२८ ॥  
    
पीया य तेण रिसिणा वास-सहस्सं च भामिया उयरे ।  
तो जण्हुएण मुक्का किर भण्णै जण्हवी तेणं ॥ हध्_४।२९ ॥  
    
जै उयहिं अगत्थी णं पीया गङ्गा य जण्हु-रिसिणा य ।  
तो जै दस तेल्ल-घडा पीया य तए किम् अच्छेरं ॥ हध्_४।३० ॥  
    
भणै ससो सो दिइओ सुमहन्तो कह मए समुक्खित्तो ।  
अह उक्खित्तो कह पुण नीओ एगागिणा गामं ॥ हध्_४।३१ ॥  
    
उच्च-प्फलियं दाउं हसिऊणं खण्डवाणई भणै ।  
नूणं सस न कयाइ वि सुओ तुमे गरुल-वित्तन्तो ॥ हध्_४।३२ ॥  
    
कासव-रिसि-पत्तीओ कड्डू विणया अहेसि तीयम्मि ।  
दोहिं वि ताहिं सवत्तीहिं किं पि किल पणिययं छिप्पं ॥ हध्_४।३३ ॥  
(अन्त्यविपुला)  
    
जा पणिययम्मि जिप्पै तीए दासत्तणं च कायव्वं ।  
जावज्जीवाए च्चिय अहवा दायव्वयं अमयं ॥ हध्_४।३४ ॥  
    
विणया जिय कड्डूए करेइ दासत्तणं सवत्तीए ।  
कड्डू वि सवत्ती-वेहएण विणयं विमाणेइ ॥ हध्_४।३५ ॥  
(अन्त्यविपुला)  
    
विणया किर गुरु-भारा दासत्ते परम-दुक्खिया जाया ।  
तत्थ्ऽ एव सा पसूया तीसे अण्ड-त्तयं जायं ॥ हध्_४।३६ ॥  
    
दासत्तण-मोक्ख्ऽअट्ठा भिन्दै तत्थ्ऽ एगम् अण्डयं विणया ।  
तत्थ किल अण्डयम्मी जाया विच्छू असम्पुण्णा ॥ हध्_४।३७ ॥  
    
दुम्मण-मणा य विणया परितप्पै अण्डयं विणट्ठं मे ।  
अन्नह चिन्तेमि अहं तं पि य मे अन्नहा होइ ॥ हध्_४।३८ ॥  
    
मुच्चेज्ज पराहीणत्तणस्स अहं नाम दास-णामस्स ।  
कह वि दुरासाĕ मए अण्डं भिन्न्ऽअत्थिए भिन्नं ॥ हध्_४।३९ ॥  
(आदिविपुला)  
    
अद्धिइ-लद्धाए विलविऊण आसा-णिबद्ध-हिययाए ।  
कैहि वि दिवसेहिं तओ पुणो वि बिइय्ऽअण्डयं भिन्नं ॥ हध्_४।४० ॥  
(आदिविपुला)  
    
बिइय्ऽअण्डम्मि अणूरू जाओ किल सो वि मायरं भणै ।  
अम्मो तुम्हेहि इमं किम् अकाले अण्डयं भिन्नं ॥ हध्_४।४१ ॥  
    
जो ते मणोरहो चिन्तिओ त्ति सो पूरिओ मए होन्तो ।  
एण्हिं अयङ्गमो किं करेमि अहयं पराहीणो ॥ हध्_४।४२ ॥  
(आदिविपुला)  
    
एयं पि ताव तैयं परिरक्खसु अण्डयं पयत्तेण ।  
जो को वि एत्थ होही सो दुक्ख-विमुक्खओ तुम्हं ॥ हध्_४।४३ ॥  
    
रह-सारही अणूरू ठविओ सूरेण जो जगे अरुणो ।  
सयम् एव य विणयाए कमेण तैऽअण्डयं भिन्नं ॥ हध्_४।४४ ॥  
    
अहिकुल-भय-सञ्जणणो जणवय-विम्हावणो महाघोरो ।  
विणया-मण-परिओसो जाओ य महाबलो गरुडो ॥ हध्_४।४५ ॥  
    
बालत्ते रममाणो नागे कड्डू-सुए विहाडेइ ।  
पैदिवसं कड्डूए विणया खिंसिज्जए एवं ॥ हध्_४।४६ ॥  
    
विणयाĕ दासियाए पुत्तेणं गरुडएण सोमाला ।  
मारिय अहि-पोयलया चञ्चू-चलण-प्पहारेहिं ॥ हध्_४।४७ ॥  
    
एयारिसाइं विणया सोऊणम् अभिक्खणं च रोवन्ती ।  
पुच्छिज्जै गरुडेणं रोअसि किं कारणं अम्मे ॥ हध्_४।४८ ॥  
    
पुत्तय जीय-णिमित्तं पत्ता दासत्तणं सवत्तीए ।  
रत्तिं दिवा य दुहिया करेमि आणत्तियं तीसे ॥ हध्_४।४९ ॥  
    
कह मुच्चेज्जसि अम्मे अमएणं तं च जाणै पिया ते ।  
कत्थ पिया बदरी-आसमम्मि गरुडो गओ तहियं ॥ हध्_४।५० ॥  
(अन्त्यविपुला)  
    
बदर्ऽआसमम्मि गन्तुं गरुडो पाएसु निवडिओ पिउणो ।  
वियल्ऽइन्दिएण तेण वि फासेण्ऽ उवलक्खिओ पुत्तो ॥ हध्_४।५१ ॥  
    
गरुडेण जम्पियं भुक्खिओ मि भणियं च कासवेण्ऽ एवं ।  
बारस-जोयण-हत्थी तत्तुल्लो कच्छओ बीओ ॥ हध्_४।५२ ॥  
(आदिविपुला)  
    
अमरिस-भुयङ्ग-वसओ जुज्झन्ति महासरे महाकाया ।  
रत्तिं दिवा य दोन्नि वि सर-सङ्खोभं करेमाणा ॥ हध्_४।५३ ॥  
    
भक्खेहि ते तुमं गच्छिऊण मा पुत्त भुक्खिओ अच्छ ।  
गन्तूण एक्क-म्-एक्केण तेण ते दो वि परिभुत्ता ॥ हध्_४।५४ ॥  
(महाविपुला)  
    
तत्तो य पडिणियत्तो पेच्छै वडपायवं महाविडयं ।  
पलय-महामेहं पि व स-सौण-कोलाहलं विउलं ॥ हध्_४।५५ ॥  
    
चौमुह-बीय-विणिग्गयाण वालखिल्लाण तस्स हेट्ठम्मि ।  
उग्गं तप्पन्ति तवं रिसीणम् अद्ध्ऽउट्ठ-कोडीओ ॥ हध्_४।५६ ॥  
(आदिविपुला)  
    
सो तत्थ समल्लीणो भग्गो वडपायवो कडकडन्तो ।  
मा होही रिसि-वज्झा चञ्चू वडपायवं गुविलं ॥ हध्_४।५७ ॥  
    
तो सहसा उक्खिविउं छाएमाणो व्व नह-यलं सव्वं ।  
किन्नर-मरुय(?)-णरामर-विम्हयम् औलं जणेमाणो ॥ हध्_४।५८ ॥  
    
सागर-जल-पक्खित्ते बहुविह-वण-सण्ड-मण्डिओद्देसे ।  
दीवम्मि सुवित्थिण्णे मुञ्चै वडपायवं गरुडो ॥ हध्_४।५९ ॥  
    
वडदुम-लङ्क-णिमित्तं लङ्का-दीओ त्ति तो कयं नामं ।  
दससीसस्स्ऽआवासो आसि जहिं निसियर-पैस्स ॥ हध्_४।६० ॥  
    
हिमवन्ते गय-कच्छव भक्खेउं सो गओ पिउ-सयासं ।  
भणै य ताय न धाओ भक्खेहि तओ निसाए त्ति ॥ हध्_४।६१ ॥  
    
भक्खेऊण निसाए अमय-पवत्तिं पपुच्छिउं पियरं ।  
अमयं पुत्त कहेमो वोलेउं नरय-पायाले ॥ हध्_४।६२ ॥  
    
धगधगधगन्त-हुयवह-पज्जलिय्ऽआवेढिअं समन्तेणं ।  
रक्खिज्जै सव्व-सुरासुरेहिं सययं अमय-कुण्डं ॥ हध्_४।६३ ॥  
(अन्त्यविपुला)  
    
को पुण तस्स उवाओ अमय्ऽअत्थी कासव्ऽअङ्गओ अहयं ।  
अत्थि उवाओ जह घिप्पै त्ति ऐदुक्करो सो उ ॥ हध्_४।६४ ॥  
(अन्त्यविपुला)  
    
सप्पि-महो-दहि-सलिल्ऽआइएण सन्तप्पिए ऽणले धणियं ।  
गहणं होज्ज न होज्ज व गहिए वि उवद्दवाणेगा ॥ हध्_४।६५ ॥  
(आदिविपुला)  
    
कासव-रिसि-वयणेणं गन्तुं गरुडेण दो वि सम्पयया ।  
पङ्खाणि य घय-महु-पाणिएण सन्तप्पिओ अग्गी ॥ हध्_४।६६ ॥  
(अन्त्यविपुला)  
    
तित्तेण हुयवहेण य अमय-सयासं पवेसिओ गरुडो ।  
गहियं च नेण अमयं देवेहिं वि किल समुग्घुट्ठं ॥ हध्_४।६७ ॥  
    
अमयं कुण्ड-त्थं चिय विहगेण्ऽ एगेण नीयम् उक्खिविउं ।  
सोऊणम् इणं वयणं खुहियं ससुरासुरं भुवणं ॥ हध्_४।६८ ॥  
    
जो जत्तो च्चिय देवो सहसामयम् अवहडं निसामेइ ।  
सो अहर-फुरन्त्ऽओट्ठो तत्तो च्चिय मग्गिओ लग्गो ॥ हध्_४।६९ ॥  
    
मुग्गर-मुसण्ढि-पट्टिस-गय-कणग-प्परसु-भिण्डिमालेहिं ।  
हल-मुसल-लौड-वलया-सूल्ऽआउह-पहरण-समग्गो ॥ हध्_४।७० ॥  
    
कलयल-रवो सुराणं पूरेइ नह्ऽअङ्गणं निरवसेसं ।  
हण छिन्द भिन्द गिण्हह मा मुयह रसायल-गयं पि ॥ हध्_४।७१ ॥  
    
ओलग्गिओ य गरुडो समन्तओ देव-सय-सहस्सेहिं ।  
परिवेढिओ य भणिओ अमय्ऽआहारी हओ सि त्ति ॥ हध्_४।७२ ॥  
    
एक्कत्तो च्चिय भुवणं एकत्तो कासव्ऽअङ्गओ पक्खी ।  
कायर-मण-कम्पणयं तेहिं य समरं समारद्धं ॥ हध्_४।७३ ॥  
    
सुरगण-सयं सहस्सं लक्खं कोडिं पि चौसु वि दिसासु ।  
पेसेइ जम-सयासं गरुडो पक्ख-प्पहारेहिं ॥ हध्_४।७४ ॥  
    
विणय-सुयस्स सुराण य गयणयले वट्टए महाघोरं ।  
जुज्झं अमयस्स कए विम्हावणयं तिहुयणस्स ॥ हध्_४।७५ ॥  
    
तो सो देव-समूहो गरुडेण्ऽ एक्केण रण-मुह्ऽआवडिओ ।  
हय-विहय-दीण-वयणो खणेण भग्गो निराणन्दो ॥ हध्_४।७६ ॥  
    
देवे य पराहुत्ते दट्ठुं पलय्ऽअग्गि-जाल-सम-सरिसं ।  
तो कुलिसं सहसपलोयणेण गरुडोवरिं मुक्कं ॥ हध्_४।७७ ॥  
(अन्त्यविपुला)  
    
कुलिसं गरुड-सरीरे पच्चुप्फुडियं सिलायले च्ऽएव ।  
इन्दो भणै अणन्तं सहोयरं गरुड-भय-भीओ ॥ हध्_४।७८ ॥  
    
तो तह वज्जाभिहयं स-सुरासुर-समर-पच्चय-णिमित्तं ।  
गरुडेण चञ्चुआए सयम् एव्ऽ उप्पाडियं पिच्छं ॥ हध्_४।७९ ॥  
    
विण्हू विय पज्जलिओ बारस-रवि-तेय-सप्पभं चक्कं ।  
घेत्तुं गरुड-वह्ऽअत्था अणुधावै मग्गओ कुविओ ॥ हध्_४।८० ॥  
    
भी-उव्विग्ग-ससम्भमं हा हा किम् इयं ति गग्गिर्ऽउल्लावा ।  
रिसि-गह-सणिच्छर्ऽआई गन्तुम् अणन्तं पयम्पन्ति ॥ हध्_४।८१ ॥  
    
भो भो सव्वगओ विय पभू य ससुरासुरस्स लोयस्स ।  
तह वि तुमं नीओ इव सयणस्स्ऽ उवरिं निराविक्खो ॥ हध्_४।८२ ॥  
    
गरुडो य सहयरो ते पडिसाहर वण-दवोवमं कोवं ।  
मा मूढो मेच्छो इव पहरसु नियएसु गत्तेसु ॥ हध्_४।८३ ॥  
    
रिसि-गह-वयणं सोउं इमं तु चक्क्ऽआउहो वि चिन्तेइ ।  
कोह्ऽआइएण पेच्छसु मए सहाओ हओ होन्तो ॥ हध्_४।८४ ॥  
    
नाणी सत्थ्ऽअत्थ-वियाणओ वि कोह्ऽअग्गि-जाल-सन्तत्तो ।  
गम्मागम्म-हियाहिय-कज्जाकज्जं न लक्खेइ ॥ हध्_४।८५ ॥  
(आदिविपुला)  
    
गरुडस्स अणन्तस्स य जाया सन्धी झओ कओ गरुडो ।  
अमयं दाउं विणयं मोयै दासत्तणाओ त्ति ॥ हध्_४।८६ ॥  
    
जै गय-कच्छभ-वडदुम गरुडेण्ऽ उप्पाडिया य नीया य ।  
तो उक्खिवसि सस तयं तुमं पि दैयं सुबद्धं पि ॥ हध्_४।८७ ॥  
    
सत्ताह-वद्दलम्मी धरिओ गोवद्धणो महुमहेणं ।  
ता कह न धरेसि तुमं गय-दीयं तेल्ल-परिपुण्णं ॥ हध्_४।८८ ॥  
    
सेऊ-बन्धे विय वाणरेहिं नेगाइं जोयणाइं गिरी ।  
उक्खिणिउं उव्विद्धा पक्खित्ता उयहि-मज्झम्मि ॥ हध्_४।८९ ॥  
(आदिविपुला)  
    
तो जै पुत्तेण तुहं रुक्खो उम्मूलिओ महाविडवो ।  
दीयम् अपावेन्तेणं तो भणसु तहिं किम् अच्छेरं ॥ हध्_४।९० ॥  
    
वणवाडिय-भङ्गे वि य हणुयन्तो महिरुहे महाविडवे ।  
उक्खणै अयत्तेणं जत्थ इमो खन्धओ भणिओ ॥ हध्_४।९१ ॥  
    
खज्जूरी मारुइणो अकम्महया पलासवग्गन्तेणं ।  
सीसेण उत्तरन्ती अकम्महया पलासवग्गन्ते ॥ हध्_४।९२ ॥  
    
जै ते महन्तरुक्खा तिरिक्खजोणी-गएण हणुएण ।  
उम्मूलिया समूला तुह पुत्तो किं न उक्खणै ॥ हध्_४।९३ ॥  
    
ऐसैओ भणै ससो खण्डावाणीĕ तत्थ धुत्तीए ।  
खण्डं भणै इयाणिं कहेहि जं तं समणुभूयं ॥ हध्_४।९४ ॥  
    
____________________________________________________

अह भणै खण्डवाणा विहसन्ती अत्थसत्थ-णिम्माया ।  
बुद्धीĕ अहिय-बुद्धी धुत्ते तुल्लेउं वयणम् इणं ॥ हध्_५।१ ॥  
    
ओलग्गिय त्ति अम्हेहिं भणह जै अञ्जलिं करिय सीसे ।  
उवसप्पह जै य समं तो भत्तं देमि सव्वेसिं ॥ हध्_५। २ ॥  
(आदिविपुला)  
    
तो ते भणन्ति धुत्ता अम्हं सव्वं जगं तुलेमाणा ।  
कह एव दीण-वयणं तुज्झ सयासे भणीहामो ॥ हध्_५।३ ॥  
    
अहवा  
अवि उड्ढं चिय फुट्टन्ति माणिणो न वि सहन्ति अवमाणं ।  
अत्थमणम्मि वि रविणो किरणा उड्ढं चिय फुरन्ति ॥ हध्_५।४ ॥  
(आदिविपुला)  
    
पवणो च्चिय आहारो वङ्कं चङ्कम्मियं अपरिभूयं ।  
सव्व-जग्ऽउव्वेय-करं अहो सुजीयं भुयङ्गाणं ॥ हध्_५।५ ॥  
    
ईसि हसिऊण तो सा खण्डावाणा भणेइ भो सुणह ।  
अक्खाणयं अणलियं जं अणुभूयं मए च्ऽएव ॥ हध्_५।६ ॥  
    
आसि अहं तरुणत्ते जोव्वण-लायण्ण-वण्ण-गुण-कलिया ।  
रूवेण अणन्न-समा जण-मण-णयण्ऽऊसव-ब्भूया ॥ हध्_५।७ ॥  
    
नवरि य कयाइ अहयं उण्हाया मण्डवे सुह-पसुत्ता ।  
उवभुत्ता पवणेणं रूव-गुण्ऽउम्मत्त-हियएणं ॥ हध्_५।८ ॥  
    
जाओ तेण सुओ मे ताहे चिय जाय-मेत्तओ तो सो ।  
आउच्छिऊण य ममं कत्तो वि गओ अह खणेणं ॥ हध्_५।९ ॥  
    
तो भणह किं न सच्चं जै वाएणं हवेज्ज पुत्तो त्ति ।  
तो न्ऽअत्थि का वि रण्डा अपुत्तिया जीव-लोयम्मि ॥ हध्_५।१० ॥  
    
तं भणै मूलदेवो सुव्वै लोय-स्सुईसु पवणेणं ।  
कुन्तीĕ भीमसेणो जाओ नीलाĕ हणुयन्तो ॥ हध्_५।११ ॥  
    
पारासरेण वासो मच्छिणि-जणिओ पसूयओ च्ऽएव ।  
कज्जे सरेज्जसु त्ति य जणणिं भणिऊण अवकन्तो ॥ हध्_५।१२ ॥  
    
जाया अक्खय-जोणी जोयणगन्धा य रिसि-पभावेणं ।  
सन्तणुणा तीĕ सुओ विचित्तविरिओ त्ति सञ्जणिओ ॥ हध्_५।१३ ॥  
    
असुए मयम्मि तम्मी जोयणगन्धाĕ सुमरिओ वासो ।  
सम्पत्तो य खणेणं जणणि-सयासे रिसि-वरो सो ॥ हध्_५।१४ ॥  
    
भणिओ अह माऊए पुत्त अपुत्ता न वड्ढए वंसो ।  
ता तह करेहि वच्छय जह होइ कुलस्स सन्ताणो ॥ हध्_५।१५ ॥  
    
तेण्ऽ उद्धरिओ वंसो पण्डु-णर्ऽइन्दो जयम्मि विक्खाओ ।  
धयरट्ठो य नर-वई विदुरो य महामई जणिओ ॥ हध्_५।१६ ॥  
    
भाउ-ज्जाया तिण्णि वि भुत्तूणं देइ तिण्ह वी सावं ।  
अकयं तु ओहयासो वासो रिसि-धम्म-पब्भट्ठो ॥ हध्_५।१७ ॥  
    
भवति चात्र श्लोकः  
आहारे चैव योनौ च बीजकर्मणि यः शुचिः ।  
तस्य कृच्छ्रागतस्यापि न पापे रमते मतिः ॥ हध्_५।१८ ॥  
(अनुष्टुभ्)  
    
जै सच्चं पवण-सुओ भीम-हणू नवर पट्ठिओ वासो ।  
उयर-विणिग्गय-मत्तो तो सच्चं तुज्झ वी वयणं ॥ हध्_५।१९ ॥  
    
पुणर् अवि खण्डावाणा भणै सही आसि मज्झ्ऽ उमा देवी ।  
तीए मन्तो दिन्नो ससुरासुर-लोय-आगरिसो ॥ हध्_५।२० ॥  
    
आगरिसिओ रवी मे जोइस-चक्काहिओ अहिय-तेओ ।  
तेण वि मे बल-जुत्तो जाओ पुत्तो महासत्तो ॥ हध्_५।२१ ॥  
    
छासीइ-सहस्साइं दहै रवी मेइणिं समन्तेणं ।  
कह तेण न दड्ढा हं रैकज्ज-समागया सन्ती ॥ हध्_५।२२ ॥  
    
अह भणै कण्डरीओ कुन्ती जै होन्त दड्ढ सूरेणं ।  
तो डज्झन्ता सि तुमं सच्चं तं न्ऽअत्थि सन्देहो ॥ हध्_५।२३ ॥  
    
खण्डा भणै पुणो मे जलणो आगरिसिओ सुर-वराणं ।  
जो वयणं तेण वि मे पुत्तो जाओ जुइ-महन्तो ॥ हध्_५।२४ ॥  
    
दूरत्थो डहै रवी अग्गी अङ्गेहिं फरिसिओ डहै ।  
कह तेण न दड्ढा हं जलणेण समागया सन्ती ॥ हध्_५।२५ ॥  
    
भणै य एलासाढो जम-पत्ती हुयवहेण किर भुत्ता ।  
अग्गी-हुणण-णिमित्तं जलण-गिहं ऐगया सन्ती ॥ हध्_५।२६ ॥  
    
असमत्त-सुरय-कज्जो जलणो जा ऐगओ जमो ताहे ।  
अचयन्तो ओसरिउं जलणो तीए वि ओइलिओ ॥ हध्_५।२७ ॥  
    
तं सिढिलिय-मेहलियं असमाणिय-सुरय-कीलियं बालं ।  
ओइलिऊण जमो वि य देव्ऽअत्थाणिं अह पविट्ठो ॥ हध्_५।२८ ॥  
    
देवेहिं य सो भणिओ अपत्त-रैयस्स सागयं तुज्झ ।  
निग्गिलै तओ देविं तीĕ मुहाओ य जलणो वि ॥ हध्_५।२९ ॥  
    
धावन्तो उच्छिन्नो जमेण तो ऐगओ वणं गहणं ।  
कहिओ गएहिं तो सो तेसिं वाया हिया तेणं ॥ हध्_५।३० ॥  
    
जै सच्चं जम-पत्ती भुत्ता जलणेण न्ऽएय सा दड्ढा ।  
तो कह डज्झिहिसि तुमं जलणेण समागया सन्ती ॥ हध्_५।३१ ॥  
    
खण्डा भणै पुणो मे एरावण-वाहणो सहस्स्ऽअच्छो ।  
आगरिसिओ मि सो वी तेण वि जाओ महं पुत्तो ॥ हध्_५।३२ ॥  
    
अच्छरसाओ मोत्तुं कह इन्दो सेवए मणुस्सीओ ।  
भणै ससो किं न सुया गोयम-पत्ती अहिल्ल त्ति ॥ हध्_५।३३ ॥  
    
इन्देणं परिभुत्ता रुट्ठेणं गोयमेण इन्दस्स ।  
काऊण भय-सहस्सं चट्टाण समप्पिओ ताहे ॥ हध्_५।३४ ॥  
    
दढ-कढिण-सरीराणं मयणाणल-जाल-सम्पलित्ताणं ।  
बडुयाण सगासाओ सक्को विद्धंसणं पत्तो ॥ हध्_५।३५ ॥  
    
देवेहिं गोयमाओ कह वि पयत्तेण मोइओ इन्दो ।  
जं तस्स भग-सहस्सं अच्छि-सहस्सं तयं जायं ॥ हध्_५।३६ ॥  
    
कुन्तीए इन्देण वि पुत्तो पत्थो त्ति लोय-विक्खाओ ।  
जाओ एवं जै सुओ तुज्झ वि इन्देण को दोसो ॥ हध्_५।३७ ॥  
    
अह भणै खण्डवाणा तुब्भे जाणह कुलं च गोत्तं च ।  
मज्झं माया-वित्तं भणिया तो मूलदेवेणं ॥ हध्_५।३८ ॥  
    
पाडलिपुत्ते नयरे तं सि सुया नागसम्म-विप्पस्स ।  
सोमसिरीए धूया गोयम-गोत्तम्मि विक्खाया ॥ हध्_५।३९ ॥  
    
सा भणै न्ऽअवि अहं सा तुम्हे सारिक्ख-विम्हिया मज्झं ।  
सिप्पिय-धूया अहयं राउल-रययस्स विक्खाया ॥ हध्_५।४० ॥  
    
बहु-धण-धन्न-समिद्धं अम्ह घरं राय-रिद्धि-सम-सरिसं।  
नामेण दड्ढिया हं नीया गोएहिं कम्मेहिं ॥ हध्_५।४१ ॥  
    
दण्डभड-भोइयाणं रन्नो अन्तेउरस्स सव्वस्स ।  
सिप्पिय-सहस्सम् अहियं जं धोवै मज्झ वत्थाइं ॥ हध्_५।४२ ॥  
    
वत्थाण महासयडं भरित्तु अह बहुविह-प्पगाराणं ।  
पुरिस-सहस्सेण समं पत्त्ऽआसि नैं सलिल-पुण्णं ॥ हध्_५।४३ ॥  
    
छडछडछडस्स तहियं हुं हुं सिण्टा-रवं करेन्तेहिं ।  
अन्नुन्नम् ऐसयन्तेहिं तेहिं कुन्द्ऽइन्दु-धवलाइं ॥ हध्_५।४४ ॥  
    
धोयाइं वत्थाइं मज्झं पुरिसेहिं चुक्ख-भूयाइं ।  
तो आयव-दित्ताइं उव्वाइयाइं मुहुत्तेणं ॥ हध्_५।४५ ॥  
    
आयो य महावाओ समन्तओ पायवे य भञ्जन्तो ।  
तो तेणं पवणेणं वत्थाइं हियाइं सव्वाइं ॥ हध्_५।४६ ॥  
    
गच्छह तुब्भे चुइया रयं ति कम्मारिया मए भणिया ।  
जो दोसो अवराहो व को वि सो होहिई मज्झं ॥ हध्_५।४७ ॥  
(महाविपुला)  
    
राउल-भएण तो हं गोहा-रूवं करेत्तु रयणीए ।  
आया नयर्ऽउज्जाणं ससलिल-घण-सन्निहं रम्मं ॥ हध्_५।४८ ॥  
    
विउले नयर्ऽउज्जाणे समन्तओ हिण्डिया सुवीसत्था ।  
अह पच्छिमम्मि जामे भय-चिन्ता मे समुप्पन्ना ॥ हध्_५।४९ ॥  
    
गोहं चम्म-णिमित्तं मंस-णिमित्तं च जणवओ हणै ।  
तो को होज्ज उवाओ जह मरण-भयं न होज्जामि ॥ हध्_५।५० ॥  
    
किं होज्ज कयं सु-कयं कत्थ गया निव्वुई लहेज्जं ति ।  
परिभममि समन्तेणं भय-पवण-समाहया तहियं ॥ हध्_५।५१ ॥  
    
बहुयाइं विचिन्तेउं गोहा-रूवं तयं पयहिऊणं ।  
रत्तासोय-सयासे चूय-लया हं परावत्ता ॥ हध्_५।५२ ॥  
    
दुस्सीला इव जुवई तिमिर-पडं गुण्ठिया गया रयणी ।  
कमल्ऽआगर-तुट्ठियरो सहसा य समुट्ठिओ सूरो ॥ हध्_५।५३ ॥  
    
दिन्नो य अम्ह अभओ रन्ना पौरेण चाउ-वण्णेण ।  
जह उब्भिण्डन्तु तहिं राउल-रयगाइं सव्वाइं ॥ हध्_५।५४ ॥  
    
तो सो पडहग-सद्दो नव-पाउस-घण-रवं विसेसन्तो ।  
आपूरेइ समन्तŏ स्ऽअब्भन्तर-बाहिरं नयरं ॥ हध्_५।५५ ॥  
    
सोउं पडहग-सद्दं तो तं मोत्तूण चूय-लय-भावं ।  
लावन्न-गुण्ऽआइण्णा पुणर् अवि इत्थी समुप्पन्ना ॥ हध्_५।५६ ॥  
    
तस्स य सगडस्स तहिं नाड-वरत्ता य तज्जणीओ य ।  
रयणीĕ कोल्हुएहिं साणेहिं भक्खिया सव्वे ॥ हध्_५।५७ ॥  
    
अह नवरि मज्झ पिउणा नाड-वरत्ता य मग्गमाणेणं ।  
लद्धा मूसय-छेप्पा नाड-वरत्ता तहिं वलिया ॥ हध्_५।५८ ॥  
    
तो किं एत्थं सच्चं भणै ससो बम्भ-केसवा अन्तं ।  
न गया जै लिङ्गस्स उ तो कह वयणं तुह असच्चं ॥ हध्_५।५९ ॥  
    
रामायणे य सुव्वै जह हणुयन्तस्स आसि लङ्गूलं ।  
महई-महप्पमाणं वत्थ-सहस्सेहिं नेगेहिं ॥ हध्_५।६० ॥  
    
वेढित्तु रक्खसेहिं सित्तं तेल्लस्स घड-सहस्सेहिं ।  
लङ्का-पुरी-वह्ऽअत्था पलीवियं मन्द-पुण्णेहिं ॥ हध्_५।६१ ॥  
    
सा देवलोय-सरिसा लङ्का-पुरि सव्वलोय-विक्खाया ।  
आलीविया समन्ता हणुएणं वाउ-पुत्तेणं ॥ हध्_५।६२ ॥  
    
जै सच्चं लङ्गूलं सुमहन्तं आसि वाउ-पुत्तस्स ।  
तो ते मूसिय-छेप्पा किन्न हवै इद्दहा रज्जू ॥ हध्_५।६३ ॥  
    
अन्नं च इमं सुव्वै पोराण-सुईसु निग्गयं वयणं ।  
जह किर गन्धारि-वरो रण्णे कुरुवत्तणं पत्तो ॥ हध्_५।६४ ॥  
    
राया आसी किर सो महाबल-परक्कमो अहिय-तेओ ।  
सक्को देवाहिवई परज्जिओ जेण समरम्मि ॥ हध्_५।६५ ॥  
    
सो तं अहिक्खिवन्तो सुरगुरु-सत्तो अरण्ण-मज्झम्मि ।  
जाओ महा-अयगरो रज्ज-पब्भट्ठा य पण्डु-सुया ॥ हध्_५।६६ ॥  
    
तम्मि अरण्णम्मि ठिया एगागी निग्गओ नवरि भीमो ।  
तेण्ऽ अयगरेण खद्धो उवलद्ध-सुई य धम्म-सुओ ॥ हध्_५।६७ ॥  
    
पत्तो अयगर-मूलं सत्तय-पुच्छाओ कहयै तस्स ।  
उग्गिलै अयगरो सो भीमं सावस्स-य्-अन्तम्मि ॥ हध्_५।६८ ॥  
    
जाओ पुणर् अवि राया जै सच्चं तो तुमं पि सब्भूयं ।  
गोहा चूय-लया वि य गन्तूण पुणण्णवा जाया ॥ हध्_५।६९ ॥  
    
तो भणै खण्डवाणा धुत्ते एवं गए वि कज्जम्मि ।  
मज्झं कुणह पणामं जाहे भत्तं पयच्छामि ॥ हध्_५।७० ॥  
    
जै कह वि पराजिज्जह सव्वे वि य समुइया मए तुब्भे ।  
तो तुम्ह न्ऽअत्थि लोए काणा वि कवड्डिया मुल्लं ॥ हध्_५।७१ ॥  
    
तो ते भणन्ति धुत्ता को सत्तो निज्जिणित्तु अम्हेहिं ।  
माया-णियडि-पहाणो हरी वि सक्कं जै हवेज्जा ॥ हध्_५।७२ ॥  
    
तो सा अवगय-तोसा ते धुत्ते खण्डवाणई भणै ।  
पेच्छह एत्ताहिं चिय सव्वे वि करेमि हय-वयणे ॥ हध्_५।७३ ॥  
    
तेसिं वत्थाण कए रायाणं पुच्छिउं परि-य्-अडामि ।  
गाम्ऽआगर-पुर-पट्टण-जणवय-परिमण्डियं वसुहं ॥ हध्_५।७४ ॥  
    
अन्नं च ममं चौरो चेड-रुया जायया चिर-पणट्ठा ।  
तेसिं च कएण अहं परिहिण्डन्ती इहं पत्ता ॥ हध्_५।७५ ॥  
    
ते चेडा तुब्भे हि य ताणि य वत्थाणि ते परिहियाणि ।  
जै वि न पत्तियह्ऽ एयं तो देह महायणे भत्तं ॥ हध्_५।७६ ॥  
    
तो ते लज्जिय-विलिया भणन्ति ऐसन्धिया तुमे अम्हं ।  
मेढी-भूया एण्हिं बुद्धि-पयारेण जाया सि ॥ हध्_५।७७ ॥  
एयस्स भरस्स तुमं एक्का जोग्गा जयम्मि विक्खाया ।  
सत्ताह-वद्दलम्मी दे भत्तं सव्व-धुत्ताणं ॥ हध्_५।७८ ॥  
    
सा भणै विहसमाणा पुव्विं विन्नवियया मए तुब्भे ।  
भो गव्वम् उव्वहन्ता ओहसह जणं अबुद्धीया ॥ हध्_५।७९ ॥  
    
तो ते भणन्ति सुन्दरि चायो घट्टो कओ हवै जाहे ।  
ताहे सत्तै-जाई एसा पुरिसस्स पयईओ ॥ हध्_५।८० ॥  
    
उप्पत्तिय-बुद्धीए अम्हे अभिसन्धिया तुमे सुयणु ।  
तो सव्वे वि भणामो अम्हं भत्तं पयच्छाहि ॥ हध्_५।८१ ॥  
    
बाढं ति भाणिऊणं पेयवणं सा गया सुबीहणयं ।  
सिव-डायणि-पेय-पिसाय-भूय-सद्द्ऽआउलं विउलं ॥ हध्_५।८२ ॥  
(अन्त्यविपुला)  
    
तूली-गण्डुवहाणय-पडिसिर-चन्दोवयाण ठाणे य ।  
चित्त-पड-पट्ट-साडय-कोयंवय-काय-डज्झन्तं ॥ हध्_५।८३ ॥  
    
तरु-कुसुम-केसर्ऽउप्पास-वास-तल-चत्त्ऽ-अलत्तय-विचित्तं ।  
लुलिय्ऽअद्ध-इन्द-पौरं पव्विद्ध-कलेवरं घोरं ॥ हध्_५।८४ ॥  
    
रूविणियाण थम्भिय-मच्छिय-सङ्घाय-भिणिभिणायन्तं ।  
मडय-चिय्ऽअन्तोवरि-डज्झमाण-सिलिसिलिसिलायन्तं ॥ हध्_५।८५ ॥  
(अन्त्यविपुला)  
    
विज्जा-साहण-रभस्ऽउट्ठियन्त-णच्चन्त-मडय-वेयालं ।  
भीम्ऽअट्टहास-हुङ्कार-ताल-सद्दाल-गम्भिरं ॥ हध्_५।८६ ॥  
(महाविपुला)  
    
वस-रुहिर-क्कय-कद्दम-समन्तओ भीम-किमि-कुल्ऽआइण्णं ।  
आमिस-कज्ज-समुज्जय-णिट्ठय-बहुविहग-जुज्झन्तं ॥ हध्_५।८७ ॥  
    
रुहिर्ऽउग्गाल-भलभलं सहस्स-सूला-विभिन्न-मुच्छन्तं ।  
वितिरिच्छ-भमन्त-सियाल-कोल-णिवडन्त-घुट्टन्तं ॥ हध्_५।८८ ॥  
(अन्त्यविपुला)  
    
ऐदुग्गन्धिय-वायन्त-मारुयं सव-सवन्त-णीसद्दं ।  
बीभच्छ्ऽउव्वेवणयं भय-सञ्जणयं सुराणं पि ॥ हध्_५।८९ ॥  
(आदिविपुला)  
    
एवं विहे मसाणे पेच्छै अविणट्ठयं विगय-जीवं ।  
अचिर-विमुक्कं बालं खण्डा तं गेण्हिउं ण्हवै ॥ हध्_५।९० ॥  
    
अब्भङ्गेऊण तयं जर-चीवर-सुसङ्गयं करेऊणं ।  
उज्जेणीĕ पविट्ठा सेट्ठिस्स घरं धण-समिद्धं ॥ हध्_५।९१ ॥  
    
दिट्ठो य णाĕ सेट्ठी आसण-विट्ठो जणेण परिकिण्णो ।  
भणिओ य नाĕ भाओ सुत्तिय-धूया मि दुग्गैया ॥ हध्_५।९२ ॥  
    
कैवय-दिवस-पसूया अबन्धवा असरणा विदेस-त्था ।  
तुब्भे महप्पभावा पिइ-हर-मुल्लं ममं देह ॥ हध्_५।९३ ॥  
    
सेट्ठी वाउल-चित्तो पुणो पुणो तीĕ उच्चरन्तीए ।  
रुसिओ भणेइ पुरिसे सिग्घं नीणेह दमिअं त्ति ॥ हध्_५।९४ ॥  
    
निग्गच्छसु त्ति भणिया अह जम्पै मा छिव्ऽ अस्स बालस्स ।  
अन्नं ठाणं बप्पि-क्कयं ति तो मे म पेल्लेह ॥ हध्_५।९५ ॥  
(अन्त्यविपुला)  
    
निग्गच्छेउं न्ऽइच्छै तेहिं य पुरिसेहिं पेल्लिया सहसा ।  
धरणीयले निवडिआ भणै महं मारिओ पुत्तो ॥ हध्_५।९६ ॥  
    
हा मज्झ अणाहाए नाहो होहि त्ति चिन्तयन्तीए ।  
सो वि मणोरह-तन्तू छिन्नो निच्छित्त-गत्तेहिं ॥ हध्_५।९७ ॥  
    
भो पेच्छह जण समुदय इमेण धण-गव्विएण वणिएण ।  
अट्ठारस-दोस-विवज्जियाĕ माराविओ पुत्तो ॥ हध्_५।९८ ॥  
(अन्त्यविपुला)  
    
अह पहरिउम् आरद्धा सीसे य उरे य सा असाहारं ।  
भणै य सेट्ठी मज्झं भग्गं भिक्खा-कवालं त्ति ॥ हध्_५।९९ ॥  
    
तो स्ĕट्ठी आदन्नो सव्व-पयत्तेण परियण-समग्गो ।  
अणुणेइ विलवमाणिं करेह मा सुयणु बोलं ति ॥ हध्_५।१०० ॥  
    
दिन्ना य कण्णिया से भणिया घेत्तूण वच्चसू पुत्तं ।  
मा रुयसु मा य कन्दसु तुह एत्तिय जीवणं दिन्नं ॥ हध्_५।१०१ ॥  
    
घेत्तूण कण्णियं मयं कलेवरं च सा तओ ऐक्कन्ता ।  
सेट्ठिस्स निराबाहं जायं दाण-प्पभावेणं ॥ हध्_५।१०२ ॥  
    
अपि च  
त्यागेन भूतानि वशीभवन्ति त्यागेन वैराण्य् अपि यान्ति नाशम् ।  
परो ऽपि बन्धुत्वम् उपैति दानात् त्यागो हि सर्वव्यसनानि हन्ति ॥ हध्_५।१०३ ॥  
(उपजाति)  
    
सिसु-मडयं छड्डेउं खण्डा विउल्ऽअत्थ-लाह-परिसुद्धा ।  
मणि-कणय-रयण-मोत्तिय-चमर-समिद्धं गया हट्टं ॥ हध्_५।१०४ ॥  
    
काऊण य विणिओयं तेसिं धुत्ताण सीय-विहुराणं ।  
बहु-खज्ज-पेज्ज-कलियं सुसक्कयं भोयणं देइ ॥ हध्_५।१०५ ॥  
    
भुत्तायन्तेहिं तओ सव्वेहिं वि हट्ठ-तुट्ठ-मणसेहिं ।  
भणिया य खण्डवाणा सुजीवियं जीवियं तुज्झ ॥ हध्_५।१०६ ॥  
    
जं ते बुद्धि-बलाओ धुत्त-जणो निज्जिणित्तु सयराहं ।  
सन्तप्पिओ खुह्ऽअत्तो विउलेणं भत्त-पाणेणं ॥ हध्_५।१०७ ॥  
    
सुस्सिक्खिया वि पुरिसा ताइं न जाणन्ति जम्पियव्वाइं ।  
जाइं असिक्खिआओ कत्तो वि लहन्ति महिलाओ ॥ हध्_५।१०८ ॥  
    
पढिऊण य सत्थाइं पुरिसा नाऊण तेसिम् अत्थाइं ।  
न समत्था पडिवयणे उप्पन्न-मई जहा महिला ॥ हध्_५।१०९ ॥  
    
अपि च  
अधीत्य शास्त्राणि विमृश्य चार्थान् न तानि वक्तुं पुरुषाः समर्थाः ।  
यानि स्त्रियः प्रत्यभिधानकाले वदन्ति लीलारचिताक्षराणि ॥ हध्_५।११० ॥  
(उपजाति)  
    
चन्द्ऽइन्द-वाउ-सूरा अग्गी धम्मो य लोय-विक्खाया ।  
लोएण दूमिया ते वम्मह-रै-राग-दोसेहिं ॥ हध्_५।१११ ॥  
    
सुव्वै य आगमम्मी जह कण्हो सव्व-बीय-मज्झ-गओ ।  
सुहुमेसु बायरेसु य तिल-तुस-मेत्तेसु दव्वेसु ॥ हध्_५।११२ ॥  
    
जै सव्वगओ कण्हो चिन्तिज्जै जत्थ तत्थ सो च्ऽएव ।  
चिन्तेन्तओ वि सो च्चिय तम्हा सो किं विचिन्तेइ ॥ हध्_५।११३ ॥  
    
अन्नं पि अलिय-वयणं सुव्वै लोयम्मि निग्गयं इणमो ।  
जह पवण-गणाहिवई सेलसुयावयव-उप्पन्नो ॥ हध्_५।११४ ॥  
    
बम्भाण-समुप्पत्ती तिलोत्तमा-उव्वसी य दोणस्स ।  
उप्पत्ति छम्मुहस्स य नरकुब्बर आसि ताणं च ॥ हध्_५।११५ ॥  
    
कण्हस्स य निग्गमणं जह कोवा सेयकुण्डली जाओ ।  
जह सिरकवाल-मज्झे रुहिरम्मि नरो समुप्पन्नो ॥ हध्_५।११६ ॥  
    
जै जायवस्स माया-उप्पत्ती हलहरस्स लोगम्मि ।  
जह जाया सेलसुया विक्खाया जीव-लोयम्मि ॥ हध्_५।११७ ॥  
    
जै होन्ति पव्वयाणं पुत्ता धूया कुडुम्ब-धम्मो वा ।  
तो तं इमम्मि लोए जम्बूदीवे न माएज्जा ॥ हध्_५।११८ ॥  
    
एयाइं चप्फलाइं भारह-रामायणे निबद्धाइं ।  
सञ्चालणम् असहन्ता जह जुत्ति-कयं सुवण्ण व्व ॥ हध्_५।११९ ॥  
    
एयं लोइय-सत्थं गद्दह-लिण्ड व्व बाहिरे मट्ठं ।  
जाव्ऽ अन्तं जोइज्जै तुस-भुस-बुस-मीसियं सव्वं ॥ हध्_५।१२० ॥  
    
तो ते भणामि सव्वे कुसमय-कुस्सुइ-पहेण मुत्तूण ।  
सव्वन्न-देसियम्मि य लग्गह मग्गे पयत्तेणं ॥ हध्_५।१२१ ॥  
    
एयं धुत्तक्खाणं सोऊणं लोइयस्स परम्ऽअत्थं ।  
तह कुणह निच्छिय-मैं जह दरिसण-सुद्धि होइ परा ॥ हध्_५।१२२ ॥  
    
चित्तौड-दुग्ग-सिरि-सण्ठिएहिं सम्मत्त-राय-रत्तेहिं ।  
सुचरिय-समूह-सहिया कहिया एसा कहा सुवरा ॥ हध्_५।१२३ ॥  
    
सम्मत्त-सुद्धि-हेउं चरियं हरिभद्द-सूरिणा रैयं ।  
निसुणन्त-कहन्ताणं भव-विरहं कुणौ भव्वाणं ॥ हध्_५।१२४ ॥  
    
सेयम्बर-वर-सूरी हरिभद्दो कुणौ अम्ह भद्दाइं ।  
जस्स ससि-सङ्ख-धवले जिण्ऽआगमे एरिसा भत्ती ॥ हध्_५।१२५ ॥

