+++
title = "Valmiki: Ramayana, 4. Kiskindhakanda"

+++


## Intro
  
  
  
  
Valmiki: Ramayana, 4. Kiskindhakanda  
  
  
  
Valmiki: Ramayana, 4. Kiskindhakanda  
  
  
Based on the text entered by Muneo Tokunaga et al.  
  
  
Input by Muneo Tokunaga, revised by John Smith (Cambridge)  
[GRETIL-Version: 2017-07-06]  
  
  
Revision:  
 2017-07-06: erroneous line breaks removed by Tyler Neill  
  
  
  
  
  
  
THIS GRETIL TEXT FILE IS FOR REFERENCE PURPOSES ONLY!     
COPYRIGHT AND TERMS OF USAGE AS FOR SOURCE FILE.   
  
Text converted to Unicode (UTF-8).  
(This file is to be used with a UTF-8 font and your browser's VIEW configuration   
set to UTF-8.)  
  
  
  
description:multibyte sequence:  
long a  ā     
long A  Ā     
long i  ī     
long I  Ī     
long u  ū     
long U  Ū     
vocalic r  ṛ    
vocalic R  Ṛ    
long vocalic r  ṝ    
vocalic l  ḷ    
vocalic L  Ḷ    
long vocalic l  ḹ    
velar n  ṅ    
velar N  Ṅ    
palatal n  ñ     
palatal N  Ñ     
retroflex t  ṭ    
retroflex T  Ṭ    
retroflex d  ḍ    
retroflex D  Ḍ    
retroflex n  ṇ    
retroflex N  Ṇ    
palatal s  ś     
palatal S  Ś     
retroflex s  ṣ    
retroflex S  Ṣ    
anusvara  ṃ    
visarga  ḥ    
long e  ē     
long o  ō     
l underbar  ḻ    
r underbar  ṟ    
n underbar  ṉ    
k underbar  ḵ    
t underbar  ṯ    
  
  
  
Unless indicated otherwise, accents have been dropped in order   
to facilitate word search.  
  
For a comprehensive list of GRETIL encodings and formats see:  
http://gretil.sub.uni-goettingen.de/gretil/gretdiac.pdf  
and  
http://gretil.sub.uni-goettingen.de/gretil/gretdias.pdf  
  
For further information see:

## पाठः


    
वाल्मीकि: रामायण, ४। किष्किन्धाकाण्ड  
    
    
४।००१।००१अ स तां पुष्करिणीं गत्वा पद्मोत्पलझषाकुलाम्  
४।००१।००१च् रामः सौमित्रिसहितो विललापाकुलेन्द्रियः  
४।००१।००२अ तस्य दृष्ट्वैव तां हर्षाद् इन्द्रियाणि चकम्पिरे  
४।००१।००२च् स कामवशम् आपन्नः सौमित्रिम् इदम् अब्रवीत्  
४।००१।००३अ सौमित्रे पश्य पम्पायाः काननं शुभदर्शनम्  
४।००१।००३च् यत्र राजन्ति शैलाभा द्रुमाः सशिखरा इव  
४।००१।००४अ मां तु शोकाभिसन्तप्तम् आधयः पीडयन्ति वै  
४।००१।००४च् भरतस्य च दुःखेन वैदेह्या हरणेन च  
४।००१।००५अ अधिकं प्रविभात्य् एतन् नीलपीतं तु शाद्वलम्  
४।००१।००५च् द्रुमाणां विविधैः पुष्पैः परिस्तोमैर् इवार्पितम्  
४।००१।००६अ सुखानिलो ऽयं सौमित्रे कालः प्रचुरमन्मथः  
४।००१।००६च् गन्धवान् सुरभिर् मासो जातपुष्पफलद्रुमः  
४।००१।००७अ पश्य रूपाणि सौमित्रे वनानां पुष्पशालिनाम्  
४।००१।००७च् सृजतां पुष्पवर्षाणि वर्षं तोयमुचाम् इव  
४।००१।००८अ प्रस्तरेषु च रम्येषु विविधाः काननद्रुमाः  
४।००१।००८च् वायुवेगप्रचलिताः पुष्पैर् अवकिरन्ति गाम्  
४।००१।००९अ मारुतः सुखं संस्पर्शे वाति चन्दनशीतलः  
४।००१।००९च् षट्पदैर् अनुकूजद्भिर् वनेषु मधुगन्धिषु  
४।००१।०१०अ गिरिप्रस्थेषु रम्येषु पुष्पवद्भिर् मनोरमैः  
४।००१।०१०च् संसक्तशिखरा शैला विराजन्ति महाद्रुमैः  
४।००१।०११अ पुष्पिताग्रांश् च पश्येमान् कर्णिकारान् समन्ततः  
४।००१।०११च् हाटकप्रतिसञ्छन्नान् नरान् पीताम्बरान् इव  
४।००१।०१२अ अयं वसन्तः सौमित्रे नानाविहगनादितः  
४।००१।०१२च् सीतया विप्रहीणस्य शोकसन्दीपनो मम  
४।००१।०१३अ मां हि शोकसमाक्रान्तं सन्तापयति मन्मथः  
४।००१।०१३च् हृष्टः प्रवदमानश् च समाह्वयति कोकिलः  
४।००१।०१४अ एष दात्यूहको हृष्टो रम्ये मां वननिर्झरे  
४।००१।०१४च् प्रणदन् मन्मथाविष्टं शोचयिष्यति लक्ष्मण  
४।००१।०१५अ विमिश्रा विहगाः पुम्भिर् आत्मव्यूहाभिनन्दिताः  
४।००१।०१५च् भृङ्गराजप्रमुदिताः सौमित्रे मधुरस्वराः  
४।००१।०१६अ मां हि सा मृगशावाक्षी चिन्ताशोकबलात्कृतम्  
४।००१।०१६च् सन्तापयति सौमित्रे क्रूरश् चैत्रवनानिलः  
४।००१।०१७अ शिखिनीभिः परिवृता मयूरा गिरिसानुषु  
४।००१।०१७च् मन्मथाभिपरीतस्य मम मन्मथवर्धनाः  
४।००१।०१८अ पश्य लक्ष्णम नृत्यन्तं मयूरम् उपनृत्यति  
४।००१।०१८च् शिखिनी मन्मथार्तैषा भर्तारं गिरिसानुषु  
४।००१।०१९अ मयूरस्य वने नूनं रक्षसा न हृता प्रिया  
४।००१।०१९च् मम त्व् अयं विना वासः पुष्पमासे सुदुःसहः  
४।००१।०२०अ पश्य लक्ष्मण पुष्पाणि निष्फलानि भवन्ति मे  
४।००१।०२०च् पुष्पभारसमृद्धानां वनानां शिशिरात्यये  
४।००१।०२१अ वदन्ति रावं मुदिताः शकुनाः सङ्घशः कलम्  
४।००१।०२१च् आह्वयन्त इवान्योन्यं कामोन्मादकरा मम  
४।००१।०२२अ नूनं परवशा सीता सापि शोचत्य् अहं यथा  
४।००१।०२२च् श्यामा पद्मपलाशाक्षी मृदुभाषा च मे प्रिया  
४।००१।०२३अ एष पुष्पवहो वायुः सुखस्पर्शो हिमावहः  
४।००१।०२३च् तां विचिन्तयतः कान्तां पावकप्रतिमो मम  
४।००१।०२४अ तां विनाथ विहङ्गो ऽसौ पक्षी प्रणदितस् तदा  
४।००१।०२४च् वायसः पादपगतः प्रहृष्टम् अभिनर्दति  
४।००१।०२५अ एष वै तत्र वैदेह्या विहगः प्रतिहारकः  
४।००१।०२५च् पक्षी मां तु विशालाक्ष्याः समीपम् उपनेष्यति  
४।००१।०२६अ पश्य लक्ष्मण सन्नादं वने मदविवर्धनम्  
४।००१।०२६च् पुष्पिताग्रेषु वृक्षेषु द्विजानाम् उपकूजताम्  
४।००१।०२७अ सौमित्रे पश्य पम्पायाश् चित्रासु वनराजिषु  
४।००१।०२७च् नलिनानि प्रकाशन्ते जले तरुणसूर्यवत्  
४।००१।०२८अ एषा प्रसन्नसलिला पद्मनीलोत्पलायता  
४।००१।०२८च् हंसकारण्डवाकीर्णा पम्पा सौगन्धिकायुता  
४।००१।०२९अ चक्रवाकयुता नित्यं चित्रप्रस्थवनान्तरा  
४।००१।०२९च् मातङ्गमृगयूथैश् च शोभते सलिलार्थिभिः  
४।००१।०३०अ पद्मकोशपलाशानि द्रष्टुं दृष्टिर् हि मन्यते  
४।००१।०३०च् सीताया नेत्रकोशाभ्यां सदृशानीति लक्ष्मण  
४।००१।०३१अ पद्मकेसरसंसृष्टो वृक्षान्तरविनिःसृतः  
४।००१।०३१च् निःश्वास इव सीताया वाति वायुर् मनोहरः  
४।००१।०३२अ सौमित्रे पश्य पम्पाया दक्षिणे गिरिसानुनि  
४।००१।०३२च् पुष्पितां कर्णिकारस्य यष्टिं परमशोभनाम्  
४।००१।०३३अ अधिकं शैलराजो ऽयं धातुभिस् तु विभूषितः  
४।००१।०३३च् विचित्रं सृजते रेणुं वायुवेगविघट्टितम्  
४।००१।०३४अ गिरिप्रस्थास् तु सौमित्रे सर्वतः सम्प्रपुष्पितैः  
४।००१।०३४च् निष्पत्रैः सर्वतो रम्यैः प्रदीपा इव कुंशुकैः  
४।००१।०३५अ पम्पातीररुहाश् चेमे संसक्ता मधुगन्धिनः  
४।००१।०३५च् मालतीमल्लिकाषण्डाः करवीराश् च पुष्पिताः  
४।००१।०३६अ केतक्यः सिन्दुवाराश् च वासन्त्यश् च सुपुष्पिताः  
४।००१।०३६च् माधव्यो गन्धपूर्णाश् च कुन्दगुल्माश् च सर्वशः  
४।००१।०३७अ चिरिबिल्वा मधूकाश् च वञ्जुला बकुलास् तथा  
४।००१।०३७च् चम्पकास् तिलकाश् चैव नागवृक्षाश् च पुष्पिताः  
४।००१।०३८अ नीपाश् च वरणाश् चैव खर्जूराश् च सुपुष्पिताः  
४।००१।०३८च् अङ्कोलाश् च कुरण्टाश् च चूर्णकाः पारिभद्रकाः  
४।००१।०३९अ चूताः पाटलयश् चैव कोविदाराश् च पुष्पिताः  
४।००१।०३९च् मुचुकुन्दार्जुनाश् चैव दृश्यन्ते गिरिसानुषु  
४।००१।०४०अ केतकोद्दालकाश् चैव शिरीषाः शिंशपा धवाः  
४।००१।०४०च् शाल्मल्यः किंशुकाश् चैव रक्ताः कुरबकास् तथा  
४।००१।०४०ए तिनिशा नक्त मालाश् च चन्दनाः स्यन्दनास् तथा  
४।००१।०४१अ विविधा विविधैः पुष्पैस् तैर् एव नगसानुषु  
४।००१।०४१च् विकीर्णैः पीतरक्ताभाः सौमित्रे प्रस्तराः कृताः  
४।००१।०४२अ हिमान्ते पश्य सौमित्रे वृक्षाणां पुष्पसम्भवम्  
४।००१।०४२च् पुष्पमासे हि तरवः सङ्घर्षाद् इव पुष्पिताः  
४।००१।०४३अ पश्य शीतजलां चेमां सौमित्रे पुष्करायुताम्  
४।००१।०४३च् चक्रवाकानुचरितां कारण्डवनिषेविताम्  
४।००१।०४३ए प्लवैः क्रौञ्चैश् च सम्पूर्णां वराहमृगसेविताम्  
४।००१।०४४अ अधिकं शोभते पम्पाविकूजद्भिर् विहङ्गमैः  
४।००१।०४५अ दीपयन्तीव मे कामं विविधा मुदिता द्विजाः  
४।००१।०४५च् श्यामां चन्द्रमुखीं स्मृत्वा प्रियां पद्मनिभेक्षणाम्  
४।००१।०४६अ पय सानुषु चित्रेषु मृगीभिः सहितान् मृगान्  
४।००१।०४६च् मां पुनर् मृगशावाक्ष्या वैदेह्या विरहीकृतम्  
४।००१।०४७अ एवं स विलपंस् तत्र शोकोपहतचेतनः  
४।००१।०४७च् अवेक्षत शिवां पम्पां रम्यवारिवहां शुभाम्  
४।००१।०४८अ निरीक्षमाणः सहसा महात्मा; सर्वं वनं निर्झरकन्दरं च  
४।००१।०४८च् उद्विग्नचेताः सह लक्ष्मणेन; विचार्य दुःखोपहतः प्रतस्थे  
४।००१।०४९अ ताव् ऋष्यमूकं सहितौ प्रयातौ; सुग्रीवशाखामृगसेवितं तम्  
४।००१।०४९च् त्रस्तास् तु दृष्ट्वा हरयो बभूवुर्; महौजसौ राघवलक्ष्मणौ तौ  
४।००२।००१अ तौ तु दृष्ट्वा महात्मानौ भ्रातरौ रामलक्ष्मणौ  
४।००२।००१च् वरायुधधरौ वीरौ सुग्रीवः शङ्कितो ऽभवत्  
४।००२।००२अ उद्विग्नहृदयः सर्वा दिशः समवलोकयन्  
४।००२।००२च् न व्यतिष्ठत कस्मिंश् चिद् देशे वानरपुङ्गवः  
४।००२।००३अ नैव चक्रे मनः स्थाने वीक्षमाणो महाबलौ  
४।००२।००३च् कपेः परमभीतस्य चित्तं व्यवससाद ह  
४।००२।००४अ चिन्तयित्वा स धर्मात्मा विमृश्य गुरुलाघवम्  
४।००२।००४च् सुग्रीवः परमोद्विग्नः सर्वैर् अनुचरैः सह  
४।००२।००५अ ततः स सचिवेभ्यस् तु सुग्रीवः प्लवगाधिपः  
४।००२।००५च् शशम्स परमोद्विग्नः पश्यंस् तौ रामलक्ष्मणौ  
४।००२।००६अ एतौ वनम् इदं दुर्गं वालिप्रणिहितौ ध्रुवम्  
४।००२।००६च् छद्मना चीरवसनौ प्रचरन्ताव् इहागतौ  
४।००२।००७अ ततः सुग्रीवसचिवा दृष्ट्वा परमधन्विनौ  
४।००२।००७च् जग्मुर् गिरितटात् तस्माद् अन्यच् छिखरम् उत्तमम्  
४।००२।००८अ ते क्षिप्रम् अभिगम्याथ यूथपा यूथपर्षभम्  
४।००२।००८च् हरयो वानरश्रेष्ठं परिवार्योपतस्थिरे  
४।००२।००९अ एकम् एकायनगताः प्लवमाना गिरेर् गिरिम्  
४।००२।००९च् प्रकम्पयन्तो वेगेन गिरीणां शिखराणि च  
४।००२।०१०अ ततः शाखामृगाः सर्वे प्लवमाना महाबलाः  
४।००२।०१०च् बभञ्जुश् च नगांस् तत्र पुष्पितान् दुर्गसंश्रितान्  
४।००२।०११अ आप्लवन्तो हरिवराः सर्वतस् तं महागिरिम्  
४।००२।०११च् मृगमार्जारशार्दूलांस् त्रासयन्तो ययुस् तदा  
४।००२।०१२अ ततः सुग्रीवसचिवाः पर्वतेन्द्रं समाश्रिताः  
४।००२।०१२च् सङ्गम्य कपिमुख्येन सर्वे प्राञ्जलयः स्थिताः  
४।००२।०१३अ ततस् तं भयसन्त्रस्तं वालिकिल्बिषशङ्कितम्  
४।००२।०१३च् उवाच हनुमान् वाक्यं सुग्रीवं वाक्यकोविदः  
४।००२।०१४अ यस्माद् उद्विग्नचेतास् त्वं प्रद्रुतो हरिपुङ्गव  
४।००२।०१४च् तं क्रूरदर्शनं क्रूरं नेह पश्यामि वालिनम्  
४।००२।०१५अ यस्मात् तव भयं सौम्य पूर्वजात् पापकर्मणः  
४।००२।०१५च् स नेह वाली दुष्टात्मा न ते पश्याम्य् अहं भयम्  
४।००२।०१६अ अहो शाखामृगत्वं ते व्यक्तम् एव प्लवङ्गम  
४।००२।०१६च् लघुचित्ततयात्मानं न स्थापयसि यो मतौ  
४।००२।०१७अ बुद्धिविज्ञानसम्पन्न इङ्गितैः सर्वम् आचर  
४।००२।०१७च् न ह्य् अबुद्धिं गतो राजा सर्वभूतानि शास्ति हि  
४।००२।०१८अ सुग्रीवस् तु शुभं वाक्यं श्रुत्वा सर्वं हनूमतः  
४।००२।०१८च् ततः शुभतरं वाक्यं हनूमन्तम् उवाच ह  
४।००२।०१९अ दीर्घबाहू विशालाक्षौ शरचापासिधारिणौ  
४।००२।०१९च् कस्य न स्याद् भयं दृष्ट्वा एतौ सुरसुतोपमौ  
४।००२।०२०अ वालिप्रणिहिताव् एतौ शङ्के ऽहं पुरुषोत्तमौ  
४।००२।०२०च् राजानो बहुमित्राश् च विश्वासो नात्र हि क्षमः  
४।००२।०२१अ अरयश् च मनुष्येण विज्ञेयाश् छन्नचारिणः  
४।००२।०२१च् विश्वस्तानाम् अविश्वस्ताश् छिद्रेषु प्रहरन्ति हि  
४।००२।०२२अ कृत्येषु वाली मेधावी राजानो बहुदर्शनाः  
४।००२।०२२च् भवन्ति परहन्तारस् ते ज्ञेयाः प्राकृतैर् नरैः  
४।००२।०२३अ तौ त्वया प्राकृतेनैव गत्वा ज्ञेयौ प्लवङ्गम  
४।००२।०२३च् शङ्कितानां प्रकारैश् च रूपव्याभाषणेन च  
४।००२।०२४अ लक्षयस्व तयोर् भावं प्रहृष्टमनसौ यदि  
४।००२।०२४च् विश्वासयन् प्रशंसाभिर् इङ्गितैश् च पुनः पुनः  
४।००२।०२५अ ममैवाभिमुखं स्थित्वा पृच्छ त्वं हरिपुङ्गव  
४।००२।०२५च् प्रयोजनं प्रवेशस्य वनस्यास्य धनुर्धरौ  
४।००२।०२६अ शुद्धात्मानौ यदि त्व् एतौ जानीहि त्वं प्लवङ्गम  
४।००२।०२६च् व्याभाषितैर् वा रूपैर् वा विज्ञेया दुष्टतानयोः  
४।००२।०२७अ इत्य् एवं कपिराजेन सन्दिष्टो मारुतात्मजः  
४।००२।०२७च् चकार गमने बुद्धिं यत्र तौ रामलक्ष्मणौ  
४।००२।०२८अ तथेति सम्पूज्य वचस् तु तस्य; कपेः सुभीतस्य दुरासदस्य  
४।००२।०२८च् महानुभावो हनुमान् ययौ तदा; स यत्र रामो ऽतिबलश् च लक्ष्मणः  
४।००३।००१अ वचो विज्ञाय हनुमान् सुग्रीवस्य महात्मनः  
४।००३।००१च् पर्वताद् ऋश्यमूकात् तु पुप्लुवे यत्र राघवौ  
४।००३।००२अ स तत्र गत्वा हनुमान् बलवान् वानरोत्तमः  
४।००३।००२च् उपचक्राम तौ वाग्भिर् मृद्वीभिः सत्यविक्रमः  
४।००३।००३अ स्वकं रूपं परित्यज्य भिक्षुरूपेण वानरः  
४।००३।००३च् आबभाषे च तौ वीरौ यथावत् प्रशशम्स च  
४।००३।००४अ राजर्षिदेवप्रतिमौ तापसौ संशितव्रतौ  
४।००३।००४च् देशं कथम् इमं प्राप्तौ भवन्तौ वरवर्णिनौ  
४।००३।००५अ त्रासयन्तौ मृगगणान् अन्यांश् च वनचारिणः  
४।००३।००५च् पम्पातीररुहान् वृक्षान् वीक्षमाणौ समन्ततः  
४।००३।००६अ इमां नदीं शुभजलां शोभयन्तौ तरस्विनौ  
४।००३।००६च् धैर्यवन्तौ सुवर्णाभौ कौ युवां चीरवाससौ  
४।००३।००७अ सिंहविप्रेक्षितौ वीरौ सिंहातिबलविक्रमौ  
४।००३।००७च् शक्रचापनिभे चापे प्रगृह्य विपुलैर् भुजैः  
४।००३।००८अ श्रीमन्तौ रूपसम्पन्नौ वृषभश्रेष्ठविक्रमौ  
४।००३।००८च् हस्तिहस्तोपमभुजौ द्युतिमन्तौ नरर्षभौ  
४।००३।००९अ प्रभया पर्वतेन्द्रो ऽयं युवयोर् अवभासितः  
४।००३।००९च् राज्यार्हाव् अमरप्रख्यौ कथं देशम् इहागतौ  
४।००३।०१०अ पद्मपत्रेक्षणौ वीरौ जटामण्डलधारिणौ  
४।००३।०१०च् अन्योन्यसदृशौ वीरौ देवलोकाद् इवागतौ  
४।००३।०११अ यदृच्छयेव सम्प्राप्तौ चन्द्रसूर्यौ वसुन्धराम्  
४।००३।०११च् विशालवक्षसौ वीरौ मानुषौ देवरूपिणौ  
४।००३।०१२अ सिंहस्कन्धौ महासत्त्वौ समदाव् इव गोवृषौ  
४।००३।०१२च् आयताश् च सुवृत्ताश् च बाहवः परिघोत्तमाः  
४।००३।०१२ए सर्वभूषणभूषार्हाः किम् अर्थं न विभूषितः  
४।००३।०१३अ उभौ योग्याव् अहं मन्ये रक्षितुं पृथिवीम् इमाम्  
४।००३।०१३च् ससागरवनां कृत्स्नां विन्ध्यमेरुविभूषिताम्  
४।००३।०१४अ इमे च धनुषी चित्रे श्लक्ष्णे चित्रानुलेपने  
४।००३।०१४च् प्रकाशेते यथेन्द्रस्य वज्रे हेमविभूषिते  
४।००३।०१५अ सम्पूर्णा निशितैर् बाणैर् तूणाश् च शुभदर्शनाः  
४।००३।०१५च् जीवितान्तकरैर् घोरैर् ज्वलद्भिर् इव पन्नगैः  
४।००३।०१६अ महाप्रमाणौ विपुलौ तप्तहाटकभूषितौ  
४।००३।०१६च् खड्गाव् एतौ विराजेते निर्मुक्तभुजगाव् इव  
४।००३।०१७अ एवं मां परिभाषन्तं कस्माद् वै नाभिभाषथः  
४।००३।०१८अ सुग्रीवो नाम धर्मात्मा कश् चिद् वानरयूथपः  
४।००३।०१८च् वीरो विनिकृतो भ्रात्रा जगद् भ्रमति दुःखितः  
४।००३।०१९अ प्राप्तो ऽहं प्रेषितस् तेन सुग्रीवेण महात्मना  
४।००३।०१९च् राज्ञा वानरमुख्यानां हनुमान् नाम वानरः  
४।००३।०२०अ युवाभ्यां सह धर्मात्मा सुग्रीवः सख्यम् इच्छति  
४।००३।०२०च् तस्य मां सचिवं वित्तं वानरं पवनात्मजम्  
४।००३।०२१अ भिक्षुरूपप्रतिच्छन्नं सुग्रीवप्रियकाम्यया  
४।००३।०२१च् ऋश्यमूकाद् इह प्राप्तं कामगं कामरूपिणम्  
४।००३।०२२अ एवम् उक्त्वा तु हनुमांस् तौ वीरौ रामलक्ष्मणौ  
४।००३।०२२च् वाक्यज्ञौ वाक्यकुशलः पुनर् नोवाच किं चन  
४।००३।०२३अ एतच् छ्रुत्वा वचस् तस्य रामो लक्ष्मणम् अब्रवीत्  
४।००३।०२३च् प्रहृष्टवदनः श्रीमान् भ्रातरं पार्श्वतः स्थितम्  
४।००३।०२४अ सचिवो ऽयं कपीन्द्रस्य सुग्रीवस्य महात्मनः  
४।००३।०२४च् तम् एव काङ्क्षमाणस्य ममान्तिकम् उपागतः  
४।००३।०२५अ तम् अभ्यभाष सौमित्रे सुग्रीवसचिवं कपिम्  
४।००३।०२५च् वाक्यज्ञं मधुरैर् वाक्यैः स्नेहयुक्तम् अरिन्दमम्  
४।००४।००१अ ततः प्रहृष्टो हनुमान् कृत्यवान् इति तद् वचः  
४।००४।००१च् श्रुत्वा मधुरसम्भाषं सुग्रीवं मनसा गतः  
४।००४।००२अ भव्यो राज्यागमस् तस्य सुग्रीवस्य महात्मनः  
४।००४।००२च् यद् अयं कृत्यवान् प्राप्तः कृत्यं चैतद् उपागतम्  
४।००४।००३अ ततः परमसंहृष्टो हनूमान् प्लवगर्षभः  
४।००४।००३च् प्रत्युवाच ततो वाक्यं रामं वाक्यविशारदः  
४।००४।००४अ किमर्थं त्वं वनं घोरं पम्पाकाननमण्डितम्  
४।००४।००४च् आगतः सानुजो दुर्गं नानाव्यालमृगायुतम्  
४।००४।००५अ तस्य तद्वचनं श्रुत्वा लक्ष्मणो रामचोदितः  
४।००४।००५च् आचचक्षे महात्मानं रामं दशरथात्मजम्  
४।००४।००६अ राजा दशरथो नाम द्युतिमान् धर्मवत्सलः  
४।००४।००६च् तस्यायं पूर्वजः पुत्रो रामो नाम जनैः श्रुतः  
४।००४।००७अ शरण्यः सर्वभूतानां पितुर् निर्देशपारगः  
४।००४।००७च् वीरो दशरथस्यायं पुत्राणां गुणवत्तरः  
४।००४।००८अ राज्याद् भ्रष्टो वने वस्तुं मया सार्धम् इहागतः  
४।००४।००८च् भार्यया च महातेजाः सीतयानुगतो वशी  
४।००४।००८ए दिनक्षये महातेजाः प्रभयेव दिवाकरः  
४।००४।००९अ अहम् अस्यावरो भ्राता गुणैर् दास्यम् उपागतः  
४।००४।००९च् कृतज्ञस्य बहुज्ञस्य लक्ष्मणो नाम नामतः  
४।००४।०१०अ सुखार्हस्य महार्हस्य सर्वभूतहितात्मनः  
४।००४।०१०च् ऐश्वर्येण विहीनस्य वनवासाश्रितस्य च  
४।००४।०११अ रक्षसापहृता भार्या रहिते कामरूपिणा  
४।००४।०११च् तच् च न ज्ञायते रक्षः पत्नी येनास्य सा हृता  
४।००४।०१२अ दनुर् नाम श्रियः पुत्रः शापाद् राक्षसतां गतः  
४।००४।०१२च् आख्यातस् तेन सुग्रीवः समर्थो वानराधिपः  
४।००४।०१३अ स ज्ञास्यति महावीर्यस् तव भार्यापहारिणम्  
४।००४।०१३च् एवम् उक्त्वा दनुः स्वर्गं भ्राजमानो गतः सुखम्  
४।००४।०१४अ एतत् ते सर्वम् आख्यातं याथातथ्येन पृच्छतः  
४।००४।०१४च् अहं चैव हि रामश् च सुग्रीवं शरणं गतौ  
४।००४।०१५अ एष दत्त्वा च वित्तानि प्राप्य चानुत्तमं यशः  
४।००४।०१५च् लोकनाथः पुरा भूत्वा सुग्रीवं नाथम् इच्छति  
४।००४।०१६अ शोकाभिभूते रामे तु शोकार्ते शरणं गते  
४।००४।०१६च् कर्तुम् अर्हति सुग्रीवः प्रसादं सह यूथपैः  
४।००४।०१७अ एवं ब्रुवाणं सौमित्रिं करुणं साश्रुपातनम्  
४।००४।०१७च् हनूमान् प्रत्युवाचेदं वाक्यं वाक्यविशारदः  
४।००४।०१८अ ईदृशा बुद्धिसम्पन्ना जितक्रोधा जितेन्द्रियाः  
४।००४।०१८च् द्रष्टव्या वानरेन्द्रेण दिष्ट्या दर्शनम् आगताः  
४।००४।०१९अ स हि राज्याच् च विभ्रष्टः कृतवैरश् च वालिना  
४।००४।०१९च् हृतदारो वने त्रस्तो भ्रात्रा विनिकृतो भृशम्  
४।००४।०२०अ करिष्यति स साहाय्यं युवयोर् भास्करात्मजः  
४।००४।०२०च् सुग्रीवः सह चास्माभिः सीतायाः परिमार्गणे  
४।००४।०२१अ इत्य् एवम् उक्त्वा हनुमाञ् श्लक्ष्णं मधुरया गिरा  
४।००४।०२१च् बभाषे सो ऽभिगच्छामः सुग्रीवम् इति राघवम्  
४।००४।०२२अ एवं ब्रुवाणं धर्मात्मा हनूमन्तं स लक्ष्मणः  
४।००४।०२२च् प्रतिपूज्य यथान्यायम् इदं प्रोवाच राघवम्  
४।००४।०२३अ कपिः कथयते हृष्टो यथायं मारुतात्मजः  
४।००४।०२३च् कृत्यवान् सो ऽपि सम्प्राप्तः कृतकृत्यो ऽसि राघव  
४।००४।०२४अ प्रसन्नमुखवर्णश् च व्यक्तं हृष्टश् च भाषते  
४।००४।०२४च् नानृतं वक्ष्यते वीरो हनूमान् मारुतात्मजः  
४।००४।०२५अ ततः स तु महाप्राज्ञो हनूमान् मारुतात्मजः  
४।००४।०२५च् जगामादाय तौ वीरौ हरिराजाय राघवौ  
४।००४।०२६अ स तु विपुल यशाः कपिप्रवीरः; पवनसुतः कृतकृत्यवत् प्रहृष्टः  
४।००४।०२६च् गिरिवरम् उरुविक्रमः प्रयातः; स शुभमतिः सह रामलक्ष्मणाभ्याम्  
४।००५।००१अ ऋश्यमूकात् तु हनुमान् गत्वा तं मलयं गिरम्  
४।००५।००१च् आचचक्षे तदा वीरौ कपिराजाय राघवौ  
४।००५।००२अ अयं रामो महाप्राज्ञः सम्प्राप्तो दृढविक्रमः  
४।००५।००२च् लक्ष्मणेन सह भ्रात्रा रामो ऽयं सत्यविक्रमः  
४।००५।००३अ इक्ष्वाकूणां कुले जातो रामो दशरथात्मजः  
४।००५।००३च् धर्मे निगदितश् चैव पितुर् निर्देशपालकः  
४।००५।००४अ तस्यास्य वसतो ऽरण्ये नियतस्य महात्मनः  
४।००५।००४च् रक्षसापहृता भार्या स त्वां शरणम् आगतः  
४।००५।००५अ राजसूयाश्वमेधैश् च वह्निर् येनाभितर्पितः  
४।००५।००५च् दक्षिणाश् च तथोत्सृष्टा गावः शतसहस्रशः  
४।००५।००६अ तपसा सत्यवाक्येन वसुधा येन पालिता  
४।००५।००६च् स्त्रीहेतोस् तस्य पुत्रो ऽयं रामस् त्वां शरणं गतः  
४।००५।००७अ भवता सख्यकामौ तौ भ्रातरौ रामलक्ष्मणौ  
४।००५।००७च् प्रतिगृह्यार्चयस्वेमौ पूजनीयतमाव् उभौ  
४।००५।००८अ श्रुत्वा हनुमतो वाक्यं सुग्रीवो हृष्टमानसः  
४।००५।००८च् भयं स राघवाद् घोरं प्रजहौ विगतज्वरः  
४।००५।००९अ स कृत्वा मानुषं रूपं सुग्रीवः प्लवगाधिपः  
४।००५।००९च् दर्शनीयतमो भूत्वा प्रीत्या प्रोवाच राघवम्  
४।००५।०१०अ भवान् धर्मविनीतश् च विक्रान्तः सर्ववत्सलः  
४।००५।०१०च् आख्याता वायुपुत्रेण तत्त्वतो मे भवद्गुणाः  
४।००५।०११अ तन् ममैवैष सत्कारो लाभश् चैवोत्तमः प्रभो  
४।००५।०११च् यत् त्वम् इच्छसि सौहार्दं वानरेण मया सह  
४।००५।०१२अ रोचते यदि वा सख्यं बाहुर् एष प्रसारितः  
४।००५।०१२च् गृह्यतां पाणिना पाणिर् मर्यादा वध्यतां ध्रुवा  
४।००५।०१३अ एतत् तु वचनं श्रुत्वा सुग्रीवस्य सुभाषितम्  
४।००५।०१३च् सम्प्रहृष्टमना हस्तं पीडयाम् आस पाणिना  
४।००५।०१३ए हृद्यं सौहृदम् आलम्ब्य पर्यष्वजत पीडितम्  
४।००५।०१४अ ततो हनूमान् सन्त्यज्य भिक्षुरूपम् अरिन्दमः  
४।००५।०१४च् काष्ठयोः स्वेन रूपेण जनयाम् आस पावकम्  
४।००५।०१५अ दीप्यमानं ततो वह्निं पुष्पैर् अभ्यर्च्य सत्कृतम्  
४।००५।०१५च् तयोर् मध्ये तु सुप्रीतो निदधे सुसमाहितः  
४।००५।०१६अ ततो ऽग्निं दीप्यमानं तौ चक्रतुश् च प्रदक्षिणम्  
४।००५।०१६च् सुग्रीवो राघवश् चैव वयस्यत्वम् उपागतौ  
४।००५।०१७अ ततः सुप्रीत मनसौ ताव् उभौ हरिराघवौ  
४।००५।०१७च् अन्योन्यम् अभिवीक्षन्तौ न तृप्तिम् उपजग्मतुः  
४।००५।०१८अ ततः सर्वार्थविद्वांसं रामं दशरथात्मजम्  
४।००५।०१८च् सुग्रीवः प्राह तेजस्वी वाक्यम् एकमनास् तदा  
४।००६।००१अ अयम् आख्याति मे राम सचिवो मन्त्रिसत्तमः  
४।००६।००१च् हनुमान् यन्निमित्तं त्वं निर्जनं वनम् आगतः  
४।००६।००२अ लक्ष्मणेन सह भ्रात्रा वसतश् च वने तव  
४।००६।००२च् रक्षसापहृता भार्या मैथिली जनकात्मजा  
४।००६।००३अ त्वया वियुक्ता रुदती लक्ष्मणेन च धीमता  
४।००६।००३च् अन्तरं प्रेप्सुना तेन हत्वा गृध्रं जटायुषम्  
४।००६।००४अ भार्यावियोगजं दुःखं नचिरात् त्वं विमोक्ष्यसे  
४।००६।००४च् अहं ताम् आनयिष्यामि नष्टां वेदश्रुतिं यथा  
४।००६।००५अ रसातले वा वर्तन्तीं वर्तन्तीं वा नभस्तले  
४।००६।००५च् अहम् आनीय दास्यामि तव भार्याम् अरिन्दम  
४।००६।००६अ इदं तथ्यं मम वचस् त्वम् अवेहि च राघव  
४।००६।००६च् त्यज शोकं महाबाहो तां कान्ताम् आनयामि ते  
४।००६।००७अ अनुमानात् तु जानामि मैथिली सा न संशयः  
४।००६।००७च् ह्रियमाणा मया दृष्टा रक्षसा क्रूरकर्मणा  
४।००६।००८अ क्रोशन्ती राम रामेति लक्ष्मणेति च विस्वरम्  
४।००६।००८च् स्फुरन्ती रावणस्याङ्के पन्नगेन्द्रवधूर् यथा  
४।००६।००९अ आत्मना पञ्चमं मां हि दृष्ट्वा शैलतटे स्थितम्  
४।००६।००९च् उत्तरीयं तया त्यक्तं शुभान्य् आभरणानि च  
४।००६।०१०अ तान्य् अस्माभिर् गृहीतानि निहितानि च राघव  
४।००६।०१०च् आनयिष्याम्य् अहं तानि प्रत्यभिज्ञातुम् अर्हसि  
४।००६।०११अ तम् अब्रवीत् ततो रामः सुग्रीवं प्रियवादिनम्  
४।००६।०११च् आनयस्व सखे शीघ्रं किमर्थं प्रविलम्बसे  
४।००६।०१२अ एवम् उक्तस् तु सुग्रीवः शैलस्य गहनां गुहाम्  
४।००६।०१२च् प्रविवेश ततः शीघ्रं राघवप्रियकाम्यया  
४।००६।०१३अ उत्तरीयं गृहीत्वा तु शुभान्य् आभरणानि च  
४।००६।०१३च् इदं पश्येति रामाय दर्शयाम् आस वानरः  
४।००६।०१४अ ततो गृहीत्वा तद्वासः शुभान्य् आभरणानि च  
४।००६।०१४च् अभवद् बाष्पसंरुद्धो नीहारेणेव चन्द्रमाः  
४।००६।०१५अ सीतास्नेहप्रवृत्तेन स तु बाष्पेण दूषितः  
४।००६।०१५च् हा प्रियेति रुदन् धैर्यम् उत्सृज्य न्यपतत् क्षितौ  
४।००६।०१६अ हृदि कृत्वा स बहुशस् तम् अलङ्कारम् उत्तमम्  
४।००६।०१६च् निशश्वास भृशं सर्पो बिलस्थ इव रोषितः  
४।००६।०१७अ अविच्छिन्नाश्रुवेगस् तु सौमित्रिं वीक्ष्य पार्श्वतः  
४।००६।०१७च् परिदेवयितुं दीनं रामः समुपचक्रमे  
४।००६।०१८अ पश्य लक्ष्मण वैदेह्या सन्त्यक्तं ह्रियमाणया  
४।००६।०१८च् उत्तरीयम् इदं भूमौ शरीराद् भूषणानि च  
४।००६।०१९अ शाद्वलिन्यां ध्रुवं भूम्यां सीतया ह्रियमाणया  
४।००६।०१९च् उत्सृष्टं भूषणम् इदं तथारूपं हि दृश्यते  
४।००६।०२०अ ब्रूहि सुग्रीव कं देशं ह्रियन्ती लक्षिता त्वया  
४।००६।०२०च् रक्षसा रौद्ररूपेण मम प्राणसमा प्रिया  
४।००६।०२१अ क्व वा वसति तद् रक्षो महद् व्यसनदं मम  
४।००६।०२१च् यन्निमित्तम् अहं सर्वान् नाशयिष्यामि राक्षसान्  
४।००६।०२२अ हरता मैथिलीं येन मां च रोषयता भृशम्  
४।००६।०२२च् आत्मनो जीवितान्ताय मृत्युद्वारम् अपावृतम्  
४।००६।०२३अ मम दयिततमा हृता वनाद्; रजनिचरेण विमथ्य येन सा  
४।००६।०२३च् कथय मम रिपुं तम् अद्य वै; प्रवगपते यमसन्निधिं नयामि  
४।००७।००१अ एवम् उक्तस् तु सुग्रीवो रामेणार्तेन वानरः  
४।००७।००१च् अब्रवीत् प्राञ्जलिर् वाक्यं सबाष्पं बाष्पगद्गदः  
४।००७।००२अ न जाने निलयं तस्य सर्वथा पापरक्षसः  
४।००७।००२च् सामर्थ्यं विक्रमं वापि दौष्कुलेयस्य वा कुलम्  
४।००७।००३अ सत्यं तु प्रतिजानामि त्यज शोकम् अरिन्दम  
४।००७।००३च् करिष्यामि तथा यत्नं यथा प्राप्स्यसि मैथिलीम्  
४।००७।००४अ रावणं सगणं हत्वा परितोष्यात्मपौरुषम्  
४।००७।००४च् तथास्मि कर्ता नचिराद् यथा प्रीतो भविष्यसि  
४।००७।००५अ अलं वैक्लव्यम् आलम्ब्य धैर्यम् आत्मगतं स्मर  
४।००७।००५च् त्वद्विधानां न सदृशम् ईदृशं बुद्धिलाघवम्  
४।००७।००६अ मयापि व्यसनं प्राप्तं भार्या हरणजं महत्  
४।००७।००६च् न चाहम् एवं शोचामि न च धैर्यं परित्यजे  
४।००७।००७अ नाहं ताम् अनुशोचामि प्राकृतो वानरो ऽपि सन्  
४।००७।००७च् महात्मा च विनीतश् चा किं पुनर् धृतिमान् भवान्  
४।००७।००८अ बाष्पम् आपतितं धैर्यान् निग्रहीतुं त्वम् अर्हसि  
४।००७।००८च् मर्यादां सत्त्वयुक्तानां धृतिं नोत्स्रष्टुम् अर्हसि  
४।००७।००९अ व्यसने वार्थ कृच्छ्रे वा भये वा जीवितान्तगे  
४।००७।००९च् विमृशन् वै स्वया बुद्ध्या धृतिमान् नावसीदति  
४।००७।०१०अ बालिशस् तु नरो नित्यं वैक्लव्यं यो ऽनुवर्तते  
४।००७।०१०च् स मज्जत्य् अवशः शोके भाराक्रान्तेव नौर् जले  
४।००७।०११अ एषो ऽञ्जलिर् मया बद्धः प्रणयात् त्वां प्रसादये  
४।००७।०११च् पौरुषं श्रय शोकस्य नान्तरं दातुम् अर्हसि  
४।००७।०१२अ ये शोकम् अनुवर्तन्ते न तेषां विद्यते सुखम्  
४।००७।०१२च् तेजश् च क्षीयते तेषां न त्वं शोचितुम् अर्हसि  
४।००७।०१३अ हितं वयस्य भावेन ब्रूहि नोपदिशामि ते  
४।००७।०१३च् वयस्यतां पूजयन् मे न त्वं शोचितुम् अर्हसि  
४।००७।०१४अ मधुरं सान्त्वितस् तेन सुग्रीवेण स राघवः  
४।००७।०१४च् मुखम् अश्रुपरिक्लिन्नं वस्त्रान्तेन प्रमार्जयत्  
४।००७।०१५अ प्रकृतिष्ठस् तु काकुत्स्थः सुग्रीववचनात् प्रभुः  
४।००७।०१५च् सम्परिष्वज्य सुग्रीवम् इदं वचनम् अब्रवीत्  
४।००७।०१६अ कर्तव्यं यद् वयस्येन स्निग्धेन च हितेन च  
४।००७।०१६च् अनुरूपं च युक्तं च कृतं सुग्रीव तत् त्वया  
४।००७।०१७अ एष च प्रकृतिष्ठो ऽहम् अनुनीतस् त्वया सखे  
४।००७।०१७च् दुर्लभो हीदृशो बन्धुर् अस्मिन् काले विशेषतः  
४।००७।०१८अ किं तु यत्नस् त्वया कार्यो मैथिल्याः परिमार्गणे  
४।००७।०१८च् राक्षसस्य च रौद्रस्य रावणस्य दुरात्मनः  
४।००७।०१९अ मया च यद् अनुष्ठेयं विस्रब्धेन तद् उच्यताम्  
४।००७।०१९च् वर्षास्व् इव च सुक्षेत्रे सर्वं सम्पद्यते तव  
४।००७।०२०अ मया च यद् इदं वाक्यम् अभिमानात् समीरितम्  
४।००७।०२०च् तत् त्वया हरिशार्दूल तत्त्वम् इत्य् उपधार्यताम्  
४।००७।०२१अ अनृतं नोक्तपूर्वं मे न च वक्ष्ये कदा चन  
४।००७।०२१च् एतत् ते प्रतिजानामि सत्येनैव शपामि ते  
४।००७।०२२अ ततः प्रहृष्टः सुग्रीवो वानरैः सचिवैः सह  
४।००७।०२२च् राघवस्य वचः श्रुत्वा प्रतिज्ञातं विशेषतः  
४।००७।०२३अ महानुभावस्य वचो निशम्य; हरिर् नराणाम् ऋषभस्य तस्य  
४।००७।०२३च् कृतं स मेने हरिवीर मुख्यस्; तदा स्वकार्यं हृदयेन विद्वान्  
४।००८।००१अ परितुष्टस् तु सुग्रीवस् तेन वाक्येन वानरः  
४।००८।००१च् लक्ष्मणस्याग्रजं रामम् इदं वचनम् अब्रवीत्  
४।००८।००२अ सर्वथाहम् अनुग्राह्यो देवतानाम् असंशयः  
४।००८।००२च् उपपन्नगुणोपेतः सखा यस्य भवान् मम  
४।००८।००३अ शक्यं खलु भवेद् राम सहायेन त्वयानघ  
४।००८।००३च् सुरराज्यम् अपि प्राप्तुं स्वराज्यं किं पुनः प्रभो  
४।००८।००४अ सो ऽहं सभाज्यो बन्धूनां सुहृदां चैव राघव  
४।००८।००४च् यस्याग्निसाक्षिकं मित्रं लब्धं राघववंशजम्  
४।००८।००५अ अहम् अप्य् अनुरूपस् ते वयस्यो ज्ञास्यसे शनैः  
४।००८।००५च् न तु वक्तुं समर्थो ऽहं स्वयम् आत्मगतान् गुणान्  
४।००८।००६अ महात्मनां तु भूयिष्ठं त्वद्विधानां कृतात्मनाम्  
४।००८।००६च् निश्चला भवति प्रीतिर् धैर्यम् आत्मवताम् इव  
४।००८।००७अ रजतं वा सुवर्णं वा वस्त्राण्य् आभरणानि वा  
४।००८।००७च् अविभक्तानि साधूनाम् अवगच्छन्ति साधवः  
४।००८।००८अ आढ्यो वापि दरिद्रो वा दुःखितः सुखितो ऽपि वा  
४।००८।००८च् निर्दोषो वा सदोषो वा वयस्यः परमा गतिः  
४।००८।००९अ धनत्यागः सुखत्यागो देहत्यागो ऽपि वा पुनः  
४।००८।००९च् वयस्यार्थे प्रवर्तन्ते स्नेहं दृष्ट्वा तथाविधम्  
४।००८।०१०अ तत् तथेत्य् अब्रवीद् रामः सुग्रीवं प्रियवादिनम्  
४।००८।०१०च् लक्ष्मणस्याग्रतो लक्ष्म्या वासवस्येव धीमतः  
४।००८।०११अ ततो रामं स्थितं दृष्ट्वा लक्ष्मणं च महाबलम्  
४।००८।०११च् सुग्रीवः सर्वतश् चक्षुर् वने लोलम् अपातयत्  
४।००८।०१२अ स ददर्श ततः सालम् अविदूरे हरीश्वरः  
४।००८।०१२च् सुपुष्पम् ईषत्पत्राढ्यं भ्रमरैर् उपशोभितम्  
४।००८।०१३अ तस्यैकां पर्णबहुलां भङ्क्त्वा शाखां सुपुष्पिताम्  
४।००८।०१३च् सालस्यास्तीर्य सुग्रीवो निषसाद सराघवः  
४।००८।०१४अ ताव् आसीनौ ततो दृष्ट्वा हनूमान् अपि लक्ष्मणम्  
४।००८।०१४च् सालशाखां समुत्पाट्य विनीतम् उपवेशयत्  
४।००८।०१५अ ततः प्रहृष्टः सुग्रीवः श्लक्ष्णं मधुरया गिरा  
४।००८।०१५च् उवाच प्रणयाद् रामं हर्षव्याकुलिताक्षरम्  
४।००८।०१६अ अहं विनिकृतो भ्रात्रा चराम्य् एष भयार्दितः  
४।००८।०१६च् ऋश्यमूकं गिरिवरं हृतभार्यः सुदुःखितः  
४।००८।०१७अ सो ऽहं त्रस्तो भये मग्नो वसाम्य् उद्भ्रान्तचेतनः  
४।००८।०१७च् वालिना निकृतो भ्रात्रा कृतवैरश् च राघव  
४।००८।०१८अ वालिनो मे भयार्तस्य सर्वलोकाभयङ्कर  
४।००८।०१८च् ममापि त्वम् अनाथस्य प्रसादं कर्तुम् अर्हसि  
४।००८।०१९अ एवम् उक्तस् तु तेजस्वी धर्मज्ञो धर्मवत्सलः  
४।००८।०१९च् प्रत्युवाच स काकुत्स्थः सुग्रीवं प्रहसन्न् इव  
४।००८।०२०अ उपकारफलं मित्रम् अपकारो ऽरिलक्षणम्  
४।००८।०२०च् अद्यैव तं हनिष्यामि तव भार्यापहारिणम्  
४।००८।०२१अ इमे हि मे महावेगाः पत्रिणस् तिग्मतेजसः  
४।००८।०२१च् कार्तिकेयवनोद्भूताः शरा हेमविभूषिताः  
४।००८।०२२अ कङ्कपत्रप्रतिच्छन्ना महेन्द्राशनिसन्निभाः  
४।००८।०२२च् सुपर्वाणः सुतीक्ष्णाग्रा सरोषा भुजगा इव  
४।००८।०२३अ भ्रातृसञ्ज्ञम् अमित्रं ते वालिनं कृतकिल्बिषम्  
४।००८।०२३च् शरैर् विनिहतं पश्य विकीर्णम् इव पर्वतम्  
४।००८।०२४अ राघवस्य वचः श्रुत्वा सुग्रीवो वाहिनीपतिः  
४।००८।०२४च् प्रहर्षम् अतुलं लेभे साधु साध्व् इति चाब्रवीत्  
४।००८।०२५अ रामशोकाभिभूतो ऽहं शोकार्तानां भवान् गतिः  
४।००८।०२५च् वयस्य इति कृत्वा हि त्वय्य् अहं परिदेवये  
४।००८।०२६अ त्वं हि पाणिप्रदानेन वयस्यो सो ऽग्निसाक्षिकः  
४।००८।०२६च् कृतः प्राणैर् बहुमतः सत्येनापि शपाम्य् अहम्  
४।००८।०२७अ वयस्य इति कृत्वा च विस्रब्धं प्रवदाम्य् अहम्  
४।००८।०२७च् दुःखम् अन्तर्गतं यन् मे मनो दहति नित्यशः  
४।००८।०२८अ एतावद् उक्त्वा वचनं बाष्पदूषितलोचनः  
४।००८।०२८च् बाष्पोपहतया वाचा नोच्चैः शक्नोति भाषितुम्  
४।००८।०२९अ बाष्पवेगं तु सहसा नदीवेगम् इवागतम्  
४।००८।०२९च् धारयाम् आस धैर्येण सुग्रीवो रामसन्निधौ  
४।००८।०३०अ सन्निगृह्य तु तं बाष्पं प्रमृज्य नयने शुभे  
४।००८।०३०च् विनिःश्वस्य च तेजस्वी राघवं पुनर् अब्रवीत्  
४।००८।०३१अ पुराहं वलिना राम राज्यात् स्वाद् अवरोपितः  
४।००८।०३१च् परुषाणि च संश्राव्य निर्धूतो ऽस्मि बलीयसा  
४।००८।०३२अ हृता भार्या च मे तेन प्राणेभ्यो ऽपि गरीयसी  
४।००८।०३२च् सुहृदश् च मदीया ये संयता बन्धनेषु ते  
४।००८।०३३अ यत्नवांश् च सुदुष्टात्मा मद् विनाशाय राघव  
४।००८।०३३च् बहुशस् तत् प्रयुक्ताश् च वानरा निहता मया  
४।००८।०३४अ शङ्कया त्व् एतया चाहं दृष्ट्वा त्वाम् अपि राघव  
४।००८।०३४च् नोपसर्पाम्य् अहं भीतो भये सर्वे हि बिभ्यति  
४।००८।०३५अ केवलं हि सहाया मे हनुमत् प्रमुखास् त्व् इमे  
४।००८।०३५च् अतो ऽहं धारयाम्य् अद्य प्राणान् कृच्छ्र गतो ऽपि सन्  
४।००८।०३६अ एते हि कपयः स्निग्धा मां रक्षन्ति समन्ततः  
४।००८।०३६च् सह गच्छन्ति गन्तव्ये नित्यं तिष्ठन्ति च स्थिते  
४।००८।०३७अ सङ्क्षेपस् त्व् एष मे राम किम् उक्त्वा विस्तरं हि ते  
४।००८।०३७च् स मे ज्येष्ठो रिपुर् भ्राता वाली विश्रुतपौरुषः  
४।००८।०३८अ तद्विनाशाद् धि मे दुःखं प्रनष्टं स्याद् अनन्तरम्  
४।००८।०३८च् सुखं मे जीवितं चैव तद्विनाशनिबन्धनम्  
४।००८।०३९अ एष मे राम शोकान्तः शोकार्तेन निवेदितः  
४।००८।०३९च् दुःखितो ऽदुःखितो वापि सख्युर् नित्यं सखा गतिः  
४।००८।०४०अ श्रुत्वैतच् च वचो रामः सुग्रीवम् इदम् अब्रवीत्  
४।००८।०४०च् किन्निमित्तम् अभूद् वैरं श्रोतुम् इच्छामि तत्त्वतः  
४।००८।०४१अ सुखं हि कारणं श्रुत्वा वैरस्य तव वानर  
४।००८।०४१च् आनन्तर्यं विधास्यामि सम्प्रधार्य बलाबलम्  
४।००८।०४२अ बलवान् हि ममामर्षः श्रुत्वा त्वाम् अवमानितम्  
४।००८।०४२च् वर्धते हृदयोत्कम्पी प्रावृड्वेग इवाम्भसः  
४।००८।०४३अ हृष्टः कथय विस्रब्धो यावद् आरोप्यते धनुः  
४।००८।०४३च् सृष्टश् च हि मया बाणो निरस्तश् च रिपुस् तव  
४।००८।०४४अ एवम् उक्तस् तु सुग्रीवः काकुत्स्थेन महात्मना  
४।००८।०४४च् प्रहर्षम् अतुलं लेभे चतुर्भिः सह वानरैः  
४।००८।०४५अ ततः प्रहृष्टवदनः सुग्रीवो लक्ष्मणाग्रजे  
४।००८।०४५च् वैरस्य कारणं तत्त्वम् आख्यातुम् उपचक्रमे  
४।००९।००१अ वाली नाम मम भ्राता ज्येष्ठः शत्रुनिषूदनः  
४।००९।००१च् पितुर् बहुमतो नित्यं मम चापि तथा पुरा  
४।००९।००२अ पितर्य् उपरते ऽस्माकं ज्येष्ठो ऽयम् इति मन्त्रिभिः  
४।००९।००२च् कपीनाम् ईश्वरो राज्ये कृतः परमसम्मतः  
४।००९।००३अ राज्यं प्रशासतस् तस्य पितृपैतामहं महत्  
४।००९।००३च् अहं सर्वेषु कालेषु प्रणतः प्रेष्यवत् स्थितः  
४।००९।००४अ मायावी नाम तेजस्वी पूर्वजो दुन्दुभेः सुतः  
४।००९।००४च् तेन तस्य महद् वैरं स्त्रीकृतं विश्रुतं पुरा  
४।००९।००५अ स तु सुप्ते जने रात्रौ किष्किन्धाद् वारम् आगतः  
४।००९।००५च् नर्दति स्म सुसंरब्धो वालिनं चाह्वयद् रणे  
४।००९।००६अ प्रसुप्तस् तु मम भ्राता नर्दितं भैरवस्वनम्  
४।००९।००६च् श्रुत्वा न ममृषे वाली निष्पपात जवात् तदा  
४।००९।००७अ स तु वै निःसृतः क्रोधात् तं हन्तुम् असुरोत्तमम्  
४।००९।००७च् वार्यमाणस् ततः स्त्रीभिर् मया च प्रणतात्मना  
४।००९।००८अ स तु निर्धूय सर्वान्नो निर्जगाम महाबलः  
४।००९।००८च् ततो ऽहम् अपि सौहार्दान् निःसृतो वालिना सह  
४।००९।००९अ स तु मे भ्रातरं दृष्ट्वा मां च दूराद् अवस्थितम्  
४।००९।००९च् असुरो जातसन्त्रासः प्रदुद्राव तदा भृशम्  
४।००९।०१०अ तस्मिन् द्रवति सन्त्रस्ते ह्य् आवां द्रुततरं गतौ  
४।००९।०१०च् प्रकाशो ऽपि कृतो मार्गश् चन्द्रेणोद्गच्छता तदा  
४।००९।०११अ स तृणैर् आवृतं दुर्गं धरण्या विवरं महत्  
४।००९।०११च् प्रविवेशासुरो वेगाद् आवाम् आसाद्य विष्ठितौ  
४।००९।०१२अ तं प्रविष्टं रिपुं दृष्ट्वा बिलं रोषवशं गतः  
४।००९।०१२च् माम् उवाच तदा वाली वचनं क्षुभितेन्द्रियः  
४।००९।०१३अ इह त्वं तिष्ठ सुग्रीव बिलद्वारि समाहितः  
४।००९।०१३च् यावद् अत्र प्रविश्याहं निहन्मि समरे रिपुम्  
४।००९।०१४अ मया त्व् एतद् वचः श्रुत्वा याचितः स परन्तप  
४।००९।०१४च् शापयित्वा च मां पद्भ्यां प्रविवेश बिलं तदा  
४।००९।०१५अ तस्य प्रविष्टस्य बिलं साग्रः संवत्सरो गतः  
४।००९।०१५च् स्थितस्य च मम द्वारि स कालो व्यत्यवर्तत  
४।००९।०१६अ अहं तु नष्टं तं ज्ञात्वा स्नेहाद् आगतसम्भ्रमः  
४।००९।०१६च् भ्रातरं न हि पश्यामि पापशङ्कि च मे मनः  
४।००९।०१७अ अथ दीर्घस्य कालस्य बिलात् तस्माद् विनिःसृतम्  
४।००९।०१७च् सफेनं रुधिरं रक्तम् अहं दृष्ट्वा सुदुःखितः  
४।००९।०१८अ नर्दताम् असुराणां च ध्वनिर् मे श्रोत्रम् आगतः  
४।००९।०१८च् निरस्तस्य च सङ्ग्रामे क्रोशतो निःस्वनो गुरोः  
४।००९।०१९अ अहं त्व् अवगतो बुद्ध्या चिह्नैस् तैर् भ्रातरं हतम्  
४।००९।०१९च् पिधाय च बिलद्वारं शिलया गिरिमात्रया  
४।००९।०१९ए शोकार्तश् चोदकं कृत्वा किष्किन्धाम् आगतः सखे  
४।००९।०२०अ गूहमानस्य मे तत्त्वं यत्नतो मन्त्रिभिः श्रुतम्  
४।००९।०२०च् ततो ऽहं तैः समागम्य समेतैर् अभिषेचितः  
४।००९।०२१अ राज्यं प्रशासतस् तस्य न्यायतो मम राघव  
४।००९।०२१च् आजगाम रिपुं हत्वा वाली तम् असुरोत्तमम्  
४।००९।०२२अ अभिषिक्तं तु मां दृष्ट्वा क्रोधात् संरक्तलोचनः  
४।००९।०२२च् मदीयान् मन्त्रिणो बद्ध्वा परुषं वाक्यम् अब्रवीत्  
४।००९।०२३अ निग्रहे ऽपि समर्थस्य तं पापं प्रति राघव  
४।००९।०२३च् न प्रावर्तत मे बुद्धिर् भ्रातृगौरवयन्त्रिता  
४।००९।०२४अ मानयंस् तं महात्मानं यथावच् चाभ्यवादयम्  
४।००९।०२४च् उक्ताश् च नाशिषस् तेन सन्तुष्टेनान्तरात्मना  
४।०१०।००१अ ततः क्रोधसमाविष्टं संरब्धं तम् उपागतम्  
४।०१०।००१च् अहं प्रसादयां चक्रे भ्रातरं प्रियकाम्यया  
४।०१०।००२अ दिष्ट्यासि कुशली प्राप्तो निहतश् च त्वया रिपुः  
४।०१०।००२च् अनाथस्य हि मे नाथस् त्वम् एको ऽनाथनन्दनः  
४।०१०।००३अ इदं बहुशलाकं ते पूर्णचन्द्रम् इवोदितम्  
४।०१०।००३च् छत्रं सवालव्यजनं प्रतीच्छस्व मयोद्यतम्  
४।०१०।००४अ त्वम् एव राजा मानार्हः सदा चाहं यथापुरा  
४।०१०।००४च् न्यासभूतम् इदं राज्यं तव निर्यातयाम्य् अहम्  
४।०१०।००५अ मा च रोषं कृथाः सौम्य मयि शत्रुनिबर्हण  
४।०१०।००५च् याचे त्वां शिरसा राजन् मया बद्धो ऽयम् अञ्जलिः  
४।०१०।००६अ बलाद् अस्मि समागम्य मन्त्रिभिः पुरवासिभिः  
४।०१०।००६च् राजभावे नियुक्तो ऽहं शून्यदेशजिगीषया  
४।०१०।००७अ स्निग्धम् एवं ब्रुवाणं मां स तु निर्भर्त्स्य वानरः  
४।०१०।००७च् धिक् त्वाम् इति च माम् उक्त्वा बहु तत् तद् उवाच ह  
४।०१०।००८अ प्रकृतीश् च समानीय मन्त्रिणश् चैव सम्मतान्  
४।०१०।००८च् माम् आह सुहृदां मध्ये वाक्यं परमगर्हितम्  
४।०१०।००९अ विदितं वो यथा रात्रौ मायावी स महासुरः  
४।०१०।००९च् मां समाह्वयत क्रूरो युद्धाकाङ्क्षी सुदुर्मतिः  
४।०१०।०१०अ तस्य तद् गर्जितं श्रुत्वा निःसृतो ऽहं नृपालयात्  
४।०१०।०१०च् अनुयातश् च मां तूर्णम् अयं भ्राता सुदारुणः  
४।०१०।०११अ स तु दृष्ट्वैव मां रात्रौ सद्वितीयं महाबलः  
४।०१०।०११च् प्राद्रवद् भयसन्त्रस्तो वीक्ष्यावां तम् अनुद्रुतौ  
४।०१०।०११ए अनुद्रुतस् तु वेगेन प्रविवेश महाबिलम्  
४।०१०।०१२अ तं प्रविष्टं विदित्वा तु सुघोरं सुमहद् बिलम्  
४।०१०।०१२च् अयम् उक्तो ऽथ मे भ्राता मया तु क्रूरदर्शनः  
४।०१०।०१३अ अहत्वा नास्ति मे शक्तिः प्रतिगन्तुम् इतः पुरीम्  
४।०१०।०१३च् बिलद्वारि प्रतीक्ष त्वं यावद् एनं निहन्म्य् अहम्  
४।०१०।०१४अ स्थितो ऽयम् इति मत्वा तु प्रविष्टो ऽहं दुरासदम्  
४।०१०।०१४च् तं च मे मार्गमाणस्य गतः संवत्सरस् तदा  
४।०१०।०१५अ स तु दृष्टो मया शत्रुर् अनिर्वेदाद् भयावहः  
४।०१०।०१५च् निहतश् च मया तत्र सो ऽसुरो बन्धुभिः सह  
४।०१०।०१६अ तस्यास्यात् तु प्रवृत्तेन रुधिरौघेण तद् बिलम्  
४।०१०।०१६च् पूर्णम् आसीद् दुराक्रामं स्तनतस् तस्य भूतले  
४।०१०।०१७अ सूदयित्वा तु तं शत्रुं विक्रान्तं दुन्दुभेः सुतम्  
४।०१०।०१७च् निष्क्रामन्न् एव पश्यामि बिलस्य पिहितं मुखम्  
४।०१०।०१८अ विक्रोशमानस्य तु मे सुग्रीवेति पुनः पुनः  
४।०१०।०१८च् यदा प्रतिवचो नास्ति ततो ऽहं भृशदुःखितः  
४।०१०।०१९अ पादप्रहारैस् तु मया बहुशस् तद् विदारितम्  
४।०१०।०१९च् ततो ऽहं तेन निष्क्रम्य यथा पुनर् उपागतः  
४।०१०।०२०अ तत्रानेनास्मि संरुद्धो राज्यं मार्गयतात्मनः  
४।०१०।०२०च् सुग्रीवेण नृशंसेन विस्मृत्य भ्रातृसौहृदम्  
४।०१०।०२१अ एवम् उक्त्वा तु मां तत्र वस्त्रेणैकेन वानरः  
४।०१०।०२१च् तदा निर्वासयाम् आस वाली विगतसाध्वसः  
४।०१०।०२२अ तेनाहम् अपविद्धश् च हृतदारश् च राघव  
४।०१०।०२२च् तद्भयाच् च महीकृत्स्ना क्रान्तेयं सवनार्णवा  
४।०१०।०२३अ ऋश्यमूकं गिरिवरं भार्याहरणदुःखितः  
४।०१०।०२३च् प्रविष्टो ऽस्मि दुराधर्षं वालिनः कारणान्तरे  
४।०१०।०२४अ एतत् ते सर्वम् आख्यातं वैरानुकथनं महत्  
४।०१०।०२४च् अनागसा मया प्राप्तं व्यसनं पश्य राघव  
४।०१०।०२५अ वालिनस् तु भयार्तस्य सर्वलोकाभयङ्कर  
४।०१०।०२५च् कर्तुम् अर्हसि मे वीर प्रसादं तस्य निग्रहात्  
४।०१०।०२६अ एवम् उक्तः स तेजस्वी धर्मज्ञो धर्मसंहितम्  
४।०१०।०२६च् वचनं वक्तुम् आरेभे सुग्रीवं प्रहसन्न् इव  
४।०१०।०२७अ अमोघाः सूर्यसङ्काशा ममेमे निशिताः शराः  
४।०१०।०२७च् तस्मिन् वालिनि दुर्वृत्ते पतिष्यन्ति रुषान्विताः  
४।०१०।०२८अ यावत् तं न हि पश्येयं तव भार्यापहारिणम्  
४।०१०।०२८च् तावत् स जीवेत् पापात्मा वाली चारित्रदूषकः  
४।०१०।०२९अ आत्मानुमानात् पश्यामि मग्नं त्वां शोकसागरे  
४।०१०।०२९च् त्वाम् अहं तारयिष्यामि कामं प्राप्स्यसि पुष्कलम्  
४।०११।००१अ रामस्य वचनं श्रुत्वा हर्षपौरुषवर्धनम्  
४।०११।००१च् सुग्रीवः पूजयां चक्रे राघवं प्रशशम्स च  
४।०११।००२अ असंशयं प्रज्वलितैस् तीक्ष्णैर् मर्मातिगैः शरैः  
४।०११।००२च् त्वं दहेः कुपितो लोकान् युगान्त इव भास्करः  
४।०११।००३अ वालिनः पौरुषं यत् तद् यच् च वीर्यं धृतिश् च या  
४।०११।००३च् तन् ममैकमनाः श्रुत्वा विधत्स्व यदनन्तरम्  
४।०११।००४अ समुद्रात् पश्चिमात् पूर्वं दक्षिणाद् अपि चोत्तरम्  
४।०११।००४च् क्रामत्य् अनुदिते सूर्ये वाली व्यपगतक्लमः  
४।०११।००५अ अग्राण्य् आरुह्य शैलानां शिखराणि महान्त्य् अपि  
४।०११।००५च् ऊर्ध्वम् उत्क्षिप्य तरसा प्रतिगृह्णाति वीर्यवान्  
४।०११।००६अ बहवः सारवन्तश् च वनेषु विविधा द्रुमाः  
४।०११।००६च् वालिना तरसा भग्ना बलं प्रथयतात्मनः  
४।०११।००७अ महिषो दुन्दुभिर् नाम कैलासशिखरप्रभः  
४।०११।००७च् बलं नागसहस्रस्य धारयाम् आस वीर्यवान्  
४।०११।००८अ वीर्योत्सेकेन दुष्टात्मा वरदानाच् च मोहितः  
४।०११।००८च् जगाम स महाकायः समुद्रं सरितां पतिम्  
४।०११।००९अ ऊर्मिमन्तम् अतिक्रम्य सागरं रत्नसञ्चयम्  
४।०११।००९च् मम युद्धं प्रयच्छेति तम् उवाच महार्णवम्  
४।०११।०१०अ ततः समुद्रो धर्मात्मा समुत्थाय महाबलः  
४।०११।०१०च् अब्रवीद् वचनं राजन्न् असुरं कालचोदितम्  
४।०११।०११अ समर्थो नास्मि ते दातुं युद्धं युद्धविशारद  
४।०११।०११च् श्रूयताम् अभिधास्यामि यस् ते युद्धं प्रदास्यति  
४।०११।०१२अ शैलराजो महारण्ये तपस्विशरणं परम्  
४।०११।०१२च् शङ्करश्वशुरो नाम्ना हिमवान् इति विश्रुतः  
४।०११।०१३अ गुहा प्रस्रवणोपेतो बहुकन्दरनिर्झरः  
४।०११।०१३च् स समर्थस् तव प्रीतिम् अतुलां कर्तुम् आहवे  
४।०११।०१४अ तं भीतम् इति विज्ञाय समुद्रम् असुरोत्तमः  
४।०११।०१४च् हिमवद्वनम् आगच्छच् छरश् चापाद् इव च्युतः  
४।०११।०१५अ ततस् तस्य गिरेः श्वेता गजेन्द्रविपुलाः शिलाः  
४।०११।०१५च् चिक्षेप बहुधा भूमौ दुन्दुभिर् विननाद च  
४।०११।०१६अ ततः श्वेताम्बुदाकारः सौम्यः प्रीतिकराकृतिः  
४।०११।०१६च् हिमवान् अब्रवीद् वाक्यं स्व एव शिखरे स्थितः  
४।०११।०१७अ क्लेष्टुम् अर्हसि मां न त्वं दुन्दुभे धर्मवत्सल  
४।०११।०१७च् रणकर्मस्व् अकुशलस् तपस्विशरणं ह्य् अहम्  
४।०११।०१८अ तस्य तद्वचनं श्रुत्वा गिरिराजस्य धीमतः  
४।०११।०१८च् उवाच दुन्दुभिर् वाक्यं क्रोधात् संरक्तलोचनः  
४।०११।०१९अ यदि युद्धे ऽसमर्थस् त्वं मद्भयाद् वा निरुद्यमः  
४।०११।०१९च् तम् आचक्ष्व प्रदद्यान् मे यो ऽद्य युद्धं युयुत्सतः  
४।०११।०२०अ हिमवान् अब्रवीद् वाक्यं श्रुत्वा वाक्यविशारदः  
४।०११।०२०च् अनुक्तपूर्वं धर्मात्मा क्रोधात् तम् असुरोत्तमम्  
४।०११।०२१अ वाली नाम महाप्राज्ञः शक्रतुल्यपराक्रमः  
४।०११।०२१च् अध्यास्ते वानरः श्रीमान् किष्किन्धाम् अतुलप्रभाम्  
४।०११।०२२अ स समर्थो महाप्राज्ञस् तव युद्धविशारदः  
४।०११।०२२च् द्वन्द्वयुद्धं महद् दातुं नमुचेर् इव वासवः  
४।०११।०२३अ तं शीघ्रम् अभिगच्छ त्वं यदि युद्धम् इहेच्छसि  
४।०११।०२३च् स हि दुर्धर्षणो नित्यं शूरः समरकर्मणि  
४।०११।०२४अ श्रुत्वा हिमवतो वाक्यं क्रोधाविष्टः स दुन्दुभिः  
४।०११।०२४च् जगाम तां पुरीं तस्य किष्किन्धां वालिनस् तदा  
४।०११।०२५अ धारयन् माहिषं रूपं तीक्ष्णशृङ्गो भयावहः  
४।०११।०२५च् प्रावृषीव महामेघस् तोयपूर्णो नभस्तले  
४।०११।०२६अ ततस् तु द्वारम् आगम्य किष्किन्धाया महाबलः  
४।०११।०२६च् ननर्द कम्पयन् भूमिं दुन्दुभिर् दुन्दुभिर् यथा  
४।०११।०२७अ समीपजान् द्रुमान् भञ्जन् वसुधां दारयन् खुरैः  
४।०११।०२७च् विषाणेनोल्लेखन् दर्पात् तद्द्वारं द्विरदो यथा  
४।०११।०२८अ अन्तःपुरगतो वाली श्रुत्वा शब्दम् अमर्षणः  
४।०११।०२८च् निष्पपात सह स्त्रीभिस् ताराभिर् इव चन्द्रमाः  
४।०११।०२९अ मितं व्यक्ताक्षरपदं तम् उवाच स दुन्दुभिम्  
४।०११।०२९च् हरीणाम् ईश्वरो वाली सर्वेषां वनचारिणाम्  
४।०११।०३०अ किमर्थं नगरद्वारम् इदं रुद्ध्वा विनर्दसि  
४।०११।०३०च् दुन्दुभे विदितो मे ऽसि रक्ष प्राणान् महाबल  
४।०११।०३१अ तस्य तद्वचनं श्रुत्वा वानरेन्द्रस्य धीमतः  
४।०११।०३१च् उवाच दुन्दुभिर् वाक्यं क्रोधात् संरक्तलोचनः  
४।०११।०३२अ न त्वं स्त्रीसन्निधौ वीर वचनं वक्तुम् अर्हसि  
४।०११।०३२च् मम युद्धं प्रयच्छ त्वं ततो ज्ञास्यामि ते बलम्  
४।०११।०३३अ अथ वा धारयिष्यामि क्रोधम् अद्य निशाम् इमाम्  
४।०११।०३३च् गृह्यताम् उदयः स्वैरं कामभोगेषु वानर  
४।०११।०३४अ यो हि मत्तं प्रमत्तं वा सुप्तं वा रहितं भृशम्  
४।०११।०३४च् हन्यात् स भ्रूणहा लोके त्वद्विधं मदमोहितम्  
४।०११।०३५अ स प्रहस्याब्रवीन् मन्दं क्रोधात् तम् असुरोत्तमम्  
४।०११।०३५च् विसृज्य ताः स्त्रियः सर्वास् तारा प्रभिऋतिकास् तदा  
४।०११।०३६अ मत्तो ऽयम् इति मा मंस्था यद्य् अभीतो ऽसि संयुगे  
४।०११।०३६च् मदो ऽयं सम्प्रहारे ऽस्मिन् वीरपानं समर्थ्यताम्  
४।०११।०३७अ तम् एवम् उक्त्वा सङ्क्रुद्धो मालाम् उत्क्षिप्य काञ्चनीम्  
४।०११।०३७च् पित्रा दत्तां महेन्द्रेण युद्धाय व्यवतिष्ठत  
४।०११।०३८अ विषाणयोर् गृहीत्वा तं दुन्दुभिं गिरिसन्निभम्  
४।०११।०३८च् वाली व्यापातयां चक्रे ननर्द च महास्वनम्  
४।०११।०३९अ युद्धे प्राणहरे तस्मिन् निष्पिष्टो दुन्दुभिस् तदा  
४।०११।०३९च् श्रोत्राभ्याम् अथ रक्तं तु तस्य सुस्राव पात्यतः  
४।०११।०३९ए पपात च महाकायः क्षितौ पञ्चत्वम् आगतः  
४।०११।०४०अ तं तोलयित्वा बाहुभ्यां गतसत्त्वम् अचेतनम्  
४।०११।०४०च् चिक्षेप वेगवान् वाली वेगेनैकेन योजनम्  
४।०११।०४१अ तस्य वेगप्रविद्धस्य वक्त्रात् क्षतजबिन्दवः  
४।०११।०४१च् प्रपेतुर् मारुतोत्क्षिप्ता मतङ्गस्याश्रमं प्रति  
४।०११।०४२अ तान् दृष्ट्वा पतितांस् तत्र मुनिः शोणितविप्रुषः  
४।०११।०४२च् उत्ससर्ज महाशापं क्षेप्तारं वालिनं प्रति  
४।०११।०४२ए इह तेनाप्रवेष्टव्यं प्रविष्टस्य बधो भवेत्  
४।०११।०४३अ स महर्षिं समासाद्य याचते स्म कृताञ्जलिः  
४।०११।०४४अ ततः शापभयाद् भीत ऋश्यमूकं महागिरिम्  
४।०११।०४४च् प्रवेष्टुं नेच्छति हरिर् द्रष्टुं वापि नरेश्वर  
४।०११।०४५अ तस्याप्रवेशं ज्ञात्वाहम् इदं राम महावनम्  
४।०११।०४५च् विचरामि सहामात्यो विषादेन विवर्जितः  
४।०११।०४६अ एषो ऽस्थिनिचयस् तस्य दुन्दुभेः सम्प्रकाशते  
४।०११।०४६च् वीर्योत्सेकान् निरस्तस्य गिरिकूटनिभो महान्  
४।०११।०४७अ इमे च विपुलाः सालाः सप्त शाखावलम्बिनः  
४।०११।०४७च् यत्रैकं घटते वाली निष्पत्रयितुम् ओजसा  
४।०११।०४८अ एतद् अस्यासमं वीर्यं मया राम प्रकाशितम्  
४।०११।०४८च् कथं तं वालिनं हन्तुं समरे शक्ष्यसे नृप  
४।०११।०४९अ यदि भिन्द्याद् भवान् सालान् इमांस् त्व् एकेषुणा ततः  
४।०११।०४९च् जानीयां त्वां महाबाहो समर्थं वालिनो वधे  
४।०११।०५०अ तस्य तद्वचनं श्रुत्वा सुग्रीवस्य महात्मनः  
४।०११।०५०च् राघवो दुन्दुभेः कायं पादाङ्गुष्ठेन लीलया  
४।०११।०५०ए तोलयित्वा महाबाहुश् चिक्षेप दशयोजनम्  
४।०११।०५१अ क्षिप्तं दृष्ट्वा ततः कायं सुग्रीवः पुनर् अब्रवीत्  
४।०११।०५१च् लक्ष्मणस्याग्रतो रामम् इदं वचनम् अर्थवत्  
४।०११।०५२अ आर्द्रः समांसप्रत्यग्रः क्षिप्तः कायः पुरा सखे  
४।०११।०५२च् लघुः सम्प्रति निर्मांसस् तृणभूतश् च राघव  
४।०११।०५२ए नात्र शक्यं बलं ज्ञातुं तव वा तस्य वाधिकम्  
४।०१२।००१अ एतच् च वचनं श्रुत्वा सुग्रीवेण सुभाषितम्  
४।०१२।००१च् प्रत्ययार्थं महातेजा रामो जग्राह कार्मुकम्  
४।०१२।००२अ स गृहीत्वा धनुर् घोरं शरम् एकं च मानदः  
४।०१२।००२च् सालान् उद्दिश्य चिक्षेप ज्यास्वनैः पूरयन् दिशः  
४।०१२।००३अ स विसृष्टो बलवता बाणः स्वर्णपरिष्कृतः  
४।०१२।००३च् भित्त्वा सालान् गिरिप्रस्थे सप्त भूमिं विवेश ह  
४।०१२।००४अ प्रविष्टस् तु मुहूर्तेन रसां भित्त्वा महाजवः  
४।०१२।००४च् निष्पत्य च पुनस् तूर्णं स्वतूणीं प्रविवेश ह  
४।०१२।००५अ तान् दृष्ट्वा सप्त निर्भिन्नान् सालान् वानरपुङ्गवः  
४।०१२।००५च् रामस्य शरवेगेन विस्मयं परमं गतः  
४।०१२।००६अ स मूर्ध्ना न्यपतद् भूमौ प्रलम्बीकृतभूषणः  
४।०१२।००६च् सुग्रीवः परमप्रीतो राघवाय कृताञ्जलिः  
४।०१२।००७अ इदं चोवाच धर्मज्ञं कर्मणा तेन हर्षितः  
४।०१२।००७च् रामं सर्वास्त्रविदुषां श्रेष्ठं शूरम् अवस्थितम्  
४।०१२।००८अ सेन्द्रान् अपि सुरान् सर्वांस् त्वं बाणैः पुरुषर्षभ  
४।०१२।००८च् समर्थः समरे हन्तुं किं पुनर् वालिनं प्रभो  
४।०१२।००९अ येन सप्त महासाला गिरिर् भूमिश् च दारिताः  
४।०१२।००९च् बाणेनैकेन काकुत्स्थ स्थाता ते को रणाग्रतः  
४।०१२।०१०अ अद्य मे विगतः शोकः प्रीतिर् अद्य परा मम  
४।०१२।०१०च् सुहृदं त्वां समासाद्य महेन्द्रवरुणोपमम्  
४।०१२।०११अ तम् अद्यैव प्रियार्थं मे वैरिणं भ्रातृरूपिणम्  
४।०१२।०११च् वालिनं जहि काकुत्स्थ मया बद्धो ऽयम् अञ्जलिः  
४।०१२।०१२अ ततो रामः परिष्वज्य सुग्रीवं प्रियदर्शनम्  
४।०१२।०१२च् प्रत्युवाच महाप्राज्ञो लक्ष्मणानुमतं वचः  
४।०१२।०१३अ अस्माद् गच्छाम किष्किन्धां क्षिप्रं गच्छ त्वम् अग्रतः  
४।०१२।०१३च् गत्वा चाह्वय सुग्रीव वालिनं भ्रातृगन्धिनम्  
४।०१२।०१४अ सर्वे ते त्वरितं गत्वा किष्किन्धां वालिनः पुरीम्  
४।०१२।०१४च् वृक्षैर् आत्मानम् आवृत्य व्यतिष्ठन् गहने वने  
४।०१२।०१५अ सुग्रीवो व्यनदद् घोरं वालिनो ह्वानकारणात्  
४।०१२।०१५च् गाढं परिहितो वेगान् नादैर् भिन्दन्न् इवाम्बरम्  
४।०१२।०१६अ तं श्रुत्वा निनदं भ्रातुः क्रुद्धो वाली महाबलः  
४।०१२।०१६च् निष्पपात सुसंरब्धो भास्करो ऽस्ततटाद् इव  
४।०१२।०१७अ ततः सुतुमुलं युद्धं वालिसुग्रीवयोर् अभूत्  
४।०१२।०१७च् गगने ग्रहयोर् घोरं बुधाङ्गारकयोर् इव  
४।०१२।०१८अ तलैर् अशनिकल्पैश् च वज्रकल्पैश् च मुष्टिभिः  
४।०१२।०१८च् जघ्नतुः समरे ऽन्योन्यं भ्रातरौ क्रोधमूर्छितौ  
४।०१२।०१९अ ततो रामो धनुष्पाणिस् ताव् उभौ समुदीक्ष्य तु  
४।०१२।०१९च् अन्योन्यसदृशौ वीराव् उभौ देवाव् इवाश्विनौ  
४।०१२।०२०अ यन् नावगच्छत् सुग्रीवं वालिनं वापि राघवः  
४।०१२।०२०च् ततो न कृतवान् बुद्धिं मोक्तुम् अन्तकरं शरम्  
४।०१२।०२१अ एतस्मिन्न् अन्तरे भग्नः सुग्रीवस् तेन वालिना  
४।०१२।०२१च् अपश्यन् राघवं नाथम् ऋश्यमूकं प्रदुद्रुवे  
४।०१२।०२२अ क्लान्तो रुधिरसिक्ताङ्गः प्रहारैर् जर्जरीकृतः  
४।०१२।०२२च् वालिनाभिद्रुतः क्रोधात् प्रविवेश महावनम्  
४।०१२।०२३अ तं प्रविष्टं वनं दृष्ट्वा वाली शापभयात् ततः  
४।०१२।०२३च् मुक्तो ह्य् असि त्वम् इत्य् उक्त्वा स निवृत्तो महाबलः  
४।०१२।०२४अ राघवो ऽपि सह भ्रात्रा सह चैव हनूमता  
४।०१२।०२४च् तद् एव वनम् आगच्छत् सुग्रीवो यत्र वानरः  
४।०१२।०२५अ तं समीक्ष्यागतं रामं सुग्रीवः सहलक्ष्मणम्  
४।०१२।०२५च् ह्रीमान् दीनम् उवाचेदं वसुधाम् अवलोकयन्  
४।०१२।०२६अ आह्वयस्वेति माम् उक्त्वा दर्शयित्वा च विक्रमम्  
४।०१२।०२६च् वैरिणा घातयित्वा च किम् इदानीं त्वया कृतम्  
४।०१२।०२७अ ताम् एव वेलां वक्तव्यं त्वया राघव तत्त्वतः  
४।०१२।०२७च् वालिनं न निहन्मीति ततो नाहम् इतो व्रजे  
४।०१२।०२८अ तस्य चैवं ब्रुवाणस्य सुग्रीवस्य महात्मनः  
४।०१२।०२८च् करुणं दीनया वाचा राघवः पुनर् अब्रवीत्  
४।०१२।०२९अ सुग्रीव श्रूयतां तातः क्रोधश् च व्यपनीयताम्  
४।०१२।०२९च् कारणं येन बाणो ऽयं न मया स विसर्जितः  
४।०१२।०३०अ अलङ्कारेण वेषेण प्रमाणेन गतेन च  
४।०१२।०३०च् त्वं च सुग्रीव वाली च सदृशौ स्थः परस्परम्  
४।०१२।०३१अ स्वरेण वर्चसा चैव प्रेक्षितेन च वानर  
४।०१२।०३१च् विक्रमेण च वाक्यैश् च व्यक्तिं वां नोपलक्षये  
४।०१२।०३२अ ततो ऽहं रूपसादृश्यान् मोहितो वानरोत्तम  
४।०१२।०३२च् नोत्सृजामि महावेगं शरं शत्रुनिबर्हणम्  
४।०१२।०३३अ एतन्मुहूर्ते तु मया पश्य वालिनम् आहवे  
४।०१२।०३३च् निरस्तम् इषुणैकेन वेष्टमानं महीतले  
४।०१२।०३४अ अभिज्ञानं कुरुष्व त्वम् आत्मनो वानरेश्वर  
४।०१२।०३४च् येन त्वाम् अभिजानीयां द्वन्द्वयुद्धम् उपागतम्  
४।०१२।०३५अ गजपुष्पीम् इमां फुल्लाम् उत्पाट्य शुभलक्षणाम्  
४।०१२।०३५च् कुरु लक्ष्मण कण्ठे ऽस्य सुग्रीवस्य महात्मनः  
४।०१२।०३६अ ततो गिरितटे जाताम् उत्पाट्य कुसुमायुताम्  
४।०१२।०३६च् लक्ष्मणो गजपुष्पीं तां तस्य कण्ठे व्यसर्जयत्  
४।०१२।०३७अ स तथा शुशुभे श्रीमांल् लतया कण्ठसक्तया  
४।०१२।०३७च् मालयेव बलाकानां ससन्ध्य इव तोयदः  
४।०१२।०३८अ विभ्राजमानो वपुषा रामवाक्यसमाहितः  
४।०१२।०३८च् जगाम सह रामेण किष्किन्धां वालिपालिताम्  
४।०१३।००१अ ऋश्यमूकात् स धर्मात्मा किष्किन्धां लक्ष्मणाग्रजः  
४।०१३।००१च् जगाम सहसुग्रीवो वालिविक्रमपालिताम्  
४।०१३।००२अ समुद्यम्य महच् चापं रामः काञ्चनभूषितम्  
४।०१३।००२च् शरांश् चादित्य सङ्काशान् गृहीत्वा रणसाधकान्  
४।०१३।००३अ अग्रतस् तु ययौ तस्य राघवस्य महात्मनः  
४।०१३।००३च् सुग्रीवः संहतग्रीवो लक्ष्मणश् च महाबलः  
४।०१३।००४अ पृष्ठतो हनुमान् वीरो नलो नीलश् च वानरः  
४।०१३।००४च् तारश् चैव महातेजा हरियूथप यूथपाः  
४।०१३।००५अ ते वीक्षमाणा वृक्षांश् च पुष्पभारावलम्बिनः  
४।०१३।००५च् प्रसन्नाम्बुवहाश् चैव सरितः सागरं गमाः  
४।०१३।००६अ कन्दराणि च शैलांश् च निर्झराणि गुहास् तथा  
४।०१३।००६च् शिखराणि च मुख्यानि दरीश् च प्रियदर्शनाः  
४।०१३।००७अ वैदूर्यविमलैः पर्णैः पद्मैश् चाकाशकुड्मलैः  
४।०१३।००७च् शोभितान् सजलान् मार्गे तटाकांश् च व्यलोकयन्  
४।०१३।००८अ कारण्डैः सारसैर् हंसैर् वञ्जूलैर् जलकुक्कुटैः  
४।०१३।००८च् चक्रवाकैस् तथा चान्यैः शकुनैः प्रतिनादितान्  
४।०१३।००९अ मृदुशष्पाङ्कुराहारान् निर्भयान् वनगोचरान्  
४।०१३।००९च् चरतः सर्वतो ऽपश्यन् स्थलीषु हरिणान् स्थितान्  
४।०१३।०१०अ तटाकवैरिणश् चापि शुक्लदन्तविभूषितान्  
४।०१३।०१०च् घोरान् एकचरान् वन्यान् द्विरदान् कूलघातिनः  
४।०१३।०११अ वने वनचरांश् चान्यान् खेचरांश् च विहङ्गमान्  
४।०१३।०११च् पश्यन्तस् त्वरिता जग्मुः सुग्रीववशवर्तिनः  
४।०१३।०१२अ तेषां तु गच्छतां तत्र त्वरितं रघुनन्दनः  
४।०१३।०१२च् द्रुमषण्डं वनं दृष्ट्वा रामः सुग्रीवम् अब्रवीत्  
४।०१३।०१३अ एष मेघ इवाकाशे वृक्षषण्डः प्रकाशते  
४।०१३।०१३च् मेघसङ्घातविपुलः पर्यन्तकदलीवृतः  
४।०१३।०१४अ किम् एतज् ज्ञातुम् इच्छामि सखे कौतूहलं मम  
४।०१३।०१४च् कौतूहलापनयनं कर्तुम् इच्छाम्य् अहं त्वया  
४।०१३।०१५अ तस्य तद्वचनं श्रुत्वा राघवस्य महात्मनः  
४।०१३।०१५च् गच्छन्न् एवाचचक्षे ऽथ सुग्रीवस् तन् महद् वनम्  
४।०१३।०१६अ एतद् राघव विस्तीर्णम् आश्रमं श्रमनाशनम्  
४।०१३।०१६च् उद्यानवनसम्पन्नं स्वादुमूलफलोदकम्  
४।०१३।०१७अ अत्र सप्तजना नाम मुनयः संशितव्रताः  
४।०१३।०१७च् सप्तैवासन्न् अधःशीर्षा नियतं जलशायिनः  
४।०१३।०१८अ सप्तरात्रकृताहारा वायुना वनवासिनः  
४।०१३।०१८च् दिवं वर्षशतैर् याताः सप्तभिः सकलेवराः  
४।०१३।०१९अ तेषाम् एवं प्रभावेन द्रुमप्राकारसंवृतम्  
४।०१३।०१९च् आश्रमं सुदुराधर्षम् अपि सेन्द्रैः सुरासुरैः  
४।०१३।०२०अ पक्षिणो वर्जयन्त्य् एतत् तथान्ये वनचारिणः  
४।०१३।०२०च् विशन्ति मोहाद् ये ऽप्य् अत्र निवर्तन्ते न ते पुनः  
४।०१३।०२१अ विभूषणरवाश् चात्र श्रूयन्ते सकलाक्षराः  
४।०१३।०२१च् तूर्यगीतस्वनाश् चापि गन्धो दिव्यश् च राघव  
४।०१३।०२२अ त्रेताग्नयो ऽपि दीप्यन्ते धूमो ह्य् एष प्रदृश्यते  
४।०१३।०२२च् वेष्टयन्न् इव वृक्षाग्रान् कपोताङ्गारुणो घनः  
४।०१३।०२३अ कुरु प्रणामं धर्मात्मंस् तान् समुद्दिश्य राघवः  
४।०१३।०२३च् लक्ष्मणेन सह भ्रात्रा प्रयतः संयताञ्जलिः  
४।०१३।०२४अ प्रणमन्ति हि ये तेषाम् ऋषीणां भावितात्मनाम्  
४।०१३।०२४च् न तेषाम् अशुभं किं चिच् छरीरे राम दृश्यते  
४।०१३।०२५अ ततो रामः सह भ्रात्रा लक्ष्मणेन कृताञ्जलिः  
४।०१३।०२५च् समुद्दिश्य महात्मानस् तान् ऋषीन् अभ्यवादयत्  
४।०१३।०२६अ अभिवाद्य च धर्मात्मा रामो भ्राता च लक्ष्मणः  
४।०१३।०२६च् सुग्रीवो वानराश् चैव जग्मुः संहृष्टमानसाः  
४।०१३।०२७अ ते गत्वा दूरम् अध्वानं तस्मात् सप्तजनाश्रमात्  
४।०१३।०२७च् ददृशुस् तां दुराधर्षां किष्किन्धां वालिपालिताम्  
४।०१४।००१अ सर्वे ते त्वरितं गत्वा किष्किन्धां वालिपालिताम्  
४।०१४।००१च् वृक्षैर् आत्मानम् आवृत्य व्यतिष्ठन् गहने वने  
४।०१४।००२अ विचार्य सर्वतो दृष्टिं कानने काननप्रियः  
४।०१४।००२च् सुग्रीवो विपुलग्रीवः क्रोधम् आहारयद् भृशम्  
४।०१४।००३अ ततः स निनदं घोरं कृत्वा युद्धाय चाह्वयत्  
४।०१४।००३च् परिवारैः परिवृतो नादैर् भिन्दन्न् इवाम्बरम्  
४।०१४।००४अ अथ बालार्कसदृशो दृप्तसिंहगतिस् तदा  
४।०१४।००४च् दृष्ट्वा रामं क्रियादक्षं सुग्रीवो वाक्यम् अब्रवीत्  
४।०१४।००५अ हरिवागुरया व्याप्तं तप्तकाञ्चनतोरणाम्  
४।०१४।००५च् प्राप्ताः स्म ध्वजयन्त्राढ्यां किष्किन्धां वालिनः पुरीम्  
४।०१४।००६अ प्रतिज्ञा या त्वया वीर कृता वालिवधे पुरा  
४।०१४।००६च् सफलां तां कुरु क्षिप्रं लतां काल इवागतः  
४।०१४।००७अ एवम् उक्तस् तु धर्मात्मा सुग्रीवेण स राघवः  
४।०१४।००७च् तम् अथोवाच सुग्रीवं वचनं शत्रुसूदनः  
४।०१४।००८अ कृताभिज्ञान चिह्नस् त्वम् अनया गजसाह्वया  
४।०१४।००८च् विपरीत इवाकाशे सूर्यो नक्षत्र मालया  
४।०१४।००९अ अद्य वालिसमुत्थं ते भयं वैरं च वानर  
४।०१४।००९च् एकेनाहं प्रमोक्ष्यामि बाणमोक्षेण संयुगे  
४।०१४।०१०अ मम दर्शय सुग्रीववैरिणं भ्रातृरूपिणम्  
४।०१४।०१०च् वाली विनिहतो यावद् वने पांसुषु वेष्टते  
४।०१४।०११अ यदि दृष्टिपथं प्राप्तो जीवन् स विनिवर्तते  
४।०१४।०११च् ततो दोषेण मा गच्छेत् सद्यो गर्हेच् च मा भवान्  
४।०१४।०१२अ प्रत्यक्षं सप्त ते साला मया बाणेन दारिताः  
४।०१४।०१२च् ततो वेत्सि बलेनाद्य बालिनं निहतं मया  
४।०१४।०१३अ अनृतं नोक्तपूर्वं मे वीर कृच्छ्रे ऽपि तिष्ठता  
४।०१४।०१३च् धर्मलोभपरीतेन न च वक्ष्ये कथं चन  
४।०१४।०१४अ सफलां च करिष्यामि प्रतिज्ञां जहि सम्भ्रमम्  
४।०१४।०१४च् प्रसूतं कलमं क्षेत्रे वर्षेणेव शतक्रतुः  
४।०१४।०१५अ तदाह्वाननिमित्तं त्वं वालिनो हेममालिनः  
४।०१४।०१५च् सुग्रीव कुरु तं शब्दं निष्पतेद् येन वानरः  
४।०१४।०१६अ जितकाशी जयश्लाघी त्वया चाधर्षितः पुरात्  
४।०१४।०१६च् निष्पतिष्यत्य् असङ्गेन वाली स प्रियसंयुगः  
४।०१४।०१७अ रिपूणां धर्षणं शूरा मर्षयन्ति न संयुगे  
४।०१४।०१७च् जानन्तस् तु स्वकं वीर्यं स्त्रीसमक्षं विशेषतः  
४।०१४।०१८अ स तु रामवचः श्रुत्वा सुग्रीवो हेमपिङ्गलः  
४।०१४।०१८च् ननर्द क्रूरनादेन विनिर्भिन्दन्न् इवाम्बरम्  
४।०१४।०१९अ तस्य शब्देन वित्रस्ता गावो यान्ति हतप्रभाः  
४।०१४।०१९च् राजदोषपरामृष्टाः कुलस्त्रिय इवाकुलाः  
४।०१४।०२०अ द्रवन्ति च मृगाः शीघ्रं भग्ना इव रणे हयाः  
४।०१४।०२०च् पतन्ति च खगा भूमौ क्षीणपुण्या इव ग्रहाः  
४।०१४।०२१अ ततः स जीमूतगणप्रणादो; नादं व्यमुञ्चत् त्वरया प्रतीतः  
४।०१४।०२१च् सूर्यात्मजः शौर्यविवृद्धतेजाः; सरित्पतिर् वानिलचञ्चलोर्मिः  
४।०१५।००१अ अथ तस्य निनादं तं सुग्रीवस्य महात्मनः  
४।०१५।००१च् शुश्रावान्तःपुरगतो वाली भ्रातुर् अमर्षणः  
४।०१५।००२अ श्रुत्वा तु तस्य निनदं सर्वभूतप्रकम्पनम्  
४।०१५।००२च् मदश् चैकपदे नष्टः क्रोधश् चापतितो महान्  
४।०१५।००३अ स तु रोषपरीताङ्गो वाली सन्ध्यातपप्रभः  
४।०१५।००३च् उपरक्त इवादित्यः सद्यो निष्प्रभतां गतः  
४।०१५।००४अ वाली दंष्ट्रा करालस् तु क्रोधाद् दीप्ताग्निसन्निभः  
४।०१५।००४च् भात्य् उत्पतितपद्माभः समृणाल इव ह्रदः  
४।०१५।००५अ शब्दं दुर्मर्षणं श्रुत्वा निष्पपात ततो हरिः  
४।०१५।००५च् वेगेन चरणन्यासैर् दारयन्न् इव मेदिनीम्  
४।०१५।००६अ तं तु तारा परिष्वज्य स्नेहाद् दर्शितसौहृदा  
४।०१५।००६च् उवाच त्रस्तसम्भ्रान्ता हितोदर्कम् इदं वचः  
४।०१५।००७अ साधु क्रोधम् इमं वीर नदी वेगम् इवागतम्  
४।०१५।००७च् शयनाद् उत्थितः काल्यं त्यज भुक्ताम् इव स्रजम्  
४।०१५।००८अ सहसा तव निष्क्रामो मम तावन् न रोचते  
४।०१५।००८च् श्रूयताम् अभिधास्यामि यन्निमित्तं निवार्यसे  
४।०१५।००९अ पूर्वम् आपतितः क्रोधात् स त्वाम् आह्वयते युधि  
४।०१५।००९च् निष्पत्य च निरस्तस् ते हन्यमानो दिशो गतः  
४।०१५।०१०अ त्वया तस्य निरस्तस्य पीडितस्य विशेषतः  
४।०१५।०१०च् इहैत्य पुनर् आह्वानं शङ्कां जनयतीव मे  
४।०१५।०११अ दर्पश् च व्यवसायश् च यादृशस् तस्य नर्दतः  
४।०१५।०११च् निनादस्य च संरम्भो नैतद् अल्पं हि कारणम्  
४।०१५।०१२अ नासहायम् अहं मन्ये सुग्रीवं तम् इहागतम्  
४।०१५।०१२च् अवष्टब्धसहायश् च यम् आश्रित्यैष गर्जति  
४।०१५।०१३अ प्रकृत्या निपुणश् चैव बुद्धिमांश् चैव वानरः  
४।०१५।०१३च् अपरीक्षितवीर्येण सुग्रीवः सह नैष्यति  
४।०१५।०१४अ पूर्वम् एव मया वीर श्रुतं कथयतो वचः  
४।०१५।०१४च् अङ्गदस्य कुमारस्य वक्ष्यामि त्वा हितं वचः  
४।०१५।०१५अ तव भ्रातुर् हि विख्यातः सहायो रणकर्कशः  
४।०१५।०१५च् रामः परबलामर्दी युगान्ताग्निर् इवोत्थितः  
४।०१५।०१६अ निवासवृक्षः साधूनाम् आपन्नानां परा गतिः  
४।०१५।०१६च् आर्तानां संश्रयश् चैव यशसश् चैकभाजनम्  
४।०१५।०१७अ ज्ञानविज्ञानसम्पन्नो निदेशो निरतः पितुः  
४।०१५।०१७च् धातूनाम् इव शैलेन्द्रो गुणानाम् आकरो महान्  
४।०१५।०१८अ तत्क्षमं न विरोधस् ते सह तेन महात्मना  
४।०१५।०१८च् दुर्जयेनाप्रमेयेन रामेण रणकर्मसु  
४।०१५।०१९अ शूर वक्ष्यामि ते किं चिन् न चेच्छाम्य् अभ्यसूयितुम्  
४।०१५।०१९च् श्रूयतां क्रियतां चैव तव वक्ष्यामि यद् धितम्  
४।०१५।०२०अ यौवराज्येन सुग्रीवं तूर्णं साध्व् अभिषेचय  
४।०१५।०२०च् विग्रहं मा कृथा वीर भ्रात्रा राजन् बलीयसा  
४।०१५।०२१अ अहं हि ते क्षमं मन्ये तव रामेण सौहृदम्  
४।०१५।०२१च् सुग्रीवेण च सम्प्रीतिं वैरम् उत्सृज्य दूरतः  
४।०१५।०२२अ लालनीयो हि ते भ्राता यवीयान् एष वानरः  
४।०१५।०२२च् तत्र वा सन्न् इहस्थो वा सर्वथा बन्धुर् एव ते  
४।०१५।०२३अ यदि ते मत्प्रियं कार्यं यदि चावैषि मां हिताम्  
४।०१५।०२३च् याच्यमानः प्रयत्नेन साधु वाक्यं कुरुष्व मे  
४।०१६।००१अ ताम् एवं ब्रुवतीं तारां ताराधिपनिभाननाम्  
४।०१६।००१च् वाली निर्भर्त्सयाम् आस वचनं चेदम् अब्रवीत्  
४।०१६।००२अ गर्जतो ऽस्य च संरम्भं भ्रातुः शत्रोर् विशेषतः  
४।०१६।००२च् मर्षयिष्याम्य् अहं केन कारणेन वरानने  
४।०१६।००३अ अधर्षितानां शूराणां समरेष्व् अनिवर्तिनाम्  
४।०१६।००३च् धर्षणामर्षणं भीरु मरणाद् अतिरिच्यते  
४।०१६।००४अ सोढुं न च समर्थो ऽहं युद्धकामस्य संयुगे  
४।०१६।००४च् सुग्रीवस्य च संरम्भं हीनग्रीवस्य गर्जतः  
४।०१६।००५अ न च कार्यो विषादस् ते राघवं प्रति मत्कृते  
४।०१६।००५च् धर्मज्ञश् च कृतज्ञश् च कथं पापं करिष्यति  
४।०१६।००६अ निवर्तस्व सह स्त्रीभिः कथं भूयो ऽनुगच्छसि  
४।०१६।००६च् सौहृदं दर्शितं तारे मयि भक्तिः कृता त्वया  
४।०१६।००७अ प्रतियोत्स्याम्य् अहं गत्वा सुग्रीवं जहि सम्भ्रमम्  
४।०१६।००७च् दर्पं चास्य विनेष्यामि न च प्राणैर् विमोक्ष्यते  
४।०१६।००८अ शापितासि मम प्राणैर् निवर्तस्व जयेन च  
४।०१६।००८च् अहं जित्वा निवर्तिष्ये तम् अलं भ्रातरं रणे  
४।०१६।००९अ तं तु तारा परिष्वज्य वालिनं प्रियवादिनी  
४।०१६।००९च् चकार रुदती मन्दं दक्षिणा सा प्रदक्षिणम्  
४।०१६।०१०अ ततः स्वस्त्ययनं कृत्वा मन्त्रवद् विजयैषिणी  
४।०१६।०१०च् अन्तःपुरं सह स्त्रीभिः प्रविष्टा शोकमोहिता  
४।०१६।०११अ प्रविष्टायां तु तारायां सह स्त्रीभिः स्वम् आलयम्  
४।०१६।०११च् नगरान् निर्ययौ क्रुद्धो महासर्प इव श्वसन्  
४।०१६।०१२अ स निःश्वस्य महावेगो वाली परमरोषणः  
४।०१६।०१२च् सर्वतश् चारयन् दृष्टिं शत्रुदर्शनकाङ्क्षया  
४।०१६।०१३अ स ददर्श ततः श्रीमान् सुग्रीवं हेमपिङ्गलम्  
४।०१६।०१३च् सुसंवीतम् अवष्टब्धं दीप्यमानम् इवानलम्  
४।०१६।०१४अ स तं दृष्ट्वा महावीर्यं सुग्रीवं पर्यवस्थितम्  
४।०१६।०१४च् गाढं परिदधे वासो वाली परमरोषणः  
४।०१६।०१५अ स वाली गाढसंवीतो मुष्टिम् उद्यम्य वीर्यवान्  
४।०१६।०१५च् सुग्रीवम् एवाभिमुखो ययौ योद्धुं कृतक्षणः  
४।०१६।०१६अ श्लिष्टमुष्टिं समुद्यम्य संरब्धतरम् आगतः  
४।०१६।०१६च् सुग्रीवो ऽपि समुद्दिश्य वालिनं हेममालिनम्  
४।०१६।०१७अ तं वाली क्रोधताम्राक्षः सुग्रीवं रणपण्डितम्  
४।०१६।०१७च् आपतन्तं महावेगम् इदं वचनम् अब्रवीत्  
४।०१६।०१८अ एष मुष्टिर् मया बद्धो गाढः सुनिहिताङ्गुलिः  
४।०१६।०१८च् मया वेगविमुक्तस् ते प्राणान् आदाय यास्यति  
४।०१६।०१९अ एवम् उक्तस् तु सुग्रीवः क्रुद्धो वालिनम् अब्रवीत्  
४।०१६।०१९च् तवैव च हरन् प्राणान् मुष्टिः पततु मूर्धनि  
४।०१६।०२०अ ताडितस् तेन सङ्क्रुद्धः समभिक्रम्य वेगतः  
४।०१६।०२०च् अभवच् छोणितोद्गारी सोत्पीड इव पर्वतः  
४।०१६।०२१अ सुग्रीवेण तु निःसङ्गं सालम् उत्पाट्य तेजसा  
४।०१६।०२१च् गात्रेष्व् अभिहतो वाली वज्रेणेव महागिरिः  
४।०१६।०२२अ स तु वाली प्रचरितः सालताडनविह्वलः  
४।०१६।०२२च् गुरुभारसमाक्रान्ता सागरे नौर् इवाभवत्  
४।०१६।०२३अ तौ भीमबलविक्रान्तौ सुपर्णसमवेगिनौ  
४।०१६।०२३च् प्रवृद्धौ घोरवपुषौ चन्द्रसूर्याव् इवाम्बरे  
४।०१६।०२४अ वालिना भग्नदर्पस् तु सुग्रीवो मन्दविक्रमः  
४।०१६।०२४च् वालिनं प्रति सामर्षो दर्शयाम् आस लाघवम्  
४।०१६।०२५अ ततो धनुषि सन्धाय शरम् आशीविषोपमम्  
४।०१६।०२५च् राघवेण महाबाणो वालिवक्षसि पातितः  
४।०१६।०२६अ वेगेनाभिहतो वाली निपपात महीतले  
४।०१६।०२७अ अथोक्षितः शोणिततोयविस्रवैः ; सुपुष्पिताशोक इवानिलोद्धतः  
४।०१६।०२७च् विचेतनो वासवसूनुर् आहवे; प्रभ्रंशितेन्द्रध्वजवत् क्षितिं गतः  
४।०१७।००१अ ततः शरेणाभिहतो रामेण रणकर्कशः  
४।०१७।००१च् पपात सहसा वाली निकृत्त इव पादपः  
४।०१७।००२अ स भूमौ न्यस्तसर्वाङ्गस् तप्तकाञ्चनभूषणः  
४।०१७।००२च् अपतद् देवराजस्य मुक्तरश्मिर् इव ध्वजः  
४।०१७।००३अ तस्मिन् निपतिते भूमौ हर्यृषाणां गणेश्वरे  
४।०१७।००३च् नष्टचन्द्रम् इव व्योम न व्यराजत भूतलम्  
४।०१७।००४अ भूमौ निपतितस्यापि तस्य देहं महात्मनः  
४।०१७।००४च् न श्रीर् जहाति न प्राणा न तेजो न पराक्रमः  
४।०१७।००५अ शक्रदत्ता वरा माला काञ्चनी रत्नभूषिता  
४।०१७।००५च् दधार हरिमुख्यस्य प्राणांस् तेजः श्रियं च सा  
४।०१७।००६अ स तया मालया वीरो हैमया हरियूथपः  
४।०१७।००६च् सन्ध्यानुगतपर्यन्तः पयोधर इवाभवत्  
४।०१७।००७अ तस्य माला च देहश् च मर्मघाती च यः शरः  
४।०१७।००७च् त्रिधेव रचिता लक्ष्मीः पतितस्यापि शोभते  
४।०१७।००८अ तद् अस्त्रं तस्य वीरस्य स्वर्गमार्गप्रभावनम्  
४।०१७।००८च् रामबाणासनक्षिप्तम् आवहत् परमां गतिम्  
४।०१७।००९अ तं तथा पतितं सङ्ख्ये गतार्चिषम् इवानलम्  
४।०१७।००९च् ययातिम् इव पुण्यान्ते देवलोकात् परिच्युतम्  
४।०१७।०१०अ आदित्यम् इव कालेन युगान्ते भुवि पातितम्  
४।०१७।०१०च् महेन्द्रम् इव दुर्धर्षं महेन्द्रम् इव दुःसहम्  
४।०१७।०११अ महेन्द्रपुत्रं पतितं वालिनं हेममालिनम्  
४।०१७।०११च् सिंहोरस्कं महाबाहुं दीप्तास्यं हरिलोचनम्  
४।०१७।०११ए लक्ष्मणानुगतो रामो ददर्शोपससर्प च  
४।०१७।०१२अ स दृष्ट्वा राघवं वाली लक्ष्मणं च महाबलम्  
४।०१७।०१२च् अब्रवीत् प्रश्रितं वाक्यं परुषं धर्मसंहितम्  
४।०१७।०१३अ पराङ्मुखवधं कृत्वा को नु प्राप्तस् त्वया गुणः  
४।०१७।०१३च् यद् अहं युद्धसंरब्धस् त्वत्कृते निधनं गतः  
४।०१७।०१४अ कुलीनः सत्त्वसम्पन्नस् तेजस्वी चरितव्रतः  
४।०१७।०१४च् रामः करुणवेदी च प्रजानां च हिते रतः  
४।०१७।०१५अ सानुक्रोशो महोत्साहः समयज्ञो दृढव्रतः  
४।०१७।०१५च् इति ते सर्वभूतानि कथयन्ति यशो भुवि  
४।०१७।०१६अ तान् गुणान् सम्प्रधार्याहम् अग्र्यं चाभिजनं तव  
४।०१७।०१६च् तारया प्रतिषिद्धः सन् सुग्रीवेण समागतः  
४।०१७।०१७अ न माम् अन्येन संरब्धं प्रमत्तं वेद्धुम् अर्हसि  
४।०१७।०१७च् इति मे बुद्धिर् उत्पन्ना बभूवादर्शने तव  
४।०१७।०१८अ न त्वां विनिहतात्मानं धर्मध्वजम् अधार्मिकम्  
४।०१७।०१८च् जाने पापसमाचारं तृणैः कूपम् इवावृतम्  
४।०१७।०१९अ सतां वेषधरं पापं प्रच्छन्नम् इव पावकम्  
४।०१७।०१९च् नाहं त्वाम् अभिजानानि धर्मच्छद्माभिसंवृतम्  
४।०१७।०२०अ विषये वा पुरे वा ते यदा नापकरोम्य् अहम्  
४।०१७।०२०च् न च त्वां प्रतिजाने ऽहं कस्मात् त्वं हंस्य् अकिल्बिषम्  
४।०१७।०२१अ फलमूलाशनं नित्यं वानरं वनगोचरम्  
४।०१७।०२१च् माम् इहाप्रतियुध्यन्तम् अन्येन च समागतम्  
४।०१७।०२२अ त्वं नराधिपतेः पुत्रः प्रतीतः प्रियदर्शनः  
४।०१७।०२२च् लिङ्गम् अप्य् अस्ति ते राजन् दृश्यते धर्मसंहितम्  
४।०१७।०२३अ कः क्षत्रियकुले जातः श्रुतवान् नष्टसंशयः  
४।०१७।०२३च् धर्मलिङ्ग प्रतिच्छन्नः क्रूरं कर्म समाचरेत्  
४।०१७।०२४अ राम राजकुले जातो धर्मवान् इति विश्रुतः  
४।०१७।०२४च् अभव्यो भव्यरूपेण किमर्थं परिधावसि  
४।०१७।०२५अ साम दानं क्षमा धर्मः सत्यं धृतिपराक्रमौ  
४।०१७।०२५च् पार्थिवानां गुणा राजन् दण्डश् चाप्य् अपकारिषु  
४।०१७।०२६अ वयं वनचरा राम मृगा मूलफलाशनाः  
४।०१७।०२६च् एषा प्रकृतिर् अस्माकं पुरुषस् त्वं नरेश्वरः  
४।०१७।०२७अ भूमिर् हिरण्यं रूप्यं च निग्रहे कारणानि च  
४।०१७।०२७च् तत्र कस् ते वने लोभो मदीयेषु फलेषु वा  
४।०१७।०२८अ नयश् च विनयश् चोभौ निग्रहानुग्रहाव् अपि  
४।०१७।०२८च् राजवृत्तिर् असङ्कीर्णा न नृपाः कामवृत्तयः  
४।०१७।०२९अ त्वं तु कामप्रधानश् च कोपनश् चानवस्थितः  
४।०१७।०२९च् राजवृत्तैश् च सङ्कीर्णः शरासनपरायणः  
४।०१७।०३०अ न ते ऽस्त्य् अपचितिर् धर्मे नार्थे बुद्धिर् अवस्थिता  
४।०१७।०३०च् इन्द्रियैः कामवृत्तः सन् कृष्यसे मनुजेश्वर  
४।०१७।०३१अ हत्वा बाणेन काकुत्स्थ माम् इहानपराधिनम्  
४।०१७।०३१च् किं वक्ष्यसि सतां मध्ये कर्म कृत्वा जुगुप्सितम्  
४।०१७।०३२अ राजहा ब्रह्महा गोघ्नश् चोरः प्राणिवधे रतः  
४।०१७।०३२च् नास्तिकः परिवेत्ता च सर्वे निरयगामिनः  
४।०१७।०३३अ अधार्यं चर्म मे सद्भी रोमाण्य् अस्थि च वर्जितम्  
४।०१७।०३३च् अभक्ष्याणि च मांसानि त्वद्विधैर् धर्मचारिभिः  
४।०१७।०३४अ पञ्च पञ्चनखा भक्ष्या ब्रह्मक्षत्रेण राघव  
४।०१७।०३४च् शल्यकः श्वाविधो गोधा शशः कूर्मश् च पञ्चमः  
४।०१७।०३५अ चर्म चास्थि च मे राजन् न स्पृशन्ति मनीषिणः  
४।०१७।०३५च् अभक्ष्याणि च मांसानि सो ऽहं पञ्चनखो हतः  
४।०१७।०३६अ त्वया नाथेन काकुत्स्थ न सनाथा वसुन्धरा  
४।०१७।०३६च् प्रमदा शीलसम्पन्ना धूर्तेन पतिता यथा  
४।०१७।०३७अ शठो नैकृतिकः क्षुद्रो मिथ्या प्रश्रितमानसः  
४।०१७।०३७च् कथं दशरथेन त्वं जातः पापो महात्मना  
४।०१७।०३८अ छिन्नचारित्र्यकक्ष्येण सतां धर्मातिवर्तिना  
४।०१७।०३८च् त्यक्तधर्माङ्कुशेनाहं निहतो रामहस्तिना  
४।०१७।०३९अ दृश्यमानस् तु युध्येथा मया युधि नृपात्मज  
४।०१७।०३९च् अद्य वैवस्वतं देवं पश्येस् त्वं निहतो मया  
४।०१७।०४०अ त्वयादृश्येन तु रणे निहतो ऽहं दुरासदः  
४।०१७।०४०च् प्रसुप्तः पन्नगेनेव नरः पानवशं गतः  
४।०१७।०४१अ सुग्रीवप्रियकामेन यद् अहं निहतस् त्वया  
४।०१७।०४१च् कण्ठे बद्ध्वा प्रदद्यां ते ऽनिहतं रावणं रणे  
४।०१७।०४२अ न्यस्तां सागरतोये वा पाताले वापि मैथिलीम्  
४।०१७।०४२च् जानयेयं तवादेशाच् छ्वेताम् अश्वतरीम् इव  
४।०१७।०४३अ युक्तं यत् प्रप्नुयाद् राज्यं सुग्रीवः स्वर्गते मयि  
४।०१७।०४३च् अयुक्तं यद् अधर्मेण त्वयाहं निहतो रणे  
४।०१७।०४४अ कामम् एवंविधं लोकः कालेन विनियुज्यते  
४।०१७।०४४च् क्षमं चेद् भवता प्राप्तम् उत्तरं साधु चिन्त्यताम्  
४।०१७।०४५अ इत्य् एवम् उक्त्वा परिशुष्कवक्त्रः; शराभिघाताद् व्यथितो महात्मा  
४।०१७।०४५च् समीक्ष्य रामं रविसन्निकाशम्; तूष्णीं बभूवामरराजसूनुः  
४।०१८।००१अ इत्य् उक्तः प्रश्रितं वाक्यं धर्मार्थसहितं हितम्  
४।०१८।००१च् परुषं वालिना रामो निहतेन विचेतसा  
४।०१८।००२अ तं निष्प्रभम् इवादित्यं मुक्ततोयम् इवाम्बुदम्  
४।०१८।००२च् उक्तवाक्यं हरिश्रेष्ठम् उपशान्तम् इवानलम्  
४।०१८।००३अ धर्मार्थगुणसम्पन्नं हरीश्वरम् अनुत्तमम्  
४।०१८।००३च् अधिक्षिप्तस् तदा रामः पश्चाद् वालिनम् अब्रवीत्  
४।०१८।००४अ धर्मम् अर्थं च कामं च समयं चापि लौकिकम्  
४।०१८।००४च् अविज्ञाय कथं बाल्यान् माम् इहाद्य विगर्हसे  
४।०१८।००५अ अपृष्ट्वा बुद्धिसम्पन्नान् वृद्धान् आचार्यसम्मतान्  
४।०१८।००५च् सौम्य वानरचापल्यात् त्वं मां वक्तुम् इहेच्छसि  
४।०१८।००६अ इक्ष्वाकूणाम् इयं भूमिः सशैलवनकानना  
४।०१८।००६च् मृगपक्षिमनुष्याणां निग्रहानुग्रहाव् अपि  
४।०१८।००७अ तां पालयति धर्मात्मा भरतः सत्यवाग् ऋजुः  
४।०१८।००७च् धर्मकामार्थतत्त्वज्ञो निग्रहानुग्रहे रतः  
४।०१८।००८अ नयश् च विनयश् चोभौ यस्मिन् सत्यं च सुस्थितम्  
४।०१८।००८च् विक्रमश् च यथा दृष्टः स राजा देशकालवित्  
४।०१८।००९अ तस्य धर्मकृतादेशा वयम् अन्ये च पार्थिवः  
४।०१८।००९च् चरामो वसुधां कृत्स्नां धर्मसन्तानम् इच्छवः  
४।०१८।०१०अ तस्मिन् नृपतिशार्दूल भरते धर्मवत्सले  
४।०१८।०१०च् पालयत्य् अखिलां भूमिं कश् चरेद् धर्मनिग्रहम्  
४।०१८।०११अ ते वयं मार्गविभ्रष्टं स्वधर्मे परमे स्थिताः  
४।०१८।०११च् भरताज्ञां पुरस्कृत्य निगृह्णीमो यथाविधि  
४।०१८।०१२अ त्वं तु सङ्क्लिष्टधर्मा च कर्मणा च विगर्हितः  
४।०१८।०१२च् कामतन्त्रप्रधानश् च न स्थितो राजवर्त्मनि  
४।०१८।०१३अ ज्येष्ठो भ्राता पिता चैव यश् च विद्यां प्रयच्छति  
४।०१८।०१३च् त्रयस् ते पितरो ज्ञेया धर्मे च पथि वर्तिनः  
४।०१८।०१४अ यवीयान् आत्मनः पुत्रः शिष्यश् चापि गुणोदितः  
४।०१८।०१४च् पुत्रवत् ते त्रयश् चिन्त्या धर्मश् चेद् अत्र कारणम्  
४।०१८।०१५अ सूक्ष्मः परमदुर्ज्ञेयः सतां धर्मः प्लवङ्गम  
४।०१८।०१५च् हृदिस्थः सर्वभूतानाम् आत्मा वेद शुभाशुभम्  
४।०१८।०१६अ चपलश् चपलैः सार्धं वानरैर् अकृतात्मभिः  
४।०१८।०१६च् जात्यन्ध इव जात्यन्धैर् मन्त्रयन् द्रक्ष्यसे नु किम्  
४।०१८।०१७अ अहं तु व्यक्तताम् अस्य वचनस्य ब्रवीमि ते  
४।०१८।०१७च् न हि मां केवलं रोषात् त्वं विगर्हितुम् अर्हसि  
४।०१८।०१८अ तद् एतत् कारणं पश्य यदर्थं त्वं मया हतः  
४।०१८।०१८च् भ्रातुर् वर्तसि भार्यायां त्यक्त्वा धर्मं सनातनम्  
४।०१८।०१९अ अस्य त्वं धरमाणस्य सुग्रीवस्य महात्मनः  
४।०१८।०१९च् रुमायां वर्तसे कामात् स्नुषायां पापकर्मकृत्  
४।०१८।०२०अ तद् व्यतीतस्य ते धर्मात् कामवृत्तस्य वानर  
४।०१८।०२०च् भ्रातृभार्याभिमर्शे ऽस्मिन् दण्डो ऽयं प्रतिपादितः  
४।०१८।०२१अ न हि धर्मविरुद्धस्य लोकवृत्ताद् अपेयुषः  
४।०१८।०२१च् दण्डाद् अन्यत्र पश्यामि निग्रहं हरियूथप  
४।०१८।०२२अ औरसीं भगिनीं वापि भार्यां वाप्य् अनुजस्य यः  
४।०१८।०२२च् प्रचरेत नरः कामात् तस्य दण्डो वधः स्मृतः  
४।०१८।०२३अ भरतस् तु महीपालो वयं त्व् आदेशवर्तिनः  
४।०१८।०२३च् त्वं च धर्माद् अतिक्रान्तः कथं शक्यम् उपेक्षितुम्  
४।०१८।०२४अ गुरुधर्मव्यतिक्रान्तं प्राज्ञो धर्मेण पालयन्  
४।०१८।०२४च् भरतः कामवृत्तानां निग्रहे पर्यवस्थितः  
४।०१८।०२५अ वयं तु भरतादेशं विधिं कृत्वा हरीश्वर  
४।०१८।०२५च् त्वद्विधान् भिन्नमर्यादान् नियन्तुं पर्यवस्थिताः  
४।०१८।०२६अ सुग्रीवेण च मे सख्यं लक्ष्मणेन यथा तथा  
४।०१८।०२६च् दारराज्यनिमित्तं च निःश्रेयसि रतः स मे  
४।०१८।०२७अ प्रतिज्ञा च मया दत्ता तदा वानरसन्निधौ  
४।०१८।०२७च् प्रतिज्ञा च कथं शक्या मद्विधेनानवेक्षितुम्  
४।०१८।०२८अ तद् एभिः कारणैः सर्वैर् महद्भिर् धर्मसंहितैः  
४।०१८।०२८च् शासनं तव यद् युक्तं तद् भवान् अनुमन्यताम्  
४।०१८।०२९अ सर्वथा धर्म इत्य् एव द्रष्टव्यस् तव निग्रहः  
४।०१८।०२९च् वयस्यस्योपकर्तव्यं धर्मम् एवानुपश्यता  
४।०१८।०३०अ राजभिर् धृतदण्डास् तु कृत्वा पापानि मानवाः  
४।०१८।०३०च् निर्मलाः स्वर्गम् आयान्ति सन्तः सुकृतिनो यथा  
४।०१८।०३१अ आर्येण मम मान्धात्रा व्यसनं घोरम् ईप्सितम्  
४।०१८।०३१च् श्रमणेन कृते पापे यथा पापं कृतं त्वया  
४।०१८।०३२अ अन्यैर् अपि कृतं पापं प्रमत्तैर् वसुधाधिपैः  
४।०१८।०३२च् प्रायश्चित्तं च कुर्वन्ति तेन तच् छाम्यते रजः  
४।०१८।०३३अ तद् अलं परितापेन धर्मतः परिकल्पितः  
४।०१८।०३३च् वधो वानरशार्दूल न वयं स्ववशे स्थिताः  
४।०१८।०३४अ वागुराभिश् च पाशैश् च कूटैश् च विविधैर् नराः  
४।०१८।०३४च् प्रतिच्छन्नाश् च दृश्याश् च गृह्णन्ति सुबहून् मृगान्  
४।०१८।०३४ए प्रधावितान् वा वित्रस्तान् विस्रब्धान् अतिविष्ठितान्  
४।०१८।०३५अ प्रमत्तान् अप्रमत्तान् वा नरा मांसार्थिनो भृशम्  
४।०१८।०३५च् विध्यन्ति विमुखांश् चापि न च दोषो ऽत्र विद्यते  
४।०१८।०३६अ यान्ति राजर्षयश् चात्र मृगयां धर्मकोविदाः  
४।०१८।०३६च् तस्मात् त्वं निहतो युद्धे मया बाणेन वानर  
४।०१८।०३६ए अयुध्यन् प्रतियुध्यन् वा यस्माच् छाखामृगो ह्य् असि  
४।०१८।०३७अ दुर्लभस्य च धर्मस्य जीवितस्य शुभस्य च  
४।०१८।०३७च् राजानो वानरश्रेष्ठ प्रदातारो न संशयः  
४।०१८।०३८अ तान् न हिंस्यान् न चाक्रोशेन् नाक्षिपेन् नाप्रियं वदेत्  
४।०१८।०३८च् देवा मानुषरूपेण चरन्त्य् एते महीतले  
४।०१८।०३९अ त्वं तु धर्मम् अविज्ञाय केवलं रोषम् आस्थितः  
४।०१८।०३९च् प्रदूषयसि मां धर्मे पितृपैतामहे स्थितम्  
४।०१८।०४०अ एवम् उक्तस् तु रामेण वाली प्रव्यथितो भृशम्  
४।०१८।०४०च् प्रत्युवाच ततो रामं प्राञ्जलिर् वानरेश्वरः  
४।०१८।०४१अ यत् त्वम् आत्थ नरश्रेष्ठ तद् एवं नात्र संशयः  
४।०१८।०४१च् प्रतिवक्तुं प्रकृष्टे हि नापकृष्टस् तु शक्नुयात्  
४।०१८।०४२अ यद् अयुक्तं मया पूर्वं प्रमादाद् वाक्यम् अप्रियम्  
४।०१८।०४२च् तत्रापि खलु मे दोषं कर्तुं नार्हसि राघव  
४।०१८।०४३अ त्वं हि दृष्टार्थतत्त्वज्ञः प्रजानां च हिते रतः  
४।०१८।०४३च् कार्यकारणसिद्धौ ते प्रसन्ना बुद्धिर् अव्यया  
४।०१८।०४४अ माम् अप्य् अवगतं धर्माद् व्यतिक्रान्तपुरस्कृतम्  
४।०१८।०४४च् धर्मसंहितया वाचा धर्मज्ञ परिपालय  
४।०१८।०४५अ बाष्पसंरुद्धकण्ठस् तु वाली सार्तरवः शनैः  
४।०१८।०४५च् उवाच रामं सम्प्रेक्ष्य पङ्कलग्न इव द्विपः  
४।०१८।०४६अ न त्व् आत्मानम् अहं शोचे न तारां नापि बान्धवान्  
४।०१८।०४६च् यथा पुत्रं गुणश्रेष्ठम् अङ्गदं कनकाङ्गदम्  
४।०१८।०४७अ स ममादर्शनाद् दीनो बाल्यात् प्रभृति लालितः  
४।०१८।०४७च् तटाक इव पीताम्बुर् उपशोषं गमिष्यति  
४।०१८।०४८अ सुग्रीवे चाङ्गदे चैव विधत्स्व मतिम् उत्तमाम्  
४।०१८।०४८च् त्वं हि शास्ता च गोप्ता च कार्याकार्यविधौ स्थितः  
४।०१८।०४९अ या ते नरपते वृत्तिर् भरते लक्ष्मणे च या  
४।०१८।०४९च् सुग्रीवे चाङ्गदे राजंस् तां चिन्तयितुम् अर्हसि  
४।०१८।०५०अ मद्दोषकृतदोषां तां यथा तारां तपस्विनीम्  
४।०१८।०५०च् सुग्रीवो नावमन्येत तथावस्थातुम् अर्हसि  
४।०१८।०५१अ त्वया ह्य् अनुगृहीतेन शक्यं राज्यम् उपासितुम्  
४।०१८।०५१च् त्वद्वशे वर्तमानेन तव चित्तानुवर्तिना  
४।०१८।०५२अ स तम् आश्वासयद् रामो वालिनं व्यक्तदर्शनम्  
४।०१८।०५३अ न वयं भवता चिन्त्या नाप्य् आत्मा हरिसत्तम  
४।०१८।०५३च् वयं भवद्विशेषेण धर्मतः कृतनिश्चयाः  
४।०१८।०५४अ दण्ड्ये यः पातयेद् दण्डं दण्ड्यो यश् चापि दण्ड्यते  
४।०१८।०५४च् कार्यकारणसिद्धार्थाव् उभौ तौ नावसीदतः  
४।०१८।०५५अ तद् भवान् दण्डसंयोगाद् अस्माद् विगतकल्मषः  
४।०१८।०५५च् गतः स्वां प्रकृतिं धर्म्यां धर्मदृष्ट्तेन वर्त्मना  
४।०१८।०५६अ स तस्य वाक्यं मधुरं महात्मनः; समाहितं धर्मपथानुवर्तिनः  
४।०१८।०५६च् निशम्य रामस्य रणावमर्दिनो; वचः सुयुक्तं निजगाद वानरः  
४।०१८।०५७अ शराभितप्तेन विचेतसा मया; प्रदूषितस् त्वं यद् अजानता प्रभो  
४।०१८।०५७च् इदं महेन्द्रोपमभीमविक्रम; प्रसादितस् त्वं क्षम मे महीश्वर  
४।०१९।००१अ स वानरमहाराजः शयानः शरविक्षतः  
४।०१९।००१च् प्रत्युक्तो हेतुमद्वाक्यैर् नोत्तरं प्रत्यपद्यत  
४।०१९।००२अ अश्मभिः परिभिन्नाङ्गः पादपैर् आहतो भृशम्  
४।०१९।००२च् रामबाणेन चाक्रान्तो जीवितान्ते मुमोह सः  
४।०१९।००३अ तं भार्याबाणमोक्षेण रामदत्तेन संयुगे  
४।०१९।००३च् हतं प्लवगशार्दूलं तारा शुश्राव वालिनम्  
४।०१९।००४अ सा सपुत्राप्रियं श्रुत्वा वधं भर्तुः सुदारुणम्  
४।०१९।००४च् निष्पपात भृशं त्रस्ता विविधाद् गिरिगह्वरात्  
४।०१९।००५अ ये त्व् अङ्गदपरीवारा वानरा हि महाबलाः  
४।०१९।००५च् ते सकार्मुकम् आलोक्य रामं त्रस्ताः प्रदुद्रुवुः  
४।०१९।००६अ सा ददर्श ततस् त्रस्तान् हरीन् आपततो द्रुतम्  
४।०१९।००६च् यूथाद् इव परिभ्रष्टान् मृगान् निहतयूथपान्  
४।०१९।००७अ तान् उवाच समासाद्य दुःखितान् दुःखिता सती  
४।०१९।००७च् राम वित्रासितान् सर्वान् अनुबद्धान् इवेषुभिः  
४।०१९।००८अ वानरा राजसिंहस्य यस्य यूयं पुरःसराः  
४।०१९।००८च् तं विहाय सुवित्रस्ताः कस्माद् द्रवत दुर्गताः  
४।०१९।००९अ राज्यहेतोः स चेद् भ्राता भ्राता रौद्रेण पातितः  
४।०१९।००९च् रामेण प्रसृतैर् दूरान् मार्गणैर् दूर पातिभिः  
४।०१९।०१०अ कपिपत्न्या वचः श्रुत्वा कपयः कामरूपिणः  
४।०१९।०१०च् प्राप्तकालम् अविश्लिष्टम् ऊचुर् वचनम् अङ्गनाम्  
४।०१९।०११अ जीव पुत्रे निवर्तस्य पुत्रं रक्षस्व चान्दगम्  
४।०१९।०११च् अन्तको राम रूपेण हत्वा नयति वालिनम्  
४।०१९।०१२अ क्षिप्तान् वृक्षान् समाविध्य विपुलाश् च शिलास् तथा  
४।०१९।०१२च् वाली वज्रसमैर् बाणैर् वज्रेणेव निपातितः  
४।०१९।०१३अ अभिद्रुतम् इदं सर्वं विद्रुतं प्रसृतं बलम्  
४।०१९।०१३च् अस्मिन् प्लवगशार्दूले हते शक्रसमप्रभे  
४।०१९।०१४अ रक्ष्यतां नगरं शूरैर् अङ्गदश् चाभिषिच्यताम्  
४।०१९।०१४च् पदस्थं वालिनः पुत्रं भजिष्यन्ति प्लवङ्गमाः  
४।०१९।०१५अ अथ वा रुचिरं स्थानम् इह ते रुचिरानने  
४।०१९।०१५च् आविशन्ति हि दुर्गाणि क्षिप्रम् अद्यैव वानराः  
४।०१९।०१६अ अभार्याः सह भार्याश् च सन्त्य् अत्र वनचारिणः  
४।०१९।०१६च् लुब्धेभ्यो विप्रयुक्तेभ्यः स्वेभ्यो नस् तुमुलं भयम्  
४।०१९।०१७अ अल्पान्तरगतानां तु श्रुत्वा वचनम् अङ्गना  
४।०१९।०१७च् आत्मनः प्रतिरूपं सा बभाषे चारुहासिनी  
४।०१९।०१८अ पुत्रेण मम किं कार्यं किं राज्येन किम् आत्मना  
४।०१९।०१८च् कपिसिंहे महाभागे तस्मिन् भर्तरि नश्यति  
४।०१९।०१९अ पादमूलं गमिष्यामि तस्यैवाहं महात्मनः  
४।०१९।०१९च् यो ऽसौ रामप्रयुक्तेन शरेण विनिपातितः  
४।०१९।०२०अ एवम् उक्त्वा प्रदुद्राव रुदती शोककर्शिता  
४।०१९।०२०च् शिरश् चोरश् च बाहुभ्यां दुःखेन समभिघ्नती  
४।०१९।०२१अ आव्रजन्ती ददर्शाथ पतिं निपतितं भुवि  
४।०१९।०२१च् हन्तारं दानवेन्द्राणां समरेष्व् अनिवर्तिनाम्  
४।०१९।०२२अ क्षेप्तारं पर्वतेन्द्राणां वज्राणाम् इव वासवम्  
४।०१९।०२२च् महावातसमाविष्टं महामेघौघनिःस्वनम्  
४।०१९।०२३अ शक्रतुल्यपराक्रान्तं वृष्ट्वेवोपरतं घनम्  
४।०१९।०२३च् नर्दन्तं नर्दतां भीमं शूरं शूरेण पातितम्  
४।०१९।०२४अ शार्दूलेनामिषस्यार्थे मृगराजं यथा हतम्  
४।०१९।०२४च् अर्चितं सर्वलोकस्य सपताकं सवेदिकम्  
४।०१९।०२५अ नागहेतोः सुपर्णेन चैत्यम् उन्मथितं यथा  
४।०१९।०२५च् अवष्टभ्यावतिष्ठन्तं ददर्श धनुर् ऊर्जितम्  
४।०१९।०२६अ रामं रामानुजं चैव भर्तुश् चैवानुजं शुभा  
४।०१९।०२६च् तान् अतीत्य समासाद्य भर्तारं निहतं रणे  
४।०१९।०२७अ समीक्ष्य व्यथिता भूमौ सम्भ्रान्ता निपपात ह  
४।०१९।०२७च् सुप्तेव पुनर् उत्थाय आर्यपुत्रेति क्रोशती  
४।०१९।०२८अ रुरोद सा पतिं दृष्ट्वा सन्दितं मृत्युदामभिः  
४।०१९।०२८च् ताम् अवेक्ष्य तु सुग्रीवः क्रोशन्तीं कुररीम् इव  
४।०१९।०२९अ विषादम् अगमत् कष्टं दृष्ट्वा चाङ्गदम् आगतम्  
४।०२०।००१अ रामचापविसृष्टेन शरेणान्तकरेण तम्  
४।०२०।००१च् दृष्ट्वा विनिहतं भूमौ तारा ताराधिपानना  
४।०२०।००२अ सा समासाद्य भर्तारं पर्यष्वजत भामिनी  
४।०२०।००२च् इषुणाभिहतं दृष्ट्वा वालिनं कुञ्जरोपमम्  
४।०२०।००३अ वानरेन्द्रं महेन्द्राभं शोकसन्तप्तमानसा  
४।०२०।००३च् तारा तरुम् इवोन्मूलं पर्यदेवयद् आतुरा  
४।०२०।००४अ रणे दारुणविक्रान्त प्रवीर प्लवतां वर  
४।०२०।००४च् किं दीनाम् अपुरोभागाम् अद्य त्वं नाभिभाषसे  
४।०२०।००५अ उत्तिष्ठ हरिशार्दूल भजस्व शयनोत्तमम्  
४।०२०।००५च् नैवंविधाः शेरते हि भूमौ नृपतिसत्तमाः  
४।०२०।००६अ अतीव खलु ते कान्ता वसुधा वसुधाधिप  
४।०२०।००६च् गतासुर् अपि यां गात्रैर् मां विहाय निषेवसे  
४।०२०।००७अ व्यक्तम् अन्या त्वया वीर धर्मतः सम्प्रवर्तता  
४।०२०।००७च् किष्किन्धेव पुरी रम्या स्वर्गमार्गे विनिर्मिता  
४।०२०।००८अ यान्य् अस्माभिस् त्वया सार्धं वनेषु मधुगन्धिषु  
४।०२०।००८च् विहृतानि त्वया काले तेषाम् उपरमः कृतः  
४।०२०।००९अ निरानन्दा निराशाहं निमग्ना शोकसागरे  
४।०२०।००९च् त्वयि पञ्चत्वम् आपन्ने महायूथपयूथपे  
४।०२०।०१०अ हृदयं सुस्थिरं मह्यं दृष्ट्वा विनिहतं भुवि  
४।०२०।०१०च् यन् न शोकाभिसन्तप्तं स्फुटते ऽद्य सहस्रधा  
४।०२०।०११अ सुग्रीवस्य त्वया भार्या हृता स च विवासितः  
४।०२०।०११च् यत् तत् तस्य त्वया व्युष्टिः प्राप्तेयं प्लवगाधिप  
४।०२०।०१२अ निःश्रेयसपरा मोहात् त्वया चाहं विगर्हिता  
४।०२०।०१२च् यैषाब्रुवं हितं वाक्यं वानरेन्द्रहितैषिणी  
४।०२०।०१३अ कालो निःसंशयो नूनं जीवितान्तकरस् तव  
४।०२०।०१३च् बलाद् येनावपन्नो ऽसि सुग्रीवस्यावशो वशम्  
४।०२०।०१४अ वैधव्यं शोकसन्तापं कृपणं कृपणा सती  
४।०२०।०१४च् अदुःखोपचिता पूर्वं वर्तयिष्याम्य् अनाथवत्  
४।०२०।०१५अ लालितश् चाङ्गदो वीरः सुकुमारः सुखोचितः  
४।०२०।०१५च् वत्स्यते काम् अवस्थां मे पितृव्ये क्रोधमूर्छिते  
४।०२०।०१६अ कुरुष्व पितरं पुत्र सुदृष्टं धर्मवत्सलम्  
४।०२०।०१६च् दुर्लभं दर्शनं त्व् अस्य तव वत्स भविष्यति  
४।०२०।०१७अ समाश्वासय पुत्रं त्वं सन्देशं सन्दिशस्व च  
४।०२०।०१७च् मूर्ध्नि चैनं समाघ्राय प्रवासं प्रस्थितो ह्य् असि  
४।०२०।०१८अ रामेण हि महत् कर्म कृतं त्वाम् अभिनिघ्नता  
४।०२०।०१८च् आनृण्यं तु गतं तस्य सुग्रीवस्य प्रतिश्रवे  
४।०२०।०१९अ सकामो भव सुग्रीव रुमां त्वं प्रतिपत्स्यसे  
४।०२०।०१९च् भुङ्क्ष्व राज्यम् अनुद्विग्नः शस्तो भ्राता रिपुस् तव  
४।०२०।०२०अ किं माम् एवं विलपतीं प्रेण्णा त्वं नाभिभाषसे  
४।०२०।०२०च् इमाः पश्य वरा बह्वीर् भार्यास् ते वानरेश्वर  
४।०२०।०२१अ तस्या विलपितं श्रुत्वा वानर्यः सर्वतश् च ताः  
४।०२०।०२१च् परिगृह्याङ्गदं दीनं दुःखार्ताः परिचुक्रुशुः  
४।०२०।०२२अ किम् अङ्गदं साङ्गद वीर बाहो; विहाय यास्य् अद्य चिरप्रवासं  
४।०२०।०२२च् न युक्तम् एवं गुणसन्निकृष्टम्; विहाय पुत्रं प्रियपुत्र गन्तुम्  
४।०२०।०२३अ किम् अप्रियं ते प्रियचारुवेष; कृतं मया नाथ सुतेन वा ते  
४।०२०।०२३च् सहायिनीम् अद्य विहाय वीर; यमक्षयं गच्छसि दुर्विनीतम्  
४।०२०।०२४अ यद्य् अप्रियं किं चिद् असम्प्रधार्य; कृतं मया स्यात् तव दीर्घबाहो  
४।०२०।०२४च् क्षमस्व मे तद् धरिवम्श नाथ; व्रजामि मूर्ध्ना तव वीर पादौ  
४।०२०।०२५अ तथा तु तारा करुणं रुदन्ती; भर्तुः समीपे सह वानरीभिः  
४।०२०।०२५च् व्यवस्यत प्रायम् अनिन्द्यवर्णा; उपोपवेष्टुं भुवि यत्र वाली  
४।०२१।००१अ ततो निपतितां तारां च्युतां ताराम् इवाम्बरात्  
४।०२१।००१च् शनैर् आश्वासयाम् आस हनूमान् हरियूथपः  
४।०२१।००२अ गुणदोषकृतं जन्तुः स्वकर्मफलहेतुकम्  
४।०२१।००२च् अव्यग्रस् तद् अवाप्नोति सर्वं प्रेत्य शुभाशुभम्  
४।०२१।००३अ शोच्या शोचसि कं शोच्यं दीनं दीनानुकम्पसे  
४।०२१।००३च् कश् च कस्यानुशोच्यो ऽस्ति देहे ऽस्मिन् बुद्बुदोपमे  
४।०२१।००४अ अङ्गदस् तु कुमारो ऽयं द्रष्टव्यो जीवपुत्रया  
४।०२१।००४च् आयत्या च विधेयानि समर्थान्य् अस्य चिन्तय  
४।०२१।००५अ जानास्य् अनियताम् एवं भूतानाम् आगतिं गतिम्  
४।०२१।००५च् तस्माच् छुभं हि कर्तव्यं पण्डिते नैहलौकिकम्  
४।०२१।००६अ यस्मिन् हरिसहस्राणि प्रयुतान्य् अर्बुदानि च  
४।०२१।००६च् वर्तयन्ति कृतांशानि सो ऽयं दिष्टान्तम् आगतः  
४।०२१।००७अ यद् अयं न्यायदृष्टार्थः सामदानक्षमापरः  
४।०२१।००७च् गतो धर्मजितां भूमिं नैनं शोचितुम् अर्हसि  
४।०२१।००८अ सर्वे च हरिशार्दूल पुत्रश् चायं तवाङ्गदः  
४।०२१।००८च् हर्यृष्कपतिराज्यं च त्वत्सनाथम् अनिन्दिते  
४।०२१।००९अ ताव् इमौ शोकसन्तप्तौ शनैः प्रेरय भामिनि  
४।०२१।००९च् त्वया परिगृहीतो ऽयम् अङ्गदः शास्तु मेदिनीम्  
४।०२१।०१०अ सन्ततिश् च यथादृष्टा कृत्यं यच् चापि साम्प्रतम्  
४।०२१।०१०च् राज्ञस् तत् क्रियतां सर्वम् एष कालस्य निश्चयः  
४।०२१।०११अ संस्कार्यो हरिराजस् तु अङ्गदश् चाभिषिच्यताम्  
४।०२१।०११च् सिंहासनगतं पुत्रं पश्यन्ती शान्तिम् एष्यसि  
४।०२१।०१२अ सा तस्य वचनं श्रुत्वा भर्तृव्यसनपीडिता  
४।०२१।०१२च् अब्रवीद् उत्तरं तारा हनूमन्तम् अवस्थितम्  
४।०२१।०१३अ अङ्गद प्रतिरूपाणां पुत्राणाम् एकतः शतम्  
४।०२१।०१३च् हतस्याप्य् अस्य वीरस्य गात्रसंश्लेषणं वरम्  
४।०२१।०१४अ न चाहं हरिराजस्य प्रभवाम्य् अङ्गदस्य वा  
४।०२१।०१४च् पितृव्यस्तस्य सुग्रीवः सर्वकार्येष्व् अनन्तरः  
४।०२१।०१५अ न ह्य् एषा बुद्धिर् आस्थेया हनूमन्न् अङ्गदं प्रति  
४।०२१।०१५च् पिता हि बन्धुः पुत्रस्य न माता हरिसत्तम  
४।०२१।०१६अ न हि मम हरिराजसंश्रयात्; क्षमतरम् अस्ति परत्र चेह वा  
४।०२१।०१६च् अभिमुखहतवीरसेवितम्; शयनम् इदं मम सेवितुं क्षमम्  
४।०२२।००१अ वीक्षमाणस् तु मन्दासुः सर्वतो मन्दम् उच्छ्वसन्  
४।०२२।००१च् आदाव् एव तु सुग्रीवं ददर्श त्व् आत्मजाग्रतः  
४।०२२।००२अ तं प्राप्तविजयं वाली सुग्रीवं प्लवगेश्वरम्  
४।०२२।००२च् आभाष्य व्यक्तया वाचा सस्नेहम् इदम् अब्रवीत्  
४।०२२।००३अ सुग्रीवदोषेण न मां गन्तुम् अर्हसि किल्बिषात्  
४।०२२।००३च् कृष्यमाणं भविष्येण बुद्धिमोहेन मां बलात्  
४।०२२।००४अ युगपद्विहितं तात न मन्ये सुखम् आवयोः  
४।०२२।००४च् सौहार्दं भ्रातृयुक्तं हि तद् इदं जातम् अन्यथा  
४।०२२।००५अ प्रतिपद्य त्वम् अद्यैव राज्यम् एषां वनौकसाम्  
४।०२२।००५च् माम् अप्य् अद्यैव गच्छन्तं विद्धि वैवस्वतक्षयम्  
४।०२२।००६अ जीवितं च हि राज्यं च श्रियं च विपुलाम् इमाम्  
४।०२२।००६च् प्रजहाम्य् एष वै तूर्णं महच् चागर्हितं यशः  
४।०२२।००७अ अस्यां त्व् अहम् अवस्थायां वीर वक्ष्यामि यद् वचः  
४।०२२।००७च् यद्य् अप्य् असुकरं राजन् कर्तुम् एव तद् अर्हसि  
४।०२२।००८अ सुखार्हं सुखसंवृद्धं बालम् एनम् अबालिशम्  
४।०२२।००८च् बाष्पपूर्णमुखं पश्य भूमौ पतितम् अङ्गदम्  
४।०२२।००९अ मम प्राणैः प्रियतरं पुत्रं पुत्रम् इवौरसं  
४।०२२।००९च् मया हीनम् अहीनार्थं सर्वतः परिपालय  
४।०२२।०१०अ त्वम् अप्य् अस्य हि दाता च परित्राता च सर्वतः  
४।०२२।०१०च् भयेष्व् अभयदश् चैव यथाहं प्लवगेश्वर  
४।०२२।०११अ एष तारात्मजः श्रीमांस् त्वया तुल्यपराक्रमः  
४।०२२।०११च् रक्षसां तु वधे तेषाम् अग्रतस् ते भविष्यति  
४।०२२।०१२अ अनुरूपाणि कर्माणि विक्रम्य बलवान् रणे  
४।०२२।०१२च् करिष्यत्य् एष तारेयस् तरस्वी तरुणो ऽङ्गदः  
४।०२२।०१३अ सुषेणदुहिता चेयम् अर्थसूक्ष्मविनिश्चये  
४।०२२।०१३च् औत्पातिके च विविधे सर्वतः परिनिष्ठिता  
४।०२२।०१४अ यद् एषा साध्व् इति ब्रूयात् कार्यं तन् मुक्तसंशयम्  
४।०२२।०१४च् न हि तारामतं किं चिद् अन्यथा परिवर्तते  
४।०२२।०१५अ राघवस्य च ते कार्यं कर्तव्यम् अविशङ्कया  
४।०२२।०१५च् स्याद् अधर्मो ह्य् अकरणे त्वां च हिंस्याद् विमानितः  
४।०२२।०१६अ इमां च मालाम् आधत्स्व दिव्यां सुग्रीवकाञ्चनीम्  
४।०२२।०१६च् उदारा श्रीः स्थिता ह्य् अस्यां सम्प्रजह्यान् मृते मयि  
४।०२२।०१७अ इत्य् एवम् उक्तः सुग्रीवो वालिना भ्रातृसौहृदात्  
४।०२२।०१७च् हर्षं त्यक्त्वा पुनर् दीनो ग्रहग्रस्त इवोडुराट्  
४।०२२।०१८अ तद् वालिवचनाच् छान्तः कुर्वन् युक्तम् अतन्द्रितः  
४।०२२।०१८च् जग्राह सो ऽभ्यनुज्ञातो मालां तां चैव काञ्चनीम्  
४।०२२।०१९अ तां मालां काञ्चनीं दत्त्वा वाली दृष्ट्वात्मजं स्थितम्  
४।०२२।०१९च् संसिद्धः प्रेत्य भावाय स्नेहाद् अङ्गदम् अब्रवीत्  
४।०२२।०२०अ देशकालौ भजस्वाद्य क्षममाणः प्रियाप्रिये  
४।०२२।०२०च् सुखदुःखसहः काले सुग्रीववशगो भव  
४।०२२।०२१अ यथा हि त्वं महाबाहो लालितः सततं मया  
४।०२२।०२१च् न तथा वर्तमानं त्वां सुग्रीवो बहु मंस्यते  
४।०२२।०२२अ मास्यामित्रैर् गतं गच्छेर् मा शत्रुभिर् अरिन्दम  
४।०२२।०२२च् भर्तुर् अर्थपरो दान्तः सुग्रीववशगो भव  
४।०२२।०२३अ न चातिप्रणयः कार्यः कर्तव्यो ऽप्रणयश् च ते  
४।०२२।०२३च् उभयं हि महादोषं तस्माद् अन्तरदृग् भव  
४।०२२।०२४अ इत्य् उक्त्वाथ विवृत्ताक्षः शरसम्पीडितो भृशम्  
४।०२२।०२४च् विवृतैर् दशनैर् भीमैर् बभूवोत्क्रान्तजीवितः  
४।०२२।०२५अ हते तु वीरे प्लवगाधिपे तदा; प्लवङ्गमास् तत्र न शर्म लेभिरे  
४।०२२।०२५च् वनेचराः सिंहयुते महावने; यथा हि गावो निहते गवां पतौ  
४।०२२।०२६अ ततस् तु तारा व्यसनार्णव प्लुता; मृतस्या भर्तुर् वदनं समीक्ष्य सा  
४।०२२।०२६च् जगाम भूमिं परिरभ्य वालिनम्; महाद्रुमं छिन्नम् इवाश्रिता लता  
४।०२३।००१अ ततः समुपजिघ्रन्ती कपिराजस्य तन्मुखम्  
४।०२३।००१च् पतिं लोकाच् च्युतं तारा मृतं वचनम् अब्रवीत्  
४।०२३।००२अ शेषे त्वं विषमे दुःखम् अकृत्वा वचनं मम  
४।०२३।००२च् उपलोपचिते वीर सुदुःखे वसुधातले  
४।०२३।००३अ मत्तः प्रियतरा नूनं वानरेन्द्र मही तव  
४।०२३।००३च् शेषे हि तां परिष्वज्य मां च न प्रतिभाषसे  
४।०२३।००४अ सुग्रीव एव विक्रान्तो वीर साहसिक प्रिय  
४।०२३।००४च् ऋक्षवानरमुख्यास् त्वां बलिनं पर्युपासते  
४।०२३।००५अ एषां विलपितं कृच्छ्रम् अङ्गदस्य च शोचतः  
४।०२३।००५च् मम चेमां गिरं श्रुत्वा किं त्वं न प्रतिबुध्यसे  
४।०२३।००६अ इदं तच् छूरशयनं यत्र शेषे हतो युधि  
४।०२३।००६च् शायिता निहता यत्र त्वयैव रिपवः पुरा  
४।०२३।००७अ विशुद्धसत्त्वाभिजन प्रिययुद्ध मम प्रिय  
४।०२३।००७च् माम् अनाथां विहायैकां गतस् त्वम् असि मानद  
४।०२३।००८अ शूराय न प्रदातव्या कन्या खलु विपश्चिता  
४।०२३।००८च् शूरभार्यां हतां पश्य सद्यो मां विधवां कृताम्  
४।०२३।००९अ अवभग्नश् च मे मानो भग्ना मे शाश्वती गतिः  
४।०२३।००९च् अगाधे च निमग्नास्मि विपुले शोकसागरे  
४।०२३।०१०अ अश्मसारमयं नूनम् इदं मे हृदयं दृढम्  
४।०२३।०१०च् भर्तारं निहतं दृष्ट्वा यन् नाद्य शतधा गतम्  
४।०२३।०११अ सुहृच् चैव हि भर्ता च प्रकृत्या च मम प्रियः  
४।०२३।०११च् आहवे च पराक्रान्तः शूरः पञ्चत्वम् आगतः  
४।०२३।०१२अ पतिहीना तु या नारी कामं भवतु पुत्रिणी  
४।०२३।०१२च् धनधान्यैः सुपूर्णापि विधवेत्य् उच्यते बुधैः  
४।०२३।०१३अ स्वगात्रप्रभवे वीर शेषे रुधिरमण्डले  
४।०२३।०१३च् कृमिरागपरिस्तोमे त्वम् एवं शयने यथा  
४।०२३।०१४अ रेणुशोणितसंवीतं गात्रं तव समन्ततः  
४।०२३।०१४च् परिरब्धुं न शक्नोमि भुजाभ्यां प्लवगर्षभ  
४।०२३।०१५अ कृतकृत्यो ऽद्य सुग्रीवो वैरे ऽस्मिन्न् अतिदारुणे  
४।०२३।०१५च् यस्य रामविमुक्तेन हृतम् एकेषुणा भयम्  
४।०२३।०१६अ शरेण हृदि लग्नेन गात्रसंस्पर्शने तव  
४।०२३।०१६च् वार्यामि त्वां निरीक्षन्ती त्वयि पञ्चत्वम् आगते  
४।०२३।०१७अ उद्बबर्ह शरं नीलस् तस्य गात्रगतं तदा  
४।०२३।०१७च् गिरिगह्वरसंलीनं दीप्तम् आशीविषं यथा  
४।०२३।०१८अ तस्य निष्कृष्यमाणस्य बाणस्य च बभौ द्युतिः  
४।०२३।०१८च् अस्तमस्तकसंरुद्धो रश्मिर् दिनकराद् इव  
४।०२३।०१९अ पेतुः क्षतजधारास् तु व्रणेभ्यस् तस्य सर्वशः  
४।०२३।०१९च् ताम्रगैरिकसम्पृक्ता धारा इव धराधरात्  
४।०२३।०२०अ अवकीर्णं विमार्जन्ती भर्तारं रणरेणुना  
४।०२३।०२०च् अस्रैर् नयनजैः शूरं सिषेचास्त्रसमाहतम्  
४।०२३।०२१अ रुधिरोक्षितसर्वाङ्गं दृष्ट्वा विनिहतं पतिम्  
४।०२३।०२१च् उवाच तारा पिङ्गाक्षं पुत्रम् अङ्गदम् अङ्गना  
४।०२३।०२२अ अवस्थां पश्चिमां पश्य पितुः पुत्र सुदारुणाम्  
४।०२३।०२२च् सम्प्रसक्तस्य वैरस्य गतो ऽन्तः पापकर्मणा  
४।०२३।०२३अ बालसूर्योदयतनुं प्रयान्तं यमसादनम्  
४।०२३।०२३च् अभिवादय राजानं पितरं पुत्र मानदम्  
४।०२३।०२४अ एवम् उक्तः समुत्थाय जग्राह चरणौ पितुः  
४।०२३।०२४च् भुजाभ्यां पीनवृताभ्याम् अङ्गदो ऽहम् इति ब्रुवन्  
४।०२३।०२५अ अभिवादयमानं त्वाम् अङ्गदं त्वं यथापुरा  
४।०२३।०२५च् दीर्घायुर् भव पुत्रेति किमर्थं नाभिभाषसे  
४।०२३।०२६अ अहं पुत्रसहाया त्वाम् उपासे गतचेतनम्  
४।०२३।०२६च् सिंहेन निहतं सद्यो गौः सवत्सेव गोवृषम्  
४।०२३।०२७अ इष्ट्वा सङ्ग्रामयज्ञेन नानाप्रहरणाम्भसा  
४।०२३।०२७च् अस्मिन्न् अवभृथे स्नातः कथं पत्न्या मया विना  
४।०२३।०२८अ या दत्ता देवराजेन तव तुष्टेन संयुगे  
४।०२३।०२८च् शातकुम्भमयीं मालां तां ते पश्यामि नेह किम्  
४।०२३।०२९अ राजश्रीर् न जहाति त्वां गतासुम् अपि मानद  
४।०२३।०२९च् सूर्यस्यावर्तमानस्य शैलराजम् इव प्रभा  
४।०२३।०३०अ न मे वचः पथ्यम् इदं त्वया कृतम्; न चास्मि शक्ता हि निवारणे तव  
४।०२३।०३०च् हता सपुत्रास्मि हतेन संयुगे; सह त्वया श्रीर् विजहाति माम् इह  
४।०२४।००१अ गतासुं वालिनं दृष्ट्वा राघवस् तदनन्तरम्  
४।०२४।००१च् अब्रवीत् प्रश्रितं वाक्यं सुग्रीवं शत्रुतापनः  
४।०२४।००२अ न शोकपरितापेन श्रेयसा युज्यते मृतः  
४।०२४।००२च् यद् अत्रानन्तरं कार्यं तत् समाधातुम् अर्हथ  
४।०२४।००३अ लोकवृत्तम् अनुष्ठेयं कृतं वो बाष्पमोक्षणम्  
४।०२४।००३च् न कालाद् उत्तरं किं चित् कर्म शक्यम् उपासितुम्  
४।०२४।००४अ नियतः कारणं लोके नियतिः कर्मसाधनम्  
४।०२४।००४च् नियतिः सर्वभूतानां नियोगेष्व् इह कारणम्  
४।०२४।००५अ न कर्ता कस्य चित् कश् चिन् नियोगे चापि नेश्वरः  
४।०२४।००५च् स्वभावे वर्तते लोकस् तस्य कालः परायणम्  
४।०२४।००६अ न कालः कालम् अत्येति न कालः परिहीयते  
४।०२४।००६च् स्वभावं वा समासाद्य न कश् चिद् अतिवर्तते  
४।०२४।००७अ न कालस्यास्ति बन्धुत्वं न हेतुर् न पराक्रमः  
४।०२४।००७च् न मित्रज्ञातिसम्बन्धः कारणं नात्मनो वशः  
४।०२४।००८अ किं तु काल परीणामो द्रष्टव्यः साधु पश्यता  
४।०२४।००८च् धर्मश् चार्थश् च कामश् च कालक्रमसमाहिताः  
४।०२४।००९अ इतः स्वां प्रकृतिं वाली गतः प्राप्तः क्रियाफलम्  
४।०२४।००९च् धर्मार्थकामसंयोगैः पवित्रं प्लवगेश्वर  
४।०२४।०१०अ स्वधर्मस्य च संयोगाज् जितस् तेन महात्मना  
४।०२४।०१०च् स्वर्गः परिगृहीतश् च प्राणान् अपरिरक्षता  
४।०२४।०११अ एषा वै नियतिः श्रेष्ठा यां गतो हरियूथपः  
४।०२४।०११च् तद् अलं परितापेन प्राप्तकालम् उपास्यताम्  
४।०२४।०१२अ वचनान्ते तु रामस्य लक्ष्मणः परवीरहा  
४।०२४।०१२च् अवदत् प्रश्रितं वाक्यं सुग्रीवं गतचेतसं  
४।०२४।०१३अ कुरु त्वम् अस्य सुग्रीव प्रेतकार्यम् अनन्तरम्  
४।०२४।०१३च् ताराङ्गदाभ्यां सहितो वालिनो दहनं प्रति  
४।०२४।०१४अ समाज्ञापय काष्ठानि शुष्काणि च बहूनि च  
४।०२४।०१४च् चन्दनानि च दिव्यानि वालिसंस्कारकारणात्  
४।०२४।०१५अ समाश्वासय चैनं त्वम् अङ्गदं दीनचेतसं  
४।०२४।०१५च् मा भूर् बालिशबुद्धिस् त्वं त्वदधीनम् इदं पुरम्  
४।०२४।०१६अ अङ्गदस् त्व् आनयेन् माल्यं वस्त्राणि विविधानि च  
४।०२४।०१६च् घृतं तैलम् अथो गन्धान् यच् चात्र समनन्तरम्  
४।०२४।०१७अ त्वं तार शिबिकां शीघ्रम् आदायागच्छ सम्भ्रमात्  
४।०२४।०१७च् त्वरा गुणवती युक्ता ह्य् अस्मिन् काले विशेषतः  
४।०२४।०१८अ सज्जीभवन्तु प्लवगाः शिबिकावाहनोचिताः  
४।०२४।०१८च् समर्था बलिनश् चैव निर्हरिष्यन्ति वालिनम्  
४।०२४।०१९अ एवम् उक्त्वा तु सुग्रीवं सुमित्रानन्दवर्धनः  
४।०२४।०१९च् तस्थौ भ्रातृसमीपस्थो लक्ष्मणः परवीरहा  
४।०२४।०२०अ लक्ष्मणस्य वचः श्रुत्वा तारः सम्भ्रान्तमानसः  
४।०२४।०२०च् प्रविवेश गुहां शीघ्रं शिबिकासक्तमानसः  
४।०२४।०२१अ आदाय शिबिकां तारः स तु पर्यापयत् पुनः  
४।०२४।०२१च् वानरैर् उह्यमानां तां शूरैर् उद्वहनोचितैः  
४।०२४।०२२अ ततो वालिनम् उद्यम्य सुग्रीवः शिबिकां तदा  
४।०२४।०२२च् आरोपयत विक्रोशन्न् अङ्गदेन सहैव तु  
४।०२४।०२३अ आरोप्य शिबिकां चैव वालिनं गतजीवितम्  
४।०२४।०२३च् अलङ्कारैश् च विविधैर् माल्यैर् वस्त्रैश् च भूषितम्  
४।०२४।०२४अ आज्ञापयत् तदा राजा सुग्रीवः प्लवगेश्वरः  
४।०२४।०२४च् और्ध्वदेहिकम् आर्यस्य क्रियताम् अनुरूपतः  
४।०२४।०२५अ विश्राणयन्तो रत्नानि विविधानि बहूनि च  
४।०२४।०२५च् अग्रतः प्लवगा यान्तु शिबिका तदनन्तरम्  
४।०२४।०२६अ राज्ञाम् ऋद्धिविशेषा हि दृश्यन्ते भुवि यादृशाः  
४।०२४।०२६च् तादृशं वालिनः क्षिप्रं प्राकुर्वन्न् और्ध्वदेहिकम्  
४।०२४।०२७अ अङ्गदम् अप्रिगृह्याशु तारप्रभृतयस् तथा  
४।०२४।०२७च् क्रोशन्तः प्रययुः सर्वे वानरा हतबान्धवाः  
४।०२४।०२८अ ताराप्रभृतयः सर्वा वानर्यो हतयूथपाः  
४।०२४।०२८च् अनुजग्मुर् हि भर्तारं क्रोशन्त्यः करुणस्वनाः  
४।०२४।०२९अ तासां रुदितशब्देन वानरीणां वनान्तरे  
४।०२४।०२९च् वनानि गिरयः सर्वे विक्रोशन्तीव सर्वतः  
४।०२४।०३०अ पुलिने गिरिनद्यास् तु विविक्ते जलसंवृते  
४।०२४।०३०च् चितां चक्रुः सुबहवो वानरा वनचारिणः  
४।०२४।०३१अ अवरोप्य ततः स्कन्धाच् छिबिकां वहनोचिताः  
४।०२४।०३१च् तस्थुर् एकान्तम् आश्रित्य सर्वे शोकसमन्विताः  
४।०२४।०३२अ ततस् तारा पतिं दृष्ट्वा शिबिकातलशायिनम्  
४।०२४।०३२च् आरोप्याङ्के शिरस् तस्य विललाप सुदुःखिता  
४।०२४।०३३अ जनं च पश्यसीमं त्वं कस्माच् छोकाभिपीडितम्  
४।०२४।०३३च् प्रहृष्टम् इव ते वक्त्रं गतासोर् अपि मानद  
४।०२४।०३३ए अस्तार्कसमवर्णं च लक्ष्यते जीवतो यथा  
४।०२४।०३४अ एष त्वां रामरूपेण कालः कर्षति वानर  
४।०२४।०३४च् येन स्म विधवाः सर्वाः कृता एकेषुणा रणे  
४।०२४।०३५अ इमास् तास् तव राजेन्द्रवानर्यो वल्लभाः सदा  
४।०२४।०३५च् पादैर् विकृष्टम् अध्वानम् आगताः किं न बुध्यसे  
४।०२४।०३६अ तवेष्टा ननु नामैता भार्याश् चन्द्रनिभाननाः  
४।०२४।०३६च् इदानीं नेक्षसे कस्मात् सुग्रीवं प्लवगेश्वरम्  
४।०२४।०३७अ एते हि सचिवा राजंस् तारप्रभृतयस् तव  
४।०२४।०३७च् पुरवासिजनश् चायं परिवार्यासते ऽनघ  
४।०२४।०३८अ विसर्जयैनान् प्रवलान् यथोचितम् अरिन्दम  
४।०२४।०३८च् ततः क्रीडामहे सर्वा वनेषु मदिरोत्कटाः  
४।०२४।०३९अ एवं विलपतीं तारां पतिशोकपरिप्लुताम्  
४।०२४।०३९च् उत्थापयन्ति स्म तदा वानर्यः शोककर्शिताः  
४।०२४।०४०अ सुग्रीवेण ततः सार्धम् अङ्गदः पितरं रुदन्  
४।०२४।०४०च् चिताम् आरोपयाम् आस शोकेनाभिहतेन्द्रियः  
४।०२४।०४१अ ततो ऽग्निं विधिवद् दत्त्वा सो ऽपसव्यं चकार ह  
४।०२४।०४१च् पितरं दीर्घम् अध्वानं प्रस्थितं व्याकुलेन्द्रियः  
४।०२४।०४२अ संस्कृत्य वालिनं ते तु विधिपूर्वं प्लवङ्गमाः  
४।०२४।०४२च् आजग्मुर् उदकं कर्तुं नदीं शीतजलां शुभाम्  
४।०२४।०४३अ ततस् ते सहितास् तत्र अङ्गदं स्थाप्य चाग्रतः  
४।०२४।०४३च् सुग्रीवतारासहिताः सिषिचुर् वालिने जलम्  
४।०२४।०४४अ सुग्रीवेणैव दीनेन दीनो भूत्वा महाबलः  
४।०२४।०४४च् समानशोकः काकुत्स्थः प्रेतकार्याण्य् अकारयत्  
४।०२५।००१अ ततः शोकाभिसन्तप्तं सुग्रीवं क्लिन्नवासनम्  
४।०२५।००१च् शाखामृगमहामात्राः परिवार्योपतस्थिरे  
४।०२५।००२अ अभिगम्य महाबाहुं रामम् अक्लिष्टकारिणम्  
४।०२५।००२च् स्थिताः प्राञ्जलयः सर्वे पितामहम् इवर्षयः  
४।०२५।००३अ ततः काञ्चनशैलाभस् तरुणार्कनिभाननः  
४।०२५।००३च् अब्रवीत् प्राञ्जलिर् वाक्यं हनुमान् मारुतात्मजः  
४।०२५।००४अ भवत्प्रसादात् सुग्रीवः पितृपैतामहं महत्  
४।०२५।००४च् वानराणां सुदुष्प्रापं प्राप्तो राज्यम् इदं प्रभो  
४।०२५।००५अ भवता समनुज्ञातः प्रविश्य नगरं शुभम्  
४।०२५।००५च् संविधास्यति कार्याणि सर्वाणि ससुहृज्जनः  
४।०२५।००६अ स्नातो ऽयं विविधैर् गन्धैर् औषधैश् च यथाविधि  
४।०२५।००६च् अर्चयिष्यति रत्नैश् च माल्यैश् च त्वां विशेषतः  
४।०२५।००७अ इमां गिरिगुहां रम्याम् अभिगन्तुम् इतो ऽर्हसि  
४।०२५।००७च् कुरुष्व स्वामि सम्बन्धं वानरान् सम्प्रहर्षयन्  
४।०२५।००८अ एवम् उक्तो हनुमता राघवः परवीरहा  
४।०२५।००८च् प्रत्युवाच हनूमन्तं बुद्धिमान् वाक्यकोविदः  
४।०२५।००९अ चतुर्दशसमाः सौम्य ग्रामं वा यदि वा पुरम्  
४।०२५।००९च् न प्रवेक्ष्यामि हनुमन् पितुर् निर्देशपालकः  
४।०२५।०१०अ सुसमृद्धां गुहां दिव्यां सुग्रीवो वानरर्षभः  
४।०२५।०१०च् प्रविष्टो विधिवद् वीरः क्षिप्रं राज्ये ऽभिषिच्यताम्  
४।०२५।०११अ एवम् उक्त्वा हनूमन्तं रामः सुग्रीवम् अब्रवीत्  
४।०२५।०११च् इमम् अप्य् अङ्गदं वीर यौवराज्ये ऽभिषेचय  
४।०२५।०१२अ पूर्वो ऽयं वार्षिको मासः श्रावणः सलिलागमः  
४।०२५।०१२च् प्रवृत्ताः सौम्य चत्वारो मासा वार्षिकसञ्ज्ञिताः  
४।०२५।०१३अ नायम् उद्योगसमयः प्रविश त्वं पुरीं शुभाम्  
४।०२५।०१३च् अस्मिन् वत्स्याम्य् अहं सौम्य पर्वते सहलक्ष्मणः  
४।०२५।०१४अ इयं गिरिगुहा रम्या विशाला युक्तमारुता  
४।०२५।०१४च् प्रभूतसलिला सौम्य प्रभूतकमलोत्पला  
४।०२५।०१५अ कार्तिके समनुप्राप्ते त्वं रावणवधे यत  
४।०२५।०१५च् एष नः समयः सौम्य प्रविश त्वं स्वम् आलयम्  
४।०२५।०१५ए अभिषिञ्चस्व राज्ये च सुहृदः सम्प्रहर्षय  
४।०२५।०१६अ इति रामाभ्यनुज्ञातः सुग्रीवो वानरर्षभः  
४।०२५।०१६च् प्रविवेश पुरीं रम्यां किष्किन्धां वालिपालिताम्  
४।०२५।०१७अ तं वानरसहस्राणि प्रविष्टं वानरेश्वरम्  
४।०२५।०१७च् अभिवाद्य प्रहृष्टानि सर्वतः पर्यवारयन्  
४।०२५।०१८अ ततः प्रकृतयः सर्वा दृष्ट्वा हरिगणेश्वरम्  
४।०२५।०१८च् प्रणम्य मूर्ध्ना पतिता वसुधायां समाहिताः  
४।०२५।०१९अ सुग्रीवः प्रकृतीः सर्वाः सम्भाष्योत्थाप्य वीर्यवान्  
४।०२५।०१९च् भ्रातुर् अन्तःपुरं सौम्यं प्रविवेश महाबलः  
४।०२५।०२०अ प्रविश्य त्व् अभिनिष्क्रान्तं सुग्रीवं वानरर्षभम्  
४।०२५।०२०च् अभ्यषिञ्चन्त सुहृदः सहस्राक्षम् इवामराः  
४।०२५।०२१अ तस्य पाण्डुरम् आजह्रुश् छत्रं हेमपरिष्कृतम्  
४।०२५।०२१च् शुक्ले च बालव्यजने हेमदण्डे यशस्करे  
४।०२५।०२२अ तथा सर्वाणि रत्नानि सर्वबीजौषधानि च  
४।०२५।०२२च् सक्षीराणां च वृक्षाणां प्ररोहान् कुसुमानि च  
४।०२५।०२३अ शुक्लानि चैव वस्त्राणि श्वेतं चैवानुलेपनम्  
४।०२५।०२३च् सुगन्धीनि च माल्यानि स्थलजान्य् अम्बुजानि च  
४।०२५।०२४अ चन्दनानि च दिव्यानि गन्धांश् च विविधान् बहून्  
४।०२५।०२४च् अक्षतं जातरूपं च प्रियङ्गुमधुसर्पिषी  
४।०२५।०२५अ दधिचर्म च वैयाघ्रं वाराही चाप्य् उपानहौ  
४।०२५।०२५च् समालम्भनम् आदाय रोचनां समनःशिलाम्  
४।०२५।०२५ए आजग्मुस् तत्र मुदिता वराः कन्यास् तु षोडश  
४।०२५।०२६अ ततस् ते वानरश्रेष्ठं यथाकालं यथाविधि  
४।०२५।०२६च् रत्नैर् वस्त्रैश् च भक्ष्यैश् च तोषयित्वा द्विजर्षभान्  
४।०२५।०२७अ ततः कुशपरिस्तीर्णं समिद्धं जातवेदसं  
४।०२५।०२७च् मन्त्रपूतेन हविषा हुत्वा मन्त्रविदो जनाः  
४।०२५।०२८अ ततो हेमप्रतिष्ठाने वरास्तरणसंवृते  
४।०२५।०२८च् प्रासादशिखरे रम्ये चित्रमाल्योपशोभिते  
४।०२५।०२९अ प्राङ्मुखं विविधिअर् मन्त्रैः स्थापयित्वा वरासने  
४।०२५।०२९च् नदीनदेभ्यः संहृत्य तीर्थेभ्यश् च समन्ततः  
४।०२५।०३०अ आहृत्य च समुद्रेभ्यः सर्वेभ्यो वानरर्षभाः  
४।०२५।०३०च् अपः कनककुम्भेषु निधाय विमलाः शुभाः  
४।०२५।०३१अ शुभैर् वृषभशृङ्गैश् च कलशैश् चापि काञ्चनैः  
४।०२५।०३१च् शास्त्रदृष्टेन विधिना महर्षिविहितेन च  
४।०२५।०३२अ गजो गवाक्षो गवयः शरभो गन्धमादनः  
४।०२५।०३२च् मैन्दश् च द्विविदश् चैव हनूमाञ् जाम्बवान् नलः  
४।०२५।०३३अ अभ्यषिञ्चन्त सुग्रीवं प्रसन्नेन सुगन्धिना  
४।०२५।०३३च् सलिलेन सहस्राक्षं वसवो वासवं यथा  
४।०२५।०३४अ अभिषिक्ते तु सुग्रीवे सर्वे वानरपुङ्गवाः  
४।०२५।०३४च् प्रचुक्रुशुर् महात्मानो हृष्टास् तत्र सहस्रशः  
४।०२५।०३५अ रामस्य तु वचः कुर्वन् सुग्रीवो हरिपुङ्गवः  
४।०२५।०३५च् अङ्गदं सम्परिष्वज्य यौवराज्ये ऽभिषेचयत्  
४।०२५।०३६अ अङ्गदे चाभिषिक्ते तु सानुक्रोशाः प्लवङ्गमाः  
४।०२५।०३६च् साधु साध्व् इति सुग्रीवं महात्मानो ऽभ्यपूजयन्  
४।०२५।०३७अ हृष्टपुष्टजनाकीर्णा पताकाध्वजशोभिता  
४।०२५।०३७च् बभूव नगरी रम्या क्षिकिन्धा गिरिगह्वरे  
४।०२५।०३८अ निवेद्य रामाय तदा महात्मने; महाभिषेकं कपिवाहिनीपतिः  
४।०२५।०३८च् रुमां च भार्यां प्रतिलभ्य वीर्यवान्; अवाप राज्यं त्रिदशाधिपो यथा  
४।०२६।००१अ अभिषिक्ते तु सुग्रीवे प्रविष्टे वानरे गुहाम्  
४।०२६।००१च् आजगाम सह भ्रात्रा रामः प्रस्रवणं गिरिम्  
४।०२६।००२अ शार्दूलमृगसङ्घुष्टं सिंहैर् भीमरवैर् वृतम्  
४।०२६।००२च् नानागुल्मलतागूढं बहुपादपसङ्कुलम्  
४।०२६।००३अ ऋक्षवानरगोपुच्छैर् मार्जारैश् च निषेवितम्  
४।०२६।००३च् मेघराशिनिभं शैलं नित्यं शुचिजलाश्रयम्  
४।०२६।००४अ तस्य शैलस्य शिखरे महतीम् आयतां गुहाम्  
४।०२६।००४च् प्रत्यगृह्णत वासार्थं रामः सौमित्रिणा सह  
४।०२६।००५अ अवसत् तत्र धर्मात्मा राघवः सहलक्ष्मणः  
४।०२६।००५च् बहुदृश्यदरीकुञ्जे तस्मिन् प्रस्रवणे गिरौ  
४।०२६।००६अ सुसुखे ऽपि बहुद्रव्ये तस्मिन् हि धरणीधरे  
४।०२६।००६च् वसतस् तस्य रामस्य रतिर् अल्पापि नाभवत्  
४।०२६।००६ए हृतां हि भार्यां स्मरतः प्राणेभ्यो ऽपि गरीयसीम्  
४।०२६।००७अ उदयाभ्युदितं दृष्ट्वा शशाङ्कं च विशेषतः  
४।०२६।००७च् आविवेश न तं निद्रा निशासु शयनं गतम्  
४।०२६।००८अ तत् समुत्थेन शोकेन बाष्पोपहतचेतसं  
४।०२६।००८च् तं शोचमानं काकुत्स्थं नित्यं शोकपरायणम्  
४।०२६।००८ए तुल्यदुःखो ऽब्रवीद् भ्राता लक्ष्मणो ऽनुनयन् वचः  
४।०२६।००९अ अलं वीर व्यथां गत्वा न त्वं शोचितुम् अर्हसि  
४।०२६।००९च् शोचतो ह्य् अवसीदन्ति सर्वार्था विदितं हि ते  
४।०२६।०१०अ भवान् क्रियापरो लोके भवान् देवपरायणः  
४।०२६।०१०च् आस्तिको धर्मशीलश् च व्यवसायी च राघव  
४।०२६।०११अ न ह्य् अव्यवसितः शत्रुं राक्षसं तं विशेषतः  
४।०२६।०११च् समर्थस् त्वं रणे हन्तुं विक्रमैर् जिह्मकारिणम्  
४।०२६।०१२अ समुन्मूलय शोकं त्वं व्यवसायं स्थिरं कुरु  
४।०२६।०१२च् ततः सपरिवारं तं निर्मूलं कुरु राक्षसं  
४।०२६।०१३अ पृथिवीम् अपि काकुत्स्थ ससागरवनाचलाम्  
४।०२६।०१३च् परिवर्तयितुं शक्तः किम् अङ्ग पुन रावणम्  
४।०२६।०१४अ अहं तु खलु ते वीर्यं प्रसुप्तं प्रतिबोधये  
४।०२६।०१४च् दीप्तैर् आहुतिभिः काले भस्मच् छन्नम् इवानलम्  
४।०२६।०१५अ लक्ष्मणस्य तु तद् वाक्यं प्रतिपूज्य हितं शुभम्  
४।०२६।०१५च् राघवः सुहृदं स्निग्धम् इदं वचनम् अब्रवीत्  
४।०२६।०१६अ वाच्यं यद् अनुरक्तेन स्निग्धेन च हितेन च  
४।०२६।०१६च् सत्यविक्रम युक्तेन तद् उक्तं लक्ष्मण त्वया  
४।०२६।०१७अ एष शोकः परित्यक्तः सर्वकार्यावसादकः  
४।०२६।०१७च् विक्रमेष्व् अप्रतिहतं तेजः प्रोत्साहयाम्य् अहम्  
४।०२६।०१८अ शरत्कालं प्रतीक्षे ऽहम् इयं प्रावृड् उपस्थिता  
४।०२६।०१८च् ततः सराष्ट्रं सगणं राक्षसं तं निहन्म्य् अहम्  
४।०२६।०१९अ तस्य तद्वचनं श्रुत्वा हृष्टो रामस्य लक्ष्मणः  
४।०२६।०१९च् पुनर् एवाब्रवीद् वाक्यं सौमित्रिर् मित्रनन्दनः  
४।०२६।०२०अ एतत् ते सदृशं वाक्यम् उक्तं शत्रुनिबर्हण  
४।०२६।०२०च् इदानीम् असि काकुत्स्थ प्रकृतिं स्वाम् उपागतः  
४।०२६।०२१अ विज्ञाय ह्य् आत्मनो वीर्यं तथ्यं भवितुम् अर्हसि  
४।०२६।०२१च् एतत् सदृशम् उक्तं ते श्रुतस्याभिजनस्य च  
४।०२६।०२२अ तस्मात् पुरुषशार्दूल चिन्तयञ् शत्रुनिग्रहम्  
४।०२६।०२२च् वर्षारात्रम् अनुप्राप्तम् अतिक्रामय राघव  
४।०२६।०२३अ नियम्य कोपं प्रतिपाल्यतां शरत्; क्षमस्व मासांश् चतुरो मया सह  
४।०२६।०२३च् वसाचले ऽस्मिन् मृगराजसेविते; संवर्धयञ् शत्रुवधे समुद्यतः  
४।०२७।००१अ स तदा वालिनं हत्वा सुग्रीवम् अभिषिच्य च  
४।०२७।००१च् वसन् माल्यवतः पृष्टे रामो लक्ष्मणम् अब्रवीत्  
४।०२७।००२अ अयं स कालः सम्प्राप्तः समयो ऽद्य जलागमः  
४।०२७।००२च् सम्पश्य त्वं नभो मेघैः संवृतं गिरिसन्निभैः  
४।०२७।००३अ नव मास धृतं गर्भं भास्कारस्य गभस्तिभिः  
४।०२७।००३च् पीत्वा रसं समुद्राणां द्यौः प्रसूते रसायनम्  
४।०२७।००४अ शक्यम् अम्बरम् आरुह्य मेघसोपानपङ्क्तिभिः  
४।०२७।००४च् कुटजार्जुनमालाभिर् अलङ्कर्तुं दिवाकरम्  
४।०२७।००५अ सन्ध्यारागोत्थितैस् ताम्रैर् अन्तेष्व् अधिकपाण्डुरैः  
४।०२७।००५च् स्निग्धैर् अभ्रपटच्छदैर् बद्धव्रणम् इवाम्बरम्  
४।०२७।००६अ मन्दमारुतनिःश्वासं सन्ध्याचन्दनरञ्जितम्  
४।०२७।००६च् आपाण्डुजलदं भाति कामातुरम् इवाम्बरम्  
४।०२७।००७अ एषा धर्मपरिक्लिष्टा नववारिपरिप्लुता  
४।०२७।००७च् सीतेव शोकसन्तप्ता मही बाष्पं विमुञ्चति  
४।०२७।००८अ मेघोदरविनिर्मुक्ताः कह्लारसुखशीतलाः  
४।०२७।००८च् शक्यम् अञ्जलिभिः पातुं वाताः केतकिगन्धिनः  
४।०२७।००९अ एष फुल्लार्जुनः शैलः केतकैर् अधिवासितः  
४।०२७।००९च् सुग्रीव इव शान्तारिर् धाराभिर् अभिषिच्यते  
४।०२७।०१०अ मेघकृष्णाजिनधरा धारायज्ञोपवीतिनः  
४।०२७।०१०च् मारुतापूरितगुहाः प्राधीता इव पर्वताः  
४।०२७।०११अ कशाभिर् इव हैमीभिर् विद्युद्भिर् इव ताडितम्  
४।०२७।०११च् अन्तःस्तनितनिर्घोषं सवेदनम् इवाम्बरम्  
४।०२७।०१२अ नीलमेघाश्रिता विद्युत् स्फुरन्ती प्रतिभाति मे  
४।०२७।०१२च् स्फुरन्ती रावणस्याङ्के वैदेहीव तपस्विनी  
४।०२७।०१३अ इमास् ता मन्मथवतां हिताः प्रतिहता दिशः  
४।०२७।०१३च् अनुलिप्ता इव घनैर् नष्टग्रहनिशाकराः  
४।०२७।०१४अ क्व चिद् बाष्पाभिसंरुद्धान् वर्षागमसमुत्सुकान्  
४।०२७।०१४च् कुटजान् पश्य सौमित्रे पुष्टितान् गिरिसानुषु  
४।०२७।०१४ए मम शोकाभिभूतस्य कामसन्दीपनान् स्थितान्  
४।०२७।०१५अ रजः प्रशान्तं सहिमो ऽद्य वायुर्; निदाघदोषप्रसराः प्रशान्ताः  
४।०२७।०१५च् स्थिता हि यात्रा वसुधाधिपानाम्; प्रवासिनो यान्ति नराः स्वदेशान्  
४।०२७।०१६अ सम्प्रस्थिता मानसवासलुब्धाः; प्रियान्विताः सम्प्रति चक्रवाकः  
४।०२७।०१६च् अभीक्ष्णवर्षोदकविक्षतेषु; यानानि मार्गेषु न सम्पतन्ति  
४।०२७।०१७अ क्व चित् प्रकाशं क्व चिद् अप्रकाशम्; नभः प्रकीर्णाम्बुधरं विभाति  
४।०२७।०१७च् क्व चित् क्व चित् पर्वतसन्निरुद्धम्; रूपं यथा शान्तमहार्णवस्य  
४।०२७।०१८अ व्यामिश्रितं सर्जकदम्बपुष्पैर्; नवं जलं पर्वतधातुताम्रम्  
४।०२७।०१८च् मयूरकेकाभिर् अनुप्रयातम्; शैलापगाः शीघ्रतरं वहन्ति  
४।०२७।०१९अ रसाकुलं षट्पदसन्निकाशम्; प्रभुज्यते जम्बुफलं प्रकामम्  
४।०२७।०१९च् अनेकवर्णं पवनावधूतम्; भूमौ पतत्य् आम्रफलं विपक्वम्  
४।०२७।०२०अ विद्युत्पताकाः सबलाक मालाः; शैलेन्द्रकूटाकृतिसन्निकाशाः  
४।०२७।०२०च् गर्जन्ति मेघाः समुदीर्णनादा; मत्तगजेन्द्रा इव संयुगस्थः  
४।०२७।०२१अ मेघाभिकामी परिसम्पतन्ती; सम्मोदिता भाति बलाकपङ्क्तिः  
४।०२७।०२१च् वातावधूता वरपौण्डरीकी; लम्बेव माला रचिताम्बरस्य  
४।०२७।०२२अ निद्रा शनैः केशवम् अभ्युपैति; द्रुतं नदी सागरम् अभ्युपैति  
४।०२७।०२२च् हृष्टा बलाका घनम् अभ्युपैति; कान्ता सकामा प्रियम् अभ्युपैति  
४।०२७।०२३अ जाता वनान्ताः शिखिसुप्रनृत्ता; जाताः कदम्बाः सकदम्बशाखाः  
४।०२७।०२३च् जाता वृषा गोषु समानकामा; जाता मही सस्यवनाभिरामा  
४।०२७।०२४अ वहन्ति वर्षन्ति नदन्ति भान्ति; ध्यायन्ति नृत्यन्ति समाश्वसन्ति  
४।०२७।०२४च् नद्यो घना मत्तगजा वनान्ताः; प्रियाविनीहाः शिखिनः प्लवङ्गाः  
४।०२७।०२५अ प्रहर्षिताः केतकपुष्पगन्धम्; आघ्राय हृष्टा वननिर्झरेषु  
४।०२७।०२५च् प्रपात शब्दाकुलिता गजेन्द्राः; सार्धं मयूरैः समदा नदन्ति  
४।०२७।०२६अ धारानिपातैर् अभिहन्यमानाः; कदम्बशाखासु विलम्बमानाः  
४।०२७।०२६च् क्षणार्जितं पुष्परसावगाढम्; शनैर् मदं षट्चरणास् त्यजन्ति  
४।०२७।०२७अ अङ्गारचूर्णोत्करसन्निकाशैः; फलैः सुपर्याप्त रसैः समृद्धैः  
४।०२७।०२७च् जम्बूद्रुमाणां प्रविभान्ति शाखा; निलीयमाना इव षट्पदौघैः  
४।०२७।०२८अ तडित्पताकाभिर् अलङ्कृतानाम्; उदीर्णगम्भीरमहारवाणाम्  
४।०२७।०२८च् विभान्ति रूपाणि बलाहकानाम्; रणोद्यतानाम् इव वारणानाम्  
४।०२७।०२९अ मार्गानुगः शैलवनानुसारी; सम्प्रस्थितो मेघरवं निशम्य  
४।०२७।०२९च् युद्धाभिकामः प्रतिनागशङ्की; मत्तो गजेन्द्रः प्रतिसन्निवृत्तः  
४।०२७।०३०अ मुक्तासकाशं सलिलं पतद् वै; सुनिर्मलं पत्रपुटेषु लग्नम्  
४।०२७।०३०च् हृष्टा विवर्णच्छदना विहङ्गाः; सुरेन्द्रदत्तं तृषिताः पिबन्ति  
४।०२७।०३१अ नीलेषु नीला नववारिपूर्णा; मेघेषु मेघाः प्रविभान्ति सक्ताः  
४।०२७।०३१च् दवाग्निदग्धेषु दवाग्निदग्धाः; शैलेषु शैला इव बद्धमूलाः  
४।०२७।०३२अ मत्ता गजेन्द्रा मुदिता गवेन्द्रा; वनेषु विश्रान्ततरा मृगेन्द्राः  
४।०२७।०३२च् रम्या नगेन्द्रा निभृता नगेन्द्राः; प्रक्रीडितो वारिधरैः सुरेन्द्रः  
४।०२७।०३३अ वृत्ता यात्रा नरेन्द्राणां सेना प्रतिनिवर्तते  
४।०२७।०३३च् वैराणि चैव मार्गाश् च सलिलेन समीकृताः  
४।०२७।०३४अ मासि प्रौष्ठपदे ब्रह्म ब्राह्मणानां विवक्षताम्  
४।०२७।०३४च् अयम् अध्यायसमयः सामगानाम् उपस्थितः  
४।०२७।०३५अ निवृत्तकर्मायतनो नूनं सञ्चितसञ्चयः  
४।०२७।०३५च् आषाढीम् अभ्युपगतो भरतः कोषकाधिपः  
४।०२७।०३६अ नूनम् आपूर्यमाणायाः सरय्वा वधते रयः  
४।०२७।०३६च् मां समीक्ष्य समायान्तम् अयोध्याया इव स्वनः  
४।०२७।०३७अ इमाः स्फीतगुणा वर्षाः सुग्रीवः सुखम् अश्नुते  
४।०२७।०३७च् विजितारिः सदारश् च राज्ये महति च स्थितः  
४।०२७।०३८अ अहं तु हृतदारश् च राज्याच् च महतश् च्युतः  
४।०२७।०३८च् नदीकूलम् इव क्लिन्नम् अवसीदामि लक्ष्मण  
४।०२७।०३९अ शोकश् च मम विस्तीर्णो वर्षाश् च भृशदुर्गमाः  
४।०२७।०३९च् रावणश् च महाञ् शत्रुर् अपारं प्रतिभाति मे  
४।०२७।०४०अ अयात्रां चैव दृष्ट्वेमां मार्गांश् च भृशदुर्गमान्  
४।०२७।०४०च् प्रणते चैव सुग्रीवे न मया किं चिद् ईरितम्  
४।०२७।०४१अ अपि चातिपरिक्लिष्टं चिराद् दारैः समागतम्  
४।०२७।०४१च् आत्मकार्यगरीयस्त्वाद् वक्तुं नेच्छामि वानरम्  
४।०२७।०४२अ स्वयम् एव हि विश्रम्य ज्ञात्वा कालम् उपागतम्  
४।०२७।०४२च् उपकारं च सुग्रीवो वेत्स्यते नात्र संशयः  
४।०२७।०४३अ तस्मात् कालप्रतीक्षो ऽहं स्थितो ऽस्मि शुभलक्षण  
४।०२७।०४३च् सुग्रीवस्य नदीनां च प्रसादम् अनुपालयन्  
४।०२७।०४४अ उपकारेण वीरो हि प्रतिकारेण युज्यते  
४।०२७।०४४च् अकृतज्ञो ऽप्रतिकृतो हन्ति सत्त्ववतां मनः  
४।०२७।०४५अ अथैवम् उक्तः प्रणिधाय लक्ष्मणः; कृताञ्जलिस् तत् प्रतिपूज्य भाषितम्  
४।०२७।०४५च् उवाच रामं स्वभिराम दर्शनम्; प्रदर्शयन् दर्शनम् आत्मनः शुभम्  
४।०२७।०४६अ यथोक्तम् एतत् तव सर्वम् ईप्सितम्; नरेन्द्र कर्ता नचिराद् धरीश्वरः  
४।०२७।०४६च् शरत्प्रतीक्षः क्षमताम् इमं भवाञ्; जलप्रपातं रिपुनिग्रहे धृतः  
४।०२८।००१अ समीक्ष्य विमलं व्योम गतविद्युद्बलाहकम्  
४।०२८।००१च् सारसारवसङ्घुष्टं रम्यज्योत्स्नानुलेपनम्  
४।०२८।००२अ समृद्धार्थं च सुग्रीवं मन्दधर्मार्थसङ्ग्रहम्  
४।०२८।००२च् अत्यर्थम् असतां मार्गम् एकान्तगतमानसं  
४।०२८।००३अ निवृत्तकार्यं सिद्धार्थं प्रमदाभिरतं सदा  
४।०२८।००३च् प्राप्तवन्तम् अभिप्रेतान् सर्वान् एव मनोरथान्  
४।०२८।००४अ स्वां च पात्नीम् अभिप्रेतां तारां चापि समीप्सिताम्  
४।०२८।००४च् विहरन्तम् अहोरात्रं कृतार्थं विगतज्वलम्  
४।०२८।००५अ क्रीडन्तम् इव देवेशं नन्दने ऽप्सरसां गणैः  
४।०२८।००५च् मन्त्रिषु न्यस्तकार्यं च मन्त्रिणाम् अनवेक्षकम्  
४।०२८।००६अ उत्सन्नराज्यसन्देशं कामवृत्तम् अवस्थितम्  
४।०२८।००६च् निश्चितार्थो ऽर्थतत्त्वज्ञः कालधर्मविशेषवित्  
४।०२८।००७अ प्रसाद्य वाक्यैर् मधुरैर् हेतुमद्भिर् मनोरमैः  
४।०२८।००७च् वाक्यविद् वाक्यतत्त्वज्ञं हरीशं मारुतात्मजः  
४।०२८।००८अ हितं तथ्यं च पथ्यं च सामधर्मार्थनीतिमत्  
४।०२८।००८च् प्रणयप्रीतिसंयुक्तं विश्वासकृतनिश्चयम्  
४।०२८।००८ए हरीश्वरम् उपागम्य हनुमान् वाक्यम् अब्रवीत्  
४।०२८।००९अ राज्यं प्राप्तं यशश् चैव कौली श्रीर् अभिवर्थिता  
४।०२८।००९च् मित्राणां सङ्ग्रहः शेषस् तद् भवान् कर्तुम् अर्हति  
४।०२८।०१०अ यो हि मित्रेषु कालज्ञः सततं साधु वर्तते  
४।०२८।०१०च् तस्य राज्यं च कीर्तिश् च प्रतापश् चाभिवर्धते  
४।०२८।०११अ यस्य कोशश् च दण्डश् च मित्राण्य् आत्मा च भूमिप  
४।०२८।०११च् समवेतानि सर्वाणि स राज्यं महद् अश्नुते  
४।०२८।०१२अ तद् भवान् वृत्तसम्पन्नः स्थितः पथि निरत्यये  
४।०२८।०१२च् मित्रार्थम् अभिनीतार्थं यथावत् कर्तुम् अर्हति  
४।०२८।०१३अ यस् तु कालव्यतीतेषु मित्रकार्येषु वर्तते  
४।०२८।०१३च् स कृत्वा महतो ऽप्य् अर्थान् न मित्रार्थेन युज्यते  
४।०२८।०१४अ क्रियतां राघवस्यैतद् वैदेह्याः परिमार्गणम्  
४।०२८।०१४च् तद् इदं वीर कार्यं ते कालातीतम् अरिन्दम  
४।०२८।०१५अ न च कालम् अतीतं ते निवेदयति कालवित्  
४।०२८।०१५च् त्वरमाणो ऽपि सन् प्राज्ञस् तव राजन् वशानुगः  
४।०२८।०१६अ कुलस्य केतुः स्फीतस्य दीर्घबन्धुश् च राघवः  
४।०२८।०१६च् अप्रमेयप्रभावश् च स्वयं चाप्रतिमो गुणैः  
४।०२८।०१७अ तस्य त्वं कुरु वै कार्यं पूर्वं तेन कृतं तव  
४।०२८।०१७च् हरीश्वर हरिश्रेष्ठान् आज्ञापयितुम् अर्हसि  
४।०२८।०१८अ न हि तावद् भवेत् कालो व्यतीतश् चोदनाद् ऋते  
४।०२८।०१८च् चोदितस्य हि कार्यस्य भवेत् कालव्यतिक्रमः  
४।०२८।०१९अ अकर्तुर् अपि कार्यस्य भवान् कर्ता हरीश्वर  
४।०२८।०१९च् किं पुनः प्रतिकर्तुस् ते राज्येन च धनेन च  
४।०२८।०२०अ शक्तिमान् असि विक्रान्तो वानरर्ष्क गणेश्वर  
४।०२८।०२०च् कर्तुं दाशरथेः प्रीतिम् आज्ञायां किं नु सज्जसे  
४।०२८।०२१अ कामं खलु शरैर् शक्तः सुरासुरमहोरगान्  
४।०२८।०२१च् वशे दाशरथिः कर्तुं त्वत्प्रतिज्ञां तु काङ्क्षते  
४।०२८।०२२अ प्राणत्यागाविशङ्केन कृतं तेन तव प्रियम्  
४।०२८।०२२च् तस्य मार्गाम वैदेहीं पृथिव्याम् अपि चाम्बरे  
४।०२८।०२३अ न देवा न च गन्धर्वा नासुरा न मरुद्गणाः  
४।०२८।०२३च् न च यक्षा भयं तस्य कुर्युः किम् उत राक्षसाः  
४।०२८।०२४अ तद् एवं शक्तियुक्तस्य पूर्वं प्रियकृतस् तथा  
४।०२८।०२४च् रामस्यार्हसि पिङ्गेश कर्तुं सर्वात्मना प्रियम्  
४।०२८।०२५अ नाधस्ताद् अवनौ नाप्सु गतिर् नोपरि चाम्बरे  
४।०२८।०२५च् कस्य चित् सज्जते ऽस्माकं कपीश्वर तवाज्ञया  
४।०२८।०२६अ तद् आज्ञापय कः किं ते कृते वसतु कुत्र चित्  
४।०२८।०२६च् हरयो ह्य् अप्रधृष्यास् ते सन्ति कोट्यग्रतो ऽनघ  
४।०२८।०२७अ तस्य तद्वचनं श्रुत्वा काले साधुनिवेदितम्  
४।०२८।०२७च् सुग्रीवः सत्त्वसम्पन्नश् चकार मतिम् उत्तमाम्  
४।०२८।०२८अ स सन्दिदेशाभिमतं नीलं नित्यकृतोद्यमम्  
४।०२८।०२८च् दिक्षु सर्वासु सर्वेषां सैन्यानाम् उपसङ्ग्रहे  
४।०२८।०२९अ यथा सेना समग्रा मे यूथपालाश् च सर्वशः  
४।०२८।०२९च् समागच्छन्त्य् असङ्गेन सेनाग्राणि तथा कुरु  
४।०२८।०३०अ ये त्व् अन्तपालाः प्लवगाः शीघ्रगा व्यवसायिनः  
४।०२८।०३०च् समानयन्तु ते सैन्यं त्वरिताः शासनान् मम  
४।०२८।०३०ए स्वयं चानन्तरं सैन्यं भवान् एवानुपश्यतु  
४।०२८।०३१अ त्रिपञ्चरात्राद् ऊर्ध्वं यः प्राप्नुयान् नेह वानरः  
४।०२८।०३१च् तस्य प्राणान्तिको दण्डो नात्र कार्या विचारणा  
४।०२८।०३२अ हरींश् च वृद्धान् उपयातु साङ्गदो; भवान् ममाज्ञाम् अधिकृत्य निश्चिताम्  
४।०२८।०३२च् इति व्यवस्थां हरिपुङ्गवेश्वरो; विधाय वेश्म प्रविवेश वीर्यवान्  
४।०२९।००१अ गुहां प्रविष्टे सुग्रीवे विमुक्ते गगने घनैः  
४।०२९।००१च् वर्षरात्रोषितो रामः कामशोकाभिपीडितः  
४।०२९।००२अ पाण्डुरं गगनं दृष्ट्वा विमलं चन्द्रमण्डलम्  
४।०२९।००२च् शारदीं रजनीं चैव दृष्ट्वा ज्योत्स्नानुलेपनाम्  
४।०२९।००३अ कामवृत्तं च सुग्रीवं नष्टां च जनकात्मजाम्  
४।०२९।००३च् बुद्ध्वा कालम् अतीतं च मुमोह परमातुरः  
४।०२९।००४अ स तु सञ्ज्ञाम् उपागम्य मुहूर्तान् मतिमान् पुनः  
४।०२९।००४च् मनःस्थाम् अपि वैदेहीं चिन्तयाम् आस राघवः  
४।०२९।००५अ आसीनः पर्वतस्याग्रे हेमधातुविभूषिते  
४।०२९।००५च् शारदं गगनं दृष्ट्व जगाम मनसा प्रियाम्  
४।०२९।००६अ दृष्ट्वा च विमलं व्योम गतविद्युद्बलाहकम्  
४।०२९।००६च् सारसारवसङ्घुष्टं विललापार्तया गिरा  
४।०२९।००७अ सारसारवसन्नादैः सारसारवनादिनी  
४।०२९।००७च् याश्रमे रमते बाला साद्य मे रमते कथम्  
४।०२९।००८अ पुष्पितांश् चासनान् दृष्ट्वा काञ्चनान् इव निर्मलान्  
४।०२९।००८च् कथं स रमते बाला पश्यन्ती माम् अपश्यती  
४।०२९।००९अ या पुरा कलहंसानां स्वरेण कलभाषिणी  
४।०२९।००९च् बुध्यते चारुसर्वाङ्गी साद्य मे बुध्यते कथम्  
४।०२९।०१०अ निःस्वनं चक्रवाकानां निशम्य सहचारिणाम्  
४।०२९।०१०च् पुण्डरीकविशालाक्षी कथम् एषा भविष्यति  
४।०२९।०११अ सरांसि सरितो वापीः काननानि वनानि च  
४।०२९।०११च् तां विना मृगशावाक्षीं चरन् नाद्य सुखं लभे  
४।०२९।०१२अ अपि तां मद्वियोगाच् च सौकुमार्याच् च भामिनीम्  
४।०२९।०१२च् न दूरं पीडयेत् कामः शरद्गुणनिरन्तरः  
४।०२९।०१३अ एवमादि नरश्रेष्ठो विललाप नृपात्मजः  
४।०२९।०१३च् विहङ्ग इव सारङ्गः सलिलं त्रिदशेश्वरात्  
४।०२९।०१४अ ततश् चञ्चूर्य रम्येषु फलार्थी गिरिसानुषु  
४।०२९।०१४च् ददर्श पर्युपावृत्तो लक्ष्मीवांल् लक्ष्मणो ऽग्रजम्  
४।०२९।०१५अ तं चिन्तया दुःसहया परीतम्; विसञ्ज्ञम् एकं विजने मनस्वी  
४।०२९।०१५च् भ्रातुर् विषादात् परितापदीनः; समीक्ष्य सौमित्रिर् उवाच रामम्  
४।०२९।०१६अ किम् आर्य कामस्य वशङ्गतेन; किम् आत्मपौरुष्यपराभवेन  
४।०२९।०१६च् अयं सदा संहृइयते समाधिः; किम् अत्र योगेन निवर्तितेन  
४।०२९।०१७अ क्रियाभियोगं मनसः प्रसादम्; समाधियोगानुगतं च कालम्  
४।०२९।०१७च् सहायसामर्थ्यम् अदीनसत्त्व; स्वकर्महेतुं च कुरुष्व हेतुम्  
४।०२९।०१८अ न जानकी मानववंशनाथ; त्वया सनाथा सुलभा परेण  
४।०२९।०१८च् न चाग्निचूडां ज्वलिताम् उपेत्य; न दह्यते वीरवरार्ह कश् चित्  
४।०२९।०१९अ सलक्ष्मणं लक्ष्मणम् अप्रधृष्यम्; स्वभावजं वाक्यम् उवाच रामः  
४।०२९।०१९च् हितं च पथ्यं च नयप्रसक्तम्; ससामधर्मार्थसमाहितं च  
४।०२९।०२०अ निःसंशयं कार्यम् अवेक्षितव्यम्; क्रियाविशेषो ह्य् अनुवर्तितव्यः  
४।०२९।०२०च् ननु प्रवृत्तस्य दुरासदस्य; कुमारकार्यस्य फलं न चिन्त्यम्  
४।०२९।०२१अ अथ पद्मपलाशाक्षीं मैथिलीम् अनुचिन्तयन्  
४।०२९।०२१च् उवाच लक्ष्मणं रामो मुखेन परिशुष्यता  
४।०२९।०२२अ तर्पयित्वा सहस्राक्षः सलिलेन वसुन्धराम्  
४।०२९।०२२च् निर्वर्तयित्वा सस्यानि कृतकर्मा व्यवस्थितः  
४।०२९।०२३अ स्निग्धगम्भीरनिर्घोषाः शैलद्रुमपुरोगमाः  
४।०२९।०२३च् विसृज्य सलिलं मेघाः परिश्रान्ता नृपात्मज  
४।०२९।०२४अ नीलोत्पलदलश्यामः श्यामीकृत्वा दिशो दश  
४।०२९।०२४च् विमदा इव मातङ्गाः शान्तवेगाः पयोधराः  
४।०२९।०२५अ जलगर्भा महावेगाः कुटजार्जुनगन्धिनः  
४।०२९।०२५च् चरित्वा विरताः सौम्य वृष्टिवाताः समुद्यताः  
४।०२९।०२६अ घनानां वारणानां च मयूराणां च लक्ष्मण  
४।०२९।०२६च् नादः प्रस्रवणानां च प्रशान्तः सहसानघ  
४।०२९।०२७अ अभिवृष्टा महामेघैर् निर्मलाश् चित्रसानवः  
४।०२९।०२७च् अनुलिप्ता इवाभान्ति गिरयश् चन्द्ररश्मिभिः  
४।०२९।०२८अ दर्शयन्ति शरन्नद्यः पुलिनानि शनैः शनैः  
४।०२९।०२८च् नवसङ्गमसव्रीडा जघनानीव योषितः  
४।०२९।०२९अ प्रसन्नसलिलाः सौम्य कुररीभिर् विनादिताः  
४।०२९।०२९च् चक्रवाकगणाकीर्णा विभान्ति सलिलाशयाः  
४।०२९।०३०अ अन्योन्यबद्धवैराणां जिगीषूणां नृपात्मज  
४।०२९।०३०च् उद्योगसमयः सौम्य पार्थिवानाम् उपस्थितः  
४।०२९।०३१अ इयं सा प्रथमा यात्रा पार्थिवानां नृपात्मज  
४।०२९।०३१च् न च पश्यामि सुग्रीवम् उद्योगं वा तथाविधम्  
४।०२९।०३२अ चत्वारो वार्षिका मासा गता वर्षशतोपमाः  
४।०२९।०३२च् मम शोकाभितप्तस्य सौम्य सीताम् अपश्यतः  
४।०२९।०३३अ प्रियाविहीने दुःखार्ते हृतराज्ये विवासिते  
४।०२९।०३३च् कृपां न कुरुते राजा सुग्रीवो मयि लक्ष्मण  
४।०२९।०३४अ अनाथो हृतराज्यो ऽयं रावणेन च धर्षितः  
४।०२९।०३४च् दीनो दूरगृहः कामी मां चैव शरणं गतः  
४।०२९।०३५अ इत्य् एतैः कारणैः सौम्य सुग्रीवस्य दुरात्मनः  
४।०२९।०३५च् अहं वानरराजस्य परिभूतः परन्तप  
४।०२९।०३६अ स कालं परिसङ्ख्याय सीतायाः परिमार्गणे  
४।०२९।०३६च् कृतार्थः समयं कृत्वा दुर्मतिर् नावबुध्यते  
४।०२९।०३७अ त्वं प्रविश्य च किष्किन्धां ब्रूहि वानरपुङ्गवम्  
४।०२९।०३७च् मूर्खं ग्राम्य सुखे सक्तं सुग्रीवं वचनान् मम  
४।०२९।०३८अ अर्थिनाम् उपपन्नानां पूर्वं चाप्य् उपकारिणाम्  
४।०२९।०३८च् आशां संश्रुत्य यो हन्ति स लोके पुरुषाधमः  
४।०२९।०३९अ शुभं वा यदि वा पापं यो हि वाक्यम् उदीरितम्  
४।०२९।०३९च् सत्येन परिगृह्णाति स वीरः पुरुषोत्तमः  
४।०२९।०४०अ कृतार्था ह्य् अकृतार्थानां मित्राणां न भवन्ति ये  
४।०२९।०४०च् तान् मृतान् अपि क्रव्यादः कृतघ्नान् नोपभुञ्जते  
४।०२९।०४१अ नूनं काञ्चनपृष्ठस्य विकृष्टस्य मया रणे  
४।०२९।०४१च् द्रष्टुम् इच्छन्ति चापस्य रूपं विद्युद्गणोपमम्  
४।०२९।०४२अ घोरं ज्यातलनिर्घोषं क्रुद्धस्य मम संयुगे  
४।०२९।०४२च् निर्घोषम् इव वज्रस्य पुनः संश्रोतुम् इच्छति  
४।०२९।०४३अ कामम् एवं गते ऽप्य् अस्य परिज्ञाते पराक्रमे  
४।०२९।०४३च् त्वत्सहायस्य मे वीर न चिन्ता स्यान् नृपात्मज  
४।०२९।०४४अ यदर्थम् अयम् आरम्भः कृतः परपुरञ्जय  
४।०२९।०४४च् समयं नाभिजानाति कृतार्थः प्लवगेश्वरः  
४।०२९।०४५अ वर्षासमयकालं तु प्रतिज्ञाय हरीश्वरः  
४।०२९।०४५च् व्यतीतांश् चतुरो मासान् विहरन् नावबुध्यते  
४।०२९।०४६अ सामात्यपरिषत् क्रीडन् पानम् एवोपसेवते  
४।०२९।०४६च् शोकदीनेषु नास्मासु सुग्रीवः कुरुते दयाम्  
४।०२९।०४७अ उच्यतां गच्छ सुग्रीवस् त्वया वत्स महाबल  
४।०२९।०४७च् मम रोषस्य यद्रूपं ब्रूयाश् चैनम् इदं वचः  
४।०२९।०४८अ न च सङ्कुचितः पन्था येन वाली हतो गतः  
४।०२९।०४८च् समये तिष्ठ सुग्रीवमा वालिपथम् अन्वगाः  
४।०२९।०४९अ एक एव रणे वाली शरेण निहतो मया  
४।०२९।०४९च् त्वां तु सत्याद् अतिक्रान्तं हनिष्यामि सबान्धवम्  
४।०२९।०५०अ तद् एवं विहिते कार्ये यद् धितं पुरुषर्षभ  
४।०२९।०५०च् तत् तद् ब्रूहि नरश्रेष्ठ त्वर कालव्यतिक्रमः  
४।०२९।०५१अ कुरुष्व सत्यं मयि वानरेश्वर; प्रतिश्रुतं धर्मम् अवेक्ष्य शाश्वतम्  
४।०२९।०५१च् मा वालिनं प्रेत्य गतो यमक्षयम्; त्वम् अद्य पश्येर् मम चोदितैः शरैः  
४।०२९।०५२अ स पूर्वजं तीव्रविवृद्धकोपम्; लालप्यमानं प्रसमीक्ष्य दीनम्  
४।०२९।०५२च् चकार तीव्रां मतिम् उग्रतेजा; हरीश्वरमानववंशनाथः  
४।०३०।००१अ स कामिनं दीनम् अदीनसत्त्वः; शोकाभिपन्नं समुदीर्णकोपम्  
४।०३०।००१च् नरेन्द्रसूनुर् नरदेवपुत्रम्; रामानुजः पूर्वजम् इत्य् उवाच  
४।०३०।००२अ न वानरः स्थास्यति साधुवृत्ते; न मंस्यते कार्यफलानुषङ्गान्  
४।०३०।००२च् न भक्ष्यते वानरराज्यलक्ष्मीम्; तथा हि नाभिक्रमते ऽस्य बुद्धिः  
४।०३०।००३अ मतिक्षयाद् ग्राम्यसुखेषु सक्तस्; तव प्रसादाप्रतिकारबुद्धिः  
४।०३०।००३च् हतो ऽग्रजं पश्यतु वालिनं स; न राज्यम् एवं विगुणस्य देयम्  
४।०३०।००४अ न धारये कोपम् उदीर्णवेगम्; निहन्मि सुग्रीवम् असत्यम् अद्य  
४।०३०।००४च् हरिप्रवीरैः सह वालिपुत्रो; नरेन्द्रपत्न्या विचयं करोतु  
४।०३०।००५अ तम् आत्तबाणासनम् उत्पतन्तम्; निवेदितार्थं रणचण्डकोपम्  
४।०३०।००५च् उवच रामः परवीरहन्ता; स्ववेक्षितं सानुनयं च वाक्यम्  
४।०३०।००६अ न हि वै त्वद्विधो लोके पापम् एवं समाचरेत्  
४।०३०।००६च् पापम् आर्येण यो हन्ति स वीरः पुरुषोत्तमः  
४।०३०।००७अ नेदम् अद्य त्वया ग्राह्यं साधुवृत्तेन लक्ष्मण  
४।०३०।००७च् तां प्रीतिम् अनुवर्तस्व पूर्ववृत्तं च सङ्गतम्  
४।०३०।००८अ सामोपहितया वाचा रूक्षाणि परिवर्जयन्  
४।०३०।००८च् वक्तुम् अर्हसि सुग्रीवं व्यतीतं कालपर्यये  
४।०३०।००९अ सोऽ ग्रजेनानुशिष्टार्थो यथावत् पुरुषर्षभः  
४।०३०।००९च् प्रविवेश पुरीं वीरो लक्ष्मणः परवीरहा  
४।०३०।०१०अ ततः शुभमतिः प्राज्ञो भ्रातुः प्रियहिते रतः  
४।०३०।०१०च् लक्ष्मणः प्रतिसंरब्धो जगाम भवनं कपेः  
४।०३०।०११अ शक्रबाणासनप्रख्यं धनुः कालान्तकोपमः  
४।०३०।०११च् प्रगृह्य गिरिशृङ्गाभं मन्दरः सानुमान् इव  
४।०३०।०१२अ यथोक्तकारी वचनम् उत्तरं चैव सोत्तरम्  
४।०३०।०१२च् बृहस्पतिसमो बुद्ध्या मत्त्वा रामानुजस् तदा  
४।०३०।०१३अ कामक्रोधसमुत्थेन भ्रातुः कोपाग्निना वृतः  
४।०३०।०१३च् प्रभञ्जन इवाप्रीतः प्रययौ लक्ष्मणस् तदा  
४।०३०।०१४अ सालतालाश्वकर्णांश् च तरसा पातयन् बहून्  
४।०३०।०१४च् पर्यस्यन् गिरिकूटानि द्रुमान् अन्यांश् च वेगतः  
४।०३०।०१५अ शिलाश् च शकलीकुर्वन् पद्भ्यां गज इवाशुगः  
४।०३०।०१५च् दूरम् एकपदं त्यक्त्वा ययौ कार्यवशाद् द्रुतम्  
४।०३०।०१६अ ताम् अपश्यद् बलाकीर्णां हरिराजमहापुरीम्  
४।०३०।०१६च् दुर्गाम् इक्ष्वाकुशार्दूलः किष्किन्धां गिरिसङ्कटे  
४।०३०।०१७अ रोषात् प्रस्फुरमाणौष्ठः सुग्रीवं प्रति कल्ष्मणः  
४।०३०।०१७च् ददर्श वानरान् भीमान् किष्किन्धाया बहिश्चरान्  
४।०३०।०१८अ शैलशृङ्गाणि शतशः प्रवृद्धांश् च महीरुहान्  
४।०३०।०१८च् जगृहुः कुञ्जरप्रख्या वानराः पर्वतान्तरे  
४।०३०।०१९अ तान् गृहीतप्रहरणान् हरीन् दृष्ट्वा तु लक्ष्मणः  
४।०३०।०१९च् बभूव द्विगुणं क्रुद्धो बह्विन्धन इवानलः  
४।०३०।०२०अ तं ते भयपरीताङ्गाः क्रुद्धं दृष्ट्वा प्लवङ्गमाः  
४।०३०।०२०च् कालमृत्युयुगान्ताभं शतशो विद्रुता दिशः  
४।०३०।०२१अ ततः सुग्रीवभवनं प्रविश्य हरिपुङ्गवाः  
४।०३०।०२१च् क्रोधम् आगमनं चैव लक्ष्मणस्य न्यवेदयन्  
४।०३०।०२२अ तारया सहितः कामी सक्तः कपिवृषो रहः  
४।०३०।०२२च् न तेषां कपिवीराणां शुश्राव वचनं तदा  
४।०३०।०२३अ ततः सचिवसन्दिष्टा हरयो रोमहर्षणाः  
४।०३०।०२३च् गिरिकुञ्जरमेघाभा नगर्या निर्ययुस् तदा  
४।०३०।०२४अ नखदंष्ट्रायुधा घोराः सर्वे विकृतदर्शनाः  
४।०३०।०२४च् सर्वे शार्दूलदर्पाश् च सर्वे च विकृताननाः  
४।०३०।०२५अ दशनागबलाः के चित् के चिद् दशगुणोत्तराः  
४।०३०।०२५च् के चिन् नागसहस्रस्य बभूवुस् तुल्यविक्रमाः  
४।०३०।०२६अ कृत्स्नां हि कपिभिर् व्याप्तां द्रुमहस्तैर् महाबलैः  
४।०३०।०२६च् अपश्यल् लक्ष्मणः क्रुद्धः किष्किन्धां तां दुरासदम्  
४।०३०।०२७अ ततस् ते हरयः सर्वे प्राकारपरिखान्तरात्  
४।०३०।०२७च् निष्क्रम्योदग्रसत्त्वास् तु तस्थुर् आविष्कृतं तदा  
४।०३०।०२८अ सुग्रीवस्य प्रमादं च पूर्वजं चार्तम् आत्मवान्  
४।०३०।०२८च् बुद्ध्वा कोपवशं वीरः पुनर् एव जगाम सः  
४।०३०।०२९अ स दीर्घोष्णमहोच्छ्वासः कोपसंरक्तलोचनः  
४।०३०।०२९च् बभूव नरशार्दूलसधूम इव पावकः  
४।०३०।०३०अ बाणशल्यस्फुरज्जिह्वः सायकासनभोगवान्  
४।०३०।०३०च् स्वतेजोविषसङ्घातः पञ्चास्य इव पन्नगः  
४।०३०।०३१अ तं दीप्तम् इव कालाग्निं नागेन्द्रम् इव कोपितम्  
४।०३०।०३१च् समासाद्याङ्गदस् त्रासाद् विषादम् अगमद् भृशम्  
४।०३०।०३२अ सो ऽङ्गदं रोषताम्राक्षः सन्दिदेश महायशाः  
४।०३०।०३२च् सुग्रीवः कथ्यतां वत्स ममागमनम् इत्य् उत  
४।०३०।०३३अ एष रामानुजः प्राप्तस् त्वत्सकाशम् अरिन्दमः  
४।०३०।०३३च् भ्रातुर् व्यसनसन्तप्तो द्वारि तिष्ठति लक्ष्मणः  
४।०३०।०३४अ लक्ष्मणस्य वचः श्रुत्वा शोकाविष्टो ऽङ्गदो ऽब्रवीत्  
४।०३०।०३४च् पितुः समीपम् आगम्य सौमित्रिर् अयम् आगतः  
४।०३०।०३५अ ते महौघनिभं दृष्ट्वा वज्राशनिसमस्वनम्  
४।०३०।०३५च् सिंहनादं समं चक्रुर् लक्ष्मणस्य समीपतः  
४।०३०।०३६अ तेन शब्देन महता प्रत्यबुध्यत वानरः  
४।०३०।०३६च् मदविह्वलताम्राक्षो व्याकुलस्रग्विभूषणः  
४।०३०।०३७अ अथाङ्गदवचः श्रुत्वा तेनैव च समागतौ  
४।०३०।०३७च् मन्त्रिणो वानरेन्द्रस्य सम्मतोदारदर्शिनौ  
४।०३०।०३८अ प्लक्षश् चैव प्रभावश् च मन्त्रिणाव् अर्थधर्मयोः  
४।०३०।०३८च् वक्तुम् उच्चावचं प्राप्तं लक्ष्मणं तौ शशंसतुः  
४।०३०।०३९अ प्रसादयित्वा सुग्रीवं वचनैः सामनिश्चितैः  
४।०३०।०३९च् आसीनं पर्युपासीनौ यथा शक्रं मरुत्पतिम्  
४।०३०।०४०अ सत्यसन्धौ महाभागौ भ्रातरौ रामलक्ष्मणौ  
४।०३०।०४०च् वयस्य भावं सम्प्राप्तौ राज्यार्हौ राज्यदायिनौ  
४।०३०।०४१अ तयोर् एको धनुष्पाणिर् द्वारि तिष्ठति लक्ष्मणः  
४।०३०।०४१च् यस्य भीताः प्रवेपन्ते नादान् मुञ्चन्ति वानराः  
४।०३०।०४२अ स एष राघवभ्राता लक्ष्मणो वाक्यसारथिः  
४।०३०।०४२च् व्यवसाय रथः प्राप्तस् तस्य रामस्य शासनात्  
४।०३०।०४३अ तस्य मूर्ध्ना प्रणम्य त्वं सपुत्रः सह बन्धुभिः  
४।०३०।०४३च् राजंस् तिष्ठ स्वसमये भव सत्यप्रतिश्रवः  
४।०३१।००१अ अङ्गदस्य वचः श्रुत्वा सुग्रीवः सचिवैः सह  
४।०३१।००१च् लक्ष्मणं कुपितं श्रुत्वा मुमोचासनम् आत्मवान्  
४।०३१।००२अ सचिवान् अब्रवीद् वाक्यं निश्चित्य गुरुलाघवम्  
४।०३१।००२च् मन्त्रज्ञान् मन्त्रकुशलो मन्त्रेषु परिनिष्ठितः  
४।०३१।००३अ न मे दुर्व्याहृतं किं चिन् नापि मे दुरनुष्ठितम्  
४।०३१।००३च् लक्ष्मणो राघवभ्राता क्रुद्धः किम् इति चिन्तये  
४।०३१।००४अ असुहृद्भिर् ममामित्रैर् नित्यम् अन्तरदर्शिभिः  
४।०३१।००४च् मम दोषान् असम्भूताञ् श्रावितो राघवानुजः  
४।०३१।००५अ अत्र तावद् यथाबुद्धि सर्वैर् एव यथाविधि  
४।०३१।००५च् भवद्भिर् निश्चयस् तस्य विज्ञेयो निपुणं शनैः  
४।०३१।००६अ न खल्व् अस्ति मम त्रासो लक्ष्मणान् नापि राघवात्  
४।०३१।००६च् मित्रं त्व् अस्थान कुपितं जनयत्य् एव सम्भ्रमम्  
४।०३१।००७अ सर्वथा सुकरं मित्रं दुष्करं परिपालनम्  
४।०३१।००७च् अनित्यत्वात् तु चित्तानां प्रीतिर् अल्पे ऽपि भिद्यते  
४।०३१।००८अ अतोनिमित्तं त्रस्तो ऽहं रामेण तु महात्मना  
४।०३१।००८च् यन् ममोपकृतं शक्यं प्रतिकर्तुं न तन् मया  
४।०३१।००९अ सुग्रीवेणैवम् उक्तस् तु हनुमान् हरिपुङ्गवः  
४।०३१।००९च् उवाच स्वेन तर्केण मध्ये वानरमन्त्रिणाम्  
४।०३१।०१०अ सर्वथा नैतद् आश्चर्यं यत् त्वं हरिगणेश्वर  
४।०३१।०१०च् न विस्मरसि सुस्निग्धम् उपकारकृतं शुभम्  
४।०३१।०११अ राघवेण तु शूरेण भयम् उत्सृज्य दूरतः  
४।०३१।०११च् त्वत्प्रियार्थं हतो वाली शक्रतुल्यपराक्रमः  
४।०३१।०१२अ सर्वथा प्रणयात् क्रुद्धो राघवो नात्र संशयः  
४।०३१।०१२च् भ्रातरं स प्रहितवांल् लक्ष्मणं लक्ष्मिवर्धनम्  
४।०३१।०१३अ त्वं प्रमत्तो न जानीषे कालं कलविदां वर  
४।०३१।०१३च् फुल्लसप्तच्छदश्यामा प्रवृत्ता तु शरच् छिवा  
४।०३१।०१४अ निर्मल ग्रहनक्षत्रा द्यौः प्रनष्टबलाहका  
४।०३१।०१४च् प्रसन्नाश् च दिशः सर्वाः सरितश् च सरांसि च  
४।०३१।०१५अ प्राप्तम् उद्योगकालं तु नावैषि हरिपुङ्गव  
४।०३१।०१५च् त्वं प्रमत्त इति व्यक्तं लक्ष्मणो ऽयम् इहागतः  
४।०३१।०१६अ आर्तस्य हृतदारस्य परुषं पुरुषान्तरात्  
४।०३१।०१६च् वचनं मर्षणीयं ते राघवस्य महात्मनः  
४।०३१।०१७अ कृतापराधस्य हि ते नान्यत् पश्याम्य् अहं क्षमम्  
४।०३१।०१७च् अन्तरेणाञ्जलिं बद्ध्वा लक्ष्मणस्य प्रसादनात्  
४।०३१।०१८अ नियुक्तैर् मन्त्रिभिर् वाच्यो अवश्यं पार्थिवो हितम्  
४।०३१।०१८च् अत एव भयं त्यक्त्वा ब्रवीम्य् अवधृतं वचः  
४।०३१।०१९अ अभिक्रुद्धः समर्थो हि चापम् उद्यम्य राघवः  
४।०३१।०१९च् सदेवासुरगन्धर्वं वशे स्थापयितुं जगत्  
४।०३१।०२०अ न स क्षमः कोपयितुं यः प्रसाद्य पुनर् भवेत्  
४।०३१।०२०च् पूर्वोपकारं स्मरता कृतज्ञेन विशेषतः  
४।०३१।०२१अ तस्य मूर्ध्ना प्रणम्य त्वं सपुत्रः ससुहृज्जनः  
४।०३१।०२१च् राजंस् तिष्ठ स्वसमये भर्तुर् भार्येव तद्वशे  
४।०३१।०२२अ न रामरामानुजशासनं त्वया; कपीन्द्रयुक्तं मनसाप्य् अपोहितुम्  
४।०३१।०२२च् मनो हि ते ज्ञास्यति मानुषं बलम्; सराघवस्यास्य सुरेन्द्रवर्चसः  
४।०३२।००१अ अथ प्रतिसमादिष्टो लक्ष्मणः परवीरहा  
४।०३२।००१च् प्रविवेश गुहां घोरां किष्किन्धां रामशासनात्  
४।०३२।००२अ द्वारस्था हरयस् तत्र महाकाया महाबलाः  
४।०३२।००२च् बभूवुर् लक्ष्मणं दृष्ट्वा सर्वे प्राञ्जलयः स्थिताः  
४।०३२।००३अ निःश्वसन्तं तु तं दृष्ट्वा क्रुद्धं दशरथात्मजम्  
४।०३२।००३च् बभूवुर् हरयस् त्रस्ता न चैनं पर्यवारयन्  
४।०३२।००४अ स तं रत्नमयीं श्रीमान् दिव्यां पुष्पितकाननाम्  
४।०३२।००४च् रम्यां रत्नसमाकीर्णां ददर्श महतीं गुहाम्  
४।०३२।००५अ हर्म्यप्रासादसम्बाधां नानापण्योपशोभिताम्  
४।०३२।००५च् सर्वकामफलैर् वृक्षैः पुष्पितैर् उपशोभिताम्  
४।०३२।००६अ देवगन्धर्वपुत्रैश् च वानरैः कामरूपिभिः  
४।०३२।००६च् दिव्य माल्याम्बरधारैः शोभितां प्रियदर्शनैः  
४।०३२।००७अ चन्दनागरुपद्मानां गन्धैः सुरभिगन्धिनाम्  
४।०३२।००७च् मैरेयाणां मधूनां च सम्मोदितमहापथाम्  
४।०३२।००८अ विन्ध्यमेरुगिरिप्रस्थैः प्रासादैर् नैकभूमिभिः  
४।०३२।००८च् ददर्श गिरिनद्यश् च विमलास् तत्र राघवः  
४।०३२।००९अ अङ्गदस्य गृहं रम्यं मैन्दस्य द्विविदस्य च  
४।०३२।००९च् गवयस्य गवाक्षस्य गजस्य शरभस्य च  
४।०३२।०१०अ विद्युन्मालेश् च सम्पातेः सूर्याक्षस्य हनूमतः  
४।०३२।०१०च् वीरबाहोः सुबाहोश् च नलस्य च महात्मनः  
४।०३२।०११अ कुमुदस्य सुषेणस्य तारजाम्बवतोस् तथा  
४।०३२।०११च् दधिवक्त्रस्य नीलस्य सुपाटलसुनेत्रयोः  
४।०३२।०१२अ एतेषां कपिमुख्यानां राजमार्गे महात्मनाम्  
४।०३२।०१२च् ददर्श गृहमुख्यानि महासाराणि लक्ष्मणः  
४।०३२।०१३अ पाण्डुराभ्रप्रकाशानि दिव्यमाल्ययुतानि च  
४।०३२।०१३च् प्रभूतधनधान्यानि स्त्रीरत्नैः शोभितानि च  
४।०३२।०१४अ पाण्डुरेण तु शैलेन परिक्षिप्तं दुरासदम्  
४।०३२।०१४च् वानरेन्द्रगृहं रम्यं महेन्द्रसदनोपमम्  
४।०३२।०१५अ शुल्कैः प्रासादशिखरैः कैलासशिखरोपमैः  
४।०३२।०१५च् सर्वकामफलैर् वृक्षैः पुष्टितैर् उपशोभितम्  
४।०३२।०१६अ महेन्द्रदत्तैः श्रीमद्भिर् नीलजीमूतसन्निभैः  
४।०३२।०१६च् दिव्यपुष्पफलैर् वृक्षैः शीतच्छायैर् मनोरमैः  
४।०३२।०१७अ हरिभिः संवृतद्वारं बलिभिः शस्त्रपाणिभिः  
४।०३२।०१७च् दिव्यमाल्यावृतं शुभ्रं तप्तकाञ्चनतोरणम्  
४।०३२।०१८अ सुग्रीवस्य गृहं रम्यं प्रविवेश महाबलः  
४।०३२।०१८च् अवार्यमाणः सौमित्रिर् महाभ्रम् इव भास्करः  
४।०३२।०१९अ स सप्त कक्ष्या धर्मात्मा यानासनसमावृताः  
४।०३२।०१९च् प्रविश्य सुमहद् गुप्तं ददर्शान्तःपुरं महत्  
४।०३२।०२०अ हैमराजतपर्यङ्कैर् बहुभिश् च वरासनैः  
४।०३२।०२०च् महार्हास्तरणोपेतैस् तत्र तत्रोपशोभितम्  
४।०३२।०२१अ प्रविशन्न् एव सततं शुश्राव मधुरस्वरम्  
४।०३२।०२१च् तन्त्रीगीतसमाकीर्णं समगीतपदाक्षरम्  
४।०३२।०२२अ बह्वीश् च विविधाकारा रूपयौवनगर्विताः  
४।०३२।०२२च् स्त्रियः सुग्रीवभवने ददर्श स महाबलः  
४।०३२।०२३अ दृष्ट्वाभिजनसम्पन्नाश् चित्रमाल्यकृतस्रजः  
४।०३२।०२३च् वरमाल्यकृतव्यग्रा भूषणोत्तमभूषिताः  
४।०३२।०२४अ नातृप्तान् नाति च व्यग्रान् नानुदात्तपरिच्छदान्  
४।०३२।०२४च् सुग्रीवानुचरांश् चापि लक्षयाम् आस लक्ष्मणः  
४।०३२।०२५अ ततः सुग्रीवम् आसीनं काञ्चने परमासने  
४।०३२।०२५च् महार्हास्तरणोपेते ददर्शादित्यसन्निभम्  
४।०३२।०२६अ दिव्याभरणचित्राङ्गं दिव्यरूपं यशस्विनम्  
४।०३२।०२६च् दिव्यमाल्याम्बरधरं महेन्द्रम् इव दुर्जयम्  
४।०३२।०२६ए दिव्याभरणमाल्याभिः प्रमदाभिः समावृतम्  
४।०३२।०२७अ रुमां तु वीरः परिरभ्य गाढम्; वरासनस्थो वरहेमवर्णः  
४।०३२।०२७च् ददर्श सौमित्रिम् अदीनसत्त्वम्; विशालनेत्रः सुविशालनेत्रम्  
४।०३३।००१अ तम् अप्रतिहतं क्रुद्धं प्रविष्टं पुरुषर्षभम्  
४।०३३।००१च् सुग्रीवो लक्ष्मणं दृष्ट्वा बभूव व्यथितेन्द्रियः  
४।०३३।००२अ क्रुद्धं निःश्वसमानं तं प्रदीप्तम् इव तेजसा  
४।०३३।००२च् भ्रातुर् व्यसनसन्तप्तं दृष्ट्वा दशरथात्मजम्  
४।०३३।००३अ उत्पपात हरिश्रेष्ठो हित्वा सौवर्णम् आसनम्  
४।०३३।००३च् महान् महेन्द्रस्य यथा स्वलङ्कृत इव ध्वजः  
४।०३३।००४अ उत्पतन्तम् अनूत्पेतू रुमाप्रभृतयः स्त्रियः  
४।०३३।००४च् सुग्रीवं गगने पूर्णं चन्द्रं तारागणा इव  
४।०३३।००५अ संरक्तनयनः श्रीमान् विचचाल कृताञ्जलिः  
४।०३३।००५च् बभूवावस्थितस् तत्र कल्पवृक्षो महान् इव  
४।०३३।००६अ रुमा द्वितीयं सुग्रीवं नारीमध्यगतं स्थितम्  
४।०३३।००६च् अब्रवील् लक्ष्मणः क्रुद्धः सतारं शशिनं यथा  
४।०३३।००७अ सत्त्वाभिजनसम्पन्नः सानुक्रोशो जितेन्द्रियः  
४।०३३।००७च् कृतज्ञः सत्यवादी च राजा लोके महीयते  
४।०३३।००८अ यस् तु राजा स्थितो ऽधर्मे मित्राणाम् उपकारिणाम्  
४।०३३।००८च् मिथ्याप्रतिज्ञां कुरुते को नृशंसतरस् ततः  
४।०३३।००९अ शतम् अश्वानृते हन्ति सहस्रं तु गवानृते  
४।०३३।००९च् आत्मानं स्वजनं हन्ति पुरुषः पुरुषानृते  
४।०३३।०१०अ पूर्वं कृतार्थो मित्राणां न तत् प्रतिकरोति यः  
४।०३३।०१०च् कृतघ्नः सर्वभूतानां स वध्यः प्लवगेश्वर  
४।०३३।०११अ गीतो ऽयं ब्रह्मणा श्लोकः सर्वलोकनमस्कृतः  
४।०३३।०११च् दृष्ट्वा कृतघ्नं क्रुद्धेन तं निबोध प्लवङ्गम  
४।०३३।०१२अ ब्रह्मघ्ने च सुरापे च चोरे भग्नव्रते तथा  
४।०३३।०१२च् निष्कृतिर् विहिता सद्भिः कृतघ्ने नास्ति निष्कृतिः  
४।०३३।०१३अ अनार्यस् त्वं कृतघ्नश् च मिथ्यावादी च वानर  
४।०३३।०१३च् पूर्वं कृतार्थो रामस्य न तत् प्रतिकरोषि यत्  
४।०३३।०१४अ ननु नाम कृतार्थेन त्वया रामस्य वानर  
४।०३३।०१४च् सीताया मार्गणे यत्नः कर्तव्यः कृतम् इच्छता  
४।०३३।०१५अ स त्वं ग्राम्येषु भोगेषु सक्तो मिथ्या प्रतिश्रवः  
४।०३३।०१५च् न त्वां रामो विजानीते सर्पं मण्डूकराविणम्  
४।०३३।०१६अ महाभागेन रामेण पापः करुणवेदिना  
४।०३३।०१६च् हरीणां प्रापितो राज्यं त्वं दुरात्मा महात्मना  
४।०३३।०१७अ कृतं चेन् नाभिजानीषे रामस्याक्लिष्टकर्मणः  
४।०३३।०१७च् सद्यस् त्वं निशितैर् बाणैर् हतो द्रक्ष्यसि वालिनम्  
४।०३३।०१८अ न च सङ्कुचितः पन्था येन वाली हतो गतः  
४।०३३।०१८च् समये तिष्ठ सुग्रीव मा वालिपथम् अन्वगाः  
४।०३३।०१९अ न नूनम् इक्ष्वाकुवरस्य कार्मुकाच्; च्युताञ् शरान् पश्यसि वज्रसन्निभान्  
४।०३३।०१९च् ततः सुखं नाम निषेवसे सुखी; न रामकार्यं मनसाप्य् अवेक्षसे  
४।०३४।००१अ तथा ब्रुवाणं सौमित्रिं प्रदीप्तम् इव तेजसा  
४।०३४।००१च् अब्रवील् लक्ष्मणं तारा ताराधिपनिभानना  
४।०३४।००२अ नैवं लक्ष्मण वक्तव्यो नायं परुषम् अर्हति  
४।०३४।००२च् हरीणाम् ईश्वरः श्रोतुं तव वक्त्राद् विशेषतः  
४।०३४।००३अ नैवाकृतज्ञः सुग्रीवो न शठो नापि दारुणः  
४।०३४।००३च् नैवानृतकथो वीर न जिह्मश् च कपीश्वरः  
४।०३४।००४अ उपकारं कृतं वीरो नाप्य् अयं विस्मृतः कपिः  
४।०३४।००४च् रामेण वीर सुग्रीवो यद् अन्यैर् दुष्करं रणे  
४।०३४।००५अ रामप्रसादात् कीर्तिं च कपिराज्यं च शाश्वतम्  
४।०३४।००५च् प्राप्तवान् इह सुग्रीवो रुमां मां च परन्तप  
४।०३४।००६अ सुदुःखं शायितः पूर्वं प्राप्येदं सुखम् उत्तमम्  
४।०३४।००६च् प्राप्तकालं न जानीते विश्वामित्रो यथा मुनिः  
४।०३४।००७अ घृताच्यां किल संसक्तो दशवर्षाणि लक्ष्मण  
४।०३४।००७च् अहो ऽमन्यत धर्मात्मा विश्वामित्रो महामुनिः  
४।०३४।००८अ स हि प्राप्तं न जानीते कालं कालविदां वरः  
४।०३४।००८च् विश्वामित्रो महातेजाः किं पुनर् यः पृथग्जनः  
४।०३४।००९अ देहधर्मं गतस्यास्य परिश्रान्तस्य लक्ष्मण  
४।०३४।००९च् अवितृप्तस्य कामेषु रामः क्षन्तुम् इहार्हति  
४।०३४।०१०अ न च रोषवशं तात गन्तुम् अर्हसि लक्ष्मण  
४।०३४।०१०च् निश्चयार्थम् अविज्ञाय सहसा प्राकृतो यथा  
४।०३४।०११अ सत्त्वयुक्ता हि पुरुषास् त्वद्विधाः पुरुषर्षभ  
४।०३४।०११च् अविमृश्य न रोषस्य सहसा यान्ति वश्यताम्  
४।०३४।०१२अ प्रसादये त्वां धर्मज्ञ सुग्रीवार्थे समाहिता  
४।०३४।०१२च् महान् रोषसमुत्पन्नः संरम्भस् त्यज्यताम् अयम्  
४।०३४।०१३अ रुमां मां कपिराज्यं च धनधान्यवसूनि च  
४।०३४।०१३च् रामप्रियार्थं सुग्रीवस् त्यजेद् इति मतिर् मम  
४।०३४।०१४अ समानेष्व्यति सुग्रीवः सीतया सह राघवम्  
४।०३४।०१४च् शशाङ्कम् इव रोहिष्या निहत्वा रावणं रणे  
४।०३४।०१५अ शतकोटिसहस्राणि लङ्कायां किल रक्षसाम्  
४।०३४।०१५च् अयुतानि च षट्त्रिंशत् सहस्राणि शतानि च  
४।०३४।०१६अ अहत्वा तांश् च दुर्धर्षान् राक्षसान् कामरूपिणः  
४।०३४।०१६च् न शक्यो रावणो हन्तुं येन सा मैथिली हृता  
४।०३४।०१७अ ते न शक्या रणे हन्तुम् असहायेन लक्ष्मण  
४।०३४।०१७च् रावणः क्रूरकर्मा च सुग्रीवेण विशेषतः  
४।०३४।०१८अ एवम् आख्यातवान् वाली स ह्य् अभिज्ञो हरीश्वरः  
४।०३४।०१८च् आगमस् तु न मे व्यक्तः श्रवात् तस्य ब्रवीम्य् अहम्  
४।०३४।०१९अ त्वत्सहायनिमित्तं वै प्रेषिता हरिपुङ्गवाः  
४।०३४।०१९च् आनेतुं वानरान् युद्धे सुबहून् हरियूथपान्  
४।०३४।०२०अ तांश् च प्रतीक्षमाणो ऽयं विक्रान्तान् सुमहाबलान्  
४।०३४।०२०च् राघवस्यार्थसिद्ध्यर्थं न निर्याति हरीश्वरः  
४।०३४।०२१अ कृता तु संस्था सौमित्रे सुग्रीवेण यथापुरा  
४।०३४।०२१च् अद्य तैर् वानरैर् सर्वैर् आगन्तव्यं महाबलैः  
४।०३४।०२२अ ऋक्षकोटिसहस्राणि गोलाङ्गूलशतानि च  
४।०३४।०२२च् अद्य त्वाम् उपयास्यन्ति जहि कोपम् अरिन्दम  
४।०३४।०२२ए कोट्यो ऽनेकास् तु काकुत्स्थ कपीनां दीप्ततेजसाम्  
४।०३४।०२३अ तव हि मुखम् इदं निरीक्ष्य कोपात्; क्षतजनिभे नयने निरीक्षमाणाः  
४।०३४।०२३च् हरिवरवनिता न यान्ति शान्तिम्; प्रथमभयस्य हि शङ्किताः स्म सर्वाः  
४।०३५।००१अ इत्य् उक्तस् तारया वाक्यं प्रश्रितं धर्मसंहितम्  
४।०३५।००१च् मृदुस्वभावः सौमित्रिः प्रतिजग्राह तद्वचः  
४।०३५।००२अ तस्मिन् प्रतिगृहीते तु वाक्ये हरिगणेश्वरः  
४।०३५।००२च् लक्ष्मणात् सुमहत् त्रासं वस्त्रं क्लिन्नम् इवात्यजत्  
४।०३५।००३अ ततः कण्ठगतं माल्यं चित्रं बहुगुणं महत्  
४।०३५।००३च् चिच्छेद विमदश् चासीत् सुग्रीवो वानरेश्वरः  
४।०३५।००४अ स लक्ष्मणं भीमबलं सर्ववानरसत्तमः  
४।०३५।००४च् अब्रवीत् प्रश्रितं वाक्यं सुग्रीवः सम्प्रहर्षयन्  
४।०३५।००५अ प्रनष्टा श्रीश् च कीर्तिश् च कपिराज्यं च शाश्वतम्  
४।०३५।००५च् रामप्रसादात् सौमित्रे पुनः प्राप्तम् इदं मया  
४।०३५।००६अ कः शक्तस् तस्य देवस्य ख्यातस्य स्वेन कर्मणा  
४।०३५।००६च् तादृशं विक्रमं वीर प्रतिकर्तुम् अरिन्दम  
४।०३५।००७अ सीतां प्राप्स्यति धर्मात्मा वधिष्यति च रावणम्  
४।०३५।००७च् सहायमात्रेण मया राघवः स्वेन तेजसा  
४।०३५।००८अ सहायकृत्यं हि तस्य येन सप्त महाद्रुमाः  
४।०३५।००८च् शैलश् च वसुधा चैव बाणेनैकेन दारिताः  
४।०३५।००९अ धनुर् विस्फारमाणस्य यस्य शब्देन लक्ष्मण  
४।०३५।००९च् सशैला कम्पिता भूमिः सहायैस् तस्य किं नु वै  
४।०३५।०१०अ अनुयात्रां नरेन्द्रस्य करिष्ये ऽहं नरर्षभ  
४।०३५।०१०च् गच्छतो रावणं हन्तुं वैरिणं सपुरःसरम्  
४।०३५।०११अ यदि किं चिद् अतिक्रान्तं विश्वासात् प्रणयेन वा  
४।०३५।०११च् प्रेष्यस्य क्षमितव्यं मे न कश् चिन् नापराध्यति  
४।०३५।०१२अ इति तस्य ब्रुवाणस्य सुग्रीवस्य महात्मनः  
४।०३५।०१२च् अभवल् लक्ष्मणः प्रीतः प्रेण्णा चेदम् उवाच ह  
४।०३५।०१३अ सर्वथा हि मम भ्राता सनाथो वानरेश्वर  
४।०३५।०१३च् त्वया नाथेन सुग्रीव प्रश्रितेन विशेषतः  
४।०३५।०१४अ यस् ते प्रभावः सुग्रीव यच् च ते शौचम् उत्तमम्  
४।०३५।०१४च् अर्हस् तं कपिराज्यस्य श्रियं भोक्तुम् अनुत्तमाम्  
४।०३५।०१५अ सहायेन च सुग्रीव त्वया रामः प्रतापवान्  
४।०३५।०१५च् वधिष्यति रणे शत्रून् अचिरान् नात्र संशयः  
४।०३५।०१६अ धर्मज्ञस्य कृतज्ञस्य सङ्ग्रामेष्व् अनिवर्तिनः  
४।०३५।०१६च् उपपन्नं च युक्तं च सुग्रीव तव भाषितम्  
४।०३५।०१७अ दोषज्ञः सति सामर्थ्ये को ऽन्यो भाषितुम् अर्हति  
४।०३५।०१७च् वर्जयित्वा मम ज्येष्ठं त्वां च वानरसत्तम  
४।०३५।०१८अ सदृशश् चासि रामस्य विक्रमेण बलेन च  
४।०३५।०१८च् सहायो दैवतैर् दत्तश् चिराय हरिपुङ्गव  
४।०३५।०१९अ किं तु शीघ्रम् इतो वीर निष्क्राम त्वं मया सह  
४।०३५।०१९च् सान्त्वयस्व वयस्यं च भार्याहरणदुःखितम्  
४।०३५।०२०अ यच् च शोकाभिभूतस्य श्रुत्वा रामस्य भाषितम्  
४।०३५।०२०च् मया त्वं परुषाण्य् उक्तस् तच् च त्वं क्षन्तुम् अर्हसि  
४।०३६।००१अ एवम् उक्तस् तु सुग्रीवो लक्ष्मणेन महात्मना  
४।०३६।००१च् हनुमन्तं स्थितं पार्श्वे सचिवं वाक्यम् अब्रवीत्  
४।०३६।००२अ महेन्द्रहिमवद्विन्ध्यकैलासशिखरेषु च  
४।०३६।००२च् मन्दरे पाण्डुशिखरे पञ्चशैलेषु ये स्थिताः  
४।०३६।००३अ तरुणादित्यवर्णेषु भ्राजमानेषु सर्वशः  
४।०३६।००३च् पर्वतेषु समुद्रान्ते पश्चिमस्यां तु ये दिशि  
४।०३६।००४अ आदित्यभवने चैव गिरौ सन्ध्याभ्रसन्निभे  
४।०३६।००४च् पद्मतालवनं भीमं संश्रिता हरिपुङ्गवाः  
४।०३६।००५अ अञ्जनाम्बुदसङ्काशाः कुञ्जरप्रतिमौजसः  
४।०३६।००५च् अञ्जने परते चैव ये वसन्ति प्लवङ्गमाः  
४।०३६।००६अ मनःशिला गुहावासा वानराः कनकप्रभाः  
४।०३६।००६च् मेरुपार्श्वगताश् चैव ये च धूम्रगिरिं श्रिताः  
४।०३६।००७अ तरुणादित्यवर्णाश् च पर्वते ये महारुणे  
४।०३६।००७च् पिबन्तो मधुमैरेयं भीमवेगाः प्लवङ्गमाः  
४।०३६।००८अ वनेषु च सुरम्येषु सुगन्धिषु महत्सु च  
४।०३६।००८च् तापसानां च रम्येषु वनान्तेषु समन्ततः  
४।०३६।००९अ तांस् तांस् त्वम् आनय क्षिप्रं पृथिव्यां सर्ववानरान्  
४।०३६।००९च् सामदानादिभिः कल्पैर् आशु प्रेषय वानरान्  
४।०३६।०१०अ प्रेषिताः प्रथमं ये च मया दूता महाजवाः  
४।०३६।०१०च् त्वरणार्थं तु भूयस् त्वं हरीन् सम्प्रेषयापरान्  
४।०३६।०११अ ये प्रसक्ताश् च कामेषु दीर्घसूत्राश् च वानराः  
४।०३६।०११च् इहानयस्व तान् सर्वाञ् शीघ्रं तु मम शासनात्  
४।०३६।०१२अ अहोभिर् दशभिर् ये च नागच्छन्ति ममाज्ञया  
४।०३६।०१२च् हन्तव्यास् ते दुरात्मानो राजशासनदूषकाः  
४।०३६।०१३अ शतान्य् अथ सहस्राणि कोट्यश् च मम शासनात्  
४।०३६।०१३च् प्रयान्तु कपिसिंहानां दिशो मम मते स्थिताः  
४।०३६।०१४अ मेघपर्वतसङ्काशाश् छादयन्त इवाम्बरम्  
४।०३६।०१४च् घोररूपाः कपिश्रेष्ठा यान्तु मच्छासनाद् इतः  
४।०३६।०१५अ ते गतिज्ञा गतिं गत्वा पृथिव्यां सर्ववानराः  
४।०३६।०१५च् आनयन्तु हरीन् सर्वांस् त्वरिताः शासनान् मम  
४।०३६।०१६अ तस्य वानरराजस्य श्रुत्वा वायुसुतो वचः  
४।०३६।०१६च् दिक्षु सर्वासु विक्रान्तान् प्रेषयाम् आस वानरान्  
४।०३६।०१७अ ते पदं विष्णुविक्रान्तं पतत्रिज्योतिरध्वगाः  
४।०३६।०१७च् प्रयाताः प्रहिता राज्ञा हरयस् तत्क्षणेन वै  
४।०३६।०१८अ ते समुद्रेषु गिरिषु वनेषु च सरित्सु च  
४।०३६।०१८च् वानरा वानरान् सर्वान् रामहेतोर् अचोदयन्  
४।०३६।०१९अ मृत्युकालोपमस्याज्ञां राजराजस्य वानराः  
४।०३६।०१९च् सुग्रीवस्याययुः श्रुत्वा सुग्रीवभयदर्शिनः  
४।०३६।०२०अ ततस् ते ऽञ्जनसङ्काशा गिरेस् तस्मान् महाजवाः  
४।०३६।०२०च् तिस्रः कोट्यः प्लवङ्गानां निर्ययुर् यत्र राघवः  
४।०३६।०२१अ अस्तं गच्छति यत्रार्कस् तस्मिन् गिरिवरे रताः  
४।०३६।०२१च् तप्तहेमसमाभासास् तस्मात् कोट्यो दशच्युताः  
४।०३६।०२२अ कैलास शिखरेभ्यश् च सिंहकेसरवर्चसाम्  
४।०३६।०२२च् ततः कोटिसहस्राणि वानराणाम् उपागमन्  
४।०३६।०२३अ फलमूलेन जीवन्तो हिमवन्तम् उपाश्रिताः  
४।०३६।०२३च् तेषां कोटिसहस्राणां सहस्रं समवर्तत  
४।०३६।०२४अ अङ्गारक समानानां भीमानां भीमकर्मणाम्  
४।०३६।०२४च् विन्ध्याद् वानरकोटीनां सहस्राण्य् अपतन् द्रुतम्  
४।०३६।०२५अ क्षीरोदवेलानिलयास् तमालवनवासिनः  
४।०३६।०२५च् नारिकेलाशनाश् चैव तेषां सङ्ख्या न विद्यते  
४।०३६।०२६अ वनेभ्यो गह्वरेभ्यश् च सरिद्भ्यश् च महाजवाः  
४।०३६।०२६च् आगच्छद् वानरी सेना पिबन्तीव दिवाकरम्  
४।०३६।०२७अ ये तु त्वरयितुं याता वानराः सर्ववानरान्  
४।०३६।०२७च् ते वीरा हिमवच् छैलं ददृशुस् तं महाद्रुमम्  
४।०३६।०२८अ तस्मिन् गिरिवरे रम्ये यज्ञो महेश्वरः पुरा  
४।०३६।०२८च् सर्वदेवमनस्तोषो बभौ दिव्यो मनोहरः  
४।०३६।०२९अ अन्नविष्यन्दजातानि मूलानि च फलानि च  
४।०३६।०२९च् अमृतस्वादुकल्पानि ददृशुस् तत्र वानराः  
४।०३६।०३०अ तद् अन्न सम्भवं दिव्यं फलं मूलं मनोहरम्  
४।०३६।०३०च् यः कश् चित् सकृद् अश्नाति मासं भवति तर्पितः  
४।०३६।०३१अ तानि मूलानि दिव्यानि फलानि च फलाशनाः  
४।०३६।०३१च् औषधानि च दिव्यानि जगृहुर् हरियूथपाः  
४।०३६।०३२अ तस्माच् च यज्ञायतनात् पुष्पाणि सुरभीणि च  
४।०३६।०३२च् आनिन्युर् वानरा गत्वा सुग्रीवप्रियकारणात्  
४।०३६।०३३अ ते तु सर्वे हरिवराः पृथिव्यां सर्ववानरान्  
४।०३६।०३३च् सञ्चोदयित्वा त्वरितं यूथानां जग्मुर् अग्रतः  
४।०३६।०३४अ ते तु तेन मुहूर्तेन यूथपाः शीघ्रकारिणः  
४।०३६।०३४च् किष्किन्धां त्वरया प्राप्ताः सुग्रीवो यत्र वानरः  
४।०३६।०३५अ ते गृहीत्वौषधीः सर्वाः फलं मूलं च वानराः  
४।०३६।०३५च् तं प्रतिग्राहयाम् आसुर् वचनं चेदम् अब्रुवन्  
४।०३६।०३६अ सर्वे परिगताः शैलाः समुद्राश् च वनानि च  
४।०३६।०३६च् पृथिव्यां वानराः सर्वे शासनाद् उपयान्ति ते  
४।०३६।०३७अ एवं श्रुत्वा ततो हृष्टः सुग्रीवः प्लवगाधिपः  
४।०३६।०३७च् प्रतिजग्राह च प्रीतस् तेषां सर्वम् उपायनम्  
४।०३७।००१अ प्रतिगृह्य च तत् सर्वम् उपानयम् उपाहृतम्  
४।०३७।००१च् वानरान् सान्त्वयित्वा च सर्वान् एव व्यसर्जयत्  
४।०३७।००२अ विसर्जयित्वा स हरीञ् शूरांस् तान् कृतकर्मणः  
४।०३७।००२च् मेने कृतार्थम् आत्मानं राघवं च महाबलम्  
४।०३७।००३अ स लक्ष्मणो भीमबलं सर्ववानरसत्तमम्  
४।०३७।००३च् अब्रवीत् प्रश्रितं वाक्यं सुग्रीवं सम्प्रहर्षयन्  
४।०३७।००३ए किष्किन्धाया विनिष्क्राम यदि ते सौम्य रोचते  
४।०३७।००४अ तस्य तद्वचनं श्रुत्वा लक्ष्मणस्य सुभाषितम्  
४।०३७।००४च् सुग्रीवः परमप्रीतो वाक्यम् एतद् उवाच ह  
४।०३७।००५अ एवं भवतु गच्छामः स्थेयं त्वच्छासने मया  
४।०३७।००५च् तम् एवम् उक्त्वा सुग्रीवो लक्ष्मणं शुभलक्ष्मणम्  
४।०३७।००६अ विसर्जयाम् आस तदा ताराम् अन्याश् च योषितः  
४।०३७।००६च् एतेत्य् उच्चैर् हरिवरान् सुग्रीवः समुदाहरत्  
४।०३७।००७अ तस्य तद्वचनं श्रुत्वा हरयः शीघ्रम् आययुः  
४।०३७।००७च् बद्धाञ्जलिपुटाः सर्वे ये स्युः स्त्रीदर्शनक्षमाः  
४।०३७।००८अ तान् उवाच ततः प्राप्तान् राजार्कसदृशप्रभः  
४।०३७।००८च् उपस्थापयत क्षिप्रं शिबिकां मम वानराः  
४।०३७।००९अ श्रुत्वा तु वचनं तस्य हरयः शीघ्रविक्रमाः  
४।०३७।००९च् समुपस्थापयाम् आसुः शिबिकां प्रियदर्शनाम्  
४।०३७।०१०अ ताम् उपस्थापितां दृष्ट्वा शिबिकां वानराधिपः  
४।०३७।०१०च् लक्ष्मणारुह्यतां शीघ्रम् इति सौमित्रिम् अब्रवीत्  
४।०३७।०११अ इत्य् उक्त्वा काञ्चनं यानं सुग्रीवः सूर्यसन्निभम्  
४।०३७।०११च् बृहद्भिर् हरिभिर् युक्तम् आरुरोह सलक्ष्मणः  
४।०३७।०१२अ पाण्डुरेणातपत्रेण ध्रियमाणेन मूर्धनि  
४।०३७।०१२च् शुक्लैश् च बालव्यजनैर् धूयमानैः समन्ततः  
४।०३७।०१३अ शङ्खभेरीनिनादैश् च बन्दिभिश् चाभिवन्दितः  
४।०३७।०१३च् निर्ययौ प्राप्य सुग्रीवो राज्यश्रियम् अनुत्तमाम्  
४।०३७।०१४अ स वानरशतैस् तीष्क्णैर् बहुभिः शस्त्रपाणिभिः  
४।०३७।०१४च् परिकीर्णो ययौ तत्र यत्र रामो व्यवस्थितः  
४।०३७।०१५अ स तं देशम् अनुप्राप्य श्रेष्ठं रामनिषेवितम्  
४।०३७।०१५च् अवातरन् महातेजाः शिबिकायाः सलक्ष्मणः  
४।०३७।०१६अ आसाद्य च ततो रामं कृताञ्जलिपुटो ऽभवत्  
४।०३७।०१६च् कृताञ्जलौ स्थिते तस्मिन् वानराश् चभवंस् तथा  
४।०३७।०१७अ तटाकम् इव तद् दृष्ट्वा रामः कुड्मलपङ्कजम्  
४।०३७।०१७च् वानराणां महत् सैन्यं सुग्रीवे प्रीतिमान् अभूत्  
४।०३७।०१८अ पादयोः पतितं मूर्ध्ना तम् उत्थाप्य हरीश्वरम्  
४।०३७।०१८च् प्रेण्णा च बहुमानाच् च राघवः परिषस्वजे  
४।०३७।०१९अ परिष्वज्य च धर्मात्मा निषीदेति ततो ऽब्रवीत्  
४।०३७।०१९च् तं निषण्णं ततो दृष्ट्वा क्षितौ रामो ऽब्रवीद् वचः  
४।०३७।०२०अ धर्मम् अर्थं च कामं च काले यस् तु निषेवते  
४।०३७।०२०च् विभज्य सततं वीर स राजा हरिसत्तम  
४।०३७।०२१अ हित्वा धर्मं तथार्थं च कामं यस् तु निषेवते  
४।०३७।०२१च् स वृक्षाग्रे यथा सुप्तः पतितः प्रतिबुध्यते  
४।०३७।०२२अ अमित्राणां वधे युक्तो मित्राणां सङ्ग्रहे रतः  
४।०३७।०२२च् त्रिवर्गफलभोक्ता तु राजा धर्मेण युज्यते  
४।०३७।०२३अ उद्योगसमयस् त्व् एष प्राप्तः शत्रुविनाशन  
४।०३७।०२३च् सञ्चिन्त्यतां हि पिङ्गेश हरिभिः सह मन्त्रिभिः  
४।०३७।०२४अ एवम् उक्तस् तु सुग्रीवो रामं वचनम् अब्रवीत्  
४।०३७।०२५अ प्रनष्टा श्रीश् च कीर्तिश् च कपिराज्यं च शाश्वतम्  
४।०३७।०२५च् त्वत्प्रसादान् महाबाहो पुनः प्राप्तम् इदं मया  
४।०३७।०२६अ तव देवप्रसदाच् च भ्रातुश् च जयतां वर  
४।०३७।०२६च् कृतं न प्रतिकुर्याद् यः पुरुषाणां स दूषकः  
४।०३७।०२७अ एते वानरमुख्याश् च शतशः शत्रुसूदन  
४।०३७।०२७च् प्राप्ताश् चादाय बलिनः पृथिव्यां सर्ववानरान्  
४।०३७।०२८अ ऋक्षाश् चावहिताः शूरा गोलाङ्गूलाश् च राघव  
४।०३७।०२८च् कान्तार वनदुर्गाणाम् अभिज्ञा घोरदर्शनाः  
४।०३७।०२९अ देवगन्धर्वपुत्राश् च वानराः कामरूपिणः  
४।०३७।०२९च् स्वैः स्वैः परिवृताः सैन्यैर् वर्तन्ते पथि राघव  
४।०३७।०३०अ शतैः शतसहस्रैश् च कोटिभिश् च प्लवङ्गमाः  
४।०३७।०३०च् अयुतैश् चावृता वीरा शङ्कुभिश् च परन्तप  
४।०३७।०३१अ अर्बुदैर् अर्बुदशतैर् मध्यैश् चान्तैश् च वानराः  
४।०३७।०३१च् समुद्रैश् च परार्धैश् च हरयो हरियूथपाः  
४।०३७।०३२अ आगमिष्यन्ति ते राजन् महेन्द्रसमविक्रमाः  
४।०३७।०३२च् मेरुमन्दरसङ्काशा विन्ध्यमेरुकृतालयाः  
४।०३७।०३३अ ते त्वाम् अभिगमिष्यन्ति राक्षसं ये सबान्धवम्  
४।०३७।०३३च् निहत्य रावणं सङ्ख्ये ह्य् आनयिष्यन्ति मैथिलीम्  
४।०३७।०३४अ ततस् तम् उद्योगम् अवेक्ष्य बुद्धिमान्; हरिप्रवीरस्य निदेशवर्तिनः  
४।०३७।०३४च् बभूव हर्षाद् वसुधाधिपात्मजः; प्रबुद्धनीलोत्पलतुल्यदर्शनः  
४।०३८।००१अ इति ब्रुवाणं सुग्रीवं रामो धर्मभृतां वरः  
४।०३८।००१च् बाहुभ्यां सम्परिष्वज्य प्रत्युवाच कृताञ्जलिम्  
४।०३८।००२अ यद् इन्द्रो वर्षते वर्षं न तच् चित्रं भवेद् भुवि  
४।०३८।००२च् आदित्यो वा सहस्रांशुः कुर्याद् वितिमिरं नभः  
४।०३८।००३अ चन्द्रमा रश्मिभिः कुर्यात् पृथिवीं सौम्य निर्मलाम्  
४।०३८।००३च् त्वद्विधो वापि मित्राणां प्रतिकुर्यात् परन्तप  
४।०३८।००४अ एवं त्वयि न तच् चित्रं भवेद् यत् सौम्य शोभनम्  
४।०३८।००४च् जानाम्य् अहं त्वां सुग्रीव सततं प्रियवादिनम्  
४।०३८।००५अ त्वत्सनाथः सखे सङ्ख्ये जेतास्मि सकलान् अरीन्  
४।०३८।००५च् त्वम् एव मे सुहृन् मित्रं साहाय्यं कर्तुम् अर्हसि  
४।०३८।००६अ जहारात्मविनाशाय वैदेहीं राक्षसाधमः  
४।०३८।००६च् वञ्चयित्वा तु पौलोमीम् अनुह्लादो यथा शचीम्  
४।०३८।००७अ नचिरात् तं हनिष्यामि रावणं निशितैः शरैः  
४।०३८।००७च् पौलोम्याः पितरं दृप्तं शतक्रतुर् इवारिहा  
४।०३८।००८अ एतस्मिन्न् अन्तरे चैव रजः समभिवर्तत  
४।०३८।००८च् उष्णां तीव्रां सहस्रांशोश् छादयद् गगने प्रभाम्  
४।०३८।००९अ दिशः पर्याकुलाश् चासन् रजसा तेन मूर्छिताः  
४।०३८।००९च् चचाल च मही सर्वा सशैलवनकानना  
४।०३८।०१०अ ततो नगेन्द्रसङ्काशैस् तीक्ष्ण दंष्ट्रैर् महाबलैः  
४।०३८।०१०च् कृत्स्ना सञ्छादिता भूमिर् असङ्ख्येयैः प्लवङ्गमैः  
४।०३८।०११अ निमेषान्तरमात्रेण ततस् तैर् हरियूथपैः  
४।०३८।०११च् कोटीशतपरीवारैः कामरूपिभिर् आवृता  
४।०३८।०१२अ नादेयैः पार्वतीयैश् च सामुद्रैश् च महाबलैः  
४।०३८।०१२च् हरिभिर् मेघनिर्ह्रादैर् अन्यैश् च वनचारिभिः  
४।०३८।०१३अ तरुणादित्यवर्णैश् च शशिगौरैश् च वानरैः  
४।०३८।०१३च् पद्मकेसरवर्णैश् च श्वेतैर् मेरुकृतालयैः  
४।०३८।०१४अ कोटीसहस्रैर् दशभिः श्रीमान् परिवृतस् तदा  
४।०३८।०१४च् वीरः शतबलिर् नाम वानरः प्रत्यदृश्यत  
४।०३८।०१५अ ततः काञ्चनशैलाभस् ताराया वीर्यवान् पिता  
४।०३८।०१५च् अनेकैर् दशसाहस्रैः कोटिभिः प्रत्यदृश्यत  
४।०३८।०१६अ पद्मकेसरसङ्काशस् तरुणार्कनिभाननः  
४।०३८।०१६च् बुद्धिमान् वानरश्रेष्ठः सर्ववानरसत्तमः  
४।०३८।०१७अ अनीकैर् बहुसाहस्रैर् वानराणां समन्वितः  
४।०३८।०१७च् पिता हनुमतः श्रीमान् केसरी प्रत्यदृश्यत  
४।०३८।०१८अ गोलाङ्गूलमहाराजो गवाक्षो भीमविक्रमः  
४।०३८।०१८च् वृतः कोटिसहस्रेण वानराणाम् अदृश्यत  
४।०३८।०१९अ ऋक्षाणां भीमवेगानां धूम्रः शत्रुनिबर्हणः  
४।०३८।०१९च् वृतः कोटिसहस्राभ्यां द्वाभ्यां समभिवर्तत  
४।०३८।०२०अ महाचलनिभैर् घोरैः पनसो नाम यूथपः  
४।०३८।०२०च् आजगाम महावीर्यस् तिसृभिः कोटिभिर् वृतः  
४।०३८।०२१अ नीलाञ्जनचयाकारो नीलो नामाथ यूथपः  
४।०३८।०२१च् अदृश्यत महाकायः कोटिभिर् दशभिर् वृतः  
४।०३८।०२२अ दरीमुखश् च बलवान् यूथपो ऽभ्याययौ तदा  
४।०३८।०२२च् वृतः कोटिसहस्रेण सुग्रीवं समुपस्थितः  
४।०३८।०२३अ मैन्दश् च द्विविदश् चोभाव् अश्विपुत्रौ महावलौ  
४।०३८।०२३च् कोटिकोटिसहस्रेण वानराणाम् अदृश्यताम्  
४।०३८।०२४अ ततः कोटिसहस्राणां सहस्रेण शतेन च  
४।०३८।०२४च् पृष्ठतो ऽनुगतः प्राप्तो हरिभिर् गन्धमादनः  
४।०३८।०२५अ ततः पद्मसहस्रेण वृतः शङ्कुशतेन च  
४।०३८।०२५च् युवराजो ऽङ्गदः प्राप्तः पितृतुल्यपराक्रमः  
४।०३८।०२६अ ततस् ताराद्युतिस् तारो हरिर् भीमपराक्रमः  
४।०३८।०२६च् पञ्चभिर् हरिकोटीभिर् दूरतः प्रत्यदृश्यत  
४।०३८।०२७अ इन्द्रजानुः कपिर् वीरो यूथपः प्रत्यदृश्यत  
४।०३८।०२७च् एकादशानां कोटीनाम् ईश्वरस् तैश् च संवृतः  
४।०३८।०२८अ ततो रम्भस् त्व् अनुप्राप्तस् तरुणादित्यसन्निभः  
४।०३८।०२८च् अयुतेन वृतश् चैव सहस्रेण शतेन च  
४।०३८।०२९अ ततो यूथपतिर् वीरो दुर्मुखो नाम वानरः  
४।०३८।०२९च् प्रत्यदृश्यत कोटिभ्यां द्वाभ्यां परिवृतो बली  
४।०३८।०३०अ कैलासशिखराकारैर् वानरैर् भीमविक्रमैः  
४।०३८।०३०च् वृतः कोटिसहस्रेण हनुमान् प्रत्यदृश्यत  
४।०३८।०३१अ नलश् चापि महावीर्यः संवृतो द्रुमवासिभिः  
४।०३८।०३१च् कोटीशतेन सम्प्राप्तः सहस्रेण शतेन च  
४।०३८।०३२अ शरभः कुमुदो वह्निर् वानरो रम्भ एव च  
४।०३८।०३२च् एते चान्ये च बहवो वानराः कामरूपिणः  
४।०३८।०३३अ आवृत्य पृथिवीं सर्वां पर्वतांश् च वनानि च  
४।०३८।०३३च् आप्लवन्तः प्लवन्तश् च गर्जन्तश् च प्लवङ्गमाः  
४।०३८।०३३ए अभ्यवर्तन्त सुग्रीवं सूर्यम् अभ्रगणा इव  
४।०३८।०३४अ कुर्वाणा बहुशब्दांश् च प्रहृष्टा बलशालिनः  
४।०३८।०३४च् शिरोभिर् वानरेन्द्राय सुग्रीवाय न्यवेदयन्  
४।०३८।०३५अ अपरे वानरश्रेष्ठाः सङ्गम्य च यथोचितम्  
४।०३८।०३५च् सुग्रीवेण समागम्य स्थिताः प्राञ्जलयस् तदा  
४।०३८।०३६अ सुग्रीवस् त्वरितो रामे सर्वांस् तान् वानरर्षभान्  
४।०३८।०३६च् निवेदयित्वा धर्मज्ञः स्थितः प्राञ्जलिर् अब्रवीत्  
४।०३८।०३७अ यथा सुखं पर्वतनिर्झरेषु; वनेषु सर्वेषु च वानरेन्द्राः  
४।०३८।०३७च् निवेशयित्वा विधिवद् बलानि; बलं बलज्ञः प्रतिपत्तुम् ईष्टे  
४।०३९।००१अ अथ राजा समृद्धार्थः सुग्रीवः प्लवगेश्वरः  
४।०३९।००१च् उवाच नरशार्दूलं रामं परबलार्दनम्  
४।०३९।००२अ आगता विनिविष्टाश् च बलिनः कामरूपिणः  
४।०३९।००२च् वानरेन्द्रा महेन्द्राभा ये मद्विषयवासिनः  
४।०३९।००३अ त इमे बहुसाहस्रैर् हरिभिर् भीमविक्रमैः  
४।०३९।००३च् आगता वानरा घोरा दैत्यदानवसन्निभाः  
४।०३९।००४अ ख्यातकर्मापदानाश् च बलवन्तो जितक्लमाः  
४।०३९।००४च् पराक्रमेषु विख्याता व्यवसायेषु चोत्तमाः  
४।०३९।००५अ पृथिव्यम्बुचरा राम नानानगनिवासिनः  
४।०३९।००५च् कोट्यग्रश इमे प्राप्ता वानरास् तव किङ्कराः  
४।०३९।००६अ निदेशवर्तिनः सर्वे सर्वे गुरुहिते रताः  
४।०३९।००६च् अभिप्रेतम् अनुष्ठातुं तव शक्ष्यन्त्य् अरिन्दम  
४।०३९।००७अ यन् मन्यसे नरव्याघ्र प्राप्तकालं तद् उच्यताम्  
४।०३९।००७च् तत् सैन्यं त्वद्वशे युक्तम् आज्ञापयितुम् अर्हसि  
४।०३९।००८अ कामम् एषाम् इदं कार्यं विदितं मम तत्त्वतः  
४।०३९।००८च् तथापि तु यथा तत्त्वम् आज्ञापयितुम् अर्हसि  
४।०३९।००९अ तथा ब्रुवाणं सुग्रीवं रामो दशरथात्मजः  
४।०३९।००९च् बाहुभ्यां सम्परिष्वज्य इदं वचनम् अब्रवीत्  
४।०३९।०१०अ ज्ञायतां सौम्य वैदेही यदि जीवति वा न वा  
४।०३९।०१०च् स च देशो महाप्राज्ञ यस्मिन् वसति रावणः  
४।०३९।०११अ अधिगम्य च वैदेहीं निलयं रावणस्य च  
४।०३९।०११च् प्राप्तकालं विधास्यामि तस्मिन् काले सह त्वया  
४।०३९।०१२अ नाहम् अस्मिन् प्रभुः कार्ये वानरेश न लक्ष्मणः  
४।०३९।०१२च् त्वम् अस्य हेतुः कार्यस्य प्रभुश् च प्लवगेश्वर  
४।०३९।०१३अ त्वम् एवाज्ञापय विभो मम कार्यविनिश्चयम्  
४।०३९।०१३च् त्वं हि जानासि यत् कार्यं मम वीर न संशयः  
४।०३९।०१४अ सुहृद्द्वितीयो विक्रान्तः प्राज्ञः कालविशेषवित्  
४।०३९।०१४च् भवान् अस्मद्धिते युक्तः सुकृतार्थो ऽर्थवित्तमः  
४।०३९।०१५अ एवम् उक्तस् तु सुग्रीवो विनतं नाम यूथपम्  
४।०३९।०१५च् अब्रवीद् राम साम्निध्ये लक्ष्मणस्य च धीमतः  
४।०३९।०१५ए शैलाभं मेघनिर्घोषम् ऊर्जितं प्लवगेश्वरम्  
४।०३९।०१६अ सोमसूर्यात्मजैः सार्धं वानरैर् वानरोत्तम  
४।०३९।०१६च् देशकालनयैर् युक्तः कार्याकार्यविनिश्चये  
४।०३९।०१७अ वृतः शतसहस्रेण वानराणां तरस्विनाम्  
४।०३९।०१७च् अधिगच्छ दिशं पूर्वां सशैलवनकाननाम्  
४।०३९।०१८अ तत्र सीतां च वैदेहीं निलयं रावणस्य च  
४।०३९।०१८च् मार्गध्वं गिरिदुर्गेषु वनेषु च नदीषु च  
४।०३९।०१९अ नदीं भागीरथीं रम्यां सरयूं कौशिकीं तथा  
४।०३९।०१९च् कालिन्दीं यमुनां रम्यां यामुनं च महागिरिम्  
४।०३९।०२०अ सरस्वतीं च सिन्धुं च शोणं मणिनिभोदकम्  
४।०३९।०२०च् महीं कालमहीं चैव शैलकाननशोभिताम्  
४।०३९।०२१अ ब्रह्ममालान् विदेहांश् च मालवान् काशिकोसलान्  
४।०३९।०२१च् मागधांश् च महाग्रामान् पुण्ड्रान् वङ्गांस् तथैव च  
४।०३९।०२२अ पत्तनं कोशकाराणां भूमिं च रजताकराम्  
४।०३९।०२२च् सर्वम् एतद् विचेतव्यं मृगयद्भिर् ततस् ततः  
४।०३९।०२३अ रामस्य दयितां भार्यां सीतां दशरतः स्नुषाम्  
४।०३९।०२३च् समुद्रम् अवगाढांश् च पर्वतान् पत्तनानि च  
४।०३९।०२४अ मन्दरस्य च ये कोटिं संश्रिताः के चिद् आयताम्  
४।०३९।०२४च् कर्णप्रावरणाश् चैव तथा चाप्य् ओष्ठकर्णकाः  
४।०३९।०२५अ घोरा लोहमुखाश् चैव जवनाश् चैकपादकाः  
४।०३९।०२५च् अक्षया बलवन्तश् च पुरुषाः पुरुषादकाः  
४।०३९।०२६अ किराताः कर्णचूडाश् च हेमाङ्गाः प्रियदर्शनाः  
४।०३९।०२६च् आममीनाशनास् तत्र किराता द्वीपवासिनः  
४।०३९।०२७अ अन्तर्जलचरा घोरा नरव्याघ्रा इति श्रुताः  
४।०३९।०२७च् एतेषाम् आलयाः सर्वे विचेयाः काननौकसः  
४।०३९।०२८अ गिरिभिर् ये च गम्यन्ते प्लवनेन प्लवेन च  
४।०३९।०२८च् रत्नवन्तं यवद्वीपं सप्तराज्योपशोभितम्  
४।०३९।०२९अ सुवर्णरूप्यकं चैव सुवर्णाकरमण्डितम्  
४।०३९।०२९च् यवद्वीपम् अतिक्रम्य शिशिरो नाम पर्वतः  
४।०३९।०३०अ दिवं स्पृशति शृङ्गेण देवदानवसेवितः  
४।०३९।०३०च् एतेषां गिरिदुर्गेषु प्रतापेषु वनेषु च  
४।०३९।०३१अ रावणः सह वैदेह्या मार्गितव्यस् ततस् ततः  
४।०३९।०३१च् ततः समुद्रद्वीपांश् च सुभीमान् द्रष्टुम् अर्हथ  
४।०३९।०३२अ तत्रासुरा महाकायाश् छायां गृह्णन्ति नित्यशः  
४।०३९।०३२च् ब्रह्मणा समनुज्ञाता दीर्घकालं बुभुक्षिताः  
४।०३९।०३३अ तं कालमेघप्रतिमं महोरगनिषेवितम्  
४।०३९।०३३च् अभिगम्य महानादं तीर्थेनैव महोदधिम्  
४।०३९।०३४अ ततो रक्तजलं भीमं लोहितं नाम सागरम्  
४।०३९।०३४च् गता द्रक्ष्यथ तां चैव बृहतीं कूटशाल्मलीम्  
४।०३९।०३५अ गृहं च वैनतेयस्य नानारत्नविभूषितम्  
४।०३९।०३५च् तत्र कैलाससङ्काशं विहितं विश्वकर्मणा  
४।०३९।०३६अ तत्र शैलनिभा भीमा मन्देहा नाम राक्षसाः  
४।०३९।०३६च् शैलशृङ्गेषु लम्बन्ते नानारूपा भयावहाः  
४।०३९।०३७अ ते पतन्ति जले नित्यं सूर्यस्योदयनं प्रति  
४।०३९।०३७च् अभितप्ताश् च सूर्येण लम्बन्ते स्म पुनः पुनः  
४।०३९।०३८अ ततः पाण्डुरमेघाभं क्षीरौदं नाम सागरम्  
४।०३९।०३८च् गता द्रक्ष्यथ दुर्धर्षा मुखा हारम् इवोर्मिभिः  
४।०३९।०३९अ तस्य मध्ये महाश्वेत ऋषभो नाम पर्वतः  
४।०३९।०३९च् दिव्यगन्धैः कुसुमितै रजतैश् च नगैर् वृतः  
४।०३९।०४०अ सरश् च राजतैः पद्मैर् ज्वलितैर् हेमकेसरैः  
४।०३९।०४०च् नाम्ना सुदर्शनं नाम राजहंसैः समाकुलम्  
४।०३९।०४१अ विबुधाश् चारणा यक्षाः किन्नराः साप्सरोगणाः  
४।०३९।०४१च् हृष्टाः समभिगच्छन्ति नलिनीं तां रिरंसवः  
४।०३९।०४२अ क्षीरोदं समतिक्रम्य ततो द्रक्ष्यथ वानराः  
४।०३९।०४२च् जलोदं सागरश्रेष्ठं सर्वभूतभयावहम्  
४।०३९।०४३अ तत्र तत् कोपजं तेजः कृतं हयमुखं महत्  
४।०३९।०४३च् अस्याहुस् तन् महावेगम् ओदनं सचराचरम्  
४।०३९।०४४अ तत्र विक्रोशतां नादो भूतानां सागरौकसाम्  
४।०३९।०४४च् श्रूयते चासमर्थानां दृष्ट्वा तद् वडवामुखम्  
४।०३९।०४५अ स्वादूदस्योत्तरे देशे योजनानि त्रयोदश  
४।०३९।०४५च् जातरूपशिलो नाम महान् कनकपर्वतः  
४।०३९।०४६अ आसीनं पर्वतस्याग्रे सर्वभूतनमस्कृतम्  
४।०३९।०४६च् सहस्रशिरसं देवम् अनन्तं नीलवाससं  
४।०३९।०४७अ त्रिशिराः काञ्चनः केतुस् तालस् तस्य महात्मनः  
४।०३९।०४७च् स्थापितः पर्वतस्याग्रे विराजति सवेदिकः  
४।०३९।०४८अ पूर्वस्यां दिशि निर्माणं कृतं तत् त्रिदशेश्वरैः  
४।०३९।०४८च् ततः परं हेममयः श्रीमान् उदयपर्वतः  
४।०३९।०४९अ तस्य कोटिर् दिवं स्पृष्ट्वा शतयोजनम् आयता  
४।०३९।०४९च् जातरूपमयी दिव्या विराजति सवेदिका  
४।०३९।०५०अ सालैस् तालैस् तमालैश् च कर्णिकारैश् च पुष्पितैः  
४।०३९।०५०च् जातरूपमयैर् दिव्यैः शोभते सूर्यसन्निभैः  
४।०३९।०५१अ तत्र योजनविस्तारम् उच्छ्रितं दशयोजनम्  
४।०३९।०५१च् शृङ्गं सौमनसं नाम जातरूपमयं ध्रुवम्  
४।०३९।०५२अ तत्र पूर्वं पदं कृत्वा पुरा विष्णुस् त्रिविक्रमे  
४।०३९।०५२च् द्वितीयं शिखरं मेरोश् चकार पुरुषोत्तमः  
४।०३९।०५३अ उत्तरेण परिक्रम्य जम्बूद्वीपं दिवाकरः  
४।०३९।०५३च् दृश्यो भवति भूयिष्ठं शिखरं तन् महोच्छ्रयम्  
४।०३९।०५४अ तत्र वैखानसा नाम वालखिल्या महर्षयः  
४।०३९।०५४च् प्रकाशमाना दृश्यन्ते सूर्यवर्णास् तपस्विनः  
४।०३९।०५५अ अयं सुदर्शनो द्वीपः पुरो यस्य प्रकाशते  
४।०३९।०५५च् यस्मिंस् तेजश् च चक्षुश् च सर्वप्रानभृताम् अपि  
४।०३९।०५६अ शैलस्य तस्य कुञ्जेषु कन्दरेषु वनेषु च  
४।०३९।०५६च् रावणः सह वैदेह्या मार्गितव्यस् ततस् ततः  
४।०३९।०५७अ काञ्चनस्य च शैलस्य सूर्यस्य च महात्मनः  
४।०३९।०५७च् आविष्टा तेजसा सन्ध्या पूर्वा रक्ता प्रकाशते  
४।०३९।०५८अ ततः परमगम्या स्याद् दिक् पूर्वा त्रिदशावृता  
४।०३९।०५८च् रहिता चन्द्रसूर्याभ्याम् अदृश्या तिमिरावृता  
४।०३९।०५९अ शैलेषु तेषु सर्वेषु कन्दरेषु वनेषु च  
४।०३९।०५९च् य च नोक्ता मया देशा विचेया तेषु जानकी  
४।०३९।०६०अ एतावद् वानरैः शक्यं गन्तुं वानरपुङ्गवाः  
४।०३९।०६०च् अभास्करम् अमर्यादं न जानीमस् ततः परम्  
४।०३९।०६१अ अधिगम्य तु वैदेहीं निलयं रावणस्य च  
४।०३९।०६१च् मासे पूर्णे निवर्तध्वम् उदयं प्राप्य पर्वतम्  
४।०३९।०६२अ ऊर्ध्वं मासान् न वस्तव्यं वसन् वध्यो भवेन् मम  
४।०३९।०६२च् सिद्धार्थाः सन्निवर्तध्वम् अधिगम्य च मैथिलीम्  
४।०३९।०६३अ महेन्द्रकान्तां वनषण्ड मण्डिताम्; दिशं चरित्वा निपुणेन वानराः  
४।०३९।०६३च् अवाप्य सीतां रघुवंशजप्रियाम्; ततो निवृत्ताः सुखितो भविष्यथ  
४।०४०।००१अ ततः प्रस्थाप्य सुग्रीवस् तन् महद् वानरं बलम्  
४।०४०।००१च् दक्षिणां प्रेषयाम् आस वानरान् अभिलक्षितान्  
४।०४०।००२अ नीलम् अग्निसुतं चैव हनुमन्तं च वानरम्  
४।०४०।००२च् पितामहसुतं चैव जाम्बवन्तं महाकपिम्  
४।०४०।००३अ सुहोत्रं च शरीरं च शरगुल्मं तथैव च  
४।०४०।००३च् गजं गवाक्षं गवयं सुषेणम् ऋषभं तथा  
४।०४०।००४अ मैन्दं च द्विविदं चैव विजयं गन्धमादनम्  
४।०४०।००४च् उल्कामुखम् असङ्गं च हुताशन सुताव् उभौ  
४।०४०।००५अ अङ्गदप्रमुखान् वीरान् वीरः कपिगणेश्वरः  
४।०४०।००५च् वेगविक्रमसम्पन्नान् सन्दिदेश विशेषवित्  
४।०४०।००६अ तेषाम् अग्रेषरं चैव महद् बलम् असङ्गगम्  
४।०४०।००६च् विधाय हरिवीराणाम् आदिशद् दक्षिणां दिशम्  
४।०४०।००७अ ये के चन समुद्देशास् तस्यां दिशि सुदुर्गमाः  
४।०४०।००७च् कपीशः कपिमुख्यानां स तेषां तान् उदाहरत्  
४।०४०।००८अ सहस्रशिरसं विन्ध्यं नानाद्रुमलतावृतम्  
४।०४०।००८च् नर्मदां च नदीं दुर्गां महोरगनिषेविताम्  
४।०४०।००९अ ततो गोदावरीं रम्यां कृष्णावेणीं महानदीम्  
४।०४०।००९च् वरदां च महाभागां महोरगनिषेविताम्  
४।०४०।०१०अ मेखलान् उत्कलांश् चैव दशार्णनगराण्य् अपि  
४।०४०।०१०च् अवन्तीम् अभ्रवन्तीं च सर्वम् एवानुपश्यत  
४।०४०।०११अ विदर्भान् ऋषिकांश् चैव रम्यान् माहिषकान् अपि  
४।०४०।०११च् तथा बङ्गान् कलिङ्गांश् च कौशिकांश् च समन्ततः  
४।०४०।०१२अ अन्वीक्ष्य दण्डकारण्यं सपर्वतनदीगुहम्  
४।०४०।०१२च् नदीं गोदावरीं चैव सर्वम् एवानुपश्यत  
४।०४०।०१३अ तथैवान्ध्रांश् च पुण्ड्रांश् च चोलान् पाण्ड्यान् सकेरलान्  
४।०४०।०१३च् अयोमुखश् च गन्तव्यः पर्वतो धातुमण्डितः  
४।०४०।०१४अ विचित्रशिखरः श्रीमांश् चित्रपुष्पितकाननः  
४।०४०।०१४च् सचन्दनवनोद्देशो मार्गितव्यो महागिरिः  
४।०४०।०१५अ ततस् ताम् आपगां दिव्यां प्रसन्नसलिलां शिवाम्  
४।०४०।०१५च् तत्र द्रक्ष्यथ कावेरीं विहृताम् अप्सरोगणैः  
४।०४०।०१६अ तस्यासीनं नगस्याग्रे मलयस्य महौजसं  
४।०४०।०१६च् द्रक्ष्यथादित्यसङ्काशम् अगस्त्यम् ऋषिसत्तमम्  
४।०४०।०१७अ ततस् तेनाभ्यनुज्ञाताः प्रसन्नेन महात्मना  
४।०४०।०१७च् ताम्रपर्णीं ग्राहजुष्टां तरिष्यथ महानदीम्  
४।०४०।०१८अ सा चन्दनवनैर् दिव्यैः प्रच्छन्ना द्वीप शालिनी  
४।०४०।०१८च् कान्तेव युवतिः कान्तं समुद्रम् अवगाहते  
४।०४०।०१९अ ततो हेममयं दिव्यं मुक्तामणिविभूषितम्  
४।०४०।०१९च् युक्तं कवाटं पाण्ड्यानां गता द्रक्ष्यथ वानराः  
४।०४०।०२०अ ततः समुद्रम् आसाद्य सम्प्रधार्यार्थनिश्चयम्  
४।०४०।०२०च् अगस्त्येनान्तरे तत्र सागरे विनिवेशितः  
४।०४०।०२१अ चित्रनानानगः श्रीमान् महेन्द्रः पर्वतोत्तमः  
४।०४०।०२१च् जातरूपमयः श्रीमान् अवगाढो महार्णवम्  
४।०४०।०२२अ नानाविधैर् नगैः फुल्लैर् लताभिश् चोपशोभितम्  
४।०४०।०२२च् देवर्षियक्षप्रवरैर् अप्सरोभिश् च सेवितम्  
४।०४०।०२३अ सिद्धचारणसङ्घैश् च प्रकीर्णं सुमनोहरम्  
४।०४०।०२३च् तम् उपैति सहस्राक्षः सदा पर्वसु पर्वसु  
४।०४०।०२४अ द्वीपस् तस्यापरे पारे शतयोजनम् आयतः  
४।०४०।०२४च् अगम्यो मानुषैर् दीप्तस् तं मार्गध्वं समन्ततः  
४।०४०।०२४ए तत्र सर्वात्मना सीता मार्गितव्या विशेषतः  
४।०४०।०२५अ स हि देशस् तु वध्यस्य रावणस्य दुरात्मनः  
४।०४०।०२५च् राक्षसाधिपतेर् वासः सहस्राक्षसमद्युतेः  
४।०४०।०२६अ दक्षिणस्य समुद्रस्य मध्ये तस्य तु राक्षसी  
४।०४०।०२६च् अङ्गारकेति विख्याता छायाम् आक्षिप्य भोजिनी  
४।०४०।०२७अ तम् अतिक्रम्य लक्ष्मीवान् समुद्रे शतयोजने  
४।०४०।०२७च् गिरिः पुष्पितको नाम सिद्धचारणसेवितः  
४।०४०।०२८अ चन्द्रसूर्यांशुसङ्काशः सागराम्बुसमावृतः  
४।०४०।०२८च् भ्राजते विपुलैः शृङ्गैर् अम्बरं विलिखन्न् इव  
४।०४०।०२९अ तस्यैकं काञ्चनं शृङ्गं सेवते यं दिवाकरः  
४।०४०।०२९च् श्वेतं राजतम् एकं च सेवते यं निशाकरः  
४।०४०।०३०अ न तं कृतघ्नाः पश्यन्ति न नृशंसा न नास्तिकाः  
४।०४०।०३०च् प्रणम्य शिरसा शैलं तं विमार्गत वानराः  
४।०४०।०३१अ तम् अतिक्रम्य दुर्धर्षाः सूर्यवान् नाम पर्वतः  
४।०४०।०३१च् अध्वना दुर्विगाहेन योजनानि चतुर्दश  
४।०४०।०३२अ ततस् तम् अप्य् अतिक्रम्य वैद्युतो नाम पर्वतः  
४।०४०।०३२च् सर्वकामफलैर् वृक्षैः सर्वकालमनोहरैः  
४।०४०।०३३अ तत्र भुक्त्वा वरार्हाणि मूलानि च फलानि च  
४।०४०।०३३च् मधूनि पीत्वा मुख्यानि परं गच्छत वानराः  
४।०४०।०३४अ तत्र नेत्रमनःकान्तः कुञ्जरो नाम पर्वतः  
४।०४०।०३४च् अगस्त्यभवनं यत्र निर्मितं विश्वकर्मणा  
४।०४०।०३५अ तत्र योजनविस्तारम् उच्छ्रितं दशयोजनम्  
४।०४०।०३५च् शरणं काञ्चनं दिव्यं नानारत्नविभूषितम्  
४।०४०।०३६अ तत्र भोगवती नाम सर्पाणाम् आलयः पुरी  
४।०४०।०३६च् विशालरथ्या दुर्धर्षा सर्वतः परिरक्षिता  
४।०४०।०३६ए रक्षिता पन्नगैर् घोरैस् तीक्ष्णदंष्ट्रैर् महाविषैः  
४।०४०।०३७अ सर्पराजो महाघोरो यस्यां वसति वासुकिः  
४।०४०।०३७च् निर्याय मार्गितव्या च सा च भोगवती पुरी  
४।०४०।०३८अ तं च देशम् अतिक्रम्य महान् ऋषभसंस्थितः  
४।०४०।०३८च् सर्वरत्नमयः श्रीमान् ऋषभो नाम पर्वतः  
४।०४०।०३९अ गोशीर्षकं पद्मकं च हरिश्यामं च चन्दनम्  
४।०४०।०३९च् दिव्यम् उत्पद्यते यत्र तच् चैवाग्निसमप्रभम्  
४।०४०।०४०अ न तु तच् चन्दनं दृष्ट्वा स्प्रष्टव्यं च कदा चन  
४।०४०।०४०च् रोहिता नाम गन्धर्वा घोरा रक्षन्ति तद् वनम्  
४।०४०।०४१अ तत्र गन्धर्वपतयः पञ्चसूर्यसमप्रभाः  
४।०४०।०४१च् शैलूषो ग्रामणीर् भिक्षुः शुभ्रो बभ्रुस् तथैव च  
४।०४०।०४२अ अन्ते पृथिव्या दुर्धर्षास् तत्र स्वर्गजितः स्थिताः  
४।०४०।०४२च् ततः परं न वः सेव्यः पितृलोकः सुदारुणः  
४।०४०।०४२ए राजधानी यमस्यैषा कष्टेन तमसावृता  
४।०४०।०४३अ एतावद् एव युष्माभिर् वीरा वानरपुङ्गवाः  
४।०४०।०४३च् शक्यं विचेतुं गन्तुं वा नातो गतिमतां गतिः  
४।०४०।०४४अ सर्वम् एतत् समालोक्य यच् चान्यद् अपि दृश्यते  
४।०४०।०४४च् गतिं विदित्वा वैदेह्याः सन्निवर्तितम् अर्हथ  
४।०४०।०४५अ यस् तु मासान् निवृत्तो ऽग्रे दृष्टा सीतेति वक्ष्यति  
४।०४०।०४५च् मत्तुल्यविभवो भोगैः सुखं स विहरिष्यति  
४।०४०।०४६अ ततः प्रियतरो नास्ति मम प्राणाद् विशेषतः  
४।०४०।०४६च् कृतापराधो बहुशो मम बन्धुर् भविष्यति  
४।०४०।०४७अ अमितबलपराक्रमा भवन्तो; विपुलगुणेषु कुलेषु च प्रसूताः  
४।०४०।०४७च् मनुजपतिसुतां यथा लभध्वम्; तद् अधिगुणं पुरुषार्थम् आरभध्वम्  
४।०४१।००१अ ततः प्रस्थाप्य सुग्रीवस् तान् हरीन् दक्षिणां दिशम्  
४।०४१।००१च् बुद्धिविक्रमसम्पन्नान् वायुवेगसमाञ्जवे  
४।०४१।००२अ अथाहूय महातेजाः सुषेणं नाम यूथपम्  
४।०४१।००२च् तारायाः पितरं राजा श्वशुरभीमविक्रमम्  
४।०४१।००३अ अब्रवीत् प्राञ्जलिर् वाक्यम् अभिगम्य प्रणम्य च  
४।०४१।००३च् साहाय्यं कुरु रामस्य कृत्ये ऽस्मिन् समुपस्थिते  
४।०४१।००४अ वृतः शतसहस्रेण वानराणां तरस्विनाम्  
४।०४१।००४च् अभिगच्छ दिशं सौम्य पश्चिमां वारुणीं प्रभो  
४।०४१।००५अ सुराष्ट्रान् सह बाह्लीकाञ् शूराभीरांस् तथैव च  
४।०४१।००५च् स्फीताञ्जनपदान् रम्यान् विपुलानि पुराणि च  
४।०४१।००६अ पुन्नागगहनं कुक्षिं बहुलोद्दालकाकुलम्  
४।०४१।००६च् तथा केतकषण्डांश् च मार्गध्वं हरियूथपाः  
४।०४१।००७अ प्रत्यक् स्रोतोगमाश् चैव नद्यः शीतजलाः शिवाः  
४।०४१।००७च् तापसानाम् अरण्यानि कान्तारा गिरयश् च ये  
४।०४१।००८अ गिरिजालावृतां दुर्गां मार्गित्वा पश्चिमां दिशम्  
४।०४१।००८च् ततः पश्चिमम् आसाद्य समुद्रं द्रष्टुम् अर्हथ  
४।०४१।००८ए तिमि नक्रायुत जलम् अक्षोभ्यम् अथ वानरः  
४।०४१।००९अ ततः केतकषण्डेषु तमालगहनेषु च  
४।०४१।००९च् कपयो विहरिष्यन्ति नारिकेलवनेषु च  
४।०४१।०१०अ तत्र सीतां च मार्गध्वं निलयं रावणस्य च  
४।०४१।०१०च् मरीचिपत्तनं चैव रम्यं चैव जटीपुरम्  
४।०४१।०११अ अवन्तीम् अङ्गलोपां च तथा चालक्षितं वनम्  
४।०४१।०११च् राष्ट्राणि च विशालानि पत्तनानि ततस् ततः  
४।०४१।०१२अ सिन्धुसागरयोश् चैव सङ्गमे तत्र पर्वतः  
४।०४१।०१२च् महान् हेमगिरिर् नाम शतशृङ्गो महाद्रुमः  
४।०४१।०१३अ तस्य प्रस्थेषु रम्येषु सिंहाः पक्षगमाः स्थिताः  
४।०४१।०१३च् तिमिमत्स्यगजांश् चैव नीडान्य् आरोपयन्ति ते  
४।०४१।०१४अ तानि नीडानि सिंहानां गिरिशृङ्गगताश् च ये  
४।०४१।०१४च् दृप्तास् तृप्ताश् च मातङ्गास् तोयदस्वननिःस्वनाः  
४।०४१।०१४ए विचरन्ति विशाले ऽस्मिंस् तोयपूर्णे समन्ततः  
४।०४१।०१५अ तस्य शृङ्गं दिवस्पर्शं काञ्चनं चित्रपादपम्  
४।०४१।०१५च् सर्वम् आशु विचेतव्यं कपिभिः कामरूपिभिः  
४।०४१।०१६अ कोटिं तत्र समुद्रे तु काञ्चनीं शतयोजनम्  
४।०४१।०१६च् दुर्दर्शां परियात्रस्य गता द्रक्ष्यथ वानराः  
४।०४१।०१७अ कोट्यस् तत्र चतुर्विंशद् गन्धर्वाणां तरस्विनाम्  
४।०४१।०१७च् वसन्त्य् अग्निनिकाशानां घोराणां कामरूपिणाम्  
४।०४१।०१८अ नात्यासादयितव्यास् ते वानरैर् भीमविक्रमैः  
४।०४१।०१८च् नादेयं च फलं तस्माद् देशात् किं चित् प्लवङ्गमैः  
४।०४१।०१९अ दुरासदा हि ते वीराः सत्त्ववन्तो महाबलाः  
४।०४१।०१९च् फलमूलानि ते तत्र रक्षन्ते भीमविक्रमाः  
४।०४१।०२०अ तत्र यत्नश् च कर्तव्यो मार्गितव्या च जानकी  
४।०४१।०२०च् न हि तेभ्यो भयं किं चित् कपित्वम् अनुवर्तताम्  
४।०४१।०२१अ चतुर्भागे समुद्रस्य चक्रवान् नाम पर्वतः  
४।०४१।०२१च् तत्र चक्रं सहस्रारं निर्मितं विश्वकर्मणा  
४।०४१।०२२अ तत्र पञ्चजनं हत्वा हयग्रीवं च दानवम्  
४।०४१।०२२च् आजहार ततश् चक्रं शङ्खं च पुरुषोत्तमः  
४।०४१।०२३अ तस्य सानुषु चित्रेषु विशालासु गुहासु च  
४।०४१।०२३च् रावणः सह वैदेह्या मार्गितव्यस् ततस् ततः  
४।०४१।०२४अ योजनानि चतुःषष्टिर् वराहो नाम पर्वतः  
४।०४१।०२४च् सुवर्णशृङ्गः सुश्रीमान् अगाधे वरुणालये  
४।०४१।०२५अ तत्र प्राग्ज्योतिषं नाम जातरूपमयं पुरम्  
४।०४१।०२५च् यस्मिन् वस्ति दुष्टात्मा नरको नाम गुहासु च  
४।०४१।०२६अ तस्य सानुषु चित्रेषु विशालासु गुहासु च  
४।०४१।०२६च् रावणः सह वैदेह्या मार्गितव्यस् ततस् ततः  
४।०४१।०२७अ तम् अतिक्रम्य शैलेन्द्रं काञ्चनान्तरनिर्दरः  
४।०४१।०२७च् पर्वतः सर्वसौवर्णो धारा प्रस्रवणायुतः  
४।०४१।०२८अ तं गजाश् च वराहाश् च सिंहा व्याघ्राश् च सर्वतः  
४।०४१।०२८च् अभिगर्जन्ति सततं तेन शब्देन दर्पिताः  
४।०४१।०२९अ तस्मिन् हरिहयः श्रीमान् महेन्द्रः पाकशासनः  
४।०४१।०२९च् अभिषिक्तः सुरै राजा मेघवान् नाम पर्वतः  
४।०४१।०३०अ तम् अतिक्रम्य शैलेन्द्रं महेन्द्रपरिपालितम्  
४।०४१।०३०च् षष्टिं गिरिसहस्राणि काञ्चनानि गमिष्यथ  
४।०४१।०३१अ तरुणादित्यवर्णानि भ्राजमानानि सर्वतः  
४।०४१।०३१च् जातरूपमयैर् वृक्षैः शोभितानि सुपुष्पितैः  
४।०४१।०३२अ तेषां मध्ये स्थितो राजा मेरुर् उत्तमपर्वतः  
४।०४१।०३२च् आदित्येन प्रसन्नेन शैलो दत्तवरः पुरा  
४।०४१।०३३अ तेनैवम् उक्तः शैलेन्द्रः सर्व एव त्वदाश्रयाः  
४।०४१।०३३च् मत्प्रसादाद् भविष्यन्ति दिवारात्रौ च काञ्चनाः  
४।०४१।०३४अ त्वयि ये चापि वत्स्यन्ति देवगन्धर्वदानवाः  
४।०४१।०३४च् ते भविष्यन्ति रक्ताश् च प्रभया काञ्चनप्रभाः  
४।०४१।०३५अ आदित्या वसवो रुद्रा मरुतश् च दिवौकसः  
४।०४१।०३५च् आगम्य पश्चिमां सन्ध्यां मेरुम् उत्तमपर्वतम्  
४।०४१।०३६अ आदित्यम् उपतिष्ठन्ति तैश् च सूर्यो ऽभिपूजितः  
४।०४१।०३६च् अदृश्यः सर्वभूतानाम् अस्तं गच्छति पर्वतम्  
४।०४१।०३७अ योजनानां सहस्राणि दशतानि दिवाकरः  
४।०४१।०३७च् मुहूर्तार्धेन तं शीघ्रम् अभियाति शिलोच्चयम्  
४।०४१।०३८अ शृङ्गे तस्य महद् दिव्यं भवनं सूर्यसन्निभम्  
४।०४१।०३८च् प्रासादगुणसम्बाधं विहितं विश्वकर्मणा  
४।०४१।०३९अ शोभितं तरुभिश् चित्रैर् नानापक्षिसमाकुलैः  
४।०४१।०३९च् निकेतं पाशहस्तस्य वरुणस्य महात्मनः  
४।०४१।०४०अ अन्तरा मेरुम् अस्तं च तालो दशशिरा महान्  
४।०४१।०४०च् जातरूपमयः श्रीमान् भ्राजते चित्रवेदिकः  
४।०४१।०४१अ तेषु सर्वेषु दुर्गेषु सरःसु च सरित्सु च  
४।०४१।०४१च् रावणः सह वैदेह्या मार्गितव्यस् ततस् ततः  
४।०४१।०४२अ यत्र तिष्ठति धर्मात्मा तपसा स्वेन भावितः  
४।०४१।०४२च् मेरुसावर्णिर् इत्य् एव ख्यातो वै ब्रह्मणा समः  
४।०४१।०४३अ प्रष्टव्यो मेरुसावर्णिर् महर्षिः सूर्यसन्निभः  
४।०४१।०४३च् प्रणम्य शिरसा भूमौ प्रवृत्तिं मैथिलीं प्रति  
४।०४१।०४४अ एतावज् जीवलोकस्य भास्करो रजनीक्षये  
४।०४१।०४४च् कृत्वा वितिमिरं सर्वम् अस्तं गच्छति पर्वतम्  
४।०४१।०४५अ एतावद् वानरैः शक्यं गन्तुं वानरपुङ्गवाः  
४।०४१।०४५च् अभास्करम् अमर्यादं न जानीमस् ततः परम्  
४।०४१।०४६अ अधिगम्य तु वैदेहीं निलयं रावणस्य च  
४।०४१।०४६च् अस्तं पर्वतम् आसाद्य पूर्णे मासे निवर्तत  
४।०४१।०४७अ ऊर्ध्वं मासान् न वस्तव्यं वसन् वध्यो भवेन् मम  
४।०४१।०४७च् सहैव शूरो युष्माभिः श्वशुरो मे गमिष्यति  
४।०४१।०४८अ श्रोतव्यं सर्वम् एतस्य भवद्भिर् दिष्ट कारिभिः  
४।०४१।०४८च् गुरुर् एष महाबाहुः श्वशुरो मे महाबलः  
४।०४१।०४९अ भवन्तश् चापि विक्रान्ताः प्रमाणं सर्वकर्मसु  
४।०४१।०४९च् प्रमाणम् एनं संस्थाप्य पश्यध्वं पश्चिमां दिशम्  
४।०४१।०५०अ दृष्टायां तु नरेन्द्रस्या पत्न्याम् अमिततेजसः  
४।०४१।०५०च् कृतकृत्या भविष्यामः कृतस्य प्रतिकर्मणा  
४।०४१।०५१अ अतो ऽन्यद् अपि यत् किं चित् कार्यस्यास्य हितं भवेत्  
४।०४१।०५१च् सम्प्रधार्य भवद्भिश् च देशकालार्थसंहितम्  
४।०४१।०५२अ ततः सुषेण प्रमुखाः प्लवङ्गमाः; सुग्रीववाक्यं निपुणं निशम्य  
४।०४१।०५२च् आमन्त्र्य सर्वे प्लवगाधिपं ते; जग्मुर् दिशं तां वरुणाभिगुप्ताम्  
४।०४२।००१अ ततः सन्दिश्य सुग्रीवः श्वशुरं पश्चिमां दिशम्  
४।०४२।००१च् वीरं शतबलिं नाम वानरं वानरर्षभः  
४।०४२।००२अ उवाच राजा मन्त्रज्ञः सर्ववानरसम्मतम्  
४।०४२।००२च् वाक्यम् आत्महितं चैव रामस्य च हितं तथा  
४।०४२।००३अ वृतः शतसहस्रेण त्वद्विधानां वनौकसाम्  
४।०४२।००३च् वैवस्वत सुतैः सार्धं प्रतिष्ठस्व स्वमन्त्रिभिः  
४।०४२।००४अ दिशं ह्य् उदीचीं विक्रान्तां हिमशैलावतंसकाम्  
४।०४२।००४च् सर्वतः परिमार्गध्वं रामपत्नीम् अनिन्दिताम्  
४।०४२।००५अ अस्मिन् कार्ये विनिवृत्ते कृते दाशरथेः प्रिये  
४।०४२।००५च् ऋणान् मुक्ता भविष्यामः कृतार्थार्थविदां वराः  
४।०४२।००६अ कृतं हि प्रियम् अस्माकं राघवेण महात्मना  
४।०४२।००६च् तस्य चेत् प्रतिकारो ऽस्ति सफलं जीवितं भवेत्  
४।०४२।००७अ एतां बुद्धिं समास्थाय दृश्यते जानकी यथा  
४।०४२।००७च् तथा भवद्भिः कर्तव्यम् अस्मत्प्रियहितैषिभिः  
४।०४२।००८अ अयं हि सर्वभूतानां मान्यस् तु नरसत्तमः  
४।०४२।००८च् अस्मासु चागतप्रीती रामः परपुरञ्जयः  
४।०४२।००९अ इमानि वनदुर्गाणि नद्यः शैलान्तराणि च  
४।०४२।००९च् भवन्तः परिमार्गंस् तु बुद्धिविक्रमसम्पदा  
४।०४२।०१०अ तत्र म्लेच्छान् पुलिन्दांश् च शूरसेनांस् तथाइव च  
४।०४२।०१०च् प्रस्थालान् भरतांश् चैव कुरूंश् च सह मद्रकैः  
४।०४२।०११अ काम्बोजान् यवनांश् चैव शकान् आरट्टकान् अपि  
४।०४२।०११च् बाह्लीकान् ऋषिकांश् चैव पौरवान् अथ टङ्कणान्  
४।०४२।०१२अ चीनान् परमचीनांश् च नीहारांश् च पुनः पुनः  
४।०४२।०१२च् अन्विष्य दरदांश् चैव हिमवन्तं विचिन्वथ  
४।०४२।०१३अ लोध्रपद्मकषण्डेषु देवदारुवनेषु च  
४।०४२।०१३च् रावणः सह वैदेह्य मार्गितव्यस् ततस् ततः  
४।०४२।०१४अ ततः सोमाश्रमं गत्वा देवगन्धर्वसेवितम्  
४।०४२।०१४च् कालं नाम महासानुं पर्वतं तं गमिष्यथ  
४।०४२।०१५अ महत्सु तस्य शृङ्गेषु निर्दरेषु गुहासु च  
४।०४२।०१५च् विचिनुध्वं महाभागां रामपत्नीं यशस्विनीम्  
४।०४२।०१६अ तम् अतिक्रम्य शैलेन्द्रं हेमवर्गं महागिरिम्  
४।०४२।०१६च् ततः सुदर्शनं नाम पर्वतं गन्तुम् अर्हथ  
४।०४२।०१७अ तस्य काननषण्डेषु निर्दरेषु गुहासु च  
४।०४२।०१७च् रावणः सह वैदेह्या मार्गितव्यस् ततस् ततः  
४।०४२।०१८अ तम् अतिक्रम्य चाकाशं सर्वतः शतयोजनम्  
४।०४२।०१८च् अपर्वतनदी वृक्षं सर्वसत्त्वविवर्जितम्  
४।०४२।०१९अ तं तु शीघ्रम् अतिक्रम्य कान्तारं रोमहर्षणम्  
४।०४२।०१९च् कैलासं पाण्डुरं शैलं प्राप्य हृष्टा भविष्यथ  
४।०४२।०२०अ तत्र पाण्डुरमेघाभं जाम्बूनदपरिष्कृतम्  
४।०४२।०२०च् कुबेरभवनं दिव्यं निर्मितं विश्वकर्मणा  
४।०४२।०२१अ विशाला नलिनी यत्र प्रभूतकमलोत्पला  
४।०४२।०२१च् हंसकारण्डवाकीर्णा अप्सरोगणसेविता  
४।०४२।०२२अ तत्र वैश्रवणो राजा सर्वभूतनमस्कृतः  
४।०४२।०२२च् धनदो रमते श्रीमान् गुह्यकैः सह यक्षराट्  
४।०४२।०२३अ तस्य चन्द्रनिकशेषु पर्वतेषु गुहासु च  
४।०४२।०२३च् रावणः सह वैदेह्या मार्गितव्यस् ततस् ततः  
४।०४२।०२४अ क्रौञ्चं तु गिरिम् आसाद्य बिलं तस्य सुदुर्गमम्  
४।०४२।०२४च् अप्रमत्तैः प्रवेष्टव्यं दुष्प्रवेशं हि तत् स्मृतम्  
४।०४२।०२५अ वसन्ति हि महात्मानस् तत्र सूर्यसमप्रभाः  
४।०४२।०२५च् देवैर् अप्य् अर्चिताः सम्यग् देवरूपा महर्षयः  
४।०४२।०२६अ क्रौञ्चस्य तु गुहाश् चान्याः सानूनि शिखराणि च  
४।०४२।०२६च् निर्दराश् च नितम्बाश् च विचेतव्यास् ततस् ततः  
४।०४२।०२७अ क्रौञ्चस्य शिखरं चापि निरीक्ष्य च ततस् ततः  
४।०४२।०२७च् अवृक्षं कामशैलं च मानसं विहगालयम्  
४।०४२।०२८अ न गतिस् तत्र भूतानां देवदानवरक्षसाम्  
४।०४२।०२८च् स च सर्वैर् विचेतव्यः ससानुप्रस्थभूधरः  
४।०४२।०२९अ क्रौञ्चं गिरिम् अतिक्रम्य मैनाको नाम पर्वतः  
४।०४२।०२९च् मयस्य भवनं तत्र दानवस्य स्वयं कृतम्  
४।०४२।०३०अ मैनाकस् तु विचेतव्यः ससानुप्रस्थकन्दरः  
४।०४२।०३०च् स्त्रीणाम् अश्वमुखीनां च निकेतास् तत्र तत्र तु  
४।०४२।०३१अ तं देशं समतिक्रम्य आश्रमं सिद्धसेवितम्  
४।०४२।०३१च् सिद्धा वैखानसास् तत्र वालखिल्याश् च तापसाः  
४।०४२।०३२अ वन्द्यास् ते तु तपःसिद्धास् तापसा वीतकल्मषाः  
४।०४२।०३२च् प्रष्टव्याश् चापि सीतायाः प्रवृत्तं विनयान्वितैः  
४।०४२।०३३अ हेमपुष्करसञ्छन्नं तत्र वैखानसं सरः  
४।०४२।०३३च् तरुणादित्यसङ्काशैर् हंसैर् विचरितं शुभैः  
४।०४२।०३४अ औपवाह्यः कुबेरस्य सर्वभौम इति स्मृतः  
४।०४२।०३४च् गजः पर्येति तं देशं सदा सह करेणुभिः  
४।०४२।०३५अ तत् सारः समतिक्रम्य नष्टचन्द्रदिवाकरम्  
४।०४२।०३५च् अनक्षत्रगणं व्योम निष्पयोदम् अनाअदिमत्  
४।०४२।०३६अ गभस्तिभिर् इवार्कस्य स तु देशः प्रकाशते  
४।०४२।०३६च् विश्राम्यद्भिस् तपः सिद्धैर् देवकल्पैः स्वयम्प्रभैः  
४।०४२।०३७अ तं तु देशम् अतिक्रम्य शैलोदा नाम निम्नगा  
४।०४२।०३७च् उभयोस् तीरयोर् यस्याः कीचका नाम वेणवः  
४।०४२।०३८अ ते नयन्ति परं तीरं सिद्धान् प्रत्यानयन्ति च  
४।०४२।०३८च् उत्तराः कुरवस् तत्र कृतपुण्यप्रतिश्रियाः  
४।०४२।०३९अ ततः काञ्चनपद्माभिः पद्मिनीभिः कृतोदकाः  
४।०४२।०३९च् नीलवैदूर्यपत्राढ्या नद्यस् तत्र सहस्रशः  
४।०४२।०४०अ रक्तोत्पलवनैश् चात्र मण्डिताश् च हिरण्मयैः  
४।०४२।०४०च् तरुणादित्यसदृशैर् भान्ति तत्र जलाशयाः  
४।०४२।०४१अ महार्हमणिपत्रैश् च काञ्चनप्रभ केसरैः  
४।०४२।०४१च् नीलोत्पलवनैश् चित्रैः स देशः सर्वतोवृतः  
४।०४२।०४२अ निस्तुलाभिश् च मुक्ताभिर् मणिभिश् च महाधनैः  
४।०४२।०४२च् उद्भूतपुलिनास् तत्र जातरूपैश् च निम्नगाः  
४।०४२।०४३अ सर्वरत्नमयैश् चित्रैर् अवगाढा नगोत्तमैः  
४।०४२।०४३च् जातरूपमयैश् चापि हुताशनसमप्रभैः  
४।०४२।०४४अ नित्यपुष्पफलाश् चात्र नगाः पत्ररथाकुलाः  
४।०४२।०४४च् दिव्यगन्धरसस्पर्शाः सर्वकामान् स्रवन्ति च  
४।०४२।०४५अ नानाकाराणि वासांसि फलन्त्य् अन्ये नगोत्तमाः  
४।०४२।०४५च् मुक्तावैदूर्यचित्राणि भूषणानि तथैव च  
४।०४२।०४६अ स्त्रीणां यान्य् अनुरूपाणि पुरुषाणां तथैव च  
४।०४२।०४६च् सर्वर्तुसुखसेव्यानि फलन्त्य् अन्ये नगोत्तमाः  
४।०४२।०४७अ महार्हाणि विचित्राणि हैमान्य् अन्ये नगोत्तमाः  
४।०४२।०४७च् शयनानि प्रसूयन्ते चित्रास्तारणवन्ति च  
४।०४२।०४८अ मनःकान्तानि माल्यानि फलन्त्य् अत्रापरे द्रुमाः  
४।०४२।०४८च् पानानि च महार्हाणि भक्ष्याणि विविधानि च  
४।०४२।०४९अ स्त्रियश् च गुणसम्पन्ना रूपयौवनलक्षिताः  
४।०४२।०४९च् गन्धर्वाः किन्नरा सिद्धा नागा विद्याधरास् तथा  
४।०४२।०४९ए रमन्ते सहितास् तत्र नारीभिर् भास्करप्रभाः  
४।०४२।०५०अ सर्वे सुकृतकर्माणः सर्वे रतिपरायणाः  
४।०४२।०५०च् सर्वे कामार्थसहिता वसन्ति सह योषितः  
४।०४२।०५१अ गीतवादित्रनिर्घोषः सोत्कृष्टहसितस्वनः  
४।०४२।०५१च् श्रूयते सततं तत्र सर्वभूतमनोहरः  
४।०४२।०५२अ तत्र नामुदितः कश् चिन् नास्ति कश् चिद् असत्प्रियः  
४।०४२।०५२च् अहन्य् अहनि वर्धन्ते गुणास् तत्र मनोरमाः  
४।०४२।०५३अ समतिक्रम्य तं देशम् उत्तरस् तोयसां निधिः  
४।०४२।०५३च् तत्र सोमगिरिर् नाम मध्ये हेममयो महान्  
४।०४२।०५४अ इन्द्रलोकगता ये च ब्रह्मलोकगताश् च ये  
४।०४२।०५४च् देवास् तं समवेक्षन्ते गिरिराजं दिवं गतम्  
४।०४२।०५५अ स तु देशो विसूर्यो ऽपि तस्य भासा प्रकाशते  
४।०४२।०५५च् सूर्यलक्ष्म्याभिविज्ञेयस् तपसेव विवस्वता  
४।०४२।०५६अ भगवान् अपि विश्वात्मा शम्भुर् एकादशात्मकः  
४।०४२।०५६च् ब्रह्मा वसति देवेशो ब्रह्मर्षिपरिवारितः  
४।०४२।०५७अ न कथं चन गन्तव्यं कुरूणाम् उत्तरेण वः  
४।०४२।०५७च् अन्येषाम् अपि भूतानां नातिक्रामति वै गतिः  
४।०४२।०५८अ सा हि सोमगिरिर् नाम देवानाम् अपि दुर्गमः  
४।०४२।०५८च् तम् आलोक्य ततः क्षिप्रम् उपावर्तितुम् अर्हथ  
४।०४२।०५९अ एतावद् वानरैः शक्यं गन्तुं वानरपुङ्गवाः  
४।०४२।०५९च् अभास्करम् अमर्यादं न जानीमस् ततः परम्  
४।०४२।०६०अ सर्वम् एतद् विचेतव्यं यन् मया परिकीर्तितम्  
४।०४२।०६०च् यद् अन्यद् अपि नोक्तं च तत्रापि क्रियतां मतिः  
४।०४२।०६१अ ततः कृतं दाशरथेर् महत् प्रियम्; महत्तरं चापि ततो मम प्रियम्  
४।०४२।०६१च् कृतं भविष्यत्य् अनिलानलोपमा; विदेहजा दर्शनजेन कर्मणा  
४।०४२।०६२अ ततः कृतार्थाः सहिताः सबान्धवा; मयार्चिताः सर्वगुणैर् मनोरमैः  
४।०४२।०६२च् चरिष्यथोर्वीं प्रतिशान्तशत्रवः; सहप्रिया भूतधराः प्लवङ्गमाः  
४।०४३।००१अ विशेषेण तु सुग्रीवो हनुमत्यर्थम् उक्तवान्  
४।०४३।००१च् स हि तस्मिन् हरिश्रेष्ठे निश्चितार्थो ऽर्थसाधने  
४।०४३।००२अ न भूमौ नान्तरिक्षे वा नाम्बरे नामरालये  
४।०४३।००२च् नाप्सु वा गतिसङ्गं ते पश्यामि हरिपुङ्गव  
४।०४३।००३अ सासुराः सहगन्धर्वाः सनागनरदेवताः  
४।०४३।००३च् विदिताः सर्वलोकास् ते ससागरधराधराः  
४।०४३।००४अ गतिर् वेगश् च तेजश् च लाघवं च महाकपे  
४।०४३।००४च् पितुस् ते सदृशं वीर मारुतस्य महौजसः  
४।०४३।००५अ तेजसा वापि ते भूतं समं भुवि न विद्यते  
४।०४३।००५च् तद् यथा लभ्यते सीता तत्त्वम् एवोपपादय  
४।०४३।००६अ त्वय्य् एव हनुमन्न् अस्ति बलं बुद्धिः पराक्रमः  
४।०४३।००६च् देशकालानुवृत्तश् च नयश् च नयपण्डित  
४।०४३।००७अ ततः कार्यसमासङ्गम् अवगम्य हनूमति  
४।०४३।००७च् विदित्वा हनुमन्तं च चिन्तयाम् आस राघवः  
४।०४३।००८अ सर्वथा निश्चितार्थो ऽयं हनूमति हरीश्वरः  
४।०४३।००८च् निश्चितार्थतरश् चापि हनूमान् कार्यसाधने  
४।०४३।००९अ तद् एवं प्रस्थितस्यास्य परिज्ञातस्य कर्मभिः  
४।०४३।००९च् भर्त्रा परिगृहीतस्य ध्रुवः कार्यफलोदयः  
४।०४३।०१०अ तं समीक्ष्य महातेजा व्यवसायोत्तरं हरिम्  
४।०४३।०१०च् कृतार्थ इव संवृत्तः प्रहृष्टेन्द्रियमानसः  
४।०४३।०११अ ददौ तस्य ततः प्रीतः स्वनामाङ्कोपशोभितम्  
४।०४३।०११च् अङ्गुलीयम् अभिज्ञानं राजपुत्र्याः परन्तपः  
४।०४३।०१२अ अनेन त्वां हरिश्रेष्ठ चिह्नेन जनकात्मजा  
४।०४३।०१२च् मत्सकाशाद् अनुप्राप्तम् अनुद्विग्नानुपश्यति  
४।०४३।०१३अ व्यवसायश् च ते वीर सत्त्वयुक्तश् च विक्रमः  
४।०४३।०१३च् सुग्रीवस्य च सन्देशः सिद्धिं कथयतीव मे  
४।०४३।०१४अ स तद् गृह्य हरिश्रेष्ठः स्थाप्य मूर्ध्नि कृताञ्जलिः  
४।०४३।०१४च् वन्दित्वा चरणौ चैव प्रस्थितः प्लवगोत्तमः  
४।०४३।०१५अ स तत् प्रकर्षन् हरिणां बलं महद्; बभूव वीरः पवनात्मजः कपि  
४।०४३।०१५च् गताम्बुदे व्योम्नि विशुद्धमण्डलः; शशीव नक्षत्रगणोपशोभितः  
४।०४३।०१६अ अतिबलबलम् आश्रितस् तवाहम्; हरिवरविक्रमविक्रमैर् अनल्पैः  
४।०४३।०१६च् पवनसुत यथाभिगम्यते सा; जनकसुता हनुमंस् तथा कुरुष्व  
४।०४४।००१अ तद् उग्रशासनं भर्तुर् विज्ञाय हरिपुङ्गवाः  
४।०४४।००१च् शलभा इव सञ्छाद्य मेदिनीं सम्प्रतस्थिरे  
४।०४४।००२अ रामः प्रस्रवणे तस्मिन् न्यवसत् सहलक्ष्मणः  
४।०४४।००२च् प्रतीक्षमाणस् तं मासं यः सीताधिगमे कृतः  
४।०४४।००३अ उत्तरां तु दिशं रम्यां गिरिराजसमावृताम्  
४।०४४।००३च् प्रतस्थे सहसा वीरो हरिः शतबलिस् तदा  
४।०४४।००४अ पूर्वां दिशं प्रति ययौ विनतो हरियूथपः  
४।०४४।००५अ ताराङ्गदादि सहितः प्लवगः पवनात्मजः  
४।०४४।००५च् अगस्त्यचरिताम् आशां दक्षिणां हरियूथपः  
४।०४४।००६अ पश्चिमां तु दिशं घोरां सुषेणः प्लवगेश्वरः  
४।०४४।००६च् प्रतस्थे हरिशार्दूलो भृशं वरुणपालिताम्  
४।०४४।००७अ ततः सर्वा दिशो राजा चोदयित्वा यथा तथम्  
४।०४४।००७च् कपिसेना पतीन् मुख्यान् मुमोद सुखितः सुखम्  
४।०४४।००८अ एवं सञ्चोदिताः सर्वे राज्ञा वानरयूथपाः  
४।०४४।००८च् स्वां स्वां दिशम् अभिप्रेत्य त्वरिताः सम्प्रतस्थिरे  
४।०४४।००९अ नदन्तश् चोन्नदन्तश् च गर्जन्तश् च प्लवङ्गमाः  
४।०४४।००९च् क्ष्वेलन्तो धावमानाश् च ययुः प्लवगसत्तमाः  
४।०४४।००९ए आनयिष्यामहे सीतां हनिष्यामश् च रावणम्  
४।०४४।०१०अ अहम् एको हनिष्यामि प्राप्तं रावणम् आहवे  
४।०४४।०१०च् ततश् चोन्मथ्य सहसा हरिष्ये जनकात्मजाम्  
४।०४४।०११अ वेपमानं श्रमेणाद्य भवद्भिः स्थीयताम् इति  
४।०४४।०११च् एक एवाहरिष्यामि पातालाद् अपि जानकीम्  
४।०४४।०१२अ विधमिष्याम्य् अहं वृक्षान् दारयिष्याम्य् अहं गिरीन्  
४।०४४।०१२च् धरणीं दारयिष्यामि क्षोभयिष्यामि सागरान्  
४।०४४।०१३अ अहं योजनसङ्ख्यायाः प्लविता नात्र संशयः  
४।०४४।०१३च् शतं योजनसङ्ख्यायाः शतं समधिकं ह्य् अहम्  
४।०४४।०१४अ भूतले सागरे वापि शैलेषु च वनेषु च  
४।०४४।०१४च् पातालस्यापि वा मध्ये न ममाच्छिद्यते गतिः  
४।०४४।०१५अ इत्य् एकैकं तदा तत्र वानरा बलदर्पिताः  
४।०४४।०१५च् ऊचुश् च वचनं तस्मिन् हरिराजस्य सन्निधौ  
४।०४५।००१अ गतेषु वानरेन्द्रेषु रामः सुग्रीवम् अब्रवीत्  
४।०४५।००१च् कथं भवान् विनाजीते सर्वं वै मण्डलं भुवः  
४।०४५।००२अ सुग्रीवस् तु ततो रामम् उवाच प्रणतात्मवान्  
४।०४५।००२च् श्रूयतां सर्वम् आख्यास्ये विस्तरेण नरर्षभ  
४।०४५।००३अ यदा तु दुन्दुभिं नाम दानवं महिषाकृतिम्  
४।०४५।००३च् परिकालयते वाली मलयं प्रति पर्वतम्  
४।०४५।००४अ तदा विवेश महिषो मलयस्य गुहां प्रति  
४।०४५।००४च् विवेश वाली तत्रापि मलयं तज्जिघांसया  
४।०४५।००५अ ततो ऽहं तत्र निक्षिप्तो गुहाद् वारिविनीतवत्  
४।०४५।००५च् न च निष्क्रमते वाली तदा संवत्सरे गते  
४।०४५।००६अ ततः क्षतजवेगेन आपुपूरे तदा बिलम्  
४।०४५।००६च् तद् अहं विस्मितो दृष्ट्वा भ्रातृशोकविषार्दितः  
४।०४५।००७अ अथाहं कृतबुद्धिस् तु सुव्यक्तं निहतो गुरुः  
४।०४५।००७च् शिलापर्वतसङ्काशा बिलद्वारि मया कृता  
४।०४५।००७ए अशक्नुवन् निष्क्रमितुं महिषो विनशेद् इति  
४।०४५।००८अ ततो ऽहम् आगां किष्किन्धां निराशस् तस्य जीविते  
४।०४५।००८च् राज्यं च सुमहत् प्राप्तं तारा च रुमया सह  
४।०४५।००८ए मित्रैश् च सहितस् तत्र वसामि विगतज्वरः  
४।०४५।००९अ आजगाम ततो वाली हत्वां तं दानवर्षभम्  
४।०४५।००९च् ततो ऽहम् अददां राज्यं गौरवाद् भययन्त्रितः  
४।०४५।०१०अ स मां जिघांसुर् दुष्टात्मा वाली प्रव्यथितेन्द्रियः  
४।०४५।०१०च् परिलाकयते क्रोधाद् धावन्तं सचिवैः सह  
४।०४५।०११अ ततो ऽहं वालिना तेन सानुबन्धः प्रधावितः  
४।०४५।०११च् नदीश् च विविधाः पश्यन् वनानि नगराणि च  
४।०४५।०१२अ आदर्शतलसङ्काशा ततो वै पृथिवी मया  
४।०४५।०१२च् अलातचक्रप्रतिमा दृष्टा गोष्पदवत् तदा  
४।०४५।०१३अ ततः पूर्वम् अहं गत्वा दक्षिणाम् अहम् आश्रितः  
४।०४५।०१३च् दिशं च पश्चिमां भूयो गतो ऽस्मि भयशङ्कितः  
४।०४५।०१३ए उत्तरां तु दिशं यान्तं हनुमान् माम् अथाब्रवीत्  
४।०४५।०१४अ इदानीं मे स्मृतं राजन् यथा वाली हरीश्वरः  
४।०४५।०१४च् मतङ्गेन तदा शप्तो ह्य् अस्मिन्न् आश्रममण्डले  
४।०४५।०१५अ प्रविशेद् यदि वा वाली मूर्धास्य शतधा भवेत्  
४।०४५।०१५च् तत्र वासः सुखो ऽस्माकं निरुद्विग्नो भविष्यति  
४।०४५।०१६अ ततः पर्वतम् आसाद्य ऋश्यमूकं नृपात्मज  
४।०४५।०१६च् न विवेश तदा वाली मतङ्गस्य भयात् तदा  
४।०४५।०१७अ एवं मया तदा राजन् प्रत्यक्षम् उपलक्षितम्  
४।०४५।०१७च् पृथिवीमण्डलं कृत्स्नं गुहाम् अस्म्य् आगतस् ततः  
४।०४६।००१अ दर्शनार्थं तु वैदेह्याः सर्वतः कपियूथपाः  
४।०४६।००१च् व्यादिष्टाः कपिराजेन यथोक्तं जग्मुर् अञ्जसा  
४।०४६।००२अ सरांसि सरितः कक्षान् आकाशं नगराणि च  
४।०४६।००२च् नदीदुर्गांस् तथा शैलान् विचिन्वन्ति समन्ततः  
४।०४६।००३अ सुग्रीवेण समाख्यातान् सर्वे वानरयूथपाः  
४।०४६।००३च् प्रदेशान् प्रविचिन्वन्ति सशैलवनकाननान्  
४।०४६।००४अ विचिन्त्य दिवसं सर्वे सीताधिगमने धृताः  
४।०४६।००४च् समायान्ति स्म मेदिन्यां निशाकालेशु वानराः  
४।०४६।००५अ सर्वर्तुकांश् च देशेषु वानराः सफलान् द्रुमान्  
४।०४६।००५च् आसाद्य रजनीं शय्यां चक्रुः सर्वेष्व् अहःसु ते  
४।०४६।००६अ तद् अहः प्रथमं कृत्वा मासे प्रस्रवणं गताः  
४।०४६।००६च् कपिराजेन सङ्गम्य निराशाः कपियूथपाः  
४।०४६।००७अ विचित्य तु दिशं पूर्वां यथोक्तां सचिवैः सह  
४।०४६।००७च् अदृष्ट्वा विनतः सीताम् आजगाम महाबलः  
४।०४६।००८अ उत्तरां तु दिशं सर्वां विचित्य स महाकपिः  
४।०४६।००८च् आगतः सह सैन्येन वीरः शतबलिस् तदा  
४।०४६।००९अ सुषेणः पश्चिमाम् आशां विचित्य सह वानरैः  
४।०४६।००९च् समेत्य मासे सम्पूर्णे सुग्रीवम् उपचक्रमे  
४।०४६।०१०अ तं प्रस्रवणपृष्ठस्थं समासाद्याभिवाद्य च  
४।०४६।०१०च् आसीनं सह रामेण सुग्रीवम् इदम् अब्रुवन्  
४।०४६।०११अ विचिताः पर्वताः सर्वे वनानि नगराणि च  
४।०४६।०११च् निम्नगाः सागरान्ताश् च सर्वे जनपदास् तथा  
४।०४६।०१२अ गुहाश् च विचिताः सर्वा यास् त्वया परिकीर्तिताः  
४।०४६।०१२च् विचिताश् च महागुल्मा लताविततसन्तताः  
४।०४६।०१३अ गहनेषु च देशेषु दुर्गेषु विषमेषु च  
४।०४६।०१३च् सत्त्वान्य् अतिप्रमाणानि विचितानि हतानि च  
४।०४६।०१३ए ये चैव गहना देशा विचितास् ते पुनः पुनः  
४।०४६।०१४अ उदारसत्त्वाभिजनो महात्मा; स मैथिलीं द्रक्ष्यति वानरेन्द्रः  
४।०४६।०१४च् दिशं तु याम् एव गता तु सीता; ताम् आस्थितो वायुसुतो हनूमान्  
४।०४७।००१अ सहताराङ्गदाभ्यां तु गत्वा स हनुमान् कपिः  
४।०४७।००१च् सुग्रीवेण यथोद्दिष्टं तं देशम् उपचक्रमे  
४।०४७।००२अ स तु दूरम् उपागम्य सर्वैस् तैः कपिसत्तमैः  
४।०४७।००२च् विचिनोति स्म विन्ध्यस्य गुहाश् च गहनानि च  
४।०४७।००३अ पर्वताग्रान् नदीदुर्गान् सरांसि विपुलान् द्रुमान्  
४।०४७।००३च् वृक्षषण्डांश् च विविधान् पर्वतान् घनपादपान्  
४।०४७।००४अ अन्वेषमाणास् ते सर्वे वानराः सर्वतो दिशम्  
४।०४७।००४च् न सीतां ददृशुर् वीरा मैथिलीं जनकात्मजाम्  
४।०४७।००५अ ते भक्षयन्तो मूलानि फलानि विविधानि च  
४।०४७।००५च् अन्वेषमाणा दुर्धर्षा न्यवसंस् तत्र तत्र ह  
४।०४७।००५ए स तु देशो दुरन्वेषो गुहागहनवान् महान्  
४।०४७।००६अ त्यक्त्वा तु तं तदा देशं सर्वे वै हरियूथपाः  
४।०४७।००६च् देशम् अन्यं दुराधर्षं विविशुश् चाकुतोभयाः  
४।०४७।००७अ यत्र वन्ध्यफला वृक्षा विपुष्पाः पर्णवर्जिताः  
४।०४७।००७च् निस्तोयाः सरितो यत्र मूलं यत्र सुदुर्लभम्  
४।०४७।००८अ न सन्ति महिषा यत्र न मृगा न च हस्तिनः  
४।०४७।००८च् शार्दूलाः पक्षिणो वापि ये चान्ये वनगोचराः  
४।०४७।००९अ स्निग्धपत्राः स्थले यत्र पद्मिन्यः फुल्लपङ्कजाः  
४।०४७।००९च् प्रेक्षणीयाः सुगन्धाश् च भ्रमरैश् चापि वर्जिताः  
४।०४७।०१०अ कण्डुर् नाम महाभागः सत्यवादी तपोधनः  
४।०४७।०१०च् महर्षिः परमामर्षी नियमैर् दुष्प्रधर्षणः  
४।०४७।०११अ तस्य तस्मिन् वने पुत्रो बालको दशवार्षिकः  
४।०४७।०११च् प्रनष्टो जीवितान्ताय क्रुद्धस् तत्र महामुनिः  
४।०४७।०१२अ तेन धर्मात्मना शप्तं कृत्स्नं तत्र महद् वनम्  
४।०४७।०१२च् अशरण्यं दुराधर्षं मृगपक्षिविवर्जितम्  
४।०४७।०१३अ तस्य ते काननान्तांस् तु गिरीणां कन्दराणि च  
४।०४७।०१३च् प्रभवानि नदीनाञ्च विचिन्वन्ति समाहिताः  
४।०४७।०१४अ तत्र चापि महात्मानो नापश्यञ् जनकात्मजाम्  
४।०४७।०१४च् हर्तारं रावणं वापि सुग्रीवप्रियकारिणः  
४।०४७।०१५अ ते प्रविश्य तु तं भीमं लतागुल्मसमावृतम्  
४।०४७।०१५च् ददृशुः क्रूरकर्माणम् असुरं सुरनिर्भयम्  
४।०४७।०१६अ तं दृष्ट्वा वनरा घोरं स्थितं शैलम् इवापरम्  
४।०४७।०१६च् गाढं परिहिताः सर्वे दृष्ट्वा तं पर्वतोपमम्  
४।०४७।०१७अ सो ऽपि तान् वानरान् सर्वान् नष्टाः स्थेत्य् अब्रवीद् बली  
४।०४७।०१७च् अभ्यधावत सङ्क्रुद्धो मुष्टिम् उद्यम्य संहितम्  
४।०४७।०१८अ तम् आपतन्तं सहसा वालिपुत्रो ऽङ्गदस् तदा  
४।०४७।०१९च् रावणो ऽयम् इति ज्ञात्वा तलेनाभिजघान ह  
४।०४७।०१९अ स वालिपुत्राभिहतो वक्त्राच् छोणितम् उद्वमन्  
४।०४७।०२०अ असुरो न्यपतद् भूमौ पर्यस्त इव पर्वतः  
४।०४७।०२०च् ते तु तस्मिन् निरुच्छ्वासे वानरा जितकाशिनः  
४।०४७।०२०ए व्यचिन्वन् प्रायशस् तत्र सर्वं तद् गिरिगह्वरम्  
४।०४७।०२१अ विचितं तु ततः कृत्वा सर्वे ते काननं पुनः  
४।०४७।०२१च् अन्यदेवापरं घोरं विविशुर् गिरिगह्वरम्  
४।०४७।०२२अ ते विचिन्त्य पुनः खिन्ना विनिष्पत्य समागताः  
४।०४७।०२२च् एकान्ते वृक्षमूले तु निषेदुर् दीनमानसाः  
४।०४८।००१अ अथाङ्गदस् तदा सर्वान् वानरान् इदम् अब्रवीत्  
४।०४८।००१च् परिश्रान्तो महाप्राज्ञः समाश्वास्य शनैर् वचः  
४।०४८।००२अ वनानि गिरयो नद्यो दुर्गाणि गहनानि च  
४।०४८।००२च् दर्यो गिरिगुहाश् चैव विचिता नः समन्ततः  
४।०४८।००३अ तत्र तत्र सहास्माभिर् जानकी न च दृश्यते  
४।०४८।००३च् तद् वा रक्षो हृता येन सीता सुरसुतोपमा  
४।०४८।००४अ कालश् च नो महान् यातः सुग्रीवश् चोग्रशासनः  
४।०४८।००४च् तस्माद् भवन्तः सहिता विचिन्वन्तु समन्ततः  
४।०४८।००५अ विहाय तन्द्रीं शोकं च निद्रां चैव समुत्थिताम्  
४।०४८।००५च् विचिनुध्वं यथा सीतां पश्यामो जनकात्मजाम्  
४।०४८।००६अ अनिर्वेदं च दाक्ष्यं च मनसश् चापराजयम्  
४।०४८।००६च् कार्यसिद्धिकराण्य् आहुस् तस्माद् एतद् ब्रवीम्य् अहम्  
४।०४८।००७अ अद्यापीदं वनं दुर्गं विचिन्वन्तु वनौकसः  
४।०४८।००७च् खेदं त्यक्त्वा पुनः सर्वं वनम् एतद् विचीयताम्  
४।०४८।००८अ अवश्यं क्रियमाणस्य दृश्यते कर्मणः फलम्  
४।०४८।००८च् अलं निर्वेदम् आगम्य न हि नो मलिनं क्षमम्  
४।०४८।००९अ सुग्रीवः क्रोधनो राजा तीक्ष्णदण्डश् च वानराः  
४।०४८।००९च् भेतव्यं तस्य सततं रामस्य च महात्मनः  
४।०४८।०१०अ हितार्थम् एतद् उक्तं वः क्रियतां यदि रोचते  
४।०४८।०१०च् उच्यतां वा क्षमं यन् नः सर्वेषाम् एव वानराः  
४।०४८।०११अ अङ्गदस्य वचः श्रुत्वा वचनं गन्धमादनः  
४।०४८।०११च् उवाचाव्यक्तया वाचा पिपासा श्रमखिन्नया  
४।०४८।०१२अ सदृशं खलु वो वाक्यम् अङ्गदो यद् उवाच ह  
४।०४८।०१२च् हितं चैवानुकूलं च क्रियताम् अस्य भाषितम्  
४।०४८।०१३अ पुनर् मार्गामहे शैलान् कन्दरांश् च दरीस् तथा  
४।०४८।०१३च् काननानि च शून्यानि गिरिप्रस्रवणानि च  
४।०४८।०१४अ यथोद्दिष्ठानि सर्वाणि सुग्रीवेण महात्मना  
४।०४८।०१४च् विचिन्वन्तु वनं सर्वे गिरिदुर्गाणि सर्वशः  
४।०४८।०१५अ ततः समुत्थाय पुनर् वानरास् ते महाबलाः  
४।०४८।०१५च् विन्ध्यकाननसङ्कीर्णां विचेरुर् दक्षिणां दिशम्  
४।०४८।०१६अ ते शारदाभ्रप्रतिमं श्रीमद्रजतपर्वतम्  
४।०४८।०१६च् शृङ्गवन्तं दरीवन्तम् अधिरुह्य च वानराः  
४।०४८।०१७अ तत्र लोध्रवनं रम्यं सप्तपर्णवनानि च  
४।०४८।०१७च् विचिन्वन्तो हरिवराः सीतादर्शनकाङ्क्षिणः  
४।०४८।०१८अ तस्याग्रम् अधिरूढास् ते श्रान्ता विपुलविक्रमाः  
४।०४८।०१८च् न पश्यन्ति स्म वैदेहीं रामस्य महिषीं प्रियाम्  
४।०४८।०१९अ ते तु दृष्टिगतं कृत्वा तं शैलं बहुकन्दरम्  
४।०४८।०१९च् अवारोहन्त हरयो वीक्षमाणाः समन्ततः  
४।०४८।०२०अ अवरुह्य ततो भूमिं श्रान्ता विगतचेतसः  
४।०४८।०२०च् स्थित्वा मुहूर्तं तत्राथ वृक्षमूलम् उपाश्रिताः  
४।०४८।०२१अ ते मुहूर्तं समाश्वस्ताः किं चिद् भग्नपरिश्रमाः  
४।०४८।०२१च् पुनर् एवोद्यताः कृत्स्नां मार्गितुं दक्षिणां दिशम्  
४।०४८।०२२अ हनुमत्प्रमुखास् ते तु प्रस्थिताः प्लवगर्षभाः  
४।०४८।०२२च् विन्ध्यम् एवादितस् तावद् विचेरुस् ते समन्ततः  
४।०४९।००१अ सह ताराङ्गदाभ्यां तु सङ्गम्य हनुमान् कपिः  
४।०४९।००१च् विचिनोति स्म विन्ध्यस्य गुहाश् च गहनानि च  
४।०४९।००२अ सिंहशार्दूलजुष्टाश् च गुहाश् च परितस् तथा  
४।०४९।००२च् विषमेषु नगेन्द्रस्य महाप्रस्रवणेषु च  
४।०४९।००३अ तेषां तत्रैव वसतां स कालो व्यत्यवर्तत  
४।०४९।००४अ स हि देशो दुरन्वेषो गुहा गहनवान् महान्  
४।०४९।००४च् तत्र वायुसुतः सर्वं विचिनोति स्म पर्वतम्  
४।०४९।००५अ परस्परेण रहिता अन्योन्यस्याविदूरतः  
४।०४९।००५च् गजो गवाक्षो गवयः शरभो गन्धमादनः  
४।०४९।००६अ मैन्दश् च द्विविदश् चैव हनुमाञ् जाम्बवान् अपि  
४।०४९।००६च् अङ्गदो युवराजश् च तारश् च वनगोचरः  
४।०४९।००७अ गिरिजालावृतान् देशान् मार्गित्वा दक्षिणां दिशम्  
४।०४९।००७च् क्षुत्पिपासा परीताश् च श्रान्ताश् च सलिलार्थिनः  
४।०४९।००७ए अवकीर्णं लतावृक्षैर् ददृशुस् ते महाबिलम्  
४।०४९।००८अ ततः क्रौञ्चाश् च हंसाश् च सारसाश् चापि निष्क्रमन्  
४।०४९।००८च् जलार्द्राश् चक्रवाकाश् च रक्ताङ्गाः पद्मरेणुभिः  
४।०४९।००९अ ततस् तद् बिलम् आसाद्य सुगन्धि दुरतिक्रमम्  
४।०४९।००९च् विस्मयव्यग्रमनसो बभूवुर् वानरर्षभाः  
४।०४९।०१०अ सञ्जातपरिशङ्कास् ते तद् बिलं प्लवगोत्तमाः  
४।०४९।०१०च् अभ्यपद्यन्त संहृष्टास् तेजोवन्तो महाबलाः  
४।०४९।०११अ ततः पर्वतकूटाभो हनुमान् मारुतात्मजः  
४।०४९।०११च् अब्रवीद् वानरान् सर्वान् कान्तार वनकोविदः  
४।०४९।०१२अ गिरिजालावृतान् देशान् मार्गित्वा दक्षिणां दिशम्  
४।०४९।०१२च् वयं सर्वे परिश्रान्ता न च पश्यामि मैथिलीम्  
४।०४९।०१३अ अस्माच् चापि बिलाद् धंसाः क्रौञ्चाश् च सह सारसैः  
४।०४९।०१३च् जलार्द्राश् चक्रवाकाश् च निष्पतन्ति स्म सर्वशः  
४।०४९।०१४अ नूनं सलिलवान् अत्र कूपो वा यदि वा ह्रदः  
४।०४९।०१४च् तथा चेमे बिलद्वारे स्निग्धास् तिष्ठन्ति पादपाः  
४।०४९।०१५अ इत्य् उक्तास् तद् बिलं सर्वे विविशुस् तिमिरावृतम्  
४।०४९।०१५च् अचन्द्रसूर्यं हरयो ददृशू रोमहर्षणम्  
४।०४९।०१६अ ततस् तस्मिन् बिले दुर्गे नानापादपसङ्कुले  
४।०४९।०१६च् अन्योन्यं सम्परिष्वज्य जग्मुर् योजनम् अन्तरम्  
४।०४९।०१७अ ते नष्टसञ्ज्ञास् तृषिताः सम्भ्रान्ताः सलिलार्थिनः  
४।०४९।०१७च् परिपेतुर् बिले तस्मिन् कं चित् कालम् अतन्द्रिताः  
४।०४९।०१८अ ते कृशा दीनवदनाः परिश्रान्ताः प्लवङ्गमाः  
४।०४९।०१८च् आलोकं ददृशुर् वीरा निराशा जीविते तदा  
४।०४९।०१९अ ततस् तं देशम् आगम्य सौम्यं वितिमिरं वनम्  
४।०४९।०१९च् ददृशुः काञ्चनान् वृक्षान् दीप्तवैश्वानरप्रभान्  
४।०४९।०२०अ सालांस् तालांश् च पुन्नागान् ककुभान् वञ्जुलान् धवान्  
४।०४९।०२०च् चम्पकान् नागवृक्षांश् च कर्णिकारांश् च पुष्पितान्  
४।०४९।०२१अ तरुणादित्यसङ्काशान् वैदूर्यमयवेदिकान्  
४।०४९।०२१च् नीलवैदूर्यवर्णाश् च पद्मिनीः पतगावृताः  
४।०४९।०२२अ महद्भिः काञ्चनैर् वृक्षैर् वृतं बालार्क सन्निभैः  
४।०४९।०२२च् जातरूपमयैर् मत्स्यैर् महद्भिश् च सकच्छपैः  
४।०४९।०२३अ नलिनीस् तत्र ददृशुः प्रसन्नसलिलायुताः  
४।०४९।०२३च् काञ्चनानि विमानानि राजतानि तथैव च  
४।०४९।०२४अ तपनीयगवाक्षाणि मुक्ताजालावृतानि च  
४।०४९।०२४च् हैमराजतभौमानि वैदूर्यमणिमन्ति च  
४।०४९।०२५अ ददृशुस् तत्र हरयो गृहमुख्यानि सर्वशः  
४।०४९।०२५च् पुष्पितान् फलिनो वृक्षान् प्रवालमणिसन्निभान्  
४।०४९।०२६अ काञ्चनभ्रमरांश् चैव मधूनि च समन्ततः  
४।०४९।०२६च् मणिकाञ्चनचित्राणि शयनान्य् आसनानि च  
४।०४९।०२७अ महार्हाणि च यानानि ददृशुस् ते समन्ततः  
४।०४९।०२७च् हैमराजतकांस्यानां भाजनानां च सञ्चयान्  
४।०४९।०२८अ अगरूणां च दिव्यानां चन्दनानां च सञ्चयान्  
४।०४९।०२८च् शुचीन्य् अभ्यवहार्याणि मूलानि च फलानि च  
४।०४९।०२९अ महार्हाणि च पानानि मधूनि रसवन्ति च  
४।०४९।०२९च् दिव्यानाम् अम्बराणां च महार्हाणां च सञ्चयान्  
४।०४९।०२९ए कम्बलानां च चित्राणाम् अजिनानां च सञ्चयान्  
४।०४९।०३०अ तत्र तत्र विचिन्वन्तो बिले तत्र महाप्रभाः  
४।०४९।०३०च् ददृशुर् वानराः शूराः स्त्रियं कां चिद् अदूरतः  
४।०४९।०३१अ तां दृष्ट्वा भृशसन्त्रस्ताश् चीरकृष्णाजिनाम्बराम्  
४।०४९।०३१च् तापसीं नियताहारां ज्वलन्तीम् इव तेजसा  
४।०४९।०३२अ ततो हनूमान् गिरिसन्निकाशः; कृताञ्जलिस् ताम् अभिवाद्य वृद्धाम्  
४।०४९।०३२च् पप्रच्छ का त्वं भवनं बिलं च; रत्नानि चेमानि वदस्व कस्य  
४।०५०।००१अ इत्य् उक्त्वा हनुमांस् तत्र पुनः कृष्णाजिनाम्बराम्  
४।०५०।००१च् अब्रवीत् तां महाभागां तापसीं धर्मचारिणीम्  
४।०५०।००२अ इदं प्रविष्टाः सहसा बिलं तिमिरसंवृतम्  
४।०५०।००२च् क्षुत्पिपासा परिश्रान्ताः परिखिन्नाश् च सर्वशः  
४।०५०।००३अ महद् धिरण्या विवरं प्रविष्टाः स्म पिपासिताः  
४।०५०।००३च् इमांस् त्व् एवं विधान् भावान् विविधान् अद्भुतोपमान्  
४।०५०।००३ए दृष्ट्वा वयं प्रव्यथिताः सम्भ्रान्ता नष्टचेतसः  
४।०५०।००४अ कस्येमे काञ्चना वृक्षास् तरुणादित्यसन्निभाः  
४।०५०।००४च् शुचीन्य् अभ्यवहार्याणि मूलानि च फलानि च  
४।०५०।००५अ काञ्चनानि विमानानि राजतानि गृहाणि च  
४।०५०।००५च् तपनीय गवाक्षाणि मणिजालावृतानि च  
४।०५०।००६अ पुष्पिताः फालवन्तश् च पुण्याः सुरभिगन्धिनः  
४।०५०।००६च् इमे जाम्बूनदमयाः पादपाः कस्य तेजसा  
४।०५०।००७अ काञ्चनानि च पद्मानि जातानि विमले जले  
४।०५०।००७च् कथं मत्स्याश् च सौवर्णा चरन्ति सह कच्छपैः  
४।०५०।००८अ आत्मानम् अनुभावं च कस्य चैतत् तपोबलम्  
४।०५०।००८च् अजानतां नः सर्वेषां सर्वम् आख्यातुम् अर्हसि  
४।०५०।००९अ एवम् उक्ता हनुमता तापसी धर्मचारिणी  
४।०५०।००९च् प्रत्युवाच हनूमन्तं सर्वभूतहिते रता  
४।०५०।०१०अ मयो नाम महातेजा मायावी दानवर्षभः  
४।०५०।०१०च् तेनेदं निर्मितं सर्वं मायया काञ्चनं वनम्  
४।०५०।०११अ पुरा दानवमुख्यानां विश्वकर्मा बभूव ह  
४।०५०।०११च् येनेदं काञ्चनं दिव्यं निर्मितं भवनोत्तमम्  
४।०५०।०१२अ स तु वर्षसहस्राणि तपस् तप्त्वा महावने  
४।०५०।०१२च् पितामहाद् वरं लेभे सर्वम् औशसनं धनम्  
४।०५०।०१३अ विधाय सर्वं बलवान् सर्वकामेश्वरस् तदा  
४।०५०।०१३च् उवास सुखितः कालं कं चिद् अस्मिन् महावने  
४।०५०।०१४अ तम् अप्सरसि हेमायां सक्तं दानवपुङ्गवम्  
४।०५०।०१४च् विक्रम्यैवाशनिं गृह्य जघानेशः पुरन्दरः  
४।०५०।०१५अ इदं च ब्रह्मणा दत्तं हेमायै वनम् उत्तमम्  
४।०५०।०१५च् शाश्वतः कामभोगश् च गृहं चेदं हिरण्मयम्  
४।०५०।०१६अ दुहिता मेरुसावर्णेर् अहं तस्याः स्वयं प्रभा  
४।०५०।०१६च् इदं रक्षामि भवनं हेमाया वानरोत्तम  
४।०५०।०१७अ मम प्रियसखी हेमा नृत्तगीतविशारदा  
४।०५०।०१७च् तया दत्तवरा चास्मि रक्षामि भवनोत्तमम्  
४।०५०।०१८अ किं कार्यं कस्य वा हेतोः कान्ताराणि प्रपद्यथ  
४।०५०।०१८च् कथं चेदं वनं दुर्गं युष्माभिर् उपलक्षितम्  
४।०५०।०१९अ इमान्य् अभ्यवहार्याणि मूलानि च फलानि च  
४।०५०।०१९च् भुक्त्वा पीत्वा च पानीयं सर्वं मे वक्तुम् अर्हथ  
४।०५१।००१अ अथ तान् अब्रवीत् सर्वान् विश्रान्तान् हरियूथपान्  
४।०५१।००१च् इदं वचनम् एकाग्रा तापसी धर्मचारिणी  
४।०५१।००२अ वानरा यदि वः खेदः प्रनष्टः फलभक्षणात्  
४।०५१।००२च् यदि चैतन् मया श्राव्यं श्रोतुम् इच्छामि कथ्यताम्  
४।०५१।००३अ तस्यास् तद् वचनं श्रुत्वा हनुमान् मारुतात्मजः  
४।०५१।००३च् आर्जवेन यथातत्त्वम् आख्यातुम् उपचक्रमे  
४।०५१।००४अ राजा सर्वस्य लोकस्य महेन्द्रवरुणोपमः  
४।०५१।००४च् रामो दाशरथिः श्रीमान् प्रविष्टो दण्डकावनम्  
४।०५१।००५अ लक्ष्मणेन सह भ्रात्रा वैदेह्या चापि भार्यया  
४।०५१।००५च् तस्य भार्या जनस्थानाद् रावणेन हृता बलात्  
४।०५१।००६अ वीरस् तस्य सखा राज्ञः सुग्रीवो नाम वानरः  
४।०५१।००६च् राजा वानरमुख्यानां येन प्रस्थापिता वयम्  
४।०५१।००७अ अगस्त्यचरिताम् आशां दक्षिणां यमरक्षिताम्  
४।०५१।००७च् सहैभिर् वानरैर् मुख्यैर् अङ्गदप्रमुखैर् वयम्  
४।०५१।००८अ रावणं सहिताः सर्वे राक्षसं कामरूपिणम्  
४।०५१।००८च् सीतया सह वैदेह्या मार्गध्वम् इति चोदिताः  
४।०५१।००९अ विचित्य तु वयं सर्वे समग्रां दक्षिणां दिशम्  
४।०५१।००९च् बुभुक्षिताः परिश्रान्ता वृक्षमूलम् उपाश्रिताः  
४।०५१।०१०अ विवर्णवदनाः सर्वे सर्वे ध्यानपरायणाः  
४।०५१।०१०च् नाधिगच्छामहे पारं मग्नाश् चिन्तामहार्णवे  
४।०५१।०११अ चारयन्तस् ततश् चक्षुर् दृष्टवन्तो महद् बिलम्  
४।०५१।०११च् लतापादपसञ्छन्नं तिमिरेण समावृतम्  
४।०५१।०१२अ अस्माद् धंसा जलक्लिन्नाः पक्षैः सलिलरेणुभिः  
४।०५१।०१२च् कुरराः सारसाश् चैव निष्पतन्ति पतत्रिणः  
४।०५१।०१२ए साध्व् अत्र प्रविशामेति मया तूक्ताः प्लवङ्गमाः  
४।०५१।०१३अ तेषाम् अपि हि सर्वेषाम् अनुमानम् उपागतम्  
४।०५१।०१३च् गच्छामः प्रविशामेति भर्तृकार्यत्वरान्विताः  
४।०५१।०१४अ ततो गाढं निपतिता गृह्य हस्तौ परस्परम्  
४।०५१।०१४च् इदं प्रविष्टाः सहसा बिलं तिमिरसंवृतम्  
४।०५१।०१५अ एतन् नः कायम् एतेन कृत्येन वयम् आगताः  
४।०५१।०१५च् त्वां चैवोपगताः सर्वे परिद्यूना बुभुक्षिताः  
४।०५१।०१६अ आतिथ्यधर्मदत्तानि मूलानि च फलानि च  
४।०५१।०१६च् अस्माभिर् उपभुक्तानि बुभुक्षापरिपीडितैः  
४।०५१।०१७अ यत् त्वया रक्षिताः सर्वे म्रियमाणा बुभुक्षया  
४।०५१।०१७च् ब्रूहि प्रत्युपकारार्थं किं ते कुर्वन्तु वानराः  
४।०५१।०१८अ एवम् उक्ता तु सर्वज्ञा वानरैस् तैः स्वयम्प्रभा  
४।०५१।०१८च् प्रत्युवाच ततः सर्वान् इदं वानरयूथपम्  
४।०५१।०१९अ सर्वेषां परितुष्टास्मि वानराणां तरस्विनाम्  
४।०५१।०१९च् चरन्त्या मम धर्मेण न कार्यम् इह केन चित्  
४।०५२।००१अ एवम् उक्तः शुभं वाक्यं तापस्या धर्मसंहितम्  
४।०५२।००१च् उवाच हनुमान् वाक्यं ताम् अनिन्दितचेष्टिताम्  
४।०५२।००२अ शरणं त्वां प्रपन्नाः स्मः सर्वे वै धर्मचारिणि  
४।०५२।००२च् यः कृतः समयो ऽस्माकं सुग्रीवेण महात्मना  
४।०५२।००२ए स तु कालो व्यतिक्रान्तो बिले च परिवर्तताम्  
४।०५२।००३अ सा त्वम् अस्माद् बिलाद् घोराद् उत्तारयितुम् अर्हसि  
४।०५२।००४अ तस्मात् सुग्रीववचनाद् अतिक्रान्तान् गतायुषः  
४।०५२।००४च् त्रातुम् अर्हसि नः सर्वान् सुग्रीवभयशङ्कितान्  
४।०५२।००५अ महच् च कार्यम् अस्माभिः कर्तव्यं धर्मचारिणि  
४।०५२।००५च् तच् चापि न कृतं कार्यम् अस्माभिर् इह वासिभिः  
४।०५२।००६अ एवम् उक्ता हनुमता तापसी वाक्यम् अब्रवीत्  
४।०५२।००६च् जीवता दुष्करं मन्ये प्रविष्टेन निवर्तितुम्  
४।०५२।००७अ तपसस् तु प्रभावेन नियमोपार्जितेन च  
४।०५२।००७च् सर्वान् एव बिलाद् अस्माद् उद्धरिष्यामि वानरान्  
४।०५२।००८अ निमीलयत चक्षूंषि सर्वे वानरपुङ्गवाः  
४।०५२।००८च् न हि निष्क्रमितुं शक्यम् अनिमीलितलोचनैः  
४।०५२।००९अ ततः सम्मीलिताः सर्वे सुकुमाराङ्गुलैः करैः  
४।०५२।००९च् सहसा पिदधुर् दृष्टिं हृष्टा गमनकाङ्क्षिणः  
४।०५२।०१०अ वानरास् तु महात्मानो हस्तरुद्धमुखास् तदा  
४।०५२।०१०च् निमेषान्तरमात्रेण बिलाद् उत्तारितास् तया  
४।०५२।०११अ ततस् तान् वानरान् सर्वांस् तापसी धर्मचारिणी  
४।०५२।०११च् निःसृतान् विषमात् तस्मात् समाश्वास्येदम् अब्रवीत्  
४।०५२।०१२अ एष विन्ध्यो गिरिः श्रीमान् नानाद्रुमलतायुतः  
४।०५२।०१२च् एष प्रसवणः शैलः सागरो ऽयं महोदधिः  
४।०५२।०१३अ स्वस्ति वो ऽस्तु गमिष्यामि भवनं वानरर्षभाः  
४।०५२।०१३च् इत्य् उक्त्वा तद् बिलं श्रीमत् प्रविवेश स्वयम्प्रभा  
४।०५२।०१४अ ततस् ते ददृशुर् घोरं सागरं वरुणालयम्  
४।०५२।०१४च् अपारम् अभिगर्जन्तं घोरैर् ऊर्मिभिर् आकुलम्  
४।०५२।०१५अ मयस्य माया विहितं गिरिदुर्गं विचिन्वताम्  
४।०५२।०१५च् तेषां मासो व्यतिक्रान्तो यो राज्ञा समयः कृतः  
४।०५२।०१६अ विन्ध्यस्य तु गिरेः पादे सम्प्रपुष्पितपादपे  
४।०५२।०१६च् उपविश्य महाभागाश् चिन्ताम् आपेदिरे तदा  
४।०५२।०१७अ ततः पुष्पातिभाराग्रांल् लताशतसमावृतान्  
४।०५२।०१७च् द्रुमान् वासन्तिकान् दृष्ट्वा बभूवुर् भयशङ्किताः  
४।०५२।०१८अ ते वसन्तम् अनुप्राप्तं प्रतिवेद्य परस्परम्  
४।०५२।०१८च् नष्टसन्देशकालार्था निपेतुर् धरणीतले  
४।०५२।०१९अ स तु सिंहर्षभ स्कन्धः पीनायतभुजः कपिः  
४।०५२।०१९च् युवराजो महाप्राज्ञ अङ्गदो वाक्यम् अब्रवीत्  
४।०५२।०२०अ शासनात् कपिराजस्य वयं सर्वे विनिर्गताः  
४।०५२।०२०च् मासः पूर्णो बिलस्थानां हरयः किं न बुध्यते  
४।०५२।०२१अ तस्मिन्न् अतीते काले तु सुग्रीवेण कृते स्वयम्  
४।०५२।०२१च् प्रायोपवेशनं युक्तं सर्वेषां च वनौकसाम्  
४।०५२।०२२अ तीक्ष्णः प्रकृत्या सुग्रीवः स्वामिभावे व्यवस्थितः  
४।०५२।०२२च् न क्षमिष्यति नः सर्वान् अपराधकृतो गतान्  
४।०५२।०२३अ अप्रवृत्तौ च सीतायाः पापम् एव करिष्यति  
४।०५२।०२३च् तस्मात् क्षमम् इहाद्यैव प्रायोपविशनं हि नः  
४।०५२।०२४अ त्यक्त्वा पुत्रांश् च दारांश् च धनानि च गृहाणि च  
४।०५२।०२४च् यावन् न घातयेद् राजा सर्वान् प्रतिगतान् इतः  
४।०५२।०२४ए वधेनाप्रतिरूपेण श्रेयान् मृत्युर् इहैव नः  
४।०५२।०२५अ न चाहं यौवराज्येन सुग्रीवेणाभिषेचितः  
४।०५२।०२५च् नरेन्द्रेणाभिषिक्तो ऽस्मि रामेणाक्लिष्टकर्मणा  
४।०५२।०२६अ स पूर्वं बद्धवैरो मां राजा दृष्ट्वा व्यतिक्रमम्  
४।०५२।०२६च् घातयिष्यति दण्डेन तीक्ष्णेन कृतनिश्चयः  
४।०५२।०२७अ किं मे सुहृद्भिर् व्यसनं पश्यद्भिर् जीवितान्तरे  
४।०५२।०२७च् इहैव प्रायम् आसिष्ये पुण्ये सागररोधसि  
४।०५२।०२८अ एतच् छ्रुत्वा कुमारेण युवराजेन भाषितम्  
४।०५२।०२८च् सर्वे ते वानरश्रेष्ठाः करुणं वाक्यम् अब्रुवन्  
४।०५२।०२९अ तीक्ष्णः प्रकृत्या सुग्रीवः प्रियासक्तश् च राघवः  
४।०५२।०२९च् अदृष्टायां च वैदेह्यां दृष्ट्वास्मांश् च समागतान्  
४।०५२।०३०अ राघवप्रियकामार्थं घातयिष्यत्य् असंशयम्  
४।०५२।०३०च् न क्षमं चापराद्धानां गमनं स्वामिपार्श्वतः  
४।०५२।०३१अ प्लवङ्गमानां तु भयार्दितानाम्; श्रुत्वा वचस् तार इदं बभाषे  
४।०५२।०३१च् अलं विषादेन बिलं प्रविश्य; वसाम सर्वे यदि रोचते वः  
४।०५२।०३२अ इदं हि माया विहितं सुदुर्गमम्; प्रभूतवृक्षोदकभोज्यपेयम्  
४।०५२।०३२च् इहास्ति नो नैव भयं पुरन्दरान्; न राघवाद् वानरराजतो ऽपि वा  
४।०५२।०३३अ श्रुत्वाङ्गदस्यापि वचो ऽनुकूलम्; ऊचुश् च सर्वे हरयः प्रतीताः  
४।०५२।०३३च् यथा न हन्येम तथाविधानम्; असक्तम् अद्यैव विधीयतां नः  
४।०५३।००१अ तथा ब्रुवति तारे तु ताराधिपतिवर्चसि  
४।०५३।००१च् अथ मेने हृतं राज्यं हनुमान् अङ्गदेन तत्  
४।०५३।००२अ बुद्ध्या ह्य् अष्टाङ्गया युक्तं चतुर्बलसमन्वितम्  
४।०५३।००२च् चतुर्दशगुणं मेने हनुमान् वालिनः सुतम्  
४।०५३।००३अ आपूर्यमाणं शश्वच् च तेजोबलपराक्रमैः  
४।०५३।००३च् शशिनं शुक्लपक्षादौ वर्धमानम् इव श्रिया  
४।०५३।००४अ बृहस्पतिसमं बुद्ध्या विक्रमे सदृशं पितुः  
४।०५३।००४च् शुश्रूषमाणं तारस्य शुक्रस्येव पुरन्दरम्  
४।०५३।००५अ भर्तुर् अर्थे परिश्रान्तं सर्वशास्त्रविशारदम्  
४।०५३।००५च् अभिसन्धातुम् आरेभे हनुमान् अङ्गदं ततः  
४।०५३।००६अ स चतुर्णाम् उपायानां तृतीयम् उपवर्णयन्  
४।०५३।००६च् भेदयाम् आस तान् सर्वान् वानरान् वाक्यसम्पदा  
४।०५३।००७अ तेषु सर्वेषु भिन्नेषु ततो ऽभीषयद् अङ्गदम्  
४।०५३।००७च् भीषणैर् बहुभिर् वाक्यैः कोपोपायसमन्वितैः  
४।०५३।००८अ त्वं समर्थतरः पित्रा युद्धे तारेय वै धुरम्  
४।०५३।००८च् दृढं धारयितुं शक्तः कपिराज्यं यथा पिता  
४।०५३।००९अ नित्यम् अस्थिरचित्ता हि कपयो हरिपुङ्गव  
४।०५३।००९च् नाज्ञाप्यं विषहिष्यन्ति पुत्रदारान् विना त्वया  
४।०५३।०१०अ त्वां नैते ह्य् अनुयुञ्जेयुः प्रत्यक्षं प्रवदामि ते  
४।०५३।०१०च् यथायं जाम्बवान् नीलः सुहोत्रश् च महाकपिः  
४।०५३।०११अ न ह्य् अहं त इमे सर्वे सामदानादिभिर् गुणैः  
४।०५३।०११च् दण्डेन न त्वया शक्याः सुग्रीवाद् अपकर्षितुम्  
४।०५३।०१२अ विगृह्यासनम् अप्य् आहुर् दुर्बलेन बलीयसः  
४।०५३।०१२च् आत्मरक्षाकरस् तस्मान् न विगृह्णीत दुर्बलः  
४।०५३।०१३अ यां चेमां मन्यसे धात्रीम् एतद् बिलम् इति श्रुतम्  
४।०५३।०१३च् एतल् लक्ष्मणबाणानाम् ईषत्कार्यं विदारणे  
४।०५३।०१४अ स्वल्पं हि कृतम् इन्द्रेण क्षिपता ह्य् अशनिं पुरा  
४।०५३।०१४च् लक्ष्मणो निशितैर् बाणैर् भिन्द्यात् पत्रपुटं यथा  
४।०५३।०१४ए लक्ष्मणस्य च नाराचा बहवः सन्ति तद्विधाः  
४।०५३।०१५अ अवस्थाने यदैव त्वम् आसिष्यसि परन्तप  
४।०५३।०१५च् तदैव हरयः सर्वे त्यक्ष्यन्ति कृतनिश्चयाः  
४।०५३।०१६अ स्मरन्तः पुत्रदाराणां नित्योद्विग्ना बुभुक्षिताः  
४।०५३।०१६च् खेदिता दुःखशय्याभिस् त्वां करिष्यन्ति पृष्ठतः  
४।०५३।०१७अ स त्वं हीनः सुहृद्भिश् च हितकामैश् च बन्धुभिः  
४।०५३।०१७च् तृणाद् अपि भृशोद्विग्नः स्पन्दमानाद् भविष्यसि  
४।०५३।०१८अ न च जातु न हिंस्युस् त्वां घोरा लक्ष्मणसायकाः  
४।०५३।०१८च् अपवृत्तं जिघांसन्तो महावेगा दुरासदाः  
४।०५३।०१९अ अस्माभिस् तु गतं सार्धं विनीतवद् उपस्थितम्  
४।०५३।०१९च् आनुपूर्व्यात् तु सुग्रीवो राज्ये त्वां स्थापयिष्यति  
४।०५३।०२०अ धर्मकामः पितृव्यस् ते प्रीतिकामो दृढव्रतः  
४।०५३।०२०च् शुचिः सत्यप्रतिज्ञश् च ना त्वां जातु जिघांसति  
४।०५३।०२१अ प्रियकामश् च ते मातुस् तदर्थं चास्य जीवितम्  
४।०५३।०२१च् तस्यापत्यं च नास्त्य् अन्यत् तस्माद् अङ्गद गम्यताम्  
४।०५४।००१अ श्रुत्वा हनुमतो वाक्यं प्रश्रितं धर्मसंहितम्  
४।०५४।००१च् स्वामिसत्कारसंयुक्तम् अङ्गदो वाक्यम् अब्रवीत्  
४।०५४।००२अ स्थैर्यं सर्वात्मना शौचम् आनृशंस्यम् अथार्जवम्  
४।०५४।००२च् विक्रमैश् चैव धैर्यं च सुग्रीवे नोपपद्यते  
४।०५४।००३अ भ्रातुर् ज्येष्ठस्य यो भार्यां जीवितो महिषीं प्रियाम्  
४।०५४।००३च् धर्मेण मातरं यस् तु स्वीकरोति जुगुप्सितः  
४।०५४।००४अ कथं स धर्मं जानीते येन भ्रात्रा दुरात्मना  
४।०५४।००४च् युद्धायाभिनियुक्तेन बिलस्य पिहितं मुखम्  
४।०५४।००५अ सत्यात् पाणिगृहीतश् च कृतकर्मा महायशाः  
४।०५४।००५च् विस्मृतो राघवो येन स कस्य सुकृतं स्मरेत्  
४।०५४।००६अ लक्ष्मणस्य भयाद् येन नाधर्मभयभीरुणा  
४।०५४।००६च् आदिष्टा मार्गितुं सीतां धर्मम् अस्मिन् कथं भवेत्  
४।०५४।००७अ तस्मिन् पापे कृतघ्ने तु स्मृतिहीने चलात्मनि  
४।०५४।००७च् आर्यः को विश्वसेज् जातु तत् कुलीनो जिजीविषुः  
४।०५४।००८अ राज्ये पुत्रं प्रतिष्ठाप्य सगुणो निर्गुणो ऽपि वा  
४।०५४।००८च् कथं शत्रुकुलीनं मां सुग्रीवो जीवयिष्यति  
४।०५४।००९अ भिन्नमन्त्रो ऽपराद्धश् च हीनशक्तिः कथं ह्य् अहम्  
४।०५४।००९च् किष्किन्धां प्राप्य जीवेयम् अनाथ इव दुर्बलः  
४।०५४।०१०अ उपांशुदण्डेन हि मां बन्धनेनोपपादयेत्  
४।०५४।०१०च् शठः क्रूरो नृशंसश् च सुग्रीवो राज्यकारणात्  
४।०५४।०११अ बन्धनाच् चावसादान् मे श्रेयः प्रायोपवेशनम्  
४।०५४।०११च् अनुजानीत मां सर्वे गृहान् गच्छन्तु वानराः  
४।०५४।०१२अ अहं वः प्रतिजानामि न गमिष्याम्य् अहं पुरीम्  
४।०५४।०१२च् इहैव प्रायम् आसिष्ये श्रेयो मरणम् एव मे  
४।०५४।०१३अ अभिवादनपूर्वं तु राजा कुशलम् एव च  
४।०५४।०१३च् वाच्यस् ततो यवीयान् मे सुग्रीवो वानरेश्वरः  
४।०५४।०१४अ आरोग्यपूर्वं कुशलं वाच्या माता रुमा च मे  
४।०५४।०१४च् मातरं चैव मे ताराम् आश्वासयितुम् अर्हथ  
४।०५४।०१५अ प्रकृत्या प्रियपुत्रा सा सानुक्रोशा तपस्विनी  
४।०५४।०१५च् विनष्टं माम् इह श्रुत्वा व्यक्तं हास्यति जीवितम्  
४।०५४।०१६अ एतावद् उक्त्वा वचनं वृद्धान् अप्य् अभिवाद्य च  
४।०५४।०१६च् संविवेशाङ्गदो भूमौ रुदन् दर्भेषु दुर्मनाः  
४।०५४।०१७अ तस्य संविशतस् तत्र रुदन्तो वानरर्षभाः  
४।०५४।०१७च् नयनेभ्यः प्रमुमुचुर् उष्णं वै वारिदुःखिताः  
४।०५४।०१८अ सुग्रीवं चैव निन्दन्तः प्रशंसन्तश् च वालिनम्  
४।०५४।०१८च् परिवार्याङ्गदो सर्वे व्यवस्यन् प्रायम् आसितुम्  
४।०५४।०१९अ मतं तद् वालिपुत्रस्य विज्ञाय प्लवगर्षभाः  
४।०५४।०१९च् उपस्पृश्योदकं सर्वे प्राङ्मुखाः समुपाविशन्  
४।०५४।०१९ए दक्षिणाग्रेषु दर्भेषु उदक्तीरं समाश्रिताः  
४।०५४।०२०अ स संविशद्भिर् बहुभिर् महीधरो; महाद्रिकूटप्रमितैः प्लवङ्गमैः  
४।०५४।०२१च् बभूव सन्नादितनिर्झरान्तरो; भृशं नदद्भिर् जलदैर् इवोल्बणैः  
४।०५५।००१अ उपविष्टास् तु ते सर्वे यस्मिन् प्रायं गिरिस्थले  
४।०५५।००१च् हरयो गृध्रराजश् च तं देशम् उपचक्रमे  
४।०५५।००२अ साम्पातिर् नाम नाम्ना तु चिरजीवी विहङ्गमः  
४।०५५।००२च् भ्राता जटायुषः श्रीमान् प्रख्यातबलपौरुषः  
४।०५५।००३अ कन्दराद् अभिनिष्क्रम्य स विन्ध्यस्य महागिरेः  
४।०५५।००३च् उपविष्टान् हरीन् दृष्ट्वा हृष्टात्मा गिरम् अब्रवीत्  
४।०५५।००४अ विधिः किल नरं लोके विधानेनानुवर्तते  
४।०५५।००४च् यथायं विहितो भक्ष्यश् चिरान् मह्यम् उपागतः  
४।०५५।००५अ परम्पराणां भक्षिष्ये वानराणां मृतं मृतम्  
४।०५५।००५च् उवाचैवं वचः पक्षी तान् निरीक्ष्य प्लवङ्गमान्  
४।०५५।००६अ तस्य तद्वचनं श्रुत्वा भक्षलुब्धस्य पक्षिणः  
४।०५५।००६च् अङ्गदः परम् आयस्तो हनूमन्तम् अथाब्रवीत्  
४।०५५।००७अ पश्य सीतापदेशेन साक्षाद् वैवस्वतो यमः  
४।०५५।००७च् इमं देशम् अनुप्राप्तो वानराणां विपत्तये  
४।०५५।००८अ रामस्य न कृतं कार्यं राज्ञो न च वचः कृतम्  
४।०५५।००८च् हरीणाम् इयम् अज्ञाता विपत्तिः सहसागता  
४।०५५।००९अ वैदेह्याः प्रियकामेन कृतं कर्म जटायुषा  
४।०५५।००९च् गृध्रराजेन यत् तत्र श्रुतं वस् तद् अशेषतः  
४।०५५।०१०अ तथा सर्वाणि भूतानि तिर्यग्योनिगतान्य् अपि  
४।०५५।०१०च् प्रियं कुर्वन्ति रामस्य त्यक्त्वा प्राणान् यथा वयम्  
४।०५५।०११अ राघवार्थे परिश्रान्ता वयं सन्त्यक्तजीविताः  
४।०५५।०११च् कान्ताराणि प्रपन्नाः स्म न च पश्याम मैथिलीम्  
४।०५५।०१२अ स सुखी गृध्रराजस् तु रावणेन हतो रणे  
४।०५५।०१२च् मुक्तश् च सुग्रीवभयाद् गतश् च परमां गतिम्  
४।०५५।०१३अ जटायुषो विनाशेन राज्ञो दशरथस्य च  
४।०५५।०१३च् हरणेन च वैदेह्याः संशयं हरयो गताः  
४।०५५।०१४अ रामलक्ष्मणयोर् वासाम् अरण्ये सह सीतया  
४।०५५।०१४च् राघवस्य च बाणेन वालिनश् च तथा वधः  
४।०५५।०१५अ रामकोपाद् अशेषाणां राक्षसानां तथा वधः  
४।०५५।०१५च् कैकेय्या वरदानेन इदं हि विकृतं कृतम्  
४।०५५।०१६अ तत् तु श्रुत्वा तदा वाक्यम् अङ्गदस्य मुखोद्गतम्  
४।०५५।०१६च् अब्रवीद् वचनं गृध्रस् तीक्ष्णतुण्डो महास्वनः  
४।०५५।०१७अ को ऽयं गिरा घोषयति प्राणैः प्रियतरस्य मे  
४।०५५।०१७च् जटायुषो वधं भ्रातुः कम्पयन्न् इव मे मनः  
४।०५५।०१८अ कथम् आसीज् जनस्थाने युद्धं राक्षसगृध्रयोः  
४।०५५।०१८च् नामधेयम् इदं भ्रातुश् चिरस्याद्य मया श्रुतम्  
४।०५५।०१९अ यवीयसो गुणज्ञस्य श्लाघनीयस्य विक्रमैः  
४।०५५।०१९च् तद् इच्छेयम् अहं श्रोतुं विनाशं वानरर्षभाः  
४।०५५।०२०अ भ्रातुर् जटायुषस् तस्य जनस्थाननिवासिनः  
४।०५५।०२०च् तस्यैव च मम भ्रातुः सखा दशरथः कथम्  
४।०५५।०२०ए यस्य रामः प्रियः पुत्रो ज्येष्ठो गुरुजनप्रियः  
४।०५५।०२१अ सूर्यांशुदग्धपक्षत्वान् न शक्नोमि विसर्पितुम्  
४।०५५।०२१च् इच्छेयं पर्वताद् अस्माद् अवतर्तुम् अरिन्दमाः  
४।०५६।००१अ शोकाद् भ्रष्टस्वरम् अपि श्रुत्वा ते हरियूथपाः  
४।०५६।००१च् श्रद्दधुर् नैव तद् वाक्यं कर्मणा तस्य शङ्किताः  
४।०५६।००२अ ते प्रायम् उपविष्टास् तु दृष्ट्वा गृध्रं प्लवङ्गमाः  
४।०५६।००२च् चक्रुर् बुद्धिं तदा रौद्रां सर्वान् नो भक्षयिष्यति  
४।०५६।००३अ सर्वथा प्रायम् आसीनान् यदि नो भक्षयिष्यति  
४।०५६।००३च् कृतकृत्या भविष्यामः क्षिप्रं सिद्धिम् इतो गताः  
४।०५६।००४अ एतां बुद्धिं ततश् चक्रुः सर्वे ते वानरर्षभाः  
४।०५६।००४च् अवतार्य गिरेः शृङ्गाद् गृध्रम् आहाङ्गदस् तदा  
४।०५६।००५अ बभूवुर् क्षरजो नाम वानरेन्द्रः प्रतापवान्  
४।०५६।००५च् ममार्यः पार्थिवः पक्षिन् धार्मिकौ तस्य चात्मजौ  
४।०५६।००६अ सुग्रीवश् चैव वली च पुत्राव् ओघबलाव् उभौ  
४।०५६।००६च् लोके विश्रुतकर्माभूद् राजा वाली पिता मम  
४।०५६।००७अ राजा कृत्स्नस्य जगत इक्ष्वाकूणां महारथः  
४।०५६।००७च् रामो दाशरथिः श्रीमान् प्रविष्टो दण्डकावनम्  
४।०५६।००८अ लक्ष्मणेन सह भ्रात्रा वैदेह्या चापि भार्यया  
४।०५६।००८च् पितुर् निदेशनिरतो धर्म्यं पन्थानम् आश्रितः  
४।०५६।००८ए तस्य भार्या जनस्थानाद् रावणेन हृता बलात्  
४।०५६।००९अ रामस्य च पितुर् मित्रं जटायुर् नाम गृध्रराट्  
४।०५६।००९च् ददर्श सीतां वैदेहीं ह्रियमाणां विहायसा  
४।०५६।०१०अ रावणं विरथं कृत्वा स्थापयित्वा च मैथिलीम्  
४।०५६।०१०च् परिश्रान्तश् च वृद्धश् च रावणेन हतो रणे  
४।०५६।०११अ एवं गृध्रो हतस् तेन रावणेन बहीयसा  
४।०५६।०११च् संस्कृतश् चापि रामेण गतश् च गतिम् उत्तमाम्  
४।०५६।०१२अ ततो मम पितृव्येण सुग्रीवेण महात्मना  
४।०५६।०१२च् चकार राघवः सख्यं सो ऽवधीत् पितरं मम  
४।०५६।०१३अ माम पित्रा विरुद्धो हि सुग्रीवः सचिवैः सह  
४।०५६।०१३च् निहत्य वालिनं रामस् ततस् तम् अभिषेचयत्  
४।०५६।०१४अ स राज्ये स्थापितस् तेन सुग्रीवो वानरेश्वरः  
४।०५६।०१४च् राजा वानरमुख्यानां येन प्रस्थापिता वयम्  
४।०५६।०१५अ एवं रामप्रयुक्तास् तु मार्गमाणास् ततस् ततः  
४।०५६।०१५च् वैदेहीं नाधिगच्छामो रात्रौ सूर्यप्रभाम् इव  
४।०५६।०१६अ ते वयं दण्दकारण्यं विचित्य सुसमाहिताः  
४।०५६।०१६च् अज्ञानात् तु प्रविष्टाः स्म धरण्या विवृतं बिलम्  
४।०५६।०१७अ मयस्य माया विहितं तद् बिलं च विचिन्वताम्  
४।०५६।०१७च् व्यतीतस् तत्र नो मासो यो राज्ञा सामयः कृतः  
४।०५६।०१८अ ते वयं कपिराजस्य सर्वे वचनकारिणः  
४।०५६।०१८च् कृतां संस्थाम् अतिक्रान्ता भयात् प्रायम् उपास्महे  
४।०५६।०१९अ क्रुद्धे तस्मिंस् तु काकुत्स्थे सुग्रीवे च सलक्ष्मणे  
४।०५६।०१९च् गतानाम् अपि सर्वेषां तत्र नो नास्ति जीवितम्  
४।०५७।००१अ इत्य् उक्तः करुणं वाक्यं वानरैस् त्यक्तजीवितैः  
४।०५७।००१च् सबाष्पो वानरान् गृध्रः प्रत्युवाच महास्वनः  
४।०५७।००२अ यवीयान् मम स भ्राता जटायुर् नाम वानराः  
४।०५७।००२च् यमाख्यात हतं युद्धे रावणेन बलीयसा  
४।०५७।००३अ वृद्धभावाद् अपक्षत्वाच् छृण्वंस् तद् अपि मर्षये  
४।०५७।००३च् न हि मे शक्तिर् अद्यास्ति भ्रातुर् वैरविमोक्षणे  
४।०५७।००४अ पुरा वृत्रवधे वृत्ते स चाहं च जयैषिणौ  
४।०५७।००४च् आदित्यम् उपयातौ स्वो ज्वलन्तं रश्मिमालिनम्  
४।०५७।००५अ आवृत्याकाशमार्गेण जवेन स्म गतौ भृशम्  
४।०५७।००५च् मध्यं प्राप्ते च सूर्ये च जटायुर् अवसीदति  
४।०५७।००६अ तम् अहं भ्रातरं दृष्ट्वा सूर्यरश्मिभिर् अर्दितम्  
४।०५७।००६च् पक्षाभ्यं छादयाम् आस स्नेहात् परमविह्वलम्  
४।०५७।००७अ निर्दग्धपक्षः पतितो विन्ध्ये ऽहं वानरोत्तमाः  
४।०५७।००७च् अहम् अस्मिन् वसन् भ्रातुः प्रवृत्तिं नोपलक्षये  
४।०५७।००८अ जटायुषस् त्व् एवम् उक्तो भ्रात्रा सम्पातिना तदा  
४।०५७।००८च् युवराजो महाप्राज्ञः प्रत्युवाचाङ्गदस् तदा  
४।०५७।००९अ जटायुषो यदि भ्राता श्रुतं ते गदितं मया  
४।०५७।००९च् आख्याहि यदि जानासि निलयं तस्य रक्षसः  
४।०५७।०१०अ अदीर्घदर्शिनं तं वा रावणं राक्षसाधिपम्  
४।०५७।०१०च् अन्तिके यदि वा दूरे यदि जानासि शम्स नः  
४।०५७।०११अ ततो ऽब्रवीन् महातेजा ज्येष्ठो भ्राता जटायुषः  
४।०५७।०११च् आत्मानुरूपं वचनं वानरान् सम्प्रहर्षयन्  
४।०५७।०१२अ निर्दग्धपक्षो गृध्रो ऽहं गतवीर्यः प्लवङ्गमाः  
४।०५७।०१२च् वाङ्मात्रेण तु रामस्य करिष्ये साह्यम् उत्तमम्  
४।०५७।०१३अ जानामि वारुणाल् लोकान् विष्णोस् त्रैविक्रमान् अपि  
४।०५७।०१३च् देवासुरविमर्दांश् च अमृतस्य च मन्थनम्  
४।०५७।०१४अ रामस्य यद् इदं कार्यं कर्तव्यं प्रथमं मया  
४।०५७।०१४च् जरया च हृतं तेजः प्राणाश् च शिथिला मम  
४।०५७।०१५अ तरुणी रूपसम्पन्ना सर्वाभरणभूषिता  
४।०५७।०१५च् ह्रियमाणा मया दृष्टा रावणेन दुरात्मना  
४।०५७।०१६अ क्रोशन्ती राम रामेति लक्ष्मणेति च भामिनी  
४।०५७।०१६च् भूषणान्य् अपविध्यन्ती गात्राणि च विधुन्वती  
४।०५७।०१७अ सूर्यप्रभेव शैलाग्रे तस्याः कौशेयम् उत्तमम्  
४।०५७।०१७च् असिते राक्षसे भाति यथा वा तडिदम्बुदे  
४।०५७।०१८अ तां तु सीताम् अहं मन्ये रामस्य परिकीर्तनात्  
४।०५७।०१८च् श्रूयतां मे कथयतो निलयं तस्य रक्षसः  
४।०५७।०१९अ पुत्रो विश्रवसः साक्षाद् भ्राता वैश्रवणस्य च  
४।०५७।०१९च् अध्यास्ते नगरीं लङ्कां रावणो नाम राकसः  
४।०५७।०२०अ इतो द्वीपे समुद्रस्य सम्पूर्णे शतयोजने  
४।०५७।०२०च् तस्मिंल् लङ्का पुरी रम्या निर्मिता विश्वकर्मणा  
४।०५७।०२१अ तस्यां वसति वैदेही दीना कौशेयवासिनी  
४।०५७।०२१च् रावणान्तःपुरे रुद्धा राक्षसीभिः सुरक्षिता  
४।०५७।०२२अ जनकस्यात्मजां राज्ञस् तस्यां द्रक्ष्यथ मैथिलीम्  
४।०५७।०२२च् लङ्कायाम् अथ गुप्तायां सागरेण समन्ततः  
४।०५७।०२३अ सम्प्राप्य सागरस्यान्तं सम्पूर्णं शतयोजनम्  
४।०५७।०२३च् आसाद्य दक्षिणं कूलं ततो द्रक्ष्यथ रावणम्  
४।०५७।०२४अ तत्रैव त्वरिताः क्षिप्रं विक्रमध्वं प्लवङ्गमाः  
४।०५७।०२४च् ज्ञानेन खलु पश्यामि दृष्ट्वा प्रत्यागमिष्यथ  
४।०५७।०२५अ आद्यः पन्थाः कुलिङ्गानां ये चान्ये धान्यजीविनः  
४।०५७।०२५च् द्वितीयो बलिभोजानां ये च वृक्षफलाशिनः  
४।०५७।०२६अ भासास् तृतीयं गच्छन्ति क्रौञ्चाश् च कुररैः सह  
४।०५७।०२६च् श्येनाश् चतुर्थं गच्छन्ति गृध्रा गच्छन्ति पञ्चमम्  
४।०५७।०२७अ बलवीर्योपपन्नानां रूपयौवनशालिनाम्  
४।०५७।०२७च् षष्ठस् तु पन्था हंसानां वैनतेयगतिः परा  
४।०५७।०२७ए वैनतेयाच् च नो जन्म सर्वेषां वानरर्षभाः  
४।०५७।०२८अ गर्हितं तु कृतं कर्म येन स्म पिशिताशनाः  
४।०५७।०२८च् इहस्थो ऽहं प्रपश्यामि रावणं जानकीं तथा  
४।०५७।०२९अ अस्माकम् अपि सौवर्णं दिव्यं चक्षुर्बलं तथा  
४।०५७।०२९च् तस्माद् आहारवीर्येण निसर्गेण च वानराः  
४।०५७।०२९ए आयोजनशतात् साग्राद् वयं पश्याम नित्यशः  
४।०५७।०३०अ अस्माकं विहिता वृत्तिर् निसार्गेण च दूरतः  
४।०५७।०३०च् विहिता पादमूले तु वृत्तिश् चरणयोधिनाम्  
४।०५७।०३१अ उपायो दृश्यतां कश् चिल् लङ्घने लवणाम्भसः  
४।०५७।०३१च् अभिगम्य तु वैदेहीं समृद्धार्था गमिष्यथ  
४।०५७।०३२अ समुद्रं नेतुम् इच्छामि भवद्भिर् वरुणालयम्  
४।०५७।०३२च् प्रदास्याम्य् उदकं भ्रातुः स्वर्गतस्य महात्मनः  
४।०५७।०३३अ ततो नीत्वा तु तं देशं तीरे नदनदीपतेः  
४।०५७।०३३च् निर्दग्धपक्षं सम्पातिं वानराः सुमहौजसः  
४।०५७।०३४अ पुनः प्रत्यानयित्वा वै तं देशं पतगेश्वरम्  
४।०५७।०३४च् बभूवुर् वानरा हृष्टाः प्रवृत्तिम् उपलभ्य ते  
४।०५८।००१अ ततस् तद् अमृतास्वादं गृध्रराजेन भाषितम्  
४।०५८।००१च् निशम्य वदतो हृष्टास् ते वचः प्लवगर्षभाः  
४।०५८।००२अ जाम्बवान् वै हरिश्रेष्ठः सह सर्वैः प्लवङ्गमैः  
४।०५८।००२च् भूतलात् सहसोत्थाय गृध्रराजानम् अब्रवीत्  
४।०५८।००३अ क्व सीता केन वा दृष्टा को वा हरति मैथिलीम्  
४।०५८।००३च् तद् आख्यातु भवान् सर्वं गतिर् भव वनौकसाम्  
४।०५८।००४अ को दाशरथिबाणानां वज्रवेगनिपातिनाम्  
४।०५८।००४च् स्वयं लक्ष्मणम् उक्तानां न चिन्तयति विक्रमम्  
४।०५८।००५अ स हरीन् प्रीतिसंयुक्तान् सीता श्रुतिसमाहितान्  
४।०५८।००५च् पुनर् आश्वासयन् प्रीत इदं वचनम् अब्रवीत्  
४।०५८।००६अ श्रूयताम् इह वैदेह्या यथा मे हरणं श्रुतम्  
४।०५८।००६च् येन चापि ममाख्यातं यत्र चायतलोचना  
४।०५८।००७अ अहम् अस्मिन् गिरौ दुर्गे बहुयोजनम् आयते  
४।०५८।००७च् चिरान् निपतितो वृद्धः क्षीणप्राणपराक्रमः  
४।०५८।००८अ तं माम् एवङ्गतं पुत्रः सुपार्श्वो नाम नामतः  
४।०५८।००८च् आहारेण यथाकालं बिभर्ति पततां वरः  
४।०५८।००९अ तीक्ष्णकामास् तु गन्धर्वास् तीक्ष्णकोपा भुजङ्गमाः  
४।०५८।००९च् मृगाणां तु भयं तीक्ष्णं ततस् तीक्ष्णक्षुधा वयम्  
४।०५८।०१०अ स कदा चित् क्षुधार्तस्य मम चाहारकाङ्क्षिणः  
४।०५८।०१०च् गतसूर्यो ऽहनि प्राप्तो मम पुत्रो ह्य् अनामिषः  
४।०५८।०११अ स मया वृद्धभावाच् च कोपाच् च परिभर्त्सितः  
४।०५८।०११च् क्षुत्पिपासा परीतेन कुमारः पततां वरः  
४।०५८।०१२अ स ममाहारसंरोधात् पीडितः प्रीतिवर्धनः  
४।०५८।०१२च् अनुमान्य यथातत्त्वम् इदं वचनम् अब्रवीत्  
४।०५८।०१३अ अहं तात यथाकालम् आमिषार्थी खम् आप्लुतः  
४।०५८।०१३च् महेन्द्रस्य गिरेर् द्वारम् आवृत्य च समास्थितः  
४।०५८।०१४अ तत्र सत्त्वसहस्राणां सागरान्तरचारिणाम्  
४।०५८।०१४च् पन्थानम् एको ऽध्यवसं सन्निरोद्धुम् अवाङ्मुखः  
४।०५८।०१५अ तत्र कश् चिन् मया दृष्टः सूर्योदयसमप्रभाम्  
४।०५८।०१५च् स्त्रियम् आदाय गच्छन् वै भिन्नाञ्जनचयोपमः  
४।०५८।०१६अ सो ऽहम् अभ्यवहारार्थी तौ दृष्ट्वा कृतनिश्चयः  
४।०५८।०१६च् तेन साम्ना विनीतेन पन्थानम् अभियाचितः  
४।०५८।०१७अ न हि सामोपपन्नानां प्रहर्ता विद्यते क्व चित्  
४।०५८।०१७च् नीचेष्व् अपि जनः कश् चित् किम् अङ्ग बत मद्विधः  
४।०५८।०१८अ स यातस् तेजसा व्योम सङ्क्षिपन्न् इव वेगतः  
४।०५८।०१८च् अथाहं खे चरैर् भूतैर् अभिगम्य सभाजितः  
४।०५८।०१९अ दिष्ट्या जीवसि तातेति अब्रुवन् मां महर्षयः  
४।०५८।०१९च् कथं चित् सकलत्रो ऽसौ गतस् ते स्वस्त्य् असंशयम्  
४।०५८।०२०अ एवम् उक्तस् ततो ऽहं तैः सिद्धैः परमशोभनैः  
४।०५८।०२०च् स च मे रावणो राजा रक्षसां प्रतिवेदितः  
४।०५८।०२१अ हरन् दाशरथेर् भार्यां रामस्य जनकात्मजाम्  
४।०५८।०२१च् भ्रष्टाभरणकौशेयां शोकवेगपराजिताम्  
४।०५८।०२२अ रामलक्ष्मणयोर् नाम क्रोशन्तीं मुक्तमूर्धजाम्  
४।०५८।०२२च् एष कालात्ययस् तावद् इति वाक्यविदां वरः  
४।०५८।०२३अ एतम् अर्थं समग्रं मे सुपार्श्वः प्रत्यवेदयत्  
४।०५८।०२३च् तच् छ्रुत्वापि हि मे बुद्धिर् नासीत् का चित् पराक्रमे  
४।०५८।०२४अ अपक्षो हि कथं पक्षी कर्म किं चिद् उपक्रमेत्  
४।०५८।०२४च् यत् तु शक्यं मया कर्तुं वाग्बुद्धिगुणवर्तिना  
४।०५८।०२५अ श्रूयतां तत् प्रवक्ष्यामि भवतां पौरुषाश्रयम्  
४।०५८।०२५च् वाङ्मतिभ्यां हि सार्वेषां करिष्यामि प्रियं हि वः  
४।०५८।०२५ए यद् धि दाशरथेः कार्यं मम तन् नात्र संशयः  
४।०५८।०२६अ ते भवन्तो मतिश्रेष्ठा बलवन्तो मनस्विनः  
४।०५८।०२६च् सहिताः कपिराजेन देवैर् अपि दुरासदाः  
४।०५८।०२७अ रामलक्ष्मणबाणाश् च निशिताः कङ्कपत्रिणः  
४।०५८।०२७च् त्रयाणाम् अपि लोकानां पर्याप्तास् त्राणनिग्रहे  
४।०५८।०२८अ कामं खलु दशग्रीवस् तेजोबलसमन्वितः  
४।०५८।०२८च् भवतां तु समर्थानां न किं चिद् अपि दुष्करम्  
४।०५८।०२९अ तद् अलं कालसङ्गेन क्रियतां बुद्धिनिश्चयः  
४।०५८।०२९च् न हि कर्मसु सज्जन्ते बुद्धिमन्तो भवद्विधाः  
४।०५९।००१अ ततः कृतोदकं स्नातं तं गृध्रं हरियूथपाः  
४।०५९।००१च् उपविष्टा गिरौ दुर्गे परिवार्य समन्ततः  
४।०५९।००२अ तम् अङ्गदम् उपासीनं तैः सर्वैर् हरिभिर् वृतम्  
४।०५९।००२च् जनितप्रत्ययो हर्षात् सम्पातिः पुनर् अब्रवीत्  
४।०५९।००३अ कृत्वा निःशब्दम् एकाग्राः शृण्वन्तु हरयो मम  
४।०५९।००३च् तत्त्वं सङ्कीर्तयिष्यामि यथा जानामि मैथिलीम्  
४।०५९।००४अ अस्य विन्ध्यस्य शिखरे पतितो ऽस्मि पुरा वने  
४।०५९।००४च् सूर्यातपपरीताङ्गो निर्दग्धः सूर्यरश्मिभिः  
४।०५९।००५अ लब्धसञ्ज्ञस् तु षड्रात्राद् विवशो विह्वलन्न् इव  
४।०५९।००५च् वीक्षमाणो दिशः सर्वा नाभिजानामि किं चन  
४।०५९।००६अ ततस् तु सागराञ् शैलान् नदीः सर्वाः सरांसि च  
४।०५९।००६च् वनान्य् अटविदेशांश् च समीक्ष्य मतिर् आगमत्  
४।०५९।००७अ हृष्टपक्षिगणाकीर्णः कन्दरान्तरकूटवान्  
४।०५९।००७च् दक्षिणस्योदधेस् तीरे विन्ध्यो ऽयम् इति निश्चितः  
४।०५९।००८अ आसीच् चात्राश्रमं पुण्यं सुरैर् अपि सुपूजितम्  
४।०५९।००८च् ऋषिर् निशाकरो नाम यस्मिन्न् उग्रतपाभवत्  
४।०५९।००९अ अष्टौ वर्षसहस्राणि तेनास्मिन्न् ऋषिणा विना  
४।०५९।००९च् वसतो मम धर्मज्ञाः स्वर्गते तु निशाकरे  
४।०५९।०१०अ अवतीर्य च विन्ध्याग्रात् कृच्छ्रेण विषमाच् छनैः  
४।०५९।०१०च् तीक्ष्णदर्भां वसुमतीं दुःखेन पुनर् आगतः  
४।०५९।०११अ तम् ऋषिं द्रष्टु कामो ऽस्मि दुःखेनाभ्यागतो भृशम्  
४।०५९।०११च् जटायुषा मया चैव बहुशो ऽभिगतो हि सः  
४।०५९।०१२अ तस्याश्रमपदाभ्याशे ववुर् वाताः सुगन्धिनः  
४।०५९।०१२च् वृक्षो नापुष्पितः कश् चिद् अफलो वा न दृश्यते  
४।०५९।०१३अ उपेत्य चाश्रमं पुण्यं वृक्षमूलम् उपाश्रितः  
४।०५९।०१३च् द्रष्टुकामः प्रतीक्षे च भगवन्तं निशाकरम्  
४।०५९।०१४अ अथापश्यम् अदूरस्थम् ऋषिं ज्वलिततेजसं  
४।०५९।०१४च् कृताभिषेकं दुर्धर्षम् उपावृत्तम् उदङ्मुखम्  
४।०५९।०१५अ तम् ऋक्षाः सृमरा व्याघ्राः सिंहा नागाः सरीसृपाः  
४।०५९।०१५च् परिवार्योपगच्छन्ति दातारं प्राणिनो यथा  
४।०५९।०१६अ ततः प्राप्तम् ऋषिं ज्ञात्वा तानि सत्त्वानि वै ययुः  
४।०५९।०१६च् प्रविष्टे राजनि यथा सर्वं सामात्यकं बलम्  
४।०५९।०१७अ ऋषिस् तु दृष्ट्वा मां तुष्टः प्रविष्टश् चाश्रमं पुनः  
४।०५९।०१७च् मुहूर्तमात्रान् निष्क्रम्य ततः कार्यम् अपृच्छत  
४।०५९।०१८अ सौम्य वैकल्यतां दृष्ट्वा रोण्णां ते नावगम्यते  
४।०५९।०१८च् अग्निदग्धाव् इमौ पक्षौ त्वक् चैव व्रणिता तव  
४।०५९।०१९अ द्वौ गृध्रौ दृष्टपूर्वौ मे मातरिश्वसमौ जवे  
४।०५९।०१९च् गृध्राणां चैव राजानौ भ्रातरौ कामरूपिणौ  
४।०५९।०२०अ ज्येष्ठस् त्वं तु च सम्पातिर् जटायुर् अनुजस् तव  
४।०५९।०२०च् मानुषं रूपम् आस्थाय गृह्णीतां चरणौ मम  
४।०५९।०२१अ किं ते व्याधिसमुत्थानं पक्षयोः पतनं कथम्  
४।०५९।०२१च् दण्डो वायं धृतः केन सर्वम् आख्याहि पृच्छतः  
४।०६०।००१अ ततस् तद् दारुणं कर्म दुष्करं साहसात् कृतम्  
४।०६०।००१च् आचचक्षे मुनेः सर्वं सूर्यानुगमनं तथा  
४।०६०।००२अ भगवन् व्रणयुक्तत्वाल् लज्जया चाकुलेन्द्रियः  
४।०६०।००२च् परिश्रान्तो न शक्नोमि वचनं परिभाषितुम्  
४।०६०।००३अ अहं चैव जटायुश् च सङ्घर्षाद् दर्पमोहितौ  
४।०६०।००३च् आकाशं पतितौ वीरौ जिघासन्तौ पराक्रमम्  
४।०६०।००४अ कैलासशिखरे बद्ध्वा मुनीनाम् अग्रतः पणम्  
४।०६०।००४च् रविः स्याद् अनुयातव्यो यावद् अस्तं महागिरिम्  
४।०६०।००५अ अथावां युगपत् प्राप्ताव् अपश्याव महीतले  
४।०६०।००५च् रथचक्रप्रमाणानि नगराणि पृथक् पृथक्  
४।०६०।००६अ क्व चिद् वादित्रघोषांश् च ब्रह्मघोषांश् च शुश्रुव  
४।०६०।००६च् गायन्तीश् चाङ्गना बह्वीः पश्यावो रक्तवाससः  
४।०६०।००७अ तूर्णम् उत्पत्य चाकाशम् आदित्यपथम् आस्थितौ  
४।०६०।००७च् आवाम् आलोकयावस् तद् वनं शाद्वलसंस्थितम्  
४।०६०।००८अ उपलैर् इव सञ्छन्ना दृश्यते भूः शिलोच्चयैः  
४।०६०।००८च् आपगाभिश् च संवीता सूत्रैर् इव वसुन्धरा  
४।०६०।००९अ हिमवांश् चैव विन्ध्यश् च मेरुश् च सुमहान् नगः  
४।०६०।००९च् भूतले सम्प्रकाशन्ते नागा इव जलाशये  
४।०६०।०१०अ तीव्रस्वेदश् च खेदश् च भयं चासीत् तदावयोः  
४।०६०।०१०च् समाविशत मोहश् च मोहान् मूर्छा च दारुणा  
४।०६०।०११अ न दिग् विज्ञायते याम्या नागेन्या न च वारुणी  
४।०६०।०११च् युगान्ते नियतो लोको हतो दग्ध इवाग्निना  
४।०६०।०१२अ यत्नेन महता भूयो रविः समवलोकितः  
४।०६०।०१२च् तुल्यः पृथ्वीप्रमाणेन भास्करः प्रतिभाति नौ  
४।०६०।०१३अ जटायुर् माम् अनापृच्छ्य निपपात महीं ततः  
४।०६०।०१३च् तं दृष्ट्वा तूर्णम् आकाशाद् आत्मानं मुक्तवान् अहम्  
४।०६०।०१४अ पक्षिभ्यां च मया गुप्तो जटायुर् न प्रदह्यत  
४।०६०।०१४च् प्रमादात् तत्र निर्दग्धः पतन् वायुपथाद् अहम्  
४।०६०।०१५अ आशङ्के तं निपतितं जनस्थाने जटायुषम्  
४।०६०।०१५च् अहं तु पतितो विन्ध्ये दग्धपक्षो जडीकृतः  
४।०६०।०१६अ राज्येन हीनो भ्रात्रा च पक्षाभ्यां विक्रमेण च  
४।०६०।०१६च् सर्वथा मर्तुम् एवेच्छन् पतिष्ये शिखराद् गिरेः  
४।०६१।००१अ एवम् उक्त्वा मुनिश्रेष्ठम् अरुदं दुःखितो भृशम्  
४।०६१।००१च् अथ ध्यात्वा मुहूर्तं तु भगवान् इदम् अब्रवीत्  
४।०६१।००२अ पक्षौ च ते प्रपक्षौ च पुनर् अन्यौ भविष्यतः  
४।०६१।००२च् चक्षुषी चैव प्राणाश् च विक्रमश् च बलं च ते  
४।०६१।००३अ पुराणे सुमहत् कार्यं भविष्यं हि मया श्रुतम्  
४।०६१।००३च् दृष्टं मे तपसा चैव श्रुत्वा च विदितं मम  
४।०६१।००४अ राजा दशरथो नाम कश् चिद् इक्ष्वाकुनन्दनः  
४।०६१।००४च् तस्य पुत्रो महातेजा रामो नाम भविष्यति  
४।०६१।००५अ अरण्यं च सह भ्रात्रा लक्ष्मणेन गमिष्यति  
४।०६१।००५च् तस्मिन्न् अर्थे नियुक्तः सन् पित्रा सत्यपराक्रमः  
४।०६१।००६अ नैरृतो रावणो नाम तस्या भार्यां हरिष्यति  
४।०६१।००६च् राक्षसेन्द्रो जनस्थानाद् अवध्यः सुरदानवैः  
४।०६१।००७अ सा च कामैः प्रलोभ्यन्ती भक्ष्यैर् भोज्यैश् च मैथिली  
४।०६१।००७च् न भोक्ष्यति महाभागा दुःखमग्ना यशस्विनी  
४।०६१।००८अ परमान्नं तु वैदेह्या ज्ञात्वा दास्यति वासवः  
४।०६१।००८च् यद् अन्नम् अमृतप्रख्यं सुराणाम् अपि दुर्लभम्  
४।०६१।००९अ तद् अन्नं मैथिली प्राप्य विज्ञायेन्द्राद् इदं त्व् इति  
४।०६१।००९च् अग्रम् उद्धृत्य रामाय भूतले निर्वपिष्यति  
४।०६१।०१०अ यदि जीवति मे भर्ता लक्ष्मणेन सह प्रभुः  
४।०६१।०१०च् देवत्वं गतयोर् वापि तयोर् अन्नम् इदं त्व् इति  
४।०६१।०११अ एष्यन्त्य् अन्वेषकास् तस्या रामदूताः प्लवङ्गमाः  
४।०६१।०११च् आख्येया राममहिषी त्वया तेभ्यो विहङ्गम  
४।०६१।०१२अ सर्वथा तु न गन्तव्यम् ईदृशः क्व गमिष्यसि  
४।०६१।०१२च् देशकालौ प्रतीक्षस्व पक्षौ त्वं प्रतिपत्स्यसे  
४।०६१।०१३अ उत्सहेयम् अहं कर्तुम् अद्यैव त्वां सपक्षकम्  
४।०६१।०१३च् इहस्थस् त्वं तु लोकानां हितं कार्यं करिष्यसि  
४।०६१।०१४अ त्वयापि खलु तत् कार्यं तयोश् च नृपपुत्रयोः  
४।०६१।०१४च् ब्राह्मणानां सुराणां च मुनीनां वासवस्य च  
४।०६१।०१५अ इच्छाम्य् अहम् अपि द्रष्टुं भ्रातरु रामलक्ष्मणौ  
४।०६१।०१५च् नेच्छे चिरं धारयितुं प्राणांस् त्यक्ष्ये कलेवरम्  
४।०६२।००१अ एतैर् अन्यैश् च बहुभिर् वाक्यैर् वाक्यविशारदः  
४।०६२।००१च् मां प्रशस्याभ्यनुज्ञाप्य प्रविष्टः स स्वम् आश्रमम्  
४।०६२।००२अ कन्दरात् तु विसर्पित्वा पर्वतस्य शनैः शनैः  
४।०६२।००२च् अहं विन्ध्यं समारुह्य भवतः प्रतिपालये  
४।०६२।००३अ अद्य त्व् एतस्य कालस्य साग्रं वर्षशतं गतम्  
४।०६२।००३च् देशकालप्रतीक्षो ऽस्मि हृदि कृत्वा मुनेर् वचः  
४।०६२।००४अ महाप्रस्थानम् आसाद्य स्वर्गते तु निशाकरे  
४।०६२।००४च् मां निर्दहति सन्तापो वितर्कैर् बहुभिर् वृतम्  
४।०६२।००५अ उत्थितां मरणे बुद्धिं मुनि वाक्यैर् निवर्तये  
४।०६२।००५च् बुद्धिर् या तेन मे दत्ता प्राणसंरक्षणाय तु  
४।०६२।००५ए सा मे ऽपनयते दुःखं दीप्तेवाग्निशिखा तमः  
४।०६२।००६अ बुध्यता च मया वीर्यं रावणस्य दुरात्मनः  
४।०६२।००६च् पुत्रः सन्तर्जितो वाग्भिर् न त्राता मैथिली कथम्  
४।०६२।००७अ तस्या विलपितं श्रुत्वा तौ च सीता विनाकृतौ  
४।०६२।००७च् न मे दशरथस्नेहात् पुत्रेणोत्पादितं प्रियम्  
४।०६२।००८अ तस्य त्व् एवं ब्रुवाणस्य सम्पातेर् वानरैः सह  
४।०६२।००८च् उत्पेततुस् तदा पक्षौ समक्षं वनचारिणाम्  
४।०६२।००९अ स दृष्ट्वा स्वां तनुं पक्षैर् उद्गतैर् अरुणच्छदैः  
४।०६२।००९च् प्रहर्षम् अतुलं लेभे वानरांश् चेदम् अब्रवीत्  
४।०६२।०१०अ निशाकरस्य महर्षेः प्रभावाद् अमितात्मनः  
४।०६२।०१०च् आदित्यरश्मिनिर्दग्धौ पक्षौ मे पुनर् उत्थितौ  
४।०६२।०११अ यौवने वर्तमानस्य ममासीद् यः पराक्रमः  
४।०६२।०११च् तम् एवाद्यावगच्छामि बलं पौरुषम् एव च  
४।०६२।०१२अ सर्वथा क्रियतां यत्नः सीताम् अधिगमिष्यथ  
४।०६२।०१२च् पक्षलाभो ममायं वः सिद्धिप्रत्यय कारकः  
४।०६२।०१३अ इत्य् उक्त्वा तान् हरीन् सर्वान् सम्पातिः पततां वरः  
४।०६२।०१३च् उत्पपात गिरेः शृङ्गाज् जिज्ञासुः खगमो गतिम्  
४।०६२।०१४अ तस्य तद्वचनं श्रुत्वा प्रीतिसंहृष्टमानसाः  
४।०६२।०१४च् बभूवुर् हरिशार्दूला विक्रमाभ्युदयोन्मुखाः  
४।०६२।०१५अ अथ पवनसमानविक्रमाः; प्लवगवराः प्रतिलब्ध पौरुषाः  
४।०६२।०१५च् अभिजिदभिमुखां दिशं ययुर्; जनकसुता परिमार्गणोन्मुखाः  
४।०६३।००१अ आख्याता गृध्रराजेन समुत्पत्य प्लवङ्गमाः  
४।०६३।००१च् सङ्गताः प्रीतिसंयुक्ता विनेदुः सिंहविक्रमाः  
४।०६३।००२अ सम्पातेर् वचनं श्रुत्वा हरयो रावणक्षयम्  
४।०६३।००२च् हृष्टाः सागरम् आजग्मुः सीतादर्शनकाङ्क्षिणः  
४।०६३।००३अ अभिक्रम्य तु तं देशं ददृशुर् भीमविक्रमाः  
४।०६३।००३च् कृत्स्नं लोकस्य महतः प्रतिबिम्बम् इव स्थितम्  
४।०६३।००४अ दक्षिणस्य समुद्रस्य समासाद्योत्तरां दिशम्  
४।०६३।००४च् सन्निवेशं ततश् चक्रुः सहिता वानरोत्तमाः  
४।०६३।००५अ सत्त्वैर् महद्भिर् विकृतैः क्रीडद्भिर् विविधैर् जले  
४।०६३।००५च् व्यात्तास्यैः सुमहाकायैर् ऊर्मिभिश् च समाकुलम्  
४।०६३।००६अ प्रसुप्तम् इव चान्यत्र क्रीडन्तम् इव चान्यतः  
४।०६३।००६च् क्व चित् पर्वतमात्रैश् च जलराशिभिर् आवृतम्  
४।०६३।००७अ सङ्कुलं दानवेन्द्रैश् च पातालतलवासिभिः  
४।०६३।००७च् रोमहर्षकरं दृष्ट्वा विषेदुः कपिकुञ्जराः  
४।०६३।००८अ आकाशम् इव दुष्पारं सागरं प्रेक्ष्य वानराः  
४।०६३।००८च् विषेदुः सहसा सर्वे कथं कार्यम् इति ब्रुवन्  
४।०६३।००९अ विषण्णां वाहिनीं दृष्ट्वा सागरस्य निरीक्षणात्  
४।०६३।००९च् आश्वासयाम् आस हरीन् भयार्तान् हरिसत्तमः  
४।०६३।०१०अ न निषादेन नः कार्यं विषादो दोषवत्तरः  
४।०६३।०१०च् विषादो हन्ति पुरुषं बालं क्रुद्ध इवोरगः  
४।०६३।०११अ विषादो ऽयं प्रसहते विक्रमे पर्युपस्थिते  
४।०६३।०११च् तेजसा तस्य हीनस्य पुरुषार्थो न सिध्यति  
४।०६३।०१२अ तस्यां रात्र्यां व्यतीतायाम् अङ्गदो वानरैः सह  
४।०६३।०१२च् हरिवृद्धैः समागम्य पुनर् मन्त्रम् अमन्त्रयत्  
४।०६३।०१३अ सा वानराणां ध्वजिनी परिवार्याङ्गदं बभौ  
४।०६३।०१३च् वासवं परिवार्येव मरुतां वाहिनी स्थिता  
४।०६३।०१४अ को ऽन्यस् तां वानरीं सेनां शक्तः स्तम्भयितुं भवेत्  
४।०६३।०१४च् अन्यत्र वालितनयाद् अन्यत्र च हनूमतः  
४।०६३।०१५अ ततस् तान् हरिवृद्धांश् च तच् च सैन्यम् अरिन्दमः  
४।०६३।०१५च् अनुमान्याङ्गदः श्रीमान् वाक्यम् अर्थवद् अब्रवीत्  
४।०६३।०१६अ क इदानीं महातेजा लङ्घयिष्यति सागरम्  
४।०६३।०१६च् कः करिष्यति सुग्रीवं सत्यसन्धम् अरिन्दमम्  
४।०६३।०१७अ को वीरो योजनशतं लङ्घयेत प्लवङ्गमाः  
४।०६३।०१७च् इमांश् च यूथपान् सर्वान् मोचयेत् को महाभयात्  
४।०६३।०१८अ कस्य प्रसादाद् दारांश् च पुत्रांश् चैव गृहाणि च  
४।०६३।०१८च् इतो निवृत्ताः पश्येम सिद्धार्थाः सुखिनो वयम्  
४।०६३।०१९अ कस्य प्रसादाद् रामं च लक्ष्मणं च महाबलम्  
४।०६३।०१९च् अभिगच्छेम संहृष्टाः सुग्रीवं च महाबलम्  
४।०६३।०२०अ यदि कश् चित् समर्थो वः सागरप्लवने हरिः  
४।०६३।०२०च् स ददात्व् इह नः शीघ्रं पुण्याम् अभयदक्षिणाम्  
४।०६३।०२१अ अङ्गदस्य वचः श्रुत्वा न कश् चित् किं चिद् अब्रवीत्  
४।०६३।०२१च् स्तिमितेवाभवत् सर्वा सा तत्र हरिवाहिनी  
४।०६३।०२२अ पुनर् एवाङ्गदः प्राह तान् हरीन् हरिसत्तमः  
४।०६३।०२२च् सर्वे बलवतां श्रेष्ठा भवन्तो दृढविक्रमाः  
४।०६३।०२३अ व्यपदेश्य कुले जाताः पूजिताश् चाप्य् अभीक्ष्णशः  
४।०६३।०२३च् न हि वो गमने सङ्गः कदा चिद् अपि कस्य चित्  
४।०६३।०२४अ ब्रुवध्वं यस्य या शक्तिर् गमने प्लवगर्षभाः  
४।०६४।००१अ ततो ऽङ्गदवचः श्रुत्वा सर्वे ते वानरोत्तमाः  
४।०६४।००१च् स्वं स्वं गतौ समुत्साहम् आहुस् तत्र यथाक्रमम्  
४।०६४।००२अ गजो गवाक्षो गवयः शरभो गन्धमादनः  
४।०६४।००२च् मैन्दश् च द्विविदश् चैव सुषेणो जाम्बवांस् तथा  
४।०६४।००३अ आबभाषे गजस् तत्र प्लवेयं दशयोजनम्  
४।०६४।००३च् गवाक्षो योजनान्य् आह गमिष्यामीति विंशतिम्  
४।०६४।००४अ गवयो वानरस् तत्र वानरांस् तान् उवाच ह  
४।०६४।००४च् त्रिंशतं तु गमिष्यामि योजनानां प्लवङ्गमाः  
४।०६४।००५अ शरभो वानरस् तत्र वानरांस् तान् उवाच ह  
४।०६४।००५च् चत्वारिंशद् गमिष्यामि योजनानां न संशयः  
४।०६४।००६अ वानरांस् तु महातेजा अब्रवीद् गन्धमादनः  
४।०६४।००६च् योजनानां गमिष्यामि पञ्चाशत् तु न संशयः  
४।०६४।००७अ मैन्दस् तु वानरस् तत्र वानरांस् तान् उवाच ह  
४।०६४।००७च् योजनानां परं षष्टिम् अहं प्लवितुम् उत्सहे  
४।०६४।००८अ ततस् तत्र महातेजा द्विविदः प्रत्यभाषत  
४।०६४।००८च् गमिष्यामि न सन्देहः सप्ततिं योजनान्य् अहम्  
४।०६४।००९अ सुषेणस् तु हरिश्रेष्ठः प्रोक्तवान् कपिसत्तमान्  
४।०६४।००९च् अशीतिं योजनानां तु प्लवेयं प्लवगर्षभाः  
४।०६४।०१०अ तेषां कथयतां तत्र सर्वांस् तान् अनुमान्य च  
४।०६४।०१०च् ततो वृद्धतमस् तेषां जाम्बवान् प्रत्यभाषत  
४।०६४।०११अ पूर्वम् अस्माकम् अप्य् आसीत् कश् चिद् गतिपराक्रमः  
४।०६४।०११च् ते वयं वयसः पारम् अनुप्राप्ताः स्म साम्प्रतम्  
४।०६४।०१२अ किं तु नैवं गते शक्यम् इदं कार्यम् उपेक्षितुम्  
४।०६४।०१२च् यद् अर्थं कपिराजश् च रामश् च कृतनिश्चयौ  
४।०६४।०१३अ साम्प्रतं कालभेदेन या गतिस् तां निबोधत  
४।०६४।०१३च् नवतिं योजनानां तु गमिष्यामि न संशयः  
४।०६४।०१४अ तांश् च सर्वान् हरिश्रेष्ठाञ् जाम्बवान् पुनर् अब्रवीत्  
४।०६४।०१४च् न खल्व् एतावद् एवासीद् गमने मे पराक्रमः  
४।०६४।०१५अ मया महाबलैश् चैव यज्ञे विष्णुः सनातनः  
४।०६४।०१५च् प्रदक्षिणीकृतः पूर्वं क्रममाणस् त्रिविक्रमः  
४।०६४।०१६अ स इदानीम् अहं वृद्धः प्लवने मन्दविक्रमः  
४।०६४।०१६च् यौवने च तदासीन् मे बलम् अप्रतिमं परैः  
४।०६४।०१७अ सम्प्रत्य् एतावतीं शक्तिं गमने तर्कयाम्य् अहम्  
४।०६४।०१७च् नैतावता च संसिद्धिः कार्यस्यास्य भविष्यति  
४।०६४।०१८अ अथोत्तरम् उदारार्थम् अब्रवीद् अङ्गदस् तदा  
४।०६४।०१८च् अनुमान्य महाप्राज्ञो जाम्बवन्तं महाकपिम्  
४।०६४।०१९अ अहम् एतद् गमिष्यामि योजनानां शतं महत्  
४।०६४।०१९च् निवर्तने तु मे शक्तिः स्यान् न वेति न निश्चितम्  
४।०६४।०२०अ तम् उवाच हरिश्रेष्ठो जाम्बवान् वाक्यकोविदः  
४।०६४।०२०च् ज्ञायते गमने शक्तिस् तव हर्यृक्षसत्तम  
४।०६४।०२१अ कामं शतसहस्रं वा न ह्य् एष विधिर् उच्यते  
४।०६४।०२१च् योजनानां भवाञ् शक्तो गन्तुं प्रतिनिवर्तितुम्  
४।०६४।०२२अ न हि प्रेषयिता तत स्वामी प्रेष्यः कथं चन  
४।०६४।०२२च् भवतायं जनः सर्वः प्रेष्यः प्लवगसत्तम  
४।०६४।०२३अ भवान् कलत्रम् अस्माकं स्वामिभावे व्यवस्थितः  
४।०६४।०२३च् स्वामी कलत्रं सैन्यस्य गतिर् एषा परन्तप  
४।०६४।०२४अ तस्मात् कलत्रवत् तात प्रतिपाल्यः सदा भवान्  
४।०६४।०२४च् अपि चैतस्य कार्यस्य भवान् मूलम् अरिन्दम  
४।०६४।०२५अ मूलम् अर्थस्य संरक्ष्यम् एष कार्यविदां नयः  
४।०६४।०२५च् मूले हि सति सिध्यन्ति गुणाः पुष्पफलादयः  
४।०६४।०२६अ तद् भवान् अस्या कार्यस्य साधने सत्यविक्रमः  
४।०६४।०२६च् बुद्धिविक्रमसम्पन्नो हेतुर् अत्र परन्तपः  
४।०६४।०२७अ गुरुश् च गुरुपुत्रश् च त्वं हि नः कपिसत्तम  
४।०६४।०२७च् भवन्तम् आश्रित्य वयं समर्था ह्य् अर्थसाधने  
४।०६४।०२८अ उक्तवाक्यं महाप्राज्ञं जाम्बवन्तं महाकपिः  
४।०६४।०२८च् प्रत्युवाचोत्तरं वाक्यं वालिसूनुर् अथाङ्गदः  
४।०६४।०२९अ यदि नाहं गमिष्यामि नान्यो वानरपुङ्गवः  
४।०६४।०२९च् पुनः खल्व् इदम् अस्माभिः कार्यं प्रायोपवेशनम्  
४।०६४।०३०अ न ह्य् अकृत्वा हरिपतेः सन्देशं तस्य धीमतः  
४।०६४।०३०च् तत्रापि गत्वा प्राणानां पश्यामि परिरक्षणम्  
४।०६४।०३१अ स हि प्रसादे चात्यर्थं कोपे च हरिर् ईश्वरः  
४।०६४।०३१च् अतीत्य तस्य सन्देशं विनाशो गमने भवेत्  
४।०६४।०३२अ तद् यथा ह्य् अस्य कार्यस्य न भवत्य् अन्यथा गतिः  
४।०६४।०३२च् तद् भवान् एव दृष्टार्थः सञ्चिन्तयितुम् अर्हति  
४।०६४।०३३अ सो ऽङ्गदेन तदा वीरः प्रत्युक्तः प्लवगर्षभः  
४।०६४।०३३च् जाम्बवान् उत्तरं वाक्यं प्रोवाचेदं ततो ऽङ्गदम्  
४।०६४।०३४अ अस्य ते वीर कार्यस्य न किं चित् परिहीयते  
४।०६४।०३४च् एष सञ्चोदयाम्य् एनं यः कार्यं साधयिष्यति  
४।०६४।०३५अ ततः प्रतीतं प्लवतां वरिष्ठम्; एकान्तम् आश्रित्य सुखोपविष्टम्  
४।०६४।०३५च् सञ्चोदयाम् आस हरिप्रवीरो; हरिप्रवीरं हनुमन्तम् एव  
४।०६५।००१अ अनेकशतसाहस्रीं विषण्णां हरिवाहिनीम्  
४।०६५।००१च् जाम्बवान् समुदीक्ष्यैवं हनुमन्तम् अथाब्रवीत्  
४।०६५।००२अ वीर वानरलोकस्य सर्वशास्त्रम् अथाब्रवीत्  
४।०६५।००२च् तूष्णीम् एकान्तम् आश्रित्य हनुमन् किं न जल्पसि  
४।०६५।००३अ हनुमन् हरिराजस्य सुग्रीवस्य समो ह्य् असि  
४।०६५।००३च् रामलक्ष्मणयोश् चापि तेजसा च बलेन च  
४।०६५।००४अ अरिष्टनेमिनः पुत्रौ वैनतेयो महाबलः  
४।०६५।००४च् गरुत्मान् इव विख्यात उत्तमः सर्वपक्षिणाम्  
४।०६५।००५अ बहुशो हि मया दृष्टः सागरे स महाबलः  
४।०६५।००५च् भुजगान् उद्धरन् पक्षी महावेगो महायशाः  
४।०६५।००६अ पक्षयोर् यद् बलं तस्य तावद् भुजबलं तव  
४।०६५।००६च् विक्रमश् चापि वेगश् च न ते तेनापहीयते  
४।०६५।००७अ बलं बुद्धिश् च तेजश् च सत्त्वं च हरिसत्तम  
४।०६५।००७च् विशिष्टं सर्वभूतेषु किम् आत्मानं न बुध्यसे  
४।०६५।००८अ अप्सराप्सरसां श्रेष्ठा विख्याता पुञ्जिकस्थला  
४।०६५।००८च् अज्ञनेति परिख्याता पत्नी केसरिणो हरेः  
४।०६५।००९अ अभिशापाद् अभूत् तात वानरी कामरूपिणी  
४।०६५।००९च् दुहिता वानरेन्द्रस्य कुञ्जरस्य महात्मनः  
४।०६५।०१०अ कपित्वे चारुसर्वाङ्गी कदा चित् कामरूपिणी  
४।०६५।०१०च् मानुषं विग्रहं कृत्वा यौवनोत्तमशालिनी  
४।०६५।०११अ अचरत् पर्वतस्याग्रे प्रावृडम्बुदसन्निभे  
४।०६५।०११च् विचित्रमाल्याभरणा महार्हक्षौमवासिनी  
४।०६५।०१२अ तस्या वस्त्रं विशालाक्ष्याः पीतं रक्तदशं शुभम्  
४।०६५।०१२च् स्थितायाः पर्वतस्याग्रे मारुतो ऽपहरच् छनैः  
४।०६५।०१३अ स ददर्श ततस् तस्या वृत्ताव् ऊरू सुसंहतौ  
४।०६५।०१३च् स्तनौ च पीनौ सहितौ सुजातं चारु चाननम्  
४।०६५।०१४अ तां विशालायतश्रोणीं तनुमध्यां यशस्विनीम्  
४।०६५।०१४च् दृष्ट्वैव शुभसर्वाग्नीं पवनः काममोहितः  
४।०६५।०१५अ स तां भुजाभ्यां पीनाभ्यां पर्यष्वजत मारुतः  
४।०६५।०१५च् मन्मथाविष्टसर्वाङ्गो गतात्मा ताम् अनिन्दिताम्  
४।०६५।०१६अ सा तु तत्रैव सम्भ्रान्ता सुवृत्ता वाक्यम् अब्रवीत्  
४।०६५।०१६च् एकपत्नीव्रतम् इदं को नाशयितुम् इच्छति  
४।०६५।०१७अ अञ्जनाया वचः श्रुत्वा मारुतः प्रत्यभाषत  
४।०६५।०१७च् न त्वां हिंसामि सुश्रोणि मा भूत् ते सुभगे भयम्  
४।०६५।०१८अ मनसास्मि गतो यत् त्वां परिष्वज्य यशस्विनि  
४।०६५।०१८च् वीर्यवान् बुद्धिसम्पन्नः पुत्रस् तव भविष्यति  
४।०६५।०१९अ अभ्युत्थितं ततः सूर्यं बालो दृष्ट्वा महावने  
४।०६५।०१९च् फलं चेति जिघृक्षुस् त्वम् उत्प्लुत्याभ्यपतो दिवम्  
४।०६५।०२०अ शतानि त्रीणि गत्वाथ योजनानां महाकपे  
४।०६५।०२०च् तेजसा तस्य निर्धूतो न विषादं ततो गतः  
४।०६५।०२१अ तावद् आपततस् तूर्णम् अन्तरिक्षं महाकपे  
४।०६५।०२१च् क्षिप्तम् इन्द्रेण ते वज्रं क्रोधाविष्टेन धीमता  
४।०६५।०२२अ ततः शैलाग्रशिखरे वामो हनुर् अभज्यत  
४।०६५।०२२च् ततो हि नामधेयं ते हनुमान् इति कीर्त्यते  
४।०६५।०२३अ ततस् त्वां निहतं दृष्ट्वा वायुर् गन्धवहः स्वयम्  
४।०६५।०२३च् त्रैलोक्ये भृशसङ्क्रुद्धो न ववौ वै प्रभञ्जनः  
४।०६५।०२४अ सम्भ्रान्ताश् च सुराः सर्वे त्रैलोक्ये क्षुभिते सति  
४।०६५।०२४च् प्रसादयन्ति सङ्क्रुद्धं मारुतं भुवनेश्वराः  
४।०६५।०२५अ प्रसादिते च पवने ब्रह्मा तुभ्यं वरं ददौ  
४।०६५।०२५च् अशस्त्रवध्यतां तात समरे सत्यविक्रम  
४।०६५।०२६अ वज्रस्य च निपातेन विरुजं त्वां समीक्ष्य च  
४।०६५।०२६च् सहस्रनेत्रः प्रीतात्मा ददौ ते वरम् उत्तमम्  
४।०६५।०२७अ स्वच्छन्दतश् च मरणं ते भूयाद् इति वै प्रभो  
४।०६५।०२७च् स त्वं केसरिणः पुत्रः क्षेत्रजो भीमविक्रमः  
४।०६५।०२८अ मारुतस्यौरसः पुत्रस् तेजसा चापि तत्समः  
४।०६५।०२८च् त्वं हि वायुसुतो वत्स प्लवने चापि तत्समः  
४।०६५।०२९अ वयम् अद्य गतप्राणा भवान् अस्मासु साम्प्रतम्  
४।०६५।०२९च् दाक्ष्यविक्रमसम्पन्नः पक्षिराज इवापरः  
४।०६५।०३०अ त्रिविक्रमे मया तात सशैलवनकानना  
४।०६५।०३०च् त्रिः सप्तकृत्वः पृथिवी परिक्रान्ता प्रदक्षिणम्  
४।०६५।०३१अ तदा चौषधयो ऽस्माभिः सञ्चिता देवशासनात्  
४।०६५।०३१च् निष्पन्नम् अमृतं याभिस् तदासीन् नो महद् बलम्  
४।०६५।०३२अ स इदानीम् अहं वृद्धः परिहीनपराक्रमः  
४।०६५।०३२च् साम्प्रतं कालम् अस्माकं भवान् सर्वगुणान्वितः  
४।०६५।०३३अ तद् विजृम्भस्व विक्रान्तः प्लवताम् उत्तमो ह्य् असि  
४।०६५।०३३च् त्वद्वीर्यं द्रष्टुकामेयं सर्वा वानरवाहिनी  
४।०६५।०३४अ उत्तिष्ठ हरिशार्दूल लङ्घयस्व महार्णवम्  
४।०६५।०३४च् परा हि सर्वभूतानां हनुमन् या गतिस् तव  
४।०६५।०३५अ विषाण्णा हरयः सर्वे हनुमन् किम् उपेक्षसे  
४।०६५।०३५च् विक्रमस्व महावेगो विष्णुस् त्रीन् विक्रमान् इव  
४।०६५।०३६अ ततस् तु वै जाम्बवताभिचोदितः; प्रतीतवेगः पवनात्मजः कपिः  
४।०६५।०३६च् प्रहर्षयंस् तां हरिवीर वाहिनीम्; चकार रूपं महद् आत्मनस् तदा  
४।०६६।००१अ संस्तूयमानो हनुमान् व्यवर्धत महाबलः  
४।०६६।००१च् समाविध्य च लाङ्गूलं हर्षाच् च बलम् एयिवान्  
४।०६६।००२अ तस्य संस्तूयमानस्य सर्वैर् वानरपुङ्गवैः  
४।०६६।००२च् तेजसापूर्यमाणस्य रूपम् आसीद् अनुत्तमम्  
४।०६६।००३अ यथा विजृम्भते सिंहो विवृद्धो गिरिगह्वरे  
४।०६६।००३च् मारुतस्यौरसः पुत्रस् तथा सम्प्रति जृम्भते  
४।०६६।००४अ अशोभत मुखं तस्य जृम्भमाणस्य धीमतः  
४।०६६।००४च् अम्बरीषोपमं दीप्तं विधूम इव पावकः  
४।०६६।००५अ हरीणाम् उत्थितो मध्यात् सम्प्रहृष्टतनूरुहः  
४।०६६।००५च् अभिवाद्य हरीन् वृद्धान् हनुमान् इदम् अब्रवीत्  
४।०६६।००६अ अरुजन् पर्वताग्राणि हुताशनसखो ऽनिलः  
४।०६६।००६च् बलवान् अप्रमेयश् च वायुर् आकाशगोचरः  
४।०६६।००७अ तस्याहं शीघ्रवेगस्य शीघ्रगस्य महात्मनः  
४।०६६।००७च् मारुतस्यौरसः पुत्रः प्लवने नास्ति मे समः  
४।०६६।००८अ उत्सहेयं हि विस्तीर्णम् आलिखन्तम् इवाम्बरम्  
४।०६६।००८च् मेरुं गिरिम् असङ्गेन परिगन्तुं सहस्रशः  
४।०६६।००९अ बाहुवेगप्रणुन्नेन सागरेणाहम् उत्सहे  
४।०६६।००९च् समाप्लावयितुं लोकं सपर्वतनदीह्रदम्  
४।०६६।०१०अ ममोरुजङ्घावेगेन भविष्यति समुत्थितः  
४।०६६।०१०च् सम्मूर्छितमहाग्राहः समुद्रो वरुणालयः  
४।०६६।०११अ पन्नगाशनम् आकाशे पतन्तं पक्षिसेवितम्  
४।०६६।०११च् वैनतेयम् अहं शक्तः परिगन्तुं सहस्रशः  
४।०६६।०१२अ उदयात् प्रस्थितं वापि ज्वलन्तं रश्मिमालिनम्  
४।०६६।०१२च् अनस्तमितम् आदित्यम् अभिगन्तुं समुत्सहे  
४।०६६।०१३अ ततो भूमिम् असंस्पृश्य पुनर् आगन्तुम् उत्सहे  
४।०६६।०१३च् प्रवेगेनैव महता भीमेन प्लवगर्षभाः  
४।०६६।०१४अ उत्सहेयम् अतिक्रान्तुं सर्वान् आकाशगोचरान्  
४।०६६।०१४च् सागरं क्षोभयिष्यामि दारयिष्यामि मेदिनीम्  
४।०६६।०१५अ पर्वतान् कम्पयिष्यामि प्लवमानः प्लवङ्गमाः  
४।०६६।०१५च् हरिष्ये चोरुवेगेन प्लवमानो महार्णवम्  
४।०६६।०१६अ लतानां वीरुधां पुष्पं पादपानां च सर्वशः  
४।०६६।०१६च् अनुयास्यति माम् अद्य प्लवमानं विहायसा  
४।०६६।०१६ए भविष्यति हि मे पन्थाः स्वातेः पन्था इवाम्बरे  
४।०६६।०१७अ चरन्तं घोरम् आकाशम् उत्पतिष्यन्तम् एव च  
४।०६६।०१७च् द्रक्ष्यन्ति निपतन्तं च सर्वभूतानि वानराः  
४।०६६।०१८अ महामेरुप्रतीकाशं मां द्रक्ष्यध्वं प्लवङ्गमाः  
४।०६६।०१८च् दिवम् आवृत्य गच्छन्तं ग्रसमानम् इवाम्बरम्  
४।०६६।०१९अ विधमिष्यामि जीमूतान् कम्पयिष्यामि पर्वतान्  
४।०६६।०१९च् सागरं क्षोभयिष्यामि प्लवमानः समाहितः  
४।०६६।०२०अ वैनतेयस्य वा शक्तिर् मम वा मारुतस्य वा  
४।०६६।०२०च् ऋते सुपर्णराजानं मारुतं वा महाबलम्  
४।०६६।०२०ए न हि भूतं प्रपश्यामि यो मां प्लुतम् अनुव्रजेत्  
४।०६६।०२१अ निमेषान्तरमात्रेण निरालम्भनम् अम्बरम्  
४।०६६।०२१च् सहसा निपतिष्यामि घनाद् विद्युद् इवोत्थिता  
४।०६६।०२२अ भविष्यति हि मे रूपं प्लवमानस्य सागरम्  
४।०६६।०२२च् विष्णोः प्रक्रममाणस्य तदा त्रीन् विक्रमान् इव  
४।०६६।०२३अ बुद्ध्या चाहं प्रपश्यामि मनश् चेष्टा च मे तथा  
४।०६६।०२३च् अहं द्रक्ष्यामि वैदेहीं प्रमोदध्वं प्लवङ्गमाः  
४।०६६।०२४अ मारुतस्य समो वेगे गरुडस्य समो जवे  
४।०६६।०२४च् अयुतं योजनानां तु गमिष्यामीति मे मतिः  
४।०६६।०२५अ वासवस्य सवज्रस्य ब्रह्मणो वा स्वयम्भुवः  
४।०६६।०२५च् विक्रम्य सहसा हस्ताद् अमृतं तद् इहानये  
४।०६६।०२५ए लङ्कां वापि समुत्क्षिप्य गच्छेयम् इति मे मतिः  
४।०६६।०२६अ तम् एवं वानरश्रेष्ठं गर्जन्तम् अमितौजसं  
४।०६६।०२६च् उवाच परिसंहृष्टो जाम्बवान् हरिसत्तमः  
४।०६६।०२७अ वीर केसरिणः पुत्र वेगवन् मारुतात्मज  
४।०६६।०२७च् ज्ञातीनां विपुलं शोकस् त्वया तात प्रणाशितः  
४।०६६।०२८अ तव कल्याणरुचयः कपिमुख्याः समागताः  
४।०६६।०२८च् मङ्गलं कार्यसिद्ध्यर्थं करिष्यन्ति समाहिताः  
४।०६६।०२९अ ऋषीणां च प्रसादेन कपिवृद्धमतेन च  
४।०६६।०२९च् गुरूणां च प्रसादेन प्लवस्व त्वं महार्णवम्  
४।०६६।०३०अ स्थास्यामश् चैकपादेन यावदागमनं तव  
४।०६६।०३०च् त्वद्गतानि च सर्वेषां जीवितानि वनौकसाम्  
४।०६६।०३१अ ततस् तु हरिशार्दूलस् तान् उवाच वनौकसः  
४।०६६।०३१च् नेयं मम मही वेगं प्लवने धारयिष्यति  
४।०६६।०३२अ एतानि हि नगस्यास्य शिलासङ्कटशालिनः  
४।०६६।०३२च् शिखराणि महेन्द्रस्य स्थिराणि च महान्ति च  
४।०६६।०३३अ एतानि मम निष्पेषं पादयोः पततां वराः  
४।०६६।०३३च् प्लवतो धारयिष्यन्ति योजनानाम् इतः शतम्  
४।०६६।०३४अ ततस् तु मारुतप्रख्यः स हरिर् मारुतात्मजः  
४।०६६।०३४च् आरुरोह नगश्रेष्ठं महेन्द्रम् अरिमर्दनः  
४।०६६।०३५अ वृतं नानाविधैर् वृक्षैर् मृगसेवितशाद्वलम्  
४।०६६।०३५च् लताकुसुमसम्बाधं नित्यपुष्पफलद्रुमम्  
४।०६६।०३६अ सिंहशार्दूलचरितं मत्तमातङ्गसेवितम्  
४।०६६।०३६च् मत्तद्विजगणोद्घुष्टं सलिलोत्पीडसङ्कुलम्  
४।०६६।०३७अ महद्भिर् उच्छ्रितं शृङ्गैर् महेन्द्रं स महाबलः  
४।०६६।०३७च् विचचार हरिश्रेष्ठो महेन्द्रसमविक्रमः  
४।०६६।०३८अ पादाभ्यां पीडितस् तेन महाशैलो महात्मना  
४।०६६।०३८च् ररास सिंहाभिहतो महान् मत्त इव द्विपः  
४।०६६।०३९अ मुमोच सलिलोत्पीडान् विप्रकीर्णशिलोच्चयः  
४।०६६।०३९च् वित्रस्तमृगमातङ्गः प्रकम्पितमहाद्रुमः  
४।०६६।०४०अ नानागन्धर्वमिथुनैः पानसंसर्गकर्कशैः  
४।०६६।०४०च् उत्पतद्भिर् विहङ्गैश् च विद्याधरगणैर् अपि  
४।०६६।०४१अ त्यज्यमानमहासानुः सन्निलीनमहोरगः  
४।०६६।०४१च् शैलशृङ्गशिलोद्घातस् तदाभूत् स महागिरिः  
४।०६६।०४२अ निःश्वसद्भिस् तदा तैस् तु भुजगैर् अर्धनिःसृतैः  
४।०६६।०४२च् सपताक इवाभाति स तदा धरणीधरः  
४।०६६।०४३अ ऋषिभिस् त्रास सम्भ्रान्तैस् त्यज्यमानः शिलोच्चयः  
४।०६६।०४३च् सीदन् महति कान्तारे सार्थहीन इवाध्वगः  
४।०६६।०४४अ स वेगवान् वेगसमाहितात्मा; हरिप्रवीरः परवीरहन्ता  
४।०६६।०४४च् मनः समाधाय महानुभावो; जगाम लङ्कां मनसा मनस्वी  
    
