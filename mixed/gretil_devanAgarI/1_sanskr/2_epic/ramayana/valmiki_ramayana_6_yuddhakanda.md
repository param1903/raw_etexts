+++
title = "Valmiki: Ramayana, 6. Yuddhakanda"

+++


## Intro
  
  
  
  
Valmiki: Ramayana, 6. Yuddhakanda  
  
  
  
Valmiki: Ramayana, 6. Yuddhakanda  
  
  
Based on the text entered by Muneo Tokunaga et al.  
  
  
Input by Muneo Tokunaga, revised by John Smith (Cambridge)  
[GRETIL-Version: 2017-07-06]  
  
  
Revision:  
 2017-07-06: erroneous line breaks removed by Tyler Neill  
  
  
  
  
  
  
THIS GRETIL TEXT FILE IS FOR REFERENCE PURPOSES ONLY!     
COPYRIGHT AND TERMS OF USAGE AS FOR SOURCE FILE.   
  
Text converted to Unicode (UTF-8).  
(This file is to be used with a UTF-8 font and your browser's VIEW configuration   
set to UTF-8.)  
  
  
  
description:multibyte sequence:  
long a  ā     
long A  Ā     
long i  ī     
long I  Ī     
long u  ū     
long U  Ū     
vocalic r  ṛ    
vocalic R  Ṛ    
long vocalic r  ṝ    
vocalic l  ḷ    
vocalic L  Ḷ    
long vocalic l  ḹ    
velar n  ṅ    
velar N  Ṅ    
palatal n  ñ     
palatal N  Ñ     
retroflex t  ṭ    
retroflex T  Ṭ    
retroflex d  ḍ    
retroflex D  Ḍ    
retroflex n  ṇ    
retroflex N  Ṇ    
palatal s  ś     
palatal S  Ś     
retroflex s  ṣ    
retroflex S  Ṣ    
anusvara  ṃ    
visarga  ḥ    
long e  ē     
long o  ō     
l underbar  ḻ    
r underbar  ṟ    
n underbar  ṉ    
k underbar  ḵ    
t underbar  ṯ    
  
  
  
Unless indicated otherwise, accents have been dropped in order   
to facilitate word search.  
  
For a comprehensive list of GRETIL encodings and formats see:  
http://gretil.sub.uni-goettingen.de/gretil/gretdiac.pdf  
and  
http://gretil.sub.uni-goettingen.de/gretil/gretdias.pdf  
  
For further information see:

## पाठः


    
वाल्मीकि: रामायण, ६। युद्धकाण्ड  
    
    
६।००१।००१अ श्रुत्वा हनुमतो वाक्यं यथावद् अभिभाषितम्  
६।००१।००१च् रामः प्रीतिसमायुक्तो वाक्यम् उत्तरम् अब्रवीत्  
६।००१।००२अ कृतं हनुमता कार्यं सुमहद् भुवि दुष्करम्  
६।००१।००२च् मनसापि यद् अन्येन न शक्यं धरणीतले  
६।००१।००३अ न हि तं परिपश्यामि यस् तरेत महार्णवम्  
६।००१।००३च् अन्यत्र गरुणाद् वायोर् अन्यत्र च हनूमतः  
६।००१।००४अ देवदानवयक्षाणां गन्धर्वोरगरक्षसाम्  
६।००१।००४च् अप्रधृष्यां पुरीं लङ्कां रावणेन सुरक्षिताम्  
६।००१।००५अ प्रविष्टः सत्त्वम् आश्रित्य जीवन् को नाम निष्क्रमेत्  
६।००१।००५च् को विशेत् सुदुराधर्षां राक्षसैश् च सुरक्षिताम्  
६।००१।००५ए यो वीर्यबलसम्पन्नो न समः स्याद् धनूमतः  
६।००१।००६अ भृत्यकार्यं हनुमता सुग्रीवस्य कृतं महत्  
६।००१।००६च् एवं विधाय स्वबलं सदृशं विक्रमस्य च  
६।००१।००७अ यो हि भृत्यो नियुक्तः सन् भर्त्रा कर्मणि दुष्करे  
६।००१।००७च् कुर्यात् तदनुरागेण तम् आहुः पुरुषोत्तमम्  
६।००१।००८अ नियुक्तो नृपतेः कार्यं न कुर्याद् यः समाहितः  
६।००१।००८च् भृत्यो युक्तः समर्थश् च तम् आहुः पुरुषाधमम्  
६।००१।००९अ तन्नियोगे नियुक्तेन कृतं कृत्यं हनूमता  
६।००१।००९च् न चात्मा लघुतां नीतः सुग्रीवश् चापि तोषितः  
६।००१।०१०अ अहं च रघुवंशश् च लक्ष्मणश् च महाबलः  
६।००१।०१०च् वैदेह्या दर्शनेनाद्य धर्मतः परिरक्षिताः  
६।००१।०११अ इदं तु मम दीनस्या मनो भूयः प्रकर्षति  
६।००१।०११च् यद् इहास्य प्रियाख्यातुर् न कुर्मि सदृशं प्रियम्  
६।००१।०१२अ एष सर्वस्वभूतस् तु परिष्वङ्गो हनूमतः  
६।००१।०१२च् मया कालम् इमं प्राप्य दत्तस् तस्य महात्मनः  
६।००१।०१३अ सर्वथा सुकृतं तावत् सीतायाः परिमार्गणम्  
६।००१।०१३च् सागरं तु समासाद्य पुनर् नष्टं मनो मम  
६।००१।०१४अ कथं नाम समुद्रस्य दुष्पारस्य महाम्भसः  
६।००१।०१४च् हरयो दक्षिणं पारं गमिष्यन्ति समाहिताः  
६।००१।०१५अ यद्य् अप्य् एष तु वृत्तान्तो वैदेह्या गदितो मम  
६।००१।०१५च् समुद्रपारगमने हरीणां किम् इवोत्तरम्  
६।००१।०१६अ इत्य् उक्त्वा शोकसम्भ्रान्तो रामः शत्रुनिबर्हणः  
६।००१।०१६च् हनूमन्तं महाबाहुस् ततो ध्यानम् उपागमत्  
६।००२।००१अ तं तु शोकपरिद्यूनं रामं दशरथात्मजम्  
६।००२।००१च् उवाच वचनं श्रीमान् सुग्रीवः शोकनाशनम्  
६।००२।००२अ किं त्वं सन्तप्यसे वीर यथान्यः प्राकृतस् तथा  
६।००२।००२च् मैवं भूस् त्यज सन्तापं कृतघ्न इव सौहृदम्  
६।००२।००३अ सन्तापस्य च ते स्थानं न हि पश्यामि राघव  
६।००२।००३च् प्रवृत्ताव् उपलब्धायां ज्ञाते च निलये रिपोः  
६।००२।००४अ धृतिमाञ् शास्त्रवित् प्राज्ञः पण्डितश् चासि राघव  
६।००२।००४च् त्यजेमां पापिकां बुद्धिं कृत्वात्मेवार्थदूषणीम्  
६।००२।००५अ समुद्रं लङ्घयित्वा तु महानक्रसमाकुलम्  
६।००२।००५च् लङ्काम् आरोहयिष्यामो हनिष्यामश् च ते रिपुम्  
६।००२।००६अ निरुत्साहस्य दीनस्य शोकपर्याकुलात्मनः  
६।००२।००६च् सर्वार्था व्यवसीदन्ति व्यसनं चाधिगच्छति  
६।००२।००७अ इमे शूराः समर्थाश् च सर्वे नो हरियूथपाः  
६।००२।००७च् त्वत्प्रियार्थं कृतोत्साहाः प्रवेष्टुम् अपि पावकम्  
६।००२।००८अ एषां हर्षेण जानामि तर्कश् चास्मिन् दृढो मम  
६।००२।००८च् विक्रमेण समानेष्ये सीतां हत्वा यथा रिपुम्  
६।००२।००९अ सेतुर् अत्र यथा वध्येद् यथा पश्येम तां पुरीम्  
६।००२।००९च् तस्य राक्षसराजस्य तथा त्वं कुरु राघव  
६।००२।०१०अ दृष्ट्वा तां हि पुरीं लङ्कां त्रिकूटशिखरे स्थिताम्  
६।००२।०१०च् हतं च रावणं युद्धे दर्शनाद् उपधारय  
६।००२।०११अ सेतुबद्धः समुद्रे च यावल् लङ्का समीपतः  
६।००२।०११च् सर्वं तीर्णं च वै सैन्यं जितम् इत्य् उपधार्यताम्  
६।००२।०१२अ इमे हि समरे शूरा हरयः कामरूपिणः  
६।००२।०१२च् तद् अलं विक्लवा बुद्धी राजन् सर्वार्थनाशनी  
६।००२।०१३अ पुरुषस्य हि लोके ऽस्मिञ् शोकः शौर्यापकर्षणः  
६।००२।०१३च् यत् तु कार्यं मनुष्येण शौण्डीर्यम् अवलम्बता  
६।००२।०१३ए शूराणां हि मनुष्याणां त्वद्विधानां महात्मनाम्  
६।००२।०१४अ विनष्टे वा प्रनष्टे वा शोकः सर्वार्थनाशनः  
६।००२।०१४च् त्वं तु बुद्धिमतां श्रेष्ठः सर्वशास्त्रार्थकोविदः  
६।००२।०१५अ मद्विधैः सचिवैः सार्थम् अरिं जेतुम् इहार्हसि  
६।००२।०१५च् न हि पश्याम्य् अहं कं चित् त्रिषु लोकेषु राघव  
६।००२।०१६अ गृहीतधनुषो यस् ते तिष्ठेद् अभिमुखो रणे  
६।००२।०१६च् वानरेषु समासक्तं न ते कार्यं विपत्स्यते  
६।००२।०१७अ अचिराद् द्रक्ष्यसे सीतां तीर्त्वा सागरम् अक्षयम्  
६।००२।०१७च् तद् अलं शोकम् आलम्ब्य क्रोधम् आलम्ब भूपते  
६।००२।०१८अ निश्चेष्टाः क्षत्रिया मन्दाः सर्वे चण्डस्य बिभ्यति  
६।००२।०१८च् लङ्गनार्थं च घोरस्य समुद्रस्य नदीपतेः  
६।००२।०१९अ सहास्माभिर् इहोपेतः सूक्ष्मबुद्धिर् विचारय  
६।००२।०१९च् इमे हि समरे शूरा हरयः कामरूपिणः  
६।००२।०२०अ तान् अरीन् विधमिष्यन्ति शिलापादपवृष्टिभिः  
६।००२।०२०च् कथं चित् परिपश्यामस् ते वयं वरुणालयम्  
६।००२।०२१अ किम् उक्त्वा बहुधा चापि सर्वथा विजयी भवान्  
६।००३।००१अ सुग्रीवस्य वचः श्रुत्वा हेतुमत् परमार्थवित्  
६।००३।००१च् प्रतिजग्राह काकुत्स्थो हनूमन्तम् अथाब्रवीत्  
६।००३।००२अ तरसा सेतुबन्धेन सागरोच्छोषणेन वा  
६।००३।००२च् सर्वथा सुसमर्थो ऽस्मि सागरस्यास्य लङ्घने  
६।००३।००३अ कति दुर्गाणि दुर्गाया लङ्कायास् तद् ब्रवीहि मे  
६।००३।००३च् ज्ञातुम् इच्छामि तत् सर्वं दर्शनाद् इव वानर  
६।००३।००४अ बलस्य परिमाणं च द्वारदुर्गक्रियाम् अपि  
६।००३।००४च् गुप्ति कर्म च लङ्काया रक्षसां सदनानि च  
६।००३।००५अ यथासुखं यथावच् च लङ्कायाम् असि दृष्टवान्  
६।००३।००५च् सरम् आचक्ष्व तत्त्वेन सर्वथा कुशलो ह्य् असि  
६।००३।००६अ श्रुत्वा रामस्य वचनं हनूमान् मारुतात्मजः  
६।००३।००६च् वाक्यं वाक्यविदां श्रेष्ठो रामं पुनर् अथाब्रवीत्  
६।००३।००७अ श्रूयतां सर्वम् आख्यास्ये दुर्गकर्मविधानतः  
६।००३।००७च् गुप्ता पुरी यथा लङ्का रक्षिता च यथा बलैः  
६।००३।००८अ परां समृद्धिं लङ्कायाः सागरस्य च भीमताम्  
६।००३।००८च् विभागं च बलौघस्य निर्देशं वाहनस्य च  
६।००३।००९अ प्रहृष्टा मुदिता लङ्का मत्तद्विपसमाकुला  
६।००३।००९च् महती रथसम्पूर्णा रक्षोगणसमाकुला  
६।००३।०१०अ दृढबद्धकवाटानि महापरिघवन्ति च  
६।००३।०१०च् द्वाराणि विपुलान्य् अस्याश् चत्वारि सुमहान्ति च  
६।००३।०११अ वप्रेषूपलयन्त्राणि बलवन्ति महान्ति च  
६।००३।०११च् आगतं परसैन्यं तैस् तत्र प्रतिनिवार्यते  
६।००३।०१२अ द्वारेषु संस्कृता भीमाः कालायसमयाः शिताः  
६।००३।०१२च् शतशो रोचिता वीरैः शतघ्न्यो रक्षसां गणैः  
६।००३।०१३अ सौवर्णश् च महांस् तस्याः प्राकारो दुष्प्रधर्षणः  
६।००३।०१३च् मणिविद्रुमवैदूर्यमुक्ताविचरितान्तरः  
६।००३।०१४अ सर्वतश् च महाभीमाः शीततोया महाशुभाः  
६।००३।०१४च् अगाधा ग्राहवत्यश् च परिखा मीनसेविताः  
६।००३।०१५अ द्वारेषु तासां चत्वारः सङ्क्रमाः परमायताः  
६।००३।०१५च् यन्त्रैर् उपेता बहुभिर् महद्भिर् दृढसन्धिभिः  
६।००३।०१६अ त्रायन्ते सङ्क्रमास् तत्र परसैन्यागमे सति  
६।००३।०१६च् यन्त्रैस् तैर् अवकीर्यन्ते परिखासु समन्ततः  
६।००३।०१७अ एकस् त्व् अकम्प्यो बलवान् सङ्क्रमः सुमहादृढः  
६।००३।०१७च् काञ्चनैर् बहुभिः स्तम्भैर् वेदिकाभिश् च शोभितः  
६।००३।०१८अ स्वयं प्रकृतिसम्पन्नो युयुत्सू राम रावणः  
६।००३।०१८च् उत्थितश् चाप्रमत्तश् च बलानाम् अनुदर्शने  
६।००३।०१९अ लङ्का पुरी निरालम्बा देवदुर्गा भयावहा  
६।००३।०१९च् नादेयं पार्वतं वन्यं कृत्रिमं च चतुर्विधम्  
६।००३।०२०अ स्थिता पारे समुद्रस्य दूरपारस्य राघव  
६।००३।०२०च् नौपथश् चापि नास्त्य् अत्र निरादेशश् च सर्वतः  
६।००३।०२१अ शैलाग्रे रचिता दुर्गा सा पूर् देवपुरोपमा  
६।००३।०२१च् वाजिवारणसम्पूर्णा लङ्का परमदुर्जया  
६।००३।०२२अ परिघाश् च शतघ्न्यश् च यन्त्राणि विविधानि च  
६।००३।०२२च् शोभयन्ति पुरीं लङ्कां रावणस्य दुरात्मनः  
६।००३।०२३अ अयुतं रक्षसाम् अत्र पश्चिमद्वारम् आश्रितम्  
६।००३।०२३च् शूलहस्ता दुराधर्षाः सर्वे खड्गाग्रयोधिनः  
६।००३।०२४अ नियुतं रक्षसाम् अत्र दक्षिणद्वारम् आश्रितम्  
६।००३।०२४च् चतुरङ्गेण सैन्येन योधास् तत्राप्य् अनुत्तमाः  
६।००३।०२५अ प्रयुतं रक्षसाम् अत्र पूर्वद्वारं समाश्रितम्  
६।००३।०२५च् चर्मखड्गधराः सर्वे तथा सर्वास्त्रकोविदाः  
६।००३।०२६अ अर्बुदं रक्षसाम् अत्र उत्तरद्वारम् आश्रितम्  
६।००३।०२६च् रथिनश् चाश्ववाहाश् च कुलपुत्राः सुपूजिताः  
६।००३।०२७अ शतं शतसहस्राणां मध्यमं गुल्मम् आश्रितम्  
६।००३।०२७च् यातुधाना दुराधर्षाः साग्रकोटिश् च रक्षसाम्  
६।००३।०२८अ ते मया सङ्क्रमा भग्नाः परिखाश् चावपूरिताः  
६।००३।०२८च् दग्धा च नगरी लङ्का प्राकाराश् चावसादिताः  
६।००३।०२९अ येन केन तु मार्गेण तराम वरुणालयम्  
६।००३।०२९च् हतेति नगरी लङ्कां वानरैर् अवधार्यताम्  
६।००३।०३०अ अङ्गदो द्विविदो मैन्दो जाम्बवान् पनसो नलः  
६।००३।०३०च् नीलः सेनापतिश् चैव बलशेषेण किं तव  
६।००३।०३१अ प्लवमाना हि गत्वा तां रावणस्य महापुरीम्  
६।००३।०३१च् सप्रकारां सभवनाम् आनयिष्यन्ति मैथिलीम्  
६।००३।०३२अ एवम् आज्ञापय क्षिप्रं बलानां सर्वसङ्ग्रहम्  
६।००३।०३२च् मुहूर्तेन तु युक्तेन प्रस्थानम् अभिरोचय  
६।००४।००१अ श्रुत्वा हनूमतो वाक्यं यथावद् अनुपूर्वशः  
६।००४।००१च् ततो ऽब्रवीन् महातेजा रामः सत्यपराक्रमः  
६।००४।००२अ यां निवेदयसे लङ्कां पुरीं भीमस्य रक्षसः  
६।००४।००२च् क्षिप्रम् एनां वधिष्यामि सत्यम् एतद् ब्रवीमि ते  
६।००४।००३अ अस्मिन् मुहूर्ते सुग्रीव प्रयाणम् अभिरोचये  
६।००४।००३च् युक्तो मुहूर्तो विजयः प्राप्तो मध्यं दिवाकरः  
६।००४।००४अ उत्तरा फल्गुनी ह्य् अद्य श्वस् तु हस्तेन योक्ष्यते  
६।००४।००४च् अभिप्रयाम सुग्रीव सर्वानीकसमावृताः  
६।००४।००५अ निमित्तानि च धन्यानि यानि प्रादुर्भवन्ति मे  
६।००४।००५च् निहत्य रावणं सीताम् आनयिष्यामि जानकीम्  
६।००४।००६अ उपरिष्टाद् धि नयनं स्फुरमाणम् इदं मम  
६।००४।००६च् विजयं समनुप्राप्तं शंसतीव मनोरथम्  
६।००४।००७अ अग्रे यातु बलस्यास्य नीलो मार्गम् अवेक्षितुम्  
६।००४।००७च् वृतः शतसहस्रेण वानराणां तरस्विनाम्  
६।००४।००८अ फलमूलवता नील शीतकाननवारिणा  
६।००४।००८च् पथा मधुमता चाशु सेनां सेनापते नय  
६।००४।००९अ दूषयेयुर् दुरात्मानः पथि मूलफलोदकम्  
६।००४।००९च् राक्षसाः परिरक्षेथास् तेभ्यस् त्वं नित्यम् उद्यतः  
६।००४।०१०अ निम्नेषु वनदुर्गेषु वनेषु च वनौकसः  
६।००४।०१०च् अभिप्लुत्याभिपश्येयुः परेषां निहतं बलम्  
६।००४।०११अ सागरौघनिभं भीमम् अग्रानीकं महाबलाः  
६।००४।०११च् कपिसिंहा प्रकर्षन्तु शतशो ऽथ सहस्रशः  
६।००४।०१२अ गजश् च गिरिसङ्काशो गवयश् च महाबलः  
६।००४।०१२च् गवाक्षश् चाग्रतो यान्तु गवां दृप्ता इवर्षभाः  
६।००४।०१३अ यातु वानरवाहिन्या वानरः प्लवतां पतिः  
६।००४।०१३च् पालयन् दक्षिणं पार्श्वम् ऋषभो वानरर्षभः  
६।००४।०१४अ गन्धहस्तीव दुर्धर्षस् तरस्वी गन्धमादनः  
६।००४।०१४च् यातु वानरवाहिन्याः सव्यं पार्श्वम् अधिष्ठितः  
६।००४।०१५अ यास्यामि बलमध्ये ऽहं बलौघम् अभिहर्षयन्  
६।००४।०१५च् अधिरुह्य हनूमन्तम् ऐरावतम् इवेश्वरः  
६।००४।०१६अ अङ्गदेनैष संयातु लक्ष्मणश् चान्तकोपमः  
६।००४।०१६च् सार्वभौमेण भूतेशो द्रविणाधिपतिर् यथा  
६।००४।०१७अ जाम्बवांश् च सुषेणश् च वेगदर्शी च वानरः  
६।००४।०१७च् ऋक्षराजो महासत्त्वः कुक्षिं रक्षन्तु ते त्रयः  
६।००४।०१८अ राघवस्य वचः श्रुत्वा सुग्रीवो वाहिनीपतिः  
६।००४।०१८च् व्यादिदेश महावीर्यान् वानरान् वानरर्षभः  
६।००४।०१९अ ते वानरगणाः सर्वे समुत्पत्य युयुत्सवः  
६।००४।०१९च् गुहाभ्यः शिखरेभ्यश् च आशु पुप्लुविरे तदा  
६।००४।०२०अ ततो वानरराजेन लक्ष्मणेन च पूजितः  
६।००४।०२०च् जगाम रामो धर्मात्मा ससैन्यो दक्षिणां दिशम्  
६।००४।०२१अ शतैः शतसहस्रैश् च कोटीभिर् अयुतैर् अपि  
६।००४।०२१च् वारणाभिश् च हरिभिर् ययौ परिवृतस् तदा  
६।००४।०२२अ तं यान्तम् अनुयाति स्म महती हरिवाहिनी  
६।००४।०२३अ हृष्टाः प्रमुदिताः सर्वे सुग्रीवेणाभिपालिताः  
६।००४।०२३च् आप्लवन्तः प्लवन्तश् च गर्जन्तश् च प्लवङ्गमाः  
६।००४।०२३ए क्ष्वेलन्तो निनदन्तश् च जग्मुर् वै दक्षिणां दिशम्  
६।००४।०२४अ भक्षयन्तः सुगन्धीनि मधूनि च फलानि च  
६।००४।०२४च् उद्वहन्तो महावृक्षान् मञ्जरीपुञ्जधारिणः  
६।००४।०२५अ अन्योन्यं सहसा दृष्टा निर्वहन्ति क्षिपन्ति च  
६।००४।०२५च् पतन्तश् चोत्पतन्त्य् अन्ये पातयन्त्य् अपरे परान्  
६।००४।०२६अ रावणो नो निहन्तव्यः सर्वे च रजनीचराः  
६।००४।०२६च् इति गर्जन्ति हरयो राघवस्य समीपतः  
६।००४।०२७अ पुरस्ताद् ऋषभो वीरो नीलः कुमुद एव च  
६।००४।०२७च् पथानं शोधयन्ति स्म वानरैर् बहुभिः सह  
६।००४।०२८अ मध्ये तु राजा सुग्रीवो रामो लक्ष्मण एव च  
६।००४।०२८च् बहुभिर् बलिभिर् भीमैर् वृताः शत्रुनिबर्हणः  
६।००४।०२९अ हरिः शतबलिर् वीरः कोटीभिर् दशभिर् वृतः  
६।००४।०२९च् सर्वाम् एको ह्य् अवष्टभ्य ररक्ष हरिवाहिनीम्  
६।००४।०३०अ कोटीशतपरीवारः केसरी पनसो गजः  
६।००४।०३०च् अर्कश् चातिबलः पार्श्वम् एकं तस्याभिरक्षति  
६।००४।०३१अ सुषेणो जाम्बवांश् चैव ऋक्षैर् बहुभिर् आवृतः  
६।००४।०३१च् सुग्रीवं पुरतः कृत्वा जघनं संररक्षतुः  
६।००४।०३२अ तेषां सेनापतिर् वीरो नीलो वानरपुङ्गवः  
६।००४।०३२च् सम्पतन् पततां श्रेष्ठस् तद् बलं पर्यपालयत्  
६।००४।०३३अ दरीमिखः प्रजङ्घश् च जम्भो ऽथ रभसः कपिः  
६।००४।०३३च् सर्वतश् च ययुर् वीरास् त्वरयन्तः प्लवङ्गमान्  
६।००४।०३४अ एवं ते हरिशार्दूला गच्छन्तो बलदर्पिताः  
६।००४।०३४च् अपश्यंस् ते गिरिश्रेष्ठं सह्यं द्रुमलतायुतम्  
६।००४।०३५अ सागरौघनिभं भीमं तद् वानरबलं महत्  
६।००४।०३५च् निःससर्प महाघोषं भीमवेग इवार्णवः  
६।००४।०३६अ तस्य दाशरथेः पार्श्वे शूरास् ते कपिकुञ्जराः  
६।००४।०३६च् तूर्णम् आपुप्लुवुः सर्वे सदश्वा इव चोदिताः  
६।००४।०३७अ कपिभ्याम् उह्यमानौ तौ शुशुभते नरर्षभौ  
६।००४।०३७च् महद्भ्याम् इव संस्पृष्टौ ग्राहाभ्यां चन्द्रभास्करौ  
६।००४।०३८अ तम् अङ्गदगतो रामं लक्ष्मणः शुभया गिरा  
६।००४।०३८च् उवाच प्रतिपूर्णार्थः स्मृतिमान् प्रतिभानवान्  
६।००४।०३९अ हृताम् अवाप्य वैदेहीं क्षिप्रं हत्वा च रावणम्  
६।००४।०३९च् समृद्धार्थः समृद्धार्थाम् अयोध्यां प्रतियास्यसि  
६।००४।०४०अ महान्ति च निमित्तानि दिवि भूमौ च राघव  
६।००४।०४०च् शुभान्ति तव पश्यामि सर्वाण्य् एवार्थसिद्धये  
६।००४।०४१अ अनु वाति शुभो वायुः सेनां मृदुहितः सुखः  
६।००४।०४१च् पूर्णवल्गुस्वराश् चेमे प्रवदन्ति मृगद्विजाः  
६।००४।०४२अ प्रसन्नाश् च दिशः सर्वा विमलश् च दिवाकरः  
६।००४।०४२च् उशना च प्रसन्नार्चिर् अनु त्वां भार्गवो गतः  
६।००४।०४३अ ब्रह्मराशिर् विशुद्धश् च शुद्धाश् च परमर्षयः  
६।००४।०४३च् अर्चिष्मन्तः प्रकाशन्ते ध्रुवं सर्वे प्रदक्षिणम्  
६।००४।०४४अ त्रिशङ्कुर् विमलो भाति राजर्षिः सपुरोहितः  
६।००४।०४४च् पितामहवरो ऽस्माकम् इष्क्वाकूणां महात्मनाम्  
६।००४।०४५अ विमले च प्रकाशेते विशाखे निरुपद्रवे  
६।००४।०४५च् नक्षत्रं परम् अस्माकम् इक्ष्वाकूणां महात्मनाम्  
६।००४।०४६अ नैरृतं नैरृतानां च नक्षत्रम् अभिपीड्यते  
६।००४।०४६च् मूलं मूलवता स्पृष्टं धूप्यते धूमकेतुना  
६।००४।०४७अ सरं चैतद् विनाशाय राक्षसानाम् उपस्थितम्  
६।००४।०४७च् काले कालगृहीतानां नकत्रं ग्रहपीडितम्  
६।००४।०४८अ प्रसन्नाः सुरसाश् चापो वनानि फलवन्ति च  
६।००४।०४८च् प्रवान्त्य् अभ्यधिकं गन्धा यथर्तुकुसुमा द्रुमाः  
६।००४।०४९अ व्यूढानि कपिसैन्यानि प्रकाशन्ते ऽधिकं प्रभो  
६।००४।०४९च् देवानाम् इव सैन्यानि सङ्ग्रामे तारकामये  
६।००४।०५०अ एवम् आर्य समीक्ष्यैतान् प्रीतो भवितुम् अर्हसि  
६।००४।०५०च् इति भ्रातरम् आश्वास्य हृष्टः सौमित्रिर् अब्रवीत्  
६।००४।०५१अ अथावृत्य महीं कृत्स्नां जगाम महती चमूः  
६।००४।०५१च् ऋक्षवानरशार्दूलैर् नखदंष्ट्रायुधैर् वृता  
६।००४।०५२अ कराग्रैश् चरणाग्रैश् च वानरैर् उद्धतं रजः  
६।००४।०५२च् भौमम् अन्तर्दधे लोकं निवार्य सवितुः प्रभाम्  
६।००४।०५३अ सा स्म याति दिवारात्रं महती हरिवाहिनी  
६।००४।०५३च् हृष्टप्रमुदिता सेना सुग्रीवेणाभिरक्षिता  
६।००४।०५४अ वनरास् त्वरितं यान्ति सर्वे युद्धाभिनन्दनः  
६।००४।०५४च् मुमोक्षयिषवः सीतां मुहूर्तं क्वापि नासत  
६।००४।०५५अ ततः पादपसम्बाधं नानामृगसमाकुलम्  
६।००४।०५५च् सह्यपर्वतम् आसेदुर् मलयं च मही धरम्  
६।००४।०५६अ काननानि विचित्राणि नदीप्रस्रवणानि च  
६।००४।०५६च् पश्यन्न् अपि ययौ रामः सह्यस्य मलयस्य च  
६।००४।०५७अ चम्पकांस् तिलकांश् चूतान् अशोकान् सिन्दुवारकान्  
६।००४।०५७च् करवीरांश् च तिमिशान् भञ्जन्ति स्म प्लवङ्गमाः  
६।००४।०५८अ फलान्य् अमृतगन्धीनि मूलानि कुसुमानि च  
६।००४।०५८च् बुभुजुर् वानरास् तत्र पादपानां बलोत्कटाः  
६।००४।०५९अ द्रोणमात्रप्रमाणानि लम्बमानानि वानराः  
६।००४।०५९च् ययुः पिबन्तो हृष्टास् ते मधूनि मधुपिङ्गलाः  
६।००४।०६०अ पादपान् अवभञ्जन्तो विकर्षन्तस् तथा लताः  
६।००४।०६०च् विधमन्तो गिरिवरान् प्रययुः प्लवगर्षभाः  
६।००४।०६१अ वृक्षेभ्यो ऽन्ये तु कपयो नर्दन्तो मधुदर्पिताः  
६।००४।०६१च् अन्ये वृक्षान् प्रपद्यन्ते प्रपतन्त्य् अपि चापरे  
६।००४।०६२अ बभूव वसुधा तैस् तु सम्पूर्णा हरिपुङ्गवैः  
६।००४।०६२च् यथा कमलकेदारैः पक्वैर् इव वसुन्धरा  
६।००४।०६३अ महेन्द्रम् अथ सम्प्राप्य रामो राजीवलोचनः  
६।००४।०६३च् अध्यारोहन् महाबाहुः शिखरं द्रुमभूषितम्  
६।००४।०६४अ ततः शिखरम् आरुह्य रामो दशरथात्मजः  
६।००४।०६४च् कूर्ममीनसमाकीर्णम् अपश्यत् सलिलाशयम्  
६।००४।०६५अ ते सह्यं समतिक्रम्य मलयं च महागिरिम्  
६।००४।०६५च् आसेदुर् आनुपूर्व्येण समुद्रं भीमनिःस्वनम्  
६।००४।०६६अ अवरुह्य जगामाशु वेलावनम् अनुत्तमम्  
६।००४।०६६च् रामो रमयतां श्रेष्ठः ससुग्रीवः सलक्ष्मणः  
६।००४।०६७अ अथ धौतोपलतलां तोयौघैः सहसोत्थितैः  
६।००४।०६७च् वेलाम् आसाद्य विपुलां रामो वचनम् अब्रवीत्  
६।००४।०६८अ एते वयम् अनुप्राप्ताः सुग्रीव वरुणालयम्  
६।००४।०६८च् इहेदानीं विचिन्ता सा या न पूर्वं समुत्थिता  
६।००४।०६९अ अतः परमतीरो ऽयं सागरः सरितां पति  
६।००४।०६९च् न चायम् अनुपायेन शक्यस् तरितुम् अर्णवः  
६।००४।०७०अ तद् इहैव निवेशो ऽस्तु मन्त्रः प्रस्तूयताम् इह  
६।००४।०७०च् यथेदं वानरबलं परं पारम् अवाप्नुयात्  
६।००४।०७१अ इतीव स महाबाहुः सीताहरणकर्शितः  
६।००४।०७१च् रामः सागरम् आसाद्य वासम् आज्ञापयत् तदा  
६।००४।०७२अ सम्प्राप्तो मन्त्रकालो नः सागरस्येह लङ्घने  
६।००४।०७२च् स्वां स्वां सेनां समुत्सृज्य मा च कश् चित् कुतो व्रजेत्  
६।००४।०७२ए गच्छन्तु वानराः शूरा ज्ञेयं छन्नं भयं च नः  
६।००४।०७३अ रामस्य वचनं श्रुत्वा सुग्रीवः सहलक्ष्मणः  
६।००४।०७३च् सेनां न्यवेशयत् तीरे सागरस्य द्रुमायुते  
६।००४।०७४अ विरराज समीपस्थं सागरस्य तु तद् बलम्  
६।००४।०७४च् मधुपाण्डुजलः श्रीमान् द्वितीय इव सागरः  
६।००४।०७५अ वेलावनम् उपागम्य ततस् ते हरिपुङ्गवाः  
६।००४।०७५च् विनिविष्टाः परं पारं काङ्क्षमाणा महोदधेः  
६।००४।०७६अ सा महार्णवम् आसाद्य हृष्टा वानरवाहिनी  
६।००४।०७६च् वायुवेगसमाधूतं पश्यमाना महार्णवम्  
६।००४।०७७अ दूरपारम् असम्बाधं रक्षोगणनिषेवितम्  
६।००४।०७७च् पश्यन्तो वरुणावासं निषेदुर् हरियूथपाः  
६।००४।०७८अ चण्डनक्रग्रहं घोरं क्षपादौ दिवसक्षये  
६।००४।०७८च् चन्द्रोदये समाधूतं प्रतिचन्द्रसमाकुलम्  
६।००४।०७९अ चण्डानिलमहाग्राहैः कीर्णं तिमितिमिङ्गिलैः  
६।००४।०७९च् दीप्तभोगैर् इवाक्रीर्णं भुजङ्गैर् वरुणालयम्  
६।००४।०८०अ अवगाढं महासत्तैर् नानाशैलसमाकुलम्  
६।००४।०८०च् दुर्गं द्रुगम् अमार्गं तम् अगाधम् असुरालयम्  
६।००४।०८१अ मकरैर् नागभोगैश् च विगाढा वातलोहिताः  
६।००४।०८१च् उत्पेतुश् च निपेतुश् च प्रवृद्धा जलराशयः  
६।००४।०८२अ अग्निचूर्णम् इवाविद्धं भास्कराम्बुमनोरगम्  
६।००४।०८२च् सुरारिविषयं घोरं पातालविषमं सदा  
६।००४।०८३अ सागरं चाम्बरप्रख्यम् अम्बरं सागरोपमम्  
६।००४।०८३च् सागरं चाम्बरं चेति निर्विशेषम् अदृश्यत  
६।००४।०८४अ सम्पृक्तं नभसा ह्य् अम्भः सम्पृक्तं च नभो ऽम्भसा  
६।००४।०८४च् तादृग्रूपे स्म दृश्येते तारा रत्नसमाकुले  
६।००४।०८५अ समुत्पतितमेघस्य वीच्चि मालाकुलस्य च  
६।००४।०८५च् विशेषो न द्वयोर् आसीत् सागरस्याम्बरस्य च  
६।००४।०८६अ अन्योन्यैर् आहताः सक्ताः सस्वनुर् भीमनिःस्वनाः  
६।००४।०८६च् ऊर्मयः सिन्धुराजस्य महाभेर्य इवाहवे  
६।००४।०८७अ रत्नौघजलसन्नादं विषक्तम् इव वायुना  
६।००४।०८७च् उत्पतन्तम् इव क्रुद्धं यादोगणसमाकुलम्  
६।००४।०८८अ ददृशुस् ते महात्मानो वाताहतजलाशयम्  
६।००४।०८८च् अनिलोद्धूतम् आकाशे प्रवल्गतम् इवोर्मिभिः  
६।००४।०८८ए भ्रान्तोर्मिजलसन्नादं प्रलोलम् इव सागरम्  
६।००५।००१अ सा तु नीलेन विधिवत् स्वारक्षा सुसमाहिता  
६।००५।००१च् सागरस्योत्तरे तीरे साधु सेना निवेशिता  
६।००५।००२अ मैन्दश् च द्विविधश् चोभौ तत्र वानरपुङ्गवौ  
६।००५।००२च् विचेरतुश् च तां सेनां रक्षार्थं सर्वतो दिशम्  
६।००५।००३अ निविष्टायां तु सेनायां तीरे नदनदीपतेः  
६।००५।००३च् पार्श्वस्थं लक्ष्मणं दृष्ट्वा रामो वचनम् अब्रवीत्  
६।००५।००४अ शोकश् च किल कालेन गच्छता ह्य् अपगच्छति  
६।००५।००४च् मम चापश्यतः कान्ताम् अहन्य् अहनि वर्धते  
६।००५।००५अ न मे दुःखं प्रिया दूरे न मे दुःखं हृतेति च  
६।००५।००५च् एतद् एवानुशोचामि वयो ऽस्या ह्य् अतिवर्तते  
६।००५।००६अ वाहि वात यतः कन्या तां स्पृष्ट्वा माम् अपि स्पृश  
६।००५।००६च् त्वयि मे गात्रसंस्पर्शश् चन्द्रे दृष्टिसमागमः  
६।००५।००७अ तन् मे दहति गात्राणि विषं पीतम् इवाशये  
६।००५।००७च् हा नाथेति प्रिया सा मां ह्रियमाणा यद् अब्रवीत्  
६।००५।००८अ तद्वियोगेन्धनवता तच्चिन्ताविपुलार्चिषा  
६।००५।००८च् रात्रिं दिवं शरीरं मे दह्यते मदनाग्निना  
६।००५।००९अ अवगाह्यार्णवं स्वप्स्ये सौमित्रे भवता विना  
६।००५।००९च् कथं चित् प्रज्वलन् कामः समासुप्तं जले दहेत्  
६।००५।०१०अ बह्व् एतत् कामयानस्य शक्यम् एतेन जीवितुम्  
६।००५।०१०च् यद् अहं सा च वामोरुर् एकां धरणिम् आश्रितौ  
६।००५।०११अ केदारस्येव केदारः सोदकस्य निरूदकः  
६।००५।०११च् उपस्नेहेन जीवामि जीवन्तीं यच् छृणोमि ताम्  
६।००५।०१२अ कदा तु खलु सुस्शोणीं शतपत्रायतेक्षणाम्  
६।००५।०१२च् विजित्य शत्रून् द्रक्ष्यामि सीतां स्फीताम् इव श्रियम्  
६।००५।०१३अ कदा नु चारुबिम्बौष्ठं तस्याः पद्मम् इवाननम्  
६।००५।०१३च् ईषदुन्नम्य पास्यामि रसायनम् इवातुरः  
६।००५।०१४अ तौ तस्याः संहतौ पीनौ स्तनौ तालफलोपमौ  
६।००५।०१४च् कदा नु खलु सोत्कम्पौ हसन्त्या मां भजिष्यतः  
६।००५।०१५अ सा नूनम् असितापाङ्गी रक्षोमध्यगता सती  
६।००५।०१५च् मन्नाथा नाथहीनेव त्रातारं नाधिगच्छति  
६।००५।०१६अ कदा विक्षोभ्य रक्षांसि सा विधूयोत्पतिष्यति  
६।००५।०१६च् विधूय जलदान् नीलाञ् शशिलेखा शरत्स्व् इव  
६।००५।०१७अ स्वभावतनुका नूनं शोकेनानशनेन च  
६।००५।०१७च् भूयस् तनुतरा सीता देशकालविपर्ययात्  
६।००५।०१८अ कदा नु राक्षसेन्द्रस्य निधायोरसि सायकान्  
६।००५।०१८च् सीतां प्रत्याहरिष्यामि शोकम् उत्सृज्य मानसं  
६।००५।०१९अ कदा नु खलु मां साध्वी सीतामरसुतोपमा  
६।००५।०१९च् सोत्कण्ठा कण्ठम् आलम्ब्य मोक्ष्यत्य् आनन्दजं जलम्  
६।००५।०२०अ कदा शोकम् इमं घोरं मैथिली विप्रयोगजम्  
६।००५।०२०च् सहसा विप्रमोक्ष्यामि वासः शुक्लेतरं यथा  
६।००५।०२१अ एवं विलपतस् तस्य तत्र रामस्य धीमतः  
६।००५।०२१च् दिनक्षयान् मन्दवपुर् भास्करो ऽस्तम् उपागमत्  
६।००५।०२२अ आश्वासितो लक्ष्मणेन रामः सन्ध्याम् उपासत  
६।००५।०२२च् स्मरन् कमलपत्राक्षीं सीतां शोकाकुलीकृतः  
६।००६।००१अ लङ्कायां तु कृतं कर्म घोरं दृष्ट्वा भवावहम्  
६।००६।००१च् राक्षसेन्द्रो हनुमता शक्रेणेव महात्मना  
६।००६।००१ए अब्रवीद् राक्षसान् सर्वान् ह्रिया किं चिद् अवाङ्मुखः  
६।००६।००२अ धर्षिता च प्रविष्टा च लङ्का दुष्प्रसहा पुरी  
६।००६।००२च् तेन वानरमात्रेण दृष्टा सीता च जानकी  
६।००६।००३अ प्रसादो धर्षितश् चैत्यः प्रवरा राक्षसा हताः  
६।००६।००३च् आविला च पुरी लङ्का सर्वा हनुमता कृता  
६।००६।००४अ किं करिष्यामि भद्रं वः किं वा युक्तम् अनन्तरम्  
६।००६।००४च् उच्यतां नः समर्थं यत् कृतं च सुकृतं भवेत्  
६।००६।००५अ मन्त्रमूलं हि विजयं प्राहुर् आर्या मनस्विनः  
६।००६।००५च् तस्माद् वै रोचये मन्त्रं रामं प्रति महाबलाः  
६।००६।००६अ त्रिविधाः पुरुषा लोके उत्तमाधममध्यमाः  
६।००६।००६च् तेषां तु समवेतानां गुणदोषं वदाम्य् अहम्  
६।००६।००७अ मन्त्रिभिर् हितसंयुक्तैः समर्थैर् मन्त्रनिर्णये  
६।००६।००७च् मित्रैर् वापि समानार्थैर् बान्धवैर् अपि वा हितैः  
६।००६।००८अ सहितो मन्त्रयित्वा यः कर्मारम्भान् प्रवर्तयेत्  
६।००६।००८च् दैवे च कुरुते यत्नं तम् आहुः पुरुषोत्तमम्  
६।००६।००९अ एको ऽर्थं विमृशेद् एको धर्मे प्रकुरुते मनः  
६।००६।००९च् एकः कार्याणि कुरुते तम् आहुर् मध्यमं नरम्  
६।००६।०१०अ गुणदोषाव् अनिश्चित्य त्यक्त्वा दैवव्यपाश्रयम्  
६।००६।०१०च् करिष्यामीति यः कार्यम् उपेक्षेत् स नराधमः  
६।००६।०११अ यथेमे पुरुषा नित्यम् उत्तमाधममध्यमाः  
६।००६।०११च् एवं मन्त्रो ऽपि विज्ञेय उत्तमाधममध्यमः  
६।००६।०१२अ ऐकमत्यम् उपागम्य शास्त्रदृष्टेन चक्षुषा  
६।००६।०१२च् मन्त्रिणो यत्र निरस्तास् तम् आहुर् मन्त्रम् उत्तमम्  
६।००६।०१३अ बह्व्यो ऽपि मतयो गत्वा मन्त्रिणो ह्य् अर्थनिर्णये  
६।००६।०१३च् पुनर् यत्रैकतां प्राप्तः स मन्त्रो मध्यमः स्मृतः  
६।००६।०१४अ अन्योन्यमतिम् आस्थाय यत्र सम्प्रतिभाष्यते  
६।००६।०१४च् न चैकमत्ये श्रेयो ऽस्ति मन्त्रः सो ऽधम उच्यते  
६।००६।०१५अ तस्मात् सुमन्त्रितं साधु भवन्तो मन्त्रिसत्तमाः  
६।००६।०१५च् कार्यं सम्प्रतिपद्यन्ताम् एतत् कृत्यतमं मम  
६।००६।०१६अ वानराणां हि वीराणां सहस्रैः परिवारितः  
६।००६।०१६च् रामो ऽभ्येति पुरीं लङ्काम् अस्माकम् उपरोधकः  
६।००६।०१७अ तरिष्यति च सुव्यक्तं राघवः सागरं सुखम्  
६।००६।०१७च् तरसा युक्तरूपेण सानुजः सबलानुगः  
६।००६।०१८अ अस्मिन्न् एवङ्गते कार्ये विरुद्धे वानरैः सह  
६।००६।०१८च् हितं पुरे च सैन्ये च सर्वं सम्मन्त्र्यतां मम  
६।००७।००१अ इत्य् उक्ता राक्षसेन्द्रेण राक्षसास् ते महाबलाः  
६।००७।००१च् ऊचुः प्राञ्जलयः सर्वे रावणं राक्षसेश्वरम्  
६।००७।००२अ राजन् परिघशक्त्यृष्टिशूलपट्टससङ्कुलम्  
६।००७।००२च् सुमहन् नो बलं कस्माद् विषादं भजते भवान्  
६।००७।००३अ कैलासशिखरावासी यक्षैर् बहुभिर् आवृतः  
६।००७।००३च् सुमहत् कदनं कृत्वा वश्यस् ते धनदः कृतः  
६।००७।००४अ स महेश्वरसख्येन श्लाघमानस् त्वया विभो  
६।००७।००४च् निर्जितः समरे रोषाल् लोकपालो महाबलः  
६।००७।००५अ विनिहत्य च यक्षौघान् विक्षोभ्य च विगृह्य च  
६।००७।००५च् त्वया कैलासशिखराद् विमानम् इदम् आहृतम्  
६।००७।००६अ मयेन दानवेन्द्रेण त्वद्भयात् सख्यम् इच्छता  
६।००७।००६च् दुहिता तव भार्यार्थे दत्ता राक्षसपुङ्गव  
६।००७।००७अ दानवेन्द्रो मधुर् नाम वीर्योत्सिक्तो दुरासदः  
६।००७।००७च् विगृह्य वशम् आनीतः कुम्भीनस्याः सुखावहः  
६।००७।००८अ निर्जितास् ते महाबाहो नागा गत्वा रसातलम्  
६।००७।००८च् वासुकिस् तक्षकः शङ्खो जटी च वशम् आहृताः  
६।००७।००९अ अक्षया बलवन्तश् च शूरा लब्धवराः पुनः  
६।००७।००९च् त्वया संवत्सरं युद्ध्वा समरे दानवा विभो  
६।००७।०१०अ स्वबलं समुपाश्रित्य नीता वशम् अरिन्दम  
६।००७।०१०च् मायाश् चाधिगतास् तत्र बहवो राक्षसाधिप  
६।००७।०११अ शूराश् च बलवन्तश् च वरुणस्य सुता रणे  
६।००७।०११च् निर्जितास् ते महाबाहो चतुर्विधबलानुगाः  
६।००७।०१२अ मृत्युदण्डमहाग्राहं शाल्मलिद्वीपमण्डितम्  
६।००७।०१२च् अवगाह्य त्वया राजन् यमस्य बलसागरम्  
६।००७।०१३अ जयश् च विप्लुलः प्राप्तो मृत्युश् च प्रतिषेधितः  
६।००७।०१३च् सुयुद्धेन च ते सर्वे लोकास् तत्र सुतोषिताः  
६।००७।०१४अ क्षत्रियैर् बहुभिर् वीरैः शक्रतुल्यपराक्रमैः  
६।००७।०१४च् आसीद् वसुमती पूर्णा महद्भिर् इव पादपैः  
६।००७।०१५अ तेषां वीर्यगुणोत्साहैर् न समो राघवो रणे  
६।००७।०१५च् प्रसह्य ते त्वया राजन् हताः परमदुर्जयाः  
६।००७।०१६अ राजन् नापद् अयुक्तेयम् आगता प्राकृताज् जनात्  
६।००७।०१६च् हृदि नैव त्वया कार्या त्वं वधिष्यसि राघवम्  
६।००८।००१अ ततो नीलाम्बुदनिभः प्रहस्तो नाम राक्षसः  
६।००८।००१च् अब्रवीत् प्राञ्जलिर् वाक्यं शूरः सेनापतिस् तदा  
६।००८।००२अ देवदानवगन्धर्वाः पिशाचपतगोरगाः  
६।००८।००२च् न त्वां धर्षयितुं शक्ताः किं पुनर् वानरा रणे  
६।००८।००३अ सर्वे प्रमत्ता विश्वस्ता वञ्चिताः स्म हनूमता  
६।००८।००३च् न हि मे जीवतो गच्छेज् जीवन् स वनगोचरः  
६।००८।००४अ सर्वां सागरपर्यन्तां सशैलवनकाननाम्  
६।००८।००४च् करोम्य् अवानरां भूमिम् आज्ञापयतु मां भवान्  
६।००८।००५अ रक्षां चैव विधास्यामि वानराद् रजनीचर  
६।००८।००५च् नागमिष्यति ते दुःखं किं चिद् आत्मापराधजम्  
६।००८।००६अ अब्रवीच् च सुसङ्क्रुद्धो दुर्मुखो नाम राक्षसः  
६।००८।००६च् इदं न क्षमणीयं हि सर्वेषां नः प्रधर्षणम्  
६।००८।००७अ अयं परिभवो भूयः पुरस्यान्तःपुरस्य च  
६।००८।००७च् श्रीमतो राक्षसेन्द्रस्य वानरेन्द्रप्रधर्षणम्  
६।००८।००८अ अस्मिन् मुहूर्ते हत्वैको निवर्तिष्यामि वानरान्  
६।००८।००८च् प्रविष्टान् सागरं भीमम् अम्बरं वा रसातलम्  
६।००८।००९अ ततो ऽब्रवीत् सुसङ्क्रुद्धो वज्रदंष्ट्रो महाबलः  
६।००८।००९च् प्रगृह्य परिघं घोरं मांसशोणितरूपितम्  
६।००८।०१०अ किं वो हनुमता कार्यं कृपणेन तपस्विना  
६।००८।०१०च् रामे तिष्ठति दुर्धर्षे सुग्रीवे सहलक्ष्मणे  
६।००८।०११अ अद्य रामं ससुग्रीवं परिघेण सलक्ष्मणम्  
६।००८।०११च् आगमिष्यामि हत्वैको विक्षोभ्य हरिवाहिनीम्  
६।००८।०१२अ कौम्भकर्णिस् ततो वीरो निकुम्भो नाम वीर्यवान्  
६।००८।०१२च् अब्रवीत् परमकुर्द्धो रावणं लोकरावणम्  
६।००८।०१३अ सर्वे भवन्तस् तिष्ठन्तु महाराजेन सङ्गताः  
६।००८।०१३च् अहम् एको हनिष्यामि राघवं सहलक्ष्मणम्  
६।००८।०१४अ ततो वज्रहनुर् नाम राक्षसः पर्वतोपमः  
६।००८।०१४च् क्रुद्धः परिलिहन् वक्त्रं जिह्वया वाक्यम् अब्रवीत्  
६।००८।०१५अ स्वैरं कुर्वन्तु कार्याणि भवन्तो विगतज्वराः  
६।००८।०१५च् एको ऽहं भक्षयिष्यामि तान् सर्वान् हरियूथपान्  
६।००८।०१६अ स्वस्थाः क्रीडन्तु निश्चिन्ताः पिबन्तु मधुवारुणीम्  
६।००८।०१६च् अहम् एको हनिष्यामि सुग्रीवं सहलक्ष्मणम्  
६।००८।०१६ए साङ्गदं च हनूमन्तं रामं च रणकुञ्जरम्  
६।००९।००१अ ततो निकुम्भो रभसः सूर्यशत्रुर् महाबलः  
६।००९।००१च् सुप्तघ्नो यज्ञकोपश् च महापार्श्वो महोअरः  
६।००९।००२अ अग्निकेतुश् च दुर्धर्षो रश्मिकेतुश् च राक्षसः  
६।००९।००२च् इन्द्रजिच् च महातेजा बलवान् रावणात्मजः  
६।००९।००३अ प्रहस्तो ऽथ विरूपाक्षो वज्रदंष्ट्रो महाबलः  
६।००९।००३च् धूम्राक्षश् चातिकायश् च दुर्मुखश् चैव राक्षसः  
६।००९।००४अ परिघान् पट्टसान् प्रासाञ् शक्तिशूलपरश्वधान्  
६।००९।००४च् चापानि च सबाणानि खड्गांश् च विपुलाञ् शितान्  
६।००९।००५अ प्रगृह्य परमक्रुद्धाः समुत्पत्य च राक्षसाः  
६।००९।००५च् अब्रुवन् रावणं सर्वे प्रदीप्ता इव तेजसा  
६।००९।००६अ अद्य रामं वधिष्यामः सुग्रीवं च सलक्ष्मणम्  
६।००९।००६च् कृपणं च हनूमन्तं लङ्का येन प्रधर्षिता  
६।००९।००७अ तान् गृहीतायुधान् सर्वान् वारयित्वा विभीषणः  
६।००९।००७च् अब्रवीत् प्राञ्जलिर् वाक्यं पुनः प्रत्युपवेश्य तान्  
६।००९।००८अ अप्य् उपायैस् त्रिभिस् तात यो ऽर्थः प्राप्तुं न शक्यते  
६।००९।००८च् तस्य विक्रमकालांस् तान् युक्तान् आहुर् मनीषिणः  
६।००९।००९अ प्रमत्तेष्व् अभियुक्तेषु दैवेन प्रहतेषु च  
६।००९।००९च् विक्रमास् तात सिध्यन्ति परीक्ष्य विधिना कृताः  
६।००९।०१०अ अप्रमत्तं कथं तं तु विजिगीषुं बले स्थितम्  
६।००९।०१०च् जितरोषं दुराधर्षं प्रधर्षयितुम् इच्छथ  
६।००९।०११अ समुद्रं लङ्घयित्वा तु घोरं नदनदीपतिम्  
६।००९।०११च् कृतं हनुमता कर्म दुष्करं तर्कयेत कः  
६।००९।०१२अ बलान्य् अपरिमेयानि वीर्याणि च निशाचराः  
६।००९।०१२च् परेषां सहसावज्ञा न कर्तव्या कथं चन  
६।००९।०१३अ किं च राक्षसराजस्य रामेणापकृतं पुरा  
६।००९।०१३च् आजहार जनस्थानाद् यस्य भार्यां यशस्विनः  
६।००९।०१४अ खरो यद्य् अतिवृत्तस् तु रामेण निहतो रणे  
६।००९।०१४च् अवश्यं प्राणिनां प्राणा रक्षितव्या यथा बलम्  
६।००९।०१५अ एतन्निमित्तं वैदेही भयं नः सुमहद् भवेत्  
६।००९।०१५च् आहृता सा परित्याज्या कलहार्थे कृते न किम्  
६।००९।०१६अ न नः क्षमं वीर्यवता तेन धर्मानुवर्तिना  
६।००९।०१६च् वैरं निरर्थकं कर्तुं दीयताम् अस्य मैथिली  
६।००९।०१७अ यावन् न सगजां साश्वां बहुरत्नसमाकुलाम्  
६।००९।०१७च् पुरीं दारयते बाणैर् दीयताम् अस्य मैथिली  
६।००९।०१८अ यावत् सुघोरा महती दुर्धर्षा हरिवाहिनी  
६।००९।०१८च् नावस्कन्दति नो लङ्कां तावत् सीता प्रदीयताम्  
६।००९।०१९अ विनश्येद् धि पुरी लङ्का शूराः सर्वे च राक्षसाः  
६।००९।०१९च् रामस्य दयिता पत्नी न स्वयं यदि दीयते  
६।००९।०२०अ प्रसादये त्वां बन्धुत्वात् कुरुष्व वचनं मम  
६।००९।०२०च् हितं पथ्यं त्व् अहं ब्रूमि दीयताम् अस्य मैथिली  
६।००९।०२१अ पुरा शरत्सूर्यमरीचिसन्निभान्; नवाग्रपुङ्खान् सुदृढान् नृपात्मजः  
६।००९।०२१च् सृजत्य् अमोघान् विशिखान् वधाय ते; प्रदीयतां दाशरथाय मैथिली  
६।००९।०२२अ त्यजस्व कोपं सुखधर्मनाशनम्; भजस्व धर्मं रतिकीर्तिवर्धनम्  
६।००९।०२२च् प्रसीद जीवेम सपुत्रबान्धवाः; प्रदीयतां दाशरथाय मैथिली  
६।०१०।००१अ सुनिविष्टं हितं वाक्यम् उक्तवन्तं विभीषणम्  
६।०१०।००१च् अब्रवीत् परुषं वाक्यं रावणः कालचोदितः  
६।०१०।००२अ वसेत् सह सपत्नेन क्रुद्धेनाशीविषेण वा  
६।०१०।००२च् न तु मित्रप्रवादेन संवसेच् छत्रुसेविना  
६।०१०।००३अ जानामि शीलं ज्ञातीनां सर्वलोकेषु राक्षस  
६।०१०।००३च् हृष्यन्ति व्यसनेष्व् एते ज्ञातीनां ज्ञातयः सदा  
६।०१०।००४अ प्रधानं साधकं वैद्यं धर्मशीलं च राक्षस  
६।०१०।००४च् ज्ञातयो ह्य् अवमन्यन्ते शूरं परिभवन्ति च  
६।०१०।००५अ नित्यम् अन्योन्यसंहृष्टा व्यसनेष्व् आततायिनः  
६।०१०।००५च् प्रच्छन्नहृदया घोरा ज्ञातयस् तु भयावहाः  
६।०१०।००६अ श्रूयन्ते हस्तिभिर् गीताः श्लोकाः पद्मवने क्व चित्  
६।०१०।००६च् पाशहस्तान् नरान् दृष्ट्वा शृणु तान् गदतो मम  
६।०१०।००७अ नाग्निर् नान्यानि शस्त्राणि न नः पाशा भयावहाः  
६।०१०।००७च् घोराः स्वार्थप्रयुक्तास् तु ज्ञातयो नो भयावहाः  
६।०१०।००८अ उपायम् एते वक्ष्यन्ति ग्रहणे नात्र संशयः  
६।०१०।००८च् कृत्स्नाद् भयाज् ज्ञातिभयं सुकष्टं विदितं च नः  
६।०१०।००९अ विद्यते गोषु सम्पन्नं विद्यते ब्राह्मणे दमः  
६।०१०।००९च् विद्यते स्त्रीषु चापल्यं विद्यते ज्ञातितो भयम्  
६।०१०।०१०अ ततो नेष्टम् इदं सौम्य यद् अहं लोकसत्कृतः  
६।०१०।०१०च् ऐश्वर्यम् अभिजातश् च रिपूणां मूर्ध्नि च स्थितः  
६।०१०।०११अ अन्यस् त्व् एवंविधं ब्रूयाद् वाक्यम् एतन् निशाचर  
६।०१०।०११च् अस्मिन् मुहूर्ते न भवेत् त्वां तु धिक् कुलपांसनम्  
६।०१०।०१२अ इत्य् उक्तः परुषं वाक्यं न्यायवादी विभीषणः  
६।०१०।०१२च् उत्पपात गदापाणिश् चतुर्भिः सह राक्षसैः  
६।०१०।०१३अ अब्रवीच् च तदा वाक्यं जातक्रोधो विभीषणः  
६।०१०।०१३च् अन्तरिक्षगतः श्रीमान् भ्रातरं राक्षसाधिपम्  
६।०१०।०१४अ स त्वं भ्रातासि मे राजन् ब्रूहि मां यद् यद् इच्छसि  
६।०१०।०१४च् इदं तु परुषं वाक्यं न क्षमाम्य् अनृतं तव  
६।०१०।०१५अ सुनीतं हितकामेन वाक्यम् उक्तं दशानन  
६।०१०।०१५च् न गृह्णन्त्य् अकृतात्मानः कालस्य वशम् आगताः  
६।०१०।०१६अ सुलभाः पुरुषा राजन् सततं प्रियवादिनः  
६।०१०।०१६च् अप्रियस्य तु पथ्यस्य वक्ता श्रोता च दुर्लभः  
६।०१०।०१७अ बद्धं कालस्य पाशेन सर्वभूतापहारिणा  
६।०१०।०१७च् न नश्यन्तम् उपेक्षेयं प्रदीप्तं शरणं यथा  
६।०१०।०१८अ दीप्तपावकसङ्काशैः शितैः काञ्चनभूषणैः  
६।०१०।०१८च् न त्वाम् इच्छाम्य् अहं द्रष्टुं रामेण निहतं शरैः  
६।०१०।०१९अ शूराश् च बलवन्तश् च कृतास्त्राश् च रणाजिरे  
६।०१०।०१९च् कालाभिपन्ना सीदन्ति यथा वालुकसेतवः  
६।०१०।०२०अ आत्मानं सर्वथा रक्ष पुरीं चेमां सराक्षसाम्  
६।०१०।०२०च् स्वस्ति ते ऽस्तु गमिष्यामि सुखी भव मया विना  
६।०१०।०२१अ निवार्यमाणस्य मया हितैषिणा; न रोचते ते वचनं निशाचर  
६।०१०।०२१च् परीतकाला हि गतायुषो नरा; हितं न गृह्णन्ति सुहृद्भिर् ईरितम्  
६।०११।००१अ इत्य् उक्त्वा परुषं वाक्यं रावणं रावणानुजः  
६।०११।००१च् आजगाम मुहूर्तेन यत्र रामः सलक्ष्मणः  
६।०११।००२अ तं मेरुशिखराकारं दीप्ताम् इव शतह्रदाम्  
६।०११।००२च् गगनस्थं महीस्थास् ते ददृशुर् वानराधिपाः  
६।०११।००३अ तम् आत्मपञ्चमं दृष्ट्वा सुग्रीवो वानराधिपः  
६।०११।००३च् वानरैः सह दुर्धर्षश् चिन्तयाम् आस बुद्धिमान्  
६।०११।००४अ चिन्तयित्वा मुहूर्तं तु वानरांस् तान् उवाच ह  
६।०११।००४च् हनूमत्प्रमुखान् सर्वान् इदं वचनम् उत्तमम्  
६।०११।००५अ एष सर्वायुधोपेतश् चतुर्भिः सह राक्षसैः  
६।०११।००५च् राक्षसो ऽभ्येति पश्यध्वम् अस्मान् हन्तुं न संशयः  
६।०११।००६अ सुग्रीवस्य वचः श्रुत्वा सर्वे ते वानरोत्तमाः  
६।०११।००६च् सालान् उद्यम्य शैलांश् च इदं वचनम् अब्रुवन्  
६।०११।००७अ शीघ्रं व्यादिश नो राजन् वधायैषां दुरात्मनाम्  
६।०११।००७च् निपतन्तु हताश् चैते धरण्याम् अल्पजीविताः  
६।०११।००८अ तेषां सम्भाषमाणानाम् अन्योन्यं स विभीषणः  
६।०११।००८च् उत्तरं तीरम् आसाद्य खस्थ एव व्यतिष्ठत  
६।०११।००९अ उवाच च महाप्राज्ञः स्वरेण महता महान्  
६।०११।००९च् सुग्रीवं तांश् च सम्प्रेक्ष्य खस्थ एव विभीषणः  
६।०११।०१०अ रावणो नाम दुर्वृत्तो राक्षसो राक्षसेश्वरः  
६।०११।०१०च् तस्याहम् अनुजो भ्राता विभीषण इति श्रुतः  
६।०११।०११अ तेन सीता जनस्थानाद् धृता हत्वा जटायुषम्  
६।०११।०११च् रुद्ध्वा च विवशा दीना राक्षसीभिः सुरक्षिता  
६।०११।०१२अ तम् अहं हेतुभिर् वाक्यैर् विविधैश् च न्यदर्शयम्  
६।०११।०१२च् साधु निर्यात्यतां सीता रामायेति पुनः पुनः  
६।०११।०१३अ स च न प्रतिजग्राह रावणः कालचोदितः  
६।०११।०१३च् उच्यमानो हितं वाक्यं विपरीत इवौषधम्  
६।०११।०१४अ सो ऽहं परुषितस् तेन दासवच् चावमानितः  
६।०११।०१४च् त्यक्त्वा पुत्रांश् च दारांश् च राघवं शरणं गतः  
६।०११।०१५अ सर्वलोकशरण्याय राघवाय महात्मने  
६।०११।०१५च् निवेदयत मां क्षिप्रं विभीषणम् उपस्थितम्  
६।०११।०१६अ एतत् तु वचनं श्रुत्वा सुग्रीवो लघुविक्रमः  
६।०११।०१६च् लक्ष्मणस्याग्रतो रामं संरब्धम् इदम् अब्रवीत्  
६।०११।०१७अ रावणस्यानुजो भ्राता विभीषण इति श्रुतः  
६।०११।०१७च् चतुर्भिः सह रक्षोभिर् भवन्तं शरणं गतः  
६।०११।०१८अ रावणेन प्रणिहितं तम् अवेहि विभीषणम्  
६।०११।०१८च् तस्याहं निग्रहं मन्ये क्षमं क्षमवतां वर  
६।०११।०१९अ राक्षसो जिह्मया बुद्ध्या सन्दिष्टो ऽयम् उपस्थितः  
६।०११।०१९च् प्रहर्तुं मायया छन्नो विश्वस्ते त्वयि राघव  
६।०११।०२०अ बध्यताम् एष तीव्रेण दण्डेन सचिवैः सह  
६।०११।०२०च् रावणस्य नृशंसस्य भ्राता ह्य् एष विभीषणः  
६।०११।०२१अ एवम् उक्त्वा तु तं रामं संरब्धो वाहिनीपतिः  
६।०११।०२१च् वाक्यज्ञो वाक्यकुशलं ततो मौनम् उपागमत्  
६।०११।०२२अ सुग्रीवस्य तु तद् वाक्यं श्रुत्वा रामो महाबलः  
६।०११।०२२च् समीपस्थान् उवाचेदं हनूमत्प्रमुखान् हरीन्  
६।०११।०२३अ यद् उक्तं कपिराजेन रावणावरजं प्रति  
६।०११।०२३च् वाक्यं हेतुमद् अत्यर्थं भवद्भिर् अपि तच् छ्रुतम्  
६।०११।०२४अ सुहृदा ह्य् अर्थकृच्छेषु युक्तं बुद्धिमता सता  
६।०११।०२४च् समर्थेनापि सन्देष्टुं शाश्वतीं भूतिम् इच्छता  
६।०११।०२५अ इत्य् एवं परिपृष्टास् ते स्वं स्वं मतम् अतन्द्रिताः  
६।०११।०२५च् सोपचारं तदा रामम् ऊचुर् हितचिकीर्षवः  
६।०११।०२६अ अज्ञातं नास्ति ते किं चित् त्रिषु लोकेषु राघव  
६।०११।०२६च् आत्मानं पूजयन् राम पृच्छस्य् अस्मान् सुहृत्तया  
६।०११।०२७अ त्वं हि सत्यव्रतः शूरो धार्मिको दृढविक्रमः  
६।०११।०२७च् परीक्ष्य कारा स्मृतिमान् निसृष्टात्मा सुहृत्सु च  
६।०११।०२८अ तस्माद् एकैकशस् तावद् ब्रुवन्तु सचिवास् तव  
६।०११।०२८च् हेतुतो मतिसम्पन्नाः समर्थाश् च पुनः पुनः  
६।०११।०२९अ इत्य् उक्ते राघवायाथ मतिमान् अङ्गदो ऽग्रतः  
६।०११।०२९च् विभीषणपरीक्षार्थम् उवाच वचनं हरिः  
६।०११।०३०अ शत्रोः सकाशात् सम्प्राप्तः सर्वथा शङ्क्य एव हि  
६।०११।०३०च् विश्वासयोग्यः सहसा न कर्तव्यो विभीषणः  
६।०११।०३१अ छादयित्वात्मभावं हि चरन्ति शठबुद्धयः  
६।०११।०३१च् प्रहरन्ति च रन्ध्रेषु सो ऽनर्थः सुमहान् भवेत्  
६।०११।०३२अ अर्थानर्थौ विनिश्चित्य व्यवसायं भजेत ह  
६।०११।०३२च् गुणतः सङ्ग्रहं कुर्याद् दोषतस् तु विसर्जयेत्  
६।०११।०३३अ यदि दोषो महांस् तस्मिंस् त्यज्यताम् अविशङ्कितम्  
६।०११।०३३च् गुणान् वापि बहूञ् ज्ञात्वा सङ्ग्रहः क्रियतां नृप  
६।०११।०३४अ शरभस् त्व् अथ निश्चित्य सार्थं वचनम् अब्रवीत्  
६।०११।०३४च् क्षिप्रम् अस्मिन् नरव्याघ्र चारः प्रतिविधीयताम्  
६।०११।०३५अ प्रणिधाय हि चारेण यथावत् सूक्ष्मबुद्धिना  
६।०११।०३५च् परीक्ष्य च ततः कार्यो यथान्यायं परिग्रहः  
६।०११।०३६अ जाम्बवांस् त्व् अथ सम्प्रेक्ष्य शास्त्रबुद्ध्या विचक्षणः  
६।०११।०३६च् वाक्यं विज्ञापयाम् आस गुणवद् दोषवर्जितम्  
६।०११।०३७अ बद्धवैराच् च पापाच् च राक्षसेन्द्राद् विभीषणः  
६।०११।०३७च् अदेश काले सम्प्राप्तः सर्वथा शङ्क्यताम् अयम्  
६।०११।०३८अ ततो मैन्दस् तु सम्प्रेक्ष्य नयापनयकोविदः  
६।०११।०३८च् वाक्यं वचनसम्पन्नो बभाषे हेतुमत्तरम्  
६।०११।०३९अ वचनं नाम तस्यैष रावणस्य विभीषणः  
६।०११।०३९च् पृच्छ्यतां मधुरेणायं शनैर् नरवरेश्वर  
६।०११।०४०अ भावम् अस्य तु विज्ञाय ततस् तत्त्वं करिष्यसि  
६।०११।०४०च् यदि दृष्टो न दुष्टो वा बुद्धिपूर्वं नरर्षभ  
६।०११।०४१अ अथ संस्कारसम्पन्नो हनूमान् सचिवोत्तमः  
६।०११।०४१च् उवाच वचनं श्लक्ष्णम् अर्थवन् मधुरं लघु  
६।०११।०४२अ न भवन्तं मतिश्रेष्ठं समर्थं वदतां वरम्  
६।०११।०४२च् अतिशाययितुं शक्तो बृहस्पतिर् अपि ब्रुवन्  
६।०११।०४३अ न वादान् नापि सङ्घर्षान् नाधिक्यान् न च कामतः  
६।०११।०४३च् वक्ष्यामि वचनं राजन् यथार्थं रामगौरवात्  
६।०११।०४४अ अर्थानर्थनिमित्तं हि यद् उक्तं सचिवैस् तव  
६।०११।०४४च् तत्र दोषं प्रपश्यामि क्रिया न ह्य् उपपद्यते  
६।०११।०४५अ ऋते नियोगात् सामर्थ्यम् अवबोद्धुं न शक्यते  
६।०११।०४५च् सहसा विनियोगो हि दोषवान् प्रतिभाति मे  
६।०११।०४६अ चारप्रणिहितं युक्तं यद् उक्तं सचिवैस् तव  
६।०११।०४६च् अर्थस्यासम्भवात् तत्र कारणं नोपपद्यते  
६।०११।०४७अ अदेश काले सम्प्राप्त इत्य् अयं यद् विभीषणः  
६।०११।०४७च् विवक्षा चात्र मे ऽस्तीयं तां निबोध यथा मति  
६।०११।०४८अ स एष देशः कालश् च भवतीह यथा तथा  
६।०११।०४८च् पुरुषात् पुरुषं प्राप्य तथा दोषगुणाव् अपि  
६।०११।०४९अ दौरात्म्यं रावणे दृष्ट्वा विक्रमं च तथा त्वयि  
६।०११।०४९च् युक्तम् आगमनं तस्य सदृशं तस्य बुद्धितः  
६।०११।०५०अ अज्ञातरूपैः पुरुषैः स राजन् पृच्छ्यताम् इति  
६।०११।०५०च् यद् उक्तम् अत्र मे प्रेक्षा का चिद् अस्ति समीक्षिता  
६।०११।०५१अ पृच्छ्यमानो विशङ्केत सहसा बुद्धिमान् वचः  
६।०११।०५१च् तत्र मित्रं प्रदुष्येत मिथ्यपृष्टं सुखागतम्  
६।०११।०५२अ अशक्यः सहसा राजन् भावो वेत्तुं परस्य वै  
६।०११।०५२च् अन्तः स्वभावैर् गीतैस् तैर् नैपुण्यं पश्यता भृशम्  
६।०११।०५३अ न त्व् अस्य ब्रुवतो जातु लक्ष्यते दुष्टभावता  
६।०११।०५३च् प्रसन्नं वदनं चापि तस्मान् मे नास्ति संशयः  
६।०११।०५४अ अशङ्कितमतिः स्वस्थो न शठः परिसर्पति  
६।०११।०५४च् न चास्य दुष्टा वाक् चापि तस्मान् नास्तीह संशयः  
६।०११।०५५अ आकारश् छाद्यमानो ऽपि न शक्यो विनिगूहितुम्  
६।०११।०५५च् बलाद् धि विवृणोत्य् एव भावम् अन्तर्गतं नृणाम्  
६।०११।०५६अ देशकालोपपन्नं च कार्यं कार्यविदां वर  
६।०११।०५६च् सफलं कुरुते क्षिप्रं प्रयोगेणाभिसंहितम्  
६।०११।०५७अ उद्योगं तव सम्प्रेक्ष्य मिथ्यावृत्तं च रावणम्  
६।०११।०५७च् वालिनश् च वधं श्रुत्वा सुग्रीवं चाभिषेचितम्  
६।०११।०५८अ राज्यं प्रार्थयमानश् च बुद्धिपूर्वम् इहागतः  
६।०११।०५८च् एतावत् तु पुरस्कृत्य युज्यते त्व् अस्य सङ्ग्रहः  
६।०११।०५९अ यथाशक्ति मयोक्तं तु राक्षसस्यार्जवं प्रति  
६।०११।०५९च् त्वं प्रमाणं तु शेषस्य श्रुत्वा बुद्धिमतां वर  
६।०१२।००१अ अथ रामः प्रसन्नात्मा श्रुत्वा वायुसुतस्य ह  
६।०१२।००१च् प्रत्यभाषत दुर्धर्षः श्रुतवान् आत्मनि स्थितम्  
६।०१२।००२अ ममापि तु विवक्षास्ति का चित् प्रति विभीषणम्  
६।०१२।००२च् श्रुतम् इच्छामि तत् सर्वं भवद्भिः श्रेयसि स्थितैः  
६।०१२।००३अ मित्रभावेन सम्प्राप्तं न त्यजेयं कथं चन  
६।०१२।००३च् दोषो यद्य् अपि तस्य स्यात् सताम् एतद् अगर्हितम्  
६।०१२।००४अ रामस्य वचनं श्रुत्वा सुग्रीवः प्लवगेश्वरः  
६।०१२।००४च् प्रत्यभाषत काकुत्स्थं सौहार्देनाभिचोदितः  
६।०१२।००५अ किम् अत्र चित्रं धर्मज्ञ लोकनाथशिखामणे  
६।०१२।००५च् यत् त्वम् आर्यं प्रभाषेथाः सत्त्ववान् सपथे स्थितः  
६।०१२।००६अ मम चाप्य् अन्तरात्मायं शुद्धिं वेत्ति विभीषणम्  
६।०१२।००६च् अनुमनाच् च भावाच् च सर्वतः सुपरीक्षितः  
६।०१२।००७अ तस्मात् क्षिप्रं सहास्माभिस् तुल्यो भवतु राघव  
६।०१२।००७च् विभीषणो महाप्राज्ञः सखित्वं चाभ्युपैतु नः  
६।०१२।००८अ स सुग्रीवस्य तद् वाक्यय्ं रामः श्रुत्वा विमृश्य च  
६।०१२।००८च् ततः शुभतरं वाक्यम् उवाच हरिपुङ्गवम्  
६।०१२।००९अ सुदुष्टो वाप्य् अदुष्टो वा किम् एष रजनीचरः  
६।०१२।००९च् सूक्ष्मम् अप्य् अहितं कर्तुं ममाशक्तः कथं चन  
६।०१२।०१०अ पिशाचान् दानवान् यक्षान् पृथिव्यां चैव राक्षसान्  
६।०१२।०१०च् अङ्गुल्यग्रेण तान् हन्याम् इच्छन् हरिगणेश्वर  
६।०१२।०११अ श्रूयते हि कपोतेन शत्रुः शरणम् आगतः  
६।०१२।०११च् अर्चितश् च यथान्यायं स्वैश् च मांसैर् निमन्त्रितः  
६।०१२।०१२अ स हि तं प्रतिजग्राह भार्या हर्तारम् आगतम्  
६।०१२।०१२च् कपोतो वानरश्रेष्ठ किं पुनर् मद्विधो जनः  
६।०१२।०१३अ ऋषेः कण्वस्य पुत्रेण कण्डुना परमर्षिणा  
६।०१२।०१३च् शृणु गाथां पुरा गीतां धर्मिष्ठां सत्यवादिना  
६।०१२।०१४अ बद्धाञ्जलिपुटं दीनं याचन्तं शरणागतम्  
६।०१२।०१४च् न हन्याद् आनृशंस्यार्थम् अपि शत्रुं परं पत  
६।०१२।०१५अ आर्तो वा यदि वा दृप्तः परेषां शरणं गतः  
६।०१२।०१५च् अरिः प्राणान् परित्यज्य रक्षितव्यः कृतात्मना  
६।०१२।०१६अ स चेद् भयाद् वा मोहाद् वा कामाद् वापि न रक्षति  
६।०१२।०१६च् स्वया शक्त्या यथातत्त्वं तत् पापं लोकगर्हितम्  
६।०१२।०१७अ विनष्टः पश्यतस् तस्य रक्षिणः शरणागतः  
६।०१२।०१७च् आदाय सुकृतं तस्य सर्वं गच्छेद् अरक्षितः  
६।०१२।०१८अ एवं दोषो महान् अत्र प्रपन्नानाम् अरक्षणे  
६।०१२।०१८च् अस्वर्ग्यं चायशस्यं च बलवीर्यविनाशनम्  
६।०१२।०१९अ करिष्यामि यथार्थं तु कण्डोर् वचनम् उत्तमम्  
६।०१२।०१९च् धर्मिष्ठं च यशस्यं च स्वर्ग्यं स्यात् तु फलोदये  
६।०१२।०२०अ सकृद् एव प्रपन्नाय तवास्मीति च याचते  
६।०१२।०२०च् अभयं सर्वभूतेभ्यो ददाम्य् एतद् व्रतं मम  
६।०१२।०२१अ आनयैनं हरिश्रेष्ठ दत्तम् अस्याभयं मया  
६।०१२।०२१च् विभीषणो वा सुग्रीव यदि वा रावणः स्वयम्  
६।०१२।०२२अ ततस् तु सुग्रीववचो निशम्य तद्; धरीश्वरेणाभिहितं नरेश्वरः  
६।०१२।०२२च् विभीषणेनाशु जगाम सङ्गमम्; पतत्रिराजेन यथा पुरन्दरः  
६।०१३।००१अ राघवेणाभये दत्ते सन्नतो रावणानुजः  
६।०१३।००१च् खात् पपातावनिं हृष्टो भक्तैर् अनुचरैः सह  
६।०१३।००२अ स तु रामस्य धर्मात्मा निपपात विभीषणः  
६।०१३।००२च् पादयोः शरणान्वेषी चतुर्भिः सह राक्षसैः  
६।०१३।००३अ अब्रवीच् च तदा रामं वाक्यं तत्र विभीषणः  
६।०१३।००३च् धर्मयुक्तं च युक्तं च साम्प्रतं सम्प्रहर्षणम्  
६।०१३।००४अ अनुजो रावणस्याहं तेन चास्म्य् अवमानितः  
६।०१३।००४च् भवन्तं सर्वभूतानां शरण्यं शरणं गतः  
६।०१३।००५अ परित्यक्ता मया लङ्का मित्राणि च धनानि च  
६।०१३।००५च् भवद्गतं मे राज्यं च जीवितं च सुखानि च  
६।०१३।००६अ राक्षसानां वधे साह्यं लङ्कायाश् च प्रधर्षणे  
६।०१३।००६च् करिष्यामि यथाप्राणं प्रवेक्ष्यामि च वाहिनीम्  
६।०१३।००७अ इति ब्रुवाणं रामस् तु परिष्वज्य विभीषणम्  
६।०१३।००७च् अब्रवील् लक्ष्मणं प्रीतः समुद्राज् जलम् आनय  
६।०१३।००८अ तेन चेमं महाप्राज्ञम् अभिषिञ्च विभीषणम्  
६।०१३।००८च् राजानं रक्षसां क्षिप्रं प्रसन्ने मयि मानद  
६।०१३।००९अ एवम् उक्तस् तु सौमित्रिर् अभ्यषिञ्चद् विभीषणम्  
६।०१३।००९च् मध्ये वानरमुख्यानां राजानं रामशासनात्  
६।०१३।०१०अ तं प्रसादं तु रामस्य दृष्ट्वा सद्यः प्लवङ्गमाः  
६।०१३।०१०च् प्रचुक्रुशुर् महानादान् साधु साध्व् इति चाब्रुवन्  
६।०१३।०११अ अब्रवीच् च हनूमांश् च सुग्रीवश् च विभीषणम्  
६।०१३।०११च् कथं सागरम् अक्षोभ्यं तराम वरुणालयम्  
६।०१३।०१२अ उपायैर् अभिगच्छामो यथा नदनदीपतिम्  
६।०१३।०१२च् तराम तरसा सर्वे ससैन्या वरुणालयम्  
६।०१३।०१३अ एवम् उक्तस् तु धर्मज्ञः प्रत्युवाच विभीषणः  
६।०१३।०१३च् समुद्रं राघवो राजा शरणं गन्तुम् अर्हति  
६।०१३।०१४अ खानितः सगरेणायम् अप्रमेयो महोदधिः  
६।०१३।०१४च् कर्तुम् अर्हति रामस्य ज्ञातेः कार्यं महोदधिः  
६।०१३।०१५अ एवं विभीषणेनोक्ते राक्षसेन विपश्चिता  
६।०१३।०१५च् प्रकृत्या धर्मशीलस्य राघवस्याप्य् अरोचत  
६।०१३।०१६अ स लक्ष्मणं महातेजाः सुग्रीवं च हरीश्वरम्  
६।०१३।०१६च् सत्क्रियार्थं क्रियादक्षः स्मितपूर्वम् उवाच ह  
६।०१३।०१७अ विभीषणस्य मन्त्रो ऽयं मम लक्ष्मण रोचते  
६।०१३।०१७च् ब्रूहि त्वं सहसुग्रीवस् तवापि यदि रोचते  
६।०१३।०१८अ सुग्रीवः पण्डितो नित्यं भवान् मन्त्रविचक्षणः  
६।०१३।०१८च् उभाभ्यां सम्प्रधार्यार्यं रोचते यत् तद् उच्यताम्  
६।०१३।०१९अ एवम् उक्तौ तु तौ वीराव् उभौ सुग्रीवलक्ष्मणौ  
६।०१३।०१९च् समुदाचार संयुक्तम् इदं वचनम् ऊचतुः  
६।०१३।०२०अ किमर्थं नो नरव्याघ्र न रोचिष्यति राघव  
६।०१३।०२०च् विभीषणेन यत् तूक्तम् अस्मिन् काले सुखावहम्  
६।०१३।०२१अ अबद्ध्वा सागरे सेतुं घोरे ऽस्मिन् वरुणालये  
६।०१३।०२१च् लङ्का नासादितुं शक्या सेन्द्रैर् अपि सुरासुरैः  
६।०१३।०२२अ विभीषणस्य शूरस्य यथार्थं क्रियतां वचः  
६।०१३।०२२च् अलं कालात्ययं कृत्वा समुद्रो ऽयं नियुज्यताम्  
६।०१३।०२३अ एवम् उक्तः कुशास्तीर्णे तीरे नदनदीपतेः  
६।०१३।०२३च् संविवेश तदा रामो वेद्याम् इव हुताशनः  
६।०१४।००१अ तस्य रामस्य सुप्तस्य कुशास्तीर्णे महीतले  
६।०१४।००१च् नियमाद् अप्रमत्तस्य निशास् तिस्रो ऽतिचक्रमुः  
६।०१४।००२अ न च दर्शयते मन्दस् तदा रामस्य सागरः  
६।०१४।००२च् प्रयतेनापि रामेण यथार्हम् अभिपूजितः  
६।०१४।००३अ समुद्रस्य ततः क्रुद्धो रामो रक्तान्तलोचनः  
६।०१४।००३च् समीपस्थम् उवाचेदं लक्ष्मणं शुभलक्ष्मणम्  
६।०१४।००४अ पश्य तावद् अनार्यस्य पूज्यमानस्य लक्ष्मण  
६।०१४।००४च् अवलेपं समुद्रस्य न दर्शयति यत् स्वयम्  
६।०१४।००५अ प्रशमश् च क्षमा चैव आर्जवं प्रियवादिता  
६।०१४।००५च् असामर्थ्यं फलन्त्य् एते निर्गुणेषु सतां गुणाः  
६।०१४।००६अ आत्मप्रशंसिनं दुष्टं धृष्टं विपरिधावकम्  
६।०१४।००६च् सर्वत्रोत्सृष्टदण्डं च लोकः सत्कुरुते नरम्  
६।०१४।००७अ न साम्ना शक्यते कीर्तिर् न साम्ना शक्यते यशः  
६।०१४।००७च् प्राप्तुं लक्ष्मण लोके ऽस्मिञ् जयो वा रणमूधनि  
६।०१४।००८अ अद्य मद्बाणनिर्भिन्नैर् मकरैर् मकरालयम्  
६।०१४।००८च् निरुद्धतोयं सौमित्रे प्लवद्भिः पश्य सर्वतः  
६।०१४।००९अ महाभोगानि मत्स्यानां करिणां च करान् इह  
६।०१४।००९च् भोगांश् च पश्य नागानां मया भिन्नानि लक्ष्मण  
६।०१४।०१०अ सशङ्खशुक्तिका जालं समीनमकरं शरैः  
६।०१४।०१०च् अद्य युद्धेन महता समुद्रं परिशोषये  
६।०१४।०११अ क्षमया हि समायुक्तं माम् अयं मकरालयः  
६।०१४।०११च् असमर्थं विजानाति धिक् क्षमाम् ईदृशे जने  
६।०१४।०१२अ चापम् आनय सौमित्रे शरांश् चाशीविषोपमान्  
६।०१४।०१२च् अद्याक्षोभ्यम् अपि क्रुद्धः क्षोभयिष्यामि सागरम्  
६।०१४।०१३अ वेलासु कृतमर्यादं सहसोर्मिसमाकुलम्  
६।०१४।०१३च् निर्मर्यादं करिष्यामि सायकैर् वरुणालयम्  
६।०१४।०१४अ एवम् उक्त्वा धनुष्पाणिः क्रोधविस्फारितेक्षणः  
६।०१४।०१४च् बभूव रामो दुर्धर्षो युगान्ताग्निर् इव ज्वलन्  
६।०१४।०१५अ सम्पीड्य च धनुर् घोरं कम्पयित्वा शरैर् जगत्  
६।०१४।०१५च् मुमोच विशिखान् उग्रान् वज्राणीव शतक्रतुः  
६।०१४।०१६अ ते ज्वलन्तो महावेगास् तेजसा सायकोत्तमाः  
६।०१४।०१६च् प्रविशन्ति समुद्रस्य सलिलं त्रस्तपन्नगम्  
६।०१४।०१७अ ततो वेगः समुद्रस्य सनक्रमकरो महान्  
६।०१४।०१७च् सम्बभूव महाघोरः समारुतरवस् तदा  
६।०१४।०१८अ महोर्मिमालाविततः शङ्खशुक्तिसमाकुलः  
६।०१४।०१८च् सधूमपरिवृत्तोर्मिः सहसाभून् महोदधिः  
६।०१४।०१९अ व्यथिताः पन्नगाश् चासन् दीप्तास्या दीप्तलोचनाः  
६।०१४।०१९च् दानवाश् च महावीर्याः पातालतलवासिनः  
६।०१४।०२०अ ऊर्मयः सिन्धुराजस्य सनक्रमकरास् तदा  
६।०१४।०२०च् विन्ध्यमन्दरसङ्काशाः समुत्पेतुः सहस्रशः  
६।०१४।०२१अ आघूर्णिततरङ्गौघः सम्भ्रान्तोरगराक्षसः  
६।०१४।०२१च् उद्वर्तित महाग्राहः संवृत्तः सलिलाशयः  
६।०१५।००१अ ततो मध्यात् समुद्रस्य सागरः स्वयम् उत्थितः  
६।०१५।००१च् उदयन् हि महाशैलान् मेरोर् इव दिवाकरः  
६।०१५।००१ए पन्नगैः सह दीप्तास्यैः समुद्रः प्रत्यदृश्यत  
६।०१५।००२अ स्निग्धवैदूर्यसङ्काशो जाम्बूनदविभूषितः  
६।०१५।००२च् रक्तमाल्याम्बरधरः पद्मपत्रनिभेक्षणः  
६।०१५।००३अ सागरः समतिक्रम्य पूर्वम् आमन्त्र्य वीर्यवान्  
६।०१५।००३च् अब्रवीत् प्राञ्जलिर् वाक्यं राघवं शरपाणिनम्  
६।०१५।००४अ पृथिवी वायुर् आकाशम् आपो ज्योतिश् च राघवः  
६।०१५।००४च् स्वभावे सौम्य तिष्ठन्ति शाश्वतं मार्गम् आश्रिताः  
६।०१५।००५अ तत् स्वभावो ममाप्य् एष यद् अगाधो ऽहम् अप्लवः  
६।०१५।००५च् विकारस् तु भवेद् राध एतत् ते प्रवदाम्य् अहम्  
६।०१५।००६अ न कामान् न च लोभाद् वा न भयात् पार्थिवात्मज  
६।०१५।००६च् ग्राहनक्राकुलजलं स्तम्भयेयं कथं चन  
६।०१५।००७अ विधास्ये राम येनापि विषहिष्ये ह्य् अहं तथा  
६।०१५।००७च् ग्राहा न प्रहरिष्यन्ति यावत् सेना तरिष्यति  
६।०१५।००८अ अयं सौम्य नलो नाम तनुजो विश्वकर्मणः  
६।०१५।००८च् पित्रा दत्तवरः श्रीमान् प्रतिमो विश्वकर्मणः  
६।०१५।००९अ एष सेतुं महोत्साहः करोतु मयि वानरः  
६।०१५।००९च् तम् अहं धारयिष्यामि तथा ह्य् एष यथा पिता  
६।०१५।०१०अ एवम् उक्त्वोदधिर् नष्टः समुत्थाय नलस् ततः  
६।०१५।०१०च् अब्रवीद् वानरश्रेष्ठो वाक्यं रामं महाबलः  
६।०१५।०११अ अहं सेतुं करिष्यामि विस्तीर्णे वरुणालये  
६।०१५।०११च् पितुः सामर्थ्यम् आस्थाय तत्त्वम् आह महोदधिः  
६।०१५।०१२अ मम मातुर् वरो दत्तो मन्दरे विश्वकर्मणा  
६।०१५।०१२च् औरसस् तस्य पुत्रो ऽहं सदृशो विश्वकर्मणा  
६।०१५।०१३अ न चाप्य् अहम् अनुक्तो वै प्रब्रूयाम् आत्मनो गुणान्  
६।०१५।०१३च् कामम् अद्यैव बध्नन्तु सेतुं वानरपुङ्गवाः  
६।०१५।०१४अ ततो निसृष्टरामेण सर्वतो हरियूथपाः  
६।०१५।०१४च् अभिपेतुर् महारण्यं हृष्टाः शतसहस्रशः  
६।०१५।०१५अ ते नगान् नगसङ्काशाः शाखामृगगणर्षभाः  
६।०१५।०१५च् बभञ्जुर् वानरास् तत्र प्रचकर्षुश् च सागरम्  
६।०१५।०१६अ ते सालैश् चाश्वकर्णैश् च धवैर् वंशैश् च वानराः  
६।०१५।०१६च् कुटजैर् अर्जुनैस् तालैस् तिकलैस् तिमिशैर् अपि  
६।०१५।०१७अ बिल्वकैः सप्तपर्णैश् च कर्णिकारैश् च पुष्पितैः  
६।०१५।०१७च् चूतैश् चाशोकवृक्षैश् च सागरं समपूरयन्  
६।०१५।०१८अ समूलांश् च विमूलांश् च पादपान् हरिसत्तमाः  
६।०१५।०१८च् इन्द्रकेतून् इवोद्यम्य प्रजह्रुर् हरयस् तरून्  
६।०१५।०१९अ प्रक्षिप्यमाणैर् अचलैः सहसा जलम् उद्धतम्  
६।०१५।०१९च् समुत्पतितम् आकाशम् अपासर्पत् ततस् ततः  
६।०१५।०२०अ दशयोजनविस्तीर्णं शतयोजनम् आयतम्  
६।०१५।०२०च् नलश् चक्रे महासेतुं मध्ये नदनदीपतेः  
६।०१५।०२१अ शिलानां क्षिप्यमाणानां शैलानां तत्र पात्यताम्  
६।०१५।०२१च् बभूव तुमुलः शब्दस् तदा तस्मिन् महोदधौ  
६।०१५।०२२अ स नलेन कृतः सेतुः सागरे मकरालये  
६।०१५।०२२च् शुशुभे सुभगः श्रीमान् स्वातीपथ इवाम्बरे  
६।०१५।०२३अ ततो देवाः सगन्धर्वाः सिद्धाश् च परमर्षयः  
६।०१५।०२४अ आप्लवन्तः प्लवन्तश् च गर्जन्तश् च प्लवङ्गमाः  
६।०१५।०२४च् तम् अचिन्त्यम् असह्यं च अद्भुतं लोमहर्षणम्  
६।०१५।०२४ए ददृशुः सर्वभूतानि सागरे सेतुबन्धनम्  
६।०१५।०२५अ तानि कोटिसहस्राणि वानराणां महौजसाम्  
६।०१५।०२५च् बध्नन्तः सागरे सेतुं जग्मुः पारं महोदधेः  
६।०१५।०२६अ विशालः सुकृतः श्रीमान् सुभूमिः सुसमाहितः  
६।०१५।०२६च् अशोभत महासेतुः सीमन्त इव सागरे  
६।०१५।०२७अ ततः परे समुद्रस्य गदापाणिर् विभीषणः  
६।०१५।०२७च् परेषाम् अभिघतार्थम् अतिष्ठत् सचिवैः सह  
६।०१५।०२८अ अग्रतस् तस्य सैन्यस्य श्रीमान् रामः सलक्ष्मणः  
६।०१५।०२८च् जगाम धन्वी धर्मात्मा सुग्रीवेण समन्वितः  
६।०१५।०२९अ अन्ये मध्येन गच्छन्ति पार्श्वतो ऽन्ये प्लवङ्गमाः  
६।०१५।०२९च् सलिले प्रपतन्त्य् अन्ये मार्गम् अन्ये न लेभिरे  
६।०१५।०२९ए के चिद् वैहायस गताः सुपर्णा इव पुप्लुवुः  
६।०१५।०३०अ घोषेण महता घोषं सागरस्य समुच्छ्रितम्  
६।०१५।०३०च् भीमम् अन्तर्दधे भीमा तरन्ती हरिवाहिनी  
६।०१५।०३१अ वानराणां हि सा तीर्णा वाहिनी नल सेतुना  
६।०१५।०३१च् तीरे निविविशे राज्ञा बहुमूलफलोदके  
६।०१५।०३२अ तद् अद्भुतं राघव कर्म दुष्करम्; समीक्ष्य देवाः सह सिद्धचारणैः  
६।०१५।०३२च् उपेत्य रामं सहिता महर्षिभिः; समभ्यषिञ्चन् सुशुभैर् जलैः पृथक्  
६।०१५।०३३अ जयस्व शत्रून् नरदेव मेदिनीम्; ससागरां पालय शाश्वतीः समाः  
६।०१५।०३३च् इतीव रामं नरदेवसत्कृतम्; शुभैर् वचोभिर् विविधैर् अपूजयन्  
६।०१६।००१अ सबले सागरं तीर्णे रामे दशरथात्मजे  
६।०१६।००१च् अमात्यौ रावणः श्रीमान् अब्रवीच् छुकसारणौ  
६।०१६।००२अ समग्रं सागरं तीर्णं दुस्तरं वानरं बलम्  
६।०१६।००२च् अभूतपूर्वं रामेण सागरे सेतुबन्धनम्  
६।०१६।००३अ सागरे सेतुबन्धं तु न श्रद्दध्यां कथं चन  
६।०१६।००३च् अवश्यं चापि सङ्ख्येयं तन् मया वानरं बलम्  
६।०१६।००४अ भवन्तौ वानरं सैन्यं प्रविश्यानुपलक्षितौ  
६।०१६।००४च् परिमाणं च वीर्यं च ये च मुख्याः प्लवङ्गमाः  
६।०१६।००५अ मन्त्रिणो ये च रामस्य सुग्रीवस्य च सम्मताः  
६।०१६।००५च् ये पूर्वम् अभिवर्तन्ते ये च शूराः प्लवङ्गमाः  
६।०१६।००६अ स च सेतुर् यथा बद्धः सागरे सलिलार्णवे  
६।०१६।००६च् निवेशश् च यथा तेषां वानराणां महात्मनाम्  
६।०१६।००७अ रामस्य व्यवसायं च वीर्यं प्रहरणानि च  
६।०१६।००७च् लक्ष्मणस्य च वीरस्य तत्त्वतो ज्ञातुम् अर्हथ  
६।०१६।००८अ कश् च सेनापतिस् तेषां वानराणां महौजसाम्  
६।०१६।००८च् एतज् ज्ञात्वा यथातत्त्वं शीघ्रम् अगन्तुम् अर्हथः  
६।०१६।००९अ इति प्रतिसमादिष्टौ राक्षसौ शुकसारणौ  
६।०१६।००९च् हरिरूपधरौ वीरौ प्रविष्टौ वानरं बलम्  
६।०१६।०१०अ ततस् तद् वानरं सैन्यम् अचिन्त्यं लोमहर्षणम्  
६।०१६।०१०च् सङ्ख्यातुं नाध्यगच्छेतां तदा तौ शुकसारणौ  
६।०१६।०११अ तत् स्थितं पर्वताग्रेषु निर्दरेषु गुहासु च  
६।०१६।०११च् समुद्रस्य च तीरेषु वनेषूपवनेषु च  
६।०१६।०१२अ तरमाणं च तीर्णं च तर्तुकामं च सर्वशः  
६।०१६।०१२च् निविष्टं निविशच् चैव भीमनादं महाबलम्  
६।०१६।०१३अ तौ ददर्श महातेजाः प्रच्छन्नौ च विभीषणः  
६।०१६।०१३च् आचचक्षे ऽथ रामाय गृहीत्वा शुकसारणौ  
६।०१६।०१३ए लङ्कायाः समनुप्राप्तौ चारौ परपुरञ्जयौ  
६।०१६।०१४अ तौ दृष्ट्वा व्यथितौ रामं निराशौ जीविते तदा  
६।०१६।०१४च् कृताञ्जलिपुटौ भीतौ वचनं चेदम् ऊचतुः  
६।०१६।०१५अ आवाम् इहागतौ सौम्य रावणप्रहिताव् उभौ  
६।०१६।०१५च् परिज्ञातुं बलं कृत्स्नं तवेदं रघुनन्दन  
६।०१६।०१६अ तयोस् तद् वचनं श्रुत्वा रामो दशरथात्मजः  
६।०१६।०१६च् अब्रवीत् प्रहसन् वाक्यं सर्वभूतहिते रतः  
६।०१६।०१७अ यदि दृष्टं बलं कृत्स्नं वयं वा सुसमीक्षिताः  
६।०१६।०१७च् यथोक्तं वा कृतं कार्यं छन्दतः प्रतिगम्यताम्  
६।०१६।०१८अ प्रविश्य नगरीं लङ्कां भवद्भ्यां धनदानुजः  
६।०१६।०१८च् वक्तव्यो रक्षसां राजा यथोक्तं वचनं मम  
६।०१६।०१९अ यद् बलं च समाश्रित्य सीतां मे हृतवान् असि  
६।०१६।०१९च् तद् दर्शय यथाकामं ससैन्यः सहबान्धवः  
६।०१६।०२०अ श्वःकाले नगरीं लङ्कां सप्राकारां सतोरणाम्  
६।०१६।०२०च् राक्षसं च बलं पश्य शरैर् विध्वंसितं मया  
६।०१६।०२१अ घोरं रोषम् अहं मोक्ष्ये बलं धारय रावण  
६।०१६।०२१च् श्वःकाले वज्रवान् वज्रं दानवेष्व् इव वासवः  
६।०१६।०२२अ इति प्रतिसमादिष्टौ राक्षसौ शुकसारणौ  
६।०१६।०२२च् आगम्य नगरीं लङ्काम् अब्रूतां राक्षसाधिपम्  
६।०१६।०२३अ विभीषणगृहीतौ तु वधार्हौ राक्षसेश्वर  
६।०१६।०२३च् दृष्ट्वा धर्मात्मना मुक्तौ रामेणामिततेजसा  
६।०१६।०२४अ एकस्थानगता यत्र चत्वारः पुरुषर्षभाः  
६।०१६।०२४च् लोकपालोपमाः शूराः कृतास्त्रा दृढविक्रमाः  
६।०१६।०२५अ रामो दाशरथिः श्रीमांल् लक्ष्मणश् च विभीषणः  
६।०१६।०२५च् सुग्रीवश् च महातेजा महेन्द्रसमविक्रमः  
६।०१६।०२६अ एते शक्ताः पुरीं लङ्कां सप्राकारां सतोरणाम्  
६।०१६।०२६च् उत्पाट्य सङ्क्रामयितुं सर्वे तिष्ठन्तु वानराः  
६।०१६।०२७अ यादृशं तस्य रामस्य रूपं प्रहरणानि च  
६।०१६।०२७च् वधिष्यति पुरीं लङ्काम् एकस् तिष्ठन्तु ते त्रयः  
६।०१६।०२८अ रामलक्ष्मणगुप्ता सा सुग्रीवेण च वाहिनी  
६।०१६।०२८च् बभूव दुर्धर्षतरा सर्वैर् अपि सुरासुरैः  
६।०१६।०२९अ प्रहृष्टरूपा ध्वजिनी वनौकसाम्; महात्मनां सम्प्रति योद्धुम् इच्छताम्  
६।०१६।०२९च् अलं विरोधेन शमो विधीयताम्; प्रदीयतां दाशरथाय मैथिली  
६।०१७।००१अ तद् वचः पथ्यम् अक्लीबं सारणेनाभिभाषितम्  
६।०१७।००१च् निशम्य रावणो राजा प्रत्यभाषत सारणम्  
६।०१७।००२अ यदि माम् अभियुञ्जीरन् देवगन्धर्वदानवाः  
६।०१७।००२च् नैव सीतां प्रदास्यामि सर्वलोकभयाद् अपि  
६।०१७।००३अ त्वं तु सौम्य परित्रस्तो हरिभिर् निर्जितो भृशम्  
६।०१७।००३च् प्रतिप्रदानम् अद्यैव सीतायाः साधु मन्यसे  
६।०१७।००३ए को हि नाम सपत्नो मां समरे जेतुम् अर्हति  
६।०१७।००४अ इत्य् उक्त्वा परुषं वाक्यं रावणो राक्षसाधिपः  
६।०१७।००४च् आरुरोह ततः श्रीमान् प्रासादं हिमपाण्डुरम्  
६।०१७।००४ए बहुतालसमुत्सेधं रावणो ऽथ दिदृक्षया  
६।०१७।००५अ ताभ्यां चराभ्यां सहितो रावणः क्रोधमूर्छितः  
६।०१७।००५च् पश्यमानः समुद्रं च पर्वतांश् च वनानि च  
६।०१७।००५ए ददर्श पृथिवीदेशं सुसम्पूर्णं प्लवङ्गमैः  
६।०१७।००६अ तद् अपारम् असङ्ख्येयं वानराणां महद् बलम्  
६।०१७।००६च् आलोक्य रावणो राजा परिपप्रच्छ सारणम्  
६।०१७।००७अ एषां वानरमुख्यानां के शूराः के महाबलाः  
६।०१७।००७च् के पूर्वम् अभिवर्तन्ते महोत्साहाः समन्ततः  
६।०१७।००८अ केषां शृणोति सुग्रीवः के वा यूथपयूथपाः  
६।०१७।००८च् सारणाचक्ष्व मे सर्वं के प्रधानाः प्लवङ्गमाः  
६।०१७।००९अ सारणो राक्षसेन्द्रस्य वचनं परिपृच्छतः  
६।०१७।००९च् आचचक्षे ऽथ मुख्यज्ञो मुख्यांस् तांस् तु वनौकसः  
६।०१७।०१०अ एष यो ऽभिमुखो लङ्कां नर्दंस् तिष्ठति वानरः  
६।०१७।०१०च् यूथपानां सहस्राणां शतेन परिवारितः  
६।०१७।०११अ यस्य घोषेण महता सप्राकारा सतोरणा  
६।०१७।०११च् लङ्का प्रवेपते सर्वा सशैलवनकानना  
६।०१७।०१२अ सर्वशाखामृगेन्द्रस्य सुग्रीवस्य महात्मनः  
६।०१७।०१२च् बलाग्रे तिष्ठते वीरो नीलो नामैष यूथपः  
६।०१७।०१३अ बाहू प्रगृह्य यः पद्भ्यां महीं गच्छति वीर्यवान्  
६।०१७।०१३च् लङ्काम् अभिमुखः कोपाद् अभीक्ष्णं च विजृम्भते  
६।०१७।०१४अ गिरिशृङ्गप्रतीकाशः पद्मकिञ्जल्कसन्निभः  
६।०१७।०१४च् स्फोटयत्य् अभिसंरब्धो लाङ्गूलं च पुनः पुनः  
६।०१७।०१५अ यस्य लाङ्गूलशब्देन स्वनन्तीव दिशो दश  
६।०१७।०१५च् एष वानरराजेन सुर्ग्रीवेणाभिषेचितः  
६।०१७।०१५ए यौवराज्ये ऽङ्गदो नाम त्वाम् आह्वयति संयुगे  
६।०१७।०१६अ ये तु विष्टभ्य गात्राणि क्ष्वेडयन्ति नदन्ति च  
६।०१७।०१६च् उत्थाय च विजृम्भन्ते क्रोधेन हरिपुङ्गवाः  
६।०१७।०१७अ एते दुष्प्रसहा घोराश् चण्डाश् चण्डपराक्रमाः  
६।०१७।०१७च् अष्टौ शतसहस्राणि दशकोटिशतानि च  
६।०१७।०१८अ य एनम् अनुगच्छन्ति वीराश् चन्दनवासिनः  
६।०१७।०१८च् एष आशंसते लङ्कां स्वेनानीकेन मर्दितुम्  
६।०१७।०१९अ श्वेतो रजतसङ्काशः सबलो भीमविक्रमः  
६।०१७।०१९च् बुद्धिमान् वानरः शूरस् त्रिषु लोकेषु विश्रुतः  
६।०१७।०२०अ तूर्णं सुग्रीवम् आगम्य पुनर् गच्छति वानरः  
६।०१७।०२०च् विभजन् वानरीं सेनाम् अनीकानि प्रहर्षयन्  
६।०१७।०२१अ यः पुरा गोमतीतीरे रम्यं पर्येति पर्वतम्  
६।०१७।०२१च् नाम्ना सङ्कोचनो नाम नानानगयुतो गिरिः  
६।०१७।०२२अ तत्र राज्यं प्रशास्त्य् एष कुमुदो नाम यूथपः  
६।०१७।०२२च् यो ऽसौ शतसहस्राणां सहस्रं परिकर्षति  
६।०१७।०२३अ यस्य वाला बहुव्यामा दीर्घलाङ्गूलम् आश्रिताः  
६।०१७।०२३च् ताम्राः पीताः सिताः श्वेताः प्रकीर्णा घोरकर्मणः  
६।०१७।०२४अ अदीनो रोषणश् चण्डः सङ्ग्रामम् अभिकाङ्क्षति  
६।०१७।०२४च् एषैवाशंसते लङ्कां स्वेनानीकेन मर्दितुम्  
६।०१७।०२५अ यस् त्व् एष सिंहसङ्काशः कपिलो दीर्घकेसरः  
६।०१७।०२५च् निभृतः प्रेक्षते लङ्कां दिधक्षन्न् इव चक्षुषा  
६।०१७।०२६अ विन्ध्यं कृष्णगिरिं सह्यं पर्वतं च सुदर्शनम्  
६।०१७।०२६च् राजन् सततम् अध्यास्ते रम्भो नामैष यूथपः  
६।०१७।०२७अ शतं शतसहस्राणां त्रिंशच् च हरियूथपाः  
६।०१७।०२७च् परिवार्यानुगच्छन्ति लङ्कां मर्दितुम् ओजसा  
६।०१७।०२८अ यस् तु कर्णौ विवृणुते जृम्भते च पुनः पुनः  
६।०१७।०२८च् न च संविजते मृत्योर् न च यूथाद् विधावति  
६।०१७।०२९अ महाबलो वीतभयो रम्यं साल्वेय पर्वतम्  
६।०१७।०२९च् राजन् सततम् अध्यास्ते शरभो नाम यूथपः  
६।०१७।०३०अ एतस्य बलिनः सर्वे विहारा नाम यूथपाः  
६।०१७।०३०च् राजञ् शतसहस्राणि चत्वारिंशत् तथैव च  
६।०१७।०३१अ यस् तु मेघ इवाकाशं महान् आवृत्य तिष्ठति  
६।०१७।०३१च् मध्ये वानरवीराणां सुराणाम् इव वासवः  
६।०१७।०३२अ भेरीणाम् इव सन्नादो यस्यैष श्रूयते महान्  
६।०१७।०३२च् घोरः शाखामृगेन्द्राणां सङ्ग्रामम् अभिकाङ्क्षताम्  
६।०१७।०३३अ एष पर्वतम् अध्यास्ते पारियात्रम् अनुत्तमम्  
६।०१७।०३३च् युद्धे दुष्प्रसहो नित्यं पनसो नाम यूथपः  
६।०१७।०३४अ एनं शतसहस्राणां शतार्धं पर्युपासते  
६।०१७।०३४च् यूथपा यूथपश्रेष्ठं येषां यूथानि भागशः  
६।०१७।०३५अ यस् तु भीमां प्रवल्गन्तीं चमूं तिष्ठति शोभयन्  
६।०१७।०३५च् स्थितां तीरे समुद्रस्य द्वितीय इव सागरः  
६।०१७।०३६अ एष दर्दरसङ्काशो विनतो नाम यूथपः  
६।०१७।०३६च् पिबंश् चरति पर्णाशां नदीनाम् उत्तमां नदीम्  
६।०१७।०३७अ षष्टिः शतसहस्राणि बलम् अस्य प्लवङ्गमाः  
६।०१७।०३७च् त्वाम् आह्वयति युद्धाय क्रथनो नाम यूथपः  
६।०१७।०३८अ यस् तु गैरिकवर्णाभं वपुः पुष्यति वानरः  
६।०१७।०३८च् गवयो नाम तेजस्वी त्वां क्रोधाद् अभिवर्तते  
६।०१७।०३९अ एनं शतसहस्राणि सप्ततिः पर्युपासते  
६।०१७।०३९च् एष आशंसते लङ्कां स्वेनानीकेन मर्दितुम्  
६।०१७।०४०अ एते दुष्प्रसहा घोरा बलिनः कामरूपिणः  
६।०१७।०४०च् यूथपा यूथपश्रेष्ठा येषां सङ्ख्या न विद्यते  
६।०१८।००१अ तांस् तु ते ऽहं प्रवक्ष्यामि प्रेक्षमाणस्य यूथपान्  
६।०१८।००१च् राघवार्थे पराक्रान्ता ये न रक्षन्ति जीवितम्  
६।०१८।००२अ स्निग्धा यस्य बहुश्यामा बाला लाङ्गूलम् आश्रिताः  
६।०१८।००२च् ताम्राः पीताः सिताः श्वेताः प्रकीर्णा घोरकर्मणः  
६।०१८।००३अ प्रगृहीताः प्रकाशन्ते सूर्यस्येव मरीचयः  
६।०१८।००३च् पृथिव्यां चानुकृष्यन्ते हरो नामैष यूथपः  
६।०१८।००४अ यं पृष्ठतो ऽनुगच्छन्ति शतशो ऽथ सहस्रशः  
६।०१८।००४च् द्रुमान् उद्यम्य सहिता लङ्कारोहणतत्पराः  
६।०१८।००५अ एष कोटीसहस्रेण वानराणां महौजसाम्  
६।०१८।००५च् आकाङ्क्षते त्वां सङ्ग्रामे जेतुं परपुरञ्जय  
६।०१८।००६अ नीलान् इव महामेघांस् तिष्ठतो यांस् तु पश्यसि  
६।०१८।००६च् असिताञ् जनसङ्काशान् युद्धे सत्यपराक्रमान्  
६।०१८।००७अ नखदंष्ट्रायुधान् वीरांस् तीक्ष्णकोपान् भयावहान्  
६।०१८।००७च् असङ्ख्येयान् अनिर्देश्यान् परं पारम् इवोदधेः  
६।०१८।००८अ पर्वतेषु च ये के चिद् विषमेषु नदीषु च  
६।०१८।००८च् एते त्वाम् अभिवर्तन्ते राजन्न् ऋष्काः सुदारुणाः  
६।०१८।००९अ एषां मध्ये स्थितो राजन् भीमाक्षो भीमदर्शनः  
६।०१८।००९च् पर्जन्य इव जीमूतैः समन्तात् परिवारितः  
६।०१८।०१०अ ऋक्षवन्तं गिरिश्रेष्ठम् अध्यास्ते नर्मदां पिबन्  
६।०१८।०१०च् सर्वर्क्षाणाम् अधिपतिर् धूम्रो नामैष यूथपः  
६।०१८।०११अ यवीयान् अस्य तु भ्राता पश्यैनं पर्वतोपमम्  
६।०१८।०११च् भ्रात्रा समानो रूपेण विशिष्टस् तु पराक्रमे  
६।०१८।०१२अ स एष जाम्बवान् नाम महायूथपयूथपः  
६।०१८।०१२च् प्रशान्तो गुरुवर्ती च सम्प्रहारेष्व् अमर्षणः  
६।०१८।०१३अ एतेन साह्यं सुमहत् कृतं शक्रस्य धीमता  
६।०१८।०१३च् देवासुरे जाम्बवता लब्धाश् च बहवो वराः  
६।०१८।०१४अ आरुह्य पर्वताग्रेभ्यो महाभ्रविपुलाः शिलाः  
६।०१८।०१४च् मुञ्चन्ति विपुलाकारा न मृत्योर् उद्विजन्ति च  
६।०१८।०१५अ राक्षसानां च सदृशाः पिशाचानां च रोमशाः  
६।०१८।०१५च् एतस्य सैन्ये बहवो विचरन्त्य् अग्नितेजसः  
६।०१८।०१६अ यं त्व् एनम् अभिसंरब्धं प्लवमानम् इव स्थितम्  
६।०१८।०१६च् प्रेक्षन्ते वानराः सर्वे स्थितं यूथपयूथपम्  
६।०१८।०१७अ एष राजन् सहस्राक्षं पर्युपास्ते हरीश्वरः  
६।०१८।०१७च् बलेन बलसम्पन्नो रम्भो नामैष यूथपः  
६।०१८।०१८अ यः स्थितं योजने शैलं गच्छन् पार्श्वेन सेवते  
६।०१८।०१८च् ऊर्ध्वं तथैव कायेन गतः प्राप्नोति योजनम्  
६।०१८।०१९अ यस्मान् न परमं रूपं चतुष्पादेषु विद्यते  
६।०१८।०१९च् श्रुतः सन्नादनो नाम वानराणां पितामहः  
६।०१८।०२०अ येन युद्धं तदा दत्तं रणे शक्रस्य धीमता  
६।०१८।०२०च् पराजयश् च न प्राप्तः सो ऽयं यूथपयूथपः  
६।०१८।०२०ए यस्य विक्रममाणस्य शक्रस्येव पराक्रमः  
६।०१८।०२१अ एष गन्धर्वकन्यायाम् उत्पन्नः कृष्णवर्त्मना  
६।०१८।०२१च् पुरा देवासुरे युद्धे साह्यार्थं त्रिदिवौकसाम्  
६।०१८।०२२अ यस्य वैश्रवणो राजा जम्बूम् उपनिषेवते  
६।०१८।०२२च् यो राजा पर्वतेन्द्राणां बहुकिन्नरसेविनाम्  
६।०१८।०२३अ विहारसुखदो नित्यं भ्रातुस् ते राक्षसाधिप  
६।०१८।०२३च् तत्रैष वसति श्रीमान् बलवान् वानरर्षभः  
६।०१८।०२३ए युद्धेष्व् अकत्थनो नित्यं क्रथनो नाम यूथपः  
६।०१८।०२४अ वृतः कोटिसहस्रेण हरीणां समुपस्थितः  
६।०१८।०२४च् एषैवाशंसते लङ्कां स्वेनानीकेन मर्दितुम्  
६।०१८।०२५अ यो गङ्गाम् अनु पर्येति त्रासयन् हस्तियूथपान्  
६।०१८।०२५च् हस्तिनां वानराणां च पूर्ववैरम् अनुस्मरन्  
६।०१८।०२६अ एष यूथपतिर् नेता गच्छन् गिरिगुहाशयः  
६।०१८।०२६च् हरीणां वाहिनी मुख्यो नदीं हैमवतीम् अनु  
६।०१८।०२७अ उशीर बीजम् आश्रित्य पर्वतं मन्दरोपमम्  
६।०१८।०२७च् रमते वानरश्रेष्ठो दिवि शक्र इव स्वयम्  
६।०१८।०२८अ एनं शतसहस्राणां सहस्रम् अभिवर्तते  
६।०१८।०२८च् एष दुर्मर्षणो राजन् प्रमाथी नाम यूथपः  
६।०१८।०२९अ वातेनेवोद्धतं मेघं यम् एनम् अनुपश्यसि  
६।०१८।०२९च् विवर्तमानं बहुशो यत्रैतद् बहुलं रजः  
६।०१८।०३०अ एते ऽसितमुखा घोरा गोलाङ्गूला महाबलाः  
६।०१८।०३०च् शतं शतसहस्राणि दृष्ट्वा वै सेतुबन्धनम्  
६।०१८।०३१अ गोलाङ्गूलं महावेगं गवाक्षं नाम यूथपम्  
६।०१८।०३१च् परिवार्याभिवर्तन्ते लङ्कां मर्दितुम् ओजसा  
६।०१८।०३२अ भ्रमराचरिता यत्र सर्वकामफलद्रुमाः  
६।०१८।०३२च् यं सूर्यतुल्यवर्णाभम् अनुपर्येति पर्वतम्  
६।०१८।०३३अ यस्य भासा सदा भान्ति तद्वर्णा मृगपक्षिणः  
६।०१८।०३३च् यस्य प्रस्थं महात्मानो न त्यजन्ति महर्षयः  
६।०१८।०३४अ तत्रैष रमते राजन् रम्ये काञ्चनपर्वते  
६।०१८।०३४च् मुख्यो वानरमुख्यानां केसरी नाम यूथपः  
६।०१८।०३५अ षष्टिर् गिरिसहस्राणां रम्याः काञ्चनपर्वताः  
६।०१८।०३५च् तेषां मध्ये गिरिवरस् त्वम् इवानघ रक्षसाम्  
६।०१८।०३६अ तत्रैते कपिलाः श्वेतास् ताम्रास्या मधुपिङ्गलाः  
६।०१८।०३६च् निवसन्त्य् उत्तमगिरौ तीक्ष्णदंष्ट्रानखायुधाः  
६।०१८।०३७अ सिम्ह इव चतुर्दंष्ट्रा व्याघ्रा इव दुरासदाः  
६।०१८।०३७च् सर्वे वैश्वनरसमा ज्वलिताशीविषोपमाः  
६।०१८।०३८अ सुदीर्घाञ्चितलाङ्गूला मत्तमातङ्गसन्निभाः  
६।०१८।०३८च् महापर्वतसङ्काशा महाजीमूतनिस्वनाः  
६।०१८।०३९अ एष चैषाम् अधिपतिर् मध्ये तिष्ठति वीर्यवान्  
६।०१८।०३९च् नाम्ना पृथिव्यां विख्यातो राजञ् शतबलीति यः  
६।०१८।०३९ए एषैवाशंसते लङ्कां स्वेनानीकेन मर्दितुम्  
६।०१८।०४०अ गजो गवाक्षो गवयो नलो नीलश् च वानरः  
६।०१८।०४०च् एकैक एव यूथानां कोटिभिर् दशभिर् वृतः  
६।०१८।०४१अ तथान्ये वानरश्रेष्ठा विन्ध्यपर्वतवासिनः  
६।०१८।०४१च् न शक्यन्ते बहुत्वात् तु सङ्ख्यातुं लघुविक्रमाः  
६।०१८।०४२अ सर्वे महाराज महाप्रभावाः; सर्वे महाशैलनिकाशकायाः  
६।०१८।०४२च् सर्वे समर्थाः पृथिवीं क्षणेन; कर्तुं प्रविध्वस्तविकीर्णशैलाम्  
६।०१९।००१अ सारणस्य वचः श्रुत्वा रावणं राक्षसाधिपम्  
६।०१९।००१च् बलम् आलोकयन् सर्वं शुको वाक्यम् अथाब्रवीत्  
६।०१९।००२अ स्थितान् पश्यसि यान् एतान् मत्तान् इव महाद्विपान्  
६।०१९।००२च् न्यग्रोधान् इव गाङ्गेयान् सालान् हैमवतीन् इव  
६।०१९।००३अ एते दुष्प्रसहा राजन् बलिनः कामरूपिणः  
६।०१९।००३च् दैत्यदानवसङ्काशा युद्धे देवपराक्रमाः  
६।०१९।००४अ एषां कोटिसहस्राणि नव पञ्चच सप्त च  
६।०१९।००४च् तथा शङ्खसहस्राणि तथा वृन्दशतानि च  
६।०१९।००५अ एते सुग्रीवसचिवाः किष्किन्धानिलयाः सदा  
६।०१९।००५च् हरयो देवगन्धर्वैर् उत्पन्नाः कामरूपिणः  
६।०१९।००६अ यौ तौ पश्यसि तिष्ठन्तौ कुमारौ देवरूपिणौ  
६।०१९।००६च् मैन्दश् च द्विविदश् चोभौ ताभ्यां नास्ति समो युधि  
६।०१९।००७अ ब्रह्मणा समनुज्ञाताव् अमृतप्राशिनाव् उभौ  
६।०१९।००७च् आशंसेते युधा लङ्काम् एतौ मर्दितुम् ओजसा  
६।०१९।००८अ याव् एताव् एतयोः पार्श्वे स्थितौ पर्वतसन्निभौ  
६।०१९।००८च् सुमुखो विमुखश् चैव मृत्युपुत्रौ पितुः समौ  
६।०१९।००९अ यं तु पश्यसि तिष्ठन्तं प्रभिन्नम् इव कुञ्जरम्  
६।०१९।००९च् यो बलात् क्षोभयेत् क्रुद्धः समुद्रम् अपि वानरः  
६।०१९।०१०अ एषो ऽभिगन्ता लङ्काया वैदेह्यास् तव च प्रभो  
६।०१९।०१०च् एनं पश्य पुरा दृष्टं वानरं पुनर् आगतम्  
६।०१९।०११अ ज्येष्ठः केसरिणः पुत्रो वातात्मज इति श्रुतः  
६।०१९।०११च् हनूमान् इति विख्यातो लङ्घितो येन सागरः  
६।०१९।०१२अ कामरूपी हरिश्रेष्ठो बलरूपसमन्वितः  
६।०१९।०१२च् अनिवार्यगतिश् चैव यथा सततगः प्रभुः  
६।०१९।०१३अ उद्यन्तं भास्करं दृष्ट्वा बालः किल पिपासितः  
६।०१९।०१३च् त्रियोजनसहस्रं तु अध्वानम् अवतीर्य हि  
६।०१९।०१४अ आदित्यम् आहरिष्यामि न मे क्षुत् प्रतियास्यति  
६।०१९।०१४च् इति सञ्चिन्त्य मनसा पुरैष बलदर्पितः  
६।०१९।०१५अ अनाधृष्यतमं देवम् अपि देवर्षिदानवैः  
६।०१९।०१५च् अनासाद्यैव पतितो भास्करोदयने गिरौ  
६।०१९।०१६अ पतितस्य कपेर् अस्य हनुर् एका शिलातले  
६।०१९।०१६च् किं चिद् भिन्ना दृढहनोर् हनूमान् एष तेन वै  
६।०१९।०१७अ सत्यम् आगमयोगेन ममैष विदितो हरिः  
६।०१९।०१७च् नास्य शक्यं बलं रूपं प्रभावो वानुभाषितुम्  
६।०१९।०१८अ एष आशंसते लङ्काम् एको मर्दितुम् ओजसा  
६।०१९।०१८च् यश् चैषो ऽनन्तरः शूरः श्यामः पद्मनिभेक्षणः  
६।०१९।०१९अ इक्ष्वाकूणाम् अतिरथो लोके विख्यात पौरुषः  
६।०१९।०१९च् यस्मिन् न चलते धर्मो यो धर्मं नातिवर्तते  
६।०१९।०२०अ यो ब्राह्मम् अस्त्रं वेदांश् च वेद वेदविदां वरः  
६।०१९।०२०च् यो भिन्द्याद् गगनं बाणैः पर्वतांश् चापि दारयेत्  
६।०१९।०२१अ यस्य मृत्योर् इव क्रोधः शक्रस्येव पराक्रमः  
६।०१९।०२१च् स एष रामस् त्वां योद्धुं राजन् समभिवर्तते  
६।०१९।०२२अ यश् चैष दक्षिणे पार्श्वे शुद्धजाम्बूनदप्रभः  
६।०१९।०२२च् विशालवक्षास् ताम्राक्षो नीलकुञ्चितमूर्धजः  
६।०१९।०२३अ एषो ऽस्य लक्ष्मणो नाम भ्राता प्राणसमः प्रियः  
६।०१९।०२३च् नये युद्धे च कुशलः सर्वशास्त्रविशारदः  
६।०१९।०२४अ अमर्षी दुर्जयो जेता विक्रान्तो बुद्धिमान् बली  
६।०१९।०२४च् रामस्य दक्षिणो बाहुर् नित्यं प्राणो बहिश्चरः  
६।०१९।०२५अ न ह्य् एष राघवस्यार्थे जीवितं परिरक्षति  
६।०१९।०२५च् एषैवाशंसते युद्धे निहन्तुं सर्वराक्षसान्  
६।०१९।०२६अ यस् तु सव्यम् असौ पक्षं रामस्याश्रित्य तिष्ठति  
६।०१९।०२६च् रक्षोगणपरिक्षिप्तो राजा ह्य् एष विभीषणः  
६।०१९।०२७अ श्रीमता राजराजेन लङ्कायाम् अभिषेचितः  
६।०१९।०२७च् त्वाम् एव प्रतिसंरब्धो युद्धायैषो ऽभिवर्तते  
६।०१९।०२८अ यं तु पश्यसि तिष्ठन्तं मध्ये गिरिम् इवाचलम्  
६।०१९।०२८च् सर्वशाखामृगेन्द्राणां भर्तारम् अपराजितम्  
६।०१९।०२९अ तेजसा यशसा बुद्ध्या ज्ञानेनाभिजनेन च  
६।०१९।०२९च् यः कपीन् अति बभ्राज हिमवान् इव पर्वतान्  
६।०१९।०३०अ किष्किन्धां यः समध्यास्ते गुहां सगहनद्रुमाम्  
६।०१९।०३०च् दुर्गां पर्वतदुर्गस्थां प्रधानैः सह यूथपैः  
६।०१९।०३१अ यस्यैषा काञ्चनी माला शोभते शतपुष्करा  
६।०१९।०३१च् कान्ता देवमनुष्याणां यस्यां लक्ष्मीः प्रतिष्ठिता  
६।०१९।०३२अ एतां च मालां तारां च कपिराज्यं च शाश्वतम्  
६।०१९।०३२च् सुग्रीवो वालिनं हत्वा रामेण प्रतिपादितः  
६।०१९।०३३अ एवं कोटिसहस्रेण शङ्कूनां च शतेन च  
६।०१९।०३३च् सुग्रीवो वानरेन्द्रस् त्वां युद्धार्थम् अभिवर्तते  
६।०१९।०३४अ इमां महाराजसमीक्ष्य वाहिनीम्; उपस्थितां प्रज्वलितग्रहोपमाम्  
६।०१९।०३४च् ततः प्रयत्नः परमो विधीयताम्; यथा जयः स्यान् न परैः पराजयः  
६।०२०।००१अ शुकेन तु समाख्यातांस् तान् दृष्ट्वा हरियूथपान्  
६।०२०।००१च् समीपस्थं च रामस्य भ्रातरं स्वं विभीषणम्  
६।०२०।००२अ लक्ष्मणं च महावीर्यं भुजं रामस्य दक्षिणम्  
६।०२०।००२च् सर्ववानरराजं च सुग्रीवं भीमविक्रमम्  
६।०२०।००३अ किं चिद् आविग्नहृदयो जातक्रोधश् च रावणः  
६।०२०।००३च् भर्त्सयाम् आस तौ वीरौ कथान्ते शुकसारणौ  
६।०२०।००४अ अधोमुखौ तौ प्रणताव् अब्रवीच् छुकसारणौ  
६।०२०।००४च् रोषगद्गदया वाचा संरब्धः परुषं वचः  
६।०२०।००५अ न तावत् सदृशं नाम सचिवैर् उपजीविभिः  
६।०२०।००५च् विप्रियं नृपतेर् वक्तुं निग्रहप्रग्रहे विभोः  
६।०२०।००६अ रिपूणां प्रतिकूलानां युद्धार्थम् अभिवर्तताम्  
६।०२०।००६च् उभाभ्यां सदृशं नाम वक्तुम् अप्रस्तवे स्तवम्  
६।०२०।००७अ आचार्या गुरवो वृद्धा वृथा वां पर्युपासिताः  
६।०२०।००७च् सारं यद् राजशास्त्राणाम् अनुजीव्यं न गृह्यते  
६।०२०।००८अ गृहीतो वा न विज्ञातो भारो ज्ञानस्य वोछ्यते  
६।०२०।००८च् ईदृशैः सचिवैर् युक्तो मूर्खैर् दिष्ट्या धराम्य् अहम्  
६।०२०।००९अ किं नु मृत्योर् भयं नास्ति मां वक्तुं परुषं वचः  
६।०२०।००९च् यस्य मे शासतो जिह्वा प्रयच्छति शुभाशुभम्  
६।०२०।०१०अ अप्य् एव दहनं स्पृष्ट्वा वने तिष्ठन्ति पादपाः  
६।०२०।०१०च् राजदोषपरामृष्टास् तिष्ठन्ते नापराधिनः  
६।०२०।०११अ हन्याम् अहम् इमौ पापौ शत्रुपक्षप्रशंसकौ  
६।०२०।०११च् यदि पूर्वोपकारैर् मे न क्रोधो मृदुतां व्रजेत्  
६।०२०।०१२अ अपध्वंसत गच्छध्वं सन्निकर्षाद् इतो मम  
६।०२०।०१२च् न हि वां हन्तुम् इच्छामि स्मरन्न् उपकृतानि वाम्  
६।०२०।०१२ए हताव् एव कृतघ्नौ तौ मयि स्नेहपराङ्मुखौ  
६।०२०।०१३अ एवम् उक्तौ तु सव्रीडौ ताव् उभौ शुकसारणौ  
६।०२०।०१३च् रावणं जयशब्देन प्रतिनन्द्याभिनिःसृतौ  
६।०२०।०१४अ अब्रवीत् स दशग्रीवः समीपस्थं महोदरम्  
६।०२०।०१४च् उपस्थापय शीघ्रं मे चारान् नीतिविशारदान्  
६।०२०।०१५अ ततश् चराः सन्त्वरिताः प्राप्ताः पार्थिवशासनात्  
६।०२०।०१५च् उपस्थिताः प्राञ्जलयो वर्धयित्वा जयाशिषा  
६।०२०।०१६अ तान् अब्रवीत् ततो वाक्यं रावणो राक्षसाधिपः  
६।०२०।०१६च् चारान् प्रत्ययिकाञ् शूरान् भक्तान् विगतसाध्वसान्  
६।०२०।०१७अ इतो गच्छत रामस्य व्यवसायं परीक्षथ  
६।०२०।०१७च् मन्त्रेष्व् अभ्यन्तरा ये ऽस्य प्रीत्या तेन समागताः  
६।०२०।०१८अ कथं स्वपिति जागर्ति किम् अन्यच् च करिष्यति  
६।०२०।०१८च् विज्ञाय निपुणं सर्वम् आगन्तव्यम् अशेषतः  
६।०२०।०१९अ चारेण विदितः शत्रुः पण्डितैर् वसुधाधिपैः  
६।०२०।०१९च् युद्धे स्वल्पेन यत्नेन समासाद्य निरस्यते  
६।०२०।०२०अ चारास् तु ते तथेत्य् उक्त्वा प्रहृष्टा राक्षसेश्वरम्  
६।०२०।०२०च् कृत्वा प्रदक्षिणं जग्मुर् यत्र रामः सलक्ष्मणः  
६।०२०।०२१अ ते सुवेलस्य शैलस्य समीपे रामलक्ष्मणौ  
६।०२०।०२१च् प्रच्छन्ना ददृशुर् गत्वा ससुग्रीवविभीषणौ  
६।०२०।०२२अ ते तु धर्मात्मना दृष्टा राक्षसेन्द्रेण राक्षसाः  
६।०२०।०२२च् विभीषणेन तत्रस्था निगृहीता यदृच्छया  
६।०२०।०२३अ वानरैर् अर्दितास् ते तु विक्रान्तैर् लघुविक्रमैः  
६।०२०।०२३च् पुनर् लङ्काम् अनुप्राप्ताः श्वसन्तो नष्टचेतसः  
६।०२०।०२४अ ततो दशग्रीवम् उपस्थितास् ते; चारा बहिर्नित्यचरा निशाचराः  
६।०२०।०२४च् गिरेः सुवेलस्य समीपवासिनम्; न्यवेदयन् भीमबलं महाबलाः  
६।०२१।००१अ ततस् तम् अक्षोभ्य बलं लङ्काधिपतये चराः  
६।०२१।००१च् सुवेले राघवं शैले निविष्टं प्रत्यवेदयन्  
६।०२१।००२अ चाराणां रावणः श्रुत्वा प्राप्तं रामं महाबलम्  
६।०२१।००२च् जातोद्वेगो ऽभवत् किं चिच् छार्दूलं वाक्यम् अब्रवीत्  
६।०२१।००३अ अयथावच् च ते वर्णो दीनश् चासि निशाचर  
६।०२१।००३च् नासि कच्चिद् अमित्राणां क्रुद्धानां वशम् आगतः  
६।०२१।००४अ इति तेनानुशिष्टस् तु वाचं मन्दम् उदीरयत्  
६।०२१।००४च् तदा राक्षसशार्दूलं शार्दूलो भयविह्वलः  
६।०२१।००५अ न ते चारयितुं शक्या राजन् वानरपुङ्गवाः  
६।०२१।००५च् विक्रान्ता बलवन्तश् च राघवेण च रक्षिताः  
६।०२१।००६अ नापि सम्भाषितुं शक्याः सम्प्रश्नो ऽत्र न लभ्यते  
६।०२१।००६च् सर्वतो रक्ष्यते पन्था वानरैः पर्वतोपमैः  
६।०२१।००७अ प्रविष्टमात्रे ज्ञातो ऽहं बले तस्मिन्न् अचारिते  
६।०२१।००७च् बलाद् गृहीतो बहुभिर् बहुधास्मि विदारितः  
६।०२१।००८अ जानुभिर् मुष्टिभिर् दन्तैस् तलैश् चाभिहतो भृशम्  
६।०२१।००८च् परिणीतो ऽस्मि हरिभिर् बलवद्भिर् अमर्षणैः  
६।०२१।००९अ परिणीय च सर्वत्र नीतो ऽहं रामसंसदम्  
६।०२१।००९च् रुधिरादिग्धसर्वाङ्गो विह्वलश् चलितेन्द्रियः  
६।०२१।०१०अ हरिभिर् वध्यमानश् च याचमानः कृताञ्जलिः  
६।०२१।०१०च् राघवेण परित्रातो जीवामि ह यदृच्छया  
६।०२१।०११अ एष शैलैः शिलाभिश् च पूरयित्वा महार्णवम्  
६।०२१।०११च् द्वारम् आश्रित्य लङ्काया रामस् तिष्ठति सायुधः  
६।०२१।०१२अ गरुडव्यूहम् आस्थाय सर्वतो हरिभिर् वृतः  
६।०२१।०१२च् मां विसृज्य महातेजा लङ्काम् एवाभिवर्तते  
६।०२१।०१३अ पुरा प्राकारम् आयाति क्षिप्रम् एकतरं कुरु  
६।०२१।०१३च् सीतां चास्मै प्रयच्छाशु सुयुद्धं वा प्रदीयताम्  
६।०२१।०१४अ मनसा सन्ततापाथ तच् छ्रुत्वा राक्षसाधिपः  
६।०२१।०१४च् शार्दूलस्य महद् वाक्यम् अथोवाच स रावणः  
६।०२१।०१५अ यदि मां प्रतियुध्येरन् देवगन्धर्वदानवाः  
६।०२१।०१५च् नैव सीतां प्रदास्यामि सर्वलोकभयाद् अपि  
६।०२१।०१६अ एवम् उक्त्वा महातेजा रावणः पुनर् अब्रवीत्  
६।०२१।०१६च् चारिता भवता सेना के ऽत्र शूराः प्लवङ्गमाः  
६।०२१।०१७अ कीदृशाः किम्प्रभावाश् च वानरा ये दुरासदाः  
६।०२१।०१७च् कस्य पुत्राश् च पौत्राश् च तत्त्वम् आख्याहि राक्षस  
६।०२१।०१८अ तत्र् अत्र प्रतिपत्स्यामि ज्ञात्वा तेषां बलाबलम्  
६।०२१।०१८च् अवश्यं बलसङ्ख्यानं कर्तव्यं युद्धम् इच्छता  
६।०२१।०१९अ अथैवम् उक्तः शार्दूलो रावणेनोत्तमश् चरः  
६।०२१।०१९च् इदं वचनम् आरेभे वक्तुं रावणसन्निधौ  
६।०२१।०२०अ अथर्क्षरजसः पुत्रो युधि राजन् सुदुर्जयः  
६।०२१।०२०च् गद्गदस्याथ पुत्रो ऽत्र जाम्बवान् इति विश्रुतः  
६।०२१।०२१अ गद्गदस्यैव पुत्रो ऽन्यो गुरुपुत्रः शतक्रतोः  
६।०२१।०२१च् कदनं यस्य पुत्रेण कृतम् एकेन रक्षसाम्  
६।०२१।०२२अ सुषेणश् चापि धर्मात्मा पुत्रो धर्मस्य वीर्यवान्  
६।०२१।०२२च् सौम्यः सोमात्मजश् चात्र राजन् दधिमुखः कपिः  
६।०२१।०२३अ सुमुखो दुर्मुखश् चात्र वेगदर्शी च वानरः  
६।०२१।०२३च् मृत्युर् वानररूपेण नूनं सृष्टः स्वयम्भुवा  
६।०२१।०२४अ पुत्रो हुतवहस्याथ नीलः सेनापतिः स्वयम्  
६।०२१।०२४च् अनिलस्य च पुत्रो ऽत्र हनूमान् इति विश्रुतः  
६।०२१।०२५अ नप्ता शक्रस्य दुर्धर्षो बलवान् अङ्गदो युवा  
६।०२१।०२५च् मैन्दश् च द्विविदश् चोभौ बलिनाव् अश्विसम्भवौ  
६।०२१।०२६अ पुत्रा वैवस्वतस्यात्र पञ्चकालान्तकोपमाः  
६।०२१।०२६च् गजो गवाक्षो गवयः शरभो गन्धमादनः  
६।०२१।०२७अ श्वेतो ज्योतिर्मुखश् चात्र भास्करस्यात्मसम्भवौ  
६।०२१।०२७च् वरुणस्य च पुत्रो ऽथ हेमकूटः प्लवङ्गमः  
६।०२१।०२८अ विश्वकर्मसुतो वीरो नलः प्लवगसत्तमः  
६।०२१।०२८च् विक्रान्तो वेगवान् अत्र वसुपुत्रः सुदुर्धरः  
६।०२१।०२९अ दशवानरकोट्यश् च शूराणां युद्धकाङ्क्षिणाम्  
६।०२१।०२९च् श्रीमतां देवपुत्राणां शेषान् नाख्यातुम् उत्सहे  
६।०२१।०३०अ पुत्रो दशरथस्यैष सिंहसंहननो युवा  
६।०२१।०३०च् दूषणो निहतो येन खरश् च त्रिशिरास् तथा  
६।०२१।०३१अ नास्ति रामस्य सदृशो विक्रमे भुवि कश् चन  
६।०२१।०३१च् विराधो निहतो येन कबन्धश् चान्तकोपमः  
६।०२१।०३२अ वक्तुं न शक्तो रामस्य नरः कश् चिद् गुणान् क्षितौ  
६।०२१।०३२च् जनस्थानगता येन तावन्तो राक्षसा हताः  
६।०२१।०३३अ लक्ष्मणश् चात्र धर्मात्मा मातङ्गानाम् इवर्षभः  
६।०२१।०३३च् यस्य बाणपथं प्राप्य न जीवेद् अपि वासवः  
६।०२१।०३४अ राक्षसानां वरिष्ठश् च तव भ्राता विभीषणः  
६।०२१।०३४च् परिगृह्य पुरीं लङ्कां राघवस्य हिते रतः  
६।०२१।०३५अ इति सर्वं समाख्यातं तवेदं वानरं बलम्  
६।०२१।०३५च् सुवेले ऽधिष्ठितं शैले शेषकार्ये भवान् गतिः  
६।०२२।००१अ ततस् तम् अक्षोभ्यबलं लङ्कायां नृपतेश् चरः  
६।०२२।००१च् सुवेले राघवं शैले निविष्टं प्रत्यवेदयन्  
६।०२२।००२अ चाराणां रावणः श्रुत्वा प्राप्तं रामं महाबलम्  
६।०२२।००२च् जातोद्वेगो ऽभवत् किं चित् सचिवांश् चेदम् अब्रवीत्  
६।०२२।००३अ मन्त्रिणः शीघ्रम् आयान्तु सर्वे वै सुसमाहिताः  
६।०२२।००३च् अयं नो मन्त्रकालो हि सम्प्राप्त इव राक्षसाः  
६।०२२।००४अ तस्य तच् छासनं श्रुत्वा मन्त्रिणो ऽभ्यागमन् द्रुतम्  
६।०२२।००४च् ततः सम्मन्त्रयाम् आस सचिवै राक्षसैः सह  
६।०२२।००५अ मन्त्रयित्वा स दुर्धर्षः क्षमं यत् समनन्तरम्  
६।०२२।००५च् विसर्जयित्वा सचिवान् प्रविवेश स्वम् आलयम्  
६।०२२।००६अ ततो राक्षसम् आहूय विद्युज्जिह्वं महाबलम्  
६।०२२।००६च् मायाविदं महामायः प्राविशद् यत्र मैथिली  
६।०२२।००७अ विद्युज्जिह्वं च मायाज्ञम् अब्रवीद् राक्षसाधिपः  
६।०२२।००७च् मोहयिष्यामहे सीतां मायया जनकात्मजाम्  
६।०२२।००८अ शिरो मायामयं गृह्य राघवस्य निशाचर  
६।०२२।००८च् मां त्वं समुपतिष्ठस्व महच् च सशरं धनुः  
६।०२२।००९अ एवम् उक्तस् तथेत्य् आह विद्युज्जिह्वो निशाचरः  
६।०२२।००९च् तस्य तुष्टो ऽभवद् राजा प्रददौ च विभूषणम्  
६।०२२।०१०अ अशोकवनिकायां तु प्रविवेश महाबलः  
६।०२२।०१०च् ततो दीनाम् अदैन्यार्हां ददर्श धनदानुजः  
६।०२२।०१०ए अधोमुखीं शोकपराम् उपविष्टां महीतले  
६।०२२।०११अ भर्तारम् एव ध्यायन्तीम् अशोकवनिकां गताम्  
६।०२२।०११च् उपास्यमानां घोराभी राक्षसीभिर् अदूरतः  
६।०२२।०१२अ उपसृत्य ततः सीतां प्रहर्षन् नाम कीर्तयन्  
६।०२२।०१२च् इदं च वचनं धृष्टम् उवाच जनकात्मजाम्  
६।०२२।०१३अ सान्त्व्यमाना मया भद्रे यम् उपाश्रित्य वल्गसे  
६।०२२।०१३च् खर हन्ता स ते भर्ता राघवः समरे हतः  
६।०२२।०१४अ छिन्नं ते सर्वतो मूलं दर्पस् ते निहतो मया  
६।०२२।०१४च् व्यसनेनात्मनः सीते मम भार्या भविष्यसि  
६।०२२।०१५अ अल्पपुण्ये निवृत्तार्थे मूढे पण्डितमानिनि  
६।०२२।०१५च् शृणु भर्तृबधं सीते घोरं वृत्रवधं यथा  
६।०२२।०१६अ समायातः समुद्रान्तं मां हन्तुं किल राघवः  
६।०२२।०१६च् वानरेन्द्रप्रणीतेन बलेन महता वृतः  
६।०२२।०१७अ सन्निविष्टः समुद्रस्य तीरम् आसाद्य दक्षिणम्  
६।०२२।०१७च् बलेन महता रामो व्रजत्य् अस्तं दिवाकरे  
६।०२२।०१८अ अथाध्वनि परिश्रान्तम् अर्धरात्रे स्थितं बलम्  
६।०२२।०१८च् सुखसुप्तं समासाद्य चारितं प्रथमं चरैः  
६।०२२।०१९अ तत् प्रहस्तप्रणीतेन बलेन महता मम  
६।०२२।०१९च् बलम् अस्य हतं रात्रौ यत्र रामः सुलक्ष्मणः  
६।०२२।०२०अ पट्टसान् परिघान् खड्गांश् चक्रान् दण्डान् महायसान्  
६।०२२।०२०च् बाणजालानि शूलानि भास्वरान् कूटमुद्गरान्  
६।०२२।०२१अ यष्टीश् च तोमरान् प्रासंश् चक्राणि मुसलानि च  
६।०२२।०२१च् उद्यम्योद्यम्य रक्षोभिर् वानरेषु निपातिताः  
६।०२२।०२२अ अथ सुप्तस्य रामस्य प्रहस्तेन प्रमाथिना  
६।०२२।०२२च् असक्तं कृतहस्तेन शिरश् छिन्नं महासिना  
६।०२२।०२३अ विभीषणः समुत्पत्य निगृहीतो यदृच्छया  
६।०२२।०२३च् दिशः प्रव्राजितः सर्वैर् लक्ष्मणः प्लवगैः सह  
६।०२२।०२४अ सुग्रीवो ग्रीवया शेते भग्नया प्लवगाधिपः  
६।०२२।०२४च् निरस्तहनुकः शेते हनूमान् राक्षसैर् हतः  
६।०२२।०२५अ जाम्बवान् अथ जानुभ्याम् उत्पतन् निहतो युधि  
६।०२२।०२५च् पट्टसैर् बहुभिश् छिन्नो निकृत्तः पादपो यथा  
६।०२२।०२६अ मैन्दश् च द्विविदश् चोभौ निहतौ वानरर्षभौ  
६।०२२।०२६च् निःश्वसन्तौ रुदन्तौ च रुधिरेण समुक्षितौ  
६।०२२।०२७अ असिनाभ्याहतश् छिन्नो मध्ये रिपुनिषूदनः  
६।०२२।०२७च् अभिष्टनति मेदिन्यां पनसः पनसो यथा  
६।०२२।०२८अ नाराचैर् बहुभिश् छिन्नः शेते दर्यां दरीमुखः  
६।०२२।०२८च् कुमुदस् तु महातेजा निष्कूजन् सायकैर् हतः  
६।०२२।०२९अ अङ्गदो बहुभिश् छिन्नः शरैर् आसाद्य राक्षसैः  
६।०२२।०२९च् पातितो रुधिरोद्गारी क्षितौ निपतितो ऽङ्गदः  
६।०२२।०३०अ हरयो मथिता नागै रथजालैस् तथापरे  
६।०२२।०३०च् शायिता मृदितास् तत्र वायुवेगैर् इवाम्बुदाः  
६।०२२।०३१अ प्रद्रुताश् च परे त्रस्ता हन्यमाना जघन्यतः  
६।०२२।०३१च् अभिद्रुतास् तु रक्षोभिः सिंहैर् इव महाद्विपाः  
६।०२२।०३२अ सागरे पतिताः के चित् के चिद् गगनम् आश्रिताः  
६।०२२।०३२च् ऋक्षा वृक्षान् उपारूढा वानरैस् तु विमिश्रिताः  
६।०२२।०३३अ सागरस्य च तीरेषु शैलेषु च वनेषु च  
६।०२२।०३३च् पिङ्गाक्षास् ते विरूपाक्षैर् बहुभिर् बहवो हताः  
६।०२२।०३४अ एवं तव हतो भर्ता ससैन्यो मम सेनया  
६।०२२।०३४च् क्षतजार्द्रं रजोध्वस्तम् इदं चास्याहृतं शिरः  
६।०२२।०३५अ ततः परमदुर्धर्षो रावणो राक्षसेश्वरः  
६।०२२।०३५च् सीतायाम् उपशृण्वन्त्यां राक्षसीम् इदम् अब्रवीत्  
६।०२२।०३६अ राक्षसं क्रूरकर्माणं विद्युज्जिह्वं त्वम् आनय  
६।०२२।०३६च् येन तद् राघवशिरः सङ्ग्रामात् स्वयम् आहृतम्  
६।०२२।०३७अ विद्युज्जिह्वस् ततो गृह्य शिरस् तत् सशरासनम्  
६।०२२।०३७च् प्रणामं शिरसा कृत्वा रावणस्याग्रतः स्थितः  
६।०२२।०३८अ तम् अब्रवीत् ततो राजा रावणो राक्षसं स्थितम्  
६।०२२।०३८च् विद्युज्जिह्वं महाजिह्वं समीपपरिवर्तिनम्  
६।०२२।०३९अ अग्रतः कुरु सीतायाः शीघ्रं दाशरथेः शिरः  
६।०२२।०३९च् अवस्थां पश्चिमां भर्तुः कृपणा साधु पश्यतु  
६।०२२।०४०अ एवम् उक्तं तु तद् रक्षः शिरस् तत् प्रियदर्शनम्  
६।०२२।०४०च् उपनिक्षिप्य सीतायाः क्षिप्रम् अन्तरधीयत  
६।०२२।०४१अ रावणश् चापि चिक्षेप भास्वरं कार्मुकं महत्  
६।०२२।०४१च् त्रिषु लोकेषु विख्यातं सीताम् इदम् उवाच ह  
६।०२२।०४२अ इदं तत् तव रामस्य कार्मुकं ज्यासमन्वितम्  
६।०२२।०४२च् इह प्रहस्तेनानीतं हत्वा तं निशि मानुषम्  
६।०२२।०४३अ स विद्युज्जिह्वेन सहैव तच् छिरो; धनुश् च भूमौ विनिकीर्य रावणः  
६।०२२।०४३च् विदेहराजस्य सुतां यशस्विनीम्; ततो ऽब्रवीत् तां भव मे वशानुगा  
६।०२३।००१अ सा सीता तच् छिरो दृष्ट्वा तच् च कार्मुकम् उत्तमम्  
६।०२३।००१च् सुग्रीवप्रतिसंसर्गम् आख्यातं च हनूमता  
६।०२३।००२अ नयने मुखवर्णं च भर्तुस् तत् सदृशं मुखम्  
६।०२३।००२च् केशान् केशान्तदेशं च तं च चूडामणिं शुभम्  
६।०२३।००३अ एतैः सर्वैर् अभिज्ञानैर् अभिज्ञाय सुदुःखिता  
६।०२३।००३च् विजगर्हे ऽथ कैकेयीं क्रोशन्ती कुररी यथा  
६।०२३।००४अ सकामा भव कैकेयि हतो ऽयं कुलनन्दनः  
६।०२३।००४च् कुलम् उत्सादितं सर्वं त्वया कलहशीलया  
६।०२३।००५अ आर्येण किं नु कैकेय्याः कृतं रामेण विप्रियम्  
६।०२३।००५च् यद् गृहाच् चीरवसनस् तया प्रस्थापितो वनम्  
६।०२३।००६अ एवम् उक्त्वा तु वैदेही वेपमाना तपस्विनी  
६।०२३।००६च् जगाम जगतीं बाला छिन्ना तु कदली यथा  
६।०२३।००७अ सा मुहूर्तात् समाश्वस्य प्रतिलभ्य च चेतनाम्  
६।०२३।००७च् तच् छिरः समुपाघ्राय विललापायतेक्षणा  
६।०२३।००८अ हा हतास्मि महाबाहो वीरव्रतम् अनुव्रता  
६।०२३।००८च् इमां ते पश्चिमावस्थां गतास्मि विधवा कृता  
६।०२३।००९अ प्रथमं मरणं नार्या भर्तुर् वैगुण्यम् उच्यते  
६।०२३।००९च् सुवृत्तः साधुवृत्तायाः संवृत्तस् त्वं ममाग्रतः  
६।०२३।०१०अ दुःखाद् दुःखं प्रपन्नाया मग्नायाः शोकसागरे  
६।०२३।०१०च् यो हि माम् उद्यतस् त्रातुं सो ऽपि त्वं विनिपातितः  
६।०२३।०११अ सा श्वश्रूर् मम कौसल्या त्वया पुत्रेण राघव  
६।०२३।०११च् वत्सेनेव यथा धेनुर् विवत्सा वत्सला कृता  
६।०२३।०१२अ आदिष्टं दीर्घम् आयुस् ते यैर् अचिन्त्यपराक्रम  
६।०२३।०१२च् अनृतं वचनं तेषाम् अल्पायुर् असि राघव  
६।०२३।०१३अ अथ वा नश्यति प्रज्ञा प्राज्ञस्यापि सतस् तव  
६।०२३।०१३च् पचत्य् एनं तथा कालो भूतानां प्रभवो ह्य् अयम्  
६।०२३।०१४अ अदृष्टं मृत्युम् आपन्नः कस्मात् त्वं नयशास्त्रवित्  
६।०२३।०१४च् व्यसनानाम् उपायज्ञः कुशलो ह्य् असि वर्जने  
६।०२३।०१५अ तथा त्वं सम्परिष्वज्य रौद्रयातिनृशंसया  
६।०२३।०१५च् कालरात्र्या मयाच्छिद्य हृतः कमललोचनः  
६।०२३।०१६अ उपशेषे महाबाहो मां विहाय तपस्विनीम्  
६।०२३।०१६च् प्रियाम् इव शुभां नारीं पृथिवीं पुरुषर्षभ  
६।०२३।०१७अ अर्चितं सततं यत्नाद् गन्धमाल्यैर् मया तव  
६।०२३।०१७च् इदं ते मत्प्रियं वीर धनुः काञ्चनभूषितम्  
६।०२३।०१८अ पित्रा दशरथेन त्वं श्वशुरेण ममानघ  
६।०२३।०१८च् पूर्वैश् च पितृभिः सार्धं नूनं स्वर्गे समागतः  
६।०२३।०१९अ दिवि नक्षत्रभूतस् त्वं महत् कर्म कृतं प्रियम्  
६।०२३।०१९च् पुण्यं राजर्षिवंशं त्वम् आत्मनः समुपेक्षसे  
६।०२३।०२०अ किं मान् न प्रेक्षसे राजन् किं मां न प्रतिभाषसे  
६।०२३।०२०च् बालां बालेन सम्प्राप्तां भार्यां मां सहचारिणीम्  
६।०२३।०२१अ संश्रुतं गृह्णता पाणिं चरिष्यामीति यत् त्वया  
६।०२३।०२१च् स्मर तन् मम काकुत्स्थ नय माम् अपि दुःखिताम्  
६।०२३।०२२अ कस्मान् माम् अपहाय त्वं गतो गतिमतां वर  
६।०२३।०२२च् अस्माल् लोकाद् अमुं लोकं त्यक्त्वा माम् इह दुःखिताम्  
६।०२३।०२३अ कल्याणैर् उचितं यत् तत् परिष्वक्तं मयैव तु  
६।०२३।०२३च् क्रव्यादैस् तच् छरीरं ते नूनं विपरिकृष्यते  
६।०२३।०२४अ अग्निष्टोमादिभिर् यज्ञैर् इष्टवान् आप्तदक्षिणैः  
६।०२३।०२४च् अग्निहोत्रेण संस्कारं केन त्वं तु न लप्स्यसे  
६।०२३।०२५अ प्रव्रज्याम् उपपन्नानां त्रयाणाम् एकम् आगतम्  
६।०२३।०२५च् परिप्रक्ष्यति कौसल्या लक्ष्मणं शोकलालसा  
६।०२३।०२६अ स तस्याः परिपृच्छन्त्या वधं मित्रबलस्य ते  
६।०२३।०२६च् तव चाख्यास्यते नूनं निशायां राक्षसैर् वधम्  
६।०२३।०२७अ सा त्वां सुप्तं हतं श्रुत्वा मां च रक्षोगृहं गताम्  
६।०२३।०२७च् हृदयेन विदीर्णेन न भविष्यति राघव  
६।०२३।०२८अ साधु पातय मां क्षिप्रं रामस्योपरि रावणः  
६।०२३।०२८च् समानय पतिं पत्न्या कुरु कल्याणम् उत्तमम्  
६।०२३।०२९अ शिरसा मे शिरश् चास्य कायं कायेन योजय  
६।०२३।०२९च् रावणानुगमिष्यामि गतिं भर्तुर् महात्मनः  
६।०२३।०२९ए मुहूर्तम् अपि नेच्छामि जीवितुं पापजीविना  
६।०२३।०३०अ श्रुतं मया वेदविदां ब्राह्मणानां पितुर् गृहे  
६।०२३।०३०च् यासां स्त्रीणां प्रियो भर्ता तासां लोका महोदयाः  
६।०२३।०३१अ क्षमा यस्मिन् दमस् त्यागः सत्यं धर्मः कृतज्ञता  
६।०२३।०३१च् अहिंसा चैव भूतानां तम् ऋते का गतिर् मम  
६।०२३।०३२अ इति सा दुःखसन्तप्ता विललापायतेक्षणा  
६।०२३।०३२च् भर्तुः शिरो धनुस् तत्र समीक्ष्य जनकात्मजा  
६।०२३।०३३अ एवं लालप्यमानायां सीतायां तत्र राक्षसः  
६।०२३।०३३च् अभिचक्राम भर्तारम् अनीकस्थः कृताञ्जलिः  
६।०२३।०३४अ विजयस्वार्यपुत्रेति सो ऽभिवाद्य प्रसाद्य च  
६।०२३।०३४च् न्यवेदयद् अनुप्राप्तं प्रहस्तं वाहिनीपतिम्  
६।०२३।०३५अ अमात्यैः सहितः सर्वैः प्रहस्तः समुपस्थितः  
६।०२३।०३५च् किं चिद् आत्ययिकं कार्यं तेषां त्वं दर्शनं कुरु  
६।०२३।०३६अ एतच् छ्रुत्वा दशग्रीवो राक्षसप्रतिवेदितम्  
६।०२३।०३६च् अशोकवनिकां त्यक्त्वा मन्त्रिणां दर्शनं ययौ  
६।०२३।०३७अ स तु सर्वं समर्थ्यैव मन्त्रिभिः कृत्यम् आत्मनः  
६।०२३।०३७च् सभां प्रविश्य विदधे विदित्वा रामविक्रमम्  
६।०२३।०३८अ अन्तर्धानं तु तच् छीर्षं तच् च कार्मुकम् उत्तमम्  
६।०२३।०३८च् जगाम रावणस्यैव निर्याणसमनन्तरम्  
६।०२३।०३९अ राक्षसेन्द्रस् तु तैः सार्धं मन्त्रिभिर् भीमविक्रमैः  
६।०२३।०३९च् समर्थयाम् आस तदा रामकार्यविनिश्चयम्  
६।०२३।०४०अ अविदूरस्थितान् सर्वान् बलाध्यक्षान् हितैषिणः  
६।०२३।०४०च् अब्रवीत् कालसदृशो रावणो राक्षसाधिपः  
६।०२३।०४१अ शीघ्रं भेरीनिनादेन स्फुटकोणाहतेन मे  
६।०२३।०४१च् समानयध्वं सैन्यानि वक्तव्यं च न कारणम्  
६।०२३।०४२अ ततस् तथेति प्रतिगृह्य तद् वचो; बलाधिपास् ते महद् आत्मनो बलम्  
६।०२३।०४२च् समानयंश् चैव समागतं च ते; न्यवेदयन् भर्तरि युद्धकाङ्क्षिणि  
६।०२४।००१अ सीतां तु मोहितां दृष्ट्वा सरमा नाम राक्षसी  
६।०२४।००१च् आससादाशु वैदेहीं प्रियां प्रणयिनी सखी  
६।०२४।००२अ सा हि तत्र कृता मित्रं सीतया रक्ष्यमाणया  
६।०२४।००२च् रक्षन्ती रावणाद् इष्टा सानुक्रोशा दृढव्रता  
६।०२४।००३अ सा ददर्श सखीं सीतां सरमा नष्टचेतनाम्  
६।०२४।००३च् उपावृत्योत्थितां ध्वस्तां वडवाम् इव पांसुषु  
६।०२४।००४अ तां समाश्वासयाम् आस सखी स्नेहेन सुव्रता  
६।०२४।००४च् उक्ता यद् रावणेन त्वं प्रत्युक्तं च स्वयं त्वया  
६।०२४।००५अ सखीस्नेहेन तद् भीरु मया सर्वं प्रतिश्रुतम्  
६।०२४।००५च् लीनया गनहे शूह्ये भयम् उत्सृज्य रावणात्  
६।०२४।००५ए तव हेतोर् विशालाक्षि न हि मे जीवितं प्रियम्  
६।०२४।००६अ स सम्भ्रान्तश् च निष्क्रान्तो यत् कृते राक्षसाधिपः  
६।०२४।००६च् तच् च मे विदितं सर्वम् अभिनिष्क्रम्य मैथिलि  
६।०२४।००७अ न शक्यं सौप्तिकं कर्तुं रामस्य विदितात्मनः  
६।०२४।००७च् वधश् च पुरुषव्याघ्रे तस्मिन्न् एवोपपद्यते  
६।०२४।००८अ न चैव वानरा हन्तुं शक्याः पादपयोधिनः  
६।०२४।००८च् सुरा देवर्षभेणेव रामेण हि सुरक्षिताः  
६।०२४।००९अ दीर्घवृत्तभुजः श्रीमान् महोरस्कः प्रतापवान्  
६।०२४।००९च् धन्वी संहननोपेतो धर्मात्मा भुवि विश्रुतः  
६।०२४।०१०अ विक्रान्तो रक्षिता नित्यम् आत्मनश् च परस्य च  
६।०२४।०१०च् लक्ष्मणेन सह भ्रात्रा कुशली नयशास्त्रवित्  
६।०२४।०११अ हन्ता परबलौघानाम् अचिन्त्यबलपौरुषः  
६।०२४।०११च् न हतो राघवः श्रीमान् सीते शत्रुनिबर्हणः  
६।०२४।०१२अ अयुक्तबुद्धिकृत्येन सर्वभूतविरोधिना  
६।०२४।०१२च् इयं प्रयुक्ता रौद्रेण माया मायाविदा त्वयि  
६।०२४।०१३अ शोकस् ते विगतः सर्वः कल्याणं त्वाम् उपस्थितम्  
६।०२४।०१३च् ध्रुवं त्वां भजते लक्ष्मीः प्रियं प्रीतिकरं शृणु  
६।०२४।०१४अ उत्तीर्य सागरं रामः सह वानरसेनया  
६।०२४।०१४च् सन्निविष्टः समुद्रस्य तीरम् आसाद्य दक्षिणम्  
६।०२४।०१५अ दृष्टो मे परिपूर्णार्थः काकुत्स्थः सहलक्ष्मणः  
६।०२४।०१५च् सहितैः सागरान्तस्थैर् बलैस् तिष्ठति रक्षितः  
६।०२४।०१६अ अनेन प्रेषिता ये च राक्षसा लघुविक्रमः  
६।०२४।०१६च् राघवस् तीर्ण इत्य् एवं प्रवृत्तिस् तैर् इहाहृता  
६।०२४।०१७अ स तां श्रुत्वा विशालाक्षि प्रवृत्तिं राक्षसाधिपः  
६।०२४।०१७च् एष मन्त्रयते सर्वैः सचिवैः सह रावणः  
६।०२४।०१८अ इति ब्रुवाणा सरमा राक्षसी सीतया सह  
६।०२४।०१८च् सर्वोद्योगेन सैन्यानां शब्दं शुश्राव भैरवम्  
६।०२४।०१९अ दण्डनिर्घातवादिन्याः श्रुत्वा भेर्या महास्वनम्  
६।०२४।०१९च् उवाच सरमा सीताम् इदं मधुरभाषिणी  
६।०२४।०२०अ सन्नाहजननी ह्य् एषा भैरवा भीरु भेरिका  
६।०२४।०२०च् भेरीनादं च गम्भीरं शृणु तोयदनिस्वनम्  
६।०२४।०२१अ कल्प्यन्ते मत्तमातङ्गा युज्यन्ते रथवाजिनः  
६।०२४।०२१च् तत्र तत्र च सन्नद्धाः सम्पतन्ति पदातयः  
६।०२४।०२२अ आपूर्यन्ते राजमार्गाः सैन्यैर् अद्भुतदर्शनैः  
६।०२४।०२२च् वेगवद्भिर् नदद्भिश् च तोयौघैर् इव सागरः  
६।०२४।०२३अ शास्त्राणां च प्रसन्नानां चर्मणां वर्मणां तथा  
६।०२४।०२३च् रथवाजिगजानां च भूषितानां च रक्षसाम्  
६।०२४।०२४अ प्रभां विसृजतां पश्य नानावर्णां समुत्थिताम्  
६।०२४।०२४च् वनं निर्दहतो धर्मे यथारूपं विभावसोः  
६।०२४।०२५अ घण्टानां शृणु निर्घोषं रथानां शृणु निस्वनम्  
६।०२४।०२५च् हयानां हेषमाणानां शृणु तूर्यध्वनिं यथा  
६।०२४।०२६अ उद्यतायुधहस्तानां राक्षसेन्द्रानुयायिनाम्  
६।०२४।०२६च् सम्भ्रमो रक्षसाम् एष तुमुलो लोमहर्षणः  
६।०२४।०२७अ श्रीस् त्वां भजति शोकघ्नी रक्षसां भयम् आगतम्  
६।०२४।०२७च् रामात् कमलपत्राक्षि दैत्यानाम् इव वासवात्  
६।०२४।०२८अ अवजित्य जितक्रोधस् तम् अचिन्त्यपराक्रमः  
६।०२४।०२८च् रावणं समरे हत्वा भर्ता त्वाधिगमिष्यति  
६।०२४।०२९अ विक्रमिष्यति रक्षःसु भर्ता ते सहलक्ष्मणः  
६।०२४।०२९च् यथा शत्रुषु शत्रुघ्नो विष्णुना सह वासवः  
६।०२४।०३०अ आगतस्य हि रामस्य क्षिप्रम् अङ्कगतां सतीम्  
६।०२४।०३०च् अहं द्रक्ष्यामि सिद्धार्थां त्वां शत्रौ विनिपातिते  
६।०२४।०३१अ अश्रूण्य् आनन्दजानि त्वं वर्तयिष्यसि शोभने  
६।०२४।०३१च् समागम्य परिष्वक्ता तस्योरसि महोरसः  
६।०२४।०३२अ अचिरान् मोक्ष्यते सीते देवि ते जघनं गताम्  
६।०२४।०३२च् धृताम् एतां बहून् मासान् वेणीं रामो महाबलः  
६।०२४।०३३अ तस्य दृष्ट्वा मुखं देवि पूर्णचन्द्रम् इवोदितम्  
६।०२४।०३३च् मोक्ष्यसे शोकजं वारि निर्मोकम् इव पन्नगी  
६।०२४।०३४अ रावणं समरे हत्वा नचिराद् एव मैथिलि  
६।०२४।०३४च् त्वया समग्रं प्रियया सुखार्हो लप्स्यते सुखम्  
६।०२४।०३५अ समागता त्वं रामेण मोदिष्यसि महात्मना  
६।०२४।०३५च् सुवर्षेण समायुक्ता यथा सस्येन मेदिनी  
६।०२४।०३६अ गिरिवरम् अभितो ऽनुवर्तमानो; हय इव मण्डलम् आशु यः करोति  
६।०२४।०३६च् तम् इह शरणम् अभ्युपेहि देवि; दिवसकरं प्रभवो ह्य् अयं प्रजानाम्  
६।०२५।००१अ अथ तां जातसन्तापां तेन वाक्येन मोहिताम्  
६।०२५।००१च् सरमा ह्लादयाम् आस पृतिवीं द्यौर् इवाम्भसा  
६।०२५।००२अ ततस् तस्या हितं सख्याश् चिकीर्षन्ती सखी वचः  
६।०२५।००२च् उवाच काले कालज्ञा स्मितपूर्वाभिभाषिणी  
६।०२५।००३अ उत्सहेयम् अहं गत्वा त्वद्वाक्यम् असितेक्षणे  
६।०२५।००३च् निवेद्य कुशलं रामे प्रतिच्छन्ना निवर्तितुम्  
६।०२५।००४अ न हि मे क्रममाणाया निरालम्बे विहायसि  
६।०२५।००४च् समर्थो गतिम् अन्वेतुं पवनो गरुडो ऽपि वा  
६।०२५।००५अ एवं ब्रुवाणां तां सीता सरमां पुनर् अब्रवीत्  
६।०२५।००५च् मधुरं श्लक्ष्णया वाचा पूर्वशोकाभिपन्नया  
६।०२५।००६अ समर्था गगनं गन्तुम् अपि वा त्वं रसातलम्  
६।०२५।००६च् अवगच्छाम्य् अकर्तव्यं कर्तव्यं ते मदन्तरे  
६।०२५।००७अ मत्प्रियं यदि कर्तव्यं यदि बुद्धिः स्थिरा तव  
६।०२५।००७च् ज्ञातुम् इच्छामि तं गत्वा किं करोतीति रावणः  
६।०२५।००८अ स हि मायाबलः क्रूरो रावणः शत्रुरावणः  
६।०२५।००८च् मां मोहयति दुष्टात्मा पीतमात्रेव वारुणी  
६।०२५।००९अ तर्जापयति मां नित्यं भर्त्सापयति चासकृत्  
६।०२५।००९च् राक्षसीभिः सुघोराभिर् या मां रक्षन्ति नित्यशः  
६।०२५।०१०अ उद्विग्ना शङ्किता चास्मि न च स्वस्थं मनो मम  
६।०२५।०१०च् तद् भयाच् चाहम् उद्विग्ना अशोकवनिकां गताः  
६।०२५।०११अ यदि नाम कथा तस्य निश्चितं वापि यद् भवेत्  
६।०२५।०११च् निवेदयेथाः सर्वं तत् परो मे स्याद् अनुग्रहः  
६।०२५।०१२अ सा त्व् एवं ब्रुवतीं सीतां सरमा वल्गुभाषिणी  
६।०२५।०१२च् उवाच वचनं तस्याः स्पृशन्ती बाष्पविक्लवम्  
६।०२५।०१३अ एष ते यद्य् अभिप्रायस् तस्माद् गच्छामि जानकि  
६।०२५।०१३च् गृह्य शत्रोर् अभिप्रायम् उपावृत्तां च पश्य माम्  
६।०२५।०१४अ एवम् उक्त्वा ततो गत्वा समीपं तस्य रक्षसः  
६।०२५।०१४च् शुश्राव कथितं तस्य रावणस्य समन्त्रिणः  
६।०२५।०१५अ सा श्रुत्वा निश्चयं तस्य निश्चयज्ञा दुरात्मनः  
६।०२५।०१५च् पुनर् एवागमत् क्षिप्रम् अशोकवनिकां तदा  
६।०२५।०१६अ सा प्रविष्टा पुनस् तत्र ददर्श जनकात्मजाम्  
६।०२५।०१६च् प्रतीक्षमाणां स्वाम् एव भ्रष्टपद्माम् इव श्रियम्  
६।०२५।०१७अ तां तु सीता पुनः प्राप्तां सरमां वल्गुभाषिणीम्  
६।०२५।०१७च् परिष्वज्य च सुस्निग्धं ददौ च स्वयम् आसनम्  
६।०२५।०१८अ इहासीना सुखं सर्वम् आख्याहि मम तत्त्वतः  
६।०२५।०१८च् क्रूरस्य निश्चयं तस्य रावणस्य दुरात्मनः  
६।०२५।०१९अ एवम् उक्ता तु सरमा सीतया वेपमानया  
६।०२५।०१९च् कथितं सर्वम् आचष्ट रावणस्य समन्त्रिणः  
६।०२५।०२०अ जनन्या राक्षसेन्द्रो वै त्वन्मोक्षार्थं बृहद्वचः  
६।०२५।०२०च् अविद्धेन च वैदेहि मन्त्रिवृद्धेन बोधितः  
६।०२५।०२१अ दीयताम् अभिसत्कृत्य मनुजेन्द्राय मैथिली  
६।०२५।०२१च् निदर्शनं ते पर्याप्तं जनस्थाने यद् अद्भुतम्  
६।०२५।०२२अ लङ्घनं च समुद्रस्य दर्शनं च हनूमतः  
६।०२५।०२२च् वधं च रक्षसां युद्धे कः कुर्यान् मानुषो भुवि  
६।०२५।०२३अ एवं स मन्त्रिवृद्धैश् च मात्रा च बहु भाषितः  
६।०२५।०२३च् न त्वाम् उत्सहते मोक्तुम् अर्तह्म् अर्थपरो यथा  
६।०२५।०२४अ नोत्सहत्य् अमृतो मोक्तुं युद्धे त्वाम् इति मैथिलि  
६।०२५।०२४च् सामात्यस्य नृशंसस्य निश्चयो ह्य् एष वर्तते  
६।०२५।०२५अ तद् एषा सुस्थिरा बुद्धिर् मृत्युलोभाद् उपस्थिता  
६।०२५।०२५च् भयान् न शक्तस् त्वां मोक्तुम् अनिरस्तस् तु संयुगे  
६।०२५।०२५ए राक्षसानां च सर्वेषाम् आत्मनश् च वधेन हि  
६।०२५।०२६अ निहत्य रावणं सङ्ख्ये सर्वथा निशितैः शरैः  
६।०२५।०२६च् प्रतिनेष्यति रामस् त्वाम् अयोध्याम् असितेक्षणे  
६।०२५।०२७अ एतस्मिन्न् अन्तरे शब्दो भेरीशङ्खसमाकुलः  
६।०२५।०२७च् श्रुतो वै सर्वसैन्यानां कम्पयन् धरणीतलम्  
६।०२५।०२८अ श्रुत्वा तु तं वानरसैन्यशब्दम्; लङ्कागता राक्षसराजभृत्याः  
६।०२५।०२८च् नष्टौजसो दैन्यपरीतचेष्टाः; श्रेयो न पश्यन्ति नृपस्य दोषैः  
६।०२६।००१अ तेन शङ्खविमिश्रेण भेरीशब्देन राघवः  
६।०२६।००१च् उपयतो महाबाहू रामः परपुरञ्जयः  
६।०२६।००२अ तं निनादं निशम्याथ रावणो राक्षसेश्वरः  
६।०२६।००२च् मुहूर्तं ध्यानम् आस्थाय सचिवान् अभ्युदैक्षत  
६।०२६।००३अ अथ तान् सचिवांस् तत्र सर्वान् आभाष्य रावणः  
६।०२६।००३च् सभां सन्नादयन् सर्वाम् इत्य् उवाच महाबलः  
६।०२६।००४अ तरणं सागरस्यापि विक्रमं बलसञ्चयम्  
६।०२६।००४च् यद् उक्तवन्तो रामस्य भवन्तस् तन् मया श्रुतम्  
६।०२६।००४ए भवतश् चाप्य् अहं वेद्मि युद्धे सत्यपराक्रमान्  
६।०२६।००५अ ततस् तु सुमहाप्राज्ञो माल्यवान् नाम राक्षसः  
६।०२६।००५च् रावणस्य वचः श्रुत्वा मातुः पैतामहो ऽब्रवीत्  
६।०२६।००६अ विद्यास्व् अभिविनीतो यो राजा राजन् नयानुगः  
६।०२६।००६च् स शास्ति चिरम् ऐश्वर्यम् अरींश् च कुरुते वशे  
६।०२६।००७अ सन्दधानो हि कालेन विगृह्णंश् चारिभिः सह  
६।०२६।००७च् स्वपक्षवर्धनं कुर्वन् महद् ऐश्वर्यम् अश्नुते  
६।०२६।००८अ हीयमानेन कर्तव्यो राज्ञा सन्धिः समेन च  
६।०२६।००८च् न शत्रुम् अवमन्येत ज्यायान् कुर्वीत विग्रहम्  
६।०२६।००९अ तन् मह्यं रोचते सन्धिः सह रामेण रावण  
६।०२६।००९च् यदर्थम् अभियुक्ताः स्म सीता तस्मै प्रदीयताम्  
६।०२६।०१०अ तस्य देवर्षयः सर्वे गन्धर्वाश् च जयैषिणः  
६।०२६।०१०च् विरोधं मा गमस् तेन सन्धिस् ते तेन रोचताम्  
६।०२६।०११अ असृजद् भगवान् पक्षौ द्वाव् एव हि पितामहः  
६।०२६।०११च् सुराणाम् असुराणां च धर्माधर्मौ तदाश्रयौ  
६।०२६।०१२अ धर्मो हि श्रूयते पक्षः सुराणां च महात्मनाम्  
६।०२६।०१२च् अधर्मो रक्षसं पक्षो ह्य् असुराणां च रावण  
६।०२६।०१३अ धर्मो वै ग्रसते ऽधर्मं ततः कृतम् अभूद् युगम्  
६।०२६।०१३च् अधर्मो ग्रसते धर्मं ततस् तिष्यः प्रवर्तते  
६।०२६।०१४अ तत् त्वया चरता लोकान् धर्मो विनिहतो महान्  
६।०२६।०१४च् अधर्मः प्रगृहीतश् च तेनास्मद्बलिनः परे  
६।०२६।०१५अ स प्रमादाद् विवृद्धस् ते ऽधर्मो ऽहिर् ग्रसते हि नः  
६।०२६।०१५च् विवर्धयति पक्षं च सुराणां सुरभावनः  
६।०२६।०१६अ विषयेषु प्रसक्तेन यत्किञ्चित्कारिणा त्वया  
६।०२६।०१६च् ऋषीणाम् अग्निकल्पानाम् उद्वेगो जनितो महान्  
६।०२६।०१६ए तेषां प्रभावो दुर्धर्षः प्रदीप्त इव पावकः  
६।०२६।०१७अ तपसा भावितात्मानो धर्मस्यानुग्रहे रताः  
६।०२६।०१७च् मुख्यैर् यज्ञैर् यजन्त्य् एते नित्यं तैस् तैर् द्विजातयः  
६।०२६।०१८अ जुह्वत्य् अग्नींश् च विधिवद् वेदांश् चोच्चैर् अधीयते  
६।०२६।०१८च् अभिभूय च रक्षांसि ब्रह्मघोषान् उदैरयन्  
६।०२६।०१८ए दिशो विप्रद्रुताः सर्वे स्तनयित्नुर् इवोष्णगे  
६।०२६।०१९अ ऋषीणाम् अग्निकल्पानाम् अग्निहोत्रसमुत्थितः  
६।०२६।०१९च् आदत्ते रक्षसां तेजो धूमो व्याप्य दिशो दश  
६।०२६।०२०अ तेषु तेषु च देशेषु पुण्येषु च दृढव्रतैः  
६।०२६।०२०च् चर्यमाणं तपस् तीव्रं सन्तापयति राक्षसान्  
६।०२६।०२१अ उत्पातान् विविधान् दृष्ट्वा घोरान् बहुविधांस् तथा  
६।०२६।०२१च् विनाशम् अनुपश्यामि सर्वेषां रक्षसाम् अहम्  
६।०२६।०२२अ खराभिस् तनिता घोरा मेघाः प्रतिभयङ्करः  
६।०२६।०२२च् शोणितेनाभिवर्षन्ति लङ्काम् उष्णेन सर्वतः  
६।०२६।०२३अ रुदतां वाहनानां च प्रपतन्त्य् अस्रबिन्दवः  
६।०२६।०२३च् ध्वजा ध्वस्ता विवर्णाश् च न प्रभान्ति यथापुरम्  
६।०२६।०२४अ व्याला गोमायवो गृध्रा वाशन्ति च सुभैरवम्  
६।०२६।०२४च् प्रविश्य लङ्काम् अनिशं समवायांश् च कुर्वते  
६।०२६।०२५अ कालिकाः पाण्डुरैर् दन्तैः प्रहसन्त्य् अग्रतः स्थिताः  
६।०२६।०२५च् स्त्रियः स्वप्नेषु मुष्णन्त्यो गृहाणि प्रतिभाष्य च  
६।०२६।०२६अ गृहाणां बलिकर्माणि श्वानः पर्युपभुञ्जते  
६।०२६।०२६च् खरा गोषु प्रजायन्ते मूषिका नकुलैः सह  
६।०२६।०२७अ मार्जारा द्वीपिभिः सार्धं सूकराः शुनकैः सह  
६।०२६।०२७च् किन्नरा राक्षसैश् चापि समेयुर् मानुषैः सह  
६।०२६।०२८अ पाण्डुरा रक्तपादाश् च विहगाः कालचोदिताः  
६।०२६।०२८च् राक्षसानां विनाशाय कपोता विचरन्ति च  
६।०२६।०२९अ चीकी कूचीति वाशन्त्यः शारिका वेश्मसु स्थिताः  
६।०२६।०२९च् पतन्ति ग्रथिताश् चापि निर्जिताः कलहैषिणः  
६।०२६।०३०अ करालो विकटो मुण्डः पुरुषः कृष्णपिङ्गलः  
६।०२६।०३०च् कालो गृहाणि सर्वेषां काले काले ऽन्ववेक्षते  
६।०२६।०३०ए एतान्य् अन्यानि दुष्टानि निमित्तान्य् उत्पतन्ति च  
६।०२६।०३१अ विष्णुं मन्यामहे रामं मानुषं देहम् आस्थितम्  
६।०२६।०३१च् न हि मानुषमात्रो ऽसौ राघवो दृढविक्रमः  
६।०२६।०३२अ येन बद्धः समुद्रस्य स सेतुः परमाद्भुतः  
६।०२६।०३२च् कुरुष्व नरराजेन सन्धिं रामेण रावण  
६।०२६।०३३अ इदं वचस् तत्र निगद्य माल्यवन्; परीक्ष्य रक्षोऽधिपतेर् मनः पुनः  
६।०२६।०३३च् अनुत्तमेषूत्तमपौरुषो बली; बभूव तूष्णीं समवेक्ष्य रावणम्  
६।०२७।००१अ तत् तु माल्यवतो वाक्यं हितम् उक्तं दशाननः  
६।०२७।००१च् न मर्षयति दुष्टात्मा कालस्य वशम् आगतः  
६।०२७।००२अ स बद्ध्वा भ्रुकुटिं वक्त्रे क्रोधस्य वशम् आगतः  
६।०२७।००२च् अमर्षात् परिवृत्ताक्षो माल्यवन्तम् अथाब्रवीत्  
६।०२७।००३अ हितबुद्ध्या यद् अहितं वचः परुषम् उच्यते  
६।०२७।००३च् परपक्षं प्रविश्यैव नैतच् छ्रोत्रगतं मम  
६।०२७।००४अ मानुषं कृपणं रामम् एकं शाखामृगाश्रयम्  
६।०२७।००४च् समर्थं मन्यसे केन त्यक्तं पित्रा वनालयम्  
६।०२७।००५अ रक्षसाम् ईश्वरं मां च देवतानां भयङ्करम्  
६।०२७।००५च् हीनं मां मन्यसे केन अहीनं सर्वविक्रमैः  
६।०२७।००६अ वीरद्वेषेण वा शङ्के पक्षपातेन वा रिपोः  
६।०२७।००६च् त्वयाहं परुषाण्य् उक्तः परप्रोत्साहनेन वा  
६।०२७।००७अ प्रभवन्तं पदस्थं हि परुषं को ऽह्बिधास्यति  
६।०२७।००७च् पण्डितः शास्त्रतत्त्वज्ञो विना प्रोत्साहनाद् रिपोः  
६।०२७।००८अ आनीय च वनात् सीतां पद्महीनाम् इव श्रियम्  
६।०२७।००८च् किमर्थं प्रतिदास्यामि राघवस्य भयाद् अहम्  
६।०२७।००९अ वृतं वानरकोटीभिः ससुग्रीवं सलक्ष्मणम्  
६।०२७।००९च् पश्य कैश् चिद् अहोभिस् त्वं राघवं निहतं मया  
६।०२७।०१०अ द्वन्द्वे यस्य न तिष्ठन्ति दैवतान्य् अपि संयुगे  
६।०२७।०१०च् स कस्माद् रावणो युद्धे भयम् आहारयिष्यति  
६।०२७।०११अ द्विधा भज्येयम् अप्य् एवं न नमेयं तु कस्य चित्  
६।०२७।०११च् एष मे सहजो दोषः स्वभावो दुरतिक्रमः  
६।०२७।०१२अ यदि तावत् समुद्रे तु सेतुर् बद्धो यदृच्छया  
६।०२७।०१२च् रामेण विस्मयः को ऽत्र येन ते भयम् आगतम्  
६।०२७।०१३अ स तु तीर्त्वार्णवं रामः सह वानरसेनया  
६।०२७।०१३च् प्रतिजानामि ते सत्यं न जीवन् प्रतियास्यति  
६।०२७।०१४अ एवं ब्रुवाणं संरब्धं रुष्टं विज्ञाय रावणम्  
६।०२७।०१४च् व्रीडितो माल्यवान् वाक्यं नोत्तरं प्रत्यपद्यत  
६।०२७।०१५अ जयाशिषा च राजानं वर्धयित्वा यथोचितम्  
६।०२७।०१५च् माल्यवान् अभ्यनुज्ञातो जगाम स्वं निवेशनम्  
६।०२७।०१६अ रावणस् तु सहामात्यो मन्त्रयित्वा विमृश्य च  
६।०२७।०१६च् लङ्कायाम् अतुलां गुप्तिं कारयाम् आस राक्षसः  
६।०२७।०१७अ व्यादिदेश च पूर्वस्यां प्रहस्तं द्वारि राक्षसं  
६।०२७।०१७च् दक्षिणस्यां महावीर्यौ महापार्श्व महोदरौ  
६।०२७।०१८अ पश्चिमायाम् अथो द्वारि पुत्रम् इन्द्रजितं तथा  
६।०२७।०१८च् व्यादिदेश महामायं राक्षसैर् बहुभिर् वृतम्  
६।०२७।०१९अ उत्तरस्यां पुरद्वारि व्यादिश्य शुकसारणौ  
६।०२७।०१९च् स्वयं चात्र भविष्यामि मन्त्रिणस् तान् उवाच ह  
६।०२७।०२०अ राक्षसं तु विरूपाक्षं महावीर्यपराक्रमम्  
६।०२७।०२०च् मध्यमे ऽस्थापयद् गुल्मे बहुभिः सह राक्षसैः  
६।०२७।०२१अ एवंविधानं लङ्कायां कृत्वा राक्षसपुङ्गवः  
६।०२७।०२१च् मेने कृतार्थम् आत्मानं कृतान्तवशम् आगतः  
६।०२७।०२२अ विसर्जयाम् आस ततः स मन्त्रिणो; विधानम् आज्ञाप्य पुरस्य पुष्कलम्  
६।०२७।०२२च् जयाशिषा मन्त्रगणेन पूजितो; विवेश सो ऽन्तःपुरम् ऋद्धिमन् महत्  
६।०२८।००१अ नरवानरराजौ तौ स च वायुसुतः कपिः  
६।०२८।००१च् जाम्बवान् ऋक्षराजश् च राक्षसश् च विभीषणः  
६।०२८।००२अ अङ्गदो वालिपुत्रश् च सौमित्रिः शरभः कपिः  
६।०२८।००२च् सुषेणः सहदायादो मैन्दो द्विविद एव च  
६।०२८।००३अ गजो गवाक्षो कुमुदो नलो ऽथ पनसस् तथा  
६।०२८।००३च् अमित्रविषयं प्राप्ताः समवेताः समर्थयन्  
६।०२८।००४अ इयं सा लक्ष्यते लङ्का पुरी रावणपालिता  
६।०२८।००४च् सासुरोरगगन्धर्वैर् अमरैर् अपि दुर्जया  
६।०२८।००५अ कार्यसिद्धिं पुरस्कृत्य मन्त्रयध्वं विनिर्णये  
६।०२८।००५च् नित्यं सन्निहितो ह्य् अत्र रावणो राक्षसाधिपः  
६।०२८।००६अ तथा तेषु ब्रुवाणेषु रावणावरजो ऽब्रवीत्  
६।०२८।००६च् वाक्यम् अग्राम्यपदवत् पुष्कलार्थं विभीषणः  
६।०२८।००७अ अनलः शरभश् चैव सम्पातिः प्रघसस् तथा  
६।०२८।००७च् गत्वा लङ्कां ममामात्याः पुरीं पुनर् इहागताः  
६।०२८।००८अ भूत्वा शकुनयः सर्वे प्रविष्टाश् च रिपोर् बलम्  
६।०२८।००८च् विधानं विहितं यच् च तद् दृष्ट्वा समुपस्थिताः  
६।०२८।००९अ संविधानं यथाहुस् ते रावणस्य दुरात्मनः  
६।०२८।००९च् राम तद् ब्रुवतः सर्वं यथातथ्येन मे शृणु  
६।०२८।०१०अ पूर्वं प्रहस्तः सबलो द्वारम् आसाद्य तिष्ठति  
६।०२८।०१०च् दक्षिणं च महावीर्यौ महापार्श्वमहोदरौ  
६।०२८।०११अ इन्द्रजित् पश्चिमद्वारं राक्षसैर् बहुभिर् वृतः  
६।०२८।०११च् पट्टसासिधनुष्मद्भिः शूलमुद्गरपाणिभिः  
६।०२८।०१२अ नानाप्रहरणैः शूरैर् आवृतो रावणात्मजः  
६।०२८।०१२च् राक्षसानां सहस्रैस् तु बहुभिः शस्त्रपाणिभिः  
६।०२८।०१३अ युक्तः परमसंविग्नो राक्षसैर् बहुभिर् वृतः  
६।०२८।०१३च् उत्तरं नगरद्वारं रावणः स्वयम् आस्थितः  
६।०२८।०१४अ विरूपाक्षस् तु महता शूलखड्गधनुष्मता  
६।०२८।०१४च् बलेन राक्षसैः सार्धं मध्यमं गुल्मम् आस्थितः  
६।०२८।०१५अ एतान् एवंविधान् गुल्मांल् लङ्कायां समुदीक्ष्य ते  
६।०२८।०१५च् मामकाः सचिवाः सर्वे शीघ्रं पुनर् इहागताः  
६।०२८।०१६अ गजानां च सहस्रं च रथानाम् अयुतं पुरे  
६।०२८।०१६च् हयानाम् अयुते द्वे च साग्रकोटी च रक्षसाम्  
६।०२८।०१७अ विक्रान्ता बलवन्तश् च संयुगेष्व् आततायिनः  
६।०२८।०१७च् इष्टा राक्षसराजस्य नित्यम् एते निशाचराः  
६।०२८।०१८अ एकैकस्यात्र युद्धार्थे राक्षसस्य विशां पते  
६।०२८।०१८च् परिवारः सहस्राणां सहस्रम् उपतिष्ठते  
६।०२८।०१९अ एतां प्रवृत्तिं लङ्कायां मन्त्रिप्रोक्तं विभीषणः  
६।०२८।०१९च् रामं कमलपत्राक्षम् इदम् उत्तरम् अब्रवीत्  
६।०२८।०२०अ कुबेरं तु यदा राम रावणः प्रत्ययुध्यत  
६।०२८।०२०च् षष्टिः शतसहस्राणि तदा निर्यान्ति राक्षसाः  
६।०२८।०२१अ पराक्रमेण वीर्येण तेजसा सत्त्वगौरवात्  
६।०२८।०२१च् सदृशा यो ऽत्र दर्पेण रावणस्य दुरात्मनः  
६।०२८।०२२अ अत्र मन्युर् न कर्तव्यो रोषये त्वां न भीषये  
६।०२८।०२२च् समर्थो ह्य् असि वीर्येण सुराणाम् अपि निग्रहे  
६।०२८।०२३अ तद् भवांश् चतुरङ्गेण बलेन महता वृतः  
६।०२८।०२३च् व्यूह्येदं वानरानीकं निर्मथिष्यसि रावणम्  
६।०२८।०२४अ रावणावरजे वाक्यम् एवं ब्रुवति राघवः  
६।०२८।०२४च् शत्रूणां प्रतिघातार्थम् इदं वचनम् अब्रवीत्  
६।०२८।०२५अ पूर्वद्वारे तु लङ्काया नीलो वानरपुङ्गवः  
६।०२८।०२५च् प्रहस्तं प्रतियोद्धा स्याद् वानरैर् बहुभिर् वृतः  
६।०२८।०२६अ अङ्गदो वालिपुत्रस् तु बलेन महता वृतः  
६।०२८।०२६च् दक्षिणे बाधतां द्वारे महापार्श्वमहोदरौ  
६।०२८।०२७अ हनूमान् पश्चिमद्वारं निपीड्य पवनात्मजः  
६।०२८।०२७च् प्रविशत्व् अप्रमेयात्मा बहुभिः कपिभिर् वृतः  
६।०२८।०२८अ दैत्यदानवसङ्घानाम् ऋषीणां च महात्मनाम्  
६।०२८।०२८च् विप्रकारप्रियः क्षुद्रो वरदानबलान्वितः  
६।०२८।०२९अ परिक्रामति यः सर्वांल् लोकान् सन्तापयन् प्रजाः  
६।०२८।०२९च् तस्याहं राक्षसेन्द्रस्य स्वयम् एव वधे धृतः  
६।०२८।०३०अ उत्तरं नगरद्वारम् अहं सौमित्रिणा सह  
६।०२८।०३०च् निपीड्याभिप्रवेक्ष्यामि सबलो यत्र रावणः  
६।०२८।०३१अ वानरेन्द्रश् च बलवान् ऋक्षराजश् च जाम्बवान्  
६।०२८।०३१च् राक्षसेन्द्रानुजश् चैव गुल्मे भवतु मध्यमे  
६।०२८।०३२अ न चैव मानुषं रूपं कार्यं हरिभिर् आहवे  
६।०२८।०३२च् एषा भवतु नः सञ्ज्ञा युद्धे ऽस्मिन् वानरे बले  
६।०२८।०३३अ वानरा एव निश्चिह्नं स्वजने ऽस्मिन् भविष्यति  
६।०२८।०३३च् वयं तु मानुषेणैव सप्त योत्स्यामहे परान्  
६।०२८।०३४अ अहम् एव सह भ्रात्रा लक्ष्मणेन महौजसा  
६।०२८।०३४च् आत्मना पञ्चमश् चायं सखा मम विभीषणः  
६।०२८।०३५अ स रामः कार्यसिद्ध्यर्थम् एवम् उक्त्वा विभीषणम्  
६।०२८।०३५च् सुवेलारोहणे बुद्धिं चकार मतिमान् मतिम्  
६।०२८।०३६अ ततस् तु रामो महता बलेन; प्रच्छाद्य सर्वां पृथिवीं महात्मा  
६।०२८।०३६च् प्रहृष्टरूपो ऽभिजगाम लङ्काम्; कृत्वा मतिं सो ऽरिवधे महात्मा  
६।०२९।००१अ स तु कृत्वा सुवेलस्य मतिम् आरोहणं प्रति  
६।०२९।००१च् लक्ष्मणानुगतो रामः सुग्रीवम् इदम् अब्रवीत्  
६।०२९।००२अ विभीषणं च धर्मज्ञम् अनुरक्तं निशाचरम्  
६।०२९।००२च् मन्त्रज्ञं च विधिज्ञं च श्लक्ष्णया परया गिरा  
६।०२९।००३अ सुवेलं साधु शैलेन्द्रम् इमं धातुशतैश् चितम्  
६।०२९।००३च् अध्यारोहामहे सर्वे वत्स्यामो ऽत्र निशाम् इमाम्  
६।०२९।००४अ लङ्कां चालोकयिष्यामो निलयं तस्य रक्षसः  
६।०२९।००४च् येन मे मरणान्ताय हृता भार्या दुरात्मना  
६।०२९।००५अ येन धर्मो न विज्ञातो न वृत्तं न कुलं तथा  
६।०२९।००५च् राक्षस्या नीचया बुद्ध्या येन तद् गर्हितं कृतम्  
६।०२९।००६अ यस्मिन् मे वर्धते रोषः कीर्तिते राक्षसाधमे  
६।०२९।००६च् यस्यापराधान् नीचस्य वधं द्रक्ष्यामि रक्षसाम्  
६।०२९।००७अ एको हि कुरुते पापं कालपाशवशं गतः  
६।०२९।००७च् नीचेनात्मापचारेण कुलं तेन विनश्यति  
६।०२९।००८अ एवं सम्मन्त्रयन्न् एव सक्रोधो रावणं प्रति  
६।०२९।००८च् रामः सुवेलं वासाय चित्रसानुम् उपारुहत्  
६।०२९।००९अ पृष्ठतो लक्ष्मण चैनम् अन्वगच्छत् समाहितः  
६।०२९।००९च् सशरं चापम् उद्यम्य सुमहद् विक्रमे रतः  
६।०२९।०१०अ तम् अन्वरोहत् सुग्रीवः सामात्यः सविभीषणः  
६।०२९।०१०च् हनूमान् अङ्गदो नीलो मैन्दो द्विविद एव च  
६।०२९।०११अ गजो गवाक्षो गवयः शरभो गन्धमादनः  
६।०२९।०११च् पनसः कुमुदश् चैव हरो रम्भश् च यूथपः  
६।०२९।०१२अ एते चान्ये च बहवो वानराः शीघ्रगामिनः  
६।०२९।०१२च् ते वायुवेगप्रवणास् तं गिरिं गिरिचारिणः  
६।०२९।०१२ए अध्यारोहन्त शतशः सुवेलं यत्र राघवः  
६।०२९।०१३अ ते त्व् अदीर्घेण कालेन गिरिम् आरुह्य सर्वतः  
६।०२९।०१३च् ददृशुः शिखरे तस्य विषक्ताम् इव खे पुरीम्  
६।०२९।०१४अ तां शुभां प्रवरद्वारां प्राकारवरशोभिताम्  
६।०२९।०१४च् लङ्कां राक्षससम्पूर्णां ददृशुर् हरियूथपाः  
६।०२९।०१५अ प्राकारचयसंस्थैश् च तथा नीलैर् निशाचरैः  
६।०२९।०१५च् ददृशुस् ते हरिश्रेष्ठाः प्राकारम् अपरं कृतम्  
६।०२९।०१६अ ते दृष्ट्वा वानराः सर्वे राक्षसान् युद्धकाङ्क्षिणः  
६।०२९।०१६च् मुमुचुर् विपुलान् नादांस् तत्र रामस्य पश्यतः  
६।०२९।०१७अ ततो ऽस्तम् अगमत् सूर्यः सन्ध्यया प्रतिरञ्जितः  
६।०२९।०१७च् पूर्णचन्द्रप्रदीपा च क्षपा समभिवर्तते  
६।०२९।०१८अ ततः स रामो हरिवाहिनीपतिर्; विभीषणेन प्रतिनन्द्य सत्कृतः  
६।०२९।०१८च् सलक्ष्मणो यूथपयूथसंवृतः; सुवेल पृष्ठे न्यवसद् यथासुखम्  
६।०३०।००१अ तां रात्रिम् उषितास् तत्र सुवेले हरिपुङ्गवाः  
६।०३०।००१च् लङ्कायां ददृशुर् वीरा वनान्य् उपवनानि च  
६।०३०।००२अ समसौम्यानि रम्याणि विशालान्य् आयतानि च  
६।०३०।००२च् दृष्टिरम्याणि ते दृष्ट्वा बभूवुर् जातविस्मयाः  
६।०३०।००३अ चम्पकाशोकपुन्नागसालतालसमाकुला  
६।०३०।००३च् तमालवनसञ्छन्ना नागमालासमावृता  
६।०३०।००४अ हिन्तालैर् अर्जुनैर् नीपैः सप्तपर्णैश् च पुष्पितैः  
६।०३०।००४च् तिलकैः कर्णिकारैश् च पटालैश् च समन्ततः  
६।०३०।००५अ शुशुभे पुष्पिताग्रैश् च लतापरिगतैर् द्रुमैः  
६।०३०।००५च् लङ्का बहुविधैर् दिव्यैर् यथेन्द्रस्यामरावती  
६।०३०।००६अ विचित्रकुसुमोपेतै रक्तकोमलपल्लवैः  
६।०३०।००६च् शाद्वलैश् च तथा नीलैश् चित्राभिर् वनराजिभिः  
६।०३०।००७अ गन्धाढ्यान्य् अभिरम्याणि पुष्पाणि च फलानि च  
६।०३०।००७च् धारयन्त्य् अगमास् तत्र भूषणानीव मानवाः  
६।०३०।००८अ तच् चैत्ररथसङ्काशं मनोज्ञं नन्दनोपमम्  
६।०३०।००८च् वनं सर्वर्तुकं रम्यं शुशुभे षट्पदायुतम्  
६।०३०।००९अ नत्यूहकोयष्टिभकैर् नृत्यमानैश् च बर्हिभिः  
६।०३०।००९च् रुतं परभृतानां च शुश्रुवे वननिर्झरे  
६।०३०।०१०अ नित्यमत्तविहङ्गानि भ्रमराचरितानि च  
६।०३०।०१०च् कोकिलाकुलषण्डानि विहगाभिरुतानि च  
६।०३०।०११अ भृङ्गराजाभिगीतानि भ्रमरैः सेवितानि च  
६।०३०।०११च् कोणालकविघुष्टानि सारसाभिरुतानि च  
६।०३०।०१२अ विविशुस् ते ततस् तानि वनान्य् उपवनानि च  
६।०३०।०१२च् हृष्टाः प्रमुदिता वीरा हरयः कामरूपिणः  
६।०३०।०१३अ तेषां प्रविशतां तत्र वानराणां महौजसाम्  
६।०३०।०१३च् पुष्पसंसर्गसुरभिर् ववौ घ्राणसुखो ऽनिलः  
६।०३०।०१४अ अन्ये तु हरिवीराणां यूथान् निष्क्रम्य यूथपाः  
६।०३०।०१४च् सुग्रीवेणाभ्यनुज्ञाता लङ्कां जग्मुः पताकिनीम्  
६।०३०।०१५अ वित्रासयन्तो विहगांस् त्रासयन्तो मृगद्विपान्  
६।०३०।०१५च् कम्पयन्तश् च तां लङ्कां नादैः स्वैर् नदतां वराः  
६।०३०।०१६अ कुर्वन्तस् ते महावेगा महीं चारणपीडिताम्  
६।०३०।०१६च् रजश् च सहसैवोर्ध्वं जगाम चरणोद्धतम्  
६।०३०।०१७अ ऋक्षाः सिंहा वराहाश् च महिषा वारणा मृगाः  
६।०३०।०१७च् तेन शब्देन वित्रस्ता जग्मुर् भीता दिशो दश  
६।०३०।०१८अ शिखरं तु त्रिकूटस्य प्रांशु चैकं दिविस्पृशम्  
६।०३०।०१८च् समन्तात् पुष्पसञ्छन्नं महारजतसन्निभम्  
६।०३०।०१९अ शतयोजनविस्तीर्णं विमलं चारुदर्शनम्  
६।०३०।०१९च् श्लक्ष्णं श्रीमन् महच् चैव दुष्प्रापं शकुनैर् अपि  
६।०३०।०२०अ मनसापि दुरारोहं किं पुनः कर्मणा जनैः  
६।०३०।०२०च् निविष्टा तत्र शिखरे लङ्का रावणपालिता  
६।०३०।०२१अ सा पुरी गोपुरैर् उच्चैः पाण्डुराम्बुदसन्निभैः  
६।०३०।०२१च् काञ्चनेन च सालेन राजतेन च शोभिता  
६।०३०।०२२अ प्रासादैश् च विमानैश् च लङ्का परमभूषिता  
६।०३०।०२२च् घनैर् इवातपापाये मध्यमं वैष्णवं पदम्  
६।०३०।०२३अ यस्यां स्तम्भसहस्रेण प्रासादः समलङ्कृतः  
६।०३०।०२३च् कैलासशिखराकारो दृश्यते खम् इवोल्लिखन्  
६।०३०।०२४अ चैत्यः स राक्षसेन्द्रस्य बभूव पुरभूषणम्  
६।०३०।०२४च् शतेन रक्षसां नित्यं यः समग्रेण रक्ष्यते  
६।०३०।०२५अ तां समृद्धां समृद्धार्थो लक्ष्मीवांल् लक्ष्मणाग्रजः  
६।०३०।०२५च् रावणस्य पुरीं रामो ददर्श सह वानरैः  
६।०३०।०२६अ तां रत्नपूर्णां बहुसंविधानाम्; प्रासादमालाभिर् अलङ्कृतां च  
६।०३०।०२६च् पुरीं महायन्त्रकवाटमुख्याम्; ददर्श रामो महता बलेन  
६।०३१।००१अ अथ तस्मिन् निमित्तानि दृष्ट्वा लक्ष्मणपूर्वजः  
६।०३१।००१च् लक्ष्मणं लक्ष्मिसम्पन्नम् इदं वचनम् अब्रवीत्  
६।०३१।००२अ परिगृह्योदकं शीतं वनानि फलवन्ति च  
६।०३१।००२च् बलौघं संविभज्येमं व्यूह्य तिष्ठेम लक्ष्मण  
६।०३१।००३अ लोकक्षयकरं भीमं भयं पश्याम्य् उपस्थितम्  
६।०३१।००३च् निबर्हणं प्रवीराणाम् ऋक्षवानररक्षसाम्  
६।०३१।००४अ वाताश् च परुषं वान्ति कम्पते च वसुन्धरा  
६।०३१।००४च् पर्वताग्राणि वेपन्ते पतन्ति धरणीधराः  
६।०३१।००५अ मेघाः क्रव्यादसङ्काशाः परुषाः परुषस्वनाः  
६।०३१।००५च् क्रूराः क्रूरं प्रवर्षन्ति मिश्रं शोणितबिन्दुभिः  
६।०३१।००६अ रक्तचन्दनसङ्काशा सन्ध्यापरमदारुणा  
६।०३१।००६च् ज्वलच् च निपतत्य् एतद् आदित्याद् अग्निमण्डलम्  
६।०३१।००७अ आदित्यम् अभिवाश्यन्ते जनयन्तो महद् भयम्  
६।०३१।००७च् दीना दीनस्वरा घोरा अप्रशस्ता मृगद्विजाः  
६।०३१।००८अ रजन्याम् अप्रकाशश् च सन्तापयति चन्द्रमाः  
६।०३१।००८च् कृष्णरक्तांशुपर्यन्तो यथा लोकस्य सङ्क्षये  
६।०३१।००९अ ह्रस्वो रूक्षो ऽप्रशस्तश् च परिवेषः सुलोहितः  
६।०३१।००९च् आदित्यमण्डले नीलं लक्ष्म लक्ष्मण दृश्यते  
६।०३१।०१०अ दृश्यन्ते न यथावच् च नक्षत्राण्य् अभिवर्तते  
६।०३१।०१०च् युगान्तम् इव लोकस्य पश्य लक्ष्मण शंसति  
६।०३१।०११अ काकाः श्येनास् तथा गृध्रा नीचैः परिपतन्ति च  
६।०३१।०११च् शिवाश् चाप्य् अशिवा वाचः प्रवदन्ति महास्वनाः  
६।०३१।०१२अ क्षिप्रम् अद्य दुराधर्षां पुरीं रावणपालिताम्  
६।०३१।०१२च् अभियाम जवेनैव सर्वतो हरिभिर् वृताः  
६।०३१।०१३अ इत्य् एवं तु वदन् वीरो लक्ष्मणं लक्ष्मणाग्रजः  
६।०३१।०१३च् तस्माद् अवातरच् छीघ्रं पर्वताग्रान् महाबलः  
६।०३१।०१४अ अवतीर्य तु धर्मात्मा तस्माच् छैलात् स राघवः  
६।०३१।०१४च् परैः परमदुर्धर्षं ददर्श बलम् आत्मनः  
६।०३१।०१५अ सन्नह्य तु ससुग्रीवः कपिराजबलं महत्  
६।०३१।०१५च् कालज्ञो राघवः काले संयुगायाभ्यचोदयत्  
६।०३१।०१६अ ततः काले महाबाहुर् बलेन महता वृतः  
६।०३१।०१६च् प्रस्थितः पुरतो धन्वी लङ्काम् अभिमुखः पुरीम्  
६।०३१।०१७अ तं विभीषण सुग्रीवौ हनूमाञ् जाम्बवान् नलः  
६।०३१।०१७च् ऋक्षराजस् तथा नीलो लक्ष्मणश् चान्ययुस् तदा  
६।०३१।०१८अ ततः पश्चात् सुमहती पृतनर्क्षवनौकसाम्  
६।०३१।०१८च् प्रच्छाद्य महतीं भूमिम् अनुयाति स्म राघवम्  
६।०३१।०१९अ शैलशृङ्गाणि शतशः प्रवृद्धांश् च महीरुहाम्  
६।०३१।०१९च् जगृहुः कुञ्जरप्रख्या वानराः परवारणाः  
६।०३१।०२०अ तौ त्व् अदीर्घेण कालेन भ्रातरौ रामलक्ष्मणौ  
६।०३१।०२०च् रावणस्य पुरीं लङ्काम् आसेदतुर् अरिन्दमौ  
६।०३१।०२१अ पताकामालिनीं रम्याम् उद्यानवनशोभिताम्  
६।०३१।०२१च् चित्रवप्रां सुदुष्प्रापाम् उच्चप्राकारतोरणाम्  
६।०३१।०२२अ तां सुरैर् अपि दुर्धर्षां रामवाक्यप्रचोदिताः  
६।०३१।०२२च् यथानिदेशं सम्पीड्य न्यविशन्त वनौकसः  
६।०३१।०२३अ लङ्कायास् तूत्तरद्वारं शैलशृङ्गम् इवोन्नतम्  
६।०३१।०२३च् रामः सहानुजो धन्वी जुगोप च रुरोध च  
६।०३१।०२४अ लङ्काम् उपनिविष्टश् च रामो दशरथात्मजः  
६।०३१।०२४च् लक्ष्मणानुचरो वीरः पुरीं रावणपालिताम्  
६।०३१।०२५अ उत्तरद्वारम् आसाद्य यत्र तिष्ठति रावणः  
६।०३१।०२५च् नान्यो रामाद् धि तद् द्वारं समर्थः परिरक्षितुम्  
६।०३१।०२६अ रावणाधिष्ठितं भीमं वरुणेनेव सागरम्  
६।०३१।०२६च् सायुधौ राक्षसैर् भीमैर् अभिगुप्तं समन्ततः  
६।०३१।०२६ए लघूनां त्रासजननं पातालम् इव दानवैः  
६।०३१।०२७अ विन्यस्तानि च योधानां बहूनि विविधानि च  
६।०३१।०२७च् ददर्शायुधजालानि तथैव कवचानि च  
६।०३१।०२८अ पूर्वं तु द्वारम् आसाद्य नीलो हरिचमूपतिः  
६।०३१।०२८च् अतिष्ठत् सह मैन्देन द्विविदेन च वीर्यवान्  
६।०३१।०२९अ अङ्गदो दक्षिणद्वारं जग्राह सुमहाबलः  
६।०३१।०२९च् ऋषभेण गवाक्षेण गजेन गवयेन च  
६।०३१।०३०अ हनूमान् पश्चिमद्वारं ररक्ष बलवान् कपिः  
६।०३१।०३०च् प्रमाथि प्रघसाभ्यां च वीरैर् अन्यैश् च सङ्गतः  
६।०३१।०३१अ मध्यमे च स्वयं गुल्मे सुग्रीवः समतिष्ठत  
६।०३१।०३१च् सह सर्वैर् हरिश्रेष्ठैः सुपर्णश्वसनोपमैः  
६।०३१।०३२अ वानराणां तु षट्त्रिंशत् कोट्यः प्रख्यातयूथपाः  
६।०३१।०३२च् निपीड्योपनिविष्टाश् च सुग्रीवो यत्र वानरः  
६।०३१।०३३अ शासनेन तु रामस्य लक्ष्मणः सविभीषणः  
६।०३१।०३३च् द्वारे द्वारे हरीणां तु कोटिं कोटिं न्यवेशयत्  
६।०३१।०३४अ पश्चिमेन तु रामस्य सुग्रीवः सह जाम्बवान्  
६।०३१।०३४च् अदूरान् मध्यमे गुल्मे तस्थौ बहुबलानुगः  
६।०३१।०३५अ ते तु वानरशार्दूलाः शार्दूला इव दंष्ट्रिणः  
६।०३१।०३५च् गृहीत्वा द्रुमशैलाग्रान् हृष्टा युद्धाय तस्थिरे  
६।०३१।०३६अ सर्वे विकृतलाङ्गूलाः सर्वे दंष्ट्रानखायुधाः  
६।०३१।०३६च् सर्वे विकृतचित्राङ्गाः सर्वे च विकृताननाः  
६।०३१।०३७अ दशनागबलाः के चित् के चिद् दशगुणोत्तराः  
६।०३१।०३७च् के चिन् नागसहस्रस्य बभूवुस् तुल्यविक्रमाः  
६।०३१।०३८अ सन्ति चौघा बलाः के चित् के चिच् छतगुणोत्तराः  
६।०३१।०३८च् अप्रमेयबलाश् चान्ये तत्रासन् हरियूथपाः  
६।०३१।०३९अ अद्भुतश् च विचित्रश् च तेषाम् आसीत् समागमः  
६।०३१।०३९च् तत्र वानरसैन्यानां शलभानाम् इवोद्गमः  
६।०३१।०४०अ परिपूर्णम् इवाकाशं सञ्छन्नेव च मेदिनी  
६।०३१।०४०च् लङ्काम् उपनिविष्टैश् च सम्पतद्भिश् च वानरैः  
६।०३१।०४१अ शतं शतसहस्राणां पृथग् ऋक्षवनौकसाम्  
६।०३१।०४१च् लङ्का द्वाराण्य् उपाजग्मुर् अन्ये योद्धुं समन्ततः  
६।०३१।०४२अ आवृतः स गिरिः सर्वैस् तैः समन्तात् प्लवङ्गमैः  
६।०३१।०४२च् अयुतानां सहस्रं च पुरीं ताम् अभ्यवर्तत  
६।०३१।०४३अ वानरैर् बलवद्भिश् च बभूव द्रुमपाणिभिः  
६।०३१।०४३च् सर्वतः संवृता लङ्का दुष्प्रवेशापि वायुना  
६।०३१।०४४अ राक्षसा विस्मयं जग्मुः सहसाभिनिपीडिताः  
६।०३१।०४४च् वानरैर् मेघसङ्काशैः शक्रतुल्यपराक्रमैः  
६।०३१।०४५अ महाञ् शब्दो ऽभवत् तत्र बलौघस्याभिवर्ततः  
६।०३१।०४५च् सागरस्येव भिन्नस्य यथा स्यात् सलिलस्वनः  
६।०३१।०४६अ तेन शब्देन महता सप्राकारा सतोरणा  
६।०३१।०४६च् लङ्का प्रचलिता सर्वा सशैलवनकानना  
६।०३१।०४७अ रामलक्ष्मणगुप्ता सा सुग्रीवेण च वाहिनी  
६।०३१।०४७च् बभूव दुर्धर्षतरा सर्वैर् अपि सुरासुरैः  
६।०३१।०४८अ राघवः सन्निवेश्यैवं सैन्यं स्वं रक्षसां वधे  
६।०३१।०४८च् सम्मन्त्र्य मन्त्रिभिः सार्धं निश्चित्य च पुनः पुनः  
६।०३१।०४९अ आनन्तर्यम् अभिप्रेप्सुः क्रमयोगार्थतत्त्ववित्  
६।०३१।०४९च् विभीषणस्यानुमते राजधर्मम् अनुस्मरन्  
६।०३१।०४९ए अङ्गदं वालितनयं समाहूयेदम् अब्रवीत्  
६।०३१।०५०अ गत्वा सौम्य दशग्रीवं ब्रूहि मद्वचनात् कपे  
६।०३१।०५०च् लङ्घयित्वा पुरीं लङ्कां भयं त्यक्त्वा गतव्यथः  
६।०३१।०५१अ भ्रष्टश्रीकगतैश्वर्यमुमूर्षो नष्टचेतनः  
६।०३१।०५१च् ऋषीणां देवतानां च गन्धर्वाप्सरसां तथा  
६।०३१।०५२अ नागानाम् अथ यक्षाणां राज्ञां च रजनीचर  
६।०३१।०५२च् यच् च पापं कृतं मोहाद् अवलिप्तेन राक्षस  
६।०३१।०५३अ नूनम् अद्य गतो दर्पः स्वयम्भू वरदानजः  
६।०३१।०५३च् यस्य दण्डधरस् ते ऽहं दाराहरणकर्शितः  
६।०३१।०५३ए दण्डं धारयमाणस् तु लङ्काद्वरे व्यवस्थितः  
६।०३१।०५४अ पदवीं देवतानां च महर्षीणां च राक्षस  
६।०३१।०५४च् राजर्षीणां च सर्वेणां गमिष्यसि मया हतः  
६।०३१।०५५अ बलेन येन वै सीतां मायया राक्षसाधम  
६।०३१।०५५च् माम् अतिक्रामयित्वा त्वं हृतवांस् तद् विदर्शय  
६।०३१।०५६अ अराक्षसम् इमं लोकं कर्तास्मि निशितैः शरैः  
६।०३१।०५६च् न चेच् छरणम् अभ्येषि माम् उपादाय मैथिलीम्  
६।०३१।०५७अ धर्मात्मा रक्षसां श्रेष्ठः सम्प्राप्तो ऽयं विभीषणः  
६।०३१।०५७च् लङ्कैश्वर्यं ध्रुवं श्रीमान् अयं प्राप्नोत्य् अकण्टकम्  
६।०३१।०५८अ न हि राज्यम् अधर्मेण भोक्तुं क्षणम् अपि त्वया  
६।०३१।०५८च् शक्यं मूर्खसहायेन पापेनाविजितात्मना  
६।०३१।०५९अ युध्यस्व वा धृतिं कृत्वा शौर्यम् आलम्ब्य राक्षस  
६।०३१।०५९च् मच्छरैस् त्वं रणे शान्तस् ततः पूतो भविष्यसि  
६।०३१।०६०अ यद्य् आविशसि लोकांस् त्रीन् पक्षिभूतो मनोजवः  
६।०३१।०६०च् मम चक्षुष्पथं प्राप्य न जीवन् प्रतियास्यसि  
६।०३१।०६१अ ब्रवीमि त्वां हितं वाक्यं क्रियताम् और्ध्वदेकिकम्  
६।०३१।०६१च् सुदृष्टा क्रियतां लङ्का जीवितं ते मयि स्थितम्  
६।०३१।०६२अ इत्य् उक्तः स तु तारेयो रामेणाक्लिष्टकर्मणा  
६।०३१।०६२च् जगामाकाशम् आविश्य मूर्तिमान् इव हव्यवाट्  
६।०३१।०६३अ सो ऽतिपत्य मुहूर्तेन श्रीमान् रावणमन्दिरम्  
६।०३१।०६३च् ददर्शासीनम् अव्यग्रं रावणं सचिवैः सह  
६।०३१।०६४अ ततस् तस्याविदूरेण निपत्य हरिपुङ्गवः  
६।०३१।०६४च् दीप्ताग्निसदृशस् तस्थाव् अङ्गदः कनकाङ्गदः  
६।०३१।०६५अ तद् रामवचनं सर्वम् अन्यूनाधिकम् उत्तमम्  
६।०३१।०६५च् सामात्यं श्रावयाम् आस निवेद्यात्मानम् आत्मना  
६।०३१।०६६अ दूतो ऽहं कोसलेन्द्रस्य रामस्याक्लिष्टकर्मणः  
६।०३१।०६६च् वालिपुत्रो ऽङ्गदो नाम यदि ते श्रोत्रम् आगतः  
६।०३१।०६७अ आह त्वां राघवो रामः कौसल्यानन्दवर्धनः  
६।०३१।०६७च् निष्पत्य प्रतियुध्यस्व नृशंसं पुरुषाधम  
६।०३१।०६८अ हन्तास्मि त्वां सहामात्यं सपुत्रज्ञातिबान्धवम्  
६।०३१।०६८च् निरुद्विग्नास् त्रयो लोका भविष्यन्ति हते त्वयि  
६।०३१।०६९अ देवदानवयक्षाणां गन्धर्वोरगरक्षसाम्  
६।०३१।०६९च् शत्रुम् अद्योद्धरिष्यामि त्वाम् ऋषीणां च कण्टकम्  
६।०३१।०७०अ विभीषणस्य चैश्वर्यं भविष्यति हते त्वयि  
६।०३१।०७०च् न चेत् सत्कृत्य वैदेहीं प्रणिपत्य प्रदास्यसि  
६।०३१।०७१अ इत्य् एवं परुषं वाक्यं ब्रुवाणे हरिपुङ्गवे  
६।०३१।०७१च् अमर्षवशम् आपन्नो निशाचरगणेश्वरः  
६।०३१।०७२अ ततः स रोषताम्राक्षः शशास सचिवांस् तदा  
६।०३१।०७२च् गृह्यताम् एष दुर्मेधा वध्यताम् इति चासकृत्  
६।०३१।०७३अ रावणस्य वचः श्रुत्वा दीप्ताग्निसमतेजसः  
६।०३१।०७३च् जगृहुस् तं ततो घोराश् चत्वारो रजनीचराः  
६।०३१।०७४अ ग्राहयाम् आस तारेयः स्वयम् आत्मानम् आत्मना  
६।०३१।०७४च् बलं दर्शयितुं वीरो यातुधानगणे तदा  
६।०३१।०७५अ स तान् बाहुद्वये सक्तान् आदाय पतगान् इव  
६।०३१।०७५च् प्रासादं शैलसङ्काशम् उत्पापाताङ्गदस् तदा  
६।०३१।०७६अ ते ऽन्तरिक्षाद् विनिर्धूतास् तस्य वेगेन राक्षसाः  
६।०३१।०७६च् भुमौ निपतिताः सर्वे राक्षसेन्द्रस्य पश्यतः  
६।०३१।०७७अ ततः प्रासादशिखरं शैलशृङ्गम् इवोन्नतम्  
६।०३१।०७७च् तत् पफाल तदाक्रान्तं दशग्रीवस्य पश्यतः  
६।०३१।०७८अ भङ्क्त्वा प्रासादशिखरं नाम विश्राव्य चात्मनः  
६।०३१।०७८च् विनद्य सुमहानादम् उत्पपात विहायसा  
६।०३१।०७९अ रावणस् तु परं चक्रे क्रोधं प्रासादधर्षणात्  
६।०३१।०७९च् विनाशं चात्मनः पश्यन् निःश्वासपरमो ऽभवत्  
६।०३१।०८०अ रामस् तु बहुभिर् हृष्टैर् निनदद्भिः प्लवङ्गमैः  
६।०३१।०८०च् वृतो रिपुवधाकाङ्क्षी युद्धायैवाभ्यवर्तत  
६।०३१।०८१अ सुषेणस् तु महावीर्यो गिरिकूटोपमो हरिः  
६।०३१।०८१च् बहुभिः संवृतस् तत्र वानरैः कामरूपिभिः  
६।०३१।०८२अ चतुर्द्वाराणि सर्वाणि सुग्रीववचनात् कपिः  
६।०३१।०८२च् पर्याक्रमत दुर्धर्षो नक्षत्राणीव चन्द्रमाः  
६।०३१।०८३अ तेषाम् अक्षौहिणिशतं समवेक्ष्य वनौकसाम्  
६।०३१।०८३च् लङ्काम् उपनिविष्टानां सागरं चातिवर्तताम्  
६।०३१।०८४अ राक्षसा विस्मयं जग्मुस् त्रासं जग्मुस् तथापरे  
६।०३१।०८४च् अपरे समरोद्धर्षाद् धर्षम् एवोपपेदिरे  
६।०३१।०८५अ कृत्स्नं हि कपिभिर् व्याप्तं प्राकारपरिखान्तरम्  
६।०३१।०८५च् ददृशू राक्षसा दीनाः प्राकारं वानरीकृतम्  
६।०३१।०८६अ तस्मिन् महाभीषणके प्रवृत्ते; कोलाहले राक्षसराजधान्याम्  
६।०३१।०८६च् प्रगृह्य रक्षांसि महायुधानि; युगान्तवाता इव संविचेरुः  
६।०३२।००१अ ततस् ते राक्षसास् तत्र गत्वा रावणमन्दिरम्  
६।०३२।००१च् न्यवेदयन् पुरीं रुद्धां रामेण सह वानरैः  
६।०३२।००२अ रुद्धां तु नगरीं श्रुत्वा जातक्रोधो निशाचरः  
६।०३२।००२च् विधानं द्विगुणं श्रुत्वा प्रासादं सो ऽध्यरोहत  
६।०३२।००३अ स ददर्शावृतां लङ्कां सशैलवनकाननाम्  
६।०३२।००३च् असङ्ख्येयैर् हरिगणैः सर्वतो युद्धकाङ्क्षिभिः  
६।०३२।००४अ स दृष्ट्वा वानरैः सर्वां वसुधां कवलीकृताम्  
६।०३२।००४च् कथं क्षपयितव्याः स्युर् इति चिन्तापरो ऽभवत्  
६।०३२।००५अ स चिन्तयित्वा सुचिरं धैर्यम् आलम्ब्य रावणः  
६।०३२।००५च् राघवं हरियूथांश् च ददर्शायतलोचनः  
६।०३२।००६अ प्रेक्षतो राक्षसेन्द्रस्य तान्य् अनीकानि भागशः  
६।०३२।००६च् राघवप्रियकामार्थं लङ्काम् आरुरुहुस् तदा  
६।०३२।००७अ ते ताम्रवक्त्रा हेमाभा रामार्थे त्यक्तजीविताः  
६।०३२।००७च् लङ्काम् एवाह्यवर्तन्त सालतालशिलायुधाः  
६।०३२।००८अ ते द्रुमैः पर्वताग्रैश् च मुष्टिभिश् च प्लवङ्गमाः  
६।०३२।००८च् प्रासादाग्राणि चोच्चानि ममन्तुस् तोरणानि च  
६।०३२।००९अ पारिखाः पूरयन्ति स्म प्रसन्नसलिलायुताः  
६।०३२।००९च् पांसुभिः पर्वताग्रैश् च तृणैः काष्ठैश् च वानराः  
६।०३२।०१०अ ततः सहस्रयूथाश् च कोटियूथाश् च यूथपाः  
६।०३२।०१०च् कोटीशतयुताश् चान्ये लङ्काम् आरुरुहुस् तदा  
६।०३२।०११अ काञ्चनानि प्रमृद्नन्तस् तोरणानि प्लवङ्गमाः  
६।०३२।०११च् कैलासशिखराभानि गोपुराणि प्रमथ्य च  
६।०३२।०१२अ आप्लवन्तः प्लवन्तश् च गर्जन्तश् च प्लवङ्गमाः  
६।०३२।०१२च् लङ्कां ताम् अभ्यवर्तन्त महावारणसन्निभाः  
६।०३२।०१३अ जयत्य् अतिबलो रामो लक्ष्मणश् च महाबलः  
६।०३२।०१३च् राजा जयति सुग्रीवो राघवेणाभिपालितः  
६।०३२।०१४अ इत्य् एवं घोषयन्तश् च गर्जन्तश् च प्लवङ्गमाः  
६।०३२।०१४च् अभ्यधावन्त लङ्कायाः प्राकारं कामरूपिणः  
६।०३२।०१५अ वीरबाहुः सुबाहुश् च नलश् च वनगोचरः  
६।०३२।०१५च् निपीड्योपनिविष्टास् ते प्राकारं हरियूथपाः  
६।०३२।०१६अ एतस्मिन्न् अन्तरे चक्रुः स्कन्धावारनिवेशनम्  
६।०३२।०१७अ पूर्वद्वारं तु कुमुदः कोटिभिर् दशभिर् वृतः  
६।०३२।०१७च् आवृत्य बलवांस् तस्थौ हरिभिर् जितकाशिभिः  
६।०३२।०१८अ दक्षिणद्वारम् आगम्य वीरः शतबलिः कपिः  
६।०३२।०१८च् आवृत्य बलवांस् तस्थौ विंशत्या कोटिभिर् वृतः  
६।०३२।०१९अ सुषेणः पश्चिमद्वारं गतस् तारा पिता हरिः  
६।०३२।०१९च् आवृत्य बलवांस् तस्थौ षष्टि कोटिभिर् आवृतः  
६।०३२।०२०अ उत्तरद्वारम् आसाद्य रामः सौमित्रिणा सह  
६।०३२।०२०च् आवृत्य बलवांस् तस्थौ सुग्रीवश् च हरीश्वरः  
६।०३२।०२१अ गोलाङ्गूलो महाकायो गवाक्षो भीमदर्शनः  
६।०३२।०२१च् वृतः कोट्या महावीर्यस् तस्थौ रामस्य पार्वतः  
६।०३२।०२२अ ऋष्काणां भीमवेगानां धूम्रः शत्रुनिबर्हणः  
६।०३२।०२२च् वृतः कोट्या महावीर्यस् तस्थौ रामस्य पार्श्वतः  
६।०३२।०२३अ सन्नद्धस् तु महावीर्यो गदापाणिर् विभीषणः  
६।०३२।०२३च् वृतो यस् तैस् तु सचिवैस् तस्थौ तत्र महाबलः  
६।०३२।०२४अ गजो गवाक्षो गवयः शरभो गन्धमादनः  
६।०३२।०२४च् समन्तात् परिघावन्तो ररक्षुर् हरिवाहिनीम्  
६।०३२।०२५अ ततः कोपपरीतात्मा रावणो राक्षसेश्वरः  
६।०३२।०२५च् निर्याणं सर्वसैन्यानां द्रुतम् आज्ञापयत् तदा  
६।०३२।०२६अ निष्पतन्ति ततः सैन्या हृष्टा रावणचोदिताः  
६।०३२।०२६च् समये पूर्यमाणस्य वेगा इव महोदधेः  
६।०३२।०२७अ एतस्मिन्न् अन्तरे घोरः सङ्ग्रामः समपद्यत  
६।०३२।०२७च् रक्षसां वानराणां च यथा देवासुरे पुरा  
६।०३२।०२८अ ते गदाभिः प्रदीप्ताभिः शक्तिशूलपरश्वधैः  
६।०३२।०२८च् निजघ्नुर् वानरान् घोराः कथयन्तः स्वविक्रमान्  
६।०३२।०२९अ तथा वृक्षैर् महाकायाः पर्वताग्रैश् च वानराः  
६।०३२।०२९च् राक्षसास् तानि रक्षांसि नखैर् दन्तैश् च वेगिताः  
६।०३२।०३०अ राक्षसास् त्व् अपरे भीमाः प्राकारस्था महीगतान्  
६।०३२।०३०च् भिण्डिपालैश् च खड्गैश् च शूलैश् चैव व्यदारयन्  
६।०३२।०३१अ वानराश् चापि सङ्क्रुद्धाः प्राकारस्थान् महीगताः  
६।०३२।०३१च् राक्षसान् पातयाम् आसुः समाप्लुत्य प्लवङ्गमाः  
६।०३२।०३२अ स सम्प्रहारस् तुमुलो मांसशोणितकर्दमः  
६।०३२।०३२च् रक्षसां वानराणां च सम्बभूवाद्भुतोपमाः  
६।०३३।००१अ युध्यतां तु ततस् तेषां वानराणां महात्मनाम्  
६।०३३।००१च् रक्षसां सम्बभूवाथ बलकोपः सुदारुणः  
६।०३३।००२अ ते हयैः काञ्चनापीडैर् ध्वजैश् चाग्निशिखोपमैः  
६।०३३।००२च् रथैश् चादित्यसङ्काशैः कवचैश् च मनोरमैः  
६।०३३।००३अ निर्ययू राक्षसव्याघ्रा नादयन्तो दिशो दश  
६।०३३।००३च् राक्षसा भीमकर्माणो रावणस्य जयैषिणः  
६।०३३।००४अ वानराणाम् अपि चमूर् महती जयम् इच्चताम्  
६।०३३।००४च् अभ्यधावत तां सेनां रक्षसां कामरूपिणाम्  
६।०३३।००५अ एतस्मिन्न् अन्तरे तेषाम् अन्योन्यम् अभिधावताम्  
६।०३३।००५च् रक्षसां वानराणां च द्वन्द्वयुद्धम् अवर्तत  
६।०३३।००६अ अङ्गदेनेन्द्रजित् सार्धं वालिपुत्रेण राक्षसः  
६।०३३।००६च् अयुध्यत महातेजास् त्र्यम्बकेण यथान्धकः  
६।०३३।००७अ प्रजङ्घेन च सम्पातिर् नित्यं दुर्मर्षणो रणे  
६।०३३।००७च् जम्बूमालिनम् आरब्धो हनूमान् अपि वानरः  
६।०३३।००८अ सङ्गतः सुमहाक्रोधो राक्षसो रावणानुजः  
६।०३३।००८च् समरे तीक्ष्णवेगेन मित्रघ्नेन विभीषणः  
६।०३३।००९अ तपनेन गजः सार्धं राक्षसेन महाबलः  
६।०३३।००९च् निकुम्भेन महातेजा नीलो ऽपि समयुध्यत  
६।०३३।०१०अ वानरेन्द्रस् तु सुग्रीवः प्रघसेन समागतः  
६।०३३।०१०च् सङ्गतः समरे श्रीमान् विरूपाक्षेण लक्ष्मणः  
६।०३३।०११अ अग्निकेतुश् च दुर्धर्षो रश्मिकेतुश् च राक्षसः  
६।०३३।०११च् सुप्तघ्नो यज्ञकोपश् च रामेण सह सङ्गताः  
६।०३३।०१२अ वज्रमुष्टिस् तु मैन्देन द्विविदेनाशनिप्रभः  
६।०३३।०१२च् राक्षसाभ्यां सुघोराभ्यां कपिमुख्यौ समागतौ  
६।०३३।०१३अ वीरः प्रतपनो घोरो राक्षसो रणदुर्धरः  
६।०३३।०१३च् समरे तीक्ष्णवेगेन नलेन समयुध्यत  
६।०३३।०१४अ धर्मस्य पुत्रो बलवान् सुषेण इति विश्रुतः  
६।०३३।०१४च् स विद्युन्मालिना सार्धम् अयुध्यत महाकपिः  
६।०३३।०१५अ वानराश् चापरे भीमा राक्षसैर् अपरैः सह  
६।०३३।०१५च् द्वन्द्वं समीयुर् बहुधा युद्धाय बहुभिः सह  
६।०३३।०१६अ तत्रासीत् सुमहद् युद्धं तुमुलं लोमहर्षणम्  
६।०३३।०१६च् रक्षसां वानराणां च वीराणां जयम् इच्छताम्  
६।०३३।०१७अ हरिराक्षसदेहेभ्यः प्रसृताः केशशाड्वलाः  
६।०३३।०१७च् शरीरसङ्घाटवहाः प्रसुस्रुः शोणितापगाः  
६।०३३।०१८अ आजघानेन्द्रजित् क्रुद्धो वज्रेणेव शतक्रतुः  
६।०३३।०१८च् अङ्गदं गदया वीरं शत्रुसैन्यविदारणम्  
६।०३३।०१९अ तस्य काञ्चनचित्राङ्गं रथं साश्वं ससारथिम्  
६।०३३।०१९च् जघान समरे श्रीमान् अङ्गदो वेगवान् कपिः  
६।०३३।०२०अ सम्पातिस् तु त्रिभिर् बाणैः प्रजङ्घेन समाहतः  
६।०३३।०२०च् निजघानाश्वकर्णेन प्रजङ्घं रणमूर्धनि  
६।०३३।०२१अ जम्बूमाली रथस्थस् तु रथशक्त्या महाबलः  
६।०३३।०२१च् बिभेद समरे क्रुद्धो हनूमन्तं स्तनान्तरे  
६।०३३।०२२अ तस्य तं रथम् आस्थाय हनूमान् मारुतात्मजः  
६।०३३।०२२च् प्रममाथ तलेनाशु सह तेनैव रक्षसा  
६।०३३।०२३अ भिन्नगात्रः शरैस् तीक्ष्णैः क्षिप्रहस्तेन रक्षसा  
६।०३३।०२३च् प्रजघानाद्रिशृङ्गेण तपनं मुष्टिना गजः  
६।०३३।०२४अ ग्रसन्तम् इव सैन्यानि प्रघसं वानराधिपः  
६।०३३।०२४च् सुग्रीवः सप्तपर्णेन निर्बिभेद जघान च  
६।०३३।०२५अ प्रपीड्य शरवर्षेण राक्षसं भीमदर्शनम्  
६।०३३।०२५च् निजघान विरूपाक्षं शरेणैकेन लक्ष्मणः  
६।०३३।०२६अ अग्निकेतुश् च दुर्धर्षो रश्मिकेतुश् च राक्षसः  
६।०३३।०२६च् सुप्तिघ्नो यज्ञकोपश् च रामं निर्बिभिदुः शरैः  
६।०३३।०२७अ तेषां चतुर्णां रामस् तु शिरांसि समरे शरैः  
६।०३३।०२७च् क्रुद्धश् चतुर्भिश् चिच्छेद घोरैर् अग्निशिखोपमैः  
६।०३३।०२८अ वज्रमुष्टिस् तु मैन्देन मुष्टिना निहतो रणे  
६।०३३।०२८च् पपात सरथः साश्वः पुराट्ट इव भूतले  
६।०३३।०२९अ वज्राशनिसमस्पर्शो द्विविदो ऽप्य् अशनिप्रभम्  
६।०३३।०२९च् जघान गिरिशृङ्गेण मिषतां सर्वरक्षसाम्  
६।०३३।०३०अ द्विविदं वानरेन्द्रं तु द्रुमयोधिनम् आहवे  
६।०३३।०३०च् शरैर् अशनिसङ्काशैः स विव्याधाशनिप्रभः  
६।०३३।०३१अ स शरैर् अतिविद्धाङ्गो द्विविदः क्रोधमूर्छितः  
६।०३३।०३१च् सालेन सरथं साश्वं निजघानाशनिप्रभम्  
६।०३३।०३२अ निकुम्भस् तु रणे नीलं नीलाञ्जनचयप्रभम्  
६।०३३।०३२च् निर्बिभेद शरैस् तीक्ष्णैः करैर् मेघम् इवांशुमान्  
६।०३३।०३३अ पुनः शरशतेनाथ क्षिप्रहस्तो निशाचरः  
६।०३३।०३३च् बिभेद समरे नीलं निकुम्भः प्रजहास च  
६।०३३।०३४अ तस्यैव रथचक्रेण नीलो विष्णुर् इवाहवे  
६।०३३।०३४च् शिरश् चिच्छेद समरे निकुम्भस्य च सारथेः  
६।०३३।०३५अ विद्युन्माली रथस्थस् तु शरैः काञ्चनभूषणैः  
६।०३३।०३५च् सुषेणं ताडयाम् आस ननाद च मुहुर् मुहुः  
६।०३३।०३६अ तं रथस्थम् अथो दृष्ट्वा सुषेणो वानरोत्तमः  
६।०३३।०३६च् गिरिशृङ्गेण महता रथम् आशु न्यपातयत्  
६।०३३।०३७अ लाघवेन तु संयुक्तो विद्युन्माली निशाचरः  
६।०३३।०३७च् अपक्रम्य रथात् तूर्णं गदापाणिः क्षितौ स्थितः  
६।०३३।०३८अ ततः क्रोधसमाविष्टः सुषेणो हरिपुङ्गवः  
६।०३३।०३८च् शिलां सुमहतीं गृह्य निशाचरम् अभिद्रवत्  
६।०३३।०३९अ तम् आपतन्तं गदया विद्युन्माली निशाचरः  
६।०३३।०३९च् वक्षस्य् अभिजग्नानाशु सुषेणं हरिसत्तमम्  
६।०३३।०४०अ गदाप्रहारं तं घोरम् अचिन्त्यप्लवगोत्तमः  
६।०३३।०४०च् तां शिलां पातयाम् आस तस्योरसि महामृधे  
६।०३३।०४१अ शिलाप्रहाराभिहतो विद्युन्माली निशाचरः  
६।०३३।०४१च् निष्पिष्टहृदयो भूमौ गतासुर् निपपात ह  
६।०३३।०४२अ एवं तैर् वानरैः शूरैः शूरास् ते रजनीचराः  
६।०३३।०४२च् द्वन्द्वे विमृदितास् तत्र दैत्या इव दिवौकसैः  
६।०३३।०४३अ भल्लैः खड्गैर् गदाभिश् च शक्तितोमर पट्टसैः  
६।०३३।०४३च् अपविद्धश् च भिन्नश् च रथैः साङ्ग्रामिकैर् हयैः  
६।०३३।०४४अ निहतैः कुञ्जरैर् मत्तैस् तथा वानरराक्षसैः  
६।०३३।०४४च् चक्राक्षयुगदण्डैश् च भग्नैर् धरणिसंश्रितैः  
६।०३३।०४४ए बभूवायोधनं घोरं गोमायुगणसेवितम्  
६।०३३।०४५अ कबन्धानि समुत्पेतुर् दिक्षु वानररक्षसाम्  
६।०३३।०४५च् विमर्दे तुमुले तस्मिन् देवासुररणोपमे  
६।०३३।०४६अ विदार्यमाणा हरिपुङ्गवैस् तदा; निशाचराः शोणितदिग्धगात्राः  
६।०३३।०४६च् पुनः सुयुद्धं तरसा समाश्रिता; दिवाकरस्यास्तमयाभिकाङ्क्षिणः  
६।०३४।००१अ युध्यताम् एव तेषां तु तदा वानररक्षसाम्  
६।०३४।००१च् रविर् अस्तं गतो रात्रिः प्रवृत्ता प्राणहारिणी  
६।०३४।००२अ अन्योन्यं बद्धवैराणां घोराणां जयम् इच्छताम्  
६।०३४।००२च् सम्प्रवृत्तं निशायुद्धं तदा वारणरक्षसाम्  
६।०३४।००३अ राक्षसो ऽसीति हरयो हरिश् चासीति राक्षसाः  
६।०३४।००३च् अन्योन्यं समरे जघ्नुस् तस्मिंस् तमसि दारुणे  
६।०३४।००४अ जहि दारय चैतीति कथं विद्रवसीति च  
६।०३४।००४च् एवं सुतुमुलः शब्दस् तस्मिंस् तमसि शुश्रुवे  
६।०३४।००५अ कालाः काञ्चनसन्नाहास् तस्मिंस् तमसि राक्षसाः  
६।०३४।००५च् सम्प्रादृश्यन्त शैलेन्द्रा दीप्तौषधिवना इव  
६।०३४।००६अ तस्मिंस् तमसि दुष्पारे राक्षसाः क्रोधमूर्छिताः  
६।०३४।००६च् परिपेतुर् महावेगा भक्षयन्तः प्लवङ्गमान्  
६।०३४।००७अ ते हयान् काञ्चनापीडन् ध्वजांश् चाग्निशिखोपमान्  
६।०३४।००७च् आप्लुत्य दशनैस् तीक्ष्णैर् भीमकोपा व्यदारयन्  
६।०३४।००८अ कुञ्जरान् कुञ्जरारोहान् पताकाध्वजिनो रथान्  
६।०३४।००८च् चकर्षुश् च ददंशुश् च दशनैः क्रोधमूर्छिताः  
६।०३४।००९अ लक्ष्मणश् चापि रामश् च शरैर् आशीविषोमपैः  
६।०३४।००९च् दृश्यादृश्यानि रक्षांसि प्रवराणि निजघ्नतुः  
६।०३४।०१०अ तुरङ्गखुरविध्वस्तं रथनेमिसमुद्धतम्  
६।०३४।०१०च् रुरोध कर्णनेत्राणिण्युध्यतां धरणीरजः  
६।०३४।०११अ वर्तमाने तथा घोरे सङ्ग्रामे लोमहर्षणे  
६।०३४।०११च् रुधिरोदा महावेगा नद्यस् तत्र प्रसुस्रुवुः  
६।०३४।०१२अ ततो भेरीमृदङ्गानां पणवानां च निस्वनः  
६।०३४।०१२च् शङ्खवेणुस्वनोन्मिश्रः सम्बभूवाद्भुतोपमः  
६।०३४।०१३अ हतानां स्तनमानानां राक्षसानां च निस्वनः  
६।०३४।०१३च् शस्त्राणां वानराणां च सम्बभूवातिदारुणः  
६।०३४।०१४अ शस्त्रपुष्पोपहारा च तत्रासीद् युद्धमेदिनी  
६।०३४।०१४च् दुर्ज्ञेया दुर्निवेशा च शोणितास्रवकर्दमा  
६।०३४।०१५अ सा बभूव निशा घोरा हरिराक्षसहारिणी  
६।०३४।०१५च् कालरात्रीव भूतानां सर्वेषां दुरतिक्रमा  
६।०३४।०१६अ ततस् ते राक्षसास् तत्र तस्मिंस् तमसि दारुणे  
६।०३४।०१६च् रामम् एवाभ्यधावन्त संहृष्टा शरवृष्टिभिः  
६।०३४।०१७अ तेषाम् आपततां शब्दः क्रुद्धानाम् अभिगर्जताम्  
६।०३४।०१७च् उद्वर्त इव सप्तानां समुद्राणाम् अभूत् स्वनः  
६।०३४।०१८अ तेषां रामः शरैः षड्भिः षड् जघान निशाचरान्  
६।०३४।०१८च् निमेषान्तरमात्रेण शितैर् अग्निशिखोपमैः  
६।०३४।०१९अ यज्ञशत्रुश् च दुर्धर्षो महापार्श्वमहोदरौ  
६।०३४।०१९च् वज्रदंष्ट्रो महाकायस् तौ चोभौ शुकसारणौ  
६।०३४।०२०अ ते तु रामेण बाणौघः सर्वमर्मसु ताडिताः  
६।०३४।०२०च् युद्धाद् अपसृतास् तत्र सावशेषायुषो ऽभवन्  
६।०३४।०२१अ ततः काञ्चनचित्राङ्गैः शरैर् अग्निशिखोपमैः  
६।०३४।०२१च् दिशश् चकार विमलाः प्रदिशश् च महाबलः  
६।०३४।०२२अ ये त्व् अन्ये राक्षसा वीरा रामस्याभिमुखे स्थिताः  
६।०३४।०२२च् ते ऽपि नष्टाः समासाद्य पतङ्गा इव पावकम्  
६।०३४।०२३अ सुवर्णपुङ्खैर् विशिखैः सम्पतद्भिः सहस्रशः  
६।०३४।०२३च् बभूव रजनी चित्रा खद्योतैर् इव शारदी  
६।०३४।०२४अ राक्षसानां च निनदैर् हरीणां चापि गर्जितैः  
६।०३४।०२४च् सा बभूव निशा घोरा भूयो घोरतरा तदा  
६।०३४।०२५अ तेन शब्देन महता प्रवृद्धेन समन्ततः  
६।०३४।०२५च् त्रिकूटः कन्दराकीर्णः प्रव्याहरद् इवाचलः  
६।०३४।०२६अ गोलाङ्गूला महाकायास् तमसा तुल्यवर्चसः  
६।०३४।०२६च् सम्परिष्वज्य बाहुभ्यां भक्षयन् रजनीचरान्  
६।०३४।०२७अ अङ्गदस् तु रणे शत्रुं निहन्तुं समुपस्थितः  
६।०३४।०२७च् रावणेर् निजघानाशु सारथिं च हयान् अपि  
६।०३४।०२८अ इन्द्रजित् तु रथं त्यक्त्वा हताश्वो हतसारथिः  
६।०३४।०२८च् अङ्गदेन महामायस् तत्रैवान्तरधीयत  
६।०३४।०२९अ सो ऽन्तर्धान गतः पापो रावणी रणकर्कशः  
६।०३४।०२९च् ब्रह्मदत्तवरो वीरो रावणिः क्रोधमूर्छितः  
६।०३४।०२९ए अदृश्यो निशितान् बाणान् मुमोचाशनिवर्चसः  
६।०३४।०३०अ स रामं लक्ष्मणं चैव घोरैर् नागमयैः शरैः  
६।०३४।०३०च् बिभेद समरे क्रुद्धः सर्वगात्रेषु राक्षसः  
६।०३५।००१अ स तस्य गतिम् अन्विच्छन् राजपुत्रः प्रतापवान्  
६।०३५।००१च् दिदेशातिबलो रामो दशवानरयूथपान्  
६।०३५।००२अ द्वौ सुषेणस्य दायादौ नीलं च प्लवगर्षभम्  
६।०३५।००२च् अङ्गदं वालिपुत्रं च शरभं च तरस्विनम्  
६।०३५।००३अ विनतं जाम्बवन्तं च सानुप्रस्थं महाबलम्  
६।०३५।००३च् ऋषभं चर्षभस्कन्धम् आदिदेश परन्तपः  
६।०३५।००४अ ते सम्प्रहृष्टा हरयो भीमान् उद्यम्य पादपान्  
६।०३५।००४च् आकाशं विविशुः सर्वे मार्गामाणा दिशो दश  
६।०३५।००५अ तेषां वेगवतां वेगम् इषुभिर् वेगवत्तरैः  
६।०३५।००५च् अस्त्रवित् परमास्त्रेण वारयाम् आस रावणिः  
६।०३५।००६अ तं भीमवेगा हरयो नाराचैः क्षतविक्षताः  
६।०३५।००६च् अन्धकारे न ददृशुर् मेघैः सूर्यम् इवावृतम्  
६।०३५।००७अ रामलक्ष्मणयोर् एव सर्वमर्मभिदः शरान्  
६।०३५।००७च् भृशम् आवेशयाम् आस रावणिः समितिञ्जयः  
६।०३५।००८अ निरन्तरशरीरौ तु भ्रातरौ रामलक्ष्मणौ  
६।०३५।००८च् क्रुद्धेनेन्द्रजोता वीरौ पन्नगैः शरतां गतैः  
६।०३५।००९अ तयोः क्षतजमार्गेण सुस्राव रुधिरं बहु  
६।०३५।००९च् ताव् उभौ च प्रकाशेते पुष्पिताव् इव किंशुकौ  
६।०३५।०१०अ ततः पर्यन्तरक्ताक्षो भिन्नाञ्जनचयोपमः  
६।०३५।०१०च् रावणिर् भ्रातरौ वाक्यम् अन्तर्धानगतो ऽब्रवीत्  
६।०३५।०११अ युध्यमानम् अनालक्ष्यं शक्रो ऽपि त्रिदशेश्वरः  
६।०३५।०११च् द्रष्टुम् आसादितुं वापि न शक्तः किं पुनर् युवाम्  
६।०३५।०१२अ प्रावृताव् इषुजालेन राघवौ कङ्कपत्रिणा  
६।०३५।०१२च् एष रोषपरीतात्मा नयामि यमसादनम्  
६।०३५।०१३अ एवम् उक्त्वा तु धर्मज्ञौ भ्रातरौ रामलक्ष्मणौ  
६।०३५।०१३च् निर्बिभेद शितैर् बाणैः प्रजहर्ष ननाद च  
६।०३५।०१४अ भिन्नाञ्जनचयश्यामो विस्फार्य विपुलं धनुः  
६।०३५।०१४च् भूयो भूयः शरान् घोरान् विससर्ज महामृधे  
६।०३५।०१५अ ततो मर्मसु मर्मज्ञो मज्जयन् निशिताञ् शरान्  
६।०३५।०१५च् रामलक्ष्मणयोर् वीरो ननाद च मुहुर् मुहुः  
६।०३५।०१६अ बद्धौ तु शरबन्धेन ताव् उभौ रणमूर्धनि  
६।०३५।०१६च् निमेषान्तरमात्रेण न शेकतुर् उदीक्षितुम्  
६।०३५।०१७अ ततो विभिन्नसर्वाङ्गौ शरशल्याचिताव् उभौ  
६।०३५।०१७च् ध्वजाव् इव महेन्द्रस्य रज्जुमुक्तौ प्रकम्पितौ  
६।०३५।०१८अ तौ सम्प्रचलितौ वीरौ मर्मभेदेन कर्शितौ  
६।०३५।०१८च् निपेततुर् महेष्वासौ जगत्यां जगतीपती  
६।०३५।०१९अ तौ वीरशयने वीरौ शयानौ रुधिरोक्षितौ  
६।०३५।०१९च् शरवेष्टितसर्वाङ्गाव् आर्तौ परमपीडितौ  
६।०३५।०२०अ न ह्य् अविद्धं तयोर् गात्रं बभूवाङ्गुलम् अन्तरम्  
६।०३५।०२०च् नानिर्भिन्नं न चास्तब्धम् आ कराग्राद् अजिह्मगैः  
६।०३५।०२१अ तौ तु क्रूरेण निहतौ रक्षसा कामरूपिणा  
६।०३५।०२१च् असृक्सुस्रुवतुस् तीव्रं जलं प्रस्रवणाव् इव  
६।०३५।०२२अ पपात प्रथमं रामो विद्धो मर्मसु मार्गणैः  
६।०३५।०२२च् क्रोधाद् इन्द्रजिता येन पुरा शक्रो विनिर्जितः  
६।०३५।०२३अ नारचैर् अर्धनाराचैर् भल्लैर् अञ्जलिकैर् अपि  
६।०३५।०२३च् विव्याध वत्सदन्तैश् च सिंहदंष्ट्रैः क्षुरैस् तथा  
६।०३५।०२४अ स वीरशयने शिश्ये विज्यम् आदाय कार्मुकम्  
६।०३५।०२४च् भिन्नमुष्टिपरीणाहं त्रिणतं रुक्मभूषितम्  
६।०३५।०२५अ बाणपातान्तरे रामं पतितं पुरुषर्षभम्  
६।०३५।०२५च् स तत्र लक्ष्मणो दृष्ट्वा निराशो जीविते ऽभवत्  
६।०३५।०२६अ बद्धौ तु वीरौ पतितौ शयानौ; तौ वानराः सम्परिवार्य तस्थुः  
६।०३५।०२६च् समागता वायुसुतप्रमुख्या; विषदम् आर्ताः परमं च जग्मुः  
६।०३६।००१अ ततो द्यां पृथिवीं चैव वीक्षमाणा वनौकसः  
६।०३६।००१च् ददृशुः सन्ततौ बाणैर् भ्रातरौ रामलक्ष्मणौ  
६।०३६।००२अ वृष्ट्वेवोपरते देवे कृतकर्मणि राक्षसे  
६।०३६।००२च् आजगामाथ तं देशं ससुग्रीवो विभीषणः  
६।०३६।००३अ नीलद्विविदमैन्दाश् च सुषेणसुमुखाङ्गदाः  
६।०३६।००३च् तूर्णं हनुमता सार्धम् अन्वशोचन्त राघवौ  
६।०३६।००४अ निश्चेष्टौ मन्दनिःश्वासौ शोणितौघपरिप्लुतौ  
६।०३६।००४च् शरजालाचितौ स्तब्धौ शयानौ शरतल्पयोः  
६।०३६।००५अ निःश्वसन्तौ यथा सर्पौ निश्चेष्टौ मन्दविक्रमौ  
६।०३६।००५च् रुधिरस्रावदिग्धाङ्गौ तापनीयाव् इव ध्वजौ  
६।०३६।००६अ तौ वीरशयने वीरौ शयानौ मन्दचेष्टितौ  
६।०३६।००६च् यूथपैस् तैः परिवृतौ बाष्पव्याकुललोचनैः  
६।०३६।००७अ राघवौ पतितौ दृष्ट्वा शरजालसमावृतौ  
६।०३६।००७च् बभूवुर् व्यथिताः सर्वे वानराः सविभीषणाः  
६।०३६।००८अ अन्तरिक्षं निरीक्षन्तो दिशः सर्वाश् च वानराः  
६।०३६।००८च् न चैनं मायया छन्नं ददृशू रावणिं रणे  
६।०३६।००९अ तं तु मायाप्रतिच्छिन्नं माययैव विभीषणः  
६।०३६।००९च् वीक्षमाणो ददर्शाथ भ्रातुः पुत्रम् अवस्थितम्  
६।०३६।०१०अ तम् अप्रतिम कर्माणम् अप्रतिद्वन्द्वम् आहवे  
६।०३६।०१०च् ददर्शान्तर्हितं वीरं वरदानाद् विभीषणः  
६।०३६।०११अ इन्द्रजित् त्व् आत्मनः कर्म तौ शयानौ समीक्ष्य च  
६।०३६।०११च् उवाच परमप्रीतो हर्षयन् सर्वनैरृतान्  
६।०३६।०१२अ दूषणस्य च हन्तारौ खरस्य च महाबलौ  
६।०३६।०१२च् सादितौ मामकैर् बाणैर् भ्रातरौ रामलक्ष्मणौ  
६।०३६।०१३अ नेमौ मोक्षयितुं शक्याव् एतस्माद् इषुबन्धनात्  
६।०३६।०१३च् सर्वैर् अपि समागम्य सर्षिसङ्घैः सुरासुरैः  
६।०३६।०१४अ यत्कृते चिन्तयानस्य शोकार्तस्य पितुर् मम  
६।०३६।०१४च् अस्पृष्ट्वा शयनं गात्रैस् त्रियामा याति शर्वती  
६।०३६।०१५अ कृत्स्नेयं यत्कृते लङ्का नदी वर्षास्व् इवाकुला  
६।०३६।०१५च् सो ऽयं मूलहरो ऽनर्थः सर्वेषां निहतो मया  
६।०३६।०१६अ रामस्य लक्ष्मणस्यैव सर्वेषां च वनौकसाम्  
६।०३६।०१६च् विक्रमा निष्फलाः सर्वे यथा शरदि तोयदाः  
६।०३६।०१७अ एवम् उक्त्वा तु तान् सर्वान् राक्षसान् परिपार्श्वगान्  
६।०३६।०१७च् यूथपान् अपि तान् सर्वांस् ताडयाम् आस रावणिः  
६।०३६।०१८अ तान् अर्दयित्वा बाणौघैस् त्रासयित्वा च वानरान्  
६।०३६।०१८च् प्रजहास महाबाहुर् वचनं चेदम् अब्रवीत्  
६।०३६।०१९अ शरबन्धेन घोरेण मया बद्धौ चमूमुखे  
६।०३६।०१९च् सहितौ भ्रातराव् एतौ निशामयत राक्षसाः  
६।०३६।०२०अ एवम् उक्तास् तु ते सर्वे राक्षसाः कूटयोधिनः  
६।०३६।०२०च् परं विस्मयम् आजग्मुः कर्मणा तेन तोषिताः  
६।०३६।०२१अ विनेदुश् च महानादान् सर्वे ते जलदोपमाः  
६।०३६।०२१च् हतो राम इति ज्ञात्वा रावणिं समपूजयन्  
६।०३६।०२२अ निष्पन्दौ तु तदा दृष्ट्वा ताव् उभौ रामलक्ष्मणौ  
६।०३६।०२२च् वसुधायां निरुच्छ्वासौ हताव् इत्य् अन्वमन्यत  
६।०३६।०२३अ हर्षेण तु समाविष्ट इन्द्रजित् समितिञ्जयः  
६।०३६।०२३च् प्रविवेश पुरीं लङ्कां हर्षयन् सर्वनैरृतान्  
६।०३६।०२४अ रामलक्ष्मणयोर् दृष्ट्वा शरीरे सायकैश् चिते  
६।०३६।०२४च् सर्वाणि चाङ्गोपाङ्गानि सुग्रीवं भयम् आविशत्  
६।०३६।०२५अ तम् उवाच परित्रस्तं वानरेन्द्रं विभीषणः  
६।०३६।०२५च् सबाष्पवदनं दीनं शोकव्याकुललोचनम्  
६।०३६।०२६अ अलं त्रासेन सुग्रीव बाष्पवेगो निगृह्यताम्  
६।०३६।०२६च् एवं प्रायाणि युद्धानि विजयो नास्ति नैष्ठिकः  
६।०३६।०२७अ सशेषभाग्यतास्माकं यदि वीर भविष्यति  
६।०३६।०२७च् मोहम् एतौ प्रहास्येते भ्रातरौ रामलक्ष्मणौ  
६।०३६।०२८अ पर्यवस्थापयात्मानम् अनाथं मां च वानर  
६।०३६।०२८च् सत्यधर्मानुरक्तानां नास्ति मृत्युकृतं भयम्  
६।०३६।०२९अ एवम् उक्त्वा ततस् तस्य जलक्लिन्नेन पाणिना  
६।०३६।०२९च् सुग्रीवस्य शुभे नेत्रे प्रममार्ज विभीषणः  
६।०३६।०३०अ प्रमृज्य वदनं तस्य कपिराजस्य धीमतः  
६।०३६।०३०च् अब्रवीत् कालसम्प्रातम् असम्भ्रान्तम् इदं वचः  
६।०३६।०३१अ न कालः कपिराजेन्द्र वैक्लव्यम् अनुवर्तितुम्  
६।०३६।०३१च् अतिस्नेहो ऽप्य् अकाले ऽस्मिन् मरणायोपपद्यते  
६।०३६।०३२अ तस्माद् उत्सृज्य वैक्लव्यं सर्वकार्यविनाशनम्  
६।०३६।०३२च् हितं रामपुरोगाणां सैन्यानाम् अनुचिन्त्यताम्  
६।०३६।०३३अ अथ वा रक्ष्यतां रामो यावत् सञ्ज्ञा विपर्ययः  
६।०३६।०३३च् लब्धसञ्ज्ञौ तु काकुत्स्थौ भयं नो व्यपनेष्यतः  
६।०३६।०३४अ नैतत् किं चन रामस्य न च रामो मुमूर्षति  
६।०३६।०३४च् न ह्य् एनं हास्यते लक्ष्मीर् दुर्लभा या गतायुषाम्  
६।०३६।०३५अ तस्माद् आश्वासयात्मानं बलं चाश्वासय स्वकम्  
६।०३६।०३५च् यावत् सर्वाणि सैन्यानि पुनः संस्थापयाम्य् अहम्  
६।०३६।०३६अ एते ह्य् उत्फुल्लनयनास् त्रासाद् आगतसाध्वसाः  
६।०३६।०३६च् कर्णे कर्णे प्रकथिता हरयो हरिपुङ्गव  
६।०३६।०३७अ मां तु दृष्ट्वा प्रधावन्तम् अनीकं सम्प्रहर्षितुम्  
६।०३६।०३७च् त्यजन्तु हरयस् त्रासं भुक्तपूर्वाम् इव स्रजम्  
६।०३६।०३८अ समाश्वास्य तु सुग्रीवं राक्षसेन्द्रो विभीषणः  
६।०३६।०३८च् विद्रुतं वानरानीकं तत् समाश्वासयत् पुनः  
६।०३६।०३९अ इन्द्रजित् तु महामायः सर्वसैन्यसमावृतः  
६।०३६।०३९च् विवेश नगरीं लङ्कां पितरं चाभ्युपागमत्  
६।०३६।०४०अ तत्र रावणम् आसीनम् अभिवाद्य कृताञ्जलिः  
६।०३६।०४०च् आचचक्षे प्रियं पित्रे निहतौ रामलक्ष्मणौ  
६।०३६।०४१अ उत्पपात ततो हृष्टः पुत्रं च परिषस्वजे  
६।०३६।०४१च् रावणो रक्षसां मध्ये श्रुत्वा शत्रू निपातितौ  
६।०३६।०४२अ उपाघ्राय स मूर्ध्न्य् एनं पप्रच्छ प्रीतमानसः  
६।०३६।०४२च् पृच्छते च यथावृत्तं पित्रे सर्वं न्यवेदयत्  
६।०३६।०४३अ स हर्षवेगानुगतान्तरात्मा; श्रुत्वा वचस् तस्य महारथस्य  
६।०३६।०४३च् जहौ ज्वरं दाशरथेः समुत्थितम्; प्रहृष्य वाचाभिननन्द पुत्रम्  
६।०३७।००१अ प्रतिप्रविष्टे लङ्कां तु कृतार्थे रावणात्मजे  
६।०३७।००१च् राघवं परिवार्यार्ता ररक्षुर् वानरर्षभाः  
६।०३७।००२अ हनूमान् अङ्गदो नीलः सुषेणः कुमुदो नलः  
६।०३७।००२च् गजो गवाक्षो गवयः शरभो गन्धमादनः  
६।०३७।००३अ जाम्बवान् ऋषभः सुन्दो रम्भः शतबलिः पृथुः  
६।०३७।००३च् व्यूढानीकाश् च यत्ताश् च द्रुमान् आदाय सर्वतः  
६।०३७।००४अ वीक्षमाणा दिशः सर्वास् तिर्यग् ऊर्ध्वं च वानराः  
६।०३७।००४च् तृणेष्व् अपि च चेष्टत्सु राक्षसा इति मेनिरे  
६।०३७।००५अ रावणश् चापि संहृष्टो विसृज्येन्द्रजितं सुतम्  
६।०३७।००५च् आजुहाव ततः सीता रक्षणी राक्षसीस् तदा  
६।०३७।००६अ राक्षस्यस् त्रिजटा चापि शासनात् तम् उपस्थिताः  
६।०३७।००६च् ता उवाच ततो हृष्टो राक्षसी राक्षसेश्वरः  
६।०३७।००७अ हताव् इन्द्रजिताख्यात वैदेह्या रामलक्ष्मणौ  
६।०३७।००७च् पुष्पकं च समारोप्य दर्शयध्वं हतौ रणे  
६।०३७।००८अ यद् आश्रयाद् अवष्टब्धो नेयं माम् उपतिष्ठति  
६।०३७।००८च् सो ऽस्या भर्ता सह भ्रात्रा निरस्तो रणमूर्धनि  
६।०३७।००९अ निर्विशङ्का निरुद्विग्ना निरपेक्षा च मैथिली  
६।०३७।००९च् माम् उपस्थास्यते सीता सर्वाभरणभूषिता  
६।०३७।०१०अ अद्य कालवशं प्राप्तं रणे रामं सलक्ष्मणम्  
६।०३७।०१०च् अवेक्ष्य विनिवृत्ताशा नान्यां गतिम् अपश्यती  
६।०३७।०११अ तस्य तद्वचनं श्रुत्वा रावणस्य दुरात्मनः  
६।०३७।०११च् राक्षस्यस् तास् तथेत्य् उक्त्वा प्रजग्मुर् यत्र पुष्पकम्  
६।०३७।०१२अ ततः पुष्पकम् आदय राक्षस्यो रावणाज्ञया  
६।०३७।०१२च् अशोकवनिकास्थां तां मैथिलीं समुपानयन्  
६।०३७।०१३अ ताम् आदाय तु राक्षस्यो भर्तृशोकपरायणाम्  
६।०३७।०१३च् सीताम् आरोपयाम् आसुर् विमानं पुष्पकं तदा  
६।०३७।०१४अ ततः पुष्पकम् आरोप्य सीतां त्रिजटया सह  
६।०३७।०१४च् रावणो ऽकारयल् लङ्कां पताकाध्वजमालिनीम्  
६।०३७।०१५अ प्राघोषयत हृष्टश् च लङ्कायां राक्षसेश्वरः  
६।०३७।०१५च् राघवो लक्ष्मणश् चैव हताव् इन्द्रजिता रणे  
६।०३७।०१६अ विमानेनापि सीता तु गत्वा त्रिजटया सह  
६।०३७।०१६च् ददर्श वानराणां तु सर्वं सिन्यं निपातितम्  
६।०३७।०१७अ प्रहृष्टमनसश् चापि ददर्श पिशिताशनान्  
६।०३७।०१७च् वानरांश् चापि दुःखार्तान् रामलक्ष्मणपार्श्वतः  
६।०३७।०१८अ ततः सीता ददर्शोभौ शयानौ शततल्पयोः  
६।०३७।०१८च् लक्ष्मणं चैव रामं च विसञ्ज्ञौ शरपीडितौ  
६।०३७।०१९अ विध्वस्तकवचौ वीरौ विप्रविद्धशरासनौ  
६।०३७।०१९च् सायकैश् छिन्नसर्वाङ्गौ शरस्तम्भमयौ क्षितौ  
६।०३७।०२०अ तौ दृष्ट्वा भ्रातरौ तत्र वीरौ सा पुरुषर्षभौ  
६।०३७।०२०च् दुःखार्ता सुभृशं सीता करुणं विललाप ह  
६।०३७।०२१अ सा बाष्पशोकाभिहता समीक्ष्य; तौ भ्रातरौ देवसमप्रभावौ  
६।०३७।०२१च् वितर्कयन्ती निधनं तयोः सा; दुःखान्विता वाक्यम् इदं जगाद  
६।०३८।००१अ भर्तारं निहतं दृष्ट्वा लक्ष्मणं च महाबलम्  
६।०३८।००१च् विललाप भृशं सीता करुणं शोककर्शिता  
६।०३८।००२अ ऊचुर् लक्षणिका ये मां पुत्रिण्य् अविधवेति च  
६।०३८।००२च् ते ऽस्य सर्वे हते रामे ऽज्ञानिनो ऽनृतवादिनः  
६।०३८।००३अ यज्वनो महिषीं ये माम् ऊचुः पत्नीं च सत्रिणः  
६।०३८।००३च् ते ऽद्य सर्वे हते रामे ऽज्ञानिनो ऽनृतवादिनः  
६।०३८।००४अ वीरपार्थिवपत्नी त्वं ये धन्येति च मां विदुः  
६।०३८।००४च् ते ऽद्य सर्वे हते रामे ऽज्ञानिनो ऽनृतवादिनः  
६।०३८।००५अ ऊचुः संश्रवणे ये मां द्विजाः कार्तान्तिकाः शुभाम्  
६।०३८।००५च् ते ऽद्य सर्वे हते रामे ऽज्ञानिनो ऽनृतवादिनः  
६।०३८।००६अ इमानि खलु पद्मानि पादयोर् यैः किल स्त्रियः  
६।०३८।००६च् अधिराज्ये ऽभिषिच्यन्ते नरेन्द्रैः पतिभिः सह  
६।०३८।००७अ वैधव्यं यान्ति यैर् नार्यो ऽलक्षणैर् भाग्यदुर्लभाः  
६।०३८।००७च् नात्मनस् तानि पश्यामि पश्यन्ती हतलक्षणा  
६।०३८।००८अ सत्यानीमानि पद्मानि स्त्रीणाम् उक्त्वानि लक्षणे  
६।०३८।००८च् तान्य् अद्य निहते रामे वितथानि भवन्ति मे  
६।०३८।००९अ केशाः सूक्ष्माः समा नीला भ्रुवौ चासङ्गते मम  
६।०३८।००९च् वृत्ते चालोमशे जङ्घे दन्ताश् चाविरला मम  
६।०३८।०१०अ शङ्खे नेत्रे करौ पादौ गुल्फाव् ऊरू च मे चितौ  
६।०३८।०१०च् अनुवृत्ता नखाः स्निग्धाः समाश् चाङ्गुलयो मम  
६।०३८।०११अ स्तनौ चाविरलौ पीनौ ममेमौ मग्नचूचुकौ  
६।०३८।०११च् मग्ना चोत्सङ्गिनी नाभिः पार्श्वोरस्कं च मे चितम्  
६।०३८।०१२अ मम वर्णो मणिनिभो मृदून्य् अङ्गरुहाणि च  
६।०३८।०१२च् प्रतिष्ठितां द्वदशभिर् माम् ऊचुः शुभलक्षणाम्  
६।०३८।०१३अ समग्रयवम् अच्छिद्रं पाणिपादं च वर्णवत्  
६।०३८।०१३च् मन्दस्मितेत्य् एव च मां कन्यालक्षणिका विदुः  
६।०३८।०१४अ अधिराज्ये ऽभिषेको मे ब्राह्मणैः पतिना सह  
६।०३८।०१४च् कृतान्तकुशलैर् उक्तं तत् सर्वं वितथीकृतम्  
६।०३८।०१५अ शोधयित्वा जनस्थानं प्रवृत्तिम् उपलभ्य च  
६।०३८।०१५च् तीर्त्वा सागरम् अक्षोभ्यं भ्रातरौ गोष्पदे हतौ  
६।०३८।०१६अ ननु वारुणम् आग्नेयम् ऐन्द्रं वायव्यम् एव च  
६।०३८।०१६च् अस्त्रं ब्रह्मशिरश् चैव राघवौ प्रत्यपद्यताम्  
६।०३८।०१७अ अदृश्यमानेन रणे मायया वासवोपमौ  
६।०३८।०१७च् मम नाथाव् अनाथाया निहतौ रामलक्ष्मणौ  
६।०३८।०१८अ न हि दृष्टिपथं प्राप्य राघवस्य रणे रिपुः  
६।०३८।०१८च् जीवन् प्रतिनिवर्तेत यद्य् अपि स्यान् मनोजवः  
६।०३८।०१९अ न कालस्यातिभारो ऽस्ति कृतान्तश् च सुदुर्जयः  
६।०३८।०१९च् यत्र रामः सह भ्रात्रा शेते युधि निपाथितः  
६।०३८।०२०अ नाहं शोचामि भर्तारं निहतं न च लक्ष्मणम्  
६।०३८।०२०च् नात्मानं जननी चापि यथा श्वश्रूं तपस्विनीम्  
६।०३८।०२१अ सा हि चिन्तयते नित्यं समाप्तव्रतम् आगतम्  
६।०३८।०२१च् कदा द्रक्ष्यामि सीतां च रामं च सहलक्ष्मणम्  
६।०३८।०२२अ परिदेवयमानां तां राक्षसी त्रिजटाब्रवीत्  
६।०३८।०२२च् मा विषादं कृथा देवि भर्तायं तव जीवति  
६।०३८।०२३अ कारणानि च वक्ष्यामि महान्ति सदृशानि च  
६।०३८।०२३च् यथेमौ जीवतो देवि भ्रातरौ रामलक्ष्मणौ  
६।०३८।०२४अ न हि कोपपरीतानि हर्षपर्युत्सुकानि च  
६।०३८।०२४च् भवन्ति युधि योधानां मुखानि निहते पतौ  
६।०३८।०२५अ इदं विमानं वैदेहि पुष्पकं नाम नामतः  
६।०३८।०२५च् दिव्यं त्वां धारयेन् नेदं यद्य् एतौ गजजीवितौ  
६।०३८।०२६अ हतवीरप्रधाना हि हतोत्साहा निरुद्यमा  
६।०३८।०२६च् सेना भ्रमति सङ्ख्येषु हतकर्णेव नौर् जले  
६।०३८।०२७अ इयं पुनर् असम्भ्रान्ता निरुद्विग्ना तरस्विनी  
६।०३८।०२७च् सेना रक्षति काकुत्स्थौ मायया निर्जितौ रणे  
६।०३८।०२८अ सा त्वं भव सुविस्रब्धा अनुमानैः सुखोदयैः  
६।०३८।०२८च् अहतौ पश्य काकुत्स्थौ स्नेहाद् एतद् ब्रवीमि ते  
६।०३८।०२९अ अनृतं नोक्तपूर्वं मे न च वक्ष्ये कदा चन  
६।०३८।०२९च् चारित्रसुखशीलत्वात् प्रविष्टासि मनो मम  
६।०३८।०३०अ नेमौ शक्यौ रणे जेतुं सेन्द्रैर् अपि सुरासुरैः  
६।०३८।०३०च् एतयोर् आननं दृष्ट्वा मया चावेदितं तव  
६।०३८।०३१अ इदं च सुमहच् चिह्नं शनैः पश्यस्व मैथिलि  
६।०३८।०३१च् निःसञ्ज्ञाव् अप्य् उभाव् एतौ नैव लक्ष्मीर् वियुज्यते  
६।०३८।०३२अ प्रायेण गतसत्त्वानां पुरुषाणां गतायुषाम्  
६।०३८।०३२च् दृश्यमानेषु वक्त्रेषु परं भवति वैकृतम्  
६।०३८।०३३अ त्यज शोकं च दुःखं च मोहं च जनकात्मजे  
६।०३८।०३३च् रामलक्ष्मणयोर् अर्थे नाद्य शक्यम् अजीवितुम्  
६।०३८।०३४अ श्रुत्वा तु वचनं तस्याः सीता सुरसुतोपमा  
६।०३८।०३४च् कृताञ्जलिर् उवाचेदम् एवम् अस्त्व् इति मैथिली  
६।०३८।०३५अ विमानं पुष्पकं तत् तु समिवर्त्य मनोजवम्  
६।०३८।०३५च् दीना त्रिजटया सीता लङ्काम् एव प्रवेशिता  
६।०३८।०३६अ ततस् त्रिजटया सार्धं पुष्पकाद् अवरुह्य सा  
६।०३८।०३६च् अशोकवनिकाम् एव रक्षसीभिः प्रवेशिता  
६।०३८।०३७अ प्रविश्य सीता बहुवृक्षषण्डाम्; तां राक्षसेन्द्रस्य विहारभूमिम्  
६।०३८।०३७च् सम्प्रेक्ष्य सञ्चिन्त्य च राजपुत्रौ; परं विषादं समुपाजगाम  
६।०३९।००१अ घोरेण शरबन्धेन बद्धौ दशरथात्मजौ  
६।०३९।००१च् निश्वसन्तौ यथा नागौ शयानौ रुधिरोक्षितौ  
६।०३९।००२अ सर्वे ते वानरश्रेष्ठाः ससुग्रीवा महाबलाः  
६।०३९।००२च् परिवार्य महात्मानौ तस्थुः शोकपरिप्लुताः  
६।०३९।००३अ एतस्मिन्न् अन्तेरे रामः प्रत्यबुध्यत वीर्यवान्  
६।०३९।००३च् स्थिरत्वात् सत्त्वयोगाच् च शरैः सन्दानितो ऽपि सन्  
६।०३९।००४अ ततो दृष्ट्वा सरुधिरं विषण्णं गाढम् अर्पितम्  
६।०३९।००४च् भ्रातरं दीनवदनं पर्यदेवयद् आतुरः  
६।०३९।००५अ किं नु मे सीतया कार्यं किं कार्यं जीवितेन वा  
६।०३९।००५च् शयानं यो ऽद्य पश्यामि भ्रातरं युधि निर्जितम्  
६।०३९।००६अ शक्या सीता समा नारी प्राप्तुं लोके विचिन्वता  
६।०३९।००६च् न लक्ष्मणसमो भ्राता सचिवः साम्परायिकः  
६।०३९।००७अ परित्यक्ष्याम्य् अहं प्राणान् वानराणां तु पश्यताम्  
६।०३९।००७च् यदि पञ्चत्वम् आपन्नः सुमित्रानन्दवर्धनः  
६।०३९।००८अ किं नु वक्ष्यामि कौसल्यां मातरं किं नु कैकयीम्  
६।०३९।००८च् कथम् अम्बां सुमित्राञ्च पुत्रदर्शनलालसाम्  
६।०३९।००९अ विवत्सां वेपमानां च क्रोशन्तीं कुररीम् इव  
६।०३९।००९च् कथम् आश्वासयिष्यामि यदि यास्यामि तं विना  
६।०३९।०१०अ कथं वक्ष्यामि शत्रुघ्नं भरतं च यशस्विनम्  
६।०३९।०१०च् मया सह वनं यातो विना तेनागतः पुनः  
६।०३९।०११अ उपालम्भं न शक्ष्यामि सोढुं बत सुमित्रया  
६।०३९।०११च् इहैव देहं त्यक्ष्यामि न हि जीवितुम् उत्सहे  
६।०३९।०१२अ धिङ् मां दुष्कृतकर्माणम् अनार्यं यत्कृते ह्य् असौ  
६।०३९।०१२च् लक्ष्मणः पतितः शेते शरतल्पे गतासुवत्  
६।०३९।०१३अ त्वं नित्यं सुविषण्णं माम् आश्वासयसि लक्ष्मण  
६।०३९।०१३च् गतासुर् नाद्य शक्नोषि माम् आर्तम् अभिभाषितुम्  
६।०३९।०१४अ येनाद्य बहवो युद्धे राक्षसा निहताः क्षितौ  
६।०३९।०१४च् तस्याम् एव क्षितौ वीरः स शेते निहतः परैः  
६।०३९।०१५अ शयानः शरतल्पे ऽस्मिन् स्वशोणितपरिप्लुतः  
६।०३९।०१५च् शरजालैश् चितो भाति भास्करो ऽस्तम् इव व्रजन्  
६।०३९।०१६अ बाणाभिहतमर्मत्वान् न शक्नोत्य् अभिवीक्षितुम्  
६।०३९।०१६च् रुजा चाब्रुवतो ह्य् अस्य दृष्टिरागेण सूच्यते  
६।०३९।०१७अ यथैव मां वनं यान्तम् अनुयातो महाद्युतिः  
६।०३९।०१७च् अहम् अप्य् अनुयास्यामि तथैवैनं यमक्षयम्  
६।०३९।०१८अ इष्टबन्धुजनो नित्यं मां च नित्यम् अनुव्रतः  
६।०३९।०१८च् इमाम् अद्य गतो ऽवस्थां ममानार्यस्य दुर्नयैः  
६।०३९।०१९अ सुरुष्टेनापि वीरेण लक्ष्मणेना न संस्मरे  
६।०३९।०१९च् परुषं विप्रियं वापि श्रावितं न कदा चन  
६।०३९।०२०अ विससर्जैकवेगेन पञ्चबाणशतानि यः  
६।०३९।०२०च् इष्वस्त्रेष्व् अधिकस् तस्मात् कार्तवीर्याच् च लक्ष्मणः  
६।०३९।०२१अ अस्त्रैर् अस्त्राणि यो हन्याच् छक्रस्यापि महात्मनः  
६।०३९।०२१च् सो ऽयम् उर्व्यांहतः शेते महार्हशयनोचितः  
६।०३९।०२२अ तच् च मिथ्या प्रलप्तं मां प्रधक्ष्यति न संशयः  
६।०३९।०२२च् यन् मया न कृतो राजा राक्षसानां विभीषणः  
६।०३९।०२३अ अस्मिन् मुहूर्ते सुग्रीव प्रतियातुम् इतो ऽर्हसि  
६।०३९।०२३च् मत्वा हीनं मया राजन् रावणो ऽभिद्रवेद् बली  
६।०३९।०२४अ अङ्गदं तु पुरस्कृत्य ससैन्यः ससुहृज्जनः  
६।०३९।०२४च् सागरं तर सुग्रीव पुनस् तेनैव सेतुना  
६।०३९।०२५अ कृतं हनुमता कार्यं यद् अन्यैर् दुष्करं रणे  
६।०३९।०२५च् ऋक्षराजेन तुष्यामि गोलाङ्गूलाधिपेन च  
६।०३९।०२६अ अङ्गदेन कृतं कर्म मैन्देन द्विविदेन च  
६।०३९।०२६च् युद्धं केसरिणा सङ्ख्ये घोरं सम्पातिना कृतम्  
६।०३९।०२७अ गवयेन गवाक्षेण शरभेण गजेन च  
६।०३९।०२७च् अन्यैश् च हरिभिर् युद्धं मदार्थे त्यक्तजीवितैः  
६।०३९।०२८अ न चातिक्रमितुं शक्यं दैवं सुग्रीव मानुषैः  
६।०३९।०२८च् यत् तु शक्यं वयस्येन सुहृदा वा परन्तप  
६।०३९।०२८ए कृतं सुग्रीव तत् सर्वं भवताधर्मभीरुणा  
६।०३९।०२९अ मित्रकार्यं कृतम् इदं भवद्भिर् वानरर्षभाः  
६।०३९।०२९च् अनुज्ञाता मया सर्वे यथेष्टं गन्तुम् अर्हथ  
६।०३९।०३०अ शुश्रुवुस् तस्य ते सर्वे वानराः परिदेवितम्  
६।०३९।०३०च् वर्तयां चक्रुर् अश्रूणि नेत्रैः कृष्णेतरेक्षणाः  
६।०३९।०३१अ ततः सर्वाण्य् अनीकानि स्थापयित्वा विभीषणः  
६।०३९।०३१च् आजगाम गदापाणिस् त्वरितो यत्र राघवः  
६।०३९।०३२अ तं दृष्ट्वा त्वरितं यान्तं नीलाञ्जनचयोपमम्  
६।०३९।०३२च् वानरा दुद्रुवुः सर्वे मन्यमानास् तु रावणिम्  
६।०४०।००१अ अथोवाच महातेजा हरिराजो महाबलः  
६।०४०।००१च् किम् इयं व्यथिता सेना मूढवातेव नौर् जले  
६।०४०।००२अ सुग्रीवस्य वचः श्रुत्वा वालिपुत्रो ऽङ्गदो ऽब्रवीत्  
६।०४०।००२च् न त्वं पश्यसि रामं च लक्ष्मणं च महाबलम्  
६।०४०।००३अ शरजालाचितौ वीराव् उभौ दशरथात्मजौ  
६।०४०।००३च् शरतल्पे महात्मानौ शयानाउ रुधिरोक्षितौ  
६।०४०।००४अ अथाब्रवीद् वानरेन्द्रः सुग्रीवः पुत्रम् अङ्गदम्  
६।०४०।००४च् नानिमित्तम् इदं मन्ये भवितव्यं भयेन तु  
६।०४०।००५अ विषण्णवदना ह्य् एते त्यक्तप्रहरणा दिशः  
६।०४०।००५च् प्रपलायन्ति हरयस् त्रासाद् उत्फुल्ललोचनाः  
६।०४०।००६अ अन्योन्यस्य न लज्जन्ते न निरीक्षन्ति पृष्ठतः  
६।०४०।००६च् विप्रकर्षन्ति चान्योन्यं पतितं लङ्घयन्ति च  
६।०४०।००७अ एतस्मिन्न् अन्तरे वीरो गदापाणिर् विभीषणः  
६।०४०।००७च् सुग्रीवं वर्धयाम् आस राघवं च निरैक्षत  
६।०४०।००८अ विभीषणं तं सुग्रीवो दृष्ट्वा वानरभीषणम्  
६।०४०।००८च् ऋक्षराजं समीपस्थं जाम्बवन्तम् उवाच ह  
६।०४०।००९अ विभीषणो ऽयं सम्प्राप्तो यं दृष्ट्वा वानरर्षभाः  
६।०४०।००९च् विद्रवन्ति परित्रस्ता रावणात्मजशङ्कया  
६।०४०।०१०अ शीघ्रम् एतान् सुवित्रस्तान् बहुधा विप्रधावितान्  
६।०४०।०१०च् पर्यवस्थापयाख्याहि विभीषणम् उपस्थितम्  
६।०४०।०११अ सुग्रीवेणैवम् उक्तस् तु जाम्बवान् ऋक्षपार्थिवः  
६।०४०।०११च् वानरान् सान्त्वयाम् आस सन्निवर्त्य प्रहावतः  
६।०४०।०१२अ ते निवृत्ताः पुनः सर्वे वानरास् त्यक्तसम्भ्रमाः  
६।०४०।०१२च् ऋक्षराजवचः श्रुत्वा तं च दृष्ट्वा विभीषणम्  
६।०४०।०१३अ विभीषणस् तु रामस्य दृष्ट्वा गात्रं शरैश् चितम्  
६।०४०।०१३च् लक्ष्मणस्य च धर्मात्मा बभूव व्यथितेन्द्रियः  
६।०४०।०१४अ जलक्लिन्नेन हस्तेन तयोर् नेत्रे प्रमृज्य च  
६।०४०।०१४च् शोकसम्पीडितमना रुरोद विललाप च  
६।०४०।०१५अ इमौ तौ सत्त्वसम्पन्नौ विक्रान्तौ प्रियसंयुगौ  
६।०४०।०१५च् इमाम् अवस्थां गमितौ राकसैः कूटयोधिभिः  
६।०४०।०१६अ भ्रातुः पुत्रेण मे तेन दुष्पुत्रेण दुरात्मना  
६।०४०।०१६च् राक्षस्या जिह्मया बुद्ध्या छलिताव् ऋजुविक्रमौ  
६।०४०।०१७अ शरैर् इमाव् अलं विद्धौ रुधिरेण समुक्षितौ  
६।०४०।०१७च् वसुधायाम् इम सुप्तौ दृश्येते शल्यकाव् इव  
६।०४०।०१८अ ययोर् वीर्यम् उपाश्रित्य प्रतिष्ठा काङ्क्षिता मया  
६।०४०।०१८च् ताव् उभौ देहनाशाय प्रसुप्तौ पुरुषर्षभौ  
६।०४०।०१९अ जीवन्न् अद्य विपन्नो ऽस्मि नष्टराज्यमनोरथः  
६।०४०।०१९च् प्राप्तप्रतिज्ञश् च रिपुः सकामो रावणः कृतः  
६।०४०।०२०अ एवं विलपमानं तं परिष्वज्य विभीषणम्  
६।०४०।०२०च् सुग्रीवः सत्त्वसम्पन्नो हरिराजो ऽब्रवीद् इदम्  
६।०४०।०२१अ राज्यं प्राप्स्यसि धर्मज्ञ लङ्कायां नात्र संशयः  
६।०४०।०२१च् रावणः सह पुत्रेण स राज्यं नेह लप्स्यते  
६।०४०।०२२अ शरसम्पीडिताव् एताव् उभौ राघवलक्ष्मणौ  
६।०४०।०२२च् त्यक्त्वा मोहं वधिष्येते सगणं रावणं रणे  
६।०४०।०२३अ तम् एवं सान्त्वयित्वा तु समाश्वास्य च राक्षसं  
६।०४०।०२३च् सुषेणं श्वशुरं पार्श्वे सुग्रीवस् तम् उवाच ह  
६।०४०।०२४अ सह शूरैर् हरिगणैर् लब्धसञ्ज्ञाव् अरिन्दमौ  
६।०४०।०२४च् गच्छ त्वं भ्रातरौ गृह्य किष्किन्धां रामलक्ष्मणौ  
६।०४०।०२५अ अहं तु रावणं हत्वा सपुत्रं सहबान्धवम्  
६।०४०।०२५च् मैथिलीम् आनयिष्यामि शक्रो नष्टाम् इव श्रियम्  
६।०४०।०२६अ श्रुत्वैतद् वानरेन्द्रस्य सुषेणो वाक्यम् अब्रवीत्  
६।०४०।०२६च् देवासुरं महायुद्धम् अनुभूतं सुदारुणम्  
६।०४०।०२७अ तदा स्म दानवा देवाञ् शरसंस्पर्शकोविदाः  
६।०४०।०२७च् निजघ्नुः शस्त्रविदुषश् छादयन्तो मुहुर् मुहुः  
६।०४०।०२८अ तान् आर्तान् नष्टसञ्ज्ञांश् च परासूंश् च बृहस्पतिः  
६।०४०।०२८च् विध्याभिर् मन्त्रयुक्ताभिर् ओषधीभिश् चिकित्सति  
६।०४०।०२९अ तान्य् औषधान्य् आनयितुं क्षीरोदं यान्तु सागरम्  
६।०४०।०२९च् जवेन वानराः शीघ्रं सम्पाति पनसादयः  
६।०४०।०३०अ हरयस् तु विजानन्ति पार्वती ते महौषधी  
६।०४०।०३०च् सञ्जीवकरणीं दिव्यां विशल्यां देवनिर्मिताम्  
६।०४०।०३१अ चन्द्रश् च नाम द्रोणश् च पर्वतौ सागरोत्तमे  
६।०४०।०३१च् अमृतं यत्र मथितं तत्र ते परमौषधी  
६।०४०।०३२अ ते तत्र निहिते देवैः पर्वते परमौषधी  
६।०४०।०३२च् अयं वायुसुतो राजन् हनूमांस् तत्र गच्छतु  
६।०४०।०३३अ एतस्मिन्न् अन्तरे वायुर् मेघांश् चापि सविद्युतः  
६।०४०।०३३च् पर्यस्यन् सागरे तोयं कम्पयन्न् इव पर्वतान्  
६।०४०।०३४अ महता पक्षवातेन सर्वे द्वीपमहाद्रुमाः  
६।०४०।०३४च् निपेतुर् भग्नविटपाः समूला लवणाम्भसि  
६।०४०।०३५अ अभवन् पन्नगास् त्रस्ता भोगिनस् तत्रवासिनः  
६।०४०।०३५च् शीघ्रं सर्वाणि यादांसि जग्मुश् च लवणार्णवम्  
६।०४०।०३६अ ततो मुहूर्तद् गरुडं वैनतेयं महाबलम्  
६।०४०।०३६च् वानरा ददृशुः सर्वे ज्वलन्तम् इव पावकम्  
६।०४०।०३७अ तम् आगतम् अभिप्रेक्ष्य नागास् ते विप्रदुद्रुवुः  
६।०४०।०३७च् यैस् तौ सत्पुरुषौ बद्धौ शरभूतैर् महाबलौ  
६।०४०।०३८अ ततः सुपर्णः काकुत्स्थौ दृष्ट्वा प्रत्यभिनन्द्य च  
६।०४०।०३८च् विममर्श च पाणिभ्यां मुखे चन्द्रसमप्रभे  
६।०४०।०३९अ वैनतेयेन संस्पृष्टास् तयोः संरुरुहुर् व्रणाः  
६।०४०।०३९च् सुवर्णे च तनू स्निग्धे तयोर् आशु बभूवतुः  
६।०४०।०४०अ तेजो वीर्यं बलं चौज उत्साहश् च महागुणाः  
६।०४०।०४०च् प्रदर्शनं च बुद्धिश् च स्मृतिश् च द्विगुणं तयोः  
६।०४०।०४१अ ताव् उत्थाप्य महावीर्यौ गरुडो वासवोपमौ  
६।०४०।०४१च् उभौ तौ सस्वजे हृष्टौ रामश् चैनम् उवाच ह  
६।०४०।०४२अ भवत्प्रसादाद् व्यसनं रावणिप्रभवं महत्  
६।०४०।०४२च् आवाम् इह व्यतिक्रान्तौ शीघ्रं च बलिनौ कृतौ  
६।०४०।०४३अ यथा तातं दशरथं यथाजं च पितामहम्  
६।०४०।०४३च् तथा भवन्तम् आसाद्य हृषयं मे प्रसीदति  
६।०४०।०४४अ को भवान् रूपसम्पन्नो दिव्यस्रगनुलेपनः  
६।०४०।०४४च् वसानो विरजे वस्त्रे दिव्याभरणभूषितः  
६।०४०।०४५अ तम् उवाच महातेजा वैनतेयो महाबलः  
६।०४०।०४५च् पतत्रिराजः प्रीतात्मा हर्षपर्याकुलेक्षणः  
६।०४०।०४६अ अहं सखा ते काकुत्स्थ प्रियः प्राणो बहिश्चरः  
६।०४०।०४६च् गरुत्मान् इह सम्प्राप्तो युवयोः साह्यकारणात्  
६।०४०।०४७अ असुरा वा महावीर्या दानवा वा महाबलाः  
६।०४०।०४७च् सुराश् चापि सगन्धर्वाः पुरस्कृत्य शतक्रतुम्  
६।०४०।०४८अ नेमं मोक्षयितुं शक्ताः शरबन्धं सुदारुणम्  
६।०४०।०४८च् माया बलाद् इन्द्रजिता निर्मितं क्रूरकर्मणा  
६।०४०।०४९अ एते नागाः काद्रवेयास् तीक्ष्णदंष्ट्राविषोल्बणाः  
६।०४०।०४९च् रक्षोमाया प्रभावेन शरा भूत्वा त्वदाश्रिताः  
६।०४०।०५०अ सभाग्यश् चासि धर्मज्ञ राम सत्यपराक्रम  
६।०४०।०५०च् लक्ष्मणेन सह भ्रात्रा समरे रिपुघातिना  
६।०४०।०५१अ इमं श्रुत्वा तु वृत्तान्तं त्वरमाणो ऽहम् आगतः  
६।०४०।०५१च् सहसा युवयोः स्नेहात् सखित्वम् अनुपालयन्  
६।०४०।०५२अ मोक्षितौ च महाघोराद् अस्मात् सायकबन्धनात्  
६।०४०।०५२च् अप्रमादश् च कर्तव्यो युवाभ्यां नित्यम् एव हि  
६।०४०।०५३अ प्रकृत्या राक्षसाः सर्वे सङ्ग्रामे कूटयोधिनः  
६।०४०।०५३च् शूराणां शुद्धभावानां भवताम् आर्जवं बलम्  
६।०४०।०५४अ तन् न विश्वसितव्यं वो राक्षसानां रणाजिरे  
६।०४०।०५४च् एतेनैवोपमानेन नित्यजिह्मा हि राक्षसाः  
६।०४०।०५५अ एवम् उक्त्वा ततो रामं सुपर्णः सुमहाबलः  
६।०४०।०५५च् परिष्वज्य सुहृत्स्निग्धम् आप्रष्टुम् उपचक्रमे  
६।०४०।०५६अ सखे राघव धर्मज्ञ रिपूणाम् अपि वत्सल  
६।०४०।०५६च् अभ्यनुज्ञातुम् इच्छामि गमिष्यामि यथागतम्  
६।०४०।०५७अ बालवृद्धावशेषां तु लङ्कां कृत्वा शरोर्मिभिः  
६।०४०।०५७च् रावणं च रिपुं हत्वा सीतां समुपलप्स्यसे  
६।०४०।०५८अ इत्य् एवम् उक्त्वा वचनं सुपर्णः शीघ्रविक्रमः  
६।०४०।०५८च् रामं च विरुजं कृत्वा मध्ये तेषां वनौकसाम्  
६।०४०।०५९अ प्रदक्षिणं ततः कृत्वा परिष्वज्य च वीर्यवान्  
६।०४०।०५९च् जगामाकाशम् आविश्य सुपर्णः पवनो यथा  
६।०४०।०६०अ विरुजौ राघवौ दृष्ट्वा ततो वानरयूथपाः  
६।०४०।०६०च् सिंहनादांस् तदा नेदुर् लाङ्गूलं दुधुवुश् च ते  
६।०४०।०६१अ ततो भेरीः समाजघ्नुर् मृदङ्गांश् च व्यनादयन्  
६।०४०।०६१च् दध्मुः शङ्खान् सम्प्रहृष्टाः क्ष्वेलन्त्य् अपि यथापुरम्  
६।०४०।०६२अ आस्फोट्यास्फोट्य विक्रान्ता वानरा नगयोधिनः  
६।०४०।०६२च् द्रुमान् उत्पाट्य विविधांस् तस्थुः शतसहस्रशः  
६।०४०।०६३अ विसृजन्तो महानादांस् त्रासयन्तो निशाचरान्  
६।०४०।०६३च् लङ्काद्वाराण्य् उपाजग्मुर् योद्धुकामाः प्लवङ्गमाः  
६।०४०।०६४अ ततस् तु भीमस् तुमुलो निनादो; बभूव शाखामृगयूथपानाम्  
६।०४०।०६४च् क्षये निदाघस्य यथा घनानाम्; नादः सुभीमो नदतां निशीथे  
६।०४१।००१अ तेषां सुतुमुलं शब्दं वानराणां तरस्विनाम्  
६।०४१।००१च् नर्दतां राक्षसैः सार्धं तदा शुश्राव रावणः  
६।०४१।००२अ स्निग्धगम्भीरनिर्घोषं श्रुत्वा स निनदं भृशम्  
६।०४१।००२च् सचिवानां ततस् तेषां मध्ये वचनम् अब्रवीत्  
६।०४१।००३अ यथासौ सम्प्रहृष्टानां वानराणां समुत्थितः  
६।०४१।००३च् बहूनां सुमहान् नादो मेघानाम् इव गर्जताम्  
६।०४१।००४अ व्यक्तं सुमहती प्रीतिर् एतेषां नात्र संशयः  
६।०४१।००४च् तथा हि विपुलैर् नादैश् चुक्षुभे वरुणालयः  
६।०४१।००५अ तौ तु बद्धौ शरैस् तीष्क्णैर् भ्रातरौ रामलक्ष्मणौ  
६।०४१।००५च् अयं च सुमहान् नादः शङ्कां जनयतीव मे  
६।०४१।००६अ एतत् तु वचनं चोक्त्वा मन्त्रिणो राक्षसेश्वरः  
६।०४१।००६च् उवाच नैरृतांस् तत्र समीपपरिवर्तिनः  
६।०४१।००७अ ज्ञायतां तूर्णम् एतषां सर्वेषां वनचारिणाम्  
६।०४१।००७च् शोककाले समुत्पन्ने हर्षकारणम् उत्थितम्  
६।०४१।००८अ तथोक्तास् तेन सम्भ्रान्ताः प्राकारम् अधिरुह्य ते  
६।०४१।००८च् ददृशुः पालितां सेनां सुग्रीवेण महात्मना  
६।०४१।००९अ तौ च मुक्तौ सुघोरेण शरबन्धेन राघवौ  
६।०४१।००९च् समुत्थितौ महाभागौ विषेदुः प्रेक्ष्य राक्षसाः  
६।०४१।०१०अ सन्त्रस्तहृदया सर्वे प्राकाराद् अवरुह्य ते  
६।०४१।०१०च् विषण्णवदनाः सर्वे राक्षसेन्द्रम् उपस्थिताः  
६।०४१।०११अ तद् अप्रियं दीनमुखा रावणस्य निशाचराः  
६।०४१।०११च् कृत्स्नं निवेदयाम् आसुर् यथावद् वाक्यकोविदाः  
६।०४१।०१२अ यौ ताव् इन्द्रजिता युद्धे भ्रातरौ रामलक्ष्मणौ  
६।०४१।०१२च् निबद्धौ शरबन्धेन निष्प्रकम्पभुजौ कृतौ  
६।०४१।०१३अ विमुक्तौ शरबन्धेन तौ दृश्येते रणाजिरे  
६।०४१।०१३च् पाशान् इव गजाउ छित्त्वा गजेन्द्रसमविक्रमौ  
६।०४१।०१४अ तच् छ्रुत्वा वचनं तेषां राक्षसेन्द्रो महाबलः  
६।०४१।०१४च् चिन्ताशोकसमाक्रान्तो विषण्णवदनो ऽब्रवीत्  
६।०४१।०१५अ घोरैर् दत्तवरैर् बद्धौ शरैर् आशीविषोमपैः  
६।०४१।०१५च् अमोघैः सूर्यसङ्काशैः प्रमथ्येन्द्रजिता युधि  
६।०४१।०१६अ तम् अस्त्रबन्धम् आसाद्य यदि मुक्तौ रिपू मम  
६।०४१।०१६च् संशयस्थम् इदं सर्वम् अनुपश्याम्य् अहं बलम्  
६।०४१।०१७अ निष्फलाः खलु संवृत्ताः शरा वासुकितेजसः  
६।०४१।०१७च् आदत्तं यैस् तु सङ्ग्रामे रिपूणां मम जीवितम्  
६।०४१।०१८अ एवम् उक्त्वा तु सङ्क्रुद्धो निश्वसन्न् उरगो यथा  
६।०४१।०१८च् अब्रवीद् रक्षसां मध्ये धूम्राक्षं नाम राकसं  
६।०४१।०१९अ बलेन महता युक्तो रक्षसां भीमकर्मणाम्  
६।०४१।०१९च् त्वं वधायाभिनिर्याहि रामस्य सह वानरैः  
६।०४१।०२०अ एवम् उक्तस् तु धूम्राक्षो राक्षसेन्द्रेण धीमता  
६।०४१।०२०च् कृत्वा प्रणामं संहृष्टो निर्जगाम नृपालयात्  
६।०४१।०२१अ अभिनिष्क्रम्य तद्द्वारं बलाध्यक्षम् उवाच ह  
६।०४१।०२१च् त्वरयस्व बलं तूर्णं किं चिरेण युयुत्सतः  
६।०४१।०२२अ धूम्राक्षस्य वचः श्रुत्वा बलाध्यक्षो बलानुगः  
६।०४१।०२२च् बलम् उद्योजयाम् आस रावणस्याज्ञया द्रुतम्  
६।०४१।०२३अ ते बद्धघण्टा बलिनो घोररूपा निशाचराः  
६।०४१।०२३च् विनर्दमानाः संहृष्टा धूम्राक्षं पर्यवारयन्  
६।०४१।०२४अ विविधायुधहस्ताश् च शूलमुद्गरपाणयः  
६।०४१।०२४च् गदाभिः पट्टसैर् दण्डैर् आयसैर् मुसलैर् भृशम्  
६।०४१।०२५अ परिघैर् भिण्डिपालैश् च भल्लैः प्रासैः परश्वधैः  
६।०४१।०२५च् निर्ययू राक्षसा घोरा नर्दन्तो जलदा यथा  
६।०४१।०२६अ रथैः कवचिनस् त्व् अन्ये ध्वजैश् च समलङ्कृतैः  
६।०४१।०२६च् सुवर्णजालविहितैः खरैश् च विविधाननैः  
६।०४१।०२७अ हयैः परमशीघ्रैश् च गजेन्द्रैश् च मदोत्कटैः  
६।०४१।०२७च् निर्ययू राक्षसव्याघ्रा व्याघ्रा इव दुरासदाः  
६।०४१।०२८अ वृकसिंहमुखैर् युक्तं खरैः कनकभूषणैः  
६।०४१।०२८च् आरुरोह रथं दिव्यं धूम्राक्षः खरनिस्वनः  
६।०४१।०२९अ स निर्यातो महावीर्यो धूम्राक्षो राक्षसैर् वृतः  
६।०४१।०२९च् प्रहसन् पश्चिमद्वारं हनूमान् यत्र यूथपः  
६।०४१।०३०अ प्रयान्तं तु महाघोरं राक्षसं भीमदर्शनम्  
६।०४१।०३०च् अन्तरिक्षगताः क्रूराः शकुनाः प्रत्यवारयन्  
६।०४१।०३१अ रथशीर्षे महाभीमो गृध्रश् च निपपात ह  
६।०४१।०३१च् ध्वजाग्रे ग्रथिताश् चैव निपेतुः कुणपाशनाः  
६।०४१।०३२अ रुधिरार्द्रो महाञ् श्वेतः कबन्धः पतितो भुवि  
६।०४१।०३२च् विस्वरं चोत्सृजन् नादं धूम्राक्षस्य समीपतः  
६।०४१।०३३अ ववर्ष रुधिरं देवः सञ्चचाल च मेदिनी  
६।०४१।०३३च् प्रतिलोमं ववौ वायुर् निर्घातसमनिस्वनः  
६।०४१।०३३ए तिमिरौघावृतास् तत्र दिशश् च न चकाशिरे  
६।०४१।०३४अ स तूत्पातांस् ततो दृष्ट्वा राक्षसानां भयावहान्  
६।०४१।०३४च् प्रादुर्भूतान् सुघोरांश् च धूम्राक्षो व्यथितो ऽभवत्  
६।०४१।०३५अ ततः सुभीमो बहुभिर् निशाचरैर्; वृतो ऽभिनिष्क्रम्य रणोत्सुको बली  
६।०४१।०३५च् ददर्श तां राघवबाहुपालिताम्; समुद्रकल्पां बहुवानरीं चमूम्  
६।०४२।००१अ धूम्राक्षं प्रेक्ष्य निर्यान्तं राक्षसं भीमनिस्वनम्  
६।०४२।००१च् विनेदुर् वानराः सर्वे प्रहृष्टा युद्धकाङ्क्षिणः  
६।०४२।००२अ तेषां तु तुमुलं युद्धं सञ्जज्ञे हरिरक्षसाम्  
६।०४२।००२च् अन्योन्यं पादपैर् घोरैर् निघ्नतं शूलमुद्गरैः  
६।०४२।००३अ राक्षसैर् वानरा घोरा विनिकृत्ताः समन्ततः  
६।०४२।००३च् वानरै राक्षसाश् चापि द्रुमैर् भूमौ समीकृताः  
६।०४२।००४अ राक्षसाश् चापि सङ्क्रुद्धा वानरान् निशितैः शरैः  
६।०४२।००४च् विव्यधुर् घोरसङ्काशैः कङ्कपत्रैर् अजिह्मगैः  
६।०४२।००५अ ते गदाभिश् च भीमाभिः पट्टसैः कूटमुद्गरैः  
६।०४२।००५च् घोरैश् च परिघैश् चित्रैस् त्रिशूलैश् चापि संशितैः  
६।०४२।००६अ विदार्यमाणा रक्षोभिर् वानरास् ते महाबलाः  
६।०४२।००६च् अमर्षाज् जनितोद्धर्षाश् चक्रुः कर्माण्य् अभीतवत्  
६।०४२।००७अ शरनिर्भिन्नगात्रास् ते शूलनिर्भिन्नदेहिनः  
६।०४२।००७च् जगृहुस् ते द्रुमांस् तत्र शिलाश् च हरियूथपाः  
६।०४२।००८अ ते भीमवेगा हरयो नर्दमानास् ततस् ततः  
६।०४२।००८च् ममन्थू राक्षसान् भीमान् नामानि च बभाषिरे  
६।०४२।००९अ तद् बभूवाद्भुतं घोरं युद्धं वानररक्षसाम्  
६।०४२।००९च् शिलाभिर् विविधाभिश् च बहुशाखैश् च पादपैः  
६।०४२।०१०अ राक्षसा मथिताः के चिद् वानरैर् जितकाशिभिः  
६।०४२।०१०च् ववर्षू रुधिरं के चिन् मुखै रुधिरभोजनाः  
६।०४२।०११अ पार्श्वेषु दारिताः के चित् के चिद् राशीकृता द्रुमैः  
६।०४२।०११च् शिलाभिश् चूर्णिताः के चित् के चिद् दन्तैर् विदारिताः  
६।०४२।०१२अ ध्वजैर् विमथितैर् भग्नैः खरैश् च विनिपातितैः  
६।०४२।०१२च् रथैर् विध्वंसितैश् चापि पतितै रजनीचरैः  
६।०४२।०१३अ वानरैर् भीमविक्रान्तैर् आप्लुत्याप्लुत्य वेगितैः  
६।०४२।०१३च् राक्षसाः करजैस् तीक्ष्णैर् मुखेषु विनिकर्तिताः  
६।०४२।०१४अ विवर्णवदना भूयो विप्रकीर्णशिरोरुहाः  
६।०४२।०१४च् मूढाः शोणितगन्धेन निपेतुर् धरणीतले  
६।०४२।०१५अ नये तु परमक्रुद्धा राक्षसा भीमविक्रमाः  
६।०४२।०१५च् तलैर् एवाभिधावन्ति वज्रस्पर्शसमैर् हरीन्  
६।०४२।०१६अ वनरैर् आपतन्तस् ते वेगिता वेगवत्तरैः  
६।०४२।०१६च् मुष्टिभिश् चरणैर् दन्तैः पादपैश् चापपोथिताः  
६।०४२।०१७अ सन्यं तु विद्रुतं दृष्ट्वा धूम्राक्षो राक्षसर्षभः  
६।०४२।०१७च् क्रोधेन कदनं चक्रे वानराणां युयुत्सताम्  
६।०४२।०१८अ प्रासैः प्रमथिताः के चिद् वानराः शोणितस्रवाः  
६।०४२।०१८च् मुद्गरैर् आहताः के चित् पतिता धरणीतले  
६।०४२।०१९अ परिघैर् मथितः के चिद् भिण्डिपालैर् विदारिताः  
६।०४२।०१९च् पट्टसैर् आहताः के चिद् विह्वलन्तो गतासवः  
६।०४२।०२०अ के चिद् विनिहता भूमौ रुधिरार्द्रा वनौकसः  
६।०४२।०२०च् के चिद् विद्राविता नष्टाः सङ्क्रुद्धै राक्षसैर् युधि  
६।०४२।०२१अ विभिन्नहृदयाः के चिद् एकपार्श्वेन शायिताः  
६।०४२।०२१च् विदारितास्त्रशूलै च के चिद् आन्त्रैर् विनिस्रुताः  
६।०४२।०२२अ तत् सुभीमं महद् युद्धं हरिराकस सङ्कुलम्  
६।०४२।०२२च् प्रबभौ शस्त्रबहुलं शिलापादपसङ्कुलम्  
६।०४२।०२३अ धनुर्ज्यातन्त्रिमधुरं हिक्कातालसमन्वितम्  
६।०४२।०२३च् मन्द्रस्तनितसङ्गीतं युद्धगान्धर्वम् आबभौ  
६।०४२।०२४अ धूम्राक्षस् तु धनुष्पाणिर् वानरान् रणमूर्धनि  
६।०४२।०२४च् हसन् विद्रावयाम् आस दिशस् ताञ् शरवृष्टिभिः  
६।०४२।०२५अ धूम्राक्षेणार्दितं सैन्यं व्यथितं दृश्य मारुतिः  
६।०४२।०२५च् अभ्यवर्तत सङ्क्रुद्धः प्रगृह्य विपुलां शिलाम्  
६।०४२।०२६अ क्रोधाद् द्विगुणताम्राक्षः पितृतुल्यपराक्रमः  
६।०४२।०२६च् शिलां तां पातयाम् आस धूम्राक्षस्य रथं प्रति  
६।०४२।०२७अ आपतन्तीं शिलां दृष्ट्वा गदाम् उद्यम्य सम्भ्रमात्  
६।०४२।०२७च् रथाद् आप्लुत्य वेगेन वसुधायां व्यतिष्ठत  
६।०४२।०२८अ सा प्रमथ्य रथं तस्य निपपात शिलाभुवि  
६।०४२।०२८च् सचक्रकूबरं साश्वं सध्वजं सशरासनम्  
६।०४२।०२९अ स भङ्क्त्वा तु रथं तस्य हनूमान् मारुतात्मजः  
६।०४२।०२९च् रक्षसां कदनं चक्रे सस्कन्धविटपैर् द्रुमैः  
६।०४२।०३०अ विभिन्नशिरसो भूत्वा राक्षसाः शोणितोक्षिताः  
६।०४२।०३०च् द्रुमैः प्रमथिताश् चान्ये निपेतुर् धरणीतले  
६।०४२।०३१अ विद्राव्य राक्षसं सैन्यं हनूमान् मारुतात्मजः  
६।०४२।०३१च् गिरेः शिखरम् आदाय धूम्राक्षम् अभिदुद्रुवे  
६।०४२।०३२अ तम् आपतन्तं धूम्राक्षो गदाम् उद्यम्य वीर्यवान्  
६।०४२।०३२च् विनर्दमानः सहसा हनूमन्तम् अभिद्रवत्  
६।०४२।०३३अ ततः क्रुद्धस् तु वेगेन गदां तां बहुकण्टकाम्  
६।०४२।०३३च् पातयाम् आस धूम्राक्षो मस्तके तु हनूमतः  
६।०४२।०३४अ ताडितः स तया तत्र गदया भीमरूपया  
६।०४२।०३४च् स कपिर् मारुतबलस् तं प्रहारम् अचिन्तयन्  
६।०४२।०३४ए धूम्राक्षस्य शिरो मध्ये गिरिशृङ्गम् अपातयत्  
६।०४२।०३५अ स विह्वलितसर्वाङ्गो गिरिशृङ्गेण ताडितः  
६।०४२।०३५च् पपात सहसा भूमौ विकीर्ण इव पर्वतः  
६।०४२।०३६अ धूम्राक्षं निहतं दृष्ट्वा हतशेषा निशाचराः  
६।०४२।०३६च् त्रस्ताः प्रविविशुर् लङ्कां वध्यमानाः प्लवङ्गमैः  
६।०४२।०३७अ स तु पवनसुतो निहत्य शत्रुम्; क्षतजवहाः सरितश् च संविकीर्य  
६।०४२।०३७च् रिपुवधजनितश्रमो महात्मा; मुदम् अगमत् कपिभिश् च पूज्यमानः  
६।०४३।००१अ धूम्राक्षं निहतं श्रुत्वा रावणो राक्षसेश्वरः  
६।०४३।००१च् बलाध्यक्षम् उवाचेदं कृताञ्जलिम् उपस्थितम्  
६।०४३।००२अ शीघ्रं निर्यान्तु दुर्धर्षा राक्षसा भीमविक्रमाः  
६।०४३।००२च् अकम्पनं पुरस्कृत्य सर्वशस्त्रप्रकोविदम्  
६।०४३।००३अ ततो नानाप्रहरणा भीमाक्षा भीमदर्शनाः  
६।०४३।००३च् निष्पेतू राक्षसा मुख्या बलाध्यक्षप्रचोदिताः  
६।०४३।००४अ रथम् आस्थाय विपुलं तप्तकाञ्चनकुण्डलः  
६।०४३।००४च् राकसैः संवृतो घोरैस् तदा निर्यात्य् अकम्पनः  
६।०४३।००५अ न हि कम्पयितुं शक्यः सुरैर् अपि महामृधे  
६।०४३।००५च् अकम्पनस् ततस् तेषाम् आदित्य इव तेजसा  
६।०४३।००६अ तस्य निधावमानस्य संरब्धस्य युयुत्सया  
६।०४३।००६च् अकस्माद् दैन्यम् आगच्छद् धयानां रथवाहिनाम्  
६।०४३।००७अ व्यस्फुरन् नयनं चास्य सव्यं युद्धाभिनन्दिनः  
६।०४३।००७च् विवर्णो मुखवर्णश् च गद्गदश् चाभवत् स्वरः  
६।०४३।००८अ अभवत् सुदिने चापि दुर्दिने रूक्षमारुतम्  
६।०४३।००८च् ऊचुः खगा मृगाः सर्वे वाचः क्रूरा भयावहाः  
६।०४३।००९अ स सिंहोपचितस्कन्धः शार्दूलसमविक्रमः  
६।०४३।००९च् तान् उत्पातान् अचिन्त्यैव निर्जगाम रणाजिरम्  
६।०४३।०१०अ तदा निर्गच्छतस् तस्य रक्षसः सह राक्षसैः  
६।०४३।०१०च् बभूव सुमहान् नादः क्षोभयन्न् इव सागरम्  
६।०४३।०११अ तेन शब्देन वित्रस्ता वानराणां महाचमूः  
६।०४३।०११च् द्रुमशैलप्रहरणा योद्धुं समवतिष्ठत  
६।०४३।०१२अ तेषां युद्धं महारौद्रं सञ्जज्ञे कपिरक्षसाम्  
६।०४३।०१२च् रामरावणयोर् अर्थे समभित्यक्तजीविनाम्  
६।०४३।०१३अ सर्वे ह्य् अतिबलाः शूराः सर्वे पर्वतसन्निभाः  
६।०४३।०१३च् हरयो राक्षसाश् चैव परस्परजिघंसवः  
६।०४३।०१४अ तेषां विनर्दातां शब्दः संयुगे ऽतितरस्विनाम्  
६।०४३।०१४च् शुश्रुवे सुमहान् क्रोधाद् अन्योन्यम् अभिगर्जताम्  
६।०४३।०१५अ रजश् चारुणवर्णाभं सुभीमम् अभवद् भृशम्  
६।०४३।०१५च् उद्धूतं हरिरक्षोभिः संरुरोध दिशो दश  
६।०४३।०१६अ अन्योन्यं रजसा तेन कौशेयोद्धूतपाण्डुना  
६।०४३।०१६च् संवृतानि च भूतानि ददृशुर् न रणाजिरे  
६।०४३।०१७अ न ध्वजो न पताकावा वर्म वा तुरगो ऽपि वा  
६।०४३।०१७च् आयुधं स्यन्दनं वापि ददृशे तेन रेणुना  
६।०४३।०१८अ शब्दश् च सुमहांस् तेषां नर्दताम् अभिधावताम्  
६।०४३।०१८च् श्रूयते तुमुले युद्धे न रूपाणि चकाशिरे  
६।०४३।०१९अ हरीन् एव सुसङ्क्रुद्धा हरयो जघ्नुर् आहवे  
६।०४३।०१९च् राक्षसाश् चापि रक्षांसि निजघ्नुस् तिमिरे तदा  
६।०४३।०२०अ परांश् चैव विनिघ्नन्तः स्वांश् च वानरराक्षसाः  
६।०४३।०२०च् रुधिरार्द्रं तदा चक्रुर् महीं पङ्कानुलेपनाम्  
६।०४३।०२१अ ततस् तु रुधिरौघेण सिक्तं व्यपगतं रजः  
६।०४३।०२१च् शरीरशवसङ्कीर्णा बभूव च वसुन्धरा  
६।०४३।०२२अ द्रुमशक्तिशिलाप्रासैर् गदापरिघतोमरैः  
६।०४३।०२२च् हरयो राक्षसास् तूर्णं जघ्नुर् अन्योन्यम् ओजसा  
६।०४३।०२३अ बाहुभिः परिघाकारैर् युध्यन्तः पर्वतोपमाः  
६।०४३।०२३च् हरयो भीमकर्माणो राक्षसाञ् जघ्नुर् आहवे  
६।०४३।०२४अ राक्षसाश् चापि सङ्क्रुद्धाः प्रासतोमरपाणयः  
६।०४३।०२४च् कपीन् निजघ्निरे तत्र शस्त्रैः परमदारुणैः  
६।०४३।०२५अ हरयस् त्व् अपि रक्षांसि महाद्रुममहाश्मभिः  
६।०४३।०२५च् विदारयन्त्य् अभिक्रम्य शस्त्राण्य् आच्छिद्य वीर्यतः  
६।०४३।०२६अ एतस्मिन्न् अन्तरे वीरा हरयः कुमुदो नलः  
६।०४३।०२६च् मैन्दश् च परमक्रुद्धश् चक्रुर् वेगम् अनुत्तमम्  
६।०४३।०२७अ ते तु वृक्षैर् महावेगा राक्षसानां चमूमुखे  
६।०४३।०२७च् कदनं सुमह चक्रुर् लीलया हरियूथपाः  
६।०४४।००१अ तद् दृष्ट्वा सुमहत् कर्म कृतं वानरसत्तमैः  
६।०४४।००१च् क्रोधम् आहारयाम् आस युधि तीव्रम् अकम्पनः  
६।०४४।००२अ क्रोधमूर्छितरूपस् तु ध्नुवन् परमकार्मुकम्  
६।०४४।००२च् दृष्ट्वा तु कर्म शत्रूणां सारथिं वाक्यम् अब्रवीत्  
६।०४४।००३अ तत्रैव तावत् त्वरितं रथं प्रापय सारथे  
६।०४४।००३च् एते ऽत्र बहवो घ्नन्ति सुबहून् राक्षसान् रणे  
६।०४४।००४अ एते ऽत्र बलवन्तो हि भीमकायाश् च वानराः  
६।०४४।००४च् द्रुमशैलप्रहरणास् तिष्ठन्ति प्रमुखे मम  
६।०४४।००५अ एतान् निहन्तुम् इच्छामि समरश्लाघिनो ह्य् अहम्  
६।०४४।००५च् एतैः प्रमथितं सर्वं दृश्यते राक्षसं बलम्  
६।०४४।००६अ ततः प्रजविताश्वेन रथेन रथिनां वरः  
६।०४४।००६च् हरीन् अभ्यहनत् क्रोधाच् छरजालैर् अकम्पनः  
६।०४४।००७अ न स्थातुं वानराः शेकुः किं पुनर् योद्धुम् आहवे  
६।०४४।००७च् अकम्पनशरैर् भग्नाः सर्व एव प्रदुद्रुवुः  
६।०४४।००८अ तान् मृत्युवशम् आपन्नान् अकम्पनवशं गतान्  
६।०४४।००८च् समीक्ष्य हनुमाञ् ज्ञातीन् उपतस्थे महाबलः  
६।०४४।००९अ तं महाप्लवगं दृष्ट्वा सर्वे प्लवगयूथपाः  
६।०४४।००९च् समेत्य समरे वीराः सहिताः पर्यवारयन्  
६।०४४।०१०अ व्यवस्थितं हनूमन्तं ते दृष्ट्वा हरियूथपाः  
६।०४४।०१०च् बभूवुर् बलवन्तो हि बलवन्तम् उपाश्रिताः  
६।०४४।०११अ अकम्पनस् तु शैलाभं हनूमन्तम् अवस्थितम्  
६।०४४।०११च् महेन्द्र इव धाराभिः शरैर् अभिववर्ष ह  
६।०४४।०१२अ अचिन्तयित्वा बाणौघाञ् शरीरे पतिताञ् शितान्  
६।०४४।०१२च् अकम्पनवधार्थाय मनो दध्रे महाबलः  
६।०४४।०१३अ स प्रहस्य महातेजा हनूमान् मारुतात्मजः  
६।०४४।०१३च् अभिदुद्राव तद् रक्षः कम्पयन्न् इव मेदिनीम्  
६।०४४।०१४अ तस्याभिनर्दमानस्य दीप्यमानस्य तेजसा  
६।०४४।०१४च् बभूव रूपं दुर्धर्षं दीप्तस्येव विभावसोः  
६।०४४।०१५अ आत्मानं त्व् अप्रहरणं ज्ञात्वा क्रोधसमन्वितः  
६।०४४।०१५च् शैलम् उत्पाटयाम् आस वेगेन हरिपुङ्गवः  
६।०४४।०१६अ तं गृहीत्वा महाशैलं पाणिनैकेन मारुतिः  
६।०४४।०१६च् विनद्य सुमहानादं भ्रामयाम् आस वीर्यवान्  
६।०४४।०१७अ ततस् तम् अभिदुद्राव राक्षसेन्द्रम् अकम्पनम्  
६।०४४।०१७च् यथा हि नमुचिं सङ्ख्ये वज्रेणेव पुरन्दरः  
६।०४४।०१८अ अकम्पनस् तु तद् दृष्ट्वा गिरिशृङ्गं समुद्यतम्  
६।०४४।०१८च् दूराद् एव महाबाणैर् अर्धचन्द्रैर् व्यदारयत्  
६।०४४।०१९अ तत् पर्वताग्रम् आकाशे रक्षोबाणविदारितम्  
६।०४४।०१९च् विकीर्णं पतितं दृष्ट्वा हनूमान् क्रोधमूर्छितः  
६।०४४।०२०अ सो ऽश्वकर्णं समासाद्य रोषदर्पान्वितो हरिः  
६।०४४।०२०च् तूर्णम् उत्पाटयाम् आस महागिरिम् इवोच्छ्रितम्  
६।०४४।०२१अ तं गृहीत्वा महास्कन्धं सो ऽश्वकर्णं महाद्युतिः  
६।०४४।०२१च् प्रहस्य परया प्रीत्या भ्रामयाम् आस संयुगे  
६।०४४।०२२अ प्रधावन्न् उरुवेगेन प्रभञ्जंस् तरसा द्रुमान्  
६।०४४।०२२च् हनूमान् परमक्रुद्धश् चरणैर् दारयत् क्षितिम्  
६।०४४।०२३अ गजांश् च सगजारोहान् सरथान् रथिनस् तथा  
६।०४४।०२३च् जघान हनुमान् धीमान् राक्षसांश् च पदातिकान्  
६।०४४।०२४अ तम् अन्तकम् इव क्रुद्धं समरे प्राणहारिणम्  
६।०४४।०२४च् हनूमन्तम् अभिप्रेक्ष्य राक्षसा विप्रदुद्रुवुः  
६।०४४।०२५अ तम् आपतन्तं सङ्क्रुद्धं राक्षसानां भयावहम्  
६।०४४।०२५च् ददर्शाकम्पनो वीरश् चुक्रोध च ननाद च  
६।०४४।०२६अ स चतुर्दशभिर् बाणैः शितैर् देहविदारणैः  
६।०४४।०२६च् निर्बिभेद हनूमन्तं महावीर्यम् अकम्पनः  
६।०४४।०२७अ स तथा प्रतिविद्धस् तु बह्वीभिः शरवृष्टिभिः  
६।०४४।०२७च् हनूमान् ददृशे वीरः प्ररूढ इव सानुमान्  
६।०४४।०२८अ ततो ऽन्यं वृक्षम् उत्पाट्य कृत्वा वेगम् अनुत्तमम्  
६।०४४।०२८च् शिरस्य् अभिजघानाशु राक्षसेन्द्रम् अकम्पनम्  
६।०४४।०२९अ स वृक्षेण हतस् तेन सक्रोधेन महात्मना  
६।०४४।०२९च् राक्षसो वानरेन्द्रेण पपात स ममार च  
६।०४४।०३०अ तं दृष्ट्वा निहतं भूमौ राक्षसेन्द्रम् अकम्पनम्  
६।०४४।०३०च् व्यथिता राक्षसाः सर्वे क्षितिकम्प इव द्रुमाः  
६।०४४।०३१अ त्यक्तप्रहरणाः सर्वे राक्षसास् ते पराजिताः  
६।०४४।०३१च् लङ्काम् अभिययुस् त्रस्ता वानरैस् तैर् अभिद्रुताः  
६।०४४।०३२अ ते मुक्तकेशाः सम्भ्रान्ता भग्नमानाः पराजिताः  
६।०४४।०३२च् स्रवच्छ्रमजलैर् अङ्गैः श्वसन्तो विप्रदुद्रुवुः  
६।०४४।०३३अ अन्योन्यं प्रममन्तुस् ते विविशुर् नगरं भयात्  
६।०४४।०३३च् पृष्ठतस् ते सुसम्मूढाः प्रेक्षमाणा मुहुर् मुहुः  
६।०४४।०३४अ तेषु लङ्कां प्रविष्टेषु राक्षसेषु महाबलाः  
६।०४४।०३४च् समेत्य हरयः सर्वे हनूमन्तम् अपूजयन्  
६।०४४।०३५अ सो ऽपि प्रहृष्टस् तान् सर्वान् हरीन् सम्प्रत्यपूजयत्  
६।०४४।०३५च् हनूमान् सत्त्वसम्पन्नो यथार्हम् अनुकूलतः  
६।०४४।०३६अ विनेदुश् च यथा प्राणं हरयो जितकाशिनः  
६।०४४।०३६च् चकर्षुश् च पुनस् तत्र सप्राणान् एव राक्षसान्  
६।०४४।०३७अ स वीरशोभाम् अभजन् महाकपिः; समेत्य रक्षांसि निहत्य मारुतिः  
६।०४४।०३७च् महासुरं भीमम् अमित्रनाशनम्; यथैव विष्णुर् बलिनं चमूमुखे  
६।०४४।०३८अ अपूजयन् देवगणास् तदा कपिम्; स्वयं च रामो ऽतिबलश् च लक्ष्मणः  
६।०४४।०३८च् तथैव सुग्रीवमुखाः प्लवङ्गमा; विभीषणश् चैव महाबलस् तदा  
६।०४५।००१अ अकम्पनवधं श्रुत्वा क्रुद्धो वै राक्षसेश्वरः  
६।०४५।००१च् किं चिद् दीनमुखश् चापि सचिवांस् तान् उदैक्षत  
६।०४५।००२अ स तु ध्यात्वा मुहूर्तं तु मन्त्रिभिः संविचार्य च  
६।०४५।००२च् पुरीं परिययौ लङ्कां सर्वान् गुल्मान् अवेक्षितुम्  
६।०४५।००३अ तां राक्षसगणैर् गुप्तां गुल्मैर् बहुभिर् आवृताम्  
६।०४५।००३च् ददर्श नगरीं लङ्कां पताकाध्वजमालिनीम्  
६।०४५।००४अ रुद्धां तु नगरीं दृष्ट्वा रावणो राक्षसेश्वरः  
६।०४५।००४च् उवाचामर्षितः काले प्रहस्तं युद्धकोविदम्  
६।०४५।००५अ पुरस्योपनिविष्टस्य सहसा पीडितस्य च  
६।०४५।००५च् नान्यं युद्धात् प्रपश्यामि मोक्षं युद्धविशारद  
६।०४५।००६अ अहं वा कुम्भकर्णो वा त्वं वा सेनापतिर् मम  
६।०४५।००६च् इन्द्रजिद् वा निकुम्भो वा वहेयुर् भारम् ईदृशम्  
६।०४५।००७अ स त्वं बलम् इतः शीघ्रम् आदाय परिगृह्य च  
६।०४५।००७च् विजयायाभिनिर्याहि यत्र सर्वे वनौकसः  
६।०४५।००८अ निर्याणाद् एव ते नूनं चपला हरिवाहिनी  
६।०४५।००८च् नर्दतां राक्षसेन्द्राणां श्रुत्वा नादं द्रविष्यति  
६।०४५।००९अ चपला ह्य् अविनीताश् च चलचित्ताश् च वानराः  
६।०४५।००९च् न सहिष्यन्ति ते नादं सिंहनादम् इव द्विपाः  
६।०४५।०१०अ विद्रुते च बले तस्मिन् रामः सौमित्रिणा सह  
६।०४५।०१०च् अवशस्ते निरालम्बः प्रहस्तवशम् एष्यति  
६।०४५।०११अ आपत्संशयिता श्रेयो नात्र निःसंशयीकृता  
६।०४५।०११च् प्रतिलोमानुलोमं वा यद् वा नो मन्यसे हितम्  
६।०४५।०१२अ रावणेनैवम् उक्तस् तु प्रहस्तो वाहिनीपतिः  
६।०४५।०१२च् राक्षसेन्द्रम् उवाचेदम् असुरेन्द्रम् इवोशना  
६।०४५।०१३अ राजन् मन्त्रितपूर्वं नः कुशलैः सह मन्त्रिभिः  
६।०४५।०१३च् विवादश् चापि नो वृत्तः समवेक्ष्य परस्परम्  
६।०४५।०१४अ प्रदानेन तु सीतायाः श्रेयो व्यवसितं मया  
६।०४५।०१४च् अप्रदाने पुनर् युद्धं दृष्टम् एतत् तथैव नः  
६।०४५।०१५अ सो ऽहं दानैश् च मानैश् च सततं पूजितस् त्वया  
६।०४५।०१५च् सान्त्वैश् च विविधैः काले किं न कुर्यां प्रियं तव  
६।०४५।०१६अ न हि मे जीवितं रक्ष्यं पुत्रदारधनानि वा  
६।०४५।०१६च् त्वं पश्य मां जुहूषन्तं त्वदर्थे जीवितं युधि  
६।०४५।०१७अ एवम् उक्त्वा तु भर्तारं रावणं वाहिनीपतिः  
६।०४५।०१७च् समानयत मे शीघ्रं राक्षसानां महद् बलम्  
६।०४५।०१८अ मद्बाणाशनिवेगेन हतानां तु रणाजिरे  
६।०४५।०१८च् अद्य तृप्यन्तु मांसेन पक्षिणः काननौकसाम्  
६।०४५।०१९अ इत्य् उक्तास् ते प्रहस्तेन बलाध्यक्षाः कृतत्वराः  
६।०४५।०१९च् बलम् उद्योजयाम् आसुस् तस्मिन् राक्षसमन्दिरे  
६।०४५।०२०अ सा बभूव मुहूर्तेन तिग्मनानाविधायुधैः  
६।०४५।०२०च् लङ्का राक्षसवीरैस् तैर् गजैर् इव समाकुला  
६।०४५।०२१अ हुताशनं तर्पयतां ब्राह्मणांश् च नमस्यताम्  
६।०४५।०२१च् आज्यगन्धप्रतिवहः सुरभिर् मारुतो ववौ  
६।०४५।०२२अ स्रजश् च विविधाकारा जगृहुस् त्व् अभिमन्त्रिताः  
६।०४५।०२२च् सङ्ग्रामसज्जाः संहृष्टा धारयन् राक्षसास् तदा  
६।०४५।०२३अ सधनुष्काः कवचिनो वेगाद् आप्लुत्य राक्षसाः  
६।०४५।०२३च् रावणं प्रेक्ष्य राजानं प्रहस्तं पर्यवारयन्  
६।०४५।०२४अ अथामन्त्र्य च राजानं भेरीम् आहत्य भैरवाम्  
६।०४५।०२४च् आरुरोह रथं दिव्यं प्रहस्तः सज्जकल्पितम्  
६।०४५।०२५अ हयैर् महाजवैर् युक्तं सम्यक् सूतसुसंयुतम्  
६।०४५।०२५च् महाजलदनिर्घोषं साक्षाच् चन्द्रार्कभास्वरम्  
६।०४५।०२६अ उरगध्वजदुर्धर्षं सुवरूथं स्वपस्करम्  
६।०४५।०२६च् सुवर्णजालसंयुक्तं प्रहसन्तम् इव श्रिया  
६।०४५।०२७अ ततस् तं रथम् आस्थाय रावणार्पितशासनः  
६।०४५।०२७च् लङ्काया निर्ययौ तूर्णं बलेन महता वृतः  
६।०४५।०२८अ ततो दुन्दुभिनिर्घोषः पर्जन्यनिनदोपमः  
६।०४५।०२८च् शुश्रुवे शङ्खशब्दश् च प्रयाते वाहिनीपतौ  
६।०४५।०२९अ निनदन्तः स्वरान् घोरान् राक्षसा जग्मुर् अग्रतः  
६।०४५।०२९च् भीमरूपा महाकायाः प्रहस्तस्य पुरःसराः  
६।०४५।०३०अ व्यूढेनैव सुघोरेण पूर्वद्वारात् स निर्ययौ  
६।०४५।०३०च् गजयूथनिकाशेन बलेन महता वृतः  
६।०४५।०३१अ सागरप्रतिमौघेन वृतस् तेन बलेन सः  
६।०४५।०३१च् प्रहस्तो निर्ययौ तूर्णं क्रुद्धः कालान्तकोपमः  
६।०४५।०३२अ तस्य निर्याण घोषेण राक्षसानां च नर्दताम्  
६।०४५।०३२च् लङ्कायां सर्वभूतानि विनेदुर् विकृतैः स्वरैः  
६।०४५।०३३अ व्यभ्रम् आकाशम् आविश्य मांसशोणितभोजनाः  
६।०४५।०३३च् मण्डलान्य् अपसव्यानि खगाश् चक्रू रथं प्रति  
६।०४५।०३४अ वमन्त्यः पावकज्वालाः शिवा घोरा ववाशिरे  
६।०४५।०३५अ अन्तरिक्षात् पपातोल्का वायुश् च परुषो ववौ  
६।०४५।०३५च् अन्योन्यम् अभिसंरब्धा ग्रहाश् च न चकाशिरे  
६।०४५।०३६अ ववर्षू रुधिरं चास्य सिषिचुश् च पुरःसरान्  
६।०४५।०३६च् केतुमूर्धनि गृध्रो ऽस्य विलीनो दक्षिणामुखः  
६।०४५।०३७अ सारथेर् बहुशश् चास्य सङ्ग्रामम् अवगाहतः  
६।०४५।०३७च् प्रतोदो न्यपतद् धस्तात् सूतस्य हयसादिनः  
६।०४५।०३८अ निर्याण श्रीश् च यास्यासीद् भास्वरा च सुदुर्लभा  
६।०४५।०३८च् सा ननाश मुहूर्तेन समे च स्खलिता हयाः  
६।०४५।०३९अ प्रहस्तं त्व् अभिनिर्यान्तं प्रख्यात बलपौरुषम्  
६।०४५।०३९च् युधि नानाप्रहरणा कपिसेनाभ्यवर्तत  
६।०४५।०४०अ अथ घोषः सुतुमुलो हरीणां समजायत  
६।०४५।०४०च् वृक्षान् आरुजतां चैव गुर्वीश् चागृह्णतां शिलाः  
६।०४५।०४१अ उभे प्रमुदिते सैन्ये रक्षोगणवनौकसाम्  
६।०४५।०४१च् वेगितानां समर्थानाम् अन्योन्यवधकाङ्क्षिणाम्  
६।०४५।०४१ए परस्परं चाह्वयतां निनादः श्रूयते महान्  
६।०४५।०४२अ ततः प्रहस्तः कपिराजवाहिनीम्; अभिप्रतस्थे विजयाय दुर्मतिः  
६।०४५।०४२च् विवृद्धवेगां च विवेश तां चमूम्; यथा मुमूर्षुः शलभो विभावसुम्  
६।०४६।००१अ ततः प्रहस्तं निर्यान्तं भीमं भीमपराक्रमम्  
६।०४६।००१च् गर्जन्तं सुमहाकायं राक्षसैर् अभिसंवृतम्  
६।०४६।००२अ ददर्श महती सेना वानराणां बलीयसाम्  
६।०४६।००२च् अतिसञ्जातरोषाणां प्रहस्तम् अभिगर्जताम्  
६।०४६।००३अ खड्गशक्त्यष्टिबाणाश् च शूलानि मुसलानि च  
६।०४६।००३च् गदाश् च परिघाः प्रासा विविधाश् च परश्वधाः  
६।०४६।००४अ धनूंषि च विचित्राणि राक्षसानां जयैषिणाम्  
६।०४६।००४च् प्रगृहीतान्य् अशोभन्त वानरान् अभिधावताम्  
६।०४६।००५अ जगृहुः पादपांश् चापि पुष्पितान् वानरर्षभाः  
६।०४६।००५च् शिलाश् च विपुला दीर्घा योद्धुकामाः प्लवङ्गमाः  
६।०४६।००६अ तेषाम् अन्योन्यम् आसाद्य सङ्ग्रामः सुमहान् अभूत्  
६।०४६।००६च् बहूनाम् अश्मवृष्टिं च शरवृष्टिं च वर्षताम्  
६।०४६।००७अ बहवो राक्षसा युद्धे बहून् वानरयूथपान्  
६।०४६।००७च् वानरा राक्षसांश् चापि निजघ्नुर् बहवो बहून्  
६।०४६।००८अ शूलैः प्रमथिताः के चित् के चित् तु परमायुधैः  
६।०४६।००८च् परिघैर् आहताः के चित् के चिच् छिन्नाः परश्वधैः  
६।०४६।००९अ निरुच्छ्वासाः पुनः के चित् पतिता धरणीतले  
६।०४६।००९च् विभिन्नहृदयाः के चिद् इषुसन्तानसन्दिताः  
६।०४६।०१०अ के चिद् द्विधाकृताः खड्गैः स्फुरन्तः पतिता भुवि  
६।०४६।०१०च् वानरा राक्षसैः शूलैः पार्श्वतश् च विदारिताः  
६।०४६।०११अ वानरैश् चापि सङ्क्रुद्धै राक्षसौघाः समन्ततः  
६।०४६।०११च् पादपैर् गिरिशृङ्गैश् च सम्पिष्टा वसुधातले  
६।०४६।०१२अ वज्रस्पर्शतलैर् हस्तैर् मुष्टिभिश् च हता भृशम्  
६।०४६।०१२च् वेमुः शोणितम् आस्येभ्यो विशीर्णदशनेक्षणः  
६।०४६।०१३अ आर्तस्वरं च स्वनतां सिंहनादं च नर्दताम्  
६।०४६।०१३च् बभूव तुमुलः शब्दो हरीणां रक्षसां युधि  
६।०४६।०१४अ वानरा राक्षसाः क्रुद्धा वीरमार्गम् अनुव्रताः  
६।०४६।०१४च् विवृत्तनयनाः क्रूराश् चक्रुः कर्माण्य् अभीतवत्  
६।०४६।०१५अ नरान्तकः कुम्भहनुर् महानादः समुन्नतः  
६।०४६।०१५च् एते प्रहस्तसचिवाः सर्वे जघ्नुर् वनौकसः  
६।०४६।०१६अ तेषाम् आपततां शीघ्रं निघ्नतां चापि वानरान्  
६।०४६।०१६च् द्विविदो गिरिशृङ्गेण जघानैकं नरान्तकम्  
६।०४६।०१७अ दुर्मुखः पुनर् उत्पाट्य कपिः स विपुलद्रुमम्  
६।०४६।०१७च् राक्षसं क्षिप्रहस्तस् तु समुन्नतम् अपोथयत्  
६।०४६।०१८अ जाम्बवांस् तु सुसङ्क्रुद्धः प्रगृह्य महतीं शिलाम्  
६।०४६।०१८च् पातयाम् आस तेजस्वी महानादस्य वक्षसि  
६।०४६।०१९अ अथ कुम्भहनुस् तत्र तारेणासाद्य वीर्यवान्  
६।०४६।०१९च् वृक्षेणाभिहतो मूर्ध्नि प्राणांस् तत्याज राक्षसः  
६।०४६।०२०अ अमृष्यमाणस् तत् कर्म प्रहस्तो रथम् आस्थितः  
६।०४६।०२०च् चकार कदनं घोरं धनुष्पाणिर् वनौकसाम्  
६।०४६।०२१अ आवर्त इव सञ्जज्ञे उभयोः सेनयोस् तदा  
६।०४६।०२१च् क्षुभितस्याप्रमेयस्य सागरस्येव निस्वनः  
६।०४६।०२२अ महता हि शरौघेण प्रहस्तो युद्धकोविदः  
६।०४६।०२२च् अर्दयाम् आस सङ्क्रुद्धो वानरान् परमाहवे  
६।०४६।०२३अ वानराणां शरीरैस् तु राक्षसानां च मेदिनी  
६।०४६।०२३च् बभूव निचिता घोरा पतितैर् इव पर्वतैः  
६।०४६।०२४अ सा महीरुधिरौघेण प्रच्छन्ना सम्प्रकाशते  
६।०४६।०२४च् सञ्छन्ना माधवे मासि पलाशैर् इव पुष्पितैः  
६।०४६।०२५अ हतवीरौघवप्रां तु भग्नायुधमहाद्रुमाम्  
६।०४६।०२५च् शोणितौघमहातोयां यमसागरगामिनीम्  
६।०४६।०२६अ यकृत्प्लीहमहापङ्कां विनिकीर्णान्त्रशैवलाम्  
६।०४६।०२६च् भिन्नकायशिरोमीनाम् अङ्गावयवशाड्वलाम्  
६।०४६।०२७अ गृध्रहंसगणाकीर्णां कङ्कसारससेविताम्  
६।०४६।०२७च् मेधःफेनसमाकीर्णाम् आर्तस्तनितनिस्वनाम्  
६।०४६।०२८अ तां कापुरुषदुस्तारां युद्धभूमिमयीं नदीम्  
६।०४६।०२८च् नदीम् इव घनापाये हंससारससेविताम्  
६।०४६।०२९अ राक्षसाः कपिमुख्याश् च तेरुस् तां दुस्तरां नदीम्  
६।०४६।०२९च् यथा पद्मरजोध्वस्तां नलिनीं गजयूथपाः  
६।०४६।०३०अ ततः सृजन्तं बाणौघान् प्रहस्तं स्यन्दने स्थितम्  
६।०४६।०३०च् ददर्श तरसा नीलो विनिघ्नन्तं प्लवङ्गमान्  
६।०४६।०३१अ स तं परमदुर्धर्षम् आपतन्तं महाकपिः  
६।०४६।०३१च् प्रहस्तं ताडयाम् आस वृक्षम् उत्पाट्य वीर्यवान्  
६।०४६।०३२अ स तेनाभिहतः क्रुद्धो नदन् राक्षसपुङ्गवः  
६।०४६।०३२च् ववर्ष शरवर्षाणि प्लवगानां चमूपतौ  
६।०४६।०३३अ अपारयन् वारयितुं प्रत्यगृह्णान् निमीलितः  
६।०४६।०३३च् यथैव गोवृषो वर्षं शारदं शीघ्रम् आगतम्  
६।०४६।०३४अ एवम् एव प्रहस्तस्य शरवर्षं दुरासदम्  
६।०४६।०३४च् निमीलिताक्षः सहसा नीलः सेहे सुदारुणम्  
६।०४६।०३५अ रोषितः शरवर्षेण सालेन महता महान्  
६।०४६।०३५च् प्रजघान हयान् नीलः प्रहस्तस्य मनोजवान्  
६।०४६।०३६अ विधनुस् तु कृतस् तेन प्रहस्तो वाहिनीपतिः  
६।०४६।०३६च् प्रगृह्य मुसलं घोरं स्यन्दनाद् अवपुप्लुवे  
६।०४६।०३७अ ताव् उभौ वाहिनीमुख्यौ जातरोषौ तरस्विनौ  
६।०४६।०३७च् स्थितौ क्षतजदिग्धाङ्गौ प्रभिन्नाव् इव कुञ्जरौ  
६।०४६।०३८अ उल्लिखन्तौ सुतीक्ष्णाभिर् दंष्ट्राभिर् इतरेतरम्  
६।०४६।०३८च् सिंहशार्दूलसदृशौ सिंहशार्दूलचेष्टितौ  
६।०४६।०३९अ विक्रान्तविजयौ वीरौ समरेष्व् अनिवर्तिनौ  
६।०४६।०३९च् काङ्क्षमाणौ यशः प्राप्तुं वृत्रवासवयोः समौ  
६।०४६।०४०अ आजघान तदा नीलं ललाटे मुसलेन सः  
६।०४६।०४०च् प्रहस्तः परमायस्तस् तस्य सुस्राव शोणितम्  
६।०४६।०४१अ ततः शोणितदिग्धाङ्गः प्रगृह्य सुमहातरुम्  
६।०४६।०४१च् प्रहस्तस्योरसि क्रुद्धो विससर्ज महाकपिः  
६।०४६।०४२अ तम् अचिन्त्यप्रहारं स प्रगृह्य मुसलं महत्  
६।०४६।०४२च् अभिदुद्राव बलिनं बली नीलं प्लवङ्गमम्  
६।०४६।०४३अ तम् उग्रवेगं संरब्धम् आपतन्तं महाकपिः  
६।०४६।०४३च् ततः सम्प्रेक्ष्य जग्राह महावेगो महाशिलाम्  
६।०४६।०४४अ तस्य युद्धाभिकामस्य मृधे मुसलयोधिनः  
६।०४६।०४४च् प्रहस्तस्य शिलां नीलो मूर्ध्नि तूर्णम् अपातयत्  
६।०४६।०४५अ सा तेन कपिमुख्येन विमुक्ता महती शिला  
६।०४६।०४५च् बिभेद बहुधा घोरा प्रहस्तस्य शिरस् तदा  
६।०४६।०४६अ स गतासुर् गतश्रीको गतसत्त्वो गतेन्द्रियः  
६।०४६।०४६च् पपात सहसा भूमौ छिन्नमूल इव द्रुमः  
६।०४६।०४७अ विभिन्नशिरसस् तस्य बहु सुस्रावशोणितम्  
६।०४६।०४७च् शरीराद् अपि सुस्राव गिरेः प्रस्रवणं यथा  
६।०४६।०४८अ हते प्रहस्ते नीलेन तद् अकम्प्यं महद् बलम्  
६।०४६।०४८च् रक्षसाम् अप्रहृष्टानां लङ्काम् अभिजगाम ह  
६।०४६।०४९अ न शेकुः समवस्थातुं निहते वाहिनीपतौ  
६।०४६।०४९च् सेतुबन्धं समासाद्य विशीर्णं सलिलं यथा  
६।०४६।०५०अ हते तस्मिंश् चमूमुख्ये राक्षसस् ते निरुद्यमाः  
६।०४६।०५०च् रक्षःपतिगृहं गत्वा ध्यानमूकत्वम् आगताः  
६।०४६।०५१अ ततस् तु नीलो विजयी महाबलः; प्रशस्यमानः स्वकृतेन कर्मणा  
६।०४६।०५१च् समेत्य रामेण सलक्ष्मणेन; प्रहृष्टरूपस् तु बभूव यूथपः  
६।०४७।००१अ तस्मिन् हते राक्षससैन्यपाले; प्लवङ्गमानाम् ऋषभेण युद्धे  
६।०४७।००१च् भीमायुधं सागरतुल्यवेगम्; प्रदुद्रुवे राक्षसराजसैन्यम्  
६।०४७।००२अ गत्वा तु रक्षोऽधिपतेः शशंसुः; सेनापतिं पावकसूनुशस्तम्  
६।०४७।००२च् तच् चापि तेषां वचनं निशम्य; रक्षोऽधिपः क्रोधवशं जगाम  
६।०४७।००३अ सङ्ख्ये प्रहस्तं निहतं निशम्य; शोकार्दितः क्रोधपरीतचेताः  
६।०४७।००३च् उवाच तान् नैरृतयोधमुख्यान्; इन्द्रो यथा चामरयोधमुख्यान्  
६।०४७।००४अ नावज्ञा रिपवे कार्या यैर् इन्द्रबलसूदनः  
६।०४७।००४च् सूदितः सैन्यपालो मे सानुयात्रः सकुञ्जरः  
६।०४७।००५अ सो ऽहं रिपुविनाशाय विजयायाविचारयन्  
६।०४७।००५च् स्वयम् एव गमिष्यामि रणशीर्षं तद् अद्भुतम्  
६।०४७।००६अ अद्य तद् वानरानीकं रामं च सहलक्ष्मणम्  
६।०४७।००६च् निर्दहिष्यामि बाणौघैर् वनं दीप्तैर् इवाग्निभिः  
६।०४७।००७अ स एवम् उक्त्वा ज्वलनप्रकाशम्; रथं तुरङ्गोत्तमराजियुक्तम्  
६।०४७।००७च् प्रकाशमानं वपुषा ज्वलन्तम्; समारुरोहामरराजशत्रुः  
६।०४७।००८अ स शङ्खभेरीपटह प्रणादैर्; आस्फोटितक्ष्वेडितसिंहनादैः  
६।०४७।००८च् पुण्यैः स्तवैश् चाप्य् अभिपूज्यमानस्; तदा ययौ राक्षसराजमुख्यः  
६।०४७।००९अ स शैलजीमूतनिकाश रूपैर्; मांसाशनैः पावकदीप्तनेत्रैः  
६।०४७।००९च् बभौ वृतो राक्षसराजमुख्यैर्; भूतैर् वृतो रुद्र इवामरेशः  
६।०४७।०१०अ ततो नगर्याः सहसा महौजा; निष्क्रम्य तद् वानरसैन्यम् उग्रम्  
६।०४७।०१०च् महार्णवाभ्रस्तनितं ददर्श; समुद्यतं पादपशैलहस्तम्  
६।०४७।०११अ तद् राक्षसानीकम् अतिप्रचण्डम्; आलोक्य रामो भुजगेन्द्रबाहुः  
६।०४७।०११च् विभीषणं शस्त्रभृतां वरिष्ठम्; उवाच सेनानुगतः पृथुश्रीः  
६।०४७।०१२अ नानापताकाध्वजशस्त्रजुष्टम्; प्रासासिशूलायुधचक्रजुष्टम्  
६।०४७।०१२च् सैन्यं नगेन्द्रोपमनागजुष्टम्; कस्येदम् अक्षोभ्यम् अभीरुजुष्टम्  
६।०४७।०१३अ ततस् तु रामस्य निशम्य वाक्यम्; विभीषणः शक्रसमानवीर्यः  
६।०४७।०१३च् शशम्स रामस्य बलप्रवेकम्; महात्मनां राक्षसपुङ्गवानाम्  
६।०४७।०१४अ यो ऽसौ गजस्कन्धगतो महात्मा; नवोदितार्कोपमताम्रवक्त्रः  
६।०४७।०१४च् प्रकम्पयन् नागशिरो ऽभ्युपैति ह्य्; अकम्पनं त्व् एनम् अवेहि राजन्  
६।०४७।०१५अ यो ऽसौ रथस्थो मृगराजकेतुर्; धून्वन् धनुः शक्रधनुःप्रकाशम्  
६।०४७।०१५च् करीव भात्य् उग्रविवृत्तदंष्ट्रः; स इन्द्रजिन् नाम वरप्रधानः  
६।०४७।०१६अ यश् चैष विन्ध्यास्तमहेन्द्रकल्पो; धन्वी रथस्थो ऽतिरथो ऽतिवीर्यः  
६।०४७।०१६च् विस्फारयंश् चापम् अतुल्यमानम्; नाम्नातिकायो ऽतिविवृद्धकायः  
६।०४७।०१७अ यो ऽसौ नवार्कोदितताम्रचक्षुर्; आरुह्य घण्टानिनदप्रणादम्  
६।०४७।०१७च् गजं खरं गर्जति वै महात्मा; महोदरो नाम स एष वीरः  
६।०४७।०१८अ यो ऽसौ हयं काञ्चनचित्रभाण्डम्; आरुह्य सन्ध्याभ्रगिरिप्रकाशम्  
६।०४७।०१८च् प्रासं समुद्यम्य मरीचिनद्धम्; पिशाच एषाशनितुल्यवेगः  
६।०४७।०१९अ यश् चैष शूलं निशितं प्रगृह्य; विद्युत्प्रभं किङ्करवज्रवेगम्  
६।०४७।०१९च् वृषेन्द्रम् आस्थाय गिरिप्रकाशम्; आयाति सो ऽसौ त्रिशिरा यशस्वी  
६।०४७।०२०अ असौ च जीमूतनिकाश रूपः; कुम्भः पृथुव्यूढसुजातवक्षाः  
६।०४७।०२०च् समाहितः पन्नगराजकेतुर्; विस्फारयन् भाति धनुर् विधून्वन्  
६।०४७।०२१अ यश् चैष जाम्बूनदवज्रजुष्टम्; दीप्तं सधूमं परिघं प्रगृह्य  
६।०४७।०२१च् आयाति रक्षोबलकेतुभूतः; सो ऽसौ निकुम्भो ऽद्भुतघोरकर्मा  
६।०४७।०२२अ यश् चैष चापासिशरौघजुष्टम्; पताकिनं पावकदीप्तरूपम्  
६।०४७।०२२च् रथं समास्थाय विभात्य् उदग्रो; नरान्तको ऽसौ नगशृङ्गयोधी  
६।०४७।०२३अ यश् चैष नानाविधघोररूपैर्; व्याघ्रोष्ट्रनागेन्द्रमृगेन्द्रवक्त्रैः  
६।०४७।०२३च् भूतैर् वृतो भाति विवृत्तनेत्रैः; सो ऽसौ सुराणाम् अपि दर्पहन्ता  
६।०४७।०२४अ यत्रैतद् इन्दुप्रतिमं विभातिच्; छत्त्रं सितं सूक्ष्मशलाकम् अग्र्यम्  
६।०४७।०२४च् अत्रैष रक्षोऽधिपतिर् महात्मा; भूतैर् वृतो रुद्र इवावभाति  
६।०४७।०२५अ असौ किरीटी चलकुण्डलास्यो; नागेन्द्रविन्ध्योपमभीमकायः  
६।०४७।०२५च् महेन्द्रवैवस्वतदर्पहन्ता; रक्षोऽधिपः सूर्य इवावभाति  
६।०४७।०२६अ प्रत्युवाच ततो रामो विभीषणम् अरिन्दमम्  
६।०४७।०२६च् अहो दीप्तो महातेजा रावणो राक्षसेश्वरः  
६।०४७।०२७अ आदित्य इव दुष्प्रेक्ष्यो रश्मिभिर् भाति रावणः  
६।०४७।०२७च् सुव्यक्तं लक्षये ह्य् अस्य रूपं तेजःसमावृतम्  
६।०४७।०२८अ देवदानववीराणां वपुर् नैवंविधं भवेत्  
६।०४७।०२८च् यादृशं राक्षसेन्द्रस्य वपुर् एतत् प्रकाशते  
६।०४७।०२९अ सर्वे पर्वतसङ्काशाः सर्वे पर्वतयोधिनः  
६।०४७।०२९च् सर्वे दीप्तायुधधरा योधश् चास्य महौजसः  
६।०४७।०३०अ भाति राक्षसराजो ऽसौ प्रदीप्तैर् भीमविक्रमैः  
६।०४७।०३०च् भूतैः परिवृतस् तीक्ष्णैर् देहवद्भिर् इवान्तकः  
६।०४७।०३१अ एवम् उक्त्वा ततो रामो धनुर् आदाय वीर्यवान्  
६।०४७।०३१च् लक्ष्मणानुचरस् तस्थौ समुद्धृत्य शरोत्तमम्  
६।०४७।०३२अ ततः स रक्षोऽधिपतिर् महात्मा; रक्षांसि तान्य् आह महाबलानि  
६।०४७।०३२च् द्वारेषु चर्यागृहगोपुरेषु; सुनिर्वृतास् तिष्ठत निर्विशङ्काः  
६।०४७।०३३अ विसर्जयित्वा सहसा ततस् तान्; गतेषु रक्षःसु यथानियोगम्  
६।०४७।०३३च् व्यदारयद् वानरसागरौघम्; महाझषः पूर्मम् इवार्णवौघम्  
६।०४७।०३४अ तम् आपतन्तं सहसा समीक्ष्य; दीप्तेषुचापं युधि राक्षसेन्द्रम्  
६।०४७।०३४च् महत् समुत्पाट्य महीधराग्रम्; दुद्राव रक्षोऽधिपतिं हरीशः  
६।०४७।०३५अ तच् छैलशृङ्गं बहुवृक्षसानुम्; प्रगृह्य चिक्षेप निशाचराय  
६।०४७।०३५च् तम् आपतन्तं सहसा समीक्ष्य; बिभेद बाणैस् तपनीयपुङ्खैः  
६।०४७।०३६अ तस्मिन् प्रवृद्धोत्तमसानुवृक्षे; शृङ्गे विकीर्णे पतिते पृथिव्याम्  
६।०४७।०३६च् महाहिकल्पं शरम् अन्तकाभम्; समाददे राक्षसलोकनाथः  
६।०४७।०३७अ स तं गृहीत्वानिलतुल्यवेगम्; सविस्फुलिङ्गज्वलनप्रकाशम्  
६।०४७।०३७च् बाणं महेन्द्राशनितुल्यवेगम्; चिक्षेप सुग्रीववधाय रुष्टः  
६।०४७।०३८अ स सायको रावणबाहुमुक्तः; शक्राशनिप्रख्यवपुः शिताग्रः  
६।०४७।०३८च् सुग्रीवम् आसाद्य बिभेद वेगाद्; गुहेरिता क्रौचम् इवोग्रशक्तिः  
६।०४७।०३९अ स सायकार्तो विपरीतचेताः; कूजन् पृथिव्यां निपपात वीरः  
६।०४७।०३९च् तं प्रेक्ष्य भूमौ पतितं विसञ्ज्मम्; नेदुः प्रहृष्टा युधि यातुधानाः  
६।०४७।०४०अ ततो गवाक्षो गवयः सुदंष्ट्रस्; तथर्षभो ज्योतिमुखो नलश् च  
६।०४७।०४०च् शैलान् समुद्यम्य विवृद्धकायाः; प्रदुद्रुवुस् तं प्रति राक्षसेन्द्रम्  
६।०४७।०४१अ तेषां प्रहारान् स चकार मेघान्; रक्षोऽधिपो बाणगणैः शिताग्रैः  
६।०४७।०४१च् तान् वानरेन्द्रान् अपि बाणजालैर्; बिभेद जाम्बूनदचित्रपुङ्खैः  
६।०४७।०४२अ ते वानरेन्द्रास् त्रिदशारिबाणैर्; भिन्ना निपेतुर् भुवि भीमरूपाः  
६।०४७।०४२च् ततस् तु तद् वानरसैन्यम् उग्रम्; प्रच्छादयाम् आस स बाणजालैः  
६।०४७।०४३अ ते वध्यमानाः पतिताग्र्यवीरा; नानद्यमाना भयशल्यविद्धाः  
६।०४७।०४३च् शाखामृगा रावणसायकार्ता; जग्मुः शरण्यं शरणं स्म रामम्  
६।०४७।०४४अ ततो महात्मा स धनुर् धनुष्मान्; आदाय रामः सहरा जगाम  
६।०४७।०४४च् तं लक्ष्मणः प्राञ्जलिर् अभ्युपेत्य; उवाच वाक्यं परमार्थयुक्तम्  
६।०४७।०४५अ कामम् आर्यः सुपर्याप्तो वधायास्य दुरात्मनः  
६।०४७।०४५च् विधमिष्याम्य् अहं नीचम् अनुजानीहि मां विभो  
६।०४७।०४६अ तम् अब्रवीन् महातेजा रामः सत्यपराक्रमः  
६।०४७।०४६च् गच्छ यत्नपरश् चापि भव लक्ष्मण संयुगे  
६।०४७।०४७अ रावणो हि महावीर्यो रणे ऽद्भुतपराक्रमः  
६।०४७।०४७च् त्रैलोक्येनापि सङ्क्रुद्धो दुष्प्रसह्यो न संशयः  
६।०४७।०४८अ तस्य च्छिद्राणि मार्गस्व स्वच्छिद्राणि च गोपय  
६।०४७।०४८च् चक्षुषा धनुषा यत्नाद् रक्षात्मानं समाहितः  
६।०४७।०४९अ राघवस्य वचः श्रुत्वा सम्परिष्वज्य पूज्य च  
६।०४७।०४९च् अभिवाद्य ततो रामं ययौ सौमित्रिर् आहवम्  
६।०४७।०५०अ स रावणं वारणहस्तबाहुर्; ददर्श दीप्तोद्यतभीमचापम्  
६।०४७।०५०च् प्रच्छादयन्तं शरवृष्टिजालैस्; तान् वानरान् भिन्नविकीर्णदेहान्  
६।०४७।०५१अ तम् आलोक्य महातेजा हनूमान् मारुतात्मजा  
६।०४७।०५१च् निवार्य शरजालानि प्रदुद्राव स रावणम्  
६।०४७।०५२अ रथं तस्य समासाद्य भुजम् उद्यम्य दक्षिणम्  
६।०४७।०५२च् त्रासयन् रावणं धीमान् हनूमान् वाक्यम् अब्रवीत्  
६।०४७।०५३अ देवदानवगन्धर्वा यक्षाश् च सह राक्षसैः  
६।०४७।०५३च् अवध्यत्वात् त्वया भग्ना वानरेभ्यस् तु ते भयम्  
६।०४७।०५४अ एष मे दक्षिणो बाहुः पञ्चशाखः समुद्यतः  
६।०४७।०५४च् विधमिष्यति ते देहाद् भूतात्मानं चिरोषितम्  
६।०४७।०५५अ श्रुत्वा हनूमतो वाक्यं रावणो भीमविक्रमः  
६।०४७।०५५च् संरक्तनयनः क्रोधाद् इदं वचनम् अब्रवीत्  
६।०४७।०५६अ क्षिप्रं प्रहर निःशङ्कं स्थिरां कीर्तिम् अवाप्नुहि  
६।०४७।०५६च् ततस् त्वां ज्ञातिविक्रान्तं नाशयिष्यामि वानर  
६।०४७।०५७अ रावणस्य वचः श्रुत्वा वायुसूनुर् वचो ऽब्रवीत्  
६।०४७।०५७च् प्रहृतं हि मया पूर्वम् अक्षं स्मर सुतं तव  
६।०४७।०५८अ एवम् उक्तो महातेजा रावणो राक्षसेश्वरः  
६।०४७।०५८च् आजघानानिलसुतं तलेनोरसि वीर्यवान्  
६।०४७।०५९अ स तलाभिहतस् तेन चचाल च मुहुर् मुहुः  
६।०४७।०५९च् आजघानाभिसङ्क्रुद्धस् तलेनैवामरद्विषम्  
६।०४७।०६०अ ततस् तलेनाभिहतो वानरेण महात्मना  
६।०४७।०६०च् दशग्रीवः समाधूतो यथा भूमिचले ऽचलः  
६।०४७।०६१अ सङ्ग्रामे तं तथा दृष्ट्व रावणं तलताडितम्  
६।०४७।०६१च् ऋषयो वानराः सिद्धा नेदुर् देवाः सहासुराः  
६।०४७।०६२अ अथाश्वस्य महातेजा रावणो वाक्यम् अब्रवीत्  
६।०४७।०६२च् साधु वानरवीर्येण श्लाघनीयो ऽसि मे रिपुः  
६।०४७।०६३अ रावणेनैवम् उक्तस् तु मारुतिर् वाक्यम् अब्रवीत्  
६।०४७।०६३च् धिग् अस्तु मम वीर्यं तु यत् त्वं जीवसि रावण  
६।०४७।०६४अ सकृत् तु प्रहरेदानीं दुर्बुद्धे किं विकत्थसे  
६।०४७।०६४च् ततस् त्वां मामको मुष्टिर् नयिष्यामि यथाक्षयम्  
६।०४७।०६४ए ततो मारुतिवाक्येन क्रोधस् तस्य तदाज्वलत्  
६।०४७।०६५अ संरक्तनयनो यत्नान् मुष्टिम् उद्यम्य दक्षिणम्  
६।०४७।०६५च् पातयाम् आस वेगेन वानरोरसि वीर्यवान्  
६।०४७।०६५ए हनूमान् वक्षसि व्यूधे सञ्चचाल हतः पुनः  
६।०४७।०६६अ विह्वलं तं तदा दृष्ट्वा हनूमन्तं महाबलम्  
६।०४७।०६६च् रथेनातिरथः शीघ्रं नीलं प्रति समभ्यगात्  
६।०४७।०६७अ पन्नगप्रतिमैर् भीमैः परमर्मातिभेदिभिः  
६।०४७।०६७च् शरैर् आदीपयाम् आस नीलं हरिचमूपतिम्  
६।०४७।०६८अ स शरौघसमायस्तो नीलः कपिचमूपतिः  
६।०४७।०६८च् करेणैकेन शैलाग्रं रक्षोऽधिपतये ऽसृजत्  
६।०४७।०६९अ हनूमान् अपि तेजस्वी समाश्वस्तो महामनाः  
६।०४७।०६९च् विप्रेक्षमाणो युद्धेप्सुः सरोषम् इदम् अब्रवीत्  
६।०४७।०७०अ नीलेन सह संयुक्तं रावणं राक्षसेश्वरम्  
६।०४७।०७०च् अन्येन युध्यमानस्य न युक्तम् अभिधावनम्  
६।०४७।०७१अ रावणो ऽपि महातेजास् तच् छृङ्गं सप्तभिः शरैः  
६।०४७।०७१च् आजघान सुतीक्ष्णाग्रैस् तद् विकीर्णं पपात ह  
६।०४७।०७२अ तद् विकीर्णं गिरेः शृङ्गं दृष्ट्वा हरिचमूपतिः  
६।०४७।०७२च् कालाग्निर् इव जज्वाल क्रोधेन परवीरहा  
६।०४७।०७३अ सो ऽश्वकर्णान् धवान् सालांश् चूतांश् चापि सुपुष्पितान्  
६।०४७।०७३च् अन्यांश् च विविधान् वृक्षान् नीलश् चिक्षेप संयुगे  
६।०४७।०७४अ स तान् वृक्षान् समासाद्य प्रतिचिच्छेद रावणः  
६।०४७।०७४च् अभ्यवर्षत् सुघोरेण शरवर्षेण पावकिम्  
६।०४७।०७५अ अभिवृष्टः शरौघेण मेघेनेव महाचलः  
६।०४७।०७५च् ह्रस्वं कृत्वा तदा रूपं ध्वजाग्रे निपपात ह  
६।०४७।०७६अ पावकात्मजम् आलोक्य ध्वजाग्रे समवस्थितम्  
६।०४७।०७६च् जज्वाल रावणः क्रोधात् ततो नीलो ननाद ह  
६।०४७।०७७अ ध्वजाग्रे धनुषश् चाग्रे किरीटाग्रे च तं हरिम्  
६।०४७।०७७च् लक्ष्मणो ऽथ हनूमांश् च दृष्ट्वा रामश् च विस्मिताः  
६।०४७।०७८अ रावणो ऽपि महातेजाः कपिलाघवविस्मितः  
६।०४७।०७८च् अस्त्रम् आहारयाम् आस दीप्तम् आग्नेयम् अद्भुतम्  
६।०४७।०७९अ ततस् ते चुक्रुशुर् हृष्टा लब्धलक्ष्याः प्लवङ्गमाः  
६।०४७।०७९च् नीललाघवसम्भ्रान्तं दृष्ट्वा रावणम् आहवे  
६।०४७।०८०अ वानराणां च नादेन संरब्धो रावणस् तदा  
६।०४७।०८०च् सम्भ्रमाविष्टहृदयो न किं चित् प्रत्यपद्यत  
६।०४७।०८१अ आग्नेयेनाथ संयुक्तं गृहीत्वा रावणः शरम्  
६।०४७।०८१च् ध्वजशीर्षस्थितं नीलम् उदैक्षत निशाचरः  
६।०४७।०८२अ ततो ऽब्रवीन् महातेजा रावणो राक्षसेश्वरः  
६।०४७।०८२च् कपे लाघवयुक्तो ऽसि मायया परयानया  
६।०४७।०८३अ जीवितं खलु रक्षस्व यदि शक्नोषि वानर  
६।०४७।०८३च् तानि तान्य् आत्मरूपाणि सृजसे त्वम् अनेकशः  
६।०४७।०८४अ तथापि त्वां मया मुक्तः सायको ऽस्त्रप्रयोजितः  
६।०४७।०८४च् जीवितं परिरक्षन्तं जीविताद् भ्रंशयिष्यति  
६।०४७।०८५अ एवम् उक्त्वा महाबाहू रावणो राक्षसेश्वरः  
६।०४७।०८५च् सन्धाय बाणम् अस्त्रेण चमूपतिम् अताडयत्  
६।०४७।०८६अ सो ऽस्त्रयुक्तेन बाणेन नीलो वक्षसि ताडितः  
६।०४७।०८६च् निर्दह्यमानः सहसा निपपात महीतले  
६।०४७।०८७अ पितृमाहात्म्य संयोगाद् आत्मनश् चापि तेजसा  
६।०४७।०८७च् जानुभ्याम् अपतद् भूमौ न च प्राणैर् व्ययुज्यत  
६।०४७।०८८अ विसञ्ज्ञं वानरं दृष्ट्वा दशग्रीवो रणोत्सुकः  
६।०४७।०८८च् रथेनाम्बुदनादेन सौमित्रिम् अभिदुद्रुवे  
६।०४७।०८९अ तम् आह सौमित्रिर् अदीनसत्त्वो; विस्फारयन्तं धनुर् अप्रमेयम्  
६।०४७।०८९च् अन्वेहि माम् एव निशाचरेन्द्र; न वानरांस् त्वं प्रति योद्धुम् अर्हसि  
६।०४७।०९०अ स तस्य वाक्यं परिपूर्णघोषम्; ज्याशब्दम् उग्रं च निशम्य राजा  
६।०४७।०९०च् आसाद्य सौमित्रिम् अवस्थितं तम्; कोपान्वितं वाक्यम् उवाच रक्षः  
६।०४७।०९१अ दिष्ट्यासि मे राघव दृष्टिमार्गम्; प्राप्तो ऽन्तगामी विपरीतबुद्धिः  
६।०४७।०९१च् अस्मिन् क्षणे यास्यसि मृत्युदेशम्; संसाद्यमानो मम बाणजालैः  
६।०४७।०९२अ तम् आह सौमित्रिर् अविस्मयानो; गर्जन्तम् उद्वृत्तसिताग्रदंष्ट्रम्  
६।०४७।०९२च् राजन् न गर्जन्ति महाप्रभावा; विकत्थसे पापकृतां वरिष्ठ  
६।०४७।०९३अ जानामि वीर्यं तव राक्षसेन्द्र; बलं प्रतापं च पराक्रमं च  
६।०४७।०९३च् अवस्थितो ऽहं शरचापपाणिर्; आगच्छ किं मोघविकत्थनेन  
६।०४७।०९४अ स एवम् उक्तः कुपितः ससर्ज; रक्षोऽधिपः सप्तशरान् सुपुङ्खान्  
६।०४७।०९४च् तांल् लक्ष्मणः काञ्चनचित्रपुङ्खैश्; चिच्छेद बाणैर् निशिताग्रधारैः  
६।०४७।०९५अ तान् प्रेक्षमाणः सहसा निकृत्तान्; निकृत्तभोगान् इव पन्नगेन्द्रान्  
६।०४७।०९५च् लङ्केश्वरः क्रोधवशं जगाम; ससर्ज चान्यान् निशितान् पृषत्कान्  
६।०४७।०९६अ स बाणवर्षं तु ववर्ष तीव्रम्; रामानुजः कार्मुकसम्प्रयुक्तम्  
६।०४७।०९६च् क्षुरार्धचन्द्रोत्तमकर्णिभल्लैः; शरांश् च चिच्छेद न चुक्षुभे च  
६।०४७।०९७अ स लक्ष्मणश् चाशु शराञ् शिताग्रान्; महेन्द्रवज्राशनितुल्यवेगान्  
६।०४७।०९७च् सन्धाय चापे ज्वलनप्रकाशान्; ससर्ज रक्षोऽधिपतेर् वधाय  
६।०४७।०९८अ स तान् प्रचिच्छेद हि राक्षसेन्द्रश्; छित्त्वा च तांल् लक्ष्मणम् आजघान  
६।०४७।०९८च् शरेण कालाग्निसमप्रभेण; स्वयम्भुदत्तेन ललाटदेशे  
६।०४७।०९९अ स लक्ष्मणो रावणसायकार्तश्; चचाल चापं शिथिलं प्रगृह्य  
६।०४७।०९९च् पुनश् च सञ्ज्ञां प्रतिलभ्य कृच्छ्राच्; चिच्छेद चापं त्रिदशेन्द्रशत्रोः  
६।०४७।१००अ निकृत्तचापं त्रिभिर् आजघान; बाणैस् तदा दाशरथिः शिताग्रैः  
६।०४७।१००च् स सायकार्तो विचचाल राजा; कृच्छ्राच् च सञ्ज्ञां पुनर् आससाद  
६।०४७।१०१अ स कृत्तचापः शरताडितश् च; स्वेदार्द्रगात्रो रुधिरावसिक्तः  
६।०४७।१०१च् जग्राह शक्तिं समुदग्रशक्तिः; स्वयम्भुदत्तां युधि देवशत्रुः  
६।०४७।१०२अ स तां विधूमानलसन्निकाशाम्; वित्रासनीं वानरवाहिनीनाम्  
६।०४७।१०२च् चिक्षेप शक्तिं तरसा ज्वलन्तीम्; सौमित्रये राक्षसराष्ट्रनाथः  
६।०४७।१०३अ ताम् आपतन्तीं भरतानुजो ऽस्त्रैर्; जघान बाणैश् च हुताग्निकल्पैः  
६।०४७।१०३च् तथापि सा तस्य विवेश शक्तिर्; भुजान्तरं दाशरथेर् विशालम्  
६।०४७।१०४अ शक्त्या ब्राम्या तु सौमित्रिस् ताडितस् तु स्तनान्तरे  
६।०४७।१०४च् विष्णोर् अचिन्त्यं स्वं भागम् आत्मानं प्रत्यनुस्मरत्  
६।०४७।१०५अ ततो दानवदर्पघ्नं सौमित्रिं देवकण्टकः  
६।०४७।१०५च् तं पीडयित्वा बाहुभ्याम् अप्रभुर् लङ्घने ऽभवत्  
६।०४७।१०६अ हिमवान् मन्दरो मेरुस् त्रैलोक्यं वा सहामरैः  
६।०४७।१०६च् शक्यं भुजाभ्याम् उद्धर्तुं न सङ्ख्ये भरतानुजः  
६।०४७।१०७अ अथैनं वैष्णवं भागं मानुषं देहम् आस्थितम्  
६।०४७।१०७च् विसञ्ज्ञं लक्ष्मणं दृष्ट्वा रावणो विस्मितो ऽभवत्  
६।०४७।१०८अ अथ वायुसुतः क्रुद्धो रावणं समभिद्रवत्  
६।०४७।१०८च् आजघानोरसि क्रुद्धो वज्रकल्पेन मुष्टिना  
६।०४७।१०९अ तेन मुष्टिप्रहारेण रावणो राक्षसेश्वरः  
६।०४७।१०९च् जानुभ्याम् अपतद् भूमौ चचाल च पपात च  
६।०४७।११०अ विसञ्ज्ञं रावणं दृष्ट्वा समरे भीमविक्रमम्  
६।०४७।११०च् ऋषयो वानराश् चैव नेदुर् देवाः सवासवाः  
६।०४७।१११अ हनूमान् अपि तेजस्वी लक्ष्मणं रावणार्दितम्  
६।०४७।१११च् अनयद् राघवाभ्याशं बाहुभ्यां परिगृह्य तम्  
६।०४७।११२अ वायुसूनोः सुहृत्त्वेन भक्त्या परमया च सः  
६।०४७।११२च् शत्रूणाम् अप्रकम्प्यो ऽपि लघुत्वम् अगमत् कपेः  
६।०४७।११३अ तं समुत्सृज्य सा शक्तिः सौमित्रिं युधि दुर्जयम्  
६।०४७।११३च् रावणस्य रथे तस्मिन् स्थानं पुनर् उपागमत्  
६।०४७।११४अ रावणो ऽपि महातेजाः प्राप्य सञ्ज्ञां महाहवे  
६।०४७।११४च् आददे निशितान् बाणाञ् जग्राह च महद् धनुः  
६।०४७।११५अ आश्वस्तश् च विशल्यश् च लक्ष्मणः शत्रुसूदनः  
६।०४७।११५च् विष्णोर् भागम् अमीमांस्यम् आत्मानं प्रत्यनुस्मरन्  
६।०४७।११६अ निपातितमहावीरां वानराणां महाचमूम्  
६।०४७।११६च् राघवस् तु रणे दृष्ट्वा रावणं समभिद्रवत्  
६।०४७।११७अ अथैनम् उपसङ्गम्य हनूमान् वाक्यम् अब्रवीत्  
६।०४७।११७च् मम पृष्ठं समारुह्य रक्षसं शास्तुम् अर्हसि  
६।०४७।११८अ तच् छ्रुत्वा राघवो वाक्यं वायुपुत्रेण भाषितम्  
६।०४७।११८च् आरोहत् सहसा शूरो हनूमन्तं महाकपिम्  
६।०४७।११८ए रथस्थं रावणं सङ्ख्ये ददर्श मनुजाधिपः  
६।०४७।११९अ तम् आलोक्य महातेजाः प्रदुद्राव स राघवः  
६।०४७।११९च् वैरोचनम् इव क्रुद्धो विष्णुर् अभ्युद्यतायुधः  
६।०४७।१२०अ ज्याशब्दम् अकरोत् तीव्रं वज्रनिष्पेषनिस्वनम्  
६।०४७।१२०च् गिरा गम्भीरया रामो राक्षसेन्द्रम् उवाच ह  
६।०४७।१२१अ तिष्ठ तिष्ठ मम त्वं हि कृत्वा विप्रियम् ईदृशम्  
६।०४७।१२१च् क्व नु राक्षसशार्दूल गतो मोक्षम् अवाप्स्यसि  
६।०४७।१२२अ यदीन्द्रवैवस्वत भास्करान् वा; स्वयम्भुवैश्वानरशङ्करान् वा  
६।०४७।१२२च् गमिष्यसि त्वं दश वा दिशो वा; तथापि मे नाद्य गतो विमोक्ष्यसे  
६।०४७।१२३अ यश् चैष शक्त्याभिहतस् त्वयाद्य; इच्छन् विषादं सहसाभ्युपेतः  
६।०४७।१२३च् स एष रक्षोगणराज मृत्युः; सपुत्रदारस्य तवाद्य युद्धे  
६।०४७।१२४अ राघवस्य वचः श्रुत्वा राक्षसेन्द्रो महाकपिम्  
६।०४७।१२४च् आजघान शरैस् तीक्ष्णैः कालानलशिखोपमैः  
६।०४७।१२५अ राक्षसेनाहवे तस्य ताडितस्यापि सायकैः  
६।०४७।१२५च् स्वभावतेजोयुक्तस्य भूयस् तेजो व्यवर्धत  
६।०४७।१२६अ ततो रामो महातेजा रावणेन कृतव्रणम्  
६।०४७।१२६च् दृष्ट्वा प्लवगशार्दूलं क्रोधस्य वशम् एयिवान्  
६।०४७।१२७अ तस्याभिसङ्क्रम्य रथं सचक्रम्; साश्वध्वजच्छत्रमहापताकम्  
६।०४७।१२७च् ससारथिं साशनिशूलखड्गम्; रामः प्रचिच्छेद शरैः सुपुङ्खैः  
६।०४७।१२८अ अथेन्द्रशत्रुं तरसा जघान; बाणेन वज्राशनिसन्निभेन  
६।०४७।१२८च् भुजान्तरे व्यूढसुजातरूपे; वज्रेण मेरुं भगवान् इवेन्द्रः  
६।०४७।१२९अ यो वज्रपाताशनिसन्निपातान्; न चुक्षुभे नापि चचाल राजा  
६।०४७।१२९च् स रामबाणाभिहतो भृशार्तश्; चचाल चापं च मुमोच वीरः  
६।०४७।१३०अ तं विह्वलन्तं प्रसमीक्ष्य रामः; समाददे दीप्तम् अथार्धचन्द्रम्  
६।०४७।१३०च् तेनार्कवर्णं सहसा किरीटम्; चिच्छेद रक्षोऽधिपतेर् महात्माः  
६।०४७।१३१अ तं निर्विषाशीविषसन्निकाशम्; शान्तार्चिषं सूर्यम् इवाप्रकाशम्  
६।०४७।१३१च् गतश्रियं कृत्तकिरीटकूटम्; उवाच रामो युधि राक्षसेन्द्रम्  
६।०४७।१३२अ कृतं त्वया कर्म महत् सुभीमम्; हतप्रवीरश् च कृतस् त्वयाहम्  
६।०४७।१३२च् तस्मात् परिश्रान्त इति व्यवस्य; न त्वं शरैर् मृत्युवशं नयामि  
६।०४७।१३३अ स एवम् उक्तो हतदर्पहर्षो; निकृत्तचापः स हताश्वसूतः  
६।०४७।१३३च् शरार्दितः कृत्तमहाकिरीटो; विवेश लङ्कां सहसा स्म राजा  
६।०४७।१३४अ तस्मिन् प्रविष्टे रजनीचरेन्द्रे; महाबले दानवदेवशत्रौ  
६।०४७।१३४च् हरीन् विशल्यान् सहलक्ष्मणेन; चकार रामः परमाहवाग्रे  
६।०४७।१३५अ तस्मिन् प्रभग्ने त्रिदशेन्द्रशत्रौ; सुरासुरा भूतगणा दिशश् च  
६।०४७।१३५च् ससागराः सर्षिमहोरगाश् च; तथैव भूम्यम्बुचराश् च हृष्टाः  
६।०४८।००१अ स प्रविश्य पुरीं लङ्कां रामबाणभयार्दितः  
६।०४८।००१च् भग्नदर्पस् तदा राजा बभूव व्यथितेन्द्रियः  
६।०४८।००२अ मातङ्ग इव सिंहेन गरुडेनेव पन्नगः  
६।०४८।००२च् अभिभूतो ऽभवद् राजा राघवेण महात्मना  
६।०४८।००३अ ब्रह्मदण्डप्रकाशानां विद्युत्सदृशवर्चसाम्  
६।०४८।००३च् स्मरन् राघवबाणानां विव्यथे राक्षसेश्वरः  
६।०४८।००४अ स काञ्चनमयं दिव्यम् आश्रित्य परमासनम्  
६।०४८।००४च् विक्प्रेक्षमाणो रक्षांसि रावणो वाक्यम् अब्रवीत्  
६।०४८।००५अ सर्वं तत् खलु मे मोघं यत् तप्तं परमं तपः  
६।०४८।००५च् यत् समानो महेन्द्रेण मानुषेणास्मि निर्जितः  
६।०४८।००६अ इदं तद् ब्रह्मणो घोरं वाक्यं माम् अभ्युपस्थितम्  
६।०४८।००६च् मानुषेभ्यो विजानीहि भयं त्वम् इति तत् तथा  
६।०४८।००७अ देवदानवगन्धर्वैर् यक्षराक्षसपन्नगैः  
६।०४८।००७च् अवध्यत्वं मया प्राप्तं मानुषेभ्यो न याचितम्  
६।०४८।००८अ एतद् एवाभ्युपागम्य यत्नं कर्तुम् इहार्हथ  
६।०४८।००८च् राक्षसाश् चापि तिष्ठन्तु चर्यागोपुरमूर्धसु  
६।०४८।००९अ स चाप्रतिमगम्भीरो देवदानवदर्पहा  
६।०४८।००९च् ब्रह्मशापाभिभूतस् तु कुम्भकर्णो विबोध्यताम्  
६।०४८।०१०अ स पराजितम् आत्मानं प्रहस्तं च निषूदितम्  
६।०४८।०१०च् ज्ञात्वा रक्षोबलं भीमम् आदिदेश महाबलः  
६।०४८।०११अ द्वारेषु यत्नः क्रियतां प्राकाराश् चाधिरुह्यताम्  
६।०४८।०११च् निद्रावशसमाविष्टः कुम्भकर्णो विबोध्यताम्  
६।०४८।०१२अ नव षट् सप्त चाष्टौ च मासान् स्वपिति राक्षसः  
६।०४८।०१२च् तं तु बोधयत क्षिप्रं कुम्भकर्णं महाबलम्  
६।०४८।०१३अ स हि सङ्ख्ये महाबाहुः ककुदं सर्वरक्षसाम्  
६।०४८।०१३च् वानरान् राजपुत्रौ च क्षिप्रम् एव वधिष्यति  
६।०४८।०१४अ कुम्भकर्णः सदा शेते मूढो ग्राम्यसुखे रतः  
६।०४८।०१४च् रामेणाभिनिरस्तस्य सङ्ग्रामो ऽस्मिन् सुदारुणे  
६।०४८।०१५अ भविष्यति न मे शोकः कुम्भकर्णे विबोधिते  
६।०४८।०१५च् किं करिष्याम्य् अहं तेन शक्रतुल्यबलेन हि  
६।०४८।०१६अ ईदृशे व्यसने प्राप्ते यो न साह्याय कल्पते  
६।०४८।०१६च् ते तु तद्वचनं श्रुत्वा राक्षसेन्द्रस्य राक्षसाः  
६।०४८।०१७अ जग्मुः परमसम्भ्रान्ताः कुम्भकर्णनिवेशनम्  
६।०४८।०१७च् ते रावणसमादिष्टा मांसशोणितभोजनाः  
६।०४८।०१८अ गन्धमाल्यांस् तथा भक्ष्यान् आदाय सहसा ययुः  
६।०४८।०१८च् तां प्रविश्य महाद्वारां सर्वतो योजनायताम्  
६।०४८।०१९अ कुम्भकर्णगुहां रम्यां सर्वगन्धप्रवाहिनीम्  
६।०४८।०१९च् प्रतिष्ठमानाः कृच्छ्रेण यत्नात् प्रविविशुर् गुहाम्  
६।०४८।०२०अ तां प्रविश्य गुहां रम्यां शुभां काञ्चनकुट्टिमाम्  
६।०४८।०२०च् ददृशुर् नैरृतव्याघ्रं शयानं भीमदर्शनम्  
६।०४८।०२१अ ते तु तं विकृतं सुप्तं विकीर्णम् इव पर्वतम्  
६।०४८।०२१च् कुम्भकर्णं महानिद्रं सहिताः प्रत्यबोधयन्  
६।०४८।०२२अ ऊर्ध्वरोमाञ्चिततनुं श्वसन्तम् इव पन्नगम्  
६।०४८।०२२च् त्रासयन्तं महाश्वासैः शयानं भीमदर्शनम्  
६।०४८।०२३अ भीमनासापुटं तं तु पातालविपुलाननम्  
६।०४८।०२३च् ददृशुर् नैरृतव्याघ्रं कुम्भकर्णं महाबलम्  
६।०४८।०२४अ ततश् चक्रुर् महात्मानः कुम्भकर्णाग्रतस् तदा  
६।०४८।०२४च् मांसानां मेरुसङ्काशं राशिं परमतर्पणम्  
६।०४८।०२५अ मृगाणां महिषाणां च वराहाणां च सञ्चयान्  
६।०४८।०२५च् चक्रुर् नैरृतशार्दूला राशिमन्न् अस्य चाद्भुतम्  
६।०४८।०२६अ ततः शोणितकुम्भांश् च मद्यानि विविधानि च  
६।०४८।०२६च् पुरस्तात् कुम्भकर्णस्य चक्रुस् त्रिदशशत्रवः  
६।०४८।०२७अ लिलिपुश् च परार्ध्येन चन्दनेन परन्तपम्  
६।०४८।०२७च् दिव्यैर् आच्छादयाम् आसुर् माल्यैर् गन्धैः सुगन्धिभिः  
६।०४८।०२८अ धूपं सुगन्धं ससृजुस् तुष्टुवुश् च परन्तपम्  
६।०४८।०२८च् जलदा इव चोनेदुर् यातुधानाः सहस्रशः  
६।०४८।०२९अ शङ्खान् आपूरयाम् आसुः शशाङ्कसदृशप्रभान्  
६।०४८।०२९च् तुमुलं युगपच् चापि विनेदुश् चाप्य् अमर्षिताः  
६।०४८।०३०अ नेदुर् आस्फोटयाम् आसुश् चिक्षिपुस् ते निशाचराः  
६।०४८।०३०च् कुम्भकर्णविबोधार्थं चक्रुस् ते विपुलं स्वनम्  
६।०४८।०३१अ सशङ्खभेरीपटहप्रणादम्; आस्फोटितक्ष्वेडितसिंहनादम्  
६।०४८।०३१च् दिशो द्रवन्तस् त्रिदिवं किरन्तः; श्रुत्वा विहङ्गाः सहसा निपेतुः  
६।०४८।०३२अ यदा भृशं तैर् निनदैर् महात्मा; न कुम्भकर्णो बुबुधे प्रसुप्तः  
६।०४८।०३२च् ततो मुसुण्डीमुसलानि सर्वे; रक्षोगणास् ते जगृहुर् गदाश् च  
६।०४८।०३३अ तं शैलशृङ्गैर् मुसलैर् गदाभिर्; वृक्षैस् तलैर् मुद्गरमुष्टिभिश् च  
६।०४८।०३३च् सुखप्रसुप्तं भुवि कुम्भकर्णम्; रक्षांस्य् उदग्राणि तदा निजघ्नुः  
६।०४८।०३४अ तस्य निश्वासवातेन कुम्भकर्णस्य रक्षसः  
६।०४८।०३४च् राक्षसा बलवन्तो ऽपि स्थातुं नाशक्नुवन् पुरः  
६।०४८।०३५अ ततो ऽस्य पुरतो गाढं राक्षसा भीमविक्रमाः  
६।०४८।०३५च् मृदङ्गपणवान् भेरीः शङ्खकुम्भगणांस् तथा  
६।०४८।०३५ए दशराक्षससाहस्रं युगपत् पर्यवादयन्  
६।०४८।०३६अ नीलाञ्जनचयाकारं ते तु तं प्रत्यबोधयन्  
६।०४८।०३६च् अभिघ्नन्तो नदन्तश् च नैव संविविदे तु सः  
६।०४८।०३७अ यदा चैनं न शेकुस् ते प्रतिबोधयितुं तदा  
६।०४८।०३७च् ततो गुरुतरं यत्नं दारुणं समुपाक्रमन्  
६।०४८।०३८अ अश्वान् उष्ट्रान् खरान् नागाञ् जघ्नुर् दण्डकशाङ्कुशैः  
६।०४८।०३८च् भेरीशङ्खमृदङ्गांश् च सर्वप्राणैर् अवादयन्  
६।०४८।०३९अ निजघ्नुश् चास्य गात्राणि महाकाष्ठकटं करैः  
६।०४८।०३९च् मुद्गरैर् मुसलैश् चैव सर्वप्राणसमुद्यतैः  
६।०४८।०४०अ तेन शब्देन महता लङ्का समभिपूरिता  
६।०४८।०४०च् सपर्वतवना सर्वा सो ऽपि नैव प्रबुध्यते  
६।०४८।०४१अ ततः सहस्रं भेरीणां युगपत् समहन्यत  
६।०४८।०४१च् मृष्टकाञ्चनकोणानाम् असक्तानां समन्ततः  
६।०४८।०४२अ एवम् अप्य् अतिनिद्रस् तु यदा नैव प्रबुध्यत  
६।०४८।०४२च् शापस्य वशम् आपन्नस् ततः क्रुद्धा निशाचराः  
६।०४८।०४३अ महाक्रोधसमाविष्टाः सर्वे भीमपराक्रमाः  
६।०४८।०४३च् तद् रक्षोबोधयिष्यन्तश् चक्रुर् अन्ये पराक्रमम्  
६।०४८।०४४अ अन्ये भेरीः समाजघ्नुर् अन्ये चक्रुर् महास्वनम्  
६।०४८।०४४च् केशान् अन्ये प्रलुलुपुः कर्णाव् अन्ये दशन्ति च  
६।०४८।०४४ए न कुम्भकर्णः पस्पन्दे महानिद्रावशं गतः  
६।०४८।०४५अ अन्ये च बलिनस् तस्य कूटमुद्गरपाणयः  
६।०४८।०४५च् मूर्ध्नि वक्षसि गात्रेषु पातयन् कूटमुद्गरान्  
६।०४८।०४६अ रज्जुबन्धनबद्धाभिः शतघ्नीभिश् च सर्वतः  
६।०४८।०४६च् वध्यमानो महाकायो न प्राबुध्यत राक्षसः  
६।०४८।०४७अ वारणानां सहस्रं तु शरीरे ऽस्य प्रधावितम्  
६।०४८।०४७च् कुम्भकर्णस् ततो बुद्धः स्पर्शं परम् अबुध्यत  
६।०४८।०४८अ स पात्यमानैर् गिरिशृङ्गवृक्षैर्; अचिन्तयंस् तान् विपुलान् प्रहारान्  
६।०४८।०४८च् निद्राक्षयात् क्षुद्भयपीडितश् च; विजृम्भमाणः सहसोत्पपात  
६।०४८।०४९अ स नागभोगाचलशृङ्गकल्पौ; विक्षिप्य बाहू गिरिशृङ्गसारौ  
६।०४८।०४९च् विवृत्य वक्त्रं वडवामुखाभम्; निशाचरो ऽसौ विकृतं जजृम्भे  
६।०४८।०५०अ तस्य जाजृम्भमाणस्य वक्त्रं पातालसन्निभम्  
६।०४८।०५०च् ददृशे मेरुशृङ्गाग्रे दिवाकर इवोदितः  
६।०४८।०५१अ विजृम्भमाणो ऽतिबलः प्रतिबुद्धो निशाचरः  
६।०४८।०५१च् निश्वासश् चास्य सञ्जज्ञे पर्वताद् इव मारुतः  
६।०४८।०५२अ रूपम् उत्तिष्ठतस् तस्य कुम्भकर्णस्य तद् बभौ  
६।०४८।०५२च् तपान्ते सबलाकस्य मेघस्येव विवर्षतः  
६।०४८।०५३अ तस्य दीप्ताग्निसदृशे विद्युत्सदृशवर्चसी  
६।०४८।०५३च् ददृशाते महानेत्रे दीप्ताव् इव महाग्रहौ  
६।०४८।०५४अ आदद् बुभुक्षितो मांसं शोणितं तृषितो ऽपिबत्  
६।०४८।०५४च् मेदः कुम्भं च मद्यं च पपौ शक्ररिपुस् तदा  
६।०४८।०५५अ ततस् तृप्त इति ज्ञात्वा समुत्पेतुर् निशाचराः  
६।०४८।०५५च् शिरोभिश् च प्रणम्यैनं सर्वतः पर्यवारयन्  
६।०४८।०५६अ स सर्वान् सान्त्वयाम् आस नैरृतान् नैरृतर्षभः  
६।०४८।०५६च् बोधनाद् विस्मितश् चापि राक्षसान् इदम् अब्रवीत्  
६।०४८।०५७अ किमर्थम् अहम् आहत्य भवद्भिः प्रतिबोधितः  
६।०४८।०५७च् कच्चित् सुकुशलं राज्ञो भयं वा नेह किं चन  
६।०४८।०५८अ अथ वा ध्रुवम् अन्येभ्यो भयं परम् उपस्थितम्  
६।०४८।०५८च् यदर्थम् एव त्वरितैर् भवद्भिः प्रतिबोधितः  
६।०४८।०५९अ अद्य राक्षसराजस्य भयम् उत्पाटयाम्य् अहम्  
६।०४८।०५९च् पातयिष्ये महेन्द्रं वा शातयिष्ये तथानलम्  
६।०४८।०६०अ न ह्य् अल्पकारणे सुप्तं बोधयिष्यति मां भृशम्  
६।०४८।०६०च् तद् आख्यातार्थतत्त्वेन मत्प्रबोधनकारणम्  
६।०४८।०६१अ एवं ब्रुवाणं संरब्धं कुम्भकर्णम् अरिन्दमम्  
६।०४८।०६१च् यूपाक्षः सचिवो राज्ञः कृताञ्जलिर् उवाच ह  
६।०४८।०६२अ न नो देवकृतं किं चिद् भयम् अस्ति कदा चन  
६।०४८।०६२च् न दैत्यदानवेभ्यो वा भयम् अस्ति हि तादृशम्  
६।०४८।०६२ए यादृशं मानुषं राजन् भयम् अस्मान् उपस्थितम्  
६।०४८।०६३अ वानरैः पर्वताकारैर् लङ्केयं परिवारिता  
६।०४८।०६३च् सीताहरणसन्तप्ताद् रामान् नस् तुमुलं भयम्  
६।०४८।०६४अ एकेन वानरेणेयं पूर्वं दग्धा महापुरी  
६।०४८।०६४च् कुमारो निहतश् चाक्षः सानुयात्रः सकुञ्जरः  
६।०४८।०६५अ स्वयं रक्षोऽधिपश् चापि पौलस्त्यो देवकण्टकः  
६।०४८।०६५च् मृतेति संयुगे मुक्तारामेणादित्यतेजसा  
६।०४८।०६६अ यन् न देवैः कृतो राजा नापि दैत्यैर् न दानवैः  
६।०४८।०६६च् कृतः स इह रामेण विमुक्तः प्राणसंशयात्  
६।०४८।०६७अ स यूपाक्षवचः श्रुत्वा भ्रातुर् युधि पराजयम्  
६।०४८।०६७च् कुम्भकर्णो विवृत्ताक्षो यूपाक्षम् इदम् अब्रवीत्  
६।०४८।०६८अ सर्वम् अद्यैव यूपाक्ष हरिसैन्यं सलक्ष्मणम्  
६।०४८।०६८च् राघवं च रणे हत्वा पश्चाद् द्रक्ष्यामि रावणम्  
६।०४८।०६९अ राक्षसांस् तर्पयिष्यामि हरीणां मांसशोणितैः  
६।०४८।०६९च् रामलक्ष्मणयोश् चापि स्वयं पास्यामि शोणितम्  
६।०४८।०७०अ तत् तस्य वाक्यं ब्रुवतो निशम्य; सगर्वितं रोषविवृद्धदोषम्  
६।०४८।०७०च् महोदरो नैरृतयोधमुख्यः; कृताञ्जलिर् वाक्यम् इदं बभाषे  
६।०४८।०७१अ रावणस्य वचः श्रुत्वा गुणदोषु विमृश्य च  
६।०४८।०७१च् पश्चाद् अपि महाबाहो शत्रून् युधि विजेष्यसि  
६।०४८।०७२अ महोदरवचः श्रुत्वा राक्षसैः परिवारितः  
६।०४८।०७२च् कुम्भकर्णो महातेजाः सम्प्रतस्थे महाबलः  
६।०४८।०७३अ तं समुत्थाप्य भीमाक्षं भीमरूपपराक्रमम्  
६।०४८।०७३च् राक्षसास् त्वरिता जग्मुर् दशग्रीवनिवेशनम्  
६।०४८।०७४अ ततो गत्वा दशग्रीवम् आसीनं परमासने  
६।०४८।०७४च् ऊचुर् बद्धाञ्जलिपुटाः सर्व एव निशाचराः  
६।०४८।०७५अ प्रबुद्धः कुम्भकर्णो ऽसौ भ्राता ते राक्षसर्षभ  
६।०४८।०७५च् कथं तत्रैव निर्यातु द्रक्ष्यसे तम् इहागतम्  
६।०४८।०७६अ रावणस् त्व् अब्रवीद् धृष्टो यथान्यायं च पूजितम्  
६।०४८।०७६च् द्रष्टुम् एनम् इहेच्छामि यथान्यायं च पूजितम्  
६।०४८।०७७अ तथेत्य् उक्त्वा तु ते सर्वे पुनर् आगम्य राक्षसाः  
६।०४८।०७७च् कुम्भकर्णम् इदं वाक्यम् ऊचू रावणचोदिताः  
६।०४८।०७८अ द्रष्टुं त्वां काङ्क्षते राजा सर्वराक्षसपुङ्गवः  
६।०४८।०७८च् गमने क्रियतां बुद्धिर् भ्रातरं सम्प्रहर्षय  
६।०४८।०७९अ कुम्भकर्णस् तु दुर्धर्षो भ्रातुर् आज्ञाय शासनम्  
६।०४८।०७९च् तथेत्य् उक्त्वा महावीर्यः शयनाद् उत्पपात ह  
६।०४८।०८०अ प्रक्षाल्य वदनं हृष्टः स्नातः परमभूषितः  
६।०४८।०८०च् पिपासुस् त्वरयाम् आस पानं बलसमीरणम्  
६।०४८।०८१अ ततस् ते त्वरितास् तस्य राज्षसा रावणाज्ञया  
६।०४८।०८१च् मद्यं भक्ष्यांश् च विविधान् क्षिप्रम् एवोपहारयन्  
६।०४८।०८२अ पीत्वा घटसहस्रं स गमनायोपचक्रमे  
६।०४८।०८३अ ईषत्समुत्कटो मत्तस् तेजोबलसमन्वितः  
६।०४८।०८३च् कुम्भकर्णो बभौ हृष्टः कालान्तकयमोपमः  
६।०४८।०८४अ भ्रातुः स भवनं गच्छन् रक्षोबलसमन्वितः  
६।०४८।०८४च् कुम्भकर्णः पदन्यासैर् अकम्पयत मेदिनीम्  
६।०४८।०८५अ स राजमार्गं वपुषा प्रकाशयन्; सहस्ररश्मिर् धरणीम् इवांशुभिः  
६।०४८।०८५च् जगाम तत्राञ्जलिमालया वृतः; शतक्रतुर् गेहम् इव स्वयम्भुवः  
६।०४८।०८६अ के चिच् छरण्यं शरणं स्म रामम्; व्रजन्ति के चिद् व्यथिताः पतन्ति  
६।०४८।०८६च् के चिद् दिशः स्म व्यथिताः प्रयान्ति; के चिद् भयार्ता भुवि शेरते स्म  
६।०४८।०८७अ तम् अद्रिशृङ्गप्रतिमं किरीटिनम्; स्पृशन्तम् आदित्यम् इवात्मतेजसा  
६।०४८।०८७च् वनौकसः प्रेक्ष्य विवृद्धम् अद्भुतम्; भयार्दिता दुद्रुविरे ततस् ततः  
६।०४९।००१अ ततो रामो महातेजा धनुर् आदाय वीर्यवान्  
६।०४९।००१च् किरीटिनं महाकायं कुम्भकर्णं ददर्श ह  
६।०४९।००२अ तं दृष्ट्वा राक्षसश्रेष्ठं पर्वताकारदर्शनम्  
६।०४९।००२च् क्रममाणम् इवाकाशं पुरा नारायणं प्रभुम्  
६।०४९।००३अ सतोयाम्बुदसङ्काशं काञ्चनाङ्गदभूषणम्  
६।०४९।००३च् दृष्ट्वा पुनः प्रदुद्राव वानराणां महाचमूः  
६।०४९।००४अ विद्रुतां वाहिनीं दृष्ट्वा वर्धमानं च राक्षसं  
६।०४९।००४च् सविस्मयम् इदं रामो विभीषणम् उवाच ह  
६।०४९।००५अ को ऽसौ पर्वतसङ्कशः किरीटी हरिलोचनः  
६।०४९।००५च् लङ्कायां दृश्यते वीरः सविद्युद् इव तोयदः  
६।०४९।००६अ पृथिव्याः केतुभूतो ऽसौ महान् एको ऽत्र दृश्यते  
६।०४९।००६च् यं दृष्ट्वा वानराः सर्वे विद्रवन्ति ततस् ततः  
६।०४९।००७अ आचक्ष्व मे महान् को ऽसौ रक्षो वा यदि वासुरः  
६।०४९।००७च् न मयैवंविधं भूतं दृष्टपूर्वं कदा चन  
६।०४९।००८अ स पृष्टो राजपुत्रेण रामेणाक्लिष्टकारिणा  
६।०४९।००८च् विभीषणो महाप्राज्ञः काकुत्स्थम् इदम् अब्रवीत्  
६।०४९।००९अ येन वैवस्वतो युद्धे वासवश् च पराजितः  
६।०४९।००९च् सैष विश्रवसः पुत्रः कुम्भकर्णः प्रतापवान्  
६।०४९।०१०अ एतेन देवा युधि दानवाश् च; यक्षा भुजङ्गाः पिशिताशनाश् च  
६।०४९।०१०च् गन्धर्वविद्याधरकिन्नराश् च; सहस्रशो राघव सम्प्रभग्नाः  
६।०४९।०११अ शूलपाणिं विरूपाक्षं कुम्भकर्णं महाबलम्  
६।०४९।०११च् हन्तुं न शेकुस् त्रिदशाः कालो ऽयम् इति मोहिताः  
६।०४९।०१२अ प्रकृत्या ह्य् एष तेजस्वी कुम्भकर्णो महाबलः  
६।०४९।०१२च् अन्येषां राक्षसेन्द्राणां वरदानकृतं बलम्  
६।०४९।०१३अ एतेन जातमात्रेण क्षुधार्तेन महात्मना  
६।०४९।०१३च् भक्षितानि सहस्राणि सत्त्वानां सुबहून्य् अपि  
६।०४९।०१४अ तेषु सम्भक्ष्यमाणेषु प्रजा भयनिपीडिताः  
६।०४९।०१४च् यान्ति स्म शरणं शक्रं तम् अप्य् अर्थं न्यवेदयन्  
६।०४९।०१५अ स कुम्भकर्णं कुपितो महेन्द्रो; जघान वज्रेण शितेन वज्री  
६।०४९।०१५च् स शक्रवज्राभिहतो महात्मा; चचाल कोपाच् च भृशं ननाद  
६।०४९।०१६अ तस्य नानद्यमानस्य कुम्भकर्णस्य धीमतः  
६।०४९।०१६च् श्रुत्वा निनादं वित्रस्ता भूयो भूमिर् वितत्रसे  
६।०४९।०१७अ ततः कोपान् महेन्द्रस्य कुम्भकर्णो महाबलः  
६।०४९।०१७च् विकृष्यैरावताद् दन्तं जघानोरसि वासवम्  
६।०४९।०१८अ कुम्भकर्णप्रहारार्तो विचचाल स वासवः  
६।०४९।०१८च् ततो विषेदुः सहसा देवब्रह्मर्षिदानवाः  
६।०४९।०१९अ प्रजाभिः सह शक्रश् च ययौ स्थानं स्वयम्भुवः  
६।०४९।०१९च् कुम्भकर्णस्य दौरात्म्यं शशंसुस् ते प्रजापतेः  
६।०४९।०१९ए प्रजानां भक्षणं चापि देवानां चापि धर्षणम्  
६।०४९।०२०अ एवं प्रजा यदि त्व् एष भक्षयिष्यति नित्यशः  
६।०४९।०२०च् अचिरेणैव कालेन शून्यो लोको भविष्यति  
६।०४९।०२१अ वासवस्य वचः श्रुत्वा सर्वलोकपितामहः  
६।०४९।०२१च् रक्षांस्य् आवाहयाम् आस कुम्भकर्णं ददर्श ह  
६।०४९।०२२अ कुम्भकर्णं समीक्ष्यैव वितत्रास प्रजापतिः  
६।०४९।०२२च् दृष्ट्वा निश्वस्य चैवेदं स्वयम्भूर् इदम् अब्रवीत्  
६।०४९।०२३अ ध्रुवं लोकविनाशाय पौरस्त्येनासि निर्मितः  
६।०४९।०२३च् तस्मात् त्वम् अद्य प्रभृति मृतकल्पः शयिष्यसि  
६।०४९।०२३ए ब्रह्मशापाभिभूतो ऽथ निपपाताग्रतः प्रभोः  
६।०४९।०२४अ ततः परमसम्भ्रान्तो रावणो वाक्यम् अब्रवीत्  
६।०४९।०२४च् विवृद्धः काञ्चनो वृक्षः फलकाले निकृत्यते  
६।०४९।०२५अ न नप्तारं स्वकं न्याय्यं शप्तुम् एवं प्रजापते  
६।०४९।०२५च् न मिथ्यावचनश् च त्वं स्वप्स्यत्य् एष न संशयः  
६।०४९।०२५ए कालस् तु क्रियताम् अस्य शयने जागरे तथा  
६।०४९।०२६अ रावणस्य वचः श्रुत्वा स्वयम्भूर् इदम् अब्रवीत्  
६।०४९।०२६च् शयिता ह्य् एष षण् मासान् एकाहं जागरिष्यति  
६।०४९।०२७अ एकेनाह्ना त्व् असौ वीरश् चरन् भूमिं बुभुक्षितः  
६।०४९।०२७च् व्यात्तास्यो भक्षयेल् लोकान् सङ्क्रुद्ध इव पावकः  
६।०४९।०२८अ सो ऽसौ व्यसनम् आपन्नः कुम्भकर्णम् अबोधयत्  
६।०४९।०२८च् त्वत्पराक्रमभीतश् च राजा सम्प्रति रावणः  
६।०४९।०२९अ स एष निर्गतो वीरः शिबिराद् भीमविक्रमः  
६।०४९।०२९च् वानरान् भृशसङ्क्रुद्धो भक्षयन् परिधावति  
६।०४९।०३०अ कुम्भकर्णं समीक्ष्यैव हरयो विप्रदुद्रुवुः  
६।०४९।०३०च् कथम् एनं रणे क्रुद्धं वारयिष्यन्ति वानराः  
६।०४९।०३१अ उच्यन्तां वानराः सर्वे यन्त्रम् एतत् समुच्छ्रितम्  
६।०४९।०३१च् इति विज्ञाय हरयो भविष्यन्तीह निर्भयाः  
६।०४९।०३२अ विभीषणवचः श्रुत्वा हेतुमत् सुमुखोद्गतम्  
६।०४९।०३२च् उवाच राघवो वाक्यं नीलं सेनापतिं तदा  
६।०४९।०३३अ गच्छ सैन्यानि सर्वाणि व्यूह्य तिष्ठस्व पावके  
६।०४९।०३३च् द्वाराण्य् आदाय लङ्कायाश् चर्याश् चाप्य् अथ सङ्क्रमान्  
६।०४९।०३४अ शैलशृङ्गाणि वृक्षांश् च शिलाश् चाप्य् उपसंहरन्  
६।०४९।०३४च् तिष्ठन्तु वानराः सर्वे सायुधाः शैलपाणयः  
६।०४९।०३५अ राघवेण समादिष्टो नीलो हरिचमूपतिः  
६।०४९।०३५च् शशास वानरानीकं यथावत् कपिकुञ्जरः  
६।०४९।०३६अ ततो गवाक्षः शरभो हनुमान् अङ्गदो नलः  
६।०४९।०३६च् शैलशृङ्गाणि शैलाभा गृहीत्वा द्वारम् अभ्ययुः  
६।०४९।०३७अ ततो हरीणां तद् अनीकम् उग्रम्; रराज शैलोद्यतवृक्षहस्तम्  
६।०४९।०३७च् गिरेः समीपानुगतं यथैव; महन् महाम्भोधरजालम् उग्रम्  
६।०५०।००१अ स तु राक्षसशार्दूलो निद्रामदसमाकुलः  
६।०५०।००१च् राजमार्गं श्रिया जुष्टं ययौ विपुलविक्रमः  
६।०५०।००२अ राक्षसानां सहस्रैश् च वृतः परमदुर्जयः  
६।०५०।००२च् गृहेभ्यः पुष्पवर्षेण कार्यमाणस् तदा ययौ  
६।०५०।००३अ स हेमजालविततं भानुभास्वरदर्शनम्  
६।०५०।००३च् ददर्श विपुलं रम्यं राक्षसेन्द्रनिवेशनम्  
६।०५०।००४अ स तत् तदा सूर्य इवाभ्रजालम्; प्रविश्य रक्षोऽधिपतेर् निवेशनम्  
६।०५०।००४च् ददर्श दूरे ऽग्रजम् आसनस्थम्; स्वयम्भुवं शक्र इवासनस्थम्  
६।०५०।००५अ सो ऽभिगम्य गृहं भ्रातुः कक्ष्याम् अभिविगाह्य च  
६।०५०।००५च् ददर्शोद्विग्नम् आसीनं विमाने पुष्पके गुरुम्  
६।०५०।००६अ अथ दृष्ट्वा दशग्रीवः कुम्भकर्णम् उपस्थितम्  
६।०५०।००६च् तूर्णम् उत्थाय संहृष्टः सन्निकर्षम् उपानयत्  
६।०५०।००७अ अथासीनस्य पर्यङ्के कुम्भकर्णो महाबलः  
६।०५०।००७च् भ्रातुर् ववन्दे चरणां किं कृत्यम् इति चाब्रवीत्  
६।०५०।००७ए उत्पत्य चैनं मुदितो रावणः परिषस्वजे  
६।०५०।००८अ स भ्रात्रा सम्परिष्वक्तो यथावच् चाभिनन्दितः  
६।०५०।००८च् कुम्भकर्णः शुभं दिव्यं प्रतिपेदे वरासनम्  
६।०५०।००९अ स तदासनम् आश्रित्य कुम्भकर्णो महाबलः  
६।०५०।००९च् संरक्तनयनः कोपाद् रावणं वाक्यम् अब्रवीत्  
६।०५०।०१०अ किमर्थम् अहम् आदृत्य त्वया राजन् प्रबोधितः  
६।०५०।०१०च् शम्स कस्माद् भयं ते ऽस्ति को ऽद्य प्रेतो भविष्यति  
६।०५०।०११अ भ्रातरं रावणः क्रुद्धं कुम्भकर्णम् अवस्थितम्  
६।०५०।०११च् ईषत् तु परिवृत्ताभ्यां नेत्राभ्यां वाक्यम् अब्रवीत्  
६।०५०।०१२अ अद्य ते सुमहान् कालः शयानस्य महाबल  
६।०५०।०१२च् सुखितस् त्वं न जानीषे मम रामकृतं भयम्  
६।०५०।०१३अ एष दाशरथी रामः सुग्रीवसहितो बली  
६।०५०।०१३च् समुद्रं सबलस् तीर्त्वा मूलं नः परिकृन्तति  
६।०५०।०१४अ हन्त पश्यस्व लङ्काया वनान्य् उपवनानि च  
६।०५०।०१४च् सेतुना सुखम् आगम्य वानरैकार्णवं कृतम्  
६।०५०।०१५अ ये राक्षसा मुख्यतमा हतास् ते वानरैर् युधि  
६।०५०।०१५च् वानराणां क्षयं युद्धे न पश्यामि कदा चन  
६।०५०।०१६अ सर्वक्षपितकोशं च स त्वम् अभ्यवपद्य माम्  
६।०५०।०१६च् त्रायस्वेमां पुरीं लङ्कां बालवृद्धावशेषिताम्  
६।०५०।०१७अ भ्रातुर् अर्थे महाबाहो कुरु कर्म सुदुष्करम्  
६।०५०।०१७च् मयैवं नोक्तपूर्वो हि कश् चिद् भ्रातः परन्तप  
६।०५०।०१७ए त्वय्य् अस्ति मम च स्नेहः परा सम्भावना च मे  
६।०५०।०१८अ देवासुरविमर्देषु बहुशो राक्षसर्षभ  
६।०५०।०१८च् त्वया देवाः प्रतिव्यूह्य निर्जिताश् चासुरा युधि  
६।०५०।०१८ए न हि ते सर्वभूतेषु दृश्यते सदृशो बली  
६।०५०।०१९अ कुरुष्व मे प्रियहितम् एतद् उत्तमम्; यथाप्रियं प्रियरणबान्धवप्रिय  
६।०५०।०१९च् स्वतेजसा विधम सपत्नवाहिनीम्; शरद्घनं पवन इवोद्यतो महान्  
६।०५१।००१अ तस्य राक्षसराजस्य निशम्य परिदेवितम्  
६।०५१।००१च् कुम्भकर्णो बभाषे ऽथ वचनं प्रजहास च  
६।०५१।००२अ दृष्टो दोषो हि यो ऽस्माभिः पुरा मन्त्रविनिर्णये  
६।०५१।००२च् हितेष्व् अनभियुक्तेन सो ऽयम् आसादितस् त्वया  
६।०५१।००३अ शीघ्रं खल्व् अभ्युपेतं त्वां फलं पापस्य कर्मणः  
६।०५१।००३च् निरयेष्व् एव पतनं यथा दुष्कृतकर्मणः  
६।०५१।००४अ प्रथमं वै महाराज कृत्यम् एतद् अचिन्तितम्  
६।०५१।००४च् केवलं वीर्यदर्पेण नानुबन्धो विचारितः  
६।०५१।००५अ यः पश्चात् पूर्वकार्याणि कुर्याद् ऐश्वर्यम् आस्थितः  
६।०५१।००५च् पूर्वं चोत्तरकार्याणि न स वेद नयानयौ  
६।०५१।००६अ देशकालविहीनानि कर्माणि विपरीतवत्  
६।०५१।००६च् क्रियमाणानि दुष्यन्ति हवींष्य् अप्रयतेष्व् इव  
६।०५१।००७अ त्रयाणां पञ्चधा योगं कर्मणां यः प्रपश्यति  
६।०५१।००७च् सचिवैः समयं कृत्वा स सभ्ये वर्तते पथि  
६।०५१।००८अ यथागमं च यो राजा समयं विचिकीर्षति  
६।०५१।००८च् बुध्यते सचिवान् बुद्ध्या सुहृदश् चानुपश्यति  
६।०५१।००९अ धर्मम् अर्थं च कामं च सर्वान् वा रक्षसां पते  
६।०५१।००९च् भजते पुरुषः काले त्रीणि द्वन्द्वानि वा पुनः  
६।०५१।०१०अ त्रिषु चैतेषु यच् छ्रेष्ठं श्रुत्वा तन् नावबुध्यते  
६।०५१।०१०च् राजा वा राजमात्रो वा व्यर्थं तस्य बहुश्रुतम्  
६।०५१।०११अ उपप्रदानं सान्त्वं वा भेदं काले च विक्रमम्  
६।०५१।०११च् योगं च रक्षसां श्रेष्ठ ताव् उभौ च नयानयौ  
६।०५१।०१२अ काले धर्मार्थकामान् यः सम्मन्त्र्य सचिवैः सह  
६।०५१।०१२च् निषेवेतात्मवांल् लोके न स व्यसनम् आप्नुयात्  
६।०५१।०१३अ हितानुबन्धम् आलोक्य कार्याकार्यम् इहात्मनः  
६।०५१।०१३च् राजा सहार्थतत्त्वज्ञैः सचिवैः सह जीवति  
६।०५१।०१४अ अनभिज्ञाय शास्त्रार्थान् पुरुषाः पशुबुद्धयः  
६।०५१।०१४च् प्रागल्भ्याद् वक्तुम् इच्छन्ति मन्त्रेष्व् अभ्यन्तरीकृताः  
६।०५१।०१५अ अशास्त्रविदुषां तेषां न कार्यम् अहितं वचः  
६।०५१।०१५च् अर्थशास्त्रानभिज्ञानां विपुलां श्रियम् इच्छताम्  
६।०५१।०१६अ अहितं च हिताकारं धार्ष्ट्याज् जल्पन्ति ये नराः  
६।०५१।०१६च् अवेक्ष्य मन्त्रबाह्यास् ते कर्तव्याः कृत्यदूषणाः  
६।०५१।०१७अ विनाशयन्तो भर्तारं सहिताः शत्रुभिर् बुधैः  
६।०५१।०१७च् विपरीतानि कृत्यानि कारयन्तीह मन्त्रिणः  
६।०५१।०१८अ तान् भर्ता मित्रसङ्काशान् अमित्रान् मन्त्रनिर्णये  
६।०५१।०१८च् व्यवहारेण जानीयात् सचिवान् उपसंहितान्  
६।०५१।०१९अ चपलस्येह कृत्यानि सहसानुप्रधावतः  
६।०५१।०१९च् छिद्रम् अन्ये प्रपद्यन्ते क्रौञ्चस्य खम् इव द्विजाः  
६।०५१।०२०अ यो हि शत्रुम् अवज्ञाय नात्मानम् अभिरक्षति  
६।०५१।०२०च् अवाप्नोति हि सो ऽनर्थान् स्थानाच् च व्यवरोप्यते  
६।०५१।०२१अ तत् तु श्रुत्वा दशग्रीवः कुम्भकर्णस्य भाषितम्  
६।०५१।०२१च् भ्रुकुटिं चैव सञ्चक्रे क्रुद्धश् चैनम् उवाच ह  
६।०५१।०२२अ मान्यो गुरुर् इवाचार्यः किं मां त्वम् अनुशासति  
६।०५१।०२२च् किम् एवं वाक्श्रमं कृत्वा काले युक्तं विधीयताम्  
६।०५१।०२३अ विभ्रमाच् चित्तमोहाद् वा बलवीर्याश्रयेण वा  
६।०५१।०२३च् नाभिपन्नम् इदानीं यद् व्यर्थास् तस्य पुनः कृथाः  
६।०५१।०२४अ अस्मिन् काले तु यद् युक्तं तद् इदानीं विधीयताम्  
६।०५१।०२४च् ममापनयजं दोषं विक्रमेण समीकुरु  
६।०५१।०२५अ यदि खल्व् अस्ति मे स्नेहो भ्रातृत्वं वावगच्छसि  
६।०५१।०२५च् यदि वा कार्यम् एतत् ते हृदि कार्यतमं मतम्  
६।०५१।०२६अ स सुहृद्यो विपन्नार्थं दीनम् अभ्यवपद्यते  
६।०५१।०२६च् स बन्धुर् यो ऽपनीतेषु साहाय्यायोपकल्पते  
६।०५१।०२७अ तम् अथैवं ब्रुवाणं तु वचनं धीरदारुणम्  
६।०५१।०२७च् रुष्टो ऽयम् इति विज्ञाय शनैः श्लक्ष्णम् उवाच ह  
६।०५१।०२८अ अतीव हि समालक्ष्य भ्रातरं क्षुभितेन्द्रियम्  
६।०५१।०२८च् कुम्भकर्णः शनैर् वाक्यं बभाषे परिसान्त्वयन्  
६।०५१।०२९अ अलं राक्षसराजेन्द्र सन्तापम् उपपद्य ते  
६।०५१।०२९च् रोषं च सम्परित्यज्य स्वस्थो भवितुम् अर्हसि  
६।०५१।०३०अ नैतन् मनसि कर्तव्व्यं मयि जीवति पार्थिव  
६।०५१।०३०च् तम् अहं नाशयिष्यामि यत्कृते परितप्यसे  
६।०५१।०३१अ अवश्यं तु हितं वाच्यं सर्वावस्थं मया तव  
६।०५१।०३१च् बन्धुभावाद् अभिहितं भ्रातृस्नेहाच् च पार्थिव  
६।०५१।०३२अ सदृशं यत् तु काले ऽस्मिन् कर्तुं स्निग्धेन बन्धुना  
६।०५१।०३२च् शत्रूणां कदनं पश्य क्रियमाणं मया रणे  
६।०५१।०३३अ अद्य पश्य महाबाहो मया समरमूर्धनि  
६।०५१।०३३च् हते रामे सह भ्रात्रा द्रवन्तीं हरिवाहिनीम्  
६।०५१।०३४अ अद्य रामस्य तद् दृष्ट्वा मयानीतं रणाच् छिरः  
६।०५१।०३४च् सुखीभव महाबाहो सीता भवतु दुःखिता  
६।०५१।०३५अ अद्य रामस्य पश्यन्तु निधनं सुमहत् प्रियम्  
६।०५१।०३५च् लङ्कायां राक्षसाः सर्वे ये ते निहतबान्धवाः  
६।०५१।०३६अ अद्य शोकपरीतानां स्वबन्धुवधकारणात्  
६।०५१।०३६च् शत्रोर् युधि विनाशेन करोम्य् अस्रप्रमार्जनम्  
६।०५१।०३७अ अद्य पर्वतसङ्काशं ससूर्यम् इव तोयदम्  
६।०५१।०३७च् विकीर्णं पश्य समरे सुग्रीवं प्लवगेश्वरम्  
६।०५१।०३८अ न परः प्रेषणीयस् ते युद्धायातुल विक्रम  
६।०५१।०३८च् अहम् उत्सादयिष्यामि शत्रूंस् तव महाबल  
६।०५१।०३९अ यदि शक्रो यदि यमो यदि पावकमारुतौ  
६।०५१।०३९च् तान् अहं योधयिष्यामि कुबेर वरुणाव् अपि  
६।०५१।०४०अ गिरिमात्रशरीरस्य शितशूलधरस्य मे  
६।०५१।०४०च् नर्दतस् तीक्ष्णदंष्ट्रस्य बिभीयाच् च पुरन्दरः  
६।०५१।०४१अ अथ वा त्यक्तशस्त्रस्य मृद्गतस् तरसा रिपून्  
६।०५१।०४१च् न मे प्रतिमुखे कश् चिच् छक्तः स्थातुं जिजीविषुः  
६।०५१।०४२अ नैव शक्त्या न गदया नासिना न शितैः शरैः  
६।०५१।०४२च् हस्ताभ्याम् एव संरब्धो हनिष्याम्य् अपि वज्रिणम्  
६।०५१।०४३अ यदि मे मुष्टिवेगं स राघवो ऽद्य सहिष्यति  
६।०५१।०४३च् ततः पास्यन्ति बाणौघा रुधिरं राघवस्य ते  
६।०५१।०४४अ चिन्तया बाध्यसे राजन् किमर्थं मयि तिष्ठति  
६।०५१।०४४च् सो ऽहं शत्रुविनाशाय तव निर्यातुम् उद्यतः  
६।०५१।०४५अ मुञ्च रामाद् भयं राजन् हनिष्यामीह संयुगे  
६।०५१।०४५च् राघवं लक्ष्मणं चैव सुग्रीवं च महाबलम्  
६।०५१।०४५ए असाधारणम् इच्छामि तव दातुं महद् यशः  
६।०५१।०४६अ वधेन ते दाशरथेः सुखावहम्; सुखं समाहर्तुम् अहं व्रजामि  
६।०५१।०४६च् निहत्य रामं सहलक्ष्मणेन; खादामि सर्वान् हरियूथमुख्यान्  
६।०५१।०४७अ रमस्व कामं पिब चाग्र्यवारुणीम्; कुरुष्व कृत्यानि विनीयतां ज्वरः  
६।०५१।०४७च् मयाद्य रामे गमिते यमक्षयम्; चिराय सीता वशगा भविष्यति  
६।०५२।००१अ तद् उक्तम् अतिकायस्य बलिनो बाहुशालिनः  
६।०५२।००१च् कुम्भकर्णस्य वचनं श्रुत्वोवाच महोदरः  
६।०५२।००२अ कुम्भकर्णकुले जातो धृष्टः प्राकृतदर्शनः  
६।०५२।००२च् अवलिप्तो न शक्नोषि कृत्यं सर्वत्र वेदितुम्  
६।०५२।००३अ न हि राजा न जानीते कुम्भकर्ण नयानयौ  
६।०५२।००३च् त्वं तु कैशोरकाद् धृष्टः केवलं वक्तुम् इच्छसि  
६।०५२।००४अ स्थानं वृद्धिं च हानिं च देशकालविभागवित्  
६।०५२।००४च् आत्मनश् च परेषां च बुध्यते राक्षसर्षभ  
६।०५२।००५अ यत् तु शक्यं बलवता कर्तुं प्राकृतबुद्धिना  
६।०५२।००५च् अनुपासितवृद्धेन कः कुर्यात् तादृशं बुधः  
६।०५२।००६अ यांस् तु धर्मार्थकामांस् त्वं ब्रवीषि पृथग् आश्रयान्  
६।०५२।००६च् अनुबोद्धुं स्वभावेन न हि लक्षणम् अस्ति ते  
६।०५२।००७अ कर्म चैव हि सर्वेषां कारणानां प्रयोजनम्  
६।०५२।००७च् श्रेयः पापीयसां चात्र फलं भवति कर्मणाम्  
६।०५२।००८अ निःश्रेयस फलाव् एव धर्मार्थाव् इतराव् अपि  
६।०५२।००८च् अधर्मानर्थयोः प्राप्तिः फलं च प्रत्यवायिकम्  
६।०५२।००९अ ऐहलौकिकपारत्र्यं कर्म पुम्भिर् निषेव्यते  
६।०५२।००९च् कर्माण्य् अपि तु कल्प्यानि लभते कामम् आस्थितः  
६।०५२।०१०अ तत्र कॢप्तम् इदं राज्ञा हृदि कार्यं मतं च नः  
६।०५२।०१०च् शत्रौ हि साहसं यत् स्यात् किम् इवात्रापनीयते  
६।०५२।०११अ एकस्यैवाभियाने तु हेतुर् यः प्रकृतस् त्वया  
६।०५२।०११च् तत्राप्य् अनुपपन्नं ते वक्ष्यामि यद् असाधु च  
६।०५२।०१२अ येन पूर्वं जनस्थाने बहवो ऽतिबला हताः  
६।०५२।०१२च् राक्षसा राघवं तं त्वं कथम् एको जयिष्यसि  
६।०५२।०१३अ ये पुरा निर्जितास् तेन जनस्थाने महौजसः  
६।०५२।०१३च् राक्षसांस् तान् पुरे सर्वान् भीतान् अद्यापि पश्यसि  
६।०५२।०१४अ तं सिंहम् इव सङ्क्रुद्धं रामं दशरथात्मजम्  
६।०५२।०१४च् सर्पं सुप्तम् इवाबुद्ध्या प्रबोधयितुम् इच्छसि  
६।०५२।०१५अ ज्वलन्तं तेजसा नित्यं क्रोधेन च दुरासदम्  
६।०५२।०१५च् कस् तं मृत्युम् इवासह्यम् आसादयितुम् अर्हति  
६।०५२।०१६अ संशयस्थम् इदं सर्वं शत्रोः प्रतिसमासने  
६।०५२।०१६च् एकस्य गमनं तत्र न हि मे रोचते तव  
६।०५२।०१७अ हीनार्थस् तु समृद्धार्थं को रिपुं प्राकृतो यथा  
६।०५२।०१७च् निश्चितं जीवितत्यागे वशम् आनेतुम् इच्छति  
६।०५२।०१८अ यस्य नास्ति मनुष्येषु सदृशो राक्षसोत्तम  
६।०५२।०१८च् कथम् आशंससे योद्धुं तुल्येनेन्द्रविवस्वतोः  
६।०५२।०१९अ एवम् उक्त्वा तु संरब्धं कुम्भकर्णं महोदरः  
६।०५२।०१९च् उवाच रक्षसां मध्ये रावणो लोकरावणम्  
६।०५२।०२०अ लब्ध्वा पुनस् तां वैदेहीं किमर्थं त्वं प्रजल्पसि  
६।०५२।०२०च् यदेच्छसि तदा सीता वशगा ते भविष्यति  
६।०५२।०२१अ दृष्टः कश् चिद् उपायो मे सीतोपस्थानकारकः  
६।०५२।०२१च् रुचितश् चेत् स्वया बुद्ध्या राक्षसेश्वर तं शृणु  
६।०५२।०२२अ अहं द्विजिह्वः संह्रादी कुम्भकर्णो वितर्दनः  
६।०५२।०२२च् पञ्चरामवधायैते निर्यान्तीत्य् अवघोषय  
६।०५२।०२३अ ततो गत्वा वयं युद्धं दास्यामस् तस्य यत्नतः  
६।०५२।०२३च् जेष्यामो यदि ते शत्रून् नोपायैः कृत्यम् अस्ति नः  
६।०५२।०२४अ अथ जीवति नः शत्रुर् वयं च कृतसंयुगाः  
६।०५२।०२४च् ततः समभिपत्स्यामो मनसा यत् समीक्षितुम्  
६।०५२।०२५अ वयं युद्धाद् इहैष्यामो रुधिरेण समुक्षिताः  
६।०५२।०२५च् विदार्य स्वतनुं बाणै रामनामाङ्कितैः शितैः  
६।०५२।०२६अ भक्षितो राघवो ऽस्माभिर् लक्ष्मणश् चेति वादिनः  
६।०५२।०२६च् तव पादौ ग्रहीष्यामस् त्वं नः काम प्रपूरय  
६।०५२।०२७अ ततो ऽवघोषय पुरे गजस्कन्धेन पार्थिव  
६।०५२।०२७च् हतो रामः सह भ्रात्रा ससैन्य इति सर्वतः  
६।०५२।०२८अ प्रीतो नाम ततो भूत्वा भृत्यानां त्वम् अरिन्दम  
६।०५२।०२८च् भोगांश् च परिवारांश् च कामांश् च वसुदापय  
६।०५२।०२९अ ततो माल्यानि वासांसि वीराणाम् अनुलेपनम्  
६।०५२।०२९च् पेयं च बहु योधेभ्यः स्वयं च मुदितः पिब  
६।०५२।०३०अ ततो ऽस्मिन् बहुलीभूते कौलीने सर्वतो गते  
६।०५२।०३०च् प्रविश्याश्वास्य चापि त्वं सीतां रहसि सान्त्वय  
६।०५२।०३०ए धनधान्यैश् च कामैश् च रत्नैश् चैनां प्रलोभय  
६।०५२।०३१अ अनयोपधया राजन् भयशोकानुबन्धया  
६।०५२।०३१च् अकामा त्वद्वशं सीता नष्टनाथा गमिष्यति  
६।०५२।०३२अ रञ्जनीयं हि भर्तारं विनष्टम् अवगम्य सा  
६।०५२।०३२च् नैराश्यात् स्त्रीलघुत्वाच् च त्वद्वशं प्रतिपत्स्यते  
६।०५२।०३३अ सा पुरा सुखसंवृद्धा सुखार्हा दुःखकर्षिता  
६।०५२।०३३च् त्वय्य् अधीनः सुखं ज्ञात्वा सर्वथोपगमिष्यति  
६।०५२।०३४अ एतत् सुनीतं मम दर्शनेन; रामं हि दृष्ट्वैव भवेद् अनर्थः  
६।०५२।०३४च् इहैव ते सेत्स्यति मोत्सुको भूर्; महान् अयुद्धेन सुखस्य लाभः  
६।०५२।०३५अ अनष्टसैन्यो ह्य् अनवाप्तसंशयो; रिपून् अयुद्धेन जयञ् जनाधिप  
६।०५२।०३५च् यशश् च पुण्यं च महन् महीपते; श्रियं च कीर्तिं च चिरं समश्नुते  
६।०५३।००१अ स तथोक्तस् तु निर्भर्त्स्य कुम्भकर्णो महोदरम्  
६।०५३।००१च् अब्रवीद् राक्षसश्रेष्ठं भ्रातरं रावणं ततः  
६।०५३।००२अ सो ऽहं तव भयं घोरं वधात् तस्य दुरात्मनः  
६।०५३।००२च् रामस्याद्य प्रमार्जामि निर्वैरस् त्वं सुखीभव  
६।०५३।००३अ गर्जन्ति न वृथा शूर निर्जला इव तोयदाः  
६।०५३।००३च् पश्य सम्पाद्यमानं तु गर्जितं युधि कर्मणा  
६।०५३।००४अ न मर्षयति चात्मानं सम्भावयति नात्मना  
६।०५३।००४च् अदर्शयित्वा शूरास् तु कर्म कुर्वन्ति दुष्करम्  
६।०५३।००५अ विक्लवानाम् अबुद्धीनां राज्ञां पण्डितमानिनाम्  
६।०५३।००५च् शृण्वताम् आदित इदं त्वद्विधानां महोदर  
६।०५३।००६अ युद्धे कापुरुषैर् नित्यं भवद्भिः प्रियवादिभिः  
६।०५३।००६च् राजानम् अनुगच्छद्भिः कृत्यम् एतद् विनाशितम्  
६।०५३।००७अ राजशेषा कृता लङ्का क्षीणः कोशो बलं हतम्  
६।०५३।००७च् राजानम् इमम् आसाद्य सुहृच्चिह्नम् अमित्रकम्  
६।०५३।००८अ एष निर्याम्य् अहं युद्धम् उद्यतः शत्रुनिर्जये  
६।०५३।००८च् दुर्नयं भवताम् अद्य समीकर्तुं महाहवे  
६।०५३।००९अ एवम् उक्तवतो वाक्यं कुम्भकर्णस्य धीमतः  
६।०५३।००९च् प्रत्युवाच ततो वाक्यं प्रहसन् राक्षसाधिपः  
६।०५३।०१०अ महोदरो ऽयं रामात् तु परित्रस्तो न संशयः  
६।०५३।०१०च् न हि रोचयते तात युद्धं युद्धविशारद  
६।०५३।०११अ कश् चिन् मे त्वत्समो नास्ति सौहृदेन बलेन च  
६।०५३।०११च् गच्छ शत्रुवधाय त्वं कुम्भकर्णजयाय च  
६।०५३।०१२अ आददे निशितं शूलं वेगाच् छत्रुनिबर्हणः  
६।०५३।०१२च् सर्वकालायसं दीप्तं तप्तकाञ्चनभूषणम्  
६।०५३।०१३अ इन्द्राशनिसमं भीमं वज्रप्रतिमगौरवम्  
६।०५३।०१३च् देवदानवगन्धर्वयक्षकिन्नरसूदनम्  
६।०५३।०१४अ रक्तमाल्य महादाम स्वतश् चोद्गतपावकम्  
६।०५३।०१४च् आदाय निशितं शूलं शत्रुशोणितरञ्जितम्  
६।०५३।०१४ए कुम्भकर्णो महातेजा रावणं वाक्यम् अब्रवीत्  
६।०५३।०१५अ गमिष्याम्य् अहम् एकाकी तिष्ठत्व् इह बलं महत्  
६।०५३।०१५च् अद्य तान् क्षुधितः क्रुद्धो भक्षयिष्यामि वानरान्  
६।०५३।०१६अ कुम्भकर्णवचः श्रुत्वा रावणो वाक्यम् अब्रवीत्  
६।०५३।०१६च् सैन्यैः परिवृतो गच्छ शूलमुद्गलपाणिभिः  
६।०५३।०१७अ वानरा हि महात्मानः शीघ्राश् च व्यवसायिनः  
६।०५३।०१७च् एकाकिनं प्रमत्तं वा नयेयुर् दशनैः क्षयम्  
६।०५३।०१८अ तस्मात् परमदुर्धर्षैः सैन्यैः परिवृतो व्रज  
६।०५३।०१८च् रक्षसाम् अहितं सर्वं शत्रुपक्षं निसूदय  
६।०५३।०१९अ अथासनात् समुत्पत्य स्रजं मणिकृतान्तराम्  
६।०५३।०१९च् आबबन्ध महातेजाः कुम्भकर्णस्य रावणः  
६।०५३।०२०अ अङ्गदान् अङ्गुलीवेष्टान् वराण्य् आभरणानि च  
६।०५३।०२०च् हारं च शशिसङ्काशम् आबबन्ध महात्मनः  
६।०५३।०२१अ दिव्यानि च सुगन्धीनि माल्यदामानि रावणः  
६।०५३।०२१च् श्रोत्रे चासज्जयाम् आस श्रीमती चास्य कुण्डले  
६।०५३।०२२अ काञ्चनाङ्गदकेयूरो निष्काभरणभूषितः  
६।०५३।०२२च् कुम्भकर्णो बृहत्कर्णः सुहुतो ऽग्निर् इवाबभौ  
६।०५३।०२३अ श्रोणीसूत्रेण महता मेचकेन विराजितः  
६।०५३।०२३च् अमृतोत्पादने नद्धो भुजङ्गेनेव मन्दरः  
६।०५३।०२४अ स काञ्चनं भारसहं निवातम्; विद्युत्प्रभं दीप्तम् इवात्मभासा  
६।०५३।०२४च् आबध्यमानः कवचं रराज; सन्ध्याभ्रसंवीत इवाद्रिराजः  
६।०५३।०२५अ सर्वाभरणनद्धाङ्गः शूलपाणिः स राक्षसः  
६।०५३।०२५च् त्रिविक्रमकृतोत्साहो नारायण इवाबभौ  
६।०५३।०२६अ भ्रातरं सम्परिष्वज्य कृत्वा चापि प्रदक्षिणम्  
६।०५३।०२६च् प्रणम्य शिरसा तस्मै सम्प्रतस्थे महाबलिः  
६।०५३।०२६ए तम् आशीर्भिः प्रशस्ताभिः प्रेषयाम् आस रावणः  
६।०५३।०२७अ शङ्खदुन्दुभिनिर्घोषैः सैन्यैश् चापि वरायुधैः  
६।०५३।०२७च् तं गजैश् च तुरङ्गैश् च स्यन्दनैश् चाम्बुदस्वनैः  
६।०५३।०२७ए अनुजग्मुर् महात्मानं रथिनो रथिनां वरम्  
६।०५३।०२८अ सर्पैर् उष्ट्रैः खरैर् अश्वैः सिंहद्विपमृगद्विजैः  
६।०५३।०२८च् अनुजग्मुश् च तं घोरं कुम्भकर्णं महाबलम्  
६।०५३।०२९अ स पुष्पवर्णैर् अवकीर्यमाणो; धृतातपत्रः शितशूलपाणिः  
६।०५३।०२९च् मदोत्कटः शोणितगन्धमत्तो; विनिर्ययौ दानवदेवशत्रुः  
६।०५३।०३०अ पदातयश् अ बहवो महानादा महाबलाः  
६।०५३।०३०च् अन्वयू राक्षसा भीमा भीमाक्षाः शस्त्रपाणयः  
६।०५३।०३१अ रक्ताक्षाः सुमहाकाया नीलाञ्जनचयोपमाः  
६।०५३।०३१च् शूरान् उद्यम्य खड्गांश् च निशितांश् च परश्वधान्  
६।०५३।०३२अ बहुव्यामांश् च विपुलान् क्षेपणीयान् दुरासदान्  
६।०५३।०३२च् तालस्कन्धांश् च विपुलान् क्षेपणीयान् दुरासदान्  
६।०५३।०३३अ अथान्यद् वपुर् आदाय दारुणं लोमहर्षणम्  
६।०५३।०३३च् निष्पपात महातेजाः कुम्भकर्णो महाबलः  
६।०५३।०३४अ धनुःशतपरीणाहः स षट्शतसमुच्छितः  
६।०५३।०३४च् रौद्रः शकटचक्राक्षो महापर्वतसन्निभः  
६।०५३।०३५अ सन्निपत्य च रक्षांसि दग्धशैलोपमो महान्  
६।०५३।०३५च् कुम्भकर्णो महावक्त्रः प्रहसन्न् इदम् अब्रवीत्  
६।०५३।०३६अ अद्य वानरमुख्यानां तानि यूथानि भागशः  
६।०५३।०३६च् निर्दहिष्यामि सङ्क्रुद्धः शलभान् इव पावकः  
६।०५३।०३७अ नापराध्यन्ति मे कामं वानरा वनचारिणः  
६।०५३।०३७च् जातिर् अस्मद्विधानां सा पुरोद्यानविभूषणम्  
६।०५३।०३८अ पुररोधस्य मूलं तु राघवः सहलक्ष्मणः  
६।०५३।०३८च् हते तस्मिन् हतं सर्वं तं वधिष्यामि संयुगे  
६।०५३।०३९अ एवं तस्य ब्रुवाणस्य कुम्भकर्णस्य राक्षसाः  
६।०५३।०३९च् नादं चक्रुर् महाघोरं कम्पयन्त इवार्णवम्  
६।०५३।०४०अ तस्य निष्पततस् तूर्णं कुम्भकर्णस्य धीमतः  
६।०५३।०४०च् बभूवुर् घोररूपाणि निमित्तानि समन्ततः  
६।०५३।०४१अ उल्काशनियुता मेघा विनेदुश् च सुदारुणाः  
६।०५३।०४१च् ससागरवना चैव वसुधा समकम्पत  
६।०५३।०४२अ घोररूपाः शिवा नेदुः सज्वालकवलैर् मुखैः  
६।०५३।०४२च् मण्डलान्य् अपसव्यानि बबन्धुश् च विहङ्गमाः  
६।०५३।०४३अ निष्पपात च गृध्रे ऽस्य शूले वै पथि गच्छतः  
६।०५३।०४३च् प्रास्फुरन् नयनं चास्य सव्यो बाहुर् अकम्पत  
६।०५३।०४४अ निष्पपात तदा चोक्ला ज्वलन्ती भीमनिस्वना  
६।०५३।०४४च् आदित्यो निष्प्रभश् चासीन् न प्रवाति सुखो ऽनिलः  
६।०५३।०४५अ अचिन्तयन् महोत्पातान् उत्थितांल् लोमहर्षणान्  
६।०५३।०४५च् निर्ययौ कुम्भकर्णस् तु कृतान्तबलचोदितः  
६।०५३।०४६अ स लङ्घयित्वा प्राकारं पद्भ्यां पर्वतसन्निभः  
६।०५३।०४६च् ददर्शाभ्रघनप्रख्यं वानरानीकम् अद्भुतम्  
६।०५३।०४७अ ते दृष्ट्वा राक्षसश्रेष्ठं वानराः पर्वतोपमम्  
६।०५३।०४७च् वायुनुन्ना इव घना ययुः सर्वा दिशस् तदा  
६।०५३।०४८अ तद् वानरानीकम् अतिप्रचण्डम्; दिशो द्रवद् भिन्नम् इवाभ्रजालम्  
६।०५३।०४८च् स कुम्भकर्णः समवेक्ष्य हर्षान्; ननाद भूयो घनवद् घनाभः  
६।०५३।०४९अ ते तस्य घोरं निनदं निशम्य; यथा निनादं दिवि वारिदस्य  
६।०५३।०४९च् पेतुर् धरण्यां बहवः प्लवङ्गा; निकृत्तमूला इव सालवृक्षाः  
६।०५३।०५०अ विपुलपरिघवान् स कुम्भकर्णो; रिपुनिधनाय विनिःसृतो महात्मा  
६।०५३।०५०च् कपि गणभयम् आददत् सुभीमम्; प्रभुर् इव किङ्करदण्डवान् युगान्ते  
६।०५४।००१अ स ननाद महानादं समुद्रम् अभिनादयन्  
६।०५४।००१च् जनयन्न् इव निर्घातान् विधमन्न् इव पर्वतान्  
६।०५४।००२अ तम् अवध्यं मघवता यमेन वरुणेन च  
६।०५४।००२च् प्रेक्ष्य भीमाक्षम् आयान्तं वानरा विप्रदुद्रुवुः  
६।०५४।००३अ तांस् तु विद्रवतो दृष्ट्वा वालिपुत्रो ऽङ्गदो ऽब्रवीत्  
६।०५४।००३च् नलं नीलं गवाक्षं च कुमुदं च महाबलम्  
६।०५४।००४अ आत्मानम् अत्र विस्मृत्य वीर्याण्य् अभिजनानि च  
६।०५४।००४च् क्व गच्छत भयत्रस्ताः प्राकृता हरयो यथा  
६।०५४।००५अ साधु सौम्या निवर्तध्वं किं प्राणान् परिरक्षथ  
६।०५४।००५च् नालं युद्धाय वै रक्षो महतीयं विभीषिकाः  
६।०५४।००६अ महतीम् उत्थिताम् एनां राक्षसानां विभीषिकाम्  
६।०५४।००६च् विक्रमाद् विधमिष्यामो निवर्तध्वं प्लवङ्गमाः  
६।०५४।००७अ कृच्छ्रेण तु समाश्वास्य सङ्गम्य च ततस् ततः  
६।०५४।००७च् वृक्षाद्रिहस्ता हरयः सम्प्रतस्थू रणाजिरम्  
६।०५४।००८अ ते निवृत्य तु सङ्क्रुद्धाः कुम्भकर्णं वनौकसः  
६।०५४।००८च् निजघ्नुः परमक्रुद्धाः समदा इव कुञ्जराः  
६।०५४।००८ए प्रांशुभिर् गिरिशृङ्गैश् च शिलाभिश् च महाबलाः  
६।०५४।००९अ पादपैः पुष्पिताग्रैश् च हन्यमानो न कम्पते  
६।०५४।००९च् तस्य गात्रेषु पतिता भिद्यन्ते शतशः शिलाः  
६।०५४।००९ए पादपाः पुष्पिताग्राश् च भग्नाः पेतुर् महीतले  
६।०५४।०१०अ सो ऽपि सैन्यानि सङ्क्रुद्धो वानराणां महौजसाम्  
६।०५४।०१०च् ममन्थ परमायत्तो वनान्य् अग्निर् इवोत्थितः  
६।०५४।०११अ लोहितार्द्रास् तु बहवः शेरते वानरर्षभाः  
६।०५४।०११च् निरस्ताः पतिता भूमौ ताम्रपुष्पा इव द्रुमाः  
६।०५४।०१२अ लङ्घयन्तः प्रधावन्तो वानरा नावलोकयन्  
६।०५४।०१२च् के चित् समुद्रे पतिताः के चिद् गगनम् आश्रिताः  
६।०५४।०१३अ वध्यमानास् तु ते वीरा राक्षसेन बलीयसा  
६।०५४।०१३च् सागरं येन ते तीर्णाः पथा तेनैव दुद्रुवुः  
६।०५४।०१४अ ते स्थलानि तथा निम्नं विषण्णवदना भयात्  
६।०५४।०१४च् ऋक्षा वृक्षान् समारूढाः के चित् पर्वतम् आश्रिताः  
६।०५४।०१५अ ममज्जुर् अर्णवे के चिद् गुहाः के चित् समाश्रिताः  
६।०५४।०१५च् निषेदुः प्लवगाः के चित् के चिन् नैवावतस्थिरे  
६।०५४।०१६अ तान् समीक्ष्याङ्गदो भङ्गान् वानरान् इदम् अब्रवीत्  
६।०५४।०१६च् अवतिष्ठत युध्यामो निवर्तध्वं प्लवङ्गमाः  
६।०५४।०१७अ भग्नानां वो न पश्यामि परिगम्य महीम् इमाम्  
६।०५४।०१७च् स्थानं सर्वे निवर्तध्वं किं प्राणान् परिरक्षथ  
६।०५४।०१८अ निरायुधानां द्रवताम् असङ्गगतिपौरुषाः  
६।०५४।०१८च् दारा ह्य् अपहसिष्यन्ति स वै घातस् तु जीविताम्  
६।०५४।०१९अ कुलेषु जाताः सर्वे स्म विस्तीर्णेषु महत्सु च  
६।०५४।०१९च् अनार्याः खलु यद् भीतास् त्यक्त्वा वीर्यं प्रधावत  
६।०५४।०२०अ विकत्थनानि वो यानि यदा वै जनसंसदि  
६।०५४।०२०च् तानि वः क्व च यतानि सोदग्राणि महान्ति च  
६।०५४।०२१अ भीरुप्रवादाः श्रूयन्ते यस् तु जीवति धिक्कृतः  
६।०५४।०२१च् मार्गः सत्पुरुषैर् जुष्टः सेव्यतां त्यज्यतां भयम्  
६।०५४।०२२अ शयामहे वा निहताः पृथिव्याम् अल्पजीविताः  
६।०५४।०२२च् दुष्प्रापं ब्रह्मलोकं वा प्राप्नुमो युधि सूदिताः  
६।०५४।०२२ए सम्प्राप्नुयामः कीर्तिं वा निहत्य शत्रुम् आहवे  
६।०५४।०२३अ न कुम्भकर्णः काकुत्स्थं दृष्ट्वा जीवन् गमिष्यति  
६।०५४।०२३च् दीप्यमानम् इवासाद्य पतङ्गो ज्वलनं यथा  
६।०५४।०२४अ पलायनेन चोद्दिष्टाः प्राणान् रक्षामहे वयम्  
६।०५४।०२४च् एकेन बहवो भग्ना यशो नाशं गमिष्यति  
६।०५४।०२५अ एवं ब्रुवाणं तं शूरम् अङ्गदं कनकाङ्गदम्  
६।०५४।०२५च् द्रवमाणास् ततो वाक्यम् ऊचुः शूरविगर्हितम्  
६।०५४।०२६अ कृतं नः कदनं घोरं कुम्भकर्णेन रक्षसा  
६।०५४।०२६च् न स्थानकालो गच्छामो दयितं जीवितं हि नः  
६।०५४।०२७अ एतावद् उक्त्वा वचनं सर्वे ते भेजिरे दिशः  
६।०५४।०२७च् भीमं भीमाक्षम् आयान्तं दृष्ट्वा वानरयूथपाः  
६।०५४।०२८अ द्रवमाणास् तु ते वीरा अङ्गदेन वलीमुखाः  
६।०५४।०२८च् सान्त्वैश् च बहुमानैश् च ततः सर्वे निवर्तिताः  
६।०५४।०२९अ ऋषभशरभमैन्दधूम्रनीलाः; कुमुदसुषेणगवाक्षरम्भताराः  
६।०५४।०२९च् द्विविदपनसवायुपुत्रमुख्यास्; त्वरिततराभिमुखं रणं प्रयाताः  
६।०५५।००१अ ते निवृत्ता महाकायाः श्रुत्वाङ्गदवचस् तदा  
६।०५५।००१च् नैष्ठिकीं बुद्धिम् आस्थाय सर्वे सङ्ग्रामकाङ्क्षिणः  
६।०५५।००२अ समुदीरितवीर्यास् ते समारोपितविक्रमाः  
६।०५५।००२च् पर्यवस्थापिता वाक्यैर् अङ्गदेन वलीमुखाः  
६।०५५।००३अ प्रयाताश् च गता हर्षं मरणे कृतनिश्चयाः  
६।०५५।००३च् चक्रुः सुतुमुलं युद्धं वानरास् त्यक्तजीविताः  
६।०५५।००४अ अथ वृक्षान् महाकायाः सानूनि सुमहान्ति च  
६।०५५।००४च् वानरास् तूर्णम् उद्यम्य कुम्भकर्णम् अभिद्रवन्  
६।०५५।००५अ स कुम्भकर्णः सङ्क्रुद्धो गदाम् उद्यम्य वीर्यवान्  
६।०५५।००५च् अर्दयन् सुमहाकायः समन्ताद् व्याक्षिपद् रिपून्  
६।०५५।००६अ शतानि सप्त चाष्टौ च सहस्राणि च वानराः  
६।०५५।००६च् प्रकीर्णाः शेरते भूमौ कुम्भकर्णेन पोथिताः  
६।०५५।००७अ षोडशाष्टौ च दश च विंशत् त्रिंशत् तथैव च  
६।०५५।००७च् परिक्षिप्य च बाहुभ्यां खादन् विपरिधावति  
६।०५५।००७ए भक्षयन् भृशसङ्क्रुद्धो गरुडः पन्नगान् इव  
६।०५५।००८अ हनूमाञ् शैलशृङ्गाणि वृक्षांश् च विविधान् बहून्  
६।०५५।००८च् ववर्ष कुम्भकर्णस्य शिरस्य् अम्बरम् आस्थितः  
६।०५५।००९अ तानि पर्वतशृङ्गाणि शूलेन तु बिभेद ह  
६।०५५।००९च् बभञ्ज वृक्षवर्षं च कुम्भकर्णो महाबलः  
६।०५५।०१०अ ततो हरीणां तद् अनीकम् उग्रम्; दुद्राव शूलं निशितं प्रगृह्य  
६।०५५।०१०च् तस्थौ ततो ऽस्यापततः पुरस्तान्; महीधराग्रं हनुमान् प्रगृह्य  
६।०५५।०११अ स कुम्भकर्णं कुपितो जघान; वेगेन शैलोत्तमभीमकायम्  
६।०५५।०११च् स चुक्षुभे तेन तदाभिबूतो; मेदार्द्रगात्रो रुधिरावसिक्तः  
६।०५५।०१२अ स शूलम् आविध्य तडित्प्रकाशम्; गिरिं यथा प्रज्वलिताग्रशृङ्गम्  
६।०५५।०१२च् बाह्वन्तरे मारुतिम् आजघान; गुहो ऽचलं क्रौञ्चम् इवोग्रशक्त्या  
६।०५५।०१३अ स शूलनिर्भिन्न महाभुजान्तरः; प्रविह्वलः शोणितम् उद्वमन् मुखात्  
६।०५५।०१३च् ननाद भीमं हनुमान् महाहवे; युगान्तमेघस्तनितस्वनोपमम्  
६।०५५।०१४अ ततो विनेदुः सहसा प्रहृष्टा; रक्षोगणास् तं व्यथितं समीक्ष्य  
६।०५५।०१४च् प्लवङ्गमास् तु व्यथिता भयार्ताः; प्रदुद्रुवुः संयति कुम्भकर्णात्  
६।०५५।०१५अ नीलश् चिक्षेप शैलाग्रं कुम्भकर्णाय धीमते  
६।०५५।०१५च् तम् आपतन्तं सम्प्रेक्ष्य मुष्टिनाभिजघान ह  
६।०५५।०१६अ मुष्टिप्रहाराभिहतं तच् छैलाग्रं व्यशीर्यत  
६।०५५।०१६च् सविस्फुलिङ्गं सज्वालं निपपात महीतले  
६।०५५।०१७अ ऋषभः शरभो नीलो गवाक्षो गन्धमादनः  
६।०५५।०१७च् पञ्चवानरशार्दूलाः कुम्भकर्णम् उपाद्रवन्  
६।०५५।०१८अ शैलैर् वृक्षैस् तलैः पादैर् मुष्टिभिश् च महाबलाः  
६।०५५।०१८च् कुम्भकर्णं महाकायं सर्वतो ऽभिनिजघ्निरे  
६।०५५।०१९अ स्पर्शान् इव प्रहारांस् तान् वेदयानो न विव्यथे  
६।०५५।०१९च् ऋषभं तु महावेगं बाहुभ्यां परिषस्वजे  
६।०५५।०२०अ कुम्भकर्णभुजाभ्यां तु पीडितो वानरर्षभः  
६।०५५।०२०च् निपपातर्षभो भीमः प्रमुखागतशोणितः  
६।०५५।०२१अ मुष्टिना शरभं हत्वा जानुना नीलम् आहवे  
६।०५५।०२१च् आजघान गवाक्षं च तलेनेन्द्ररिपुस् तदा  
६।०५५।०२२अ दत्तप्रहरव्यथिता मुमुहुः शोणितोक्षिताः  
६।०५५।०२२च् निपेतुस् ते तु मेदिन्यां निकृत्ता इव किंशुकाः  
६।०५५।०२३अ तेषु वानरमुख्येषु पतितेषु महात्मसु  
६।०५५।०२३च् वानराणां सहस्राणि कुम्भकर्णं प्रदुद्रुवुः  
६।०५५।०२४अ तं शैलम् इव शैलाभाः सर्वे तु प्लवगर्षभाः  
६।०५५।०२४च् समारुह्य समुत्पत्य ददंशुश् च महाबलाः  
६।०५५।०२५अ तं नखैर् दशनैश् चापि मुष्टिभिर् जानुभिस् तथा  
६।०५५।०२५च् कुम्भकर्णं महाकायं ते जघ्नुः प्लवगर्षभाः  
६।०५५।०२६अ स वानरसहस्रैस् तैर् आचितः पर्वतोपमः  
६।०५५।०२६च् रराज राक्षसव्याघ्रो गिरिर् आत्मरुहैर् इव  
६।०५५।०२७अ बाहुभ्यां वानरान् सर्वान् प्रगृह्य स महाबलः  
६।०५५।०२७च् भक्षयाम् आस सङ्क्रुद्धो गरुडः पन्नगान् इव  
६।०५५।०२८अ प्रक्षिप्ताः कुम्भकर्णेन वक्त्रे पातालसन्निभे  
६।०५५।०२८च् नासा पुटाभ्यां निर्जग्मुः कर्णाभ्यां चैव वानराः  
६।०५५।०२९अ भक्षयन् भृशसङ्क्रुद्धो हरीन् पर्वतसन्निभः  
६।०५५।०२९च् बभञ्ज वानरान् सर्वान् सङ्क्रुद्धो राक्षसोत्तमः  
६।०५५।०३०अ मांसशोणितसङ्क्लेदां भूमिं कुर्वन् स राक्षसः  
६।०५५।०३०च् चचार हरिसैन्येषु कालाग्निर् इव मूर्छितः  
६।०५५।०३१अ वज्रहस्तो यथा शक्रः पाशहस्त इवान्तकः  
६।०५५।०३१च् शूलहस्तो बभौ तस्मिन् कुम्भकर्णो महाबलः  
६।०५५।०३२अ यथा शुष्काण्य् अरण्यानि ग्रीष्मे दहति पावकः  
६।०५५।०३२च् तथा वानरसैन्यानि कुम्भकर्णो विनिर्दहत्  
६।०५५।०३३अ ततस् ते वध्यमानास् तु हतयूथा विनायकाः  
६।०५५।०३३च् वानरा भयसंविग्ना विनेदुर् विस्वरं भृशम्  
६।०५५।०३४अ अनेकशो वध्यमानाः कुम्भकर्णेन वानराः  
६।०५५।०३४च् राघवं शरणं जग्मुर् व्यथिताः खिन्नचेतसः  
६।०५५।०३५अ तम् आपतन्तं सम्प्रेक्ष्य कुम्भकर्णं महाबलम्  
६।०५५।०३५च् उत्पपात तदा वीरः सुग्रीवो वानराधिपः  
६।०५५।०३६अ स पर्वताग्रम् उत्क्षिप्य समाविध्य महाकपिः  
६।०५५।०३६च् अभिदुद्राव वेगेन कुम्भकर्णं महाबलम्  
६।०५५।०३७अ तम् आपतन्तं सम्प्रेक्ष्य कुम्भकर्णः प्लवङ्गमम्  
६।०५५।०३७च् तस्थौ विवृतसर्वाङ्गो वानरेन्द्रस्य सम्मुखः  
६।०५५।०३८अ कपिशोणितदिग्धाङ्गं भक्षयन्तं महाकपीन्  
६।०५५।०३८च् कुम्भकर्णं स्थितं दृष्ट्वा सुग्रीवो वाक्यम् अब्रवीत्  
६।०५५।०३९अ पातिताश् च त्वया वीराः कृतं कर्म सुदुष्करम्  
६।०५५।०३९च् भक्षितानि च सैन्यानि प्राप्तं ते परमं यशः  
६।०५५।०४०अ त्यज तद् वानरानीकं प्राकृतैः किं करिष्यसि  
६।०५५।०४०च् सहस्वैकं निपातं मे पर्वतस्यास्य राक्षस  
६।०५५।०४१अ तद् वाक्यं हरिराजस्य सत्त्वधैर्यसमन्वितम्  
६।०५५।०४१च् श्रुत्वा राक्षसशार्दूलः कुम्भकर्णो ऽब्रवीद् वचः  
६।०५५।०४२अ प्रजापतेस् तु पौत्रस् त्वं तथैवर्क्षरजःसुतः  
६।०५५।०४२च् श्रुतपौरुषसम्पन्नस् तस्माद् गर्जसि वानर  
६।०५५।०४३अ स कुम्भकर्णस्य वचो निशम्य; व्याविध्य शैलं सहसा मुमोच  
६।०५५।०४३च् तेनाजघानोरसि कुम्भकर्णम्; शैलेन वज्राशनिसन्निभेन  
६।०५५।०४४अ तच् छैलशृङ्गं सहसा विकीर्णम्; भुजान्तरे तस्य तदा विशाले  
६।०५५।०४४च् ततो विषेदुः सहसा प्लवङ्गमा; रक्षोगणाश् चापि मुदा विनेदुः  
६।०५५।०४५अ स शैलशृङ्गाभिहतश् चुकोप; ननाद कोपाच् च विवृत्य वक्त्रम्  
६।०५५।०४५च् व्याविध्य शूलं च तडित्प्रकाशम्; चिक्षेप हर्यृक्षपतेर् वधाय  
६।०५५।०४६अ तत् कुम्भकर्णस्य भुजप्रविद्धम्; शूलं शितं काञ्चनदामजुष्टम्  
६।०५५।०४६च् क्षिप्रं समुत्पत्य निगृह्य दोर्भ्याम्; बभञ्ज वेगेन सुतो ऽनिलस्य  
६।०५५।०४७अ कृतं भारसहस्रस्य शूलं कालायसं महत्  
६।०५५।०४७च् बभञ्ज जनौम् आरोप्य प्रहृष्टः प्लवगर्षभः  
६।०५५।०४८अ स तत् तदा भग्नम् अवेक्ष्य शूलम्; चुकोप रक्षोऽधिपतिर् महात्मा  
६।०५५।०४८च् उत्पाट्य लङ्कामलयात् स शृङ्गम्; जघान सुग्रीवम् उपेत्य तेन  
६।०५५।०४९अ स शैलशृङ्गाभिहतो विसञ्ज्ञः; पपात भूमौ युधि वानरेन्द्रः  
६।०५५।०४९च् तं प्रेक्ष्य भूमौ पतितं विसञ्ज्ञम्; नेदुः प्रहृष्टा युधि यातुधानाः  
६।०५५।०५०अ तम् अभ्युपेत्याद्भुतघोरवीर्यम्; स कुम्भकर्णो युधि वानरेन्द्रम्  
६।०५५।०५०च् जहार सुग्रीवम् अभिप्रगृह्य; यथानिलो मेघम् अतिप्रचण्डः  
६।०५५।०५१अ स तं महामेघनिकाशरूपम्; उत्पाट्य गच्छन् युधि कुम्भकर्णः  
६।०५५।०५१च् रराज मेरुप्रतिमानरूपो; मेरुर् यथात्युच्छ्रितघोरशृङ्गः  
६।०५५।०५२अ ततः समुत्पाट्य जगाम वीरः; संस्तूयमानो युधि राक्षसेन्द्रैः  
६।०५५।०५२च् शृण्वन् निनादं त्रिदशालयानाम्; प्लवङ्गराजग्रहविस्मितानाम्  
६।०५५।०५३अ ततस् तम् आदाय तदा स मेने; हरीन्द्रम् इन्द्रोपमम् इन्द्रवीर्यः  
६।०५५।०५३च् अस्मिन् हृते सर्वम् इदं हृतं स्यात्; सराघवं सैन्यम् इतीन्द्रशत्रुः  
६।०५५।०५४अ विद्रुतां वाहिनीं दृष्ट्वा वानराणां ततस् ततः  
६।०५५।०५४च् कुम्भकर्णेन सुग्रीवं गृहीतं चापि वानरम्  
६।०५५।०५५अ हनूमांश् चिन्तयाम् आस मतिमान् मारुतात्मजः  
६।०५५।०५५च् एवं गृहीते सुग्रीवे किं कर्तव्यं मया भवेत्  
६।०५५।०५६अ यद् वै न्याय्यं मया कर्तुं तत् करिष्यामि सर्वथा  
६।०५५।०५६च् भूत्वा पर्वतसङ्काशो नाशयिष्यामि राक्षसं  
६।०५५।०५७अ मया हते संयति कुम्भकर्णे; महाबले मुष्टिविशीर्णदेहे  
६।०५५।०५७च् विमोचिते वानरपार्थिवे च; भवन्तु हृष्टाः प्रवगाः समग्राः  
६।०५५।०५८अ अथ वा स्वयम् अप्य् एष मोक्षं प्राप्स्यति पार्थिवः  
६।०५५।०५८च् गृहीतो ऽयं यदि भवेत् त्रिदशैः सासुरोरगैः  
६।०५५।०५९अ मन्ये न तावद् आत्मानं बुध्यते वानराधिपः  
६।०५५।०५९च् शैलप्रहाराभिहतः कुम्भकर्णेन संयुगे  
६।०५५।०६०अ अयं मुहूर्तात् सुग्रीवो लब्धसञ्ज्ञो महाहवे  
६।०५५।०६०च् आत्मनो वानराणां च यत् पथ्यं तत् करिष्यति  
६।०५५।०६१अ मया तु मोक्षितस्यास्य सुग्रीवस्य महात्मनः  
६।०५५।०६१च् अप्रीतश् च भवेत् कष्टा कीर्तिनाशश् च शाश्वतः  
६।०५५।०६२अ तस्मान् मुहूर्तं काङ्क्षिष्ये विक्रमं पार्थिवस्य नः  
६।०५५।०६२च् भिन्नं च वानरानीकं तावद् आश्वासयाम्य् अहम्  
६।०५५।०६३अ इत्य् एवं चिन्तयित्वा तु हनूमान् मारुतात्मजः  
६।०५५।०६३च् भूयः संस्तम्भयाम् आस वानराणां महाचमूम्  
६।०५५।०६४अ स कुम्भकर्णो ऽथ विवेश लङ्काम्; स्फुरन्तम् आदाय महाहरिं तम्  
६।०५५।०६४च् विमानचर्यागृहगोपुरस्थैः; पुष्पाग्र्यवर्षैर् अवकीर्यमाणः  
६।०५५।०६५अ ततः स सञ्ज्ञाम् उपलभ्य कृच्छ्राद्; बलीयसस् तस्य भुजान्तरस्थः  
६।०५५।०६५च् अवेक्षमाणः पुरराजमार्गम्; विचिन्तयाम् आस मुहुर् महात्मा  
६।०५५।०६६अ एवं गृहीतेन कथं नु नाम; शक्यं मया सम्प्रति कर्तुम् अद्य  
६।०५५।०६६च् तथा करिष्यामि यथा हरीणाम्; भविष्यतीष्टं च हितं च कार्यम्  
६।०५५।०६७अ ततः कराग्रैः सहसा समेत्य; राजा हरीणाम् अमरेन्द्रशत्रोः  
६।०५५।०६७च् नखैश् च कर्णौ दशनैश् च नासाम्; ददम्श पार्श्वेषु च कुम्भकर्णम्  
६।०५५।०६८अ स कुम्भकर्णौ हृतकर्णनासो; विदारितस् तेन विमर्दितश् च  
६।०५५।०६८च् रोषाभिभूतः क्षतजार्द्रगात्रः; सुग्रीवम् आविध्य पिपेष भूमौ  
६।०५५।०६९अ स भूतले भीमबलाभिपिष्टः; सुरारिभिस् तैर् अभिहन्यमानः  
६।०५५।०६९च् जगाम खं वेगवद् अभ्युपेत्य; पुनश् च रामेण समाजगाम  
६।०५५।०७०अ कर्णनासा विहीनस्य कुम्भकर्णो महाबलः  
६।०५५।०७०च् रराज शोणितोत्सिक्तो गिरिः प्रस्रवणैर् इव  
६।०५५।०७१अ ततः स पुर्याः सहसा महात्मा; निष्क्रम्य तद् वानरसैन्यम् उग्रम्  
६।०५५।०७१च् बभक्ष रक्षो युधि कुम्भकर्णः; प्रजा युगान्ताग्निर् इव प्रदीप्तः  
६।०५५।०७२अ बुभुक्षितः शोणितमांसगृध्नुः; प्रविश्य तद् वानरसैन्यम् उग्रम्  
६।०५५।०७२च् चखाद रक्षांसि हरीन् पिशाचान्; ऋक्षांश् च मोहाद् युधि कुम्भकर्णः  
६।०५५।०७३अ एकं द्वौ त्रीन् बहून् क्रुद्धो वानरान् सह राक्षसैः  
६।०५५।०७३च् समादायैकहस्तेन प्रचिक्षेप त्वरन् मुखे  
६।०५५।०७४अ सम्प्रस्रवंस् तदा मेदः शोणितं च महाबलः  
६।०५५।०७४च् वध्यमानो नगेन्द्राग्रैर् भक्षयाम् आस वानरान्  
६।०५५।०७४ए ते भक्ष्यमाणा हरयो रामं जग्मुस् तदा गतिम्  
६।०५५।०७५अ तस्मिन् काले सुमित्रायाः पुत्रः परबलार्दनः  
६।०५५।०७५च् चकार लक्ष्मणः क्रुद्धो युद्धं परपुरञ्जयः  
६।०५५।०७६अ स कुम्भकर्णस्य शराञ् शरीरे सप्त वीर्यवान्  
६।०५५।०७६च् निचखानाददे चान्यान् विससर्ज च लक्ष्मणः  
६।०५५।०७७अ अतिक्रम्य च सौमित्रिं कुम्भकर्णो महाबलः  
६।०५५।०७७च् रामम् एवाभिदुद्राव दारयन्न् इव मेदिनीम्  
६।०५५।०७८अ अथ दाशरथी रामो रौद्रम् अस्त्रं प्रयोजयन्  
६।०५५।०७८च् कुम्भकर्णस्य हृदये ससर्ज निशिताञ् शरान्  
६।०५५।०७९अ तस्य रामेण विद्धस्य सहसाभिप्रधावतः  
६।०५५।०७९च् अङ्गारमिश्राः क्रुद्धस्य मुखान् निश्चेरुर् अर्चिषः  
६।०५५।०८०अ तस्योरसि निमग्नाश् च शरा बर्हिणवाससः  
६।०५५।०८०च् हस्ताच् चास्य परिभ्रष्टा पपातोर्व्यां महागदा  
६।०५५।०८१अ स निरायुधम् आत्मानं यदा मेने महाबलः  
६।०५५।०८१च् मुष्टिभ्यां चारणाभ्यां च चकार कदनं महत्  
६।०५५।०८२अ स बाणैर् अतिविद्धाङ्गः क्षतजेन समुक्षितः  
६।०५५।०८२च् रुधिरं परिसुस्राव गिरिः प्रस्रवणान् इव  
६।०५५।०८३अ स तीव्रेण च कोपेन रुधिरेण च मूर्छितः  
६।०५५।०८३च् वानरान् राक्षसान् ऋक्षान् खादन् विपरिधावति  
६।०५५।०८४अ तस्मिन् काले स धर्मात्मा लक्ष्मणो रामम् अब्रवीत्  
६।०५५।०८४च् कुम्भकर्णवधे युक्तो योगान् परिमृशन् बहून्  
६।०५५।०८५अ नैवायं वानरान् राजन् न विजानाति राक्षसान्  
६।०५५।०८५च् मत्तः शोणितगन्धेन स्वान् परांश् चैव खादति  
६।०५५।०८६अ साध्व् एनम् अधिरोहन्तु सर्वतो वानरर्षभाः  
६।०५५।०८६च् यूथपाश् च यथामुख्यास् तिष्ठन्त्व् अस्य समन्ततः  
६।०५५।०८७अ अप्य् अयं दुर्मतिः काले गुरुभारप्रपीडितः  
६।०५५।०८७च् प्रपतन् राक्षसो भूमौ नान्यान् हन्यात् प्लवङ्गमान्  
६।०५५।०८८अ तस्य तद्वचनं श्रुत्वा राजपुत्रस्य धीमतः  
६।०५५।०८८च् ते समारुरुहुर् हृष्टाः कुम्भकर्णं प्लवङ्गमाः  
६।०५५।०८९अ कुम्भकर्णस् तु सङ्क्रुद्धः समारूढः प्लवङ्गमैः  
६।०५५।०८९च् व्यधूनयत् तान् वेगेन दुष्टहस्तीव हस्तिपान्  
६।०५५।०९०अ तान् दृष्ट्वा निर्धूतान् रामो रुष्टो ऽयम् इति राक्षसः  
६।०५५।०९०च् समुत्पपात वेगेन धनुर् उत्तमम् आददे  
६।०५५।०९१अ स चापम् आदाय भुजङ्गकल्पम्; दृढज्यम् उग्रं तपनीयचित्रम्  
६।०५५।०९१च् हरीन् समाश्वास्य समुत्पपात; रामो निबद्धोत्तमतूणबाणः  
६।०५५।०९२अ स वानरगणैस् तैस् तु वृतः परमदुर्जयः  
६।०५५।०९२च् लक्ष्मणानुचरो रामः सम्प्रतस्थे महाबलः  
६।०५५।०९३अ स ददर्श महात्मानं किरीटिनम् अरिन्दमम्  
६।०५५।०९३च् शोणिताप्लुतसर्वाङ्गं कुम्भकर्णं महाबलम्  
६।०५५।०९४अ सर्वान् समभिधावन्तं यथारुष्टं दिशा गजम्  
६।०५५।०९४च् मार्गमाणं हरीन् क्रुद्धं राक्षसैः परिवारितम्  
६।०५५।०९५अ विन्ध्यमन्दरसङ्काशं काञ्चनाङ्गदभूषणम्  
६।०५५।०९५च् स्रवन्तं रुधिरं वक्त्राद् वर्षमेघम् इवोत्थितम्  
६।०५५।०९६अ जिह्वया परिलिह्यन्तं शोणितं शोणितोक्षितम्  
६।०५५।०९६च् मृद्नन्तं वानरानीकं कालान्तकयमोपमम्  
६।०५५।०९७अ तं दृष्ट्वा राक्षसश्रेष्ठं प्रदीप्तानलवर्चसं  
६।०५५।०९७च् विस्फारयाम् आस तदा कार्मुकं पुरुषर्षभः  
६।०५५।०९८अ स तस्य चापनिर्घोषात् कुपितो नैरृतर्षभः  
६।०५५।०९८च् अमृष्यमाणस् तं घोषम् अभिदुद्राव राघवम्  
६।०५५।०९९अ ततस् तु वातोद्धतमेघकल्पम्; भुजङ्गराजोत्तमभोगबाहुम्  
६।०५५।०९९च् तम् आपतन्तं धरणीधराभम्; उवाच रामो युधि कुम्भकर्णम्  
६।०५५।१००अ आगच्छ रक्षोऽधिपमा विषादम्; अवस्थितो ऽहं प्रगृहीतचापः  
६।०५५।१००च् अवेहि मां शक्रसपत्न रामम्; अयं मुहूर्ताद् भविता विचेताः  
६।०५५।१०१अ रामो ऽयम् इति विज्ञाय जहास विकृतस्वनम्  
६।०५५।१०१च् पातयन्न् इव सर्वेषां हृदयानि वनौकसाम्  
६।०५५।१०२अ प्रहस्य विकृतं भीमं स मेघस्वनितोपमम्  
६।०५५।१०२च् कुम्भकर्णो महातेजा राघवं वाक्यम् अब्रवीत्  
६।०५५।१०३अ नाहं विराधो विज्ञेयो न कबन्धः खरो न च  
६।०५५।१०३च् न वाली न च मारीचः कुम्भकर्णो ऽहम् आगतः  
६।०५५।१०४अ पश्य मे मुद्गरं घोरं सर्वकालायसं महत्  
६।०५५।१०४च् अनेन निर्जिता देवा दानवाश् च मया पुरा  
६।०५५।१०५अ विकर्णनास इति मां नावज्ञातुं त्वम् अर्हसि  
६।०५५।१०५च् स्वल्पापि हि न मे पीडा कर्णनासाविनाशनात्  
६।०५५।१०६अ दर्शयेक्ष्वाकुशार्दूल वीर्यं गात्रेषु मे लघु  
६।०५५।१०६च् ततस् त्वां भक्षयिष्यामि दृष्टपौरुषविक्रमम्  
६।०५५।१०७अ स कुम्भकर्णस्य वचो निशम्य; रामः सुपुङ्खान् विससर्ज बाणान्  
६।०५५।१०७च् तैर् आहतो वज्रसमप्रवेगैर्; न चुक्षुभे न व्यथते सुरारिः  
६।०५५।१०८अ यैः सायकैः सालवरा निकृत्ता; वाली हतो वानरपुङ्गवश् च  
६।०५५।१०८च् ते कुम्भकर्णस्य तदा शरीरम्; वज्रोपमा न व्यथयां प्रचक्रुः  
६।०५५।१०९अ स वारिधारा इव सायकांस् तान्; पिबञ् शरीरेण महेन्द्रशत्रुः  
६।०५५।१०९च् जघान रामस्य शरप्रवेगम्; व्याविध्य तं मुद्गरम् उग्रवेगम्  
६।०५५।११०अ ततस् तु रक्षः क्षतजानुलिप्तम्; वित्रासनं देवमहाचमूनाम्  
६।०५५।११०च् व्याविध्य तं मुद्गरम् उग्रवेगम्; विद्रावयाम् आस चमूं हरीणाम्  
६।०५५।१११अ वायव्यम् आदाय ततो वरास्त्रम्; रामः प्रचिक्षेप निशाचराय  
६।०५५।१११च् समुद्गरं तेन जहार बाहुम्; स कृत्तबाहुस् तुमुलं ननाद  
६।०५५।११२अ स तस्य बाहुर् गिरिशृङ्गकल्पः; समुद्गरो राघवबाणकृत्तः  
६।०५५।११२च् पपात तस्मिन् हरिराजसैन्ये; जघान तां वानरवाहिनीं च  
६।०५५।११३अ ते वानरा भग्नहतावशेषाः; पर्यन्तम् आश्रित्य तदा विषण्णाः  
६।०५५।११३च् प्रवेपिताङ्गा ददृशुः सुघोरम्; नरेन्द्ररक्षोऽधिपसन्निपातम्  
६।०५५।११४अ स कुम्भकर्णो ऽस्त्रनिकृत्तबाहुर्; महान् निकृत्ताग्र इवाचलेन्द्रः  
६।०५५।११४च् उत्पाटयाम् आस करेण वृक्षम्; ततो ऽभिदुद्राव रणे नरेन्द्रम्  
६।०५५।११५अ तं तस्य बाहुं सह सालवृक्षम्; समुद्यतं पन्नगभोगकल्पम्  
६।०५५।११५च् ऐन्द्रास्त्रयुक्तेन जहार रामो; बाणेन जाम्बूनदचित्रितेन  
६।०५५।११६अ स कुम्भकर्णस्य भुजो निकृत्तः; पपात भूमौ गिरिसन्निकाशः  
६।०५५।११६च् विवेष्टमानो निजघान वृक्षाञ्; शैलाञ् शिलावानरराक्षसांश् च  
६।०५५।११७अ तं छिन्नबाहुं समवेक्ष्य रामः; समापतन्तं सहसा नदन्तम्  
६।०५५।११७च् द्वाव् अर्धचन्द्रौ निशितौ प्रगृह्य; चिच्छेद पादौ युधि राक्षसस्य  
६।०५५।११८अ निकृत्तबाहुर् विनिकृत्तपादो; विदार्य वक्त्रं वडवामुखाभम्  
६।०५५।११८च् दुद्राव रामं सहसाभिगर्जन्; राहुर् यथा चन्द्रम् इवान्तरिक्षे  
६।०५५।११९अ अपूरयत् तस्य मुखं शिताग्रै; रामः शरैर् हेमपिनद्धपुङ्खैः  
६।०५५।११९च् स पूर्णवक्त्रो न शशाक वक्तुम्; चुकूज कृच्छ्रेण मुमोह चापि  
६।०५५।१२०अ अथाददे सूर्यमरीचिकल्पम्; स ब्रह्मदण्डान्तककालकल्पम्  
६।०५५।१२०च् अरिष्टम् ऐन्द्रं निशितं सुपुङ्खम्; रामः शरं मारुततुल्यवेगम्  
६।०५५।१२१अ तं वज्रजाम्बूनदचारुपुङ्खम्; प्रदीप्तसूर्यज्वलनप्रकाशम्  
६।०५५।१२१च् महेन्द्रवज्राशनितुल्यवेगम्; रामः प्रचिक्षेप निशाचराय  
६।०५५।१२२अ स सायको राघवबाहुचोदितो; दिशः स्वभासा दश सम्प्रकाशयन्  
६।०५५।१२२च् विधूमवैश्वानरदीप्तदर्शनो; जगाम शक्राशनितुल्यविक्रमः  
६।०५५।१२३अ स तन् महापर्वतकूटसन्निभम्; विवृत्तदंष्ट्रं चलचारुकुण्डलम्  
६।०५५।१२३च् चकर्त रक्षोऽधिपतेः शिरस् तदा; यथैव वृत्रस्य पुरा पुरन्दरः  
६।०५५।१२४अ तद् रामबाणाभिहतं पपात; रक्षःशिरः पर्वतसन्निकाशम्  
६।०५५।१२४च् बभञ्ज चर्यागृहगोपुराणि; प्राकारम् उच्चं तम् अपातयच् च  
६।०५५।१२५अ तच् चातिकायं हिमवत्प्रकाशम्; रक्षस् तदा तोयनिधौ पपात  
६।०५५।१२५च् ग्राहान् महामीनचयान् भुजङ्गमान्; ममर्द भूमिं च तथा विवेश  
६।०५५।१२६अ तस्मिर् हते ब्राह्मणदेवशत्रौ; महाबले संयति कुम्भकर्णे  
६।०५५।१२६च् चचाल भूर् भूमिधराश् च सर्वे; हर्षाच् च देवास् तुमुलं प्रणेदुः  
६।०५५।१२७अ ततस् तु देवर्षिमहर्षिपन्नगाः; सुराश् च भूतानि सुपर्णगुह्यकाः  
६।०५५।१२७च् सयक्षगन्धर्वगणा नभोगताः; प्रहर्षिता राम पराक्रमेण  
६।०५५।१२८अ प्रहर्षम् ईयुर् बहवस् तु वानराः; प्रबुद्धपद्मप्रतिमैर् इवाननैः  
६।०५५।१२८च् अपूजयन् राघवम् इष्टभागिनम्; हते रिपौ भीमबले दुरासदे  
६।०५५।१२९अ स कुम्भकर्णं सुरसैन्यमर्दनम्; महत्सु युद्धेष्व् अपराजितश्रमम्  
६।०५५।१२९च् ननन्द हत्वा भरताग्रजो रणे; महासुरं वृत्रम् इवामराधिपः  
६।०५६।००१अ कुम्भकर्णं हतं दृष्ट्वा राघवेण महात्मना  
६।०५६।००१च् राक्षसा राक्षसेन्द्राय रावणाय न्यवेदयन्  
६।०५६।००२अ श्रुत्वा विनिहतं सङ्ख्ये कुम्भकर्णं महाबलम्  
६।०५६।००२च् रावणः शोकसन्तप्तो मुमोह च पपात च  
६।०५६।००३अ पितृव्यं निहतं श्रुत्वा देवान्तकनरान्तकौ  
६।०५६।००३च् त्रिशिराश् चातिकायश् च रुरुदुः शोकपीडिताः  
६।०५६।००४अ भ्रातरं निहतं श्रुत्वा रामेणाक्लिष्टकर्मणा  
६।०५६।००४च् महोदरमहापार्श्वौ शोकाक्रान्तौ बभूवतुः  
६।०५६।००५अ ततः कृच्छ्रात् समासाद्य सञ्ज्ञां राक्षसपुङ्गवः  
६।०५६।००५च् कुम्भकर्णवधाद् दीनो विललाप स रावणः  
६।०५६।००६अ हा वीर रिपुदर्पघ्न कुम्भकर्ण महाबल  
६।०५६।००६च् शत्रुसैन्यं प्रताप्यैकः क्व मां सन्त्यज्य गच्छसि  
६।०५६।००७अ इदानीं खल्व् अहं नास्मि यस्य मे पतितो भुजः  
६।०५६।००७च् दक्षिणो यं समाश्रित्य न बिभेमि सुरासुरान्  
६।०५६।००८अ कथम् एवंविधो वीरो देवदानवदर्पहा  
६।०५६।००८च् कालाग्निप्रतिमो ह्य् अद्य राघवेण रणे हतः  
६।०५६।००९अ यस्य ते वज्रनिष्पेषो न कुर्याद् व्यसनं सदा  
६।०५६।००९च् स कथं रामबाणार्तः प्रसुप्तो ऽसि महीतले  
६।०५६।०१०अ एते देवगणाः सार्धम् ऋषिभिर् गगने स्थिताः  
६।०५६।०१०च् निहतं त्वां रणे दृष्ट्वा निनदन्ति प्रहर्षिताः  
६।०५६।०११अ ध्रुवम् अद्यैव संहृष्टा लब्धलक्ष्याः प्लवङ्गमाः  
६।०५६।०११च् आरोक्ष्यन्तीह दुर्गाणि लङ्काद्वाराणि सर्वशः  
६।०५६।०१२अ राज्येन नास्ति मे कार्यं किं करिष्यामि सीतया  
६।०५६।०१२च् कुम्भकर्णविहीनस्य जीविते नास्ति मे रतिः  
६।०५६।०१३अ यद्य् अहं भ्रातृहन्तारं न हन्मि युधि राघवम्  
६।०५६।०१३च् ननु मे मरणं श्रेयो न चेदं व्यर्थजीवितम्  
६।०५६।०१४अ अद्यैव तं गमिष्यामि देशं यत्रानुजो मम  
६।०५६।०१४च् न हि भ्रातॄन् समुत्सृज्य क्षणं जीवितुम् उत्सहे  
६।०५६।०१५अ देवा हि मां हसिष्यन्ति दृष्ट्वा पूर्वापकारिणम्  
६।०५६।०१५च् कथम् इन्द्रं जयिष्यामि कुम्भकर्णहते त्वयि  
६।०५६।०१६अ तद् इदं माम् अनुप्राप्तं विभीषणवचः शुभम्  
६।०५६।०१६च् यद् अज्ञानान् मया तस्य न गृहीतं महात्मनः  
६।०५६।०१७अ विभीषणवचो यावत् कुम्भकर्णप्रहस्तयोः  
६।०५६।०१७च् विनाशो ऽयं समुत्पन्नो मां व्रीडयति दारुणः  
६।०५६।०१८अ तस्यायं कर्मणः प्रातो विपाको मम शोकदः  
६।०५६।०१८च् यन् मया धार्मिकः श्रीमान् स निरस्तो विभीषणः  
६।०५६।०१९अ इति बहुविधम् आकुलान्तरात्मा; कृपणम् अतीव विलप्य कुम्भकर्णम्  
६।०५६।०१९च् न्यपतद् अथ दशाननो भृशार्तस्; तम् अनुजम् इन्द्ररिपुं हतं विदित्वा  
६।०५७।००१अ एवं विलपमानस्य रावणस्य दुरात्मनः  
६।०५७।००१च् श्रुत्वा शोकाभितप्तस्य त्रिशिरा वाक्यम् अब्रवीत्  
६।०५७।००२अ एवम् एव महावीर्यो हतो नस् तात मध्यमः  
६।०५७।००२च् न तु सत्पुरुषा राजन् विलपन्ति यथा भवान्  
६।०५७।००३अ नूनं त्रिभुवणस्यापि पर्याप्तस् त्वम् असि प्रभो  
६।०५७।००३च् स कस्मात् प्राकृत इव शोकस्यात्मानम् ईदृशम्  
६।०५७।००४अ ब्रह्मदत्तास्ति ते शक्तिः कवचः सायको धनुः  
६।०५७।००४च् सहस्रखरसंयुक्तो रथो मेघसमस्वनः  
६।०५७।००५अ त्वयासकृद् विशस्त्रेण विशस्ता देवदानवाः  
६।०५७।००५च् स सर्वायुधसम्पन्नो राघवं शास्तुम् अर्हसि  
६।०५७।००६अ कामं तिष्ठ महाराजनिर्गमिष्याम्य् अहं रणम्  
६।०५७।००६च् उद्धरिष्यामि ते शत्रून् गरुडः पन्नगान् इह  
६।०५७।००७अ शम्बरो देवराजेन नरको विष्णुना यथा  
६।०५७।००७च् तथाद्य शयिता रामो मया युधि निपातितः  
६।०५७।००८अ श्रुत्वा त्रिशिरसो वाक्यं रावणो राक्षसाधिपः  
६।०५७।००८च् पुनर् जातम् इवात्मानं मन्यते कालचोदितः  
६।०५७।००९अ श्रुत्वा त्रिशिरसो वाक्यं देवान्तकनरान्तकौ  
६।०५७।००९च् अतिकायश् च तेजस्वी बभूवुर् युद्धहर्षिताः  
६।०५७।०१०अ ततो ऽहम् अहम् इत्य् एवं गर्जन्तो नैरृतर्षभाः  
६।०५७।०१०च् रावणस्य सुता वीराः शक्रतुल्यपराक्रमाः  
६।०५७।०११अ अन्तरिक्षचराः सर्वे सर्वे माया विशारदाः  
६।०५७।०११च् सर्वे त्रिदशदर्पघ्नाः सर्वे च रणदुर्मदाः  
६।०५७।०१२अ सर्वे ऽस्त्रबलसम्पन्नाः सर्वे विस्तीर्ण कीर्तयः  
६।०५७।०१२च् सर्वे समरम् आसाद्य न श्रूयन्ते स्म निर्जिताः  
६।०५७।०१३अ सर्वे ऽस्त्रविदुषो वीराः सर्वे युद्धविशारदाः  
६।०५७।०१३च् सर्वे प्रवरजिज्ञानाः सर्वे लब्धवरास् तथा  
६।०५७।०१४अ स तैस् तथा भास्करतुल्यवर्चसैः; सुतैर् वृतः शत्रुबलप्रमर्दनैः  
६।०५७।०१४च् रराज राजा मघवान् यथामरैर्; वृतो महादानवदर्पनाशनैः  
६।०५७।०१५अ स पुत्रान् सम्परिष्वज्य भूषयित्वा च भूषणैः  
६।०५७।०१५च् आशीर्भिश् च प्रशस्ताभिः प्रेषयाम् आस संयुगे  
६।०५७।०१६अ महोदरमहापार्श्वौ भ्रातरौ चापि रावणः  
६।०५७।०१६च् रक्षणार्थं कुमाराणां प्रेषयाम् आस संयुगे  
६।०५७।०१७अ ते ऽभिवाद्य महात्मानं रावणं रिपुरावणम्  
६।०५७।०१७च् कृत्वा प्रदक्षिणं चैव महाकायाः प्रतस्थिरे  
६।०५७।०१८अ सर्वौषधीभिर् गन्धैश् च समालभ्य महाबलाः  
६।०५७।०१८च् निर्जग्मुर् नैरृतश्रेष्ठाः षड् एते युद्धकाङ्क्षिणः  
६।०५७।०१९अ ततः सुदर्शनं नाम नीलजीमूतसन्निभम्  
६।०५७।०१९च् ऐरावतकुले जातम् आरुरोह महोदरः  
६।०५७।०२०अ सर्वायुधसमायुक्तं तूणीभिश् च स्वलङ्कृतम्  
६।०५७।०२०च् रराज गजम् आस्थाय सवितेवास्तमूर्धनि  
६।०५७।०२१अ हयोत्तमसमायुक्तं सर्वायुधसमाकुलम्  
६।०५७।०२१च् आरुरोह रथश्रेष्ठं त्रिशिरा रावणात्मजः  
६।०५७।०२२अ त्रिशिरा रथम् आस्थाय विरराज धनुर्धरः  
६।०५७।०२२च् सविद्युदुल्कः सज्वालः सेन्द्रचाप इवाम्बुदः  
६।०५७।०२३अ त्रिभिः किरीटैस् त्रिशिराः शुशुभे स रथोत्तमे  
६।०५७।०२३च् हिमवान् इव शैलेन्द्रस् त्रिभिः काञ्चनपर्वतैः  
६।०५७।०२४अ अतिकायो ऽपि तेजस्वी राक्षसेन्द्रसुतस् तदा  
६।०५७।०२४च् आरुरोह रथश्रेष्ठं श्रेष्ठः सर्वधनुष्मताम्  
६।०५७।०२५अ सुचक्राक्षं सुसंयुक्तं सानुकर्षं सकूबरम्  
६।०५७।०२५च् तूणीबाणासनैर् दीप्तं प्रासासि परिघाकुलम्  
६।०५७।०२६अ स काञ्चनविचित्रेण किरीटेन विराजता  
६।०५७।०२६च् भूषणैश् च बभौ मेरुः प्रभाभिर् इव भास्वरः  
६।०५७।०२७अ स रराज रथे तस्मिन् राजसूनुर् महाबलः  
६।०५७।०२७च् वृतो नैरृतशार्दूलैर् वज्रपाणिर् इवामरैः  
६।०५७।०२८अ हयम् उच्चैःश्रवः प्रख्यं श्वेतं कनकभूषणम्  
६।०५७।०२८च् मनोजवं महाकायम् आरुरोह नरान्तकः  
६।०५७।०२९अ गृहीत्वा प्रासम् उक्लाभं विरराज नरान्तकः  
६।०५७।०२९च् शक्तिम् आदाय तेजस्वी गुहः शत्रुष्व् इवाहवे  
६।०५७।०३०अ देवान्तकः समादाय परिघं वज्रभूषणम्  
६।०५७।०३०च् परिगृह्य गिरिं दोर्भ्यां वपुर् विष्णोर् विडम्बयन्  
६।०५७।०३१अ महापार्श्वो महातेजा गदाम् आदाय वीर्यवान्  
६।०५७।०३१च् विरराज गदापाणिः कुबेर इव संयुगे  
६।०५७।०३२अ ते प्रतस्थुर् महात्मानो बलैर् अप्रतिमैर् वृताः  
६।०५७।०३२च् सुरा इवामरावत्यां बलैर् अप्रतिमैर् वृताः  
६।०५७।०३३अ तान् गजैश् च तुरङ्गैश् च रथैश् चाम्बुदनिस्वनैः  
६।०५७।०३३च् अनुजग्मुर् महात्मानो राक्षसाः प्रवरायुधाः  
६।०५७।०३४अ ते विरेजुर् महात्मानो कुमाराः सूर्यवर्चसः  
६।०५७।०३४च् किरीटिनः श्रिया जुष्टा ग्रहा दीप्ता इवाम्बरे  
६।०५७।०३५अ प्रगृहीता बभौ तेषां छत्राणाम् आवलिः सिता  
६।०५७।०३५च् शारदाभ्रप्रतीकाशां हंसावलिर् इवाम्बरे  
६।०५७।०३६अ मरणं वापि निश्चित्य शत्रूणां वा पराजयम्  
६।०५७।०३६च् इति कृत्वा मतिं वीरा निर्जग्मुः संयुगार्थिनः  
६।०५७।०३७अ जगर्जुश् च प्रणेदुश् च चिक्षिपुश् चापि सायकान्  
६।०५७।०३७च् जहृषुश् च महात्मानो निर्यान्तो युद्धदुर्मदाः  
६।०५७।०३८अ क्ष्वेडितास्फोटनिनदैः सञ्चचालेव मेदिनी  
६।०५७।०३८च् रक्षसां सिंहनादैश् च पुस्फोटेव तदाम्बरम्  
६।०५७।०३९अ ते ऽभिनिष्क्रम्य मुदिता राक्षसेन्द्रा महाबलाः  
६।०५७।०३९च् ददृशुर् वानरानीकं समुद्यतशिलानगम्  
६।०५७।०४०अ हरयो ऽपि महात्मानो ददृशुर् नैरृतं बलम्  
६।०५७।०४०च् हस्त्यश्वरथसम्बाधं किङ्किणीशतनादितम्  
६।०५७।०४१अ नीलजीमूतसङ्काशं समुद्यतमहायुधम्  
६।०५७।०४१च् दीप्तानलरविप्रख्यैर् नैरृतैः सर्वतो वृतम्  
६।०५७।०४२अ तद् दृष्ट्वा बलम् आयान्तं लब्धलक्ष्याः प्लवङ्गमाः  
६।०५७।०४२च् समुद्यतमहाशैलाः सम्प्रणेदुर् मुहुर् मुहुः  
६।०५७।०४३अ ततः समुद्घुष्टरवं निशम्य; रक्षोगणा वानरयूथपानाम्  
६।०५७।०४३च् अमृष्यमाणाः परहर्षम् उग्रम्; महाबला भीमतरं विनेदुः  
६।०५७।०४४अ ते राक्षसबलं घोरं प्रविश्य हरियूथपाः  
६।०५७।०४४च् विचेरुर् उद्यतैः शैलैर् नगाः शिखरिणो यथा  
६।०५७।०४५अ के चिद् आकाशम् आविश्य के चिद् उर्व्यां प्लवङ्गमाः  
६।०५७।०४५च् रक्षःसैन्येषु सङ्क्रुद्धाश् चेरुर् द्रुमशिलायुधाः  
६।०५७।०४६अ ते पादपशिलाशैलैश् चक्रुर् वृष्टिम् अनुत्तमाम्  
६।०५७।०४६च् बाणौघैर् वार्यमाणाश् च हरयो भीमविक्रमाः  
६।०५७।०४७अ सिंहनादान् विनेदुश् च रणे राक्षसवानराः  
६।०५७।०४७च् शिलाभिश् चूर्णयाम् आसुर् यातुधानान् प्लवङ्गमाः  
६।०५७।०४८अ निजघ्नुः संयुगे क्रुद्धाः कवचाभरणावृतान्  
६।०५७।०४८च् के चिद् रथगतान् वीरान् गजवाजिगतान् अपि  
६।०५७।०४९अ निजघ्नुः सहसाप्लुत्य यातुधानान् प्लवङ्गमाः  
६।०५७।०४९च् शैलशृङ्गनिपातैश् च मुष्टिभिर् वान्तलोचनाः  
६।०५७।०४९ए चेलुः पेतुश् च नेदुश् च तत्र राक्षसपुङ्गवाः  
६।०५७।०५०अ ततः शैलैश् च खड्गैश् च विसृष्टैर् हरिराक्षसैः  
६।०५७।०५०च् मुहूर्तेनावृता भूमिर् अभवच् छोणिताप्लुता  
६।०५७।०५१अ विकीर्णपर्वताकारै रक्षोभिर् अरिमर्दनैः  
६।०५७।०५१च् आक्षिप्ताः क्षिप्यमाणाश् च भग्नशूलाश् च वानरैः  
६।०५७।०५२अ वानरान् वानरैर् एव जग्नुस् ते रजनीचराः  
६।०५७।०५२च् राक्षसान् राक्षसैर् एव जघ्नुस् ते वानरा अपि  
६।०५७।०५३अ आक्षिप्य च शिलास् तेषां निजघ्नू राक्षसा हरीन्  
६।०५७।०५३च् तेषां चाच्छिद्य शस्त्राणि जघ्नू रक्षांसि वानराः  
६।०५७।०५४अ निजघ्नुः शैलशूलास्त्रैर् विभिदुश् च परस्परम्  
६।०५७।०५४च् सिंहनादान् विनेदुश् च रणे वानरराक्षसाः  
६।०५७।०५५अ छिन्नवर्मतनुत्राणा राक्षसा वानरैर् हताः  
६।०५७।०५५च् रुधिरं प्रस्रुतास् तत्र रससारम् इव द्रुमाः  
६।०५७।०५६अ रथेन च रथं चापि वारणेन च वारणम्  
६।०५७।०५६च् हयेन च हयं के चिन् निजघ्नुर् वानरा रणे  
६।०५७।०५७अ क्षुरप्रैर् अर्धचन्द्रैश् च भल्लैश् च निशितैः शरैः  
६।०५७।०५७च् राक्षसा वानरेन्द्राणां चिच्छिदुः पादपाञ् शिलाः  
६।०५७।०५८अ विकीर्णैः पर्वताग्रैश् च द्रुमैश् छिन्नैश् च संयुगे  
६।०५७।०५८च् हतैश् च कपिरक्षोभिर् दुर्गमा वसुधाभवत्  
६।०५७।०५९अ तस्मिन् प्रवृत्ते तुमुले विमर्दे; प्रहृष्यमाणेषु वली मुखेषु  
६।०५७।०५९च् निपात्यमानेषु च राक्षसेषु; महर्षयो देवगणाश् च नेदुः  
६।०५७।०६०अ ततो हयं मारुततुल्यवेगम्; आरुह्य शक्तिं निशितां प्रगृह्य  
६।०५७।०६०च् नरान्तको वानरराजसैन्यम्; महार्णवं मीन इवाविवेश  
६।०५७।०६१अ स वानरान् सप्तशतानि वीरः; प्रासेन दीप्तेन विनिर्बिभेद  
६।०५७।०६१च् एकः क्षणेनेन्द्ररिपुर् महात्मा; जघान सैन्यं हरिपुङ्गवानाम्  
६।०५७।०६२अ ददृशुश् च महात्मानं हयपृष्ठे प्रतिष्ठितम्  
६।०५७।०६२च् चरन्तं हरिसैन्येषु विद्याधरमहर्षयः  
६।०५७।०६३अ स तस्य ददृशे मार्गो मांसशोणितकर्दमः  
६।०५७।०६३च् पतितैः पर्वताकारैर् वानरैर् अभिसंवृतः  
६।०५७।०६४अ यावद् विक्रमितुं बुद्धिं चक्रुः प्लवगपुङ्गवाः  
६।०५७।०६४च् तावद् एतान् अतिक्रम्य निर्बिभेद नरान्तकः  
६।०५७।०६५अ ज्वलन्तं प्रासम् उद्यम्य सङ्ग्रामान्ते नरान्तकः  
६।०५७।०६५च् ददाह हरिसैन्यानि वनानीव विभावसुः  
६।०५७।०६६अ यावद् उत्पाटयाम् आसुर् वृक्षाञ् शैलान् वनौकसः  
६।०५७।०६६च् तावत् प्रासहताः पेतुर् वज्रकृत्ता इवाचलाः  
६।०५७।०६७अ दिक्षु सर्वासु बलवान् विचचार नरान्तकः  
६।०५७।०६७च् प्रमृद्नन् सर्वतो युद्धे प्रावृट्काले यथानिलः  
६।०५७।०६८अ न शेकुर् धावितुं वीरा न स्थातुं स्पन्दितुं कुतः  
६।०५७।०६८च् उत्पतन्तं स्थितं यान्तं सर्वान् विव्याध वीर्यवान्  
६।०५७।०६९अ एकेनान्तककल्पेन प्रासेनादित्यतेजसा  
६।०५७।०६९च् भिन्नानि हरिसैन्यानि निपेतुर् धरणीतले  
६।०५७।०७०अ वज्रनिष्पेषसदृशं प्रासस्याभिनिपातनम्  
६।०५७।०७०च् न शेकुर् वानराः सोढुं ते विनेदुर् महास्वनम्  
६।०५७।०७१अ पततां हरिवीराणां रूपाणि प्रचकाशिरे  
६।०५७।०७१च् वज्रभिन्नाग्रकूटानां शैलानां पतताम् इव  
६।०५७।०७२अ ये तु पूर्वं महात्मानः कुम्भकर्णेन पातिताः  
६।०५७।०७२च् ते ऽस्वस्था वानरश्रेष्ठाः सुग्रीवम् उपतस्थिरे  
६।०५७।०७३अ विप्रेक्षमाणः सुग्रीवो ददर्श हरिवाहिनीम्  
६।०५७।०७३च् नरान्तकभयत्रस्तां विद्रवन्तीम् इतस् ततः  
६।०५७।०७४अ विद्रुतां वाहिनीं दृष्ट्वा स ददर्श नरान्तकम्  
६।०५७।०७४च् गृहीतप्रासम् आयान्तं हयपृष्ठे प्रतिष्ठितम्  
६।०५७।०७५अ अथोवाच महातेजाः सुग्रीवो वानराधिपः  
६।०५७।०७५च् कुमारम् अङ्गदं वीरं शक्रतुल्यपराक्रमम्  
६।०५७।०७६अ गच्छैनं राक्षसं वीर यो ऽसौ तुरगम् आस्थितः  
६।०५७।०७६च् क्षोभयन्तं हरिबलं क्षिप्रं प्राणैर् वियोजय  
६।०५७।०७७अ स भर्तुर् वचनं श्रुत्वा निष्पपाताङ्गदस् तदा  
६।०५७।०७७च् अनीकान् मेघसङ्काशान् मेघानीकाद् इवांशुमान्  
६।०५७।०७८अ शैलसङ्घातसङ्काशो हरीणाम् उत्तमो ऽङ्गदः  
६।०५७।०७८च् रराजाङ्गदसन्नद्धः सधातुर् इव पर्वतः  
६।०५७।०७९अ निरायुधो महातेजाः केवलं नखदंष्ट्रवान्  
६।०५७।०७९च् नरान्तकम् अभिक्रम्य वालिपुत्रो ऽब्रवीद् वचः  
६।०५७।०८०अ तिष्ठ किं प्राकृतैर् एभिर् हरिभिस् त्वं करिष्यसि  
६।०५७।०८०च् अस्मिन् वज्रसमस्पर्शे प्रासं क्षिप ममोरसि  
६।०५७।०८१अ अङ्गदस्य वचः श्रुत्वा प्रचुक्रोध नरान्तकः  
६।०५७।०८१च् सन्दश्य दशनैर् ओष्ठं निश्वस्य च भुजङ्गवत्  
६।०५७।०८२अ स प्रासम् आविध्य तदाङ्गदाय; समुज्ज्वलन्तं सहसोत्ससर्ज  
६।०५७।०८२च् स वालिपुत्रोरसि वज्रकल्पे; बभूव भग्नो न्यपतच् च भूमौ  
६।०५७।०८३अ तं प्रासम् आलोक्य तदा विभग्नम्; सुपर्णकृत्तोरगभोगकल्पम्  
६।०५७।०८३च् तलं समुद्यम्य स वालिपुत्रस्; तुरङ्गमस्याभिजघान मूर्ध्नि  
६।०५७।०८४अ निमग्नपादः स्फुटिताक्षि तारो; निष्क्रान्तजिह्वो ऽचलसन्निकाशः  
६।०५७।०८४च् स तस्य वाजी निपपात भूमौ; तलप्रहारेण विकीर्णमूर्धा  
६।०५७।०८५अ नरान्तकः क्रोधवशं जगाम; हतं तुरगं पतितं निरीक्ष्य  
६।०५७।०८५च् स मुष्टिम् उद्यम्य महाप्रभावो; जघान शीर्षे युधि वालिपुत्रम्  
६।०५७।०८६अ अथाङ्गदो मुष्टिविभिन्नमूर्धा; सुस्राव तीव्रं रुधिरं भृशोष्णम्  
६।०५७।०८६च् मुहुर् विजज्वाल मुमोह चापि; सञ्ज्ञां समासाद्य विसिष्मिये च  
६।०५७।०८७अ अथाङ्गदो वज्रसमानवेगम्; संवर्त्य मुष्टिं गिरिशृङ्गकल्पम्  
६।०५७।०८७च् निपातयाम् आस तदा महात्मा; नरान्तकस्योरसि वालिपुत्रः  
६।०५७।०८८अ स मुष्टिनिष्पिष्टविभिन्नवक्षा; ज्वालां वमञ् शोणितदिग्धगात्रः  
६।०५७।०८८च् नरान्तको भूमितले पपात; यथाचलो वज्रनिपातभग्नः  
६।०५७।०८९अ अथान्तरिक्षे त्रिदशोत्तमानाम्; वनौकसां चैव महाप्रणादः  
६।०५७।०८९च् बभूव तस्मिन् निहते ऽग्र्यवीरे; नरान्तके वालिसुतेन सङ्ख्ये  
६।०५७।०९०अ अथाङ्गदो राममनः प्रहर्षणम्; सुदुष्करं तं कृतवान् हि विक्रमम्  
६।०५७।०९०च् विसिष्मिये सो ऽप्य् अतिवीर्य विक्रमः; पुनश् च युद्धे स बभूव हर्षितः  
६।०५८।००१अ नरान्तकं हतं दृष्ट्वा चुक्रुशुर् नैरृतर्षभाः  
६।०५८।००१च् देवान्तकस् त्रिमूर्धा च पौलस्त्यश् च महोदरः  
६।०५८।००२अ आरूढो मेघसङ्काशं वारणेन्द्रं महोदरः  
६।०५८।००२च् वालिपुत्रं महावीर्यम् अभिदुद्राव वीर्यवान्  
६।०५८।००३अ भ्रातृव्यसनसन्तप्तस् तदा देवान्तको बली  
६।०५८।००३च् आदाय परिघं दीप्तम् अङ्गदं समभिद्रवत्  
६।०५८।००४अ रथम् आदित्यसङ्काशं युक्तं परमवाजिभिः  
६।०५८।००४च् आस्थाय त्रिशिरा वीरो वालिपुत्रम् अथाभ्ययात्  
६।०५८।००५अ स त्रिभिर् देवदर्पघ्नैर् नैरृतेन्द्रैर् अभिद्रुतः  
६।०५८।००५च् वृक्षम् उत्पाटयाम् आस महाविटपम् अङ्गदः  
६।०५८।००६अ देवान्तकाय तं वीरश् चिक्षेप सहसाङ्गदः  
६।०५८।००६च् महावृक्षं महाशाखं शक्रो दीप्तम् इवाशनिम्  
६।०५८।००७अ त्रिशिरास् तं प्रचिच्छेद शरैर् आशीविषोपमैः  
६।०५८।००७च् स वृक्षं कृत्तम् आलोक्य उत्पपात ततो ऽङ्गदः  
६।०५८।००८अ स ववर्ष ततो वृक्षाञ् शिलाश् च कपिकुञ्जरः  
६।०५८।००८च् तान् प्रचिच्छेद सङ्क्रुद्धस् त्रिशिरा निशितैः शरैः  
६।०५८।००९अ परिघाग्रेण तान् वृक्षान् बभञ्ज च सुरान्तकः  
६।०५८।००९च् त्रिशिराश् चाङ्गदं वीरम् अभिदुद्राव सायकैः  
६।०५८।०१०अ गजेन समभिद्रुत्य वालिपुत्रं महोदरः  
६।०५८।०१०च् जघानोरसि सङ्क्रुद्धस् तोमरैर् वज्रसन्निभैः  
६।०५८।०११अ देवान्तकश् च सङ्क्रुद्धः परिघेण तदाङ्गदम्  
६।०५८।०११च् उपगम्याभिहत्याशु व्यपचक्राम वेगवान्  
६।०५८।०१२अ स त्रिभिर् नैरृतश्रेष्ठैर् युगपत् समभिद्रुतः  
६।०५८।०१२च् न विव्यथे महातेजा वालिपुत्रः प्रतापवान्  
६।०५८।०१३अ तलेन भृशम् उत्पत्य जघानास्य महागजम्  
६।०५८।०१३च् पेततुर् लोचने तस्य विननाद स वारणः  
६।०५८।०१४अ विषाणं चास्य निष्कृष्य वालिपुत्रो महाबलः  
६।०५८।०१४च् देवान्तकम् अभिद्रुत्य ताडयाम् आस संयुगे  
६।०५८।०१५अ स विह्वलितसर्वाङ्गो वातोद्धत इव द्रुमः  
६।०५८।०१५च् लाक्षारससवर्णं च सुस्राव रुधिरं मुखात्  
६।०५८।०१६अ अथाश्वास्य महातेजाः कृच्छ्राद् देवान्तको बली  
६।०५८।०१६च् आविध्य परिघं घोरम् आजघान तदाङ्गदम्  
६।०५८।०१७अ परिघाभिहतश् चापि वानरेन्द्रात्मजस् तदा  
६।०५८।०१७च् जानुभ्यां पतितो भूमौ पुनर् एवोत्पपात ह  
६।०५८।०१८अ समुत्पतन्तं त्रिशिरास् त्रिभिर् आशीविषोपमैः  
६।०५८।०१८च् घोरैर् हरिपतेः पुत्रं ललाटे ऽभिजघान ह  
६।०५८।०१९अ ततो ऽङ्गदं परिक्षिप्तं त्रिभिर् नैरृतपुङ्गवैः  
६।०५८।०१९च् हनूमान् अपि विज्ञाय नीलश् चापि प्रतस्थतुः  
६।०५८।०२०अ ततश् चिक्षेप शैलाग्रं नीलस् त्रिशिरसे तदा  
६।०५८।०२०च् तद् रावणसुतो धीमान् बिभेद निशितैः शरैः  
६।०५८।०२१अ तद् बाणशतनिर्भिन्नं विदारितशिलातलम्  
६।०५८।०२१च् सविस्फुलिङ्गं सज्वालं निपपात गिरेः शिरः  
६।०५८।०२२अ ततो जृम्भितम् आलोक्य हर्षाद् देवान्तकस् तदा  
६।०५८।०२२च् परिघेणाभिदुद्राव मारुतात्मजम् आहवे  
६।०५८।०२३अ तम् आपतन्तम् उत्पत्य हनूमान् मारुतात्मजः  
६।०५८।०२३च् आजघान तदा मूर्ध्नि वज्रवेगेन मुष्टिना  
६।०५८।०२४अ स मुष्टिनिष्पिष्टविकीर्णमूर्धा; निर्वान्तदन्ताक्षिविलम्बिजिह्वः  
६।०५८।०२४च् देवान्तको राक्षसराजसूनुर्; गतासुर् उर्व्यां सहसा पपात  
६।०५८।०२५अ तस्मिन् हते राक्षसयोधमुख्ये; महाबले संयति देवशत्रौ  
६।०५८।०२५च् क्रुद्धस् त्रिमूर्धा निशिताग्रम् उग्रम्; ववर्ष नीलोरसि बाणवर्षम्  
६।०५८।०२६अ स तैः शरौघैर् अभिवर्ष्यमाणो; विभिन्नगात्रः कपिसैन्यपालः  
६।०५८।०२६च् नीलो बभूवाथ विसृष्टगात्रो; विष्टम्भितस् तेन महाबलेन  
६।०५८।०२७अ ततस् तु नीलः प्रतिलभ्य सञ्ज्ञाम्; शैलं समुत्पाट्य सवृक्षषण्डम्  
६।०५८।०२७च् ततः समुत्पत्य भृशोग्रवेगो; महोदरं तेन जघान मूर्ध्नि  
६।०५८।०२८अ ततः स शैलाभिनिपातभग्नो; महोदरस् तेन सह द्विपेन  
६।०५८।०२८च् विपोथितो भूमितले गतासुः; पपात वर्जाभिहतो यथाद्रिः  
६।०५८।०२९अ पितृव्यं निहतं दृष्ट्वा त्रिशिराश् चापम् आददे  
६।०५८।०२९च् हनूमन्तं च सङ्क्रुद्धो विव्याध निशितैः शरैः  
६।०५८।०३०अ हनूमांस् तु समुत्पत्य हयांस् त्रिशिरसस् तदा  
६।०५८।०३०च् विददार नखैः क्रुद्धो गजेन्द्रं मृगराड् इव  
६।०५८।०३१अ अथ शक्तिं समादाय कालरात्रिम् इवान्तकः  
६।०५८।०३१च् चिक्षेपानिलपुत्राय त्रिशिरा रावणात्मजः  
६।०५८।०३२अ दिवि क्षिप्ताम् इवोल्कां तां शक्तिं क्षिप्ताम् असङ्गताम्  
६।०५८।०३२च् गृहीत्वा हरिशार्दूलो बभञ्ज च ननाद च  
६।०५८।०३३अ तां दृष्ट्वा घोरसङ्काशां शक्तिं भग्नां हनूमता  
६।०५८।०३३च् प्रहृष्टा वानरगणा विनेदुर् जलदा इव  
६।०५८।०३४अ ततः खड्गं समुद्यम्य त्रिशिरा राक्षसोत्तमः  
६।०५८।०३४च् निचखान तदा रोषाद् वानरेन्द्रस्य वक्षसि  
६।०५८।०३५अ खड्गप्रहाराभिहतो हनूमान् मारुतात्मजः  
६।०५८।०३५च् आजघान त्रिमूर्धानं तलेनोरसि वीर्यवान्  
६।०५८।०३६अ स तलभिहतस् तेन स्रस्तहस्ताम्बरो भुवि  
६।०५८।०३६च् निपपात महातेजास् त्रिशिरास् त्यक्तचेतनः  
६।०५८।०३७अ स तस्य पततः खड्गं समाच्छिद्य महाकपिः  
६।०५८।०३७च् ननाद गिरिसङ्काशस् त्रासयन् सर्वनैरृतान्  
६।०५८।०३८अ अमृष्यमाणस् तं घोषम् उत्पपात निशाचरः  
६।०५८।०३८च् उत्पत्य च हनूमन्तं ताडयाम् आस मुष्टिना  
६।०५८।०३९अ तेन मुष्टिप्रहारेण सञ्चुकोप महाकपिः  
६।०५८।०३९च् कुपितश् च निजग्राह किरीटे राक्षसर्षभम्  
६।०५८।०४०अ स तस्य शीर्षाण्य् असिना शितेन; किरीटजुष्टानि सकुण्डलानि  
६।०५८।०४०च् क्रुद्धः प्रचिच्छेद सुतो ऽनिलस्य; त्वष्टुः सुतस्येव शिरांसि शक्रः  
६।०५८।०४१अ तान्य् आयताक्षाण्य् अगसन्निभानि; प्रदीप्तवैश्वानरलोचनानि  
६।०५८।०४१च् पेतुः शिरांसीन्द्ररिपोर् धरण्याम्; ज्योतींषि मुक्तानि यथार्कमार्गात्  
६।०५८।०४२अ तस्मिन् हते देवरिपौ त्रिशीर्षे; हनूमत शक्रपराक्रमेण  
६।०५८।०४२च् नेदुः प्लवङ्गाः प्रचचाल भूमी; रक्षांस्य् अथो दुद्रुविरे समन्तात्  
६।०५८।०४३अ हतं त्रिशिरसं दृष्ट्वा तथैव च महोदरम्  
६।०५८।०४३च् हतौ प्रेक्ष्य दुराधर्षौ देवान्तकनरान्तकौ  
६।०५८।०४४अ चुकोप परमामर्षी महापार्श्वो महाबलः  
६।०५८।०४४च् जग्राहार्चिष्मतीं चापि गदां सर्वायसीं शुभाम्  
६।०५८।०४५अ हेमपट्टपरिक्षिप्तां मांसशोणितलेपनाम्  
६।०५८।०४५च् विराजमानां वपुषा शत्रुशोणितरञ्जिताम्  
६।०५८।०४६अ तेजसा सम्प्रदीप्ताग्रां रक्तमाल्यविभूषिताम्  
६।०५८।०४६च् ऐरावतमहापद्मसार्वभौम भयावहाम्  
६।०५८।०४७अ गदाम् आदाय सङ्क्रुद्धो महापार्श्वो महाबलः  
६।०५८।०४७च् हरीन् समभिदुद्राव युगान्ताग्निर् इव ज्वलन्  
६।०५८।०४८अ अथर्षयः समुत्पत्य वानरो रवणानुजम्  
६।०५८।०४८च् महापार्श्वम् उपागम्य तस्थौ तस्याग्रतो बली  
६।०५८।०४९अ तं पुरस्तात् स्थितं दृष्ट्वा वानरं पर्वतोपमम्  
६।०५८।०४९च् आजघानोरसि क्रुद्धो गदया वज्रकल्पया  
६।०५८।०५०अ स तयाभिहतस् तेन गदया वानरर्षभः  
६।०५८।०५०च् भिन्नवक्षाः समाधूतः सुस्राव रुधिरं बहु  
६।०५८।०५१अ स सम्प्राप्य चिरात् सञ्ज्ञाम् ऋषभो वानरर्षभः  
६।०५८।०५१च् क्रुद्धो विस्फुरमाणौष्ठो महापार्श्वम् उदैक्षत  
६।०५८।०५२अ तां गृहीत्वा गदां भीमाम् आविध्य च पुनः पुनः  
६।०५८।०५२च् मत्तानीकं महापार्श्वं जघान रणमूर्धनि  
६।०५८।०५३अ स स्वया गदया भिन्नो विकीर्णदशनेक्षणः  
६।०५८।०५३च् निपपात महापार्श्वो वज्राहत इवाचलः  
६।०५८।०५४अ तस्मिन् हते भ्रातरि रावणस्य; तन् नैरृतानां बलम् अर्णवाभम्  
६।०५८।०५४च् त्यक्तायुधं केवलजीवितार्थम्; दुद्राव भिन्नार्णवसन्निकाशम्  
६।०५९।००१अ स्वबलं व्यथितं दृष्ट्वा तुमुलं लोमहर्षणम्  
६।०५९।००१च् भ्रातॄंश् च निहतान् दृष्ट्वा शक्रतुल्यपराक्रमान्  
६।०५९।००२अ पितृव्यौ चापि सन्दृश्य समरे सन्निषूदितौ  
६।०५९।००२च् महोदरमहापार्श्वौ भ्रातरौ राक्षसर्षभौ  
६।०५९।००३अ चुकोप च महातेजा ब्रह्मदत्तवरो युधि  
६।०५९।००३च् अतिकायो ऽद्रिसङ्काशो देवदानवदर्पहा  
६।०५९।००४अ स भास्करसहस्रस्य सङ्घातम् इव भास्वरम्  
६।०५९।००४च् रथम् आस्थाय शक्रारिर् अभिदुद्राव वानरान्  
६।०५९।००५अ स विस्फार्य महच् चापं किरीटी मृष्टकुण्डलः  
६।०५९।००५च् नाम विश्रावयाम् आस ननाद च महास्वनम्  
६।०५९।००६अ तेन सिंहप्रणादेन नामविश्रावणेन च  
६।०५९।००६च् ज्याशब्देन च भीमेन त्रासयाम् आस वानरान्  
६।०५९।००७अ ते तस्य रूपम् आलोक्य यथा विष्णोस् त्रिविक्रमे  
६।०५९।००७च् भयार्ता वानराः सर्वे विद्रवन्ति दिशो दश  
६।०५९।००८अ ते ऽतिकायं समासाद्य वानरा मूढचेतसः  
६।०५९।००८च् शरण्यं शरणं जग्मुर् लक्ष्मणाग्रजम् आहवे  
६।०५९।००९अ ततो ऽतिकायं काकुत्स्थो रथस्थं पर्वतोपमम्  
६।०५९।००९च् ददर्श धन्विनं दूराद् गर्जन्तं कालमेघवत्  
६।०५९।०१०अ स तं दृष्ट्वा महात्मानं राघवस् तु सुविस्मितः  
६।०५९।०१०च् वानरान् सान्त्वयित्वा तु विभीषणम् उवाच ह  
६।०५९।०११अ को ऽसौ पर्वतसङ्काशो धनुष्मान् हरिलोचनः  
६।०५९।०११च् युक्ते हयसहस्रेण विशाले स्यन्दने स्थितः  
६।०५९।०१२अ य एष निशितैः शूलैः सुतीक्ष्णैः प्रासतोमरैः  
६।०५९।०१२च् अर्चिष्मद्भिर् वृतो भाति भूतैर् इव महेश्वरः  
६।०५९।०१३अ कालजिह्वाप्रकाशाभिर् य एषो ऽभिविराजते  
६।०५९।०१३च् आवृतो रथशक्तीभिर् विद्युद्भिर् इव तोयदः  
६।०५९।०१४अ धनूंसि चास्य सज्यानि हेमपृष्ठानि सर्वशः  
६।०५९।०१४च् शोभयन्ति रथश्रेष्ठं शक्रपातम् इवाम्बरम्  
६।०५९।०१५अ क एष रक्षः शार्दूलो रणभूमिं विराजयन्  
६।०५९।०१५च् अभ्येति रथिनां श्रेष्ठो रथेनादित्यतेजसा  
६।०५९।०१६अ ध्वजशृङ्गप्रतिष्ठेन राहुणाभिविराजते  
६।०५९।०१६च् सूर्यरश्मिप्रभैर् बाणैर् दिशो दश विराजयन्  
६।०५९।०१७अ त्रिणतं मेघनिर्ह्रादं हेमपृष्ठम् अलङ्कृतम्  
६।०५९।०१७च् शतक्रतुधनुःप्रख्यं धनुश् चास्य विराजते  
६।०५९।०१८अ सध्वजः सपताकश् च सानुकर्षो महारथः  
६।०५९।०१८च् चतुःसादिसमायुक्तो मेघस्तनितनिस्वनः  
६।०५९।०१९अ विंशतिर् दश चाष्टौ च तूणीररथम् आस्थिताः  
६।०५९।०१९च् कार्मुकाणि च भीमानि ज्याश् च काञ्चनपिङ्गलाः  
६।०५९।०२०अ द्वौ च खड्गौ रथगतौ पार्श्वस्थौ पार्श्वशोभिनौ  
६।०५९।०२०च् चतुर्हस्तत्सरुचितौ व्यक्तहस्तदशायतौ  
६।०५९।०२१अ रक्तकण्ठगुणो धीरो महापर्वतसन्निभः  
६।०५९।०२१च् कालः कालमहावक्त्रो मेघस्थ इव भास्करः  
६।०५९।०२२अ काञ्चनाङ्गदनद्धाभ्यां भुजाभ्याम् एष शोभते  
६।०५९।०२२च् शृङ्गाभ्याम् इव तुङ्गाभ्यां हिमवान् पर्वतोत्तमः  
६।०५९।०२३अ कुण्डलाभ्यां तु यस्यैतद् भाति वक्त्रं शुभेक्षणम्  
६।०५९।०२३च् पुनर्वस्वन्तरगतं पूर्णबिम्बम् इवैन्दवम्  
६।०५९।०२४अ आचक्ष्व मे महाबाहो त्वम् एनं राक्षसोत्तमम्  
६।०५९।०२४च् यं दृष्ट्वा वानराः सर्वे भयार्ता विद्रुता दिशः  
६।०५९।०२५अ स पृष्ठो राजपुत्रेण रामेणामिततेजसा  
६।०५९।०२५च् आचचक्षे महातेजा राघवाय विभीषणः  
६।०५९।०२६अ दशग्रीवो महातेजा राजा वैश्रवणानुजः  
६।०५९।०२६च् भीमकर्मा महोत्साहो रावणो राक्षसाधिपः  
६।०५९।०२७अ तस्यासीद् वीर्यवान् पुत्रो रावणप्रतिमो रणे  
६।०५९।०२७च् वृद्धसेवी श्रुतधरः सर्वास्त्रविदुषां वरः  
६।०५९।०२८अ अश्वपृष्ठे रथे नागे खड्गे धनुषि कर्षणे  
६।०५९।०२८च् भेदे सान्त्वे च दाने च नये मन्त्रे च सम्मतः  
६।०५९।०२९अ यस्य बाहुं समाश्रित्य लङ्का भवति निर्भया  
६।०५९।०२९च् तनयं धान्यमालिन्या अतिकायम् इमं विदुः  
६।०५९।०३०अ एतेनाराधितो ब्रह्मा तपसा भावितात्मना  
६।०५९।०३०च् अस्त्राणि चाप्य् अवाप्तानि रिपवश् च पराजिताः  
६।०५९।०३१अ सुरासुरैर् अवध्यत्वं दत्तम् अस्मै स्वयम्भुवा  
६।०५९।०३१च् एतच् च कवचं दिव्यं रथश् चैषो ऽर्कभास्करः  
६।०५९।०३२अ एतेन शतशो देवा दानवाश् च पराजिताः  
६।०५९।०३२च् रक्षितानि च रक्षामि यक्षाश् चापि निषूदिताः  
६।०५९।०३३अ वज्रं विष्टम्भितं येन बाणैर् इन्द्रस्य धीमतः  
६।०५९।०३३च् पाशः सलिलराजस्य युद्धे प्रतिहतस् तथा  
६।०५९।०३४अ एषो ऽतिकायो बलवान् राक्षसानाम् अथर्षभः  
६।०५९।०३४च् रावणस्य सुतो धीमान् देवदनव दर्पहा  
६।०५९।०३५अ तद् अस्मिन् क्रियतां यत्नः क्षिप्रं पुरुषपुङ्गव  
६।०५९।०३५च् पुरा वानरसैन्यानि क्षयं नयति सायकैः  
६।०५९।०३६अ ततो ऽतिकायो बलवान् प्रविश्य हरिवाहिनीम्  
६।०५९।०३६च् विस्फारयाम् आस धनुर् ननाद च पुनः पुनः  
६।०५९।०३७अ तं भीमवपुषं दृष्ट्वा रथस्थं रथिनां वरम्  
६।०५९।०३७च् अभिपेतुर् महात्मानो ये प्रधानाः प्लवङ्गमाः  
६।०५९।०३८अ कुमुदो द्विविदो मैन्दो नीलः शरभ एव च  
६।०५९।०३८च् पादपैर् गिरिशृङ्गैश् च युगपत् समभिद्रवन्  
६।०५९।०३९अ तेषां वृक्षांश् च शैलांश् च शरैः काञ्चनभूषणैः  
६।०५९।०३९च् अतिकायो महातेजाश् चिच्छेदास्त्रविदां वरः  
६।०५९।०४०अ तांश् चैव सरान् स हरीञ् शरैः सर्वायसैर् बली  
६।०५९।०४०च् विव्याधाभिमुखः सङ्ख्ये भीमकायो निशाचरः  
६।०५९।०४१अ ते ऽर्दिता बाणबर्षेण भिन्नगात्राः प्लवङ्गमाः  
६।०५९।०४१च् न शेकुर् अतिकायस्य प्रतिकर्तुं महारणे  
६।०५९।०४२अ तत् सैन्यं हरिवीराणां त्रासयाम् आस राक्षसः  
६।०५९।०४२च् मृगयूथम् इव क्रुद्धो हरिर् यौवनम् आस्थितः  
६।०५९।०४३अ स राषसेन्द्रो हरिसैन्यमध्ये; नायुध्यमानं निजघान कं चित्  
६।०५९।०४३च् उपेत्य रामं सधनुः कलापी; सगर्वितं वाक्यम् इदं बभाषे  
६।०५९।०४४अ रथे स्थितो ऽहं शरचापपाणिर्; न प्राकृतं कं चन योधयामि  
६।०५९।०४४च् यस्यास्ति शक्तिर् व्यवसाय युक्ता; ददातुं मे क्षिप्रम् इहाद्य युद्धम्  
६।०५९।०४५अ तत् तस्य वाक्यं ब्रुवतो निशम्य; चुकोप सौमित्रिर् अमित्रहन्ता  
६।०५९।०४५च् अमृष्यमाणश् च समुत्पपात; जग्राह चापं च ततः स्मयित्वा  
६।०५९।०४६अ क्रुद्धः सौमित्रिर् उत्पत्य तूणाद् आक्षिप्य सायकम्  
६।०५९।०४६च् पुरस्ताद् अतिकायस्य विचकर्ष महद् धनुः  
६।०५९।०४७अ पूरयन् स महीं शैलान् आकाशं सागरं दिशः  
६।०५९।०४७च् ज्याशब्दो लक्ष्मणस्योग्रस् त्रासयन् रजनीचरान्  
६।०५९।०४८अ सौमित्रेश् चापनिर्घोषं श्रुत्वा प्रतिभयं तदा  
६।०५९।०४८च् विसिष्मिये महातेजा राक्षसेन्द्रात्मजो बली  
६।०५९।०४९अ अथातिकायः कुपितो दृष्ट्वा लक्ष्मणम् उत्थितम्  
६।०५९।०४९च् आदाय निशितं बाणम् इदं वचनम् अब्रवीत्  
६।०५९।०५०अ बालस् त्वम् असि सौमित्रे विक्रमेष्व् अविचक्षणः  
६।०५९।०५०च् गच्छ किं कालसदृशं मां योधयितुम् इच्छसि  
६।०५९।०५१अ न हि मद्बाहुसृष्टानाम् अस्त्राणां हिमवान् अपि  
६।०५९।०५१च् सोढुम् उत्सहते वेगम् अन्तरिक्षम् अथो मही  
६।०५९।०५२अ सुखप्रसुप्तं कालाग्निं प्रबोधयितुम् इच्छसि  
६।०५९।०५२च् न्यस्य चापं निवर्तस्व मा प्राणाञ् जहि मद्गतः  
६।०५९।०५३अ अथ वा त्वं प्रतिष्टब्धो न निवर्तितुम् इच्छसि  
६।०५९।०५३च् तिष्ठ प्राणान् परित्यज्य गमिष्यसि यमक्षयम्  
६।०५९।०५४अ पश्य मे निशितान् बाणान् अरिदर्पनिषूदनान्  
६।०५९।०५४च् ईश्वरायुधसङ्काशांस् तप्तकाञ्चनभूषणान्  
६।०५९।०५५अ एष ते सर्पसङ्काशो बाणः पास्यति शोणितम्  
६।०५९।०५५च् मृगराज इव क्रुद्धो नागराजस्य शोणितम्  
६।०५९।०५६अ श्रुत्वातिकायस्य वचः सरोषम्; सगर्वितं संयति राजपुत्रः  
६।०५९।०५६च् स सञ्चुकोपातिबलो बृहच्छ्रीर्; उवाच वाक्यं च ततो महार्थम्  
६।०५९।०५७अ न वाक्यमात्रेण भवान् प्रधानो; न कत्थनात् सत्पुरुषा भवन्ति  
६।०५९।०५७च् मयि स्थिते धन्विनि बाणपाणौ; विदर्शयस्वात्मबलं दुरात्मन्  
६।०५९।०५८अ कर्मणा सूचयात्मानं न विकत्थितुम् अर्हसि  
६।०५९।०५८च् पौरुषेण तु यो युक्तः स तु शूर इति स्मृतः  
६।०५९।०५९अ सर्वायुधसमायुक्तो धन्वी त्वं रथम् आस्थितः  
६।०५९।०५९च् शरैर् वा यदि वाप्य् अस्त्रैर् दर्शयस्व पराक्रमम्  
६।०५९।०६०अ ततः शिरस् ते निशितैः पातयिष्याम्य् अहं शरैः  
६।०५९।०६०च् मारुतः कालसम्पक्वं वृन्तात् तालफलं यथा  
६।०५९।०६१अ अद्य ते मामका बाणास् तप्तकाञ्चनभूषणाः  
६।०५९।०६१च् पास्यन्ति रुधिरं गात्राद् बाणशल्यान्तरोत्थितम्  
६।०५९।०६२अ बालो ऽयम् इति विज्ञाय न मावज्ञातुम् अर्हसि  
६।०५९।०६२च् बालो वा यदि वा वृद्धो मृत्युं जानीहि संयुगे  
६।०५९।०६३अ लक्ष्मणस्य वचः श्रुत्वा हेतुमत् परमार्थवत्  
६।०५९।०६३च् अतिकायः प्रचुक्रोध बाणं चोत्तमम् आददे  
६।०५९।०६४अ ततो विद्याधरा भूता देवा दैत्या महर्षयः  
६।०५९।०६४च् गुह्यकाश् च महात्मानस् तद् युद्धं ददृशुस् तदा  
६।०५९।०६५अ ततो ऽतिकायः कुपितश् चापम् आरोप्य सायकम्  
६।०५९।०६५च् लक्ष्मणस्य प्रचिक्षेप सङ्क्षिपन्न् इव चाम्बरम्  
६।०५९।०६६अ तम् आपतन्तं निशितं शरम् आशीविषोपमम्  
६।०५९।०६६च् अर्धचन्द्रेण चिच्छेद लक्ष्मणः परवीरहा  
६।०५९।०६७अ तं निकृत्तं शरं दृष्ट्वा कृत्तभोगम् इवोरगम्  
६।०५९।०६७च् अतिकायो भृशं क्रुद्धः पञ्चबाणान् समाददे  
६।०५९।०६८अ ताञ् शरान् सम्प्रचिक्षेप लक्ष्मणाय निशाचरः  
६।०५९।०६८च् तान् अप्राप्ताञ् शरैस् तीक्ष्णैश् चिच्छेद भरतानुजः  
६।०५९।०६९अ स तांश् छित्त्वा शरैस् तीक्ष्णैर् लक्ष्मणः परवीरहा  
६।०५९।०६९च् आददे निशितं बाणं ज्वलन्तम् इव तेजसा  
६।०५९।०७०अ तम् आदाय धनुः श्रेष्ठे योजयाम् आस लक्ष्मणः  
६।०५९।०७०च् विचकर्ष च वेगेन विससर्ज च सायकम्  
६।०५९।०७१अ पूर्णायतविसृष्टेन शरेणानत पर्वणा  
६।०५९।०७१च् ललाटे राक्षसश्रेष्ठम् आजघान स वीर्यवान्  
६।०५९।०७२अ स ललाटे शरो मग्नस् तस्य भीमस्य रक्षसः  
६।०५९।०७२च् ददृशे शोणितेनाक्तः पन्नगेन्द्र इवाहवे  
६।०५९।०७३अ राक्षसः प्रचकम्पे च लक्ष्मणेषु प्रकम्पितः  
६।०५९।०७३च् रुद्रबाणहतं भीमं यथा त्रिपुरगोपुरम्  
६।०५९।०७४अ चिन्तयाम् आस चाश्वस्य विमृश्य च महाबलः  
६।०५९।०७४च् साधु बाणनिपातेन श्वाघनीयो ऽसि मे रिपुः  
६।०५९।०७५अ विचार्यैवं विनम्यास्यं विनम्य च भुजाव् उभौ  
६।०५९।०७५च् स रथोपस्थम् आस्थाय रथेन प्रचचार ह  
६।०५९।०७६अ एकं त्रीन् पञ्च सप्तेति सायकान् राक्षसर्षभः  
६।०५९।०७६च् आददे सन्दधे चापि विचकर्षोत्ससर्ज च  
६।०५९।०७७अ ते बाणाः कालसङ्काशा राक्षसेन्द्रधनुश् च्युताः  
६।०५९।०७७च् हेमपुङ्खा रविप्रख्याश् चक्रुर् दीप्तम् इवाम्बरम्  
६।०५९।०७८अ ततस् तान् राक्षसोत्सृष्टाञ् शरौघान् रावणानुजः  
६।०५९।०७८च् असम्भ्रान्तः प्रचिच्छेद निशितैर् बहुभिः शरैः  
६।०५९।०७९अ ताञ् शरान् युधि सम्प्रेक्ष्य निकृत्तान् रावणात्मजः  
६।०५९।०७९च् चुकोप त्रिदशेन्द्रारिर् जग्राह निशितं शरम्  
६।०५९।०८०अ स सन्धाय महातेजास् तं बाणं सहसोत्सृजत्  
६।०५९।०८०च् ततः सौमित्रिम् आयान्तम् आजघान स्तनान्तरे  
६।०५९।०८१अ अतिकायेन सौमित्रिस् ताडितो युधि वक्षसि  
६।०५९।०८१च् सुस्राव रुधिरं तीव्रं मदं मत्त इव द्विपः  
६।०५९।०८२अ स चकार तदात्मानं विशल्यं सहसा विभुः  
६।०५९।०८२च् जग्राह च शरं तीष्णम् अस्त्रेणापि समादधे  
६।०५९।०८३अ आग्नेयेन तदास्त्रेण योजयाम् आस सायकम्  
६।०५९।०८३च् स जज्वाल तदा बाणो धनुश् चास्य महात्मनः  
६।०५९।०८४अ अतिकायो ऽतितेजस्वी सौरम् अस्त्रं समाददे  
६।०५९।०८४च् तेन बाणं भुजङ्गाभं हेमपुङ्खम् अयोजयत्  
६।०५९।०८५अ ततस् तं ज्वलितं घोरं लक्ष्मणः शरम् आहितम्  
६।०५९।०८५च् अतिकायाय चिक्षेप कालदण्डम् इवान्तकः  
६।०५९।०८६अ आग्नेयेनाभिसंयुक्तं दृष्ट्वा बाणं निशाचरः  
६।०५९।०८६च् उत्ससर्ज तदा बाणं दीप्तं सूर्यास्त्रयोजितम्  
६।०५९।०८७अ ताव् उभाव् अम्बरे बाणाव् अन्योन्यम् अभिजघ्नतुः  
६।०५९।०८७च् तेजसा सम्प्रदीप्ताग्रौ क्रुद्धाव् इव भुजं गमौ  
६।०५९।०८८अ ताव् अन्योन्यं विनिर्दह्य पेततुर् धरणीतले  
६।०५९।०८८च् निरर्चिषौ भस्मकृतौ न भ्राजेते शरोत्तमौ  
६।०५९।०८९अ ततो ऽतिकायः सङ्क्रुद्धस् त्व् अस्त्रम् ऐषीकम् उत्सृजत्  
६।०५९।०८९च् तत् प्रचिच्छेद सौमित्रिर् अस्त्रम् ऐन्द्रेण वीर्यवान्  
६।०५९।०९०अ ऐषीकं निहतं दृष्ट्वा कुमारो रावणात्मजः  
६।०५९।०९०च् याम्येनास्त्रेण सङ्क्रुद्धो योजयाम् आस सायकम्  
६।०५९।०९१अ ततस् तद् अस्त्रं चिक्षेप लक्ष्मणाय निशाचरः  
६।०५९।०९१च् वायव्येन तद् अस्त्रं तु निजघान स लक्ष्मणः  
६।०५९।०९२अ अथैनं शरधाराभिर् धाराभिर् इव तोयदः  
६।०५९।०९२च् अभ्यवर्षत सङ्क्रुद्धो लक्ष्मणो रावणात्मजम्  
६।०५९।०९३अ ते ऽतिकायं समासाद्य कवचे वज्रभूषिते  
६।०५९।०९३च् भग्नाग्रशल्याः सहसा पेतुर् बाणा महीतले  
६।०५९।०९४अ तान् मोघान् अभिसम्प्रेक्ष्य लक्ष्मणः परवीरहा  
६।०५९।०९४च् अभ्यवर्षत बाणानां सहस्रेण महायशाः  
६।०५९।०९५अ स वर्ष्यमाणो बाणौघैर् अतिकायो महाबलः  
६।०५९।०९५च् अवध्यकवचः सङ्ख्ये राक्षसो नैव विव्यथे  
६।०५९।०९६अ न शशाक रुजं कर्तुं युधि तस्य नरोत्तमः  
६।०५९।०९६च् अथैनम् अभ्युपागम्य वायुर् वाक्यम् उवाच ह  
६।०५९।०९७अ ब्रह्मदत्तवरो ह्य् एष अवध्य कवचावृतः  
६।०५९।०९७च् ब्राह्मेणास्त्रेण भिन्ध्य् एनम् एष वध्यो हि नान्यथा  
६।०५९।०९८अ ततः स वायोर् वचनं निशम्य; सौमित्रिर् इन्द्रप्रतिमानवीर्यः  
६।०५९।०९८च् समाददे बाणम् अमोघवेगम्; तद् ब्राह्मम् अस्त्रं सहसा नियोज्य  
६।०५९।०९९अ तस्मिन् वरास्त्रे तु नियुज्यमाने; सौमित्रिणा बाणवरे शिताग्रे  
६।०५९।०९९च् दिशः सचन्द्रार्कमहाग्रहाश् च; नभश् च तत्रास ररास चोर्वी  
६।०५९।१००अ तं ब्रह्मणो ऽस्त्रेण नियुज्य चापे; शरं सुपुङ्खं यमदूतकल्पम्  
६।०५९।१००च् सौमित्रिर् इन्द्रारिसुतस्य तस्य; ससर्ज बाणं युधि वज्रकल्पम्  
६।०५९।१०१अ तं लक्ष्मणोत्सृष्टम् अमोघवेगम्; समापतन्तं ज्वलनप्रकाशम्  
६।०५९।१०१च् सुवर्णवज्रोत्तमचित्रपुङ्खम्; तदातिकायः समरे ददर्श  
६।०५९।१०२अ तं प्रेक्षमाणः सहसातिकायो; जघान बाणैर् निशितैर् अनेकैः  
६।०५९।१०२च् स सायकस् तस्य सुपर्णवेगस्; तदातिवेगेन जगाम पार्श्वम्  
६।०५९।१०३अ तम् आगतं प्रेक्ष्य तदातिकायो; बाणं प्रदीप्तान्तककालकल्पम्  
६।०५९।१०३च् जघान शक्त्यृष्टिगदाकुठारैः; शूलैर् हलैश् चाप्य् अविपन्नचेष्टः  
६।०५९।१०४अ तान्य् आयुधान्य् अद्भुतविग्रहाणि; मोघानि कृत्वा स शरो ऽग्निदीप्तः  
६।०५९।१०४च् प्रसह्य तस्यैव किरीटजुष्टम्; तदातिकायस्य शिरो जहार  
६।०५९।१०५अ तच् छिरः सशिरस् त्राणं लक्ष्मणेषुप्रपीडितम्  
६।०५९।१०५च् पपात सहसा भूमौ शृङ्गं हिमवतो यथा  
६।०५९।१०६अ प्रहर्षयुक्ता बहवस् तु वानरा; प्रबुद्धपद्मप्रतिमाननास् तदा  
६।०५९।१०६च् अपूजयंल् लक्ष्मणम् इष्टभागिनम्; हते रिपौ भीमबले दुरासदे  
६।०६०।००१अ ततो हतान् राक्षसपुङ्गवांस् तान्; देवान्तकादित्रिशिरो ऽतिकायान्  
६।०६०।००१च् रक्षोगणास् तत्र हतावशिष्टास्; ते रावणाय त्वरितं शशंसुः  
६।०६०।००२अ ततो हतांस् तान् सहसा निशम्य; राजा मुमोहाश्रुपरिप्लुताक्षः  
६।०६०।००२च् पुत्रक्षयं भ्रातृवधं च घोरम्; विचिन्त्य राजा विपुलं प्रदध्यौ  
६।०६०।००३अ ततस् तु राजानम् उदीक्ष्य दीनम्; शोकार्णवे सम्परिपुप्लुवानम्  
६।०६०।००३च् अथर्षभो राक्षसराजसूनुर्; अथेन्द्रजिद् वाक्यम् इदं बभाषे  
६।०६०।००४अ न तात मोहं प्रतिगन्तुम् अर्हसि; यत्रेन्द्रजिज् जीवति राक्षसेन्द्र  
६।०६०।००४च् नेन्द्रारिबाणाभिहतो हि कश् चित्; प्राणान् समर्थः समरे ऽभिधर्तुम्  
६।०६०।००५अ पश्याद्य रामं सहलक्ष्मणेन; मद्बाणनिर्भिन्नविकीर्णदेहम्  
६।०६०।००५च् गतायुषं भूमितले शयानम्; शरैः शितैर् आचितसर्वगात्रम्  
६।०६०।००६अ इमां प्रतिज्ञां शृणु शक्रशत्रोः; सुनिश्चितां पौरुषदैवयुक्ताम्  
६।०६०।००६च् अद्यैव रामं सहलक्ष्मणेन; सन्तापयिष्यामि शरैर् अमोघैः  
६।०६०।००७अ अद्येन्द्रवैवस्वतविष्णुमित्र; साध्याश्विवैश्वानरचन्द्रसूर्याः  
६।०६०।००७च् द्रक्ष्यन्ति मे विक्रमम् अप्रमेयम्; विष्णोर् इवोग्रं बलियज्ञवाटे  
६।०६०।००८अ स एवम् उक्त्वा त्रिदशेन्द्रशत्रुर्; आपृच्छ्य राजानम् अदीनसत्त्वः  
६।०६०।००८च् समारुरोहानिलतुल्यवेगम्; रथं खरश्रेष्ठसमाधियुक्तम्  
६।०६०।००९अ समास्थाय महातेजा रथं हरिरथोपमम्  
६।०६०।००९च् जगाम सहसा तत्र यत्र युद्धम् अरिन्दम  
६।०६०।०१०अ तं प्रस्थितं महात्मानम् अनुजग्मुर् महाबलाः  
६।०६०।०१०च् संहर्षमाणा बहवो धनुःप्रवरपाणयः  
६।०६०।०११अ गजस्कन्धगताः के चित् के चित् परमवाजिभिः  
६।०६०।०११च् प्रासमुद्गरनिस्त्रिम्श परश्वधगदाधराः  
६।०६०।०१२अ स शङ्खनिनदैर् भीमैर् भेरीणां च महास्वनैः  
६।०६०।०१२च् जगाम त्रिदशेन्द्रारिः स्तूयमानो निशाचरैः  
६।०६०।०१३अ स शङ्खशशिवर्णेन छत्रेण रिपुसादनः  
६।०६०।०१३च् रराज परिपूर्णेन नभश् चन्द्रमसा यथा  
६।०६०।०१४अ अवीज्यत ततो वीरो हैमैर् हेमविभूषितैः  
६।०६०।०१४च् चारुचामरमुख्यैश् च मुख्यः सर्वधनुष्मताम्  
६।०६०।०१५अ ततस् त्व् इन्द्रजिता लङ्का सूर्यप्रतिमतेजसा  
६।०६०।०१५च् रराजाप्रतिवीर्येण द्यौर् इवार्केण भास्वता  
६।०६०।०१६अ स तु दृष्ट्वा विनिर्यान्तं बलेन महता वृतम्  
६।०६०।०१६च् राक्षसाधिपतिः श्रीमान् रावणः पुत्रम् अब्रवीत्  
६।०६०।०१७अ त्वम् अप्रतिरथः पुत्र जितस् ते युधि वासवः  
६।०६०।०१७च् किं पुनर् मानुषं धृष्यं न वधिष्यसि राघवम्  
६।०६०।०१८अ तथोक्तो राक्षसेन्द्रेण प्रतिगृह्य महाशिषः  
६।०६०।०१८च् रथेनाश्वयुजा वीरः शीघ्रं गत्वा निकुम्भिलाम्  
६।०६०।०१९अ स सम्प्राप्य महातेजा युद्धभूमिम् अरिन्दमः  
६।०६०।०१९च् स्थापयाम् आस रक्षांसि रथं प्रति समन्ततः  
६।०६०।०२०अ ततस् तु हुतभोक्तारं हुतभुक् सदृशप्रभः  
६।०६०।०२०च् जुहुवे राक्षसश्रेष्ठो मन्त्रवद् विधिवत् तदा  
६।०६०।०२१अ स हविर्जालसंस्कारैर् माल्यगन्धपुरस्कृतैः  
६।०६०।०२१च् जुहुवे पावकं तत्र राक्षसेन्द्रः प्रतापवान्  
६।०६०।०२२अ शस्त्राणि शरपत्राणि समिधो ऽथ विभीतकः  
६।०६०।०२२च् लोहितानि च वासांसि स्रुवं कार्ष्णायसं तथा  
६।०६०।०२३अ स तत्राग्निं समास्तीर्य शरपत्रैः सतोमरैः  
६।०६०।०२३च् छागस्य सर्वकृष्णस्य गलं जग्राह जीवतः  
६।०६०।०२४अ सकृद् एव समिद्धस्य विधूमस्य महार्चिषः  
६।०६०।०२४च् बभूवुस् तानि लिङ्गानि विजयं यान्य् अदर्शयन्  
६।०६०।०२५अ प्रदक्षिणावर्तशिखस् तप्तकाञ्चनसन्निभः  
६।०६०।०२५च् हविस् तत् प्रतिजग्राह पावकः स्वयम् उत्थितः  
६।०६०।०२६अ सो ऽस्त्रम् आहारयाम् आस ब्राह्मम् अस्त्रविदां वरः  
६।०६०।०२६च् धनुश् चात्मरथं चैव सर्वं तत्राभ्यमन्त्रयत्  
६।०६०।०२७अ तस्मिन्न् आहूयमाने ऽस्त्रे हूयमाने च पावके  
६।०६०।०२७च् सार्कग्रहेन्दु नक्षत्रं वितत्रास नभस्तलम्  
६।०६०।०२८अ स पावकं पावकदीप्ततेजा; हुत्वा महेन्द्रप्रतिमप्रभावः  
६।०६०।०२८च् सचापबाणासिरथाश्वसूतः; खे ऽन्तर्दध आत्मानम् अचिन्त्यरूपः  
६।०६०।०२९अ स सैन्यम् उत्सृज्य समेत्य तूर्णम्; महारणे वानरवाहिनीषु  
६।०६०।०२९च् अदृश्यमानः शरजालम् उग्रम्; ववर्ष नीलाम्बुधरो यथाम्बु  
६।०६०।०३०अ ते शक्रजिद्बाणविशीर्णदेहा; मायाहता विस्वरम् उन्नदन्तः  
६।०६०।०३०च् रणे निपेतुर् हरयो ऽद्रिकल्पा; यथेन्द्रवज्राभिहता नगेन्द्राः  
६।०६०।०३१अ ते केवलं सन्ददृशुः शिताग्रान्; बाणान् रणे वानरवाहिनीषु  
६।०६०।०३१च् माया निगूढं च सुरेन्द्रशत्रुम्; न चात्र तं राक्षसम् अभ्यपश्यन्  
६।०६०।०३२अ ततः स रक्षोऽधिपतिर् महात्मा; सर्वा दिशो बाणगणैः शिताग्रैः  
६।०६०।०३२च् प्रच्छादयाम् आस रविप्रकाशैर्; विषादयाम् आस च वानरेन्द्रान्  
६।०६०।०३३अ स शूलनिस्त्रिम्श परश्वधानि; व्याविध्य दीप्तानलसन्निभानि  
६।०६०।०३३च् सविस्फुलिङ्गोज्ज्वलपावकानि; ववर्ष तीव्रं प्लवगेन्द्रसैन्ये  
६।०६०।०३४अ ततो ज्वलनसङ्काशैः शितैर् वानरयूथपाः  
६।०६०।०३४च् ताडिताः शक्रजिद्बाणैः प्रफुल्ला इव किंशुकाः  
६।०६०।०३५अ अन्योन्यम् अभिसर्पन्तो निनदन्तश् च विस्वरम्  
६।०६०।०३५च् राक्षसेन्द्रास्त्रनिर्भिन्ना निपेतुर् वानरर्षभाः  
६।०६०।०३६अ उदीक्षमाणा गगनं के चिन् नेत्रेषु ताडिताः  
६।०६०।०३६च् शरैर् विविशुर् अन्योन्यं पेतुश् च जगतीतले  
६।०६०।०३७अ हनूमन्तं च सुग्रीवम् अङ्गदं गन्धमादनम्  
६।०६०।०३७च् जाम्बवन्तं सुषेणं च वेगदर्शिनम् एव च  
६।०६०।०३८अ मैन्दं च द्विविदं नीलं गवाक्षं गजगोमुखौ  
६।०६०।०३८च् केसरिं हरिलोमानं विद्युद्दंष्ट्रं च वानरम्  
६।०६०।०३९अ सूर्याननं ज्योतिमुखं तथा दधिमुखं हरिम्  
६।०६०।०३९च् पावकाक्षं नलं चैव कुमुदं चैव वानरम्  
६।०६०।०४०अ प्रासैः शूलैः शितैर् बाणैर् इन्द्रजिन्मन्त्रसंहितैः  
६।०६०।०४०च् विव्याध हरिशार्दूलान् सर्वांस् तान् राक्षसोत्तमः  
६।०६०।०४१अ स वै गदाभिर् हरियूथमुख्यान्; निर्भिद्य बाणैस् तपनीयपुङ्खैः  
६।०६०।०४१च् ववर्ष रामं शरवृष्टिजालैः; सलक्ष्मणं भास्कररश्मिकल्पैः  
६।०६०।०४२अ स बाणवर्षैर् अभिवर्ष्यमाणो; धारानिपातान् इव तान् विचिन्त्य  
६।०६०।०४२च् समीक्षमाणः परमाद्भुतश्री; रामस् तदा लक्ष्मणम् इत्य् उवाच  
६।०६०।०४३अ असौ पुनर् लक्ष्मण राक्षसेन्द्रो; ब्रह्मास्त्रम् आश्रित्य सुरेन्द्रशत्रुः  
६।०६०।०४३च् निपातयित्वा हरिसैन्यम् उग्रम्; अस्माञ् शरैर् अर्दयति प्रसक्तम्  
६।०६०।०४४अ स्वयम्भुवा दत्तवरो महात्मा; खम् आस्थितो ऽन्तर्हितभीमकायः  
६।०६०।०४४च् कथं नु शक्यो युधि नष्टदेहो; निहन्तुम् अद्येन्द्रजिद् उद्यतास्त्रः  
६।०६०।०४५अ मन्ये स्वयम्भूर् भगवान् अचिन्त्यो; यस्यैतद् अस्त्रं प्रभवश् च यो ऽस्य  
६।०६०।०४५च् बाणावपातांस् त्वम् इहाद्य धीमन्; मया सहाव्यग्रमनाः सहस्व  
६।०६०।०४६अ प्रच्छादयत्य् एष हि राक्षसेन्द्रः; सर्वा दिशः सायकवृष्टिजालैः  
६।०६०।०४६च् एतच् च सर्वं पतिताग्र्यवीरम्; न भ्राजते वानरराजसैन्यम्  
६।०६०।०४७अ आवां तु दृष्ट्वा पतितौ विसञ्ज्ञौ; निवृत्तयुद्धौ हतरोषहर्षौ  
६।०६०।०४७च् ध्रुवं प्रवेक्ष्यत्य् अमरारिवासम्; असौ समादाय रणाग्रलक्ष्मीम्  
६।०६०।०४८अ ततस् तु ताव् इन्द्रजिद् अस्त्रजालैर्; बभूवतुस् तत्र तदा विशस्तौ  
६।०६०।०४८च् स चापि तौ तत्र विषादयित्वा; ननाद हर्षाद् युधि राक्षसेन्द्रः  
६।०६०।०४९अ स तत् तदा वानरराजसैन्यम्; रामं च सङ्ख्ये सहलक्ष्मणेन  
६।०६०।०४९च् विषादयित्वा सहसा विवेश; पुरीं दशग्रीवभुजाभिगुप्ताम्  
६।०६१।००१अ तयोस् तदा सादितयो रणाग्रे; मुमोह सैन्यं हरियूथपानाम्  
६।०६१।००१च् सुग्रीवनीलाङ्गदजाम्बवन्तो; न चापि किं चित् प्रतिपेदिरे ते  
६।०६१।००२अ ततो विषण्णं समवेक्ष्य सैन्यम्; विभीषणो बुद्धिमतां वरिष्ठः  
६।०६१।००२च् उवाच शाखामृगराजवीरान्; आश्वासयन्न् अप्रतिमैर् वचोभिः  
६।०६१।००३अ मा भैष्ट नास्त्य् अत्र विषादकालो; यद् आर्यपुत्राव् अवशौ विषण्णौ  
६।०६१।००३च् स्वयम्भुवो वाक्यम् अथोद्वहन्तौ; यत् सादिताव् इन्द्रजिदस्त्रजालैः  
६।०६१।००४अ तस्मै तु दत्तं परमास्त्रम् एतत्; स्वयम्भुवा ब्राह्मम् अमोघवेगम्  
६।०६१।००४च् तन् मानयन्तौ यदि राजपुत्रौ; निपातितौ को ऽत्र विषादकालः  
६।०६१।००५अ ब्राह्मम् अस्त्रं तदा धीमान् मानयित्वा तु मारुतिः  
६।०६१।००५च् विभीषणवचः श्रुत्वा हनूमांस् तम् अथाब्रवीत्  
६।०६१।००६अ एतस्मिन् निहते सैन्ये वानराणां तरस्विनाम्  
६।०६१।००६च् यो यो धारयते प्राणांस् तं तम् आश्वासयावहे  
६।०६१।००७अ ताव् उभौ युगपद् वीरौ हनूमद् राक्षसोत्तमौ  
६।०६१।००७च् उल्काहस्तौ तदा रात्रौ रणशीर्षे विचेरतुः  
६।०६१।००८अ छिन्नलाङ्गूलहस्तोरुपादाङ्गुलि शिरो धरैः  
६।०६१।००८च् स्रवद्भिः क्षतजं गात्रैः प्रस्रवद्भिः समन्ततः  
६।०६१।००९अ पतितैः पर्वताकारैर् वानरैर् अभिसङ्कुलाम्  
६।०६१।००९च् शस्त्रैश् च पतितैर् दीप्तैर् ददृशाते वसुन्धराम्  
६।०६१।०१०अ सुग्रीवम् अङ्गदं नीलं शरभं गन्धमादनम्  
६।०६१।०१०च् जाम्बवन्तं सुषेणं च वेगदर्शनम् आहुकम्  
६।०६१।०११अ मैन्दं नलं ज्योतिमुखं द्विविदं पनसं तथा  
६।०६१।०११च् विभीषणो हनूमांश् च ददृशाते हतान् रणे  
६।०६१।०१२अ सप्तषष्टिर् हताः कोट्यो वानराणां तरस्विनाम्  
६।०६१।०१२च् अह्नः पञ्चमशेषेण वल्लभेन स्वयम्भुवः  
६।०६१।०१३अ सागरौघनिभं भीमं दृष्ट्वा बाणार्दितं बलम्  
६।०६१।०१३च् मार्गते जाम्बवन्तं स्म हनूमान् सविभीषणः  
६।०६१।०१४अ स्वभावजरया युक्तं वृद्धं शरशतैश् चितम्  
६।०६१।०१४च् प्रजापतिसुतं वीरं शाम्यन्तम् इव पावकम्  
६।०६१।०१५अ दृष्ट्वा तम् उपसङ्गम्य पौलस्त्यो वाक्यम् अब्रवीत्  
६।०६१।०१५च् कच्चिद् आर्यशरैस् तीर्ष्णैर् न प्राणा ध्वंसितास् तव  
६।०६१।०१६अ विभीषणवचः श्रुत्वा जाम्बवान् ऋक्षपुङ्गवः  
६।०६१।०१६च् कृच्छ्राद् अभ्युद्गिरन् वाक्यम् इदं वचनम् अब्रवीत्  
६।०६१।०१७अ नैरृतेन्द्रमहावीर्यस्वरेण त्वाभिलक्षये  
६।०६१।०१७च् पीड्यमानः शितैर् बाणैर् न त्वां पश्यामि चक्षुषा  
६।०६१।०१८अ अञ्जना सुप्रजा येन मातरिश्वा च नैरृत  
६।०६१।०१८च् हनूमान् वानरश्रेष्ठः प्राणान् धारयते क्व चित्  
६।०६१।०१९अ श्रुत्वा जाम्बवतो वाक्यम् उवाचेदं विभीषणः  
६।०६१।०१९च् आर्यपुत्राव् अतिक्रम्य कस्मात् पृच्छसि मारुतिम्  
६।०६१।०२०अ नैव राजनि सुग्रीवे नाङ्गदे नापि राघवे  
६।०६१।०२०च् आर्य सन्दर्शितः स्नेहो यथा वायुसुते परः  
६।०६१।०२१अ विभीषणवचः श्रुत्वा जाम्बवान् वाक्यम् अब्रवीत्  
६।०६१।०२१च् शृणु नैरृतशार्दूल यस्मात् पृच्छामि मारुतिम्  
६।०६१।०२२अ तस्मिञ् जीवति वीरे तु हतम् अप्य् अहतं बलम्  
६।०६१।०२२च् हनूमत्य् उज्झितप्राणे जीवन्तो ऽपि वयं हताः  
६।०६१।०२३अ ध्रियते मारुतिस् तात मारुतप्रतिमो यदि  
६।०६१।०२३च् वैश्वानरसमो वीर्ये जीविताशा ततो भवेत्  
६।०६१।०२४अ ततो वृद्धम् उपागम्य नियमेनाभ्यवादयत्  
६।०६१।०२४च् गृह्य जाम्बवतः पादौ हनूमान् मारुतात्मजः  
६।०६१।०२५अ श्रुत्वा हनुमतो वाक्यं तथापि व्यथितेन्द्रियः  
६।०६१।०२५च् पुनर्जातम् इवात्मानं स मेने ऋक्षपुङ्गवः  
६।०६१।०२६अ ततो ऽब्रवीन् महातेजा हनूमन्तं स जाम्बवान्  
६।०६१।०२६च् आगच्छ हरिशार्दूलवानरांस् त्रातुम् अर्हसि  
६।०६१।०२७अ नान्यो विक्रमपर्याप्तस् त्वम् एषां परमः सखा  
६।०६१।०२७च् त्वत्पराक्रमकालो ऽयं नान्यं पश्यामि कञ् चन  
६।०६१।०२८अ ऋक्षवानरवीराणाम् अनीकानि प्रहर्षय  
६।०६१।०२८च् विशल्यौ कुरु चाप्य् एतौ सादितौ रामलक्ष्मणौ  
६।०६१।०२९अ गत्वा परमम् अध्वानम् उपर्य् उपरि सागरम्  
६।०६१।०२९च् हिमवन्तं नगश्रेष्ठं हनूमन् गन्तुम् अर्हसि  
६।०६१।०३०अ ततः काञ्चनम् अत्युग्रम् ऋषभं पर्वतोत्तमम्  
६।०६१।०३०च् कैलासशिखरं चापि द्रक्ष्यस्य् अरिनिषूदन  
६।०६१।०३१अ तयोः शिखरयोर् मध्ये प्रदीप्तम् अतुलप्रभम्  
६।०६१।०३१च् सर्वौषधियुतं वीर द्रक्ष्यस्य् औषधिपर्वतम्  
६।०६१।०३२अ तस्य वानरशार्दूलचतस्रो मूर्ध्नि सम्भवाः  
६।०६१।०३२च् द्रक्ष्यस्य् ओषधयो दीप्ता दीपयन्त्यो दिशो दश  
६।०६१।०३३अ मृतसञ्जीवनीं चैव विशल्यकरणीम् अपि  
६।०६१।०३३च् सौवर्णकरणीं चैव सन्धानीं च महौषधीम्  
६।०६१।०३४अ ताः सर्वा हनुमन् गृह्य क्षिप्रम् आगन्तुम् अर्हसि  
६।०६१।०३४च् आश्वासय हरीन् प्राणैर् योज्य गन्धवहात्मजः  
६।०६१।०३५अ श्रुत्वा जाम्बवतो वाक्यं हनूमान् हरिपुङ्गवः  
६।०६१।०३५च् आपूर्यत बलोद्धर्षैस् तोयवेगैर् इवार्णवः  
६।०६१।०३६अ स पर्वततटाग्रस्थः पीडयन् पर्वतोत्तरम्  
६।०६१।०३६च् हनूमान् दृश्यते वीरो द्वितीय इव पर्वतः  
६।०६१।०३७अ हरिपादविनिर्भिन्नो निषसाद स पर्वतः  
६।०६१।०३७च् न शशाक तदात्मानं सोढुं भृशनिपीडितः  
६।०६१।०३८अ तस्य पेतुर् नगा भूमौ हरिवेगाच् च जज्वलुः  
६।०६१।०३८च् शृङ्गाणि च व्यकीर्यन्त पीडितस्य हनूमता  
६।०६१।०३९अ तस्मिन् सम्पीड्यमाने तु भग्नद्रुमशिलातले  
६।०६१।०३९च् न शेकुर् वानराः स्थातुं घूर्णमाने नगोत्तमे  
६।०६१।०४०अ स घूर्णितमहाद्वारा प्रभग्नगृहगोपुरा  
६।०६१।०४०च् लङ्का त्रासाकुला रात्रौ प्रनृत्तेवाभवत् तदा  
६।०६१।०४१अ पृथिवीधरसङ्काशो निपीड्य धरणीधरम्  
६।०६१।०४१च् पृथिवीं क्षोभयाम् आस सार्णवां मारुतात्मजः  
६।०६१।०४२अ पद्भ्यां तु शैलम् आपीड्य वडवामुखवन् मुखम्  
६।०६१।०४२च् विवृत्योग्रं ननादोच्चैस् त्रासयन्न् इव राक्षसान्  
६।०६१।०४३अ तस्य नानद्यमानस्य श्रुत्वा निनदम् अद्भुतम्  
६।०६१।०४३च् लङ्कास्था राक्षसाः सर्वे न शेकुः स्पन्दितुं भयात्  
६।०६१।०४४अ नमस्कृत्वाथ रामाय मारुतिर् भीमविक्रमः  
६।०६१।०४४च् राघवार्थे परं कर्म समैहत परन्तपः  
६।०६१।०४५अ स पुच्छम् उद्यम्य भुजङ्गकल्पम्; विनम्य पृष्ठं श्रवणे निकुञ्च्य  
६।०६१।०४५च् विवृत्य वक्त्रं वडवामुखाभम्; आपुप्लुवे व्योम्नि स चण्डवेगः  
६।०६१।०४६अ स वृक्षषण्डांस् तरसा जहार; शैलाञ् शिलाः प्राकृतवानरांश् च  
६।०६१।०४६च् बाहूरुवेगोद्धतसम्प्रणुन्नास्; ते क्षीणवेगाः सलिले निपेतुः  
६।०६१।०४७अ स तौ प्रसार्योरगभोगकल्पौ; भुजौ भुजङ्गारिनिकाशवीर्यः  
६।०६१।०४७च् जगाम मेरुं नगराजम् अग्र्यम्; दिशः प्रकर्षन्न् इव वायुसूनुः  
६।०६१।०४८अ स सागरं घूर्णितवीचिमालम्; तदा भृशं भ्रामितसर्वसत्त्वम्  
६।०६१।०४८च् समीक्षमाणः सहसा जगाम; चक्रं यथा विष्णुकराग्रमुक्तम्  
६।०६१।०४९अ स पर्वतान् वृक्षगणान् सरांसि; नदीस् तटाकानि पुरोत्तमानि  
६।०६१।०४९च् स्फीताञ्जनांस् तान् अपि सम्प्रपश्यञ्; जगाम वेगात् पितृतुल्यवेगः  
६।०६१।०५०अ आदित्यपथम् आश्रित्य जगाम स गतश्रमः  
६।०६१।०५०च् स ददर्श हरिश्रेष्ठो हिमवन्तं नगोत्तमम्  
६।०६१।०५१अ नानाप्रस्रवणोपेतं बहुकन्दरनिर्झरम्  
६।०६१।०५१च् श्वेताभ्रचयसङ्काशैः शिखरैश् चारुदर्शनैः  
६।०६१।०५२अ स तं समासाद्य महानगेन्द्रम्; अतिप्रवृद्धोत्तमघोरशृङ्गम्  
६।०६१।०५२च् ददर्श पुण्यानि महाश्रमाणि; सुरर्षिसङ्घोत्तमसेवितानि  
६।०६१।०५३अ स ब्रह्मकोशं रजतालयं च; शक्रालयं रुद्रशरप्रमोक्षम्  
६।०६१।०५३च् हयाननं ब्रह्मशिरश् च दीप्तम्; ददर्श वैवस्वत किङ्करांश् च  
६।०६१।०५४अ वज्रालयं वैश्वरणालयं च; सूर्यप्रभं सूर्यनिबन्धनं च  
६।०६१।०५४च् ब्रह्मासनं शङ्करकार्मुकं च; ददर्श नाभिं च वसुन्धरायाः  
६।०६१।०५५अ कैलासम् अग्र्यं हिमवच्छिलां च; तथर्षभं काञ्चनशैलम् अग्र्यम्  
६।०६१।०५५च् स दीप्तसर्वौषधिसम्प्रदीप्तम्; ददर्श सर्वौषधिपर्वतेन्द्रम्  
६।०६१।०५६अ स तं समीक्ष्यानलरश्मिदीप्तम्; विसिष्मिये वासवदूतसूनुः  
६।०६१।०५६च् आप्लुत्य तं चौषधिपर्वतेन्द्रम्; तत्रौषधीनां विचयं चकार  
६।०६१।०५७अ स योजनसहस्राणि समतीत्य महाकपिः  
६।०६१।०५७च् दिव्यौषधिधरं शैलं व्यचरन् मारुतात्मजः  
६।०६१।०५८अ महौषध्यस् तु ताः सर्वास् तस्मिन् पर्वतसत्तमे  
६।०६१।०५८च् विज्ञायार्थिनम् आयान्तं ततो जग्मुर् अदर्शनम्  
६।०६१।०५९अ स ता महात्मा हनुमान् अपश्यंश्; चुकोप कोपाच् च भृशं ननाद  
६।०६१।०५९च् अमृष्यमाणो ऽग्निनिकाशचक्षुर्; महीधरेन्द्रं तम् उवाच वाक्यम्  
६।०६१।०६०अ किम् एतद् एवं सुविनिश्चितं ते; यद् राघवे नासि कृतानुकम्पः  
६।०६१।०६०च् पश्याद्य मद्बाहुबलाभिभूतो; विकीर्णम् आत्मानम् अथो नगेन्द्र  
६।०६१।०६१अ स तस्य शृङ्गं सनगं सनागम्; सकाञ्चनं धातुसहस्रजुष्टम्  
६।०६१।०६१च् विकीर्णकूटं चलिताग्रसानुम्; प्रगृह्य वेगात् सहसोन्ममाथ  
६।०६१।०६२अ स तं समुत्पाट्य खम् उत्पपात; वित्रास्य लोकान् ससुरान् सुरेन्द्रान्  
६।०६१।०६२च् संस्तूयमानः खचरैर् अनेकैर्; जगाम वेगाद् गरुडोग्रवीर्यः  
६।०६१।०६३अ स भास्कराध्वानम् अनुप्रपन्नस्; तद् भास्कराभं शिखरं प्रगृह्य  
६।०६१।०६३च् बभौ तदा भास्करसन्निकाशो; रवेः समीपे प्रतिभास्कराभः  
६।०६१।०६४अ स तेन शैलेन भृशं रराज; शैलोपमो गन्धवहात्मजस् तु  
६।०६१।०६४च् सहस्रधारेण सपावकेन; चक्रेण खे विष्णुर् इवोद्धृतेन  
६।०६१।०६५अ तं वानराः प्रेक्ष्य तदा विनेदुः; स तान् अपि प्रेक्ष्य मुदा ननाद  
६।०६१।०६५च् तेषां समुद्घुष्टरवं निशम्य; लङ्कालया भीमतरं विनेदुः  
६।०६१।०६६अ ततो महात्मा निपपात तस्मिञ्; शैलोत्तमे वानरसैन्यमध्ये  
६।०६१।०६६च् हर्युत्तमेभ्यः शिरसाभिवाद्य; विभीषणं तत्र च सस्वजे सः  
६।०६१।०६७अ ताव् अप्य् उभौ मानुषराजपुत्रौ; तं गन्धम् आघ्राय महौषधीनाम्  
६।०६१।०६७च् बभूवतुस् तत्र तदा विशल्याव्; उत्तस्थुर् अन्ये च हरिप्रवीराः  
६।०६१।०६८अ ततो हरिर् गन्धवहात्मजस् तु; तम् ओषधीशैलम् उदग्रवीर्यः  
६।०६१।०६८च् निनाय वेगाद् धिमवन्तम् एव; पुनश् च रामेण समाजगाम  
६।०६२।००१अ ततो ऽब्रवीन् महातेजाः सुग्रीवो वानराधिपः  
६।०६२।००१च् अर्थ्यं विजापयंश् चापि हनूमन्तं महाबलम्  
६।०६२।००२अ यतो हतः कुम्भकर्णः कुमाराश् च निषूदिताः  
६।०६२।००२च् नेदानीइम् उपनिर्हारं रावणो दातुम् अर्हति  
६।०६२।००३अ ये ये महाबलाः सन्ति लघवश् च प्लवङ्गमाः  
६।०६२।००३च् लङ्काम् अभ्युत्पतन्त्व् आशु गृह्योल्काः प्लवगर्षभाः  
६।०६२।००४अ ततो ऽस्तं गत आदित्ये रौद्रे तस्मिन् निशामुखे  
६।०६२।००४च् लङ्काम् अभिमुखाः सोल्का जग्मुस् ते प्लवगर्षभाः  
६।०६२।००५अ उल्काहस्तैर् हरिगणैः सर्वतः समभिद्रुताः  
६।०६२।००५च् आरक्षस्था विरूपाक्षाः सहसा विप्रदुद्रुवुः  
६।०६२।००६अ गोपुराट्ट प्रतोलीषु चर्यासु विविधासु च  
६।०६२।००६च् प्रासादेषु च संहृष्टाः ससृजुस् ते हुताशनम्  
६।०६२।००७अ तेषां गृहसहस्राणि ददाह हुतभुक् तदा  
६।०६२।००७च् आवासान् राक्षसानां च सर्वेषां गृहमेधिनाम्  
६।०६२।००८अ हेमचित्रतनुत्राणां स्रग्दामाम्बरधारिणाम्  
६।०६२।००८च् सीधुपानचलाक्षाणां मदविह्वलगामिनाम्  
६।०६२।००९अ कान्तालम्बितवस्त्राणां शत्रुसञ्जातमन्युनाम्  
६।०६२।००९च् गदाशूलासि हस्तानां खादतां पिबताम् अपि  
६।०६२।०१०अ शयनेषु महार्हेषु प्रसुप्तानां प्रियैः सह  
६।०६२।०१०च् त्रस्तानां गच्छतां तूर्णं पुत्रान् आदाय सर्वतः  
६।०६२।०११अ तेषां गृहसहस्राणि तदा लङ्कानिवासिनाम्  
६।०६२।०११च् अदहत् पावकस् तत्र जज्वाल च पुनः पुनः  
६।०६२।०१२अ सारवन्ति महार्हाणि गम्भीरगुणवन्ति च  
६।०६२।०१२च् हेमचन्द्रार्धचन्द्राणि चन्द्रशालोन्नतानि च  
६।०६२।०१३अ रत्नचित्रगवाक्षाणि साधिष्ठानानि सर्वशः  
६।०६२।०१३च् मणिविद्रुमचित्राणि स्पृशन्तीव च भास्करम्  
६।०६२।०१४अ क्रौञ्चबर्हिणवीणानां भूषणानां च निस्वनैः  
६।०६२।०१४च् नादितान्य् अचलाभानि वेश्मान्य् अग्निर् ददाह सः  
६।०६२।०१५अ ज्वलनेन परीतानि तोरणानि चकाशिरे  
६।०६२।०१५च् विद्युद्भिर् इव नद्धानि मेघजालानि घर्मगे  
६।०६२।०१६अ विमानेषु प्रसुप्ताश् च दह्यमाना वराङ्गनाः  
६।०६२।०१६च् त्यक्ताभरणसंयोगा हाहेत्य् उच्चैर् विचुक्रुशः  
६।०६२।०१७अ तत्र चाग्निपरीतानि निपेतुर् भवनान्य् अपि  
६।०६२।०१७च् वज्रिवज्रहतानीव शिखराणि महागिरेः  
६।०६२।०१८अ तानि निर्दह्यमानानि दूरतः प्रचकाशिरे  
६।०६२।०१८च् हिमवच्छिखराणीव दीप्तौषधिवनानि च  
६।०६२।०१९अ हर्म्याग्रैर् दह्यमानैश् च ज्वालाप्रज्वलितैर् अपि  
६।०६२।०१९च् रात्रौ सा दृश्यते लङ्का पुष्पितैर् इव किंशुकैः  
६।०६२।०२०अ हस्त्यध्यक्षैर् गजैर् मुक्तैर् मुक्तैश् च तुरगैर् अपि  
६।०६२।०२०च् बभूव लङ्का लोकान्ते भ्रान्तग्राह इवार्णवः  
६।०६२।०२१अ अश्वं मुक्तं गजो दृष्ट्वा कच्चिद् भीतो ऽपसर्पति  
६।०६२।०२१च् भीतो भीतं गजं दृष्ट्वा क्व चिद् अश्वो निवर्तते  
६।०६२।०२२अ सा बभूव मुहूर्तेन हरिभिर् दीपिता पुरी  
६।०६२।०२२च् लोकस्यास्य क्षये घोरे प्रदीप्तेव वसुन्धरा  
६।०६२।०२३अ नारी जनस्य धूमेन व्याप्तस्योच्चैर् विनेदुषः  
६।०६२।०२३च् स्वनो ज्वलनतप्तस्य शुश्रुवे दशयोजनम्  
६।०६२।०२४अ प्रदग्धकायान् अपरान् राक्षसान् निर्गतान् बहिः  
६।०६२।०२४च् सहसाभ्युत्पतन्ति स्म हरयो ऽथ युयुत्सवः  
६।०६२।०२५अ उद्घुष्टं वानराणां च राक्षसानां च निस्वनः  
६।०६२।०२५च् दिशो दश समुद्रं च पृथिवीं चान्वनादयत्  
६।०६२।०२६अ विशल्यौ तु महात्मानौ ताव् उभौ रामलक्ष्मणौ  
६।०६२।०२६च् असम्भ्रान्तौ जगृहतुस् ताव् उभौ धनुषी वरे  
६।०६२।०२७अ ततो विस्फारयाणस्य रामस्य धनुर् उत्तमम्  
६।०६२।०२७च् बभूव तुमुलः शब्दो राक्षसानां भयावहः  
६।०६२।०२८अ अशोभत तदा रामो धनुर् विस्फारयन् महत्  
६।०६२।०२८च् भगवान् इव सङ्क्रुद्धो भवो वेदमयं धनुः  
६।०६२।०२९अ वानरोद्घुष्टघोषश् च राक्षसानां च निस्वनः  
६।०६२।०२९च् ज्याशब्दश् चापि रामस्य त्रयं व्याप दिशो दश  
६।०६२।०३०अ तस्य कार्मुकमुक्तैश् च शरैस् तत्पुरगोपुरम्  
६।०६२।०३०च् कैलासशृङ्गप्रतिमं विकीर्णम् अपतद् भुवि  
६।०६२।०३१अ ततो रामशरान् दृष्ट्वा विमानेषु गृहेषु च  
६।०६२।०३१च् सन्नाहो राक्षसेन्द्राणां तुमुलः समपद्यत  
६।०६२।०३२अ तेषां सन्नह्यमानानां सिंहनादं च कुर्वताम्  
६।०६२।०३२च् शर्वरी राक्षसेन्द्राणां रौद्रीव समपद्यत  
६।०६२।०३३अ आदिष्टा वानरेन्द्रास् ते सुग्रीवेण महात्मना  
६।०६२।०३३च् आसन्ना द्वारम् आसाद्य युध्यध्वं प्लवगर्षभाः  
६।०६२।०३४अ यश् च वो वितथं कुर्यात् तत्र तत्र व्यवस्थितः  
६।०६२।०३४च् स हन्तव्यो ऽभिसम्प्लुत्य राजशासनदूषकः  
६।०६२।०३५अ तेषु वानरमुख्येषु दीप्तोल्कोज्ज्वलपाणिषु  
६।०६२।०३५च् स्थितेषु द्वारम् आसाद्य रावणं मन्युर् आविशत्  
६।०६२।०३६अ तस्य जृम्भितविक्षेपाद् व्यामिश्रा वै दिशो दश  
६।०६२।०३६च् रूपवान् इव रुद्रस्य मन्युर् गात्रेष्व् अदृश्यत  
६।०६२।०३७अ स निकुम्भं च कुम्भं च कुम्भकर्णात्मजाव् उभौ  
६।०६२।०३७च् प्रेषयाम् आस सङ्क्रुद्धो राक्षसैर् बहुभिः सह  
६।०६२।०३८अ शशास चैव तान् सर्वान् राक्षसान् राक्षसेश्वरः  
६।०६२।०३८च् राक्षसा गच्छतात्रैव सिंहनादं च नादयन्  
६।०६२।०३९अ ततस् तु चोदितास् तेन राक्षसा ज्वलितायुधाः  
६।०६२।०३९च् लङ्काया निर्ययुर् वीराः प्रणदन्तः पुनः पुनः  
६।०६२।०४०अ भीमाश्वरथमातङ्गं नानापत्ति समाकुलम्  
६।०६२।०४०च् दीप्तशूलगदाखड्गप्रासतोमरकार्मुकम्  
६।०६२।०४१अ तद् राक्षसबलं घोरं भीमविक्रमपौरुषम्  
६।०६२।०४१च् ददृशे ज्वलितप्रासं किङ्किणीशतनादितम्  
६।०६२।०४२अ हेमजालाचितभुजं व्यावेष्टितपरश्वधम्  
६।०६२।०४२च् व्याघूर्णितमहाशस्त्रं बाणसंसक्तकार्मुकम्  
६।०६२।०४३अ गन्धमाल्यमधूत्सेकसम्मोदित महानिलम्  
६।०६२।०४३च् घोरं शूरजनाकीर्णं महाम्बुधरनिस्वनम्  
६।०६२।०४४अ तं दृष्ट्वा बलम् आयान्तं राक्षसानां सुदारुणम्  
६।०६२।०४४च् सञ्चचाल प्लवङ्गानां बलम् उच्चैर् ननाद च  
६।०६२।०४५अ जवेनाप्लुत्य च पुनस् तद् राक्षसबलं महत्  
६।०६२।०४५च् अभ्ययात् प्रत्यरिबलं पतङ्ग इव पावकम्  
६।०६२।०४६अ तेषां भुजपरामर्शव्यामृष्टपरिघाशनि  
६।०६२।०४६च् राक्षसानां बलं श्रेष्ठं भूयस्तरम् अशोभत  
६।०६२।०४७अ तथैवाप्य् अपरे तेषां कपीनाम् असिभिः शितैः  
६।०६२।०४७च् प्रवीरान् अभितो जघ्नुर् घोररूपा निशाचराः  
६।०६२।०४८अ घ्नन्तम् अन्यं जघानान्यः पातयन्तम् अपातयत्  
६।०६२।०४८च् गर्हमाणं जगर्हान्ये दशन्तम् अपरे ऽदशत्  
६।०६२।०४९अ देहीत्य् अन्ये ददात्य् अन्यो ददामीत्य् अपरः पुनः  
६।०६२।०४९च् किं क्लेशयसि तिष्ठेति तत्रान्योन्यं बभाषिरे  
६।०६२।०५०अ समुद्यतमहाप्रासं मुष्टिशूलासिसङ्कुलम्  
६।०६२।०५०च् प्रावर्तत महारौद्रं युद्धं वानररक्षसाम्  
६।०६२।०५१अ वानरान् दश सप्तेति राक्षसा अभ्यपातयन्  
६।०६२।०५१च् राक्षसान् दशसप्तेति वानरा जघ्नुर् आहवे  
६।०६२।०५२अ विस्रस्तकेशरसनं विमुक्तकवचध्वजम्  
६।०६२।०५२च् बलं राक्षसम् आलम्ब्य वानराः पर्यवारयन्  
६।०६३।००१अ प्रवृत्ते सङ्कुले तस्मिन् घोरे वीरजनक्षये  
६।०६३।००१च् अङ्गदः कम्पनं वीरम् आससाद रणोत्सुकः  
६।०६३।००२अ आहूय सो ऽङ्गदं कोपात् ताडयाम् आस वेगितः  
६।०६३।००२च् गदया कम्पनः पूर्वं स चचाल भृशाहतः  
६।०६३।००३अ स सञ्ज्ञां प्राप्य तेजस्वी चिक्षेप शिखरं गिरेः  
६।०६३।००३च् अर्दितश् च प्रहारेण कम्पनः पतितो भुवि  
६।०६३।००४अ हतप्रवीरा व्यथिता राक्षसेन्द्रचमूस् तदा  
६।०६३।००४च् जगामाभिमुखी सा तु कुम्भकर्णसुतो यतः  
६।०६३।००४ए आपतन्तीं च वेगेन कुम्भस् तां सान्त्वयच् चमूम्  
६।०६३।००५अ स धनुर् धन्विनां श्रेष्ठः प्रगृह्य सुसमाहितः  
६।०६३।००५च् मुमोचाशीविषप्रख्याञ् शरान् देहविदारणान्  
६।०६३।००६अ तस्य तच् छुशुभे भूयः सशरं धनुर् उत्तमम्  
६।०६३।००६च् विद्युदैरावतार्चिष्मद् द्वितीयेन्द्रधनुर् यथा  
६।०६३।००७अ आकर्णकृष्टमुक्तेन जघान द्विविदं तदा  
६।०६३।००७च् तेन हाटकपुङ्खेन पत्रिणा पत्रवाससा  
६।०६३।००८अ सहसाभिहतस् तेन विप्रमुक्तपदः स्फुरन्  
६।०६३।००८च् निपपाताद्रिकूटाभो विह्वलः प्लवगोत्तमः  
६।०६३।००९अ मैन्दस् तु भ्रातरं दृष्ट्वा भग्नं तत्र महाहवे  
६।०६३।००९च् अभिदुद्राव वेगेन प्रगृह्य महतीं शिलाम्  
६।०६३।०१०अ तां शिलां तु प्रचिक्षेप राक्षसाय महाबलः  
६।०६३।०१०च् बिभेद तां शिलां कुम्भः प्रसन्नैः पञ्चभिः शरैः  
६।०६३।०११अ सन्धाय चान्यं सुमुखं शरम् आशीविषोपमम्  
६।०६३।०११च् आजघान महातेजा वक्षसि द्विविदाग्रजम्  
६।०६३।०१२अ स तु तेन प्रहारेण मैन्दो वानरयूथपः  
६।०६३।०१२च् मर्मण्य् अभिहतस् तेन पपात भुवि मूर्छितः  
६।०६३।०१३अ अङ्गदो मातुलौ दृष्ट्वा पतितौ तौ महाबलौ  
६।०६३।०१३च् अभिदुद्राव वेगेन कुम्भम् उद्यतकार्मुकम्  
६।०६३।०१४अ तम् आपतन्तं विव्याध कुम्भः पञ्चभिर् आयसैः  
६।०६३।०१४च् त्रिभिश् चान्यैः शितैर् बाणैर् मातङ्गम् इव तोमरैः  
६।०६३।०१५अ सो ऽङ्गदं विविधैर् बाणैः कुम्भो विव्याध वीर्यवान्  
६।०६३।०१५च् अकुण्ठधारैर् निशितैस् तीक्ष्णैः कनकभूषणैः  
६।०६३।०१६अ अङ्गदः प्रतिविद्धाङ्गो वालिपुत्रो न कम्पते  
६।०६३।०१६च् शिलापादपवर्षाणि तस्य मूर्ध्नि ववर्ष ह  
६।०६३।०१७अ स प्रचिच्छेद तान् सर्वान् बिभेद च पुनः शिलाः  
६।०६३।०१७च् कुम्भकर्णात्मजः श्रीमान् वालिपुत्रसमीरितान्  
६।०६३।०१८अ आपतन्तं च सम्प्रेक्ष्य कुम्भो वानरयूथपम्  
६।०६३।०१८च् भ्रुवोर् विव्याध बाणाभ्याम् उल्काभ्याम् इव कुञ्जरम्  
६।०६३।०१९अ अङ्गदः पाणिना नेत्रे पिधाय रुधिरोक्षिते  
६।०६३।०१९च् सालम् आसन्नम् एकेन परिजग्राह पाणिना  
६।०६३।०२०अ तम् इन्द्रकेतुप्रतिमं वृक्षं मन्दरसन्निभम्  
६।०६३।०२०च् समुत्सृजन्तं वेगेन पश्यतां सर्वरक्षसाम्  
६।०६३।०२१अ स चिच्छेद शितैर् बाणैः सप्तभिः कायभेदनैः  
६।०६३।०२१च् अङ्गदो विव्यथे ऽभीक्ष्णं ससाद च मुमोह च  
६।०६३।०२२अ अङ्गदं व्यथितं दृष्ट्वा सीदन्तम् इव सागरे  
६।०६३।०२२च् दुरासदं हरिश्रेष्ठा राघवाय न्यवेदयन्  
६।०६३।०२३अ रामस् तु व्यथितं श्रुत्वा वालिपुत्रं महाहवे  
६।०६३।०२३च् व्यादिदेश हरिश्रेष्ठाञ् जाम्बवत्प्रमुखांस् ततः  
६।०६३।०२४अ ते तु वानरशार्दूलाः श्रुत्वा रामस्य शासनम्  
६।०६३।०२४च् अभिपेतुः सुसङ्क्रुद्धाः कुम्भम् उद्यतकार्मुकम्  
६।०६३।०२५अ ततो द्रुमशिलाहस्ताः कोपसंरक्तलोचनाः  
६।०६३।०२५च् रिरक्षिषन्तो ऽभ्यपतन्न् अङ्गदं वानरर्षभाः  
६।०६३।०२६अ जाम्बवांश् च सुषेणश् च वेगदर्शी च वानरः  
६।०६३।०२६च् कुम्भकर्णात्मजं वीरं क्रुद्धाः समभिदुद्रुवुः  
६।०६३।०२७अ समीक्ष्यातततस् तांस् तु वानरेन्द्रान् महाबलान्  
६।०६३।०२७च् आववार शरौघेण नगेनेव जलाशयम्  
६।०६३।०२८अ तस्य बाणचयं प्राप्य न शोकेर् अतिवर्तितुम्  
६।०६३।०२८च् वानरेन्द्रा महात्मानो वेलाम् इव महोदधिः  
६।०६३।०२९अ तांस् तु दृष्ट्वा हरिगणाञ् शरवृष्टिभिर् अर्दितान्  
६।०६३।०२९च् अङ्गदं पृष्ठतः कृत्वा भ्रातृजं प्लवगेश्वरः  
६।०६३।०३०अ अभिदुद्राव वेगेन सुग्रीवः कुम्भम् आहवे  
६।०६३।०३०च् शैलसानु चरं नागं वेगवान् इव केसरी  
६।०६३।०३१अ उत्पाट्य च महाशैलान् अश्वकर्णान् धवान् बहून्  
६।०६३।०३१च् अन्यांश् च विविधान् वृक्षांश् चिक्षेप च महाबलः  
६।०६३।०३२अ तां छादयन्तीम् आकाशं वृक्षवृष्टिं दुरासदाम्  
६।०६३।०३२च् कुम्भकर्णात्मजः श्रीमांश् चिच्छेद निशितैः शरैः  
६।०६३।०३३अ अभिलक्ष्येण तीव्रेण कुम्भेन निशितैः शरैः  
६।०६३।०३३च् आचितास् ते द्रुमा रेजुर् यथा घोराः शतघ्नयः  
६।०६३।०३४अ द्रुमवर्षं तु तच् छिन्नं दृष्ट्वा कुम्भेन वीर्यवान्  
६।०६३।०३४च् वानराधिपतिः श्रीमान् महासत्त्वो न विव्यथे  
६।०६३।०३५अ निर्भिद्यमानः सहसा सहमानश् च ताञ् शरान्  
६।०६३।०३५च् कुम्भस्य धनुर् आक्षिप्य बभञ्जेन्द्रधनुःप्रभम्  
६।०६३।०३६अ अवप्लुत्य ततः शीघ्रं कृत्वा कर्म सुदुष्करम्  
६।०६३।०३६च् अब्रवीत् कुपितः कुम्भं भग्नशृङ्गम् इव द्विपम्  
६।०६३।०३७अ निकुम्भाग्रज वीर्यं ते बाणवेगं तद् अद्भुतम्  
६।०६३।०३७च् सन्नतिश् च प्रभावश् च तव वा रावणस्य वा  
६।०६३।०३८अ प्रह्रादबलिवृत्रघ्नकुबेरवरुणोपम  
६।०६३।०३८च् एकस् त्वम् अनुजातो ऽसि पितरं बलवत्तरः  
६।०६३।०३९अ त्वाम् एवैकं महाबाहुं शूलहस्तम् अरिन्दमम्  
६।०६३।०३९च् त्रिदशा नातिवर्तन्ते जितेन्द्रियम् इवाधयः  
६।०६३।०४०अ वरदानात् पितृव्यस् ते सहते देवदानवान्  
६।०६३।०४०च् कुम्भकर्णस् तु वीर्येण सहते च सुरासुरान्  
६।०६३।०४१अ धनुषीन्द्रजितस् तुल्यः प्रतापे रावणस्य च  
६।०६३।०४१च् त्वम् अद्य रक्षसां लोके श्रेष्ठो ऽसि बलवीर्यतः  
६।०६३।०४२अ महाविमर्दं समरे मया सह तवाद्भुतम्  
६।०६३।०४२च् अद्य भूतानि पश्यन्तु शक्रशम्बरयोर् इव  
६।०६३।०४३अ कृतम् अप्रतिमं कर्म दर्शितं चास्त्रकौशलम्  
६।०६३।०४३च् पातिता हरिवीराश् च त्वयैते भीमविक्रमाः  
६।०६३।०४४अ उपालम्भभयाच् चापि नासि वीर मया हतः  
६।०६३।०४४च् कृतकर्मा परिश्रान्तो विश्रान्तः पश्य मे बलम्  
६।०६३।०४५अ तेन सुग्रीववाक्येन सावमानेन मानितः  
६।०६३।०४५च् अग्नेर् आज्यहुतस्येव तेजस् तस्याभ्यवर्धत  
६।०६३।०४६अ ततः कुम्भः समुत्पत्य सुग्रीवम् अभिपद्य च  
६।०६३।०४६च् आजघानोरसि क्रुद्धो वज्रवेगेन मुष्टिना  
६।०६३।०४७अ तस्य चर्म च पुस्फोट सञ्जज्ञे चास्य शोणितम्  
६।०६३।०४७च् स च मुष्टिर् महावेगः प्रतिजघ्ने ऽस्थिमण्डले  
६।०६३।०४८अ तदा वेगेन तत्रासीत् तेजः प्रज्वालितं मुहुः  
६।०६३।०४८च् वज्रनिष्पेषसञ्जातज्वाला मेरौ यथा गिरौ  
६।०६३।०४९अ स तत्राभिहतस् तेन सुग्रीवो वानरर्षभः  
६।०६३।०४९च् मुष्टिं संवर्तयाम् आस वज्रकल्पं महाबलः  
६।०६३।०५०अ अर्चिःसहस्रविकचं रविमण्डलसप्रभम्  
६।०६३।०५०च् स मुष्टिं पातयाम् आस कुम्भस्योरसि वीर्यवान्  
६।०६३।०५१अ मुष्टिनाभिहतस् तेन निपपाताशु राक्षसः  
६।०६३।०५१च् लोहिताङ्ग इवाकाशाद् दीप्तरश्मिर् यदृच्छया  
६।०६३।०५२अ कुम्भस्य पततो रूपं भग्नस्योरसि मुष्टिना  
६।०६३।०५२च् बभौ रुद्राभिपन्नस्य यथारूपं गवां पतेः  
६।०६३।०५३अ तस्मिन् हते भीमपराक्रमेण; प्लवङ्गमानाम् ऋषभेण युद्धे  
६।०६३।०५३च् मही सशैला सवना चचाल; भयं च रक्षांस्य् अधिकं विवेश  
६।०६४।००१अ निकुम्भो भ्रातरं दृष्ट्वा सुग्रीवेण निपातितम्  
६।०६४।००१च् प्रदहन्न् इव कोपेन वानरेन्द्रम् अवैक्षत  
६।०६४।००२अ ततः स्रग्दामसन्नद्धं दत्तपञ्चाङ्गुलं शुभम्  
६।०६४।००२च् आददे परिघं वीरो नगेन्द्रशिखरोपमम्  
६।०६४।००३अ हेमपट्टपरिक्षिप्तं वज्रविद्रुमभूषितम्  
६।०६४।००३च् यमदण्डोपमं भीमं रक्षसां भयनाशनम्  
६।०६४।००४अ तम् आविध्य महातेजाः शक्रध्वजसमं रणे  
६।०६४।००४च् विननाद विवृत्तास्यो निकुम्भो भीमविक्रमः  
६।०६४।००५अ उरोगतेन निष्केण भुजस्थैर् अङ्गदैर् अपि  
६।०६४।००५च् कुण्डलाभ्यां च मृष्टाभ्यां मालया च विचित्रया  
६।०६४।००६अ निकुम्भो भूषणैर् भाति तेन स्म परिघेण च  
६।०६४।००६च् यथेन्द्रधनुषा मेघः सविद्युत्स्तनयित्नुमान्  
६।०६४।००७अ परिघाग्रेण पुस्फोट वातग्रन्थिर् महात्मनः  
६।०६४।००७च् प्रजज्वाल सघोषश् च विधूम इव पावकः  
६।०६४।००८अ नगर्या विटपावत्या गन्धर्वभवनोत्तमैः  
६।०६४।००८च् सह चैवामरावत्या सर्वैश् च भवनैः सह  
६।०६४।००९अ सतारागणनक्षत्रं सचन्द्रं समहाग्रहम्  
६।०६४।००९च् निकुम्भपरिघाघूर्णं भ्रमतीव नभस्तलम्  
६।०६४।०१०अ दुरासदश् च सञ्जज्ञे परिघाभरणप्रभः  
६।०६४।०१०च् क्रोधेन्धनो निकुम्भाग्निर् युगान्ताग्निर् इवोत्थितः  
६।०६४।०११अ राक्षसा वानराश् चापि न शेकुः स्पन्दितुं भयात्  
६।०६४।०११च् हनूमंस् तु विवृत्योरस् तस्थौ प्रमुखतो बली  
६।०६४।०१२अ परिघोपमबाहुस् तु परिघं भास्करप्रभम्  
६।०६४।०१२च् बली बलवतस् तस्य पातयाम् आस वक्षसि  
६।०६४।०१३अ स्थिरे तस्योरसि व्यूढे परिघः शतधा कृतः  
६।०६४।०१३च् विशीर्यमाणः सहसा उल्का शतम् इवाम्बरे  
६।०६४।०१४अ स तु तेन प्रहारेण चचाल च महाकपिः  
६।०६४।०१४च् परिघेण समाधूतो यथा भूमिचले ऽचलः  
६।०६४।०१५अ स तथाभिहतस् तेन हनूमान् प्लवगोत्तमः  
६।०६४।०१५च् मुष्टिं संवर्तयाम् आस बलेनातिमहाबलः  
६।०६४।०१६अ तम् उद्यम्य महातेजा निकुम्भोरसि वीर्यवान्  
६।०६४।०१६च् अभिचिक्षेप वेगेन वेगवान् वायुविक्रमः  
६।०६४।०१७अ ततः पुस्फोट चर्मास्य प्रसुस्राव च शोणितम्  
६।०६४।०१७च् मुष्टिना तेन सञ्जज्ञे ज्वाला विद्युद् इवोत्थिता  
६।०६४।०१८अ स तु तेन प्रहारेण निकुम्भो विचचाल ह  
६।०६४।०१८च् स्वस्थश् चापि निजग्राह हनूमन्तं महाबलम्  
६।०६४।०१९अ विचुक्रुशुस् तदा सङ्ख्ये भीमं लङ्कानिवासिनः  
६।०६४।०१९च् निकुम्भेनोद्धृतं दृष्ट्वा हनूमन्तं महाबलम्  
६।०६४।०२०अ स तथा ह्रियमाणो ऽपि कुम्भकर्णात्मजेन हि  
६।०६४।०२०च् आजघानानिलसुतो वज्रवेगेन मुष्टिना  
६।०६४।०२१अ आत्मानं मोचयित्वाथ क्षिताव् अभ्यवपद्यत  
६।०६४।०२१च् हनूमान् उन्ममथाशु निकुम्भं मारुतात्मजः  
६।०६४।०२२अ निक्षिप्य परमायत्तो निकुम्भं निष्पिपेष च  
६।०६४।०२२च् उत्पत्य चास्य वेगेन पपातोरसि वीर्यवान्  
६।०६४।०२३अ परिगृह्य च बाहुभ्यां परिवृत्य शिरोधराम्  
६।०६४।०२३च् उत्पाटयाम् आस शिरो भैरवं नदतो महत्  
६।०६४।०२४अ अथ विनदति सादिते निकुम्भे; पवनसुतेन रणे बभूव युद्धम्  
६।०६४।०२४च् दशरथसुतराक्षसेन्द्रचम्वोर्; भृशतरम् आगतरोषयोः सुभीमम्  
६।०६५।००१अ निकुम्भं च हतं श्रुत्वा कुम्भं च विनिपातितम्  
६।०६५।००१च् रावणः परमामर्षी प्रजज्वालानलो यथा  
६।०६५।००२अ नैरृतः क्रोधशोकाभ्यां द्वाभ्यां तु परिमूर्छितः  
६।०६५।००२च् खरपुत्रं विशालाक्षं मकराक्षम् अचोदयत्  
६।०६५।००३अ गच्छ पुत्र मयाज्ञप्तो बलेनाभिसमन्वितः  
६।०६५।००३च् राघवं लक्ष्मणं चैव जहि तौ सवनौकसौ  
६।०६५।००४अ रावणस्य वचः श्रुत्वा शूरो मानी खरात्मजः  
६।०६५।००४च् बाढम् इत्य् अब्रवीद् धृष्टो मकराक्षो निशाचरः  
६।०६५।००५अ सो ऽभिवाद्य दशग्रीवं कृत्वा चापि प्रदक्षिणम्  
६।०६५।००५च् निर्जगाम गृहाच् छुभ्राद् रावणस्याज्ञया बली  
६।०६५।००६अ समीपस्थं बलाध्यक्षं खरपुत्रो ऽब्रवीद् इदम्  
६।०६५।००६च् रथम् आनीयतां शीघ्रं सैन्यं चानीयतां त्वरात्  
६।०६५।००७अ तस्य तद्वचनं श्रुत्वा बलाध्यक्षो निशाचरः  
६।०६५।००७च् स्यन्दनं च बलं चैव समीपं प्रत्यपादयत्  
६।०६५।००८अ प्रदक्षिणं रथं कृत्वा आरुरोह निशाचरः  
६।०६५।००८च् सूतं सञ्चोदयाम् आस शीघ्रं मे रथम् आवह  
६।०६५।००९अ अथ तान् राक्षसान् सर्वान् मकराक्षो ऽब्रवीद् इदम्  
६।०६५।००९च् यूयं सर्वे प्रयुध्यध्वं पुरस्तान् मम राक्षसाः  
६।०६५।०१०अ अहं राक्षसराजेन रावणेन महात्मना  
६।०६५।०१०च् आज्ञप्तः समरे हन्तुं ताव् उभौ रामलक्ष्मणौ  
६।०६५।०११अ अद्य रामं वधिष्यामि लक्ष्मणं च निशाचराः  
६।०६५।०११च् शाखामृगं च सुग्रीवं वानरांश् च शरोत्तमैः  
६।०६५।०१२अ अद्य शूलनिपातैश् च वानराणां महाचमूम्  
६।०६५।०१२च् प्रदहिष्यामि सम्प्राप्तां शुष्केन्धनम् इवानलः  
६।०६५।०१३अ मकराक्षस्य तच् छ्रुत्वा वचनं ते निशाचराः  
६।०६५।०१३च् सर्वे नानायुधोपेता बलवन्तः समाहिताः  
६।०६५।०१४अ ते कामरूपिणः शूरा दंष्ट्रिणः पिङ्गलेक्षणाः  
६।०६५।०१४च् मातङ्गा इव नर्दन्तो ध्वस्तकेशा भयानकाः  
६।०६५।०१५अ परिवार्य महाकाया महाकायं खरात्मजम्  
६।०६५।०१५च् अभिजग्मुस् तदा हृष्टाश् चालयन्तो वसुन्धराम्  
६।०६५।०१६अ शङ्खभेरीसहस्राणाम् आहतानां समन्ततः  
६।०६५।०१६च् क्ष्वेडितास्फोटितानां च ततः शब्दो महान् अभूत्  
६।०६५।०१७अ प्रभ्रष्टो ऽथ करात् तस्य प्रतोदः सारथेस् तदा  
६।०६५।०१७च् पपात सहसा चैव ध्वजस् तस्य च रक्षसः  
६।०६५।०१८अ तस्य ते रथसंयुक्ता हया विक्रमवर्जिताः  
६।०६५।०१८च् चरणैर् आकुलैर् गत्वा दीनाः सास्रमुखा ययुः  
६।०६५।०१९अ प्रवाति पवनस् तस्य सपांसुः खरदारुणः  
६।०६५।०१९च् निर्याणे तस्य रौद्रस्य मकराक्षस्य दुर्मतेः  
६।०६५।०२०अ तानि दृष्ट्वा निमित्तानि राक्षसा वीर्यवत्तमाः  
६।०६५।०२०च् अचिन्त्यनिर्गताः सर्वे यत्र तौ रामलक्ष्मणौ  
६।०६५।०२१अ घनगजमहिषाङ्गतुल्यवर्णाः; समरमुखेष्व् असकृद् गदासिभिन्नाः  
६।०६५।०२१च् अहम् अहम् इति युद्धकौशलास् ते; रजनिचराः परिबभ्रमुर् नदन्तः  
६।०६६।००१अ निर्गतं मकराक्षं ते दृष्ट्वा वानरपुङ्गवाः  
६।०६६।००१च् आप्लुत्य सहसा सर्वे योद्धुकामा व्यवस्थिताः  
६।०६६।००२अ ततः प्रवृत्तं सुमहत् तद् युद्धं लोमहर्षणम्  
६।०६६।००२च् निशाचरैः प्लवङ्गानां देवानां दानवैर् इव  
६।०६६।००३अ वृक्षशूलनिपातैश् च शिलापरिघपातनैः  
६।०६६।००३च् अन्योन्यं मर्दयन्ति स्म तदा कपिनिशाचराः  
६।०६६।००४अ शक्तिशूलगदाखड्गैस् तोमरैश् च निशाचराः  
६।०६६।००४च् पट्टसैर् भिन्दिपालैश् च बाणपातैः समन्ततः  
६।०६६।००५अ पाशमुद्गरदण्डैश् च निर्घातैश् चापरैस् तथा  
६।०६६।००५च् कदनं कपिसिंहानां चक्रुस् ते रजनीचराः  
६।०६६।००६अ बाणौघैर् अर्दिताश् चापि खरपुत्रेण वानराः  
६।०६६।००६च् सम्भ्रान्तमनसः सर्वे दुद्रुवुर् भयपीडिताः  
६।०६६।००७अ तान् दृष्ट्वा राक्षसाः सर्वे द्रवमाणान् वनौकसः  
६।०६६।००७च् नेदुस् ते सिंहवद् धृष्टा राक्षसा जितकाशिनः  
६।०६६।००८अ विद्रवत्सु तदा तेषु वानरेषु समन्ततः  
६।०६६।००८च् रामस् तान् वारयाम् आस शरवर्षेण राक्षसान्  
६।०६६।००९अ वारितान् राक्षसान् दृष्ट्वा मकराक्षो निशाचरः  
६।०६६।००९च् क्रोधान् अलसम् आविष्टो वचनं चेदम् अब्रवीत्  
६।०६६।०१०अ तिष्ठ राम मया सार्धं द्वन्द्वयुद्धं ददामि ते  
६।०६६।०१०च् त्याजयिष्यामि ते प्राणान् धनुर्मुक्तैः शितैः शरैः  
६।०६६।०११अ यत् तदा दण्डकारण्ये पितरं हतवान् मम  
६।०६६।०११च् मदग्रतः स्वकर्मस्थं स्मृत्वा रोषो ऽभिवर्धते  
६।०६६।०१२अ दह्यन्ते भृशम् अङ्गानि दुरात्मन् मम राघव  
६।०६६।०१२च् यन् मयासि न दृष्टस् त्वं तस्मिन् काले महावने  
६।०६६।०१३अ दिष्ट्यासि दर्शनं राम मम त्वं प्राप्तवान् इह  
६।०६६।०१३च् काङ्क्षितो ऽसि क्षुधार्तस्य सिंहस्येवेतरो मृगः  
६।०६६।०१४अ अद्य मद्बाणवेगेन प्रेतराड् विषयं गतः  
६।०६६।०१४च् ये त्वया निहताः शूराः सह तैस् त्वं समेष्यसि  
६।०६६।०१५अ बहुनात्र किम् उक्तेन शृणु राम वचो मम  
६।०६६।०१५च् पश्यन्तु सकला लोकास् त्वां मां चैव रणाजिरे  
६।०६६।०१६अ अस्त्रैर् वा गदया वापि बाहुभ्यां वा महाहवे  
६।०६६।०१६च् अभ्यस्तं येन वा राम तेन वा वर्ततां युधि  
६।०६६।०१७अ मकराक्षवचः श्रुत्वा रामो दशरथात्मजः  
६।०६६।०१७च् अब्रवीत् प्रहसन् वाक्यम् उत्तरोत्तरवादिनम्  
६।०६६।०१८अ चतुर्दशसहस्राणि रक्षसां त्वत्पिता च यः  
६।०६६।०१८च् त्रिशिरा दूषणश् चापि दण्डके निहता मया  
६।०६६।०१९अ स्वाशितास् तव मांसेन गृध्रगोमायुवायसाः  
६।०६६।०१९च् भविष्यन्त्य् अद्य वै पाप तीक्ष्णतुण्डनखाङ्कुशाः  
६।०६६।०२०अ एवम् उक्तस् तु रामेण खरपुत्रो निशाचरः  
६।०६६।०२०च् बाणौघान् असृजत् तस्मै राघवाय रणाजिरे  
६।०६६।०२१अ ताञ् शराञ् शरवर्षेण रामश् चिच्छेद नैकधा  
६।०६६।०२१च् निपेतुर् भुवि ते छिन्ना रुक्मपुङ्खाः सहस्रशः  
६।०६६।०२२अ तद् युद्धम् अभवत् तत्र समेत्यान्योन्यम् ओजसा  
६।०६६।०२२च् खर राक्षसपुत्रस्य सूनोर् दशरथस्य च  
६।०६६।०२३अ जीमूतयोर् इवाकाशे शब्दो ज्यातलयोस् तदा  
६।०६६।०२३च् धनुर् मुक्तः स्वनोत्कृष्टः श्रूयते च रणाजिरे  
६।०६६।०२४अ देवदानवगन्धर्वाः किन्नराश् च महोरगाः  
६।०६६।०२४च् अन्तरिक्षगताः सर्वे द्रष्टुकामास् तद् अद्भुतम्  
६।०६६।०२५अ विद्धम् अन्योन्यगात्रेषु द्विगुणं वर्धते बलम्  
६।०६६।०२५च् कृतप्रतिकृतान्योन्यं कुर्वाते तौ रणाजिरे  
६।०६६।०२६अ रामम् उक्तास् तु बाणौघान् राक्षसस् त्व् अच्छिनद् रणे  
६।०६६।०२६च् रक्षोमुक्तांस् तु रामो वै नैकधा प्राच्छिनच् छरैः  
६।०६६।०२७अ बाणौघवितताः सर्वा दिशश् च विदिशस् तथा  
६।०६६।०२७च् सञ्छन्ना वसुधा चैव समन्तान् न प्रकाशते  
६।०६६।०२८अ ततः क्रुद्धो महाबाहुर् धनुश् चिच्छेद रक्षसः  
६।०६६।०२८च् अष्टाभिर् अथ नाराचैः सूतं विव्याध राघवः  
६।०६६।०२८ए भित्त्वा शरै रथं रामो रथाश्वान् समपातयत्  
६।०६६।०२९अ विरथो वसुधां तिष्ठन् मकराक्षो निशाचरः  
६।०६६।०२९च् अतिष्ठद् वसुधां रक्षः शूलं जग्राह पाणिना  
६।०६६।०२९ए त्रासनं सर्वभूतानां युगान्ताग्निसमप्रभम्  
६।०६६।०३०अ विभ्राम्य च महच् छूलं प्रज्वलन्तं निशाचरः  
६।०६६।०३०च् स क्रोधात् प्राहिणोत् तस्मै राघवाय महाहवे  
६।०६६।०३१अ तम् आपतन्तं ज्वलितं खरपुत्रकराच् च्युतम्  
६।०६६।०३१च् बाणैस् तु त्रिभिर् आकाशे शूलं चिच्छेद राघवः  
६।०६६।०३२अ सच्छिन्नो नैकधा शूलो दिव्यहाटकमण्डितः  
६।०६६।०३२च् व्यशीर्यत महोक्लेव रामबाणार्दितो भुवि  
६।०६६।०३३अ तच् छूलं निहतं दृष्ट्वा रामेणाद्भुतकर्मणा  
६।०६६।०३३च् साधु साध्व् इति भूतानि व्याहरन्ति नभोगताः  
६।०६६।०३४अ तद् दृष्ट्वा निहतं शूलं मकराक्षो निशाचरः  
६।०६६।०३४च् मुष्टिम् उद्यम्य काकुत्स्थं तिष्ठ तिष्ठेति चाब्रवीत्  
६।०६६।०३५अ स तं दृष्ट्वा पतन्तं वै प्रहस्य रघुनन्दनः  
६।०६६।०३५च् पावकास्त्रं ततो रामः सन्दधे स्वशरासने  
६।०६६।०३६अ तेनास्त्रेण हतं रक्षः काकुत्स्थेन तदा रणे  
६।०६६।०३६च् सञ्छिन्नहृदयं तत्र पपात च ममार च  
६।०६६।०३७अ दृष्ट्वा ते राक्षसाः सर्वे मकराक्षस्य पातनम्  
६।०६६।०३७च् लङ्काम् एव प्रधावन्त रामबालार्दितास् तदा  
६।०६६।०३८अ दशरथनृपपुत्रबाणवेगै; रजनिचरं निहतं खरात्मजं तम्  
६।०६६।०३८च् ददृशुर् अथ च देवताः प्रहृष्टा; गिरिम् इव वज्रहतं यथा विशीर्णम्  
६।०६७।००१अ मकराक्षं हतं श्रुत्वा रावणः समितिञ्जयः  
६।०६७।००१च् आदिदेशाथ सङ्क्रुद्धो रणायेन्द्रजितं सुतम्  
६।०६७।००२अ जहि वीर महावीर्यौ भ्रातरौ रामलक्ष्मणौ  
६।०६७।००२च् अदृश्यो दृश्यमानो वा सर्वथा त्वं बलाधिकः  
६।०६७।००३अ त्वम् अप्रतिमकर्माणम् इन्द्रं जयसि संयुगे  
६।०६७।००३च् किं पुनर् मानुषौ दृष्ट्वा न वधिष्यसि संयुगे  
६।०६७।००४अ तथोक्तो राक्षसेन्द्रेण प्रतिगृह्य पितुर् वचः  
६।०६७।००४च् यज्ञभूमौ स विधिवत् पावकं जुहुवे न्द्रजित्  
६।०६७।००५अ जुह्वतश् चापि तत्राग्निं रक्तोष्णीषधराः स्त्रियः  
६।०६७।००५च् आजग्मुस् तत्र सम्भ्रान्ता राक्षस्यो यत्र रावणिः  
६।०६७।००६अ शस्त्राणि शरपत्राणि समिधो ऽथ विभीतकाः  
६।०६७।००६च् लोहितानि च वासांसि स्रुवं कार्ष्णायसं तथा  
६।०६७।००७अ सर्वतो ऽग्निं समास्तीर्य शरपत्रैः समन्ततः  
६।०६७।००७च् छागस्य सर्वकृष्णस्य गलं जग्राह जीवतः  
६।०६७।००८अ चरुहोमसमिद्धस्य विधूमस्य महार्चिषः  
६।०६७।००८च् बभूवुस् तानि लिङ्गानि विजयं दर्शयन्ति च  
६।०६७।००९अ प्रदक्षिणावर्तशिखस् तप्तहाटकसन्निभः  
६।०६७।००९च् हविस् तत् प्रतिजग्राह पावकः स्वयम् उत्थितः  
६।०६७।०१०अ हुत्वाग्निं तर्पयित्वाथ देवदानवराक्षसान्  
६।०६७।०१०च् आरुरोह रथश्रेष्ठम् अन्तर्धानगतं शुभम्  
६।०६७।०११अ स वाजिभिश् चतुर्भिस् तु बाणैश् च निशितैर् युतः  
६।०६७।०११च् आरोपितमहाचापः शुशुभे स्यन्दनोत्तमे  
६।०६७।०१२अ जाज्वल्यमानो वपुषा तपनीयपरिच्छदः  
६।०६७।०१२च् शरैश् चन्द्रार्धचन्द्रैश् च स रथः समलङ्कृतः  
६।०६७।०१३अ जाम्बूनदमहाकम्बुर् दीप्तपावकसन्निभः  
६।०६७।०१३च् बभूवेन्द्रजितः केतुर् वैदूर्यसमलङ्कृतः  
६।०६७।०१४अ तेन चादित्यकल्पेन ब्रह्मास्त्रेण च पालितः  
६।०६७।०१४च् स बभूव दुराधर्षो रावणिः सुमहाबलः  
६।०६७।०१५अ सो ऽभिनिर्याय नगराद् इन्द्रजित् समितिञ्जयः  
६।०६७।०१५च् हुत्वाग्निं राक्षसैर् मन्त्रैर् अन्तर्धानगतो ऽब्रवीत्  
६।०६७।०१६अ अद्य हत्वाहवे यौ तौ मिथ्या प्रव्रजितौ वने  
६।०६७।०१६च् जयं पित्रे प्रदास्यामि रावणाय रणाधिकम्  
६।०६७।०१७अ कृत्वा निर्वानराम् उर्वीं हत्वा रामं सलक्ष्मणम्  
६।०६७।०१७च् करिष्ये परमां प्रीतिम् इत्य् उक्त्वान्तरधीयत  
६।०६७।०१८अ आपपाताथ सङ्क्रुद्धो दशग्रीवेण चोदितः  
६।०६७।०१८च् तीक्ष्णकार्मुकनाराचैस् तीक्ष्णस् त्व् इन्द्ररिपू रणे  
६।०६७।०१९अ स ददर्श महावीर्यौ नागौ त्रिशिरसाव् इव  
६।०६७।०१९च् सृजन्ताव् इषुजालानि वीरौ वानरमध्यगौ  
६।०६७।०२०अ इमौ ताव् इति सञ्चिन्त्य सज्यं कृत्वा च कार्मुकम्  
६।०६७।०२०च् सन्ततानेषुधाराभिः पर्जन्य इव वृष्टिमान्  
६।०६७।०२१अ स तु वैहायसं प्राप्य सरथो रामलक्ष्मणौ  
६।०६७।०२१च् अचक्षुर् विषये तिष्ठन् विव्याध निशितैः शरैः  
६।०६७।०२२अ तौ तस्य शरवेगेन परीतौ रामलक्ष्मणौ  
६।०६७।०२२च् धनुषी सशरे कृत्वा दिव्यम् अस्त्रं प्रचक्रतुः  
६।०६७।०२३अ प्रच्छादयन्तौ गगनं शरजालैर् महाबलौ  
६।०६७।०२३च् तम् अस्त्रैः सुरसङ्काशौ नैव पस्पर्शतुः शरैः  
६।०६७।०२४अ स हि धूमान्धकारं च चक्रे प्रच्छादयन् नभः  
६।०६७।०२४च् दिशश् चान्तर्दधे श्रीमान् नीहारतमसावृतः  
६।०६७।०२५अ नैव ज्यातलनिर्घोषो न च नेमिखुरस्वनः  
६।०६७।०२५च् शुश्रुवे चरतस् तस्य न च रूपं प्रकाशते  
६।०६७।०२६अ घनान्धकारे तिमिरे शरवर्षम् इवाद्भुतम्  
६।०६७।०२६च् स ववर्ष महाबाहुर् नाराचशरवृष्टिभिः  
६।०६७।०२७अ स रामं सूर्यसङ्काशैः शरैर् दत्तवरो भृशम्  
६।०६७।०२७च् विव्याध समरे क्रुद्धः सर्वगात्रेषु रावणिः  
६।०६७।०२८अ तौ हन्यमानौ नाराचैर् धाराभिर् इव पर्वतौ  
६।०६७।०२८च् हेमपुङ्खान् नरव्याघ्रौ तिग्मान् मुमुचतुः शरान्  
६।०६७।०२९अ अन्तरिक्षं समासाद्य रावणिं कङ्कपत्रिणः  
६।०६७।०२९च् निकृत्य पतगा भूमौ पेतुस् ते शोणितोक्षिताः  
६।०६७।०३०अ अतिमात्रं शरौघेण पीड्यमानौ नरोत्तमौ  
६।०६७।०३०च् तान् इषून् पततो भल्लैर् अनेकैर् निचकर्ततुः  
६।०६७।०३१अ यतो हि ददृशाते तौ शरान् निपतिताञ् शितान्  
६।०६७।०३१च् ततस् ततो दाशरथी ससृजाते ऽस्त्रम् उत्तमम्  
६।०६७।०३२अ रावणिस् तु दिशः सर्वा रथेनातिरथः पतन्  
६।०६७।०३२च् विव्याध तौ दाशरथी लघ्व् अस्त्रो निशितैः शरैः  
६।०६७।०३३अ तेनातिविद्धौ तौ वीरौ रुक्मपुङ्खैः सुसंहतैः  
६।०६७।०३३च् बभूवतुर् दाशरथी पुष्पिताव् इव किंशुकौ  
६।०६७।०३४अ नास्य वेद गतिं कश् चिन् न च रूपं धनुः शरान्  
६।०६७।०३४च् न चान्यद् विदितं किं चित् सूर्यस्येवाभ्रसम्प्लवे  
६।०६७।०३५अ तेन विद्धाश् च हरयो निहताश् च गतासवः  
६।०६७।०३५च् बभूवुः शतशस् तत्र पतिता धरणीतले  
६।०६७।०३६अ लक्ष्मणस् तु सुसङ्क्रुद्धो भ्रातरं वाक्यम् अब्रवीत्  
६।०६७।०३६च् ब्राह्मम् अस्त्रं प्रयोक्ष्यामि वधार्थं सर्वरक्षसाम्  
६।०६७।०३७अ तम् उवाच ततो रामो लक्ष्मणं शुभलक्षणम्  
६।०६७।०३७च् नैकस्य हेतो रक्षांसि पृथिव्यां हन्तुम् अर्हसि  
६।०६७।०३८अ अयुध्यमानं प्रच्छन्नं प्राञ्जलिं शरणागतम्  
६।०६७।०३८च् पलायन्तं प्रमत्तं वा न त्वं हन्तुम् इहार्हसि  
६।०६७।०३९अ अस्यैव तु वधे यत्नं करिष्यावो महाबल  
६।०६७।०३९च् आदेक्ष्यावो महावेगान् अस्त्रान् आशीविषोपमान्  
६।०६७।०४०अ तम् एनं मायिनं क्षुद्रम् अन्तर्हितरथं बलात्  
६।०६७।०४०च् राक्षसं निहनिष्यन्ति दृष्ट्वा वानरयूथपाः  
६।०६७।०४१अ यद्य् एष भूमिं विशते दिवं वा; रसातलं वापि नभस्तलं वा  
६।०६७।०४१च् एवं निगूढो ऽपि ममास्त्रदग्धः; पतिष्यते भूमितले गतासुः  
६।०६७।०४२अ इत्य् एवम् उक्त्वा वचनं महात्मा; रघुप्रवीरः प्लवगर्षभैर् वृतः  
६।०६७।०४२च् वधाय रौद्रस्य नृशंसकर्मणस्; तदा महात्मा त्वरितं निरीक्षते  
६।०६८।००१अ विज्ञाय तु मनस् तस्य राघवस्य महात्मनः  
६।०६८।००१च् सन्निवृत्याहवात् तस्मात् प्रविवेश पुरं ततः  
६।०६८।००२अ सो ऽनुस्मृत्य वधं तेषां राक्षसानां तरस्विनाम्  
६।०६८।००२च् क्रोधताम्रेक्षणः शूरो निर्जगाम महाद्युतिः  
६।०६८।००३अ स पश्चिमेन द्वारेण निर्ययौ राक्षसैर् वृतः  
६।०६८।००३च् इन्द्रजित् तु महावीर्यः पौलस्त्यो देवकण्टकः  
६।०६८।००४अ इन्द्रजित् तु ततो दृष्ट्वा भ्रातरौ रामलक्ष्मणौ  
६।०६८।००४च् रणायाभ्युद्यतौ वीरौ मायां प्रादुष्करोत् तदा  
६।०६८।००५अ इन्द्रजित् तु रथे स्थाप्य सीतां मायामयीं तदा  
६।०६८।००५च् बलेन महतावृत्य तस्या वधम् अरोचयत्  
६।०६८।००६अ मोहनार्थं तु सर्वेषां बुद्धिं कृत्वा सुदुर्मतिः  
६।०६८।००६च् हन्तुं सीतां व्यवसितो वानराभिमुखो ययौ  
६।०६८।००७अ तं दृष्ट्वा त्व् अभिनिर्यान्तं नगर्याः काननौकसः  
६।०६८।००७च् उत्पेतुर् अभिसङ्क्रुद्धाः शिलाहस्ता युयुत्सवः  
६।०६८।००८अ हनूमान् पुरतस् तेषां जगाम कपिकुञ्जरः  
६।०६८।००८च् प्रगृह्य सुमहच् छृङ्गं पर्वतस्य दुरासदम्  
६।०६८।००९अ स ददर्श हतानन्दां सीताम् इन्द्रजितो रथे  
६।०६८।००९च् एकवेणीधरां दीनाम् उपवासकृशाननाम्  
६।०६८।०१०अ परिक्लिष्टैकवसनाम् अमृजां राघवप्रियाम्  
६।०६८।०१०च् रजोमलाभ्याम् आलिप्तैः सर्वगात्रैर् वरस्त्रियम्  
६।०६८।०११अ तां निरीक्ष्य मुहूर्तं तु मैथिलीम् अध्यवस्य च  
६।०६८।०११च् बाष्पपर्याकुलमुखो हनूमान् व्यथितो ऽभवत्  
६।०६८।०१२अ अब्रवीत् तां तु शोकार्तां निरानन्दां तपस्विनाम्  
६।०६८।०१२च् दृष्ट्वा रथे स्तितां सीतां राक्षसेन्द्रसुताश्रिताम्  
६।०६८।०१३अ किं समर्थितम् अस्येति चिन्तयन् स महाकपिः  
६।०६८।०१३च् सह तैर् वानरश्रेष्ठैर् अभ्यधावत रावणिम्  
६।०६८।०१४अ तद् वानरबलं दृष्ट्वा रावणिः क्रोधमूर्छितः  
६।०६८।०१४च् कृत्वा विशोकं निस्त्रिंशं मूर्ध्नि सीतां परामृशत्  
६।०६८।०१५अ तं स्त्रियं पश्यतां तेषां ताडयाम् आस रावणिः  
६।०६८।०१५च् क्रोशन्तीं राम रामेति मायया योजितां रथे  
६।०६८।०१६अ गृहीतमूर्धजां दृष्ट्वा हनूमान् दैन्यम् आगतः  
६।०६८।०१६च् दुःखजं वारिनेत्राभ्याम् उत्सृजन् मारुतात्मजः  
६।०६८।०१६ए अब्रवीत् परुषं वाक्यं क्रोधाद् रक्षोऽधिपात्मजम्  
६।०६८।०१७अ दुरात्मन्न् आत्मनाशाय केशपक्षे परामृशः  
६।०६८।०१७च् ब्रह्मर्षीणां कुले जातो राक्षसीं योनिम् आश्रितः  
६।०६८।०१७ए धिक् त्वां पापसमाचारं यस्य ते मतिर् ईदृशी  
६।०६८।०१८अ नृशंसानार्य दुर्वृत्त क्षुद्र पापपराक्रम  
६।०६८।०१८च् अनार्यस्येदृशं कर्म घृणा ते नास्ति निर्घृण  
६।०६८।०१९अ च्युता गृहाच् च राज्याच् च रामहस्ताच् च मैथिली  
६।०६८।०१९च् किं तवैषापराद्धा हि यद् एनां हन्तुम् इच्छसि  
६।०६८।०२०अ सीतां च हत्वा न चिरं जीविष्यसि कथं चन  
६।०६८।०२०च् वधार्हकर्मणानेन मम हस्तगतो ह्य् असि  
६।०६८।०२१अ ये च स्त्रीघातिनां लोका लोकवध्यैश् च कुत्सिताः  
६।०६८।०२१च् इह जीवितम् उत्सृज्य प्रेत्य तान् प्रतिलप्स्यसे  
६।०६८।०२२अ इति ब्रुवाणो हनुमान् सायुधैर् हरिभिर् वृतः  
६।०६८।०२२च् अभ्यधावत सङ्क्रुद्धो राक्षसेन्द्रसुतं प्रति  
६।०६८।०२३अ आपतन्तं महावीर्यं तद् अनीकं वनौकसाम्  
६।०६८।०२३च् रक्षसां भीमवेगानाम् अनीकेन न्यवारयत्  
६।०६८।०२४अ स तां बाणसहस्रेण विक्षोभ्य हरिवाहिनीम्  
६।०६८।०२४च् हरिश्रेष्ठं हनूमन्तम् इन्द्रजित् प्रत्युवाच ह  
६।०६८।०२५अ सुग्रीवस् त्वं च रामश् च यन्निमित्तम् इहागताः  
६।०६८।०२५च् तां हनिष्यामि वैदेहीम् अद्यैव तव पश्यतः  
६।०६८।०२६अ इमां हत्वा ततो रामं लक्ष्मणं त्वां च वानर  
६।०६८।०२६च् सुग्रीवं च वधिष्यामि तं चानार्यं विभीषणम्  
६।०६८।०२७अ न हन्तव्याः स्त्रियश् चेति यद् ब्रवीषि प्लवङ्गम  
६।०६८।०२७च् पीडा करम् अमित्राणां यत् स्यात् कर्तव्यम् एत तत्  
६।०६८।०२८अ तम् एवम् उक्त्वा रुदतीं सीतां मायामयीं ततः  
६।०६८।०२८च् शितधारेण खड्गेन निजघानेन्द्रजित् स्वयम्  
६।०६८।०२९अ यज्ञोपवीतमार्गेण छिन्ना तेन तपस्विनी  
६।०६८।०२९च् सा पृथिव्यां पृथुश्रोणी पपात प्रियदर्शना  
६।०६८।०३०अ ताम् इन्द्रजित्स्त्रियं हत्वा हनूमन्तम् उवाच ह  
६।०६८।०३०च् मया रामस्य पश्येमां कोपेन च निषूदिताम्  
६।०६८।०३१अ ततः खड्गेन महता हत्वा ताम् इन्द्रजित् स्वयम्  
६।०६८।०३१च् हृष्टः स रथम् आस्थाय विननाद महास्वनम्  
६।०६८।०३२अ वानराः शुश्रुवुः शब्दम् अदूरे प्रत्यवस्थिताः  
६।०६८।०३२च् व्यादितास्यस्य नदतस् तद् दुर्गं संश्रितस्य तु  
६।०६८।०३३अ तथा तु सीतां विनिहत्य दुर्मतिः; प्रहृष्टचेताः स बभूव रावणिः  
६।०६८।०३३च् तं हृष्टरूपं समुदीक्ष्य वानरा; विषण्णरूपाः समभिप्रदुद्रुवुः  
६।०६९।००१अ श्रुत्वा तं भीमनिर्ह्रादं शक्राशनिसमस्वनम्  
६।०६९।००१च् वीक्षमाणा दिशः सर्वा दुद्रुवुर् वानरर्षभाः  
६।०६९।००२अ तान् उवाच ततः सर्वान् हनूमान् मारुतात्मजः  
६।०६९।००२च् विषण्णवदनान् दीनांस् त्रस्तान् विद्रवतः पृथक्  
६।०६९।००३अ कस्माद् विषण्णवदना विद्रवध्वं प्लवङ्गमाः  
६।०६९।००३च् त्यक्तयुद्धसमुत्साहाः शूरत्वं क्व नु वो गतम्  
६।०६९।००४अ पृष्ठतो ऽनुव्रजध्वं माम् अग्रतो यान्तम् आहवे  
६।०६९।००४च् शूरैर् अभिजनोपेतैर् अयुक्तं हि निवर्तितुम्  
६।०६९।००५अ एवम् उक्ताः सुसङ्क्रुद्धा वायुपुत्रेण धीमता  
६।०६९।००५च् शैलशृङ्गान् द्रुमांश् चैव जगृहुर् हृष्टमानसाः  
६।०६९।००६अ अभिपेतुश् च गर्जन्तो राक्षसान् वानरर्षभाः  
६।०६९।००६च् परिवार्य हनूमन्तम् अन्वयुश् च महाहवे  
६।०६९।००७अ स तैर् वानरमुख्यैस् तु हनूमान् सर्वतो वृतः  
६।०६९।००७च् हुताशन इवार्चिष्मान् अदहच् छत्रुवाहिनीम्  
६।०६९।००८अ स राक्षसानां कदनं चकार सुमहाकपिः  
६।०६९।००८च् वृतो वानरसैन्येन कालान्तकयमोपमः  
६।०६९।००९अ स तु शोकेन चाविष्टः क्रोधेन च महाकपिः  
६।०६९।००९च् हनूमान् रावणि रथे महतीं पातयच् छिलाम्  
६।०६९।०१०अ ताम् आपतन्तीं दृष्ट्वैव रथः सारथिना तदा  
६।०६९।०१०च् विधेयाश्व समायुक्तः सुदूरम् अपवाहितः  
६।०६९।०११अ तम् इन्द्रजितम् अप्राप्य रथथं सहसारथिम्  
६।०६९।०११च् विवेश धरणीं भित्त्वा सा शिलाव्यर्थम् उद्यता  
६।०६९।०१२अ पतितायां शिलायां तु रक्षसां व्यथिता चमूः  
६।०६९।०१२च् तम् अभ्यधावञ् शतशो नदन्तः काननौकसः  
६।०६९।०१३अ ते द्रुमांश् च महाकाया गिरिशृङ्गाणि चोद्यताः  
६।०६९।०१३च् चिक्षिपुर् द्विषतां मध्ये वानरा भीमविक्रमाः  
६।०६९।०१४अ वानरैर् तैर् महावीर्यैर् घोररूपा निशाचराः  
६।०६९।०१४च् वीर्याद् अभिहता वृक्षैर् व्यवेष्टन्त रणक्षितौ  
६।०६९।०१५अ स्वसैन्यम् अभिवीक्ष्याथ वानरार्दितम् इन्द्रजित्  
६।०६९।०१५च् प्रगृहीतायुधः क्रुद्धः परान् अभिमुखो ययौ  
६।०६९।०१६अ स शरौघान् अवसृजन् स्वसैन्येनाभिसंवृतः  
६।०६९।०१६च् जघान कपिशार्दूलान् सुबहून् दृष्टविक्रमः  
६।०६९।०१७अ शूलैर् अशनिभिः खड्गैः पट्टसैः कूटमुद्गरैः  
६।०६९।०१७च् ते चाप्य् अनुचरांस् तस्य वानरा जघ्नुर् आहवे  
६।०६९।०१८अ सस्कन्धविटपैः सालैः शिलाभिश् च महाबलैः  
६।०६९।०१८च् हनूमान् कदनं चक्रे रक्षसां भीमकर्मणाम्  
६।०६९।०१९अ स निवार्य परानीकम् अब्रवीत् तान् वनौकसः  
६।०६९।०१९च् हनूमान् सन्निवर्तध्वं न नः साध्यम् इदं बलम्  
६।०६९।०२०अ त्यक्त्वा प्राणान् विचेष्टन्तो राम प्रियचिकीर्षवः  
६।०६९।०२०च् यन्निमित्तं हि युध्यामो हता सा जनकात्मजा  
६।०६९।०२१अ इमम् अर्थं हि विज्ञाप्य रामं सुग्रीवम् एव च  
६।०६९।०२१च् तौ यत् प्रतिविधास्येते तत् करिष्यामहे वयम्  
६।०६९।०२२अ इत्य् उक्त्वा वानरश्रेष्ठो वारयन् सर्ववानरान्  
६।०६९।०२२च् शनैः शनैर् असन्त्रस्तः सबलः स न्यवर्तत  
६।०६९।०२३अ स तु प्रेक्ष्य हनूमन्तं व्रजन्तं यत्र राघवः  
६।०६९।०२३च् निकुम्भिलाम् अधिष्ठाय पावकं जुहुवे न्द्रजित्  
६।०६९।०२४अ यज्ञभूम्यां तु विधिवत् पावकस् तेन रक्षसा  
६।०६९।०२४च् हूयमानः प्रजज्वाल होमशोणितभुक् तदा  
६।०६९।०२५अ सो ऽर्चिः पिनद्धो ददृशे होमशोणिततर्पितः  
६।०६९।०२५च् सन्ध्यागत इवादित्यः स तीव्राग्निः समुत्थितः  
६।०६९।०२६अ अथेन्द्रजिद् राक्षसभूतये तु; जुहाव हव्यं विधिना विधानवत्  
६।०६९।०२६च् दृष्ट्वा व्यतिष्ठन्त च राक्षसास् ते; महासमूहेषु नयानयज्ञाः  
६।०७०।००१अ राघवश् चापि विपुलं तं राक्षसवनौकसाम्  
६।०७०।००१च् श्रुत्वा सङ्ग्रामनिर्घोषं जाम्बवन्तम् उवाच ह  
६।०७०।००२अ सौम्य नूनं हनुमता कृतं कर्म सुदुष्करम्  
६।०७०।००२च् श्रूयते हि यथा भीमः सुमहान् आयुधस्वनः  
६।०७०।००३अ तद् गच्छ कुरु साहाय्यं स्वबलेनाभिसंवृतः  
६।०७०।००३च् क्षिप्रम् ऋष्कपते तस्य कपिश्रेष्ठस्य युध्यतः  
६।०७०।००४अ ऋक्षराजस् तथेत्य् उक्त्वा स्वेनानीकेन संवृतः  
६।०७०।००४च् आगच्छत् पश्चिमद्वारं हनूमान् यत्र वानरः  
६।०७०।००५अ अथायान्तं हनूमन्तं ददर्शर्क्षपतिः पथि  
६।०७०।००५च् वानरैः कृतसङ्ग्रामैः श्वसद्भिर् अभिसंवृतम्  
६।०७०।००६अ दृष्ट्वा पथि हनूमांश् च तद् ऋष्कबलम् उद्यतम्  
६।०७०।००६च् नीलमेघनिभं भीमं सन्निवार्य न्यवर्तत  
६।०७०।००७अ स तेन हरिसैन्येन सन्निकर्षं महायशाः  
६।०७०।००७च् शीघ्रम् आगम्य रामाय दुःखितो वाक्यम् अब्रवीत्  
६।०७०।००८अ समरे युध्यमानानाम् अस्माकं प्रेक्षतां च सः  
६।०७०।००८च् जघान रुदतीं सीताम् इन्द्रजिद् रावणात्मजः  
६।०७०।००९अ उद्भ्रान्तचित्तस् तां दृष्ट्वा विषण्णो ऽहम् अरिन्दम  
६।०७०।००९च् तद् अहं भवतो वृत्तं विज्ञापयितुम् आगतः  
६।०७०।०१०अ तस्य तद्वचनं श्रुत्वा राघवः शोकमूर्छितः  
६।०७०।०१०च् निपपात तदा भूमौ छिन्नमूल इव द्रुमः  
६।०७०।०११अ तं भूमौ देवसङ्काशं पतितं दृश्य राघवम्  
६।०७०।०११च् अभिपेतुः समुत्पत्य सर्वतः कपिसत्तमाः  
६।०७०।०१२अ असिञ्चन् सलिलैश् चैनं पद्मोत्पलसुगन्धिभिः  
६।०७०।०१२च् प्रदहन्तम् असह्यं च सहसाग्निम् इवोत्थितम्  
६।०७०।०१३अ तं लक्ष्मणो ऽथ बाहुभ्यां परिष्वज्य सुदुःखितः  
६।०७०।०१३च् उवाच रामम् अस्वस्थं वाक्यं हेत्वर्थसंहितम्  
६।०७०।०१४अ शुभे वर्त्मनि तिष्ठन्तं त्वाम् आर्यविजितेन्द्रियम्  
६।०७०।०१४च् अनर्थेभ्यो न शक्नोति त्रातुं धर्मो निरर्थकः  
६।०७०।०१५अ भूतानां स्थावराणां च जङ्गमानां च दर्शनम्  
६।०७०।०१५च् यथास्ति न तथा धर्मस् तेन नास्तीति मे मतिः  
६।०७०।०१६अ यथैव स्थावरं व्यक्तं जङ्गमं च तथाविधम्  
६।०७०।०१६च् नायम् अर्थस् तथा युक्तस् त्वद्विधो न विपद्यते  
६।०७०।०१७अ यद्य् अधर्मो भवेद् भूतो रावणो नरकं व्रजेत्  
६।०७०।०१७च् भवांश् च धर्मसंयुक्तो नैवं व्यसनम् आप्नुयात्  
६।०७०।०१८अ तस्य च व्यसनाभावाद् व्यसनं च गते त्वयि  
६।०७०।०१८च् धर्मेणोपलभेद् धर्मम् अधर्मं चाप्य् अधर्मतः  
६।०७०।०१९अ यदि धर्मेण युज्येरन् नाधर्मरुचयो जनाः  
६।०७०।०१९च् धर्मेण चरतां धर्मस् तथा चैषां फलं भवेत्  
६।०७०।०२०अ यस्माद् अर्था विवर्धन्ते येष्व् अधर्मः प्रतिष्ठितः  
६।०७०।०२०च् क्लिश्यन्ते धर्मशीलाश् च तस्माद् एतौ निरर्थकौ  
६।०७०।०२१अ वध्यन्ते पापकर्माणो यद्य् अधर्मेण राघव  
६।०७०।०२१च् वधकर्महतो धर्मः स हतः कं वधिष्यति  
६।०७०।०२२अ अथ वा विहितेनायं हन्यते हन्ति वा परम्  
६।०७०।०२२च् विधिर् आलिप्यते तेन न स पापेन कर्मणा  
६।०७०।०२३अ अदृष्टप्रतिकारेण अव्यक्तेनासता सता  
६।०७०।०२३च् कथं शक्यं परं प्राप्तुं धर्मेणारिविकर्शन  
६।०७०।०२४अ यदि सत् स्यात् सतां मुख्य नासत् स्यात् तव किं चन  
६।०७०।०२४च् त्वया यदीदृशं प्राप्तं तस्मात् सन् नोपपद्यते  
६।०७०।०२५अ अथ वा दुर्बलः क्लीबो बलं धर्मो ऽनुवर्तते  
६।०७०।०२५च् दुर्बलो हृतमर्यादो न सेव्य इति मे मतिः  
६।०७०।०२६अ बलस्य यदि चेद् धर्मो गुणभूतः पराक्रमे  
६।०७०।०२६च् धर्मम् उत्सृज्य वर्तस्व यथा धर्मे तथा बले  
६।०७०।०२७अ अथ चेत् सत्यवचनं धर्मः किल परन्तप  
६।०७०।०२७च् अनृतस् त्वय्य् अकरुणः किं न बद्धस् त्वया पिता  
६।०७०।०२८अ यदि धर्मो भवेद् भूत अधर्मो वा परन्तप  
६।०७०।०२८च् न स्म हत्वा मुनिं वज्री कुर्याद् इज्यां शतक्रतुः  
६।०७०।०२९अ अधर्मसंश्रितो धर्मो विनाशयति राघव  
६।०७०।०२९च् सर्वम् एतद् यथाकामं काकुत्स्थ कुरुते नरः  
६।०७०।०३०अ मम चेदं मतं तात धर्मो ऽयम् इति राघव  
६।०७०।०३०च् धर्ममूलं त्वया छिन्नं राज्यम् उत्सृजता तदा  
६।०७०।०३१अ अर्थेभ्यो हि विवृद्धेभ्यः संवृद्धेभ्यस् ततस् ततः  
६।०७०।०३१च् क्रियाः सर्वाः प्रवर्तन्ते पर्वतेभ्य इवापगाः  
६।०७०।०३२अ अर्थेन हि वियुक्तस्य पुरुषस्याल्पतेजसः  
६।०७०।०३२च् व्युच्छिद्यन्ते क्रियाः सर्वा ग्रीष्मे कुसरितो यथा  
६।०७०।०३३अ सो ऽयम् अर्थं परित्यज्य सुखकामः सुखैधितः  
६।०७०।०३३च् पापम् आरभते कर्तुं तथा दोषः प्रवर्तते  
६।०७०।०३४अ यस्यार्थास् तस्य मित्राणि यस्यार्थास् तस्य बान्धवः  
६।०७०।०३४च् यस्यार्थाः स पुमांल् लोके यस्यार्थाः स च पण्डितः  
६।०७०।०३५अ यस्यार्थाः स च विक्रान्तो यस्यार्थाः स च बुद्धिमान्  
६।०७०।०३५च् यस्यार्थाः स महाभागो यस्यार्थाः स महागुणः  
६।०७०।०३६अ अर्थस्यैते परित्यागे दोषाः प्रव्याहृता मया  
६।०७०।०३६च् राज्यम् उत्सृजता वीर येन बुद्धिस् त्वया कृता  
६।०७०।०३७अ यस्यार्था धर्मकामार्थास् तस्य सर्वं प्रदक्षिणम्  
६।०७०।०३७च् अधनेनार्थकामेन नार्थः शक्यो विचिन्वता  
६।०७०।०३८अ हर्षः कामश् च दर्पश् च धर्मः क्रोधः शमो दमः  
६।०७०।०३८च् अर्थाद् एतानि सर्वाणि प्रवर्तन्ते नराधिप  
६।०७०।०३९अ येषां नश्यत्य् अयं लोकश् चरतां धर्मचारिणाम्  
६।०७०।०३९च् ते ऽर्थास् त्वयि न दृश्यन्ते दुर्दिनेषु यथा ग्रहाः  
६।०७०।०४०अ त्वयि प्रव्रजिते वीर गुरोश् च वचने स्थिते  
६।०७०।०४०च् रक्षसापहृता भार्या प्राणैः प्रियतरा तव  
६।०७०।०४१अ तद् अद्य विपुलं वीर दुःखम् इन्द्रजिता कृतम्  
६।०७०।०४१च् कर्मणा व्यपनेष्यामि तस्माद् उत्तिष्ठ राघव  
६।०७०।०४२अ अयम् अनघ तवोदितः प्रियार्थम्; जनकसुता निधनं निरीक्ष्य रुष्टः  
६।०७०।०४२च् सहयगजरथां सराक्षसेन्द्राम्; भृशम् इषुभिर् विनिपातयामि लङ्काम्  
६।०७१।००१अ रामम् आश्वासयाने तु लक्ष्मणे भ्रातृवत्सले  
६।०७१।००१च् निक्षिप्य गुल्मान् स्वस्थाने तत्रागच्छद् विभीषणः  
६।०७१।००२अ नानाप्रहरणैर् वीरैश् चतुर्भिः सचिवैर् वृतः  
६।०७१।००२च् नीलाञ्जनचयाकारैर् मातङ्गैर् इव यूथपः  
६।०७१।००३अ सो ऽभिगम्य महात्मानं राघवं शोकलालसं  
६।०७१।००३च् वानरांश् चैव ददृशे बाष्पपर्याकुलेक्षणान्  
६।०७१।००४अ राघवं च महात्मानम् इक्ष्वाकुकुलनन्दनम्  
६।०७१।००४च् ददर्श मोहम् आपन्नं लक्ष्मणस्याङ्कम् आश्रितम्  
६।०७१।००५अ व्रीडितं शोकसन्तप्तं दृष्ट्वा रामं विभीषणः  
६।०७१।००५च् अन्तर्दुःखेन दीनात्मा किम् एतद् इति सो ऽब्रवीत्  
६।०७१।००६अ विभीषण मुखं दृष्ट्वा सुग्रीवं तांश् च वानरान्  
६।०७१।००६च् उवाच लक्ष्मणो वाक्यम् इदं बाष्पपरिप्लुतः  
६।०७१।००७अ हताम् इन्द्रजिता सीताम् इह श्रुत्वैव राघवः  
६।०७१।००७च् हनूमद् वचनात् सौम्य ततो मोहम् उपागतः  
६।०७१।००८अ कथयन्तं तु सौमित्रिं सन्निवार्य विभीषणः  
६।०७१।००८च् पुष्कलार्थम् इदं वाक्यं विसञ्ज्ञं रामम् अब्रवीत्  
६।०७१।००९अ मनुजेन्द्रार्तरूपेण यद् उक्तस् त्वं हनूमता  
६।०७१।००९च् तद् अयुक्तम् अहं मन्ये सागरस्येव शोषणम्  
६।०७१।०१०अ अभिप्रायं तु जानामि रावणस्य दुरात्मनः  
६।०७१।०१०च् सीतां प्रति महाबाहो न च घातं करिष्यति  
६।०७१।०११अ याच्यमानः सुबहुशो मया हितचिकीर्षुणा  
६।०७१।०११च् वैदेहीम् उत्सृजस्वेति न च तत् कृतवान् वचः  
६।०७१।०१२अ नैव साम्ना न भेदेन न दानेन कुतो युधा  
६।०७१।०१२च् सा द्रष्टुम् अपि शक्येत नैव चान्येन केन चित्  
६।०७१।०१३अ वानरान् मोहयित्वा तु प्रतियातः स राक्षसः  
६।०७१।०१३च् चैत्यं निकुम्भिलां नाम यत्र होमं करिष्यति  
६।०७१।०१४अ हुतवान् उपयातो हि देवैर् अपि सवासवैः  
६।०७१।०१४च् दुराधर्षो भवत्य् एष सङ्ग्रामे रावणात्मजः  
६।०७१।०१५अ तेन मोहयता नूनम् एषा माया प्रयोजिता  
६।०७१।०१५च् विघ्नम् अन्विच्छता तात वानराणां पराक्रमे  
६।०७१।०१५ए ससैन्यास् तत्र गच्छामो यावत् तन् न समाप्यते  
६।०७१।०१६अ त्यजेमं नरशार्दूलमिथ्या सन्तापम् आगतम्  
६।०७१।०१६च् सीदते हि बलं सर्वं दृष्ट्वा त्वां शोककर्शितम्  
६।०७१।०१७अ इह त्वं स्वस्थ हृदयस् तिष्ठ सत्त्वसमुच्छ्रितः  
६।०७१।०१७च् लक्ष्मणं प्रेषयास्माभिः सह सैन्यानुकर्षिभिः  
६।०७१।०१८अ एष तं नरशार्दूलो रावणिं निशितैः शरैः  
६।०७१।०१८च् त्याजयिष्यति तत् कर्म ततो वध्यो भविष्यति  
६।०७१।०१९अ तस्यैते निशितास् तीक्ष्णाः पत्रिपत्राङ्गवाजिनः  
६।०७१।०१९च् पतत्रिण इवासौम्याः शराः पास्यन्ति शोणितम्  
६।०७१।०२०अ तत् सन्दिश महाबाहो लक्ष्मणं शुभलक्षणम्  
६।०७१।०२०च् राक्षसस्य विनाशाय वज्रं वज्रधरो यथा  
६।०७१।०२१अ मनुजवर न कालविप्रकर्षो; रिपुनिधनं प्रति यत् क्षमो ऽद्य कर्तुम्  
६।०७१।०२१च् त्वम् अतिसृज रिपोर् वधाय बाणीम्; असुरपुरोन्मथने यथा महेन्द्रः  
६।०७१।०२२अ समाप्तकर्मा हि स राक्षसेन्द्रो; भवत्य् अदृश्यः समरे सुरासुरैः  
६।०७१।०२२च् युयुत्सता तेन समाप्तकर्मणा; भवेत् सुराणाम् अपि संशयो महान्  
६।०७२।००१अ तस्य तद्वचनं श्रुत्वा राघवः शोककर्शितः  
६।०७२।००१च् नोपधारयते व्यक्तं यद् उक्तं तेन रक्षसा  
६।०७२।००२अ ततो धैर्यम् अवष्टभ्य रामः परपुरञ्जयः  
६।०७२।००२च् विभीषणम् उपासीनम् उवाच कपिसन्निधौ  
६।०७२।००३अ नैरृताधिपते वाक्यं यद् उक्तं ते विभीषण  
६।०७२।००३च् भूयस् तच् छ्रोतुम् इच्छामि ब्रूहि यत् ते विवक्षितम्  
६।०७२।००४अ राघवस्य वचः श्रुत्वा वाक्यं वाक्यविशारदः  
६।०७२।००४च् यत् तत् पुनर् इदं वाक्यं बभाषे स विभीषणः  
६।०७२।००५अ यथाज्ञप्तं महाबाहो त्वया गुल्मनिवेशनम्  
६।०७२।००५च् तत् तथानुष्ठितं वीर त्वद्वाक्यसमनन्तरम्  
६।०७२।००६अ तान्य् अनीकानि सर्वाणि विभक्तानि समन्ततः  
६।०७२।००६च् विन्यस्ता यूथपाश् चैव यथान्यायं विभागशः  
६।०७२।००७अ भूयस् तु मम विजाप्यं तच् छृणुष्व महायशः  
६।०७२।००७च् त्वय्य् अकारणसन्तप्ते सन्तप्तहृदया वयम्  
६।०७२।००८अ त्यज राजन्न् इमं शोकं मिथ्या सन्तापम् आगतम्  
६।०७२।००८च् तद् इयं त्यज्यतां चिन्ता शत्रुहर्षविवर्धनी  
६।०७२।००९अ उद्यमः क्रियतां वीर हर्षः समुपसेव्यताम्  
६।०७२।००९च् प्राप्तव्या यदि ते सीता हन्तव्यश् व्च निशाचराः  
६।०७२।०१०अ रघुनन्दन वक्ष्यामि श्रूयतां मे हितं वचः  
६।०७२।०१०च् साध्व् अयं यातु सौमित्रिर् बलेन महता वृतः  
६।०७२।०१०ए निकुम्भिलायां सम्प्राप्य हन्तुं रावणिम् आहवे  
६।०७२।०११अ धनुर्मण्डलनिर्मुक्तैर् आशीविषविषोपमैः  
६।०७२।०११च् शरैर् हन्तुं महेष्वासो रावणिं समितिञ्जयः  
६।०७२।०१२अ तेन वीरेण तपसा वरदानात् स्वयम्भुतः  
६।०७२।०१२च् अस्त्रं ब्रह्मशिरः प्राप्तं कामगाश् च तुरङ्गमाः  
६।०७२।०१३अ निकुम्भिलाम् असम्प्राप्तम् अहुताग्निं च यो रिपुः  
६।०७२।०१३च् त्वाम् आततायिनं हन्याद् इन्द्रशत्रो स ते वधः  
६।०७२।०१३ए इत्य् एवं विहितो राजन् वधस् तस्यैव धीमतः  
६।०७२।०१४अ वधायेन्द्रजितो राम तं दिशस्व महाबलम्  
६।०७२।०१४च् हते तस्मिन् हतं विद्धि रावणं ससुहृज्जनम्  
६।०७२।०१५अ विभीषणवचः श्रुत्व रामो वाक्यम् अथाब्रवीत्  
६।०७२।०१५च् जानामि तस्य रौद्रस्य मायां सत्यपराक्रम  
६।०७२।०१६अ स हि ब्रह्मास्त्रवित् प्राज्ञो महामायो महाबलः  
६।०७२।०१६च् करोत्य् असञ्ज्ञान् सङ्ग्रामे देवान् सवरुणान् अपि  
६।०७२।०१७अ तस्यान्तरिक्षे चरतो रथस्थस्य महायशः  
६।०७२।०१७च् न गतिर् ज्ञायते वीरसूर्यस्येवाभ्रसम्प्लवे  
६।०७२।०१८अ राघवस् तु रिपोर् ज्ञात्वा मायावीर्यं दुरात्मनः  
६।०७२।०१८च् लक्ष्मणं कीर्तिसम्पन्नम् इदं वचनम् अब्रवीत्  
६।०७२।०१९अ यद् वानरेन्द्रस्य बलं तेन सर्वेण संवृतः  
६।०७२।०१९च् हनूमत्प्रमुखैश् चैव यूथपैः सहलक्ष्मण  
६।०७२।०२०अ जाम्बवेनर्क्षपतिना सह सैन्येन संवृतः  
६।०७२।०२०च् जहि तं राक्षससुतं मायाबलविशारदम्  
६।०७२।०२१अ अयं त्वां सचिवैः सार्धं महात्मा रजनीचरः  
६।०७२।०२१च् अभिज्ञस् तस्य देशस्य पृष्ठतो ऽनुगमिष्यति  
६।०७२।०२२अ राघवस्य वचः श्रुत्वा लक्ष्मणः सविभीषणः  
६।०७२।०२२च् जग्राह कार्मुकं श्रेष्ठम् अन्यद् भीमपराक्रमः  
६।०७२।०२३अ सन्नद्धः कवची खड्गी स शरी हेमचापधृक्  
६।०७२।०२३च् रामपादाव् उपस्पृश्य हृष्टः सौमित्रिर् अब्रवीत्  
६।०७२।०२४अ अद्य मत्कार्मुकोन्मुखाः शरा निर्भिद्य रावणिम्  
६।०७२।०२४च् लङ्काम् अभिपतिष्यन्ति हंसाः पुष्करिणीम् इव  
६।०७२।०२५अ अद्यैव तस्य रौद्रस्य शरीरं मामकाः शराः  
६।०७२।०२५च् विधमिष्यन्ति हत्वा तं महाचापगुणच्युताः  
६।०७२।०२६अ स एवम् उक्त्वा द्युतिमान् वचनं भ्रातुर् अग्रतः  
६।०७२।०२६च् स रावणिवधाकाङ्क्षी लक्ष्मणस् त्वरितो ययौ  
६।०७२।०२७अ सो ऽभिवाद्य गुरोः पादौ कृत्वा चापि प्रदक्षिणम्  
६।०७२।०२७च् निकुम्भिलाम् अभिययौ चैत्यं रावणिपालितम्  
६।०७२।०२८अ विभीषणेन सहितो राजपुत्रः प्रतापवान्  
६।०७२।०२८च् कृतस्वस्त्ययनो भ्रात्रा लक्ष्मणस् त्वरितो ययौ  
६।०७२।०२९अ वानराणां सहस्रैस् तु हनूमान् बहुभिर् वृतः  
६।०७२।०२९च् विभीषणः सहामात्यस् तदा लक्ष्मणम् अन्वगात्  
६।०७२।०३०अ महता हरिसैन्येन सवेगम् अभिसंवृतः  
६।०७२।०३०च् ऋक्षराजबलं चैव ददर्श पथि विष्ठितम्  
६।०७२।०३१अ स गत्वा दूरम् अध्वानं सौमित्रिर् मित्रनन्दनः  
६।०७२।०३१च् राक्षसेन्द्रबलं दूराद् अपश्यद् व्यूहम् आस्थितम्  
६।०७२।०३२अ स सम्प्राप्य धनुष्पाणिर् मायायोगम् अरिन्दम  
६।०७२।०३२च् तस्थौ ब्रह्मविधानेन विजेतुं रघुनन्दनः  
६।०७२।०३३अ विविधम् अमलशस्त्रभास्वरं तद्; ध्वजगहनं विपुलं महारथैश् च  
६।०७२।०३३च् प्रतिभयतमम् अप्रमेयवेगम्; तिमिरम् इव द्विषतां बलं विवेश  
६।०७३।००१अ अथ तस्याम् अवस्थायां लक्ष्मणं रावणानुजः  
६।०७३।००१च् परेषाम् अहितं वाक्यम् अर्थसाधकम् अब्रवीत्  
६।०७३।००२अ अस्यानीकस्य महतो भेदने यतलक्ष्मण  
६।०७३।००२च् राक्षसेन्द्रसुतो ऽप्य् अत्र भिन्ने दृश्यो भविष्यति  
६।०७३।००३अ स त्वम् इन्द्राशनिप्रख्यैः शरैर् अवकिरन् परान्  
६।०७३।००३च् अभिद्रवाशु यावद् वै नैतत् कर्म समाप्यते  
६।०७३।००४अ जहि वीरदुरात्मानं मायापरम् अधार्मिकम्  
६।०७३।००४च् रावणिं क्रूरकर्माणं सर्वलोकभयावहम्  
६।०७३।००५अ विभीषणवचः श्रुत्वा लक्ष्मणः शुभलक्षणः  
६।०७३।००५च् ववर्ष शरवर्षाणि राक्षसेन्द्रसुतं प्रति  
६।०७३।००६अ ऋक्षाः शाखामृगाश् चैव द्रुमाद्रिवरयोधिनः  
६।०७३।००६च् अभ्यधावन्त सहितास् तद् अनीकम् अवस्थितम्  
६।०७३।००७अ राक्षसाश् च शितैर् बाणैर् असिभिः शक्तितोमरैः  
६।०७३।००७च् उद्यतैः समवर्तन्त कपिसैन्यजिघांसवः  
६।०७३।००८अ स सम्प्रहारस् तुमुलः सञ्जज्ञे कपिरक्षसाम्  
६।०७३।००८च् शब्देन महता लङ्कां नादयन् वै समन्ततः  
६।०७३।००९अ शस्त्रैर् बहुविधाकारैः शितैर् बाणैश् च पादपैः  
६।०७३।००९च् उद्यतैर् गिरिशृङ्गैश् च घोरैर् आकाशम् आवृतम्  
६।०७३।०१०अ ते राक्षसा वानरेषु विकृताननबाहवः  
६।०७३।०१०च् निवेशयन्तः शस्त्राणि चक्रुस् ते सुमहद् भयम्  
६।०७३।०११अ तथैव सकलैर् वृक्षैर् गिरिशृङ्गैश् च वानराः  
६।०७३।०११च् अभिजघ्नुर् निजघ्नुश् च समरे राक्षसर्षभान्  
६।०७३।०१२अ ऋक्षवानरमुख्यैश् च महाकायैर् महाबलैः  
६।०७३।०१२च् रक्षसां वध्यमानानां महद् भयम् अजायत  
६।०७३।०१३अ स्वम् अनीकं विषण्णं तु श्रुत्वा शत्रुभिर् अर्दितम्  
६।०७३।०१३च् उदतिष्ठत दुर्धर्षस् तत् कर्मण्य् अननुष्ठिते  
६।०७३।०१४अ वृक्षान्धकारान् निष्क्रम्य जातक्रोधः स रावणिः  
६।०७३।०१४च् आरुरोह रथं सज्जं पूर्वयुक्तं स राक्षसः  
६।०७३।०१५अ स भीमकार्मुकशरः कृष्णाञ्जनचयोपमः  
६।०७३।०१५च् रक्तास्यनयनः क्रूरो बभौ मृत्युर् इवान्तकः  
६।०७३।०१६अ दृष्ट्वैव तु रथस्थं तं पर्यवर्तत तद् बलम्  
६।०७३।०१६च् रक्षसां भीमवेगानां लक्ष्मणेन युयुत्सताम्  
६।०७३।०१७अ तस्मिन् काले तु हनुमान् उद्यम्य सुदुरासदम्  
६।०७३।०१७च् धरणीधरसङ्काशी महावृक्षम् अरिन्दमः  
६।०७३।०१८अ स राक्षसानां तत् सैन्यं कालाग्निर् इव निर्दहन्  
६।०७३।०१८च् चकार बहुभिर् वृक्षैर् निःसञ्ज्ञं युधि वानरः  
६।०७३।०१९अ विध्वंसयन्तं तरसा दृष्ट्वैव पवनात्मजम्  
६।०७३।०१९च् राक्षसानां सहस्राणि हनूमन्तम् अवाकिरन्  
६।०७३।०२०अ शितशूलधराः शूलैर् असिभिश् चासिपाणयः  
६।०७३।०२०च् शक्तिभिः शक्तिहस्ताश् च पट्टसैः पट्टसायुधाः  
६।०७३।०२१अ परिघैश् च गदाभिश् च कुन्तैश् च शुभदर्शनैः  
६।०७३।०२१च् शतशश् च शतघ्नीभिर् आयसैर् अपि मुद्गरैः  
६।०७३।०२२अ घोरैः परशुभिश् चैव भिण्डिपालैश् च राक्षसाः  
६।०७३।०२२च् मुष्टिभिर् वज्रवेगैश् च तलैर् अशनिसन्निभैः  
६।०७३।०२३अ अभिजघ्नुः समासाद्य समन्तात् पर्वतोपमम्  
६।०७३।०२३च् तेषाम् अपि च सङ्क्रुद्धश् चकार कदनं महत्  
६।०७३।०२४अ स ददर्श कपिश्रेष्ठम् अचलोपमम् इन्द्रजित्  
६।०७३।०२४च् सूदयानम् अमित्रघ्नम् अमित्रान् पवनात्मजम्  
६।०७३।०२५अ स सारथिम् उवाचेदं याहि यत्रैष वानरः  
६।०७३।०२५च् क्षयम् एव हि नः कुर्याद् राक्षसानाम् उपेक्षितः  
६।०७३।०२६अ इत्य् उक्तः सारथिस् तेन ययौ यत्र स मारुतिः  
६।०७३।०२६च् वहन् परमदुर्धर्षं स्थितम् इन्द्रजितं रथे  
६।०७३।०२७अ सो ऽभ्युपेत्य शरान् खड्गान् पट्टसासिपरश्वधान्  
६।०७३।०२७च् अभ्यवर्षत दुर्धर्षः कपिमूर्ध्नि स राक्षसः  
६।०७३।०२८अ तानि शस्त्राणि घोराणि प्रतिगृह्य स मारुतिः  
६।०७३।०२८च् रोषेण महताविषो वाक्यं चेदम् उवाच ह  
६।०७३।०२९अ युध्यस्व यदि शूरो ऽसि रावणात्मज दुर्मते  
६।०७३।०२९च् वायुपुत्रं समासाद्य न जीवन् प्रतियास्यसि  
६।०७३।०३०अ बाहुभ्यां सम्प्रयुध्यस्व यदि मे द्वन्द्वम् आहवे  
६।०७३।०३०च् वेगं सहस्व दुर्बुद्धे ततस् त्वं रक्षसां वरः  
६।०७३।०३१अ हनूमन्तं जिघांसन्तं समुद्यतशरासनम्  
६।०७३।०३१च् रावणात्मजम् आचष्टे लक्ष्मणाय विभीषणः  
६।०७३।०३२अ यस् तु वासवनिर्जेता रावणस्यात्मसम्भवः  
६।०७३।०३२च् स एष रथम् आस्थाय हनूमन्तं जिघांसति  
६।०७३।०३३अ तम् अप्रतिमसंस्थानैः शरैः शत्रुविदारणैः  
६।०७३।०३३च् जीवितान्तकरैर् घोरैः सौमित्रे रावणिं जहि  
६।०७३।०३४अ इत्य् एवम् उक्तस् तु तदा महात्मा; विभीषणेनारिविभीषणेन  
६।०७३।०३४च् ददर्श तं पर्वतसन्निकाशम्; रथस्थितं भीमबलं दुरासदम्  
६।०७४।००१अ एवम् उक्त्वा तु सौमित्रिं जातहर्षो विभीषणः  
६।०७४।००१च् धनुष्पाणिनम् आदाय त्वरमाणो जगाम सः  
६।०७४।००२अ अविदूरं ततो गत्वा प्रविश्य च महद् वनम्  
६।०७४।००२च् दर्शयाम् आस तत् कर्म लक्ष्मणाय विभीषणः  
६।०७४।००३अ नीलजीमूतसङ्काशं न्यग्रोधं भीमदर्शनम्  
६।०७४।००३च् तेजस्वी रावणभ्राता लक्ष्मणाय न्यवेदयत्  
६।०७४।००४अ इहोपहारं भूतानां बलवान् रावणातजः  
६।०७४।००४च् उपहृत्य ततः पश्चात् सङ्ग्रामम् अभिवर्तते  
६।०७४।००५अ अदृश्यः सर्वभूतानां ततो भवति राक्षसः  
६।०७४।००५च् निहन्ति समरे शत्रून् बध्नाति च शरोत्तमैः  
६।०७४।००६अ तम् अप्रविष्टं न्यग्रोधं बलिनं रावणात्मजम्  
६।०७४।००६च् विध्वंसय शरैस् तीक्ष्णैः सरथं साश्वसारथिम्  
६।०७४।००७अ तथेत्य् उक्त्वा महातेजाः सौमित्रिर् मित्रनन्दनः  
६।०७४।००७च् बभूवावस्थितस् तत्र चित्रं विस्फारयन् धनुः  
६।०७४।००८अ स रथेनाग्निवर्णेन बलवान् रावणात्मजः  
६।०७४।००८च् इन्द्रजित् कवची खड्गी सध्वजः प्रत्यदृश्यत  
६।०७४।००९अ तम् उवाच महातेजाः पौलस्त्यम् अपराजितम्  
६।०७४।००९च् समाह्वये त्वां समरे सम्यग् युद्धं प्रयच्छ मे  
६।०७४।०१०अ एवम् उक्तो महातेजा मनस्वी रावणात्मजः  
६।०७४।०१०च् अब्रवीत् परुषं वाक्यं तत्र दृष्ट्वा विभीषणम्  
६।०७४।०११अ इह त्वं जातसंवृद्धः साक्षाद् भ्राता पितुर् मम  
६।०७४।०११च् कथं द्रुह्यसि पुत्रस्य पितृव्यो मम राक्षस  
६।०७४।०१२अ न ज्ञातित्वं न सौहार्दं न जातिस् तव दुर्मते  
६।०७४।०१२च् प्रमाणं न च सोदर्यं न धर्मो धर्मदूषण  
६।०७४।०१३अ शोच्यस् त्वम् असि दुर्बुद्धे निन्दनीयश् च साधुभिः  
६।०७४।०१३च् यस् त्वं स्वजनम् उत्सृज्य परभृत्यत्वम् आगतः  
६।०७४।०१४अ नैतच् छिथिलया बुद्ध्या त्वं वेत्सि महद् अन्तरम्  
६।०७४।०१४च् क्व च स्वजनसंवासः क्व च नीचपराश्रयः  
६।०७४।०१५अ गुणवान् वा परजनः स्वजनो निर्गुणो ऽपि वा  
६।०७४।०१५च् निर्गुणः स्वजनः श्रेयान् यः परः पर एव सः  
६।०७४।०१६अ निरनुक्रोशता चेयं यादृशी ते निशाचर  
६।०७४।०१६च् स्वजनेन त्वया शक्यं परुषं रावणानुज  
६।०७४।०१७अ इत्य् उक्तो भ्रातृपुत्रेण प्रत्युवाच विभीषणः  
६।०७४।०१७च् अजानन्न् इव मच्छीलं किं राक्षस विकत्थसे  
६।०७४।०१८अ राक्षसेन्द्रसुतासाधो पारुष्यं त्यज गौरवात्  
६।०७४।०१८च् कुले यद्य् अप्य् अहं जातो रक्षसां क्रूरकर्मणाम्  
६।०७४।०१८ए गुणो ऽयं प्रथमो नॄणां तन् मे शीलम् अराक्षसं  
६।०७४।०१९अ न रमे दारुणेनाहं न चाधर्मेण वै रमे  
६।०७४।०१९च् भ्रात्रा विषमशीलेन कथं भ्राता निरस्यते  
६।०७४।०२०अ परस्वानां च हरणं परदाराभिमर्शनम्  
६।०७४।०२०च् सुहृदाम् अतिशङ्कां च त्रयो दोषाः क्षयावहाः  
६।०७४।०२१अ महर्षीणां वधो घोरः सर्वदेवैश् च विग्रहः  
६।०७४।०२१च् अभिमानश् च कोपश् च वैरित्वं प्रतिकूलता  
६।०७४।०२२अ एते दोषा मम भ्रातुर् जीवितैश्वर्यनाशनाः  
६।०७४।०२२च् गुणान् प्रच्छादयाम् आसुः पर्वतान् इव तोयदाः  
६।०७४।०२३अ दोषैर् एतैः परित्यक्तो मया भ्राता पिता तव  
६।०७४।०२३च् नेयम् अस्ति पुरी लङ्का न च त्वं न च ते पिता  
६।०७४।०२४अ अतिमानी च बालश् च दुर्विनीतश् च राक्षस  
६।०७४।०२४च् बद्धस् त्वं कालपाशेन ब्रूहि मां यद् यद् इच्छसि  
६।०७४।०२५अ अद्य ते व्यसनं प्राप्तं किम् इह त्वं तु वक्ष्यसि  
६।०७४।०२५च् प्रवेष्टुं न त्वया शक्यो न्यग्रोधो राक्षसाधम  
६।०७४।०२६अ धर्षयित्वा तु काकुत्स्थौ न शक्यं जीवितुं त्वया  
६।०७४।०२६च् युध्यस्व नरदेवेन लक्ष्मणेन रणे सह  
६।०७४।०२६ए हतस् त्वं देवता कार्यं करिष्यसि यमक्षये  
६।०७४।०२७अ निदर्शयस्वात्मबलं समुद्यतम्; कुरुष्व सर्वायुधसायकव्ययम्  
६।०७४।०२७च् न लक्ष्मणस्यैत्य हि बाणगोचरम्; त्वम् अद्य जीवन् सबलो गमिष्यसि  
६।०७५।००१अ विभीषण वचः श्रुत्वा रावणिः क्रोधमूर्छितः  
६।०७५।००१च् अब्रवीत् परुषं वाक्यं वेगेनाभ्युत्पपात ह  
६।०७५।००२अ उद्यतायुधनिस्त्रिंशो रथे तु समलङ्कृते  
६।०७५।००२च् कालाश्वयुक्ते महति स्थितः कालान्तकोपमः  
६।०७५।००३अ महाप्रमाणम् उद्यम्य विपुलं वेगवद् दृढम्  
६।०७५।००३च् धनुर् भीमं परामृश्य शरांश् चामित्रनाशनान्  
६।०७५।००४अ उवाचैनं समारब्धः सौमित्रिं सविभीषणम्  
६।०७५।००४च् तांश् च वानरशार्दूलान् पश्यध्वं मे पराक्रमम्  
६।०७५।००५अ अद्य मत्कार्मुकोत्सृष्टं शरवर्षं दुरासदम्  
६।०७५।००५च् मुक्तं वर्षम् इवाकाशे वारयिष्यथ संयुगे  
६।०७५।००६अ अद्य वो मामका बाणा महाकार्मुकनिःसृताः  
६।०७५।००६च् विधमिष्यन्ति गात्राणि तूलराशिम् इवानलः  
६।०७५।००७अ तीक्ष्णसायकनिर्भिन्नाञ् शूलशक्त्यृष्टितोमरैः  
६।०७५।००७च् अद्य वो गमयिष्यामि सर्वान् एव यमक्षयम्  
६।०७५।००८अ क्षिपतः शरवर्षाणि क्षिप्रहस्तस्य मे युधि  
६।०७५।००८च् जीमूतस्येव नदतः कः स्थास्यति ममाग्रतः  
६।०७५।००९अ तच् छ्रुत्वा राक्षसेन्द्रस्य गर्जितं लक्ष्मणस् तदा  
६।०७५।००९च् अभीतवदनः क्रुद्धो रावणिं वाक्यम् अब्रवीत्  
६।०७५।०१०अ उक्तश् च दुर्गमः पारः कार्याणां राक्षस त्वया  
६।०७५।०१०च् कार्याणां कर्मणा पारं यो गच्छति स बुद्धिमान्  
६।०७५।०११अ स त्वम् अर्थस्य हीनार्थो दुरवापस्य केन चित्  
६।०७५।०११च् वचो व्याहृत्य जानीषे कृतार्थो ऽस्मीति दुर्मते  
६।०७५।०१२अ अन्तर्धानगतेनाजौ यस् त्वयाचरितस् तदा  
६।०७५।०१२च् तस्कराचरितो मार्गो नैष वीरनिषेवितः  
६।०७५।०१३अ यथा बाणपथं प्राप्य स्थितो ऽहं तव राक्षस  
६।०७५।०१३च् दर्शयस्वाद्य तत् तेजो वाचा त्वं किं विकत्थसे  
६।०७५।०१४अ एवम् उक्तो धनुर् भीमं परामृश्य महाबलः  
६।०७५।०१४च् ससर्जे निशितान् बाणान् इन्द्रजित् समिजिञ्जय  
६।०७५।०१५अ ते निसृष्टा महावेगाः शराः सर्पविषोपमाः  
६।०७५।०१५च् सम्प्राप्य लक्ष्मणं पेतुः श्वसन्त इव पन्नगाः  
६।०७५।०१६अ शरैर् अतिमहावेगैर् वेगवान् रावणात्मजः  
६।०७५।०१६च् सौमित्रिम् इन्द्रजिद् युद्धे विव्याध शुभलक्षणम्  
६।०७५।०१७अ स शरैर् अतिविद्धाङ्गो रुधिरेण समुक्षितः  
६।०७५।०१७च् शुशुभे लक्ष्मणः श्रीमान् विधूम इव पावकः  
६।०७५।०१८अ इन्द्रजित् त्व् आत्मनः कर्म प्रसमीक्ष्याधिगम्य च  
६।०७५।०१८च् विनद्य सुमहानादम् इदं वचनम् अब्रवीत्  
६।०७५।०१९अ पत्रिणः शितधारास् ते शरा मत्कार्मुकच्युताः  
६।०७५।०१९च् आदास्यन्ते ऽद्य सौमित्रे जीवितं जीवितान्तगाः  
६।०७५।०२०अ अद्य गोमायुसङ्घाश् च श्येनसङ्घाश् च लक्ष्मण  
६।०७५।०२०च् गृध्राश् च निपतन्तु त्वां गतासुं निहतं मया  
६।०७५।०२१अ क्षत्रबन्धुः सदानार्यो रामः परमदुर्मतिः  
६।०७५।०२१च् भक्तं भ्रातरम् अद्यैव त्वां द्रक्ष्यति मया हतम्  
६।०७५।०२२अ विशस्तकवचं भूमौ व्यपविद्धशरासनम्  
६।०७५।०२२च् हृतोत्तमाङ्गं सौमित्रे त्वाम् अद्य निहतं मया  
६।०७५।०२३अ इति ब्रुवाणं संरब्धं परुषं रावणात्मजम्  
६।०७५।०२३च् हेतुमद्वाक्यम् अत्यर्थं लक्ष्मणः प्रत्युवाच ह  
६।०७५।०२४अ अकृत्वा कत्थसे कर्म किमर्थम् इह राक्षस  
६।०७५।०२४च् कुरु तत् कर्म येनाहं श्रद्दध्यां तव कत्थनम्  
६।०७५।०२५अ अनुक्त्वा परुषं वाक्यं किं चिद् अप्य् अनवक्षिपन्  
६।०७५।०२५च् अविकत्थन् वधिष्यामि त्वां पश्य पुरुषादन  
६।०७५।०२६अ इत्य् उक्त्वा पञ्चनाराचान् आकर्णापूरिताञ् शरान्  
६।०७५।०२६च् निचखान महावेगांल् लक्ष्मणो राक्षसोरसि  
६।०७५।०२७अ स शरैर् आहतस् तेन सरोषो रावणात्मजः  
६।०७५।०२७च् सुप्रयुक्तैस् त्रिभिर् बाणैः प्रतिविव्याध लक्ष्मणम्  
६।०७५।०२८अ स बभूव महाभीमो नरराक्षससिंहयोः  
६।०७५।०२८च् विमर्दस् तुमुलो युद्धे परस्परवधैषिणोः  
६।०७५।०२९अ उभौ हि बलसम्पन्नाव् उभौ विक्रमशालिनौ  
६।०७५।०२९च् उभाव् अपि सुविक्रान्तौ सर्वशस्त्रास्त्रकोविदौ  
६।०७५।०३०अ उभौ परमदुर्जेयाव् अतुल्यबलतेजसौ  
६।०७५।०३०च् युयुधाते महावीरौ ग्रहाव् इव नभो गतौ  
६।०७५।०३१अ बलवृत्राव् इव हि तौ युधि वै दुष्प्रधर्षणौ  
६।०७५।०३१च् युयुधाते महात्मानौ तदा केसरिणाव् इव  
६।०७५।०३२अ बहून् अवसृजन्तौ हि मार्गणौघान् अवस्थितौ  
६।०७५।०३२च् नरराक्षससिंहौ तौ प्रहृष्टाव् अभ्ययुध्यताम्  
६।०७५।०३३अ सुसम्प्रहृष्टौ नरराक्षसोत्तमौ; जयैषिणौ मार्गणचापधारिणौ  
६।०७५।०३३च् परस्परं तौ प्रववर्षतुर् भृशम्; शरौघवर्षेण बलाहकाव् इव  
६।०७६।००१अ ततः शरं दाशरथिः सन्धायामित्रकर्शनः  
६।०७६।००१च् ससर्ज राक्षसेन्द्राय क्रुद्धः सर्प इव श्वसन्  
६।०७६।००२अ तस्य ज्यातलनिर्घोषं स श्रुत्वा रावणात्मजः  
६।०७६।००२च् विवर्णवदनो भूत्वा लक्ष्मणं समुदैक्षत  
६।०७६।००३अ तं विषण्णमुखं दृष्ट्वा राक्षसं रावणात्मजम्  
६।०७६।००३च् सौमित्रिं युद्धसंसक्तं प्रत्युवाच विभीषणः  
६।०७६।००४अ निमित्तान्य् अनुपश्यामि यान्य् अस्मिन् रावणात्मजे  
६।०७६।००४च् त्वर तेन महाबाहो भग्न एष न संशयः  
६।०७६।००५अ ततः सन्धाय सौमित्रिः शरान् अग्निशिखोपमान्  
६।०७६।००५च् मुमोच निशितांस् तस्मै सर्वान् इव विषोल्बणान्  
६।०७६।००६अ शक्राशनिसमस्पर्शैर् लक्ष्मणेनाहतः शरैः  
६।०७६।००६च् मुहूर्तम् अभवन् मूढः सर्वसङ्क्षुभितेन्द्रियः  
६।०७६।००७अ उपलभ्य मुहूर्तेन सञ्ज्ञां प्रत्यागतेन्द्रियः  
६।०७६।००७च् ददर्शावस्थितं वीरं वीरो दशरथात्मजम्  
६।०७६।००८अ सो ऽभिचक्राम सौमित्रिं रोषात् संरक्तलोचनः  
६।०७६।००८च् अब्रवीच् चैनम् आसाद्य पुनः स परुषं वचः  
६।०७६।००९अ किं न स्मरसि तद् युद्धे प्रथमे मत्पराक्रमम्  
६।०७६।००९च् निबद्धस् त्वं सह भ्रात्रा यदा युधि विचेष्टसे  
६।०७६।०१०अ युवा खलु महायुद्धे शक्राशनिसमैः शरैः  
६।०७६।०१०च् शायिनौ प्रथमं भूमौ विसञ्ज्ञौ सपुरःसरौ  
६।०७६।०११अ स्मृतिर् वा नास्ति ते मन्ये व्यक्तं वा यमसादनम्  
६।०७६।०११च् गन्तुम् इच्छसि यस्मात् त्वं मां धर्षयितुम् इच्छसि  
६।०७६।०१२अ यदि ते प्रथमे युद्धे न दृष्टो मत्पराक्रमः  
६।०७६।०१२च् अद्य त्वां दर्शयिष्यामि तिष्ठेदानीं व्यवस्थितः  
६।०७६।०१३अ इत्य् उक्त्वा सप्तभिर् बाणैर् अभिविव्याध लक्ष्मणम्  
६।०७६।०१३च् दशभिश् च हनूमन्तं तीक्ष्णधारैः शरोत्तमैः  
६।०७६।०१४अ ततः शरशतेनैव सुप्रयुक्तेन वीर्यवान्  
६।०७६।०१४च् क्रोधाद् द्विगुणसंरब्धो निर्बिभेद विभीषणम्  
६।०७६।०१५अ तद् दृष्ट्वेन्द्रजितः कर्म कृतं रामानुजस् तदा  
६।०७६।०१५च् अचिन्तयित्वा प्रहसन् नैतत् किं चिद् इति ब्रुवन्  
६।०७६।०१६अ मुमोच स शरान् घोरान् सङ्गृह्य नरपुङ्गवः  
६।०७६।०१६च् अभीतवदनः क्रुद्धो रावणिं लक्ष्मणो युधि  
६।०७६।०१७अ नैवं रणगतः शूराः प्रहरन्ति निशाचर  
६।०७६।०१७च् लघवश् चाल्पवीर्याश् च सुखा हीमे शरास् तव  
६।०७६।०१८अ नैवं शूरास् तु युध्यन्ते समरे जयकाङ्क्षिणः  
६।०७६।०१८च् इत्य् एवं तं ब्रुवाणस् तु शरवर्षैर् अवाकिरत्  
६।०७६।०१९अ तस्य बाणैस् तु विध्वस्तं कवचं हेमभूषितम्  
६।०७६।०१९च् व्यशीर्यत रथोपस्थे ताराजालम् इवाम्बरात्  
६।०७६।०२०अ विधूतवर्मा नाराचैर् बभूव स कृतव्रणः  
६।०७६।०२०च् इन्द्रजित् समरे शूरः प्ररूढ इव सानुमान्  
६।०७६।०२१अ अभीक्ष्णं निश्वसन्तौ हि युध्येतां तुमुलं युधि  
६।०७६।०२१च् शरसङ्कृत्तसर्वाङ्गो सर्वतो रुधिरोक्षितौ  
६।०७६।०२२अ अस्त्राण्य् अस्त्रविदां श्रेष्ठौ दर्शयन्तौ पुनः पुनः  
६।०७६।०२२च् शरान् उच्चावचाकारान् अन्तरिक्षे बबन्धतुः  
६।०७६।०२३अ व्यपेतदोषम् अस्यन्तौ लघुचित्रं च सुष्ठु च  
६।०७६।०२३च् उभौ तु तुमुलं घोरं चक्रतुर् नरराक्षसौ  
६।०७६।०२४अ तयोः पृथक्पृथग् भीमः शुश्रुवे तलनिस्वनः  
६।०७६।०२४च् सुघोरयोर् निष्टनतोर् गगने मेघयोर् इव  
६।०७६।०२५अ ते गात्रयोर् निपतिता रुक्मपुङ्खाः शरा युधि  
६।०७६।०२५च् असृग्दिग्धा विनिष्पेतुर् विविशुर् धरणीतलम्  
६।०७६।०२६अ अन्यैः सुनिशितैः शस्त्रैर् आकाशे सञ्जघट्टिरे  
६।०७६।०२६च् बभञ्जुश् चिच्छिदुश् चापि तयोर् बाणाः सहस्रशः  
६।०७६।०२७अ स बभूव रणे घोरस् तयोर् बाणमयश् चयः  
६।०७६।०२७च् अग्निभ्याम् इव दीप्ताभ्यां सत्रे कुशमयश् चयः  
६।०७६।०२८अ तयोः कृतव्रणौ देहौ शुशुभाते महात्मनोः  
६।०७६।०२८च् सपुष्पाव् इव निष्पत्रौ वने शाल्मलिकुंशुकौ  
६।०७६।०२९अ चक्रतुस् तुमुलं घोरं सन्निपातं मुहुर् मुहुः  
६।०७६।०२९च् इन्द्रजिल् लक्ष्मणश् चैव परस्परजयैषिणौ  
६।०७६।०३०अ लक्ष्मणो रावणिं युद्धे रावणिश् चापि लक्ष्मणम्  
६।०७६।०३०च् अन्योन्यं ताव् अभिघ्नन्तौ न श्रमं प्रत्यपद्यताम्  
६।०७६।०३१अ बाणजालैः शरीरस्थैर् अवगाढैस् तरस्विनौ  
६।०७६।०३१च् शुशुभाते महावीरौ विरूढाव् इव पर्वतौ  
६।०७६।०३२अ तयो रुधिरसिक्तानि संवृतानि शरैर् भृशम्  
६।०७६।०३२च् बभ्राजुः सर्वगात्राणि ज्वलन्त इव पावकाः  
६।०७६।०३३अ तयोर् अथ महान् कालो व्यतीयाद् युध्यमानयोः  
६।०७६।०३३च् न च तौ युद्धवैमुख्यं श्रमं वाप्य् उपजग्मतुः  
६।०७६।०३४अ अथ समरपरिश्रमं निहन्तुम्; समरमुखेष्व् अजितस्य लक्ष्मणस्य  
६।०७६।०३४च् प्रियहितम् उपपादयन् महौजाः; समरम् उपेत्य विभीषणो ऽवतस्थे  
६।०७७।००१अ युध्यमानौ तु तौ दृष्ट्वा प्रसक्तौ नरराक्षसौ  
६।०७७।००१च् शूरः स रावणभ्राता तस्थौ सङ्ग्राममूर्धनि  
६।०७७।००२अ ततो विस्फारयाम् आस महद् धनुर् अवस्थितः  
६।०७७।००२च् उत्ससर्ज च तीक्ष्णाग्रान् राक्षसेषु महाशरान्  
६।०७७।००३अ ते शराः शिखिसङ्काशा निपतन्तः समाहिताः  
६।०७७।००३च् राक्षसान् दारयाम् आसुर् वज्रा इव महागिरीन्  
६।०७७।००४अ विभीषणस्यानुचरास् ते ऽपि शूलासिपट्टसैः  
६।०७७।००४च् चिच्छेदुः समरे वीरान् राक्षसान् राक्षसोत्तमाः  
६।०७७।००५अ राक्षसैस् तैः परिवृतः स तदा तु विभीषणः  
६।०७७।००५च् बभौ मध्ये प्रहृष्टानां कलभानाम् इव द्विपः  
६।०७७।००६अ ततः सञ्चोदयानो वै हरीन् रक्षोरणप्रियान्  
६।०७७।००६च् उवाच वचनं काले कालज्ञो रक्षसां वरः  
६।०७७।००७अ एको ऽयं राक्षसेन्द्रस्य परायणम् इव स्थितः  
६।०७७।००७च् एतच् छेषं बलं तस्य किं तिष्ठत हरीश्वराः  
६।०७७।००८अ अस्मिन् विनिहते पापे राक्षसे रणमूर्धनि  
६।०७७।००८च् रावणं वर्जयित्वा तु शेषम् अस्य बलं हतम्  
६।०७७।००९अ प्रहस्तो निहतो वीरो निकुम्भश् च महाबलः  
६।०७७।००९च् कुम्भकर्णश् च कुम्भश् च धूम्राक्षश् च निशाचरः  
६।०७७।०१०अ अकम्पनः सुपार्श्वश् च चक्रमाली च राक्षसः  
६।०७७।०१०च् कम्पनः सत्त्ववन्तश् च देवान्तकनरान्तकौ  
६।०७७।०११अ एतान् निहत्यातिबलान् बहून् राक्षससत्तमान्  
६।०७७।०११च् बाहुभ्यां सागरं तीर्त्वा लङ्घ्यतां गोष्पदं लघु  
६।०७७।०१२अ एतावद् इह शेषं वो जेतव्यम् इह वानराः  
६।०७७।०१२च् हताः सर्वे समागम्य राक्षसा बलदर्पिताः  
६।०७७।०१३अ अयुक्तं निधनं कर्तुं पुत्रस्य जनितुर् मम  
६।०७७।०१३च् घृणाम् अपास्य रामार्थे निहन्यां भ्रातुर् आत्मजम्  
६।०७७।०१४अ हन्तुकामस्य मे बाष्पं चक्शुश् चैव निरुध्यते  
६।०७७।०१४च् तद् एवैष महाबाहुर् लक्ष्मणः शमयिष्यति  
६।०७७।०१४ए वानरा घ्नन्तुं सम्भूय भृत्यान् अस्य समीपगान्  
६।०७७।०१५अ इति तेनातियशसा राक्षसेनाभिचोदिताः  
६।०७७।०१५च् वानरेन्द्रा जहृषिरे लाङ्गलानि च विव्यधुः  
६।०७७।०१६अ ततस् ते कपिशार्दूलाः क्ष्वेडन्तश् च मुहुर् मुहुः  
६।०७७।०१६च् मुमुचुर् विविधान् नादान् मेघान् दृष्ट्वेव बर्हिणः  
६।०७७।०१७अ जाम्बवान् अपि तैः सर्वैः स्वयूथैर् अभिसंवृतः  
६।०७७।०१७च् अश्मभिस् ताडयाम् आस नखैर् दन्तैश् च राक्षसान्  
६।०७७।०१८अ निघ्नन्तम् ऋक्षाधिपतिं राक्षसास् ते महाबलाः  
६।०७७।०१८च् परिवव्रुर् भयं त्यक्त्वा तम् अनेकविधायुधाः  
६।०७७।०१९अ शरैः परशुभिस् तीक्ष्णैः पट्टसैर् यष्टितोमरैः  
६।०७७।०१९च् जाम्बवन्तं मृधे जघ्नुर् निघ्नन्तं राक्षसीं चमूम्  
६।०७७।०२०अ स सम्प्रहारस् तुमुलः सञ्जज्ञे कपिराक्षसाम्  
६।०७७।०२०च् देवासुराणां क्रुद्धानां यथा भीमो महास्वनः  
६।०७७।०२१अ हनूमान् अपि सङ्क्रुद्धः सालम् उत्पाट्य पर्वतात्  
६।०७७।०२१च् रक्षसां कदनं चक्रे समासाद्य सहस्रशः  
६।०७७।०२२अ स दत्त्वा तुमुलं युद्धं पितृव्यस्येन्द्रजिद् युधि  
६।०७७।०२२च् लक्ष्मणं परवीरघ्नं पुनर् एवाभ्यधावत  
६।०७७।०२३अ तौ प्रयुद्धौ तदा वीरौ मृधे लक्ष्मणराक्षसौ  
६।०७७।०२३च् शरौघान् अभिवर्षन्तौ जघ्नतुस् तौ परस्परम्  
६।०७७।०२४अ अभीक्ष्णम् अन्तर्दधतुः शरजालैर् महाबलौ  
६।०७७।०२४च् चन्द्रादित्याव् इवोष्णान्ते यथा मेघैस् तरस्विनौ  
६।०७७।०२५अ न ह्य् आदानं न सन्धानं धनुषो वा परिग्रहः  
६।०७७।०२५च् न विप्रमोक्षो बाणानां न विकर्षो न विग्रहः  
६।०७७।०२६अ न मुष्टिप्रतिसन्धानं न लक्ष्यप्रतिपादनम्  
६।०७७।०२६च् अदृश्यत तयोस् तत्र युध्यतोः पाणिलाघवात्  
६।०७७।०२७अ चापवेगप्रमुक्तैश् च बाणजालैः समन्ततः  
६।०७७।०२७च् अन्तरिक्षे ऽभिसञ्छन्ने न रूपाणि चकाशिरे  
६।०७७।०२७ए तमसा पिहितं सर्वम् आसीद् भीमतरं महत्  
६।०७७।०२८अ न तदानीइं ववौ वायुर् न जज्वाल च पावकः  
६।०७७।०२८च् स्वस्त्यस् तु लोकेभ्य इति जजल्पश् च महर्षयः  
६।०७७।०२८ए सम्पेतुश् चात्र सम्प्राप्ता गन्धर्वाः सह चारणैः  
६।०७७।०२९अ अथ राक्षससिंहस्य कृष्णान् कनकभूषणान्  
६।०७७।०२९च् शरैश् चतुर्भिः सौमित्रिर् विव्याध चतुरो हयान्  
६।०७७।०३०अ ततो ऽपरेण भल्लेन सूतस्य विचरिष्यतः  
६।०७७।०३०च् लाघवाद् राघवः श्रीमाञ् शिरः कायाद् अपाहरत्  
६।०७७।०३१अ निहतं सारथिं दृष्ट्वा समरे रावणात्मजः  
६।०७७।०३१च् प्रजहौ समरोद्धर्षं विषण्णः स बभूव ह  
६।०७७।०३२अ विषण्णवदनं दृष्ट्वा राक्षसं हरियूथपाः  
६।०७७।०३२च् ततः परमसंहृष्टो लक्ष्मणं चाभ्यपूजयन्  
६।०७७।०३३अ ततः प्रमाथी शरभो रभसो गन्धमादनः  
६।०७७।०३३च् अमृष्यमाणाश् चत्वारश् चक्रुर् वेगं हरीश्वराः  
६।०७७।०३४अ ते चास्य हयमुख्येषु तूर्णम् उत्पत्य वानराः  
६।०७७।०३४च् चतुर्षु सुमहावीर्या निपेतुर् भीमविक्रमाः  
६।०७७।०३५अ तेषाम् अधिष्ठितानां तैर् वानरैः पर्वतोपमैः  
६।०७७।०३५च् मुखेभ्यो रुधिरं व्यक्तं हयानां समवर्तत  
६।०७७।०३६अ ते निहत्य हयांस् तस्य प्रमथ्य च महारथम्  
६।०७७।०३६च् पुनर् उत्पत्य वेगेन तस्थुर् लक्ष्मणपार्श्वतः  
६।०७७।०३७अ स हताश्वाद् अवप्लुत्य रथान् मथितसारथेः  
६।०७७।०३७च् शरवर्षेण सौमित्रिम् अभ्यधावत रावणिः  
६।०७७।०३८अ ततो महेन्द्रप्रतिमंह् स लक्ष्मणः; पदातिनं तं निशितैः शरोत्तमैः  
६।०७७।०३८च् सृजन्तम् आदौ निशिताञ् शरोत्तमान्; भृशं तदा बाणगणैर् न्यवारयत्  
६।०७८।००१अ स हताश्वो महातेजा भूमौ तिष्ठन् निशाचरः  
६।०७८।००१च् इन्द्रजित् परमक्रुद्धः सम्प्रजज्वाल तेजसा  
६।०७८।००२अ तौ धन्विनौ जिघांसन्ताव् अन्योन्यम् इषुभिर् भृशम्  
६।०७८।००२च् विजयेनाभिनिष्क्रान्तौ वने गजवृषाव् इव  
६।०७८।००३अ निबर्हयन्तश् चान्योन्यं ते राक्षसवनौकसः  
६।०७८।००३च् भर्तारं न जहुर् युद्धे सम्पतन्तस् ततस् ततः  
६।०७८।००४अ स लक्ष्मणं समुद्दिश्य परं लाघवम् आस्थितः  
६।०७८।००४च् ववर्ष शरवर्षाणि वर्षाणीव पुरन्दरः  
६।०७८।००५अ मुक्तम् इन्द्रजिता तत् तु शरवर्षम् अरिन्दमः  
६।०७८।००५च् अवारयद् असम्भ्रान्तो लक्ष्मणः सुदुरासदम्  
६।०७८।००६अ अभेद्यकचनं मत्वा लक्ष्मणं रावणात्मजः  
६।०७८।००६च् ललाटे लक्ष्मणं बाणैः सुपुङ्खैस् त्रिभिर् इन्द्रजित्  
६।०७८।००६ए अविध्यत् परमक्रुद्धः शीघ्रम् अस्त्रं प्रदर्शयन्  
६।०७८।००७अ तैः पृषत्कैर् ललाटस्थैः शुशुभे रघुनन्दनः  
६।०७८।००७च् रणाग्रे समरश्लाघी त्रिशृङ्ग इव पर्वतः  
६।०७८।००८अ स तथाप्य् अर्दितो बाणै राक्षसेन महामृधे  
६।०७८।००८च् तम् आशु प्रतिविव्याध लक्ष्मणः पनभिः शरैः  
६।०७८।००९अ लक्ष्मणेन्द्रजितौ वीरौ महाबलशरासनौ  
६।०७८।००९च् अन्योन्यं जघ्नतुर् बाणैर् विशिखैर् भीमविक्रमौ  
६।०७८।०१०अ तौ परस्परम् अभ्येत्य सर्वगात्रेषु धन्विनौ  
६।०७८।०१०च् घोरैर् विव्यधतुर् बाणैः कृतभावाव् उभौ जये  
६।०७८।०११अ तस्मै दृढतरं क्रुद्धो हताश्वाय विभीषणः  
६।०७८।०११च् वज्रस्पर्शसमान् पञ्च ससर्जोरसि मार्गणान्  
६।०७८।०१२अ ते तस्य कायं निर्भिद्य रुक्मपुङ्खा निमित्तगाः  
६।०७८।०१२च् बभूवुर् लोहितादिग्धा रक्टा इव महोरगाः  
६।०७८।०१३अ स पितृव्यस्य सङ्क्रुद्ध इन्द्रजिच् छरम् आददे  
६।०७८।०१३च् उत्तमं रक्षसां मध्ये यमदत्तं महाबलः  
६।०७८।०१४अ तं समीक्ष्य महातेजा महेषुं तेन संहितम्  
६।०७८।०१४च् लक्ष्मणो ऽप्य् आददे बाणम् अन्यं भीमपराक्रमः  
६।०७८।०१५अ कुबेरेण स्वयं स्वप्ने यद् दत्तम् अमितात्मना  
६।०७८।०१५च् दुर्जयं दुर्विषह्यं च सेन्द्रैर् अपि सुरासुरैः  
६।०७८।०१६अ ताभ्यां तौ धनुषि श्रेष्ठे संहितौ सायकोत्तमौ  
६।०७८।०१६च् विकृष्यमाणौ वीराभ्यां भृशं जज्वलतुः श्रिया  
६।०७८।०१७अ तौ भासयन्ताव् आकाशं धनुर्भ्यां विशिखौ च्युतौ  
६।०७८।०१७च् मुखेन मुखम् आहत्य सन्निपेततुर् ओजसा  
६।०७८।०१८अ तौ महाग्रहसङ्काशाव् अन्योन्यं सन्निपत्य च  
६।०७८।०१८च् सङ्ग्रामे शतधा यातौ मेदिन्यां विनिपेततुः  
६।०७८।०१९अ शरौ प्रतिहतौ दृष्ट्वा ताव् उभौ रणमूर्धनि  
६।०७८।०१९च् व्रीडितो जातरोषौ च लक्ष्मणेन्द्रजिताव् उभौ  
६।०७८।०२०अ सुसंरब्धस् तु सौमित्रिर् अस्त्रं वारुणम् आददे  
६।०७८।०२०च् रौद्रं महेद्रजिद् युद्धे व्यसृजद् युधि विष्ठितः  
६।०७८।०२१अ तयोः सुतुमुलं युद्धं सम्बभूवाद्भुतोपमम्  
६।०७८।०२१च् गगनस्थानि भूतानि लक्ष्मणं पर्यवारयन्  
६।०७८।०२२अ भैरवाभिरुते भीमे युद्धे वानरराक्षसाम्  
६।०७८।०२२च् भूतैर् बहुभिर् आकाशं विस्मितैर् आवृतं बभौ  
६।०७८।०२३अ ऋषयः पितरो देवा गन्धर्वा गरुणोरगाः  
६।०७८।०२३च् शतक्रतुं पुरस्कृत्य ररक्षुर् लक्ष्मणं रणे  
६।०७८।०२४अ अथान्यं मार्गणश्रेष्ठं सन्दधे रावणानुजः  
६।०७८।०२४च् हुताशनसमस्पर्शं रावणात्मजदारुणम्  
६।०७८।०२५अ सुपत्रम् अनुवृत्ताङ्गं सुपर्वाणं सुसंस्थितम्  
६।०७८।०२५च् सुवर्णविकृतं वीरः शरीरान्तकरं शरम्  
६।०७८।०२६अ दुरावारं दुर्विषहं राक्षसानां भयावहम्  
६।०७८।०२६च् आशीविषविषप्रख्यं देवसङ्घैः समर्चितम्  
६।०७८।०२७अ येन शक्रो महातेजा दानवान् अजयत् प्रभुः  
६।०७८।०२७च् पुरा देवासुरे युद्धे वीर्यवान् हरिवाहनः  
६।०७८।०२८अ तद् ऐन्द्रम् अस्त्रं सौमित्रिः संयुगेष्व् अपराजितम्  
६।०७८।०२८च् शरश्रेष्ठं धनुः श्रेष्ठे नरश्रेष्ठो ऽभिसन्दधे  
६।०७८।०२९अ सन्धायामित्रदलनं विचकर्ष शरासनम्  
६।०७८।०२९च् सज्यम् आयम्य दुर्धर्शः कालो लोकक्षये यथा  
६।०७८।०३०अ सन्धाय धनुषि श्रेष्ठे विकर्षन्न् इदम् अब्रवीत्  
६।०७८।०३०च् लक्ष्मीवांल् लक्ष्मणो वाक्यम् अर्थसाधकम् आत्मनः  
६।०७८।०३१अ धर्मात्मा सत्यसन्धश् च रामो दाशरथिर् यदि  
६।०७८।०३१च् पौरुषे चाप्रतिद्वन्द्वस् तद् एनं जहि रावणिम्  
६।०७८।०३२अ इत्य् उक्त्वा बाणम् आकर्णं विकृष्य तम् अजिह्मगम्  
६।०७८।०३२च् लक्ष्मणः समरे वीरः ससर्जेन्द्रजितं प्रति  
६।०७८।०३२ए ऐन्द्रास्त्रेण समायुज्य लक्ष्मणः परवीरहा  
६।०७८।०३३अ तच् छिरः सशिरस् त्राणं श्रीमज् ज्वलितकुण्डलम्  
६।०७८।०३३च् प्रमथ्येन्द्रजितः कायात् पपात धरणीतले  
६।०७८।०३४अ तद् राक्षसतनूजस्य छिन्नस्कन्धं शिरो महत्  
६।०७८।०३४च् तपनीयनिभं भूमौ ददृशे रुधिरोक्षितम्  
६।०७८।०३५अ हतस् तु निपपाताशु धरण्यां रावणात्मजः  
६।०७८।०३५च् कवची सशिरस्त्राणो विध्वस्तः सशरासनः  
६।०७८।०३६अ चुक्रुशुस् ते ततः सर्वे वानराः सविभीषणाः  
६।०७८।०३६च् हृष्यन्तो निहते तस्मिन् देवा वृत्रवधे यथा  
६।०७८।०३७अ अथान्तरिक्षे भूतानाम् ऋषीणां च महात्मनाम्  
६।०७८।०३७च् अभिजज्ञे च सन्नादो गन्धर्वाप्सरसाम् अपि  
६।०७८।०३८अ पतितं समभिज्ञाय राक्षसी सा महाचमूः  
६।०७८।०३८च् वध्यमाना दिशो भेजे हरिभिर् जितकाशिभिः  
६।०७८।०३९अ वनरैर् वध्यमानास् ते शस्त्राण्य् उत्सृज्य राक्षसाः  
६।०७८।०३९च् लङ्काम् अभिमुखाः सर्वे नष्टसञ्ज्ञाः प्रधाविताः  
६।०७८।०४०अ दुद्रुवुर् बहुधा भीता राक्षसाः शतशो दिशः  
६।०७८।०४०च् त्यक्त्वा प्रहरणान् सर्वे पट्टसासिपरश्वधान्  
६।०७८।०४१अ के चिल् लङ्कां परित्रस्ताः प्रविष्टा वानरार्दिताः  
६।०७८।०४१च् समुद्रे पतिताः के चित् के चित् पर्वतम् आश्रिताः  
६।०७८।०४२अ हतम् इन्द्रजितं दृष्ट्वा शयानं समरक्षितौ  
६।०७८।०४२च् राक्षसानां सहस्रेषु न कश् चित् प्रत्यदृश्यत  
६।०७८।०४३अ यथास्तं गत आदित्ये नावतिष्ठन्ति रश्मयः  
६।०७८।०४३च् तथा तस्मिन् निपतिते राक्षसास् ते गता दिशः  
६।०७८।०४४अ शान्तरक्श्मिर् इवादित्यो निर्वाण इव पावकः  
६।०७८।०४४च् स बभूव महातेजा व्यपास्त गतजीवितः  
६।०७८।०४५अ प्रशान्तपीडा बहुलो विनष्टारिः प्रहर्षवान्  
६।०७८।०४५च् बभूव लोकः पतिते राक्षसेन्द्रसुते तदा  
६।०७८।०४६अ हर्षं च शक्रो भगवान् सह सर्वैः सुरर्षभैः  
६।०७८।०४६च् जगाम निहते तस्मिन् राक्षसे पापकर्मणि  
६।०७८।०४७अ शुद्धा आपो नभश् चैव जहृषुर् दैत्यदानवाः  
६।०७८।०४७च् आजग्मुः पतिते तस्मिन् सर्वलोकभयावहे  
६।०७८।०४८अ ऊचुश् च सहिताः सर्वे देवगन्धर्वदानवाः  
६।०७८।०४८च् विज्वराः शान्तकलुषा ब्राह्मणा विचरन्त्व् इति  
६।०७८।०४९अ ततो ऽभ्यनन्दन् संहृष्टाः समरे हरियूथपाः  
६।०७८।०४९च् तम् अप्रतिबलं दृष्ट्वा हतं नैरृतपुङ्गवम्  
६।०७८।०५०अ विभीषणो हनूमांश् च जाम्बवांश् चर्क्षयूथपः  
६।०७८।०५०च् विजयेनाभिनन्दन्तस् तुष्टुवुश् चापि लक्ष्मणम्  
६।०७८।०५१अ क्ष्वेडन्तश् च नदन्तश् च गर्जन्तश् च प्लवङ्गमाः  
६।०७८।०५१च् लब्धलक्षा रघुसुतं परिवार्योपतस्थिरे  
६।०७८।०५२अ लाङ्गूलानि प्रविध्यन्तः स्फोटयन्तश् च वानराः  
६।०७८।०५२च् लक्ष्मणो जयतीत्य् एवं वाक्यं व्यश्रावयंस् तदा  
६।०७८।०५३अ अन्योन्यं च समाश्लिष्य कपयो हृष्टमानसाः  
६।०७८।०५३च् चक्रुर् उच्चावचगुणा राघवाश्रयजाः कथाः  
६।०७८।०५४अ तद् असुकरम् अथाभिवीक्ष्य हृष्टाः; प्रियसुहृदो युधि लक्ष्मणस्य कर्म  
६।०७८।०५४च् परमम् उपलभन् मनःप्रहर्षम्; विनिहतम् इन्द्ररिपुं निशम्य देवाः  
६।०७९।००१अ रुधिरक्लिन्नगात्रस् तु लक्ष्मणः शुभलक्षणः  
६।०७९।००१च् बभूव हृष्टस् तं हत्वा शक्रजेतारम् आहवे  
६।०७९।००२अ ततः स जाम्बवन्तं च हनूमन्तं च वीर्यवान्  
६।०७९।००२च् सन्निवर्त्य महातेजास् तांश् च सर्वान् वनौकसः  
६।०७९।००३अ आजगाम ततः शीघ्रं यत्र सुग्रीवराघवौ  
६।०७९।००३च् विभीषणम् अवष्टभ्य हनूमन्तं च लक्ष्मणः  
६।०७९।००४अ ततो रामम् अभिक्रम्य सौमित्रिर् अभिवाद्य च  
६।०७९।००४च् तस्थौ भ्रातृसमीपस्थः शक्रस्येन्द्रानुजो यथा  
६।०७९।००४ए आचचक्षे तदा वीरो घोरम् इन्द्रजितो वधम्  
६।०७९।००५अ रावणस् तु शिरश् छिन्नं लक्ष्मणेन महात्मना  
६।०७९।००५च् न्यवेदयत रामाय तदा हृष्टो विभीषणः  
६।०७९।००६अ उपवेश्य तम् उत्सङ्गे परिष्वज्यावपीडितम्  
६।०७९।००६च् मूर्ध्नि चैनम् उपाघ्राय भूयः संस्पृश्य च त्वरन्  
६।०७९।००६ए उवाच लक्ष्मणं वाक्यम् आश्वास्य पुरुषर्षभः  
६।०७९।००७अ कृतं परमकल्याणं कर्म दुष्करकारिणा  
६।०७९।००७च् निरमित्रः कृतो ऽस्म्य् अद्य निर्यास्यति हि रावणः  
६।०७९।००७ए बलव्यूहेन महता श्रुत्वा पुत्रं निपातितम्  
६।०७९।००८अ तं पुत्रवधसन्तप्तं निर्यान्तं राक्षसाधिपम्  
६।०७९।००८च् बलेनावृत्य महता निहनिष्यामि दुर्जयम्  
६।०७९।००९अ त्वया लक्ष्मण नाथेन सीता च पृथिवी च मे  
६।०७९।००९च् न दुष्प्रापा हते त्व् अद्य शक्रजेतरि चाहवे  
६।०७९।०१०अ स तं भ्रातरम् आश्वास्य पारिष्वज्य च राघवः  
६।०७९।०१०च् रामः सुषेणं मुदितः समाभाष्येदम् अब्रवीत्  
६।०७९।०११अ सशल्यो ऽयं महाप्राज्ञः सौमित्रिर् मित्रवत्सलः  
६।०७९।०११च् यथा भवति सुस्वस्थस् तथा त्वं समुपाचर  
६।०७९।०११ए विशल्यः क्रियतां क्षिप्रं सौमित्रिः सविभीषणः  
६।०७९।०१२अ कृष वानरसैन्यानां शूराणां द्रुमयोधिनाम्  
६।०७९।०१२च् ये चान्ये ऽत्र च युध्यन्तः सशल्या व्रणिनस् तथा  
६।०७९।०१२ए ते ऽपि सर्वे प्रयत्नेन क्रियन्तां सुखिनस् त्वया  
६।०७९।०१३अ एवम् उक्तः स रामेण महात्मा हरियूथपः  
६।०७९।०१३च् लक्ष्मणाय ददौ नस्तः सुषेणः परमौषधम्  
६।०७९।०१४अ स तस्य गन्धम् आघ्राय विशल्यः समपद्यत  
६।०७९।०१४च् तदा निर्वेदनश् चैव संरूढव्रण एव च  
६।०७९।०१५अ विभीषण मुखानां च सुहृदां राघवाज्ञया  
६।०७९।०१५च् सर्ववानरमुख्यानां चिकित्सां स तदाकरोत्  
६।०७९।०१६अ ततः प्रकृतिम् आपन्नो हृतशल्यो गतव्यथः  
६।०७९।०१६च् सौमित्रिर् मुदितस् तत्र क्षणेन विगतज्वरः  
६।०७९।०१७अ तथैव रामः प्लवगाधिपस् तदा; विभीषणश् चर्क्षपतिश् च जाम्बवान्  
६।०७९।०१७च् अवेक्ष्य सौमित्रिम् अरोगम् उत्थितम्; मुदा ससैन्यः सुचिरं जहर्षिरे  
६।०७९।०१८अ अपूजयत् कर्म स लक्ष्मणस्य; सुदुष्करं दाशरथिर् महात्मा  
६।०७९।०१८च् हृष्टा बभूवुर् युधि यूथपेन्द्रा; निशम्य तं शक्रजितं निपातितम्  
६।०८०।००१अ ततः पौलस्त्य सचिवाः श्रुत्वा चेन्द्रजितं हतम्  
६।०८०।००१च् आचचक्षुर् अभिज्ञाय दशग्रीवाय सव्यथाः  
६।०८०।००२अ युद्धे हतो महाराज लक्ष्मणेन तवात्मजः  
६।०८०।००२च् विभीषणसहायेन मिषतां नो महाद्युते  
६।०८०।००३अ शूरः शूरेण सङ्गम्य संयुगेष्व् अपराजितः  
६।०८०।००३च् लक्ष्णनेन हतः शूरः पुत्रस् ते विबुधेन्द्रजित्  
६।०८०।००४अ स तं प्रतिभयं श्रुत्वा वधं पुत्रस्य दारुणम्  
६।०८०।००४च् घोरम् इन्द्रजितः सङ्ख्ये कश्मलं प्राविशन् महत्  
६।०८०।००५अ उपलभ्य चिरात् सञ्ज्ञां राजा राक्षसपुङ्गवः  
६।०८०।००५च् पुत्रशोकार्दितो दीनो विललापाकुलेन्द्रियः  
६।०८०।००६अ हा राक्षसचमूमुख्य मम वत्स महारथ  
६।०८०।००६च् जित्वेन्द्रं कथम् अद्य त्वं लक्ष्मणस्य वशं गतः  
६।०८०।००७अ ननु त्वम् इषुभिः क्रुद्धो भिन्द्याः कालान्तकाव् अपि  
६।०८०।००७च् मन्दरस्यापि शृङ्गाणि किं पुनर् लक्ष्मणं रणे  
६।०८०।००८अ अद्य वैवस्वतो राजा भूयो बहुमतो मम  
६।०८०।००८च् येनाद्य त्वं महाबाहो संयुक्तः कालधर्मणा  
६।०८०।००९अ एष पन्थाः सुयोधानां सर्वामरगणेष्व् अपि  
६।०८०।००९च् यः कृते हन्यते भर्तुः स पुमान् स्वर्गम् ऋच्छति  
६।०८०।०१०अ अद्य देवगणाः सर्वे लोकपालास् तथर्षयः  
६।०८०।०१०च् हतम् इन्द्रजितं दृष्ट्वा सुखं स्वप्स्यन्ति निर्भयाः  
६।०८०।०११अ अद्य लोकास् त्रयः कृत्स्नाः पृथिवी च सकानना  
६।०८०।०११च् एकेनेन्द्रजिता हीना शूण्येव प्रतिभाति मे  
६।०८०।०१२अ अद्य नैरृतकन्यायां श्रोष्याम्य् अन्तःपुरे रवम्  
६।०८०।०१२च् करेणुसङ्घस्य यथा निनादं गिरिगह्वरे  
६।०८०।०१३अ यौवराज्यं च लङ्कां च रक्षांसि च परन्तप  
६।०८०।०१३च् मातरं मां च भार्यां च क्व गतो ऽसि विहाय नः  
६।०८०।०१४अ मम नाम त्वया वीर गतस्य यमसादनम्  
६।०८०।०१४च् प्रेतकार्याणि कार्याणि विपरीते हि वर्तसे  
६।०८०।०१५अ स त्वं जीवति सुग्रीवे राघवे च सलक्ष्मणे  
६।०८०।०१५च् मम शल्यम् अनुद्धृत्य क्व गतो ऽसि विहाय नः  
६।०८०।०१६अ एवमादिविलापार्तं रावणं राक्षसाधिपम्  
६।०८०।०१६च् आविवेश महान् कोपः पुत्रव्यसनसम्भवः  
६।०८०।०१७अ घोरं प्रकृत्या रूपं तत् तस्य क्रोधाग्निमूर्छितम्  
६।०८०।०१७च् बभूव रूपं रुद्रस्य क्रुद्धस्येव दुरासदम्  
६।०८०।०१८अ तस्य क्रुद्धस्य नेत्राभ्यां प्रापतन्न् अस्रबिन्दवः  
६।०८०।०१८च् दीप्ताभ्याम् इव दीपाभ्यां सार्चिषः स्नेहबिन्दवः  
६।०८०।०१९अ दन्तान् विदशतस् तस्य श्रूयते दशनस्वनः  
६।०८०।०१९च् यन्त्रस्यावेष्ट्यमानस्य महतो दानवैर् इव  
६।०८०।०२०अ कालाग्निर् इव सङ्क्रुद्धो यां यां दिशम् अवैक्षत  
६।०८०।०२०च् तस्यां तस्यां भयत्रस्ता राक्षसाः सन्निलिल्यिरे  
६।०८०।०२१अ तम् अन्तकम् इव क्रुद्धं चराचरचिखादिषुम्  
६।०८०।०२१च् वीक्षमाणं दिशः सर्वा राक्षसा नोपचक्रमुः  
६।०८०।०२२अ ततः परमसङ्क्रुद्धो रावणो राक्षसाधिपः  
६।०८०।०२२च् अब्रवीद् रक्षसां मध्ये संस्तम्भयिषुर् आहवे  
६।०८०।०२३अ मया वर्षसहस्राणि चरित्वा दुश्चरं तपः  
६।०८०।०२३च् तेषु तेष्व् अवकाशेषु स्वयम्भूः परितोषितः  
६।०८०।०२४अ तस्यैव तपसो व्युष्ट्या प्रसादाच् च स्वयम्भुवः  
६।०८०।०२४च् नासुरेभ्यो न देवेभ्यो भयं मम कदा चन  
६।०८०।०२५अ कवचं ब्रह्मदत्तं मे यद् आदित्यसमप्रभम्  
६।०८०।०२५च् देवासुरविमर्देषु न भिन्नं वज्रशक्तिभिः  
६।०८०।०२६अ तेन माम् अद्य संयुक्तं रथस्थम् इह संयुगे  
६।०८०।०२६च् प्रतीयात् को ऽद्य माम् आजौ साक्षाद् अपि पुरन्दरः  
६।०८०।०२७अ यत् तदाभिप्रसन्नेन सशरं कार्मुकं महत्  
६।०८०।०२७च् देवासुरविमर्देषु मम दत्तं स्वयम्भुवा  
६।०८०।०२८अ अद्य तूर्यशतैर् भीमं धनुर् उत्थाप्यतां महत्  
६।०८०।०२८च् रामलक्ष्मणयोर् एव वधाय परमाहवे  
६।०८०।०२९अ स पुत्रवधसन्तप्तः शूरः क्रोधवशं गतः  
६।०८०।०२९च् समीक्ष्य रावणो बुद्ध्या सीतां हन्तुं व्यवस्यत  
६।०८०।०३०अ प्रत्यवेक्ष्य तु ताम्राक्षः सुघोरो घोरदर्शनान्  
६।०८०।०३०च् दीनो दीनस्वरान् सर्वांस् तान् उवाच निशाचरान्  
६।०८०।०३१अ मायया मम वत्सेन वञ्चनार्थं वनौकसाम्  
६।०८०।०३१च् किं चिद् एव हतं तत्र सीतेयम् इति दर्शितम्  
६।०८०।०३२अ तद् इदं सत्यम् एवाहं करिष्ये प्रियम् आत्मनः  
६।०८०।०३२च् वैदेहीं नाशयिष्यामि क्षत्रबन्धुम् अनुव्रताम्  
६।०८०।०३२ए इत्य् एवम् उक्त्वा सचिवान् खड्गम् आशु परामृशत्  
६।०८०।०३३अ उद्धृत्य गुणसम्पन्नं विमलाम्बरवर्चसं  
६।०८०।०३३च् निष्पपात स वेगेन सभायाः सचिवैर् वृतः  
६।०८०।०३४अ रावणः पुत्रशोकेन भृशम् आकुलचेतनः  
६।०८०।०३४च् सङ्क्रुद्धः खड्गम् आदाय सहसा यत्र मैथिली  
६।०८०।०३५अ व्रजन्तं राक्षसं प्रेक्ष्य सिंहनादं प्रचुक्रुशुः  
६।०८०।०३५च् ऊचुश् चान्योन्यम् आश्लिष्य सङ्क्रुद्धं प्रेक्ष्य राक्षसाः  
६।०८०।०३६अ अद्यैनं ताव् उभौ दृष्ट्वा भ्रातरौ प्रव्यथिष्यतः  
६।०८०।०३६च् लोकपाला हि चत्वारः क्रुद्धेनानेन निर्जिताः  
६।०८०।०३६ए बहवः शत्रवश् चान्ये संयुगेष्व् अभिपातिताः  
६।०८०।०३७अ तेषां सञ्जल्पमानानाम् अशोकवनिकां गताम्  
६।०८०।०३७च् अभिदुद्राव वैदेहीं रावणः क्रोधमूर्छितः  
६।०८०।०३८अ वार्यमाणः सुसङ्क्रुद्धः सुहृद्भिर् हितबुद्धिभिः  
६।०८०।०३८च् अभ्यधावत सङ्क्रुद्धः खे ग्रहो रोहिणीम् इव  
६।०८०।०३९अ मैथिली रक्ष्यमाणा तु राक्षसीभिर् अनिन्दिता  
६।०८०।०३९च् ददर्श राक्षसं क्रुद्धं निस्त्रिंशवरधारिणम्  
६।०८०।०४०अ तं निशाम्य सनिस्त्रिंशं व्यथिता जनकात्मजा  
६।०८०।०४०च् निवार्यमाणं बहुशः सुहृद्भिर् अनिवर्तिनम्  
६।०८०।०४१अ यथायं माम् अभिक्रुद्धः समभिद्रवति स्वयम्  
६।०८०।०४१च् वधिष्यति सनाथां माम् अनाथाम् इव दुर्मतिः  
६।०८०।०४२अ बहुशश् चोदयाम् आस भर्तारं माम् अनुव्रताम्  
६।०८०।०४२च् भार्या भव रमस्येति प्रत्याख्यातो ऽभवन् मया  
६।०८०।०४३अ सो ऽयं माम् अनुपस्थानाद् व्यक्तं नैराश्यम् आगतः  
६।०८०।०४३च् क्रोधमोहसमाविष्टो निहन्तुं मां समुद्यतः  
६।०८०।०४४अ अथ वा तौ नरव्याघ्रौ भ्रातरौ रामलक्ष्मणौ  
६।०८०।०४४च् मन्निमित्तम् अनार्येण समरे ऽद्य निपातितौ  
६।०८०।०४४ए अहो धिन् मन्निमित्तो ऽयं विनाशो राजपुत्रयोः  
६।०८०।०४५अ हनूमतो हि तद्वाक्यं न कृतं क्षुद्रया मया  
६।०८०।०४५च् यद्य् अहं तस्य पृष्ठेन तदायासम् अनिन्दिता  
६।०८०।०४५ए नाद्यैवम् अनुशोचेयं भर्तुर् अङ्कगता सती  
६।०८०।०४६अ मन्ये तु हृदयं तस्याः कौसल्यायाः फलिष्यति  
६।०८०।०४६च् एकपुत्रा यदा पुत्रं विनष्टं श्रोष्यते युधि  
६।०८०।०४७अ सा हि जन्म च बाल्यं च यौवनं च महात्मनः  
६।०८०।०४७च् धर्मकार्याणि रूपं च रुदती संस्रमिष्यति  
६।०८०।०४८अ निराशा निहते पुत्रे दत्त्वा श्राद्धम् अचेतना  
६।०८०।०४८च् अग्निम् आरोक्ष्यते नूनम् अपो वापि प्रवेक्ष्यति  
६।०८०।०४९अ धिग् अस्तु कुब्जाम् असतीं मन्थरां पापनिश्चयाम्  
६।०८०।०४९च् यन्निमित्तम् इदं दुःखं कौसल्या प्रतिपत्स्यते  
६।०८०।०५०अ इत्य् एवं मैथिलीं दृष्ट्वा विलपन्तीं तपस्विनीम्  
६।०८०।०५०च् रोहिणीम् इव चन्द्रेण विना ग्रहवशं गताम्  
६।०८०।०५१अ सुपार्श्वो नाम मेधावी रावणं राक्षसेश्वरम्  
६।०८०।०५१च् निवार्यमाणं सचिवैर् इदं वचनम् अब्रवीत्  
६।०८०।०५२अ कथं नाम दशग्रीव साक्षाद् वैश्रवणानुज  
६।०८०।०५२च् हन्तुम् इच्छसि वैदेहीं क्रोधाद् धर्मम् अपास्य हि  
६।०८०।०५३अ वेद विद्याव्रत स्नातः स्वधर्मनिरतः सदा  
६।०८०।०५३च् स्त्रियाः कस्माद् वधं वीर मन्यसे राक्षसेश्वर  
६।०८०।०५४अ मैथिलीं रूपसम्पन्नां प्रत्यवेक्षस्व पार्थिव  
६।०८०।०५४च् त्वम् एव तु सहास्माभी राघवे क्रोधम् उत्सृज  
६।०८०।०५५अ अभ्युत्थानं त्वम् अद्यैव कृष्णपक्षचतुर्दशीम्  
६।०८०।०५५च् कृत्वा निर्याह्य् अमावास्यां विजयाय बलैर् वृतः  
६।०८०।०५६अ शूरो धीमान् रथी खड्गी रथप्रवरम् आस्थितः  
६।०८०।०५६च् हत्वा दाशरथिं रामं भवान् प्राप्स्यति मैथिलीम्  
६।०८०।०५७अ स तद् दुरात्मा सुहृदा निवेदितम्; वचः सुधर्म्यं प्रतिगृह्य रावणः  
६।०८०।०५७च् गृहं जगामाथ ततश् च वीर्यवान्; पुनः सभां च प्रययौ सुहृद्वृतः  
६।०८१।००१अ स प्रविश्य सभां राजा दीनः परमदुःखितः  
६।०८१।००१च् निषसादासने मुख्ये सिंहः क्रुद्ध इव श्वसन्  
६।०८१।००२अ अब्रवीच् च तदा सर्वान् बलमुख्यान् महाबलः  
६।०८१।००२च् रावणः प्राञ्जलीन् वाक्यं पुत्रव्यसनकर्शितः  
६।०८१।००३अ सर्वे भवन्तः सर्वेण हस्त्यश्वेन समावृताः  
६।०८१।००३च् निर्यान्तु रथसङ्घैश् च पादातैश् चोपशोभिताः  
६।०८१।००४अ एकं रामं परिक्षिप्य समरे हन्तुम् अर्हथ  
६।०८१।००४च् प्रहृष्टा शरवर्षेण प्रावृट्काल इवाम्बुदाः  
६।०८१।००५अ अथ वाहं शरैर् तीष्क्णैर् भिन्नगात्रं महारणे  
६।०८१।००५च् भवद्भिः श्वो निहन्तास्मि रामं लोकस्य पश्यतः  
६।०८१।००६अ इत्य् एवं राक्षसेन्द्रस्य वाक्यम् आदाय राक्षसाः  
६।०८१।००६च् निर्ययुस् ते रथैः शीघ्रं नागानीकैश् च संवृताः  
६।०८१।००७अ स सङ्ग्रामो महाभीमः सूर्यस्योदयनं प्रति  
६।०८१।००७च् रक्षसां वानराणां च तुमुलः समपद्यत  
६।०८१।००८अ ते गदाभिर् विचित्राभिः प्रासैः खड्गैः परश्वधैः  
६।०८१।००८च् अन्योन्यं समरे जघ्नुस् तदा वानरराक्षसाः  
६।०८१।००९अ मातङ्गरथकूलस्य वाजिमत्स्या ध्वजद्रुमाः  
६।०८१।००९च् शरीरसङ्घाटवहाः प्रसस्रुः शोणितापगाः  
६।०८१।०१०अ ध्वजवर्मरथान् अश्वान् नानाप्रहरणानि च  
६।०८१।०१०च् आप्लुत्याप्लुत्य समरे वानरेन्द्रा बभञ्जिरे  
६।०८१।०११अ केशान् कर्णललाटांश् च नासिकाश् च प्लवङ्गमाः  
६।०८१।०११च् रक्षसां दशनैस् तीक्ष्णैर् नखैश् चापि व्यकर्तयन्  
६।०८१।०१२अ एकैकं राक्षसं सङ्ख्ये शतं वानरपुङ्गवाः  
६।०८१।०१२च् अभ्यधावन्त फलिनं वृक्षं शकुनयो यथा  
६।०८१।०१३अ तथा गदाभिर् गुर्वीभिः प्रासैः खड्गैः परश्वधैः  
६।०८१।०१३च् निर्जघ्नुर् वानरान् घोरान् राक्षसाः पर्वतोपमाः  
६।०८१।०१४अ राक्षसैर् वध्यमानानां वानराणां महाचमूः  
६।०८१।०१४च् शरण्यं शरणं याता रामं दशरथात्मजम्  
६।०८१।०१५अ ततो रामो महातेजा धनुर् आदाय वीर्यवान्  
६।०८१।०१५च् प्रविश्य राक्षसं सैन्यं शरवर्षं ववर्ष ह  
६।०८१।०१६अ प्रविष्टं तु तदा रामं मेघाः सूर्यम् इवाम्बरे  
६।०८१।०१६च् नाभिजग्मुर् महाघोरं निर्दहन्तं शराग्निना  
६।०८१।०१७अ कृतान्य् एव सुघोराणि रामेण रजनीचराः  
६।०८१।०१७च् रणे रामस्य ददृशुः कर्माण्य् असुकराणि च  
६।०८१।०१८अ चालयन्तं महानीकं विधमन्तं महारथान्  
६।०८१।०१८च् ददृशुस् ते न वै रामं वातं वनगतं यथा  
६।०८१।०१९अ छिन्नं भिन्नं शरैर् दग्धं प्रभग्नं शस्त्रपीडितम्  
६।०८१।०१९च् बलं रामेण ददृशुर् न रमं शीघ्रकारिणम्  
६।०८१।०२०अ प्रहरन्तं शरीरेषु न ते पश्यन्ति राभवम्  
६।०८१।०२०च् इन्द्रियार्थेषु तिष्ठन्तं भूतात्मानम् इव प्रजाः  
६।०८१।०२१अ एष हन्ति गजानीकम् एष हन्ति महारथान्  
६।०८१।०२१च् एष हन्ति शरैस् तीक्ष्णैः पदातीन् वाजिभिः सह  
६।०८१।०२२अ इति ते राक्षसाः सर्वे रामस्य सदृशान् रणे  
६।०८१।०२२च् अन्योन्यकुपिता जघ्नुः सादृश्याद् राघवस्य ते  
६।०८१।०२३अ न ते ददृशिरे रामं दहन्तम् अरिवाहिनीम्  
६।०८१।०२३च् मोहिताः परमास्त्रेण गान्धर्वेण महात्मना  
६।०८१।०२४अ ते तु राम सहस्राणि रणे पश्यन्ति राक्षसाः  
६।०८१।०२४च् पुनः पश्यन्ति काकुत्स्थम् एकम् एव महाहवे  
६।०८१।०२५अ भ्रमन्तीं काञ्चनीं कोटिं कार्मुकस्य महात्मनः  
६।०८१।०२५च् अलातचक्रप्रतिमां ददृशुस् ते न राघवम्  
६।०८१।०२६अ शरीरनाभिसत्त्वार्चिः शरारं नेमिकार्मुकम्  
६।०८१।०२६च् ज्याघोषतलनिर्घोषं तेजोबुद्धिगुणप्रभम्  
६।०८१।०२७अ दिव्यास्त्रगुणपर्यन्तं निघ्नन्तं युधि राक्षसान्  
६।०८१।०२७च् ददृशू रामचक्रं तत् कालचक्रम् इव प्रजाः  
६।०८१।०२८अ अनीकं दशसाहस्रं रथानां वातरंहसाम्  
६।०८१।०२८च् अष्टादशसहस्राणि कुञ्जराणां तरस्विनाम्  
६।०८१।०२९अ चतुर्दशसहस्राणि सारोहाणां च वाजिनाम्  
६।०८१।०२९च् पूर्णे शतसहस्रे द्वे राक्षसानां पदातिनाम्  
६।०८१।०३०अ दिवसस्याष्टमे भागे शरैर् अग्निशिखोपमैः  
६।०८१।०३०च् हतान्य् एकेन रामेण रक्षसां कामरूपिणाम्  
६।०८१।०३१अ ते हताश्वा हतरथाः श्रान्ता विमथितध्वजाः  
६।०८१।०३१च् अभिपेतुः पुरीं लङ्कां हतशेषा निशाचराः  
६।०८१।०३२अ हतैर् गजपदात्य् अश्वैस् तद् बभूव रणाजिरम्  
६।०८१।०३२च् आक्रीडभूमी रुद्रस्य क्रुद्धस्येव पिनाकिनः  
६।०८१।०३३अ ततो देवाः सगन्धर्वाः सिद्धाश् च परमर्षयः  
६।०८१।०३३च् साधु साध्व् इति रामस्य तत् कर्म समपूजयन्  
६।०८१।०३४अ अब्रवीच् च तदा रामः सुग्रीवं प्रत्यनन्तरम्  
६।०८१।०३४च् एतद् अस्त्रबलं दिव्यं मम वा त्र्यम्बकस्य वा  
६।०८१।०३५अ निहत्य तां राक्षसवाहिनीं तु; रामस् तदा शक्रसमो महात्मा  
६।०८१।०३५च् अस्त्रेषु शस्त्रेषु जितक्लमश् च; संस्तूयते देवगणैः प्रहृष्टैः  
६।०८२।००१अ तानि नागसहस्राणि सारोहाणां च वाजिनाम्  
६।०८२।००१च् रथानां चाग्निवर्णानां सध्वजानां सहस्रशः  
६।०८२।००२अ राक्षसानां सहस्राणि गदापरिघयोधिनाम्  
६।०८२।००२च् काञ्चनध्वजचित्राणां शूराणां कामरूपिणाम्  
६।०८२।००३अ निहतानि शरैस् तीक्ष्णैस् तप्तकाञ्चनभूषणैः  
६।०८२।००३च् रावणेन प्रयुक्तानि रामेणाक्लिष्टकर्मणा  
६।०८२।००४अ दृष्ट्वा श्रुत्वा च सम्भ्रान्ता हतशेषा निशाचराः  
६।०८२।००४च् राक्षस्यश् च समागम्य दीनाश् चिन्तापरिप्लुताः  
६।०८२।००५अ विधवा हतपुत्राश् च क्रोशन्त्यो हतबान्धवाः  
६।०८२।००५च् राक्षस्यः सह सङ्गम्य दुःखार्ताः पर्यदेवयन्  
६।०८२।००६अ कथं शूर्पणखा वृद्धा कराला निर्णतोदरी  
६।०८२।००६च् आससाद वने रामं कन्दर्पम् इव रूपिणम्  
६।०८२।००७अ सुकुमारं महासत्त्वं सर्वभूतहिते रतम्  
६।०८२।००७च् तं दृष्ट्वा लोकवध्या सा हीनरूपा प्रकामिता  
६।०८२।००८अ कथं सर्वगुणैर् हीना गुणवन्तं महौजसं  
६।०८२।००८च् सुमुखं दुर्मुखी रामं कामयाम् आस राक्षसी  
६।०८२।००९अ जनस्यास्याल्पभाग्यत्वात् पलिनी श्वेतमूर्धजा  
६।०८२।००९च् अकार्यम् अपहास्यं च सर्वलोकविगर्हितम्  
६।०८२।०१०अ राक्षसानां विनाशाय दूषणस्य खरस्य च  
६।०८२।०१०च् चकाराप्रतिरूपा सा राघवस्य प्रधर्षणम्  
६।०८२।०११अ तन् निमित्तम् इदं वैरं रावणेन कृतं महत्  
६।०८२।०११च् वधाय नीता सा सीता दशग्रीवेण रक्षसा  
६।०८२।०१२अ न च सीतां दशग्रीवः प्राप्नोति जनकात्मजाम्  
६।०८२।०१२च् बद्धं बलवता वैरम् अक्षयं राघवेण ह  
६।०८२।०१३अ वैदेहीं प्रार्थयानं तं विराधं प्रेक्ष्य राक्षसं  
६।०८२।०१३च् हतम् एकेन रामेण पर्याप्तं तन्निदर्शनम्  
६।०८२।०१४अ चतुर्दशसहस्राणि रक्षसां भीमकर्मणाम्  
६।०८२।०१४च् निहतानि जनस्थाने शरैर् अग्निशिखोपमैः  
६।०८२।०१५अ खरश् च निहतः सङ्ख्ये दूषणस् त्रिशिरास् तथा  
६।०८२।०१५च् शरैर् आदित्यसङ्काशैः पर्याप्तं तन्निदर्शनम्  
६।०८२।०१६अ हतो योजनबाहुश् च कबन्धो रुधिराशनः  
६।०८२।०१६च् क्रोधार्तो विनदन् सो ऽथ पर्याप्तं तन्निदर्शनम्  
६।०८२।०१७अ जघान बलिनं रामः सहस्रनयनात्मजम्  
६।०८२।०१७च् बालिनं मेघसङ्काशं पर्याप्तं तन्निदर्शनम्  
६।०८२।०१८अ ऋश्यमूके वसञ् शैले दीनो भग्नमनोरथः  
६।०८२।०१८च् सुग्रीवः स्थापितो राज्ये पर्याप्तं तन्निदर्शनम्  
६।०८२।०१९अ धर्मार्थसहितं वाक्यं सर्वेषां रक्षसां हितम्  
६।०८२।०१९च् युक्तं विभीषणेनोक्तं मोहात् तस्य न रोचते  
६।०८२।०२०अ विभीषणवचः कुर्याद् यदि स्म धनदानुजः  
६।०८२।०२०च् श्मशानभूता दुःखार्ता नेयं लङ्का पुरी भवेत्  
६।०८२।०२१अ कुम्भकर्णं हतं श्रुत्वा राघवेण महाबलम्  
६।०८२।०२१च् प्रियं चेन्द्रजितं पुत्रं रावणो नावबुध्यते  
६।०८२।०२२अ मम पुत्रो मम भ्राता मम भर्ता रणे हतः  
६।०८२।०२२च् इत्य् एवं श्रूयते शब्दो राक्षसानां कुले कुले  
६।०८२।०२३अ रथाश् चाश्वाश् च नागाश् च हताः शतसहस्रशः  
६।०८२।०२३च् रणे रामेण शूरेण राक्षसाश् च पदातयः  
६।०८२।०२४अ रुद्रो वा यदि वा विष्णुर् महेन्द्रो वा शतक्रतुः  
६।०८२।०२४च् हन्ति नो रामरूपेण यदि वा स्वयम् अन्तकः  
६।०८२।०२५अ हतप्रवीरा रामेण निराशा जीविते वयम्  
६।०८२।०२५च् अपश्यन्त्यो भयस्यान्तम् अनाथा विलपामहे  
६।०८२।०२६अ रामहस्ताद् दशग्रीवः शूरो दत्तवरो युधि  
६।०८२।०२६च् इदं भयं महाघोरम् उत्पन्नं नावबुध्यते  
६।०८२।०२७अ न देवा न च गन्धर्वा न पिशाचा न राकसाः  
६।०८२।०२७च् उपसृष्टं परित्रातुं शक्ता रामेण संयुगे  
६।०८२।०२८अ उत्पाताश् चापि दृश्यन्ते रावणस्य रणे रणे  
६।०८२।०२८च् कथयिष्यन्ति रामेण रावणस्य निबर्हणम्  
६।०८२।०२९अ पितामहेन प्रीतेन देवदानवराक्षसैः  
६।०८२।०२९च् रावणस्याभयं दत्तं मानुषेभ्यो न याचितम्  
६।०८२।०३०अ तद् इदं मानुषान् मन्ये प्राप्तं निःसंशयं भयम्  
६।०८२।०३०च् जीवितान्तकरं घोरं रक्षसां रावणस्य च  
६।०८२।०३१अ पीड्यमानास् तु बलिना वरदानेन रक्षसा  
६।०८२।०३१च् दीप्तैस् तपोभिर् विबुधाः पितामहम् अपूजयन्  
६।०८२।०३२अ देवतानां हितार्थाय महात्मा वै पितामहः  
६।०८२।०३२च् उवाच देवताः सर्वा इदं तुष्टो महद् वचः  
६।०८२।०३३अ अद्य प्रभृति लोकांस् त्रीन् सर्वे दानवराक्षसाः  
६।०८२।०३३च् भयेन प्रावृता नित्यं विचरिष्यन्ति शाश्वतम्  
६।०८२।०३४अ दैवतैस् तु समागम्य सर्वैश् चेन्द्रपुरोगमैः  
६।०८२।०३४च् वृषध्वजस् त्रिपुरहा महादेवः प्रसादितः  
६।०८२।०३५अ प्रसन्नस् तु महादेवो देवान् एतद् वचो ऽब्रवीत्  
६।०८२।०३५च् उत्पत्स्यति हितार्थं वो नारी रक्षःक्षयावहा  
६।०८२।०३६अ एषा देवैः प्रयुक्ता तु क्षुद् यथा दानवान् पुरा  
६।०८२।०३६च् भक्षयिष्यति नः सीता राक्षसघ्नी सरावणान्  
६।०८२।०३७अ रावणस्यापनीतेन दुर्विनीतस्य दुर्मतेः  
६।०८२।०३७च् अयं निष्टानको घोरः शोकेन समभिप्लुतः  
६।०८२।०३८अ तं न पश्यामहे लोके यो नः शरणदो भवेत्  
६।०८२।०३८च् राघवेणोपसृष्टानां कालेनेव युगक्षये  
६।०८२।०३९अ इतीव सर्वा रजनीचरस्त्रियः; परस्परं सम्परिरभ्य बाहुभिः  
६।०८२।०३९च् विषेदुर् आर्तातिभयाभिपीडिता; विनेदुर् उच्चैश् च तदा सुदारुणम्  
६।०८३।००१अ आर्तानां राक्षसीनां तु लङ्कायां वै कुले कुले  
६।०८३।००१च् रावणः करुणं शब्दं शुश्राव परिवेदितम्  
६।०८३।००२अ स तु दीर्घं विनिश्वस्य मुहूर्तं ध्यानम् आस्थितः  
६।०८३।००२च् बभूव परमक्रुद्धो रावणो भीमदर्शनः  
६।०८३।००३अ सन्दश्य दशनैर् ओष्ठं क्रोधसंरक्तलोचनः  
६।०८३।००३च् राक्षसैर् अपि दुर्दर्शः कालाग्निर् इव मूर्छितः  
६।०८३।००४अ उवाच च समीपस्थान् राक्षसान् राक्षसेश्वरः  
६।०८३।००४च् भयाव्यक्तकथांस् तत्र निर्दहन्न् इव चक्षुषा  
६।०८३।००५अ महोदरं महापार्श्वं विरूपाक्षं च राक्षसं  
६।०८३।००५च् शीघ्रं वदत सैन्यानि निर्यातेति ममाज्ञया  
६।०८३।००६अ तस्य तद्वचनं श्रुत्वा राक्षसास् ते भयार्दिताः  
६।०८३।००६च् चोदयाम् आसुर् अव्यग्रान् राक्षसांस् तान् नृपाज्ञया  
६।०८३।००७अ ते तु सर्वे तथेत्य् उक्त्वा राक्षसा घोरदर्शनाः  
६।०८३।००७च् कृतस्वस्त्ययनाः सर्वे रावणाभिमुखा ययुः  
६।०८३।००८अ प्रतिपूज्य यथान्यायं रावणं ते महारथाः  
६।०८३।००८च् तस्थुः प्राञ्जलयः सर्वे भर्तुर् विजयकाङ्क्षिणः  
६।०८३।००९अ अथोवाच प्रहस्यैतान् रावणः क्रोधमूर्छितः  
६।०८३।००९च् महोदरमहापार्श्वौ विरूपाक्षं च राक्षसं  
६।०८३।०१०अ अद्य बाणैर् धनुर्मुक्तैर् युगान्तादित्यसन्निभैः  
६।०८३।०१०च् राघवं लक्ष्मणं चैव नेष्यामि यमसाधनम्  
६।०८३।०११अ खरस्य कुम्भकर्णस्य प्रहस्तेन्द्रजितोस् तथा  
६।०८३।०११च् करिष्यामि प्रतीकारम् अद्य शत्रुवधाद् अहम्  
६।०८३।०१२अ नैवान्तरिक्षं न दिशो न नद्यो नापि सागरः  
६।०८३।०१२च् प्रकाशत्वं गमिष्यामि मद्बाणजलदावृताः  
६।०८३।०१३अ अद्य वानरयूथानां तानि यूथानि भागशः  
६।०८३।०१३च् धनुःसमुद्राद् उद्भूतैर् मथिष्यामि शरोर्मिभिः  
६।०८३।०१४अ व्याकोशपद्मचक्राणि पद्मकेसरवर्चसाम्  
६।०८३।०१४च् अद्य यूथतटाकानि गजवत् प्रमथाम्य् अहम्  
६।०८३।०१५अ सशरैर् अद्य वदनैः सङ्ख्ये वानरयूथपाः  
६।०८३।०१५च् मण्डयिष्यन्ति वसुधां सनालैर् इव पङ्कलैः  
६।०८३।०१६अ अद्य युद्धप्रचण्डानां हरीणां द्रुमयोधिनाम्  
६।०८३।०१६च् मुक्तेनैकेषुणा युद्धे भेत्स्यामि च शतंशतम्  
६।०८३।०१७अ हतो भर्ता हतो भ्राता यासां च तनया हताः  
६।०८३।०१७च् वधेनाद्य रिपोस् तासां कर्मोम्य् अस्रप्रमार्जनम्  
६।०८३।०१८अ अद्य मद्बाणनिर्भिन्नैः प्रकीर्णैर् गतचेतनैः  
६।०८३।०१८च् करोमि वानरैर् युद्धे यत्नावेक्ष्य तलां महीम्  
६।०८३।०१९अ अद्य गोमायवो गृध्रा ये च मांसाशिनो ऽपरे  
६।०८३।०१९च् सर्वांस् तांस् तर्पयिष्यामि शत्रुमांसैः शरार्दितैः  
६।०८३।०२०अ कल्प्यतां मे रथशीघ्रं क्षिप्रम् आनीयतां धनुः  
६।०८३।०२०च् अनुप्रयान्तु मां युद्धे ये ऽवशिष्टा निशाचराः  
६।०८३।०२१अ तस्य तद्वचनं श्रुत्वा महापार्श्वो ऽब्रवीद् वचः  
६।०८३।०२१च् बलाध्यक्षान् स्थितांस् तत्र बलं सन्त्वर्यताम् इति  
६।०८३।०२२अ बलाध्यक्षास् तु संरब्धा राक्षसांस् तान् गृहाद् गृहात्  
६।०८३।०२२च् चोदयन्तः परिययुर् लङ्कां लघुपराक्रमाः  
६।०८३।०२३अ ततो मुहूर्तान् निष्पेतू राक्षसा भीमविक्रमाः  
६।०८३।०२३च् नर्दन्तो भीमवदना नानाप्रहरणैर् भुजैः  
६।०८३।०२४अ असिभिः पट्टसैः शूलैर् गलाभिर् मुसलैर् हलैः  
६।०८३।०२४च् शक्तिभिस् तीक्ष्णधाराभिर् महद्भिः कूटमुद्गरैः  
६।०८३।०२५अ यष्टिभिर् विमलैश् चक्रैर् निशितैश् च परश्वधैः  
६।०८३।०२५च् भिण्डिपालैः शतघ्नीभिर् अन्यैश् चापि वरायुधैः  
६।०८३।०२६अ अथानयन् बलाध्यक्षाश् चत्वारो रावणाज्ञया  
६।०८३।०२६च् द्रुतं सूतसमायुक्तं युक्ताष्टतुरगं रथम्  
६।०८३।०२७अ आरुरोह रथं दिव्यं दीप्यमानं स्वतेजसा  
६।०८३।०२७च् रावणः सत्त्वगाम्भीर्याद् दारयन्न् इव मेदिनीम्  
६।०८३।०२८अ रावणेनाभ्यनुज्ञातौ महापार्श्वमहोदरौ  
६।०८३।०२८च् विरूपाक्षश् च दुर्धर्षो रथान् आरुरुहुस् तदा  
६।०८३।०२९अ ते तु हृष्टा विनर्दन्तो भिन्दत इव मेदिनीम्  
६।०८३।०२९च् नादं घोरं विमुञ्चन्तो निर्ययुर् जयकाङ्क्षिणः  
६।०८३।०३०अ ततो युद्धाय तेजस्वी रक्षोगणबलैर् वृतः  
६।०८३।०३०च् निर्ययाव् उद्यतधनुः कालान्तकयमोमपः  
६।०८३।०३१अ ततः प्रजवनाश्वेन रथेन स महारथः  
६।०८३।०३१च् द्वारेण निर्ययौ तेन यत्र तौ रामलक्ष्मणौ  
६।०८३।०३२अ ततो नष्टप्रभः सूर्यो दिशश् च तिमिरावृताः  
६।०८३।०३२च् द्विजाश् च नेदुर् घोराश् च सञ्चचाल च मेदिनी  
६।०८३।०३३अ ववर्ष रुधिरं देवश् चस्खलुश् च तुरङ्गमाः  
६।०८३।०३३च् ध्वजाग्रे न्यपतद् गृध्रो विनेदुश् चाशिवं शिवाः  
६।०८३।०३४अ नयनं चास्फुरद् वामं सव्यो बाहुर् अकम्पत  
६।०८३।०३४च् विवर्णवदनश् चासीत् किं चिद् अभ्रश्यत स्वरः  
६।०८३।०३५अ ततो निष्पततो युद्धे दशग्रीवस्य रक्षसः  
६।०८३।०३५च् रणे निधनशंसीनि रूपाण्य् एतानि जज्ञिरे  
६।०८३।०३६अ अन्तरिक्षात् पपातोल्का निर्घातसमनिस्वना  
६।०८३।०३६च् विनेदुर् अशिवं गृध्रा वायसैर् अनुनादिताः  
६।०८३।०३७अ एतान् अचिन्तयन् घोरान् उत्पातान् समुपस्थितान्  
६।०८३।०३७च् निर्ययौ रावणो मोहाद् वधार्थी कालचोदितः  
६।०८३।०३८अ तेषां तु रथघोषेण राक्षसानां महात्मनाम्  
६।०८३।०३८च् वानराणाम् अपि चमूर् युद्धायैवाभ्यवर्तत  
६।०८३।०३९अ तेषां सुतुमुलं युद्धं बभूव कपिरक्षसाम्  
६।०८३।०३९च् अन्योन्यम् आह्वयानानां क्रुद्धानां जयम् इच्छताम्  
६।०८३।०४०अ ततः क्रुद्धो दशग्रीवः शरैः काञ्चनभूषणैः  
६।०८३।०४०च् वानराणाम् अनीकेषु चकार कदनं महत्  
६।०८३।०४१अ निकृत्तशिरसः के चिद् रावणेन वलीमुखाः  
६।०८३।०४१च् निरुच्छ्वासा हताः के चित् के चित् पार्श्वेषु दारिताः  
६।०८३।०४१ए के चिद् विभिन्नशिरसः के चिच् चक्षुर्विवर्जिताः  
६।०८३।०४२अ दशाननः क्रोधविवृत्तनेत्रो; यतो यतो ऽभ्येति रथेन सङ्ख्ये  
६।०८३।०४२च् ततस् ततस् तस्य शरप्रवेगम्; सोढुं न शेकुर् हरियूथपास् ते  
६।०८४।००१अ तथा तैः कृत्तगात्रैस् तु दशग्रीवेण मार्गणैः  
६।०८४।००१च् बभूव वसुधा तत्र प्रकीर्णा हरिभिर् वृता  
६।०८४।००२अ रावणस्याप्रसह्यं तं शरसम्पातम् एकतः  
६।०८४।००२च् न शेकुः सहितुं दीप्तं पतङ्गा इव पावकम्  
६।०८४।००३अ ते ऽर्दिता निशितैर् बाणैः क्रोशन्तो विप्रदुद्रुवुः  
६।०८४।००३च् पावकार्चिःसमाविष्टा दह्यमाना यथा गजाः  
६।०८४।००४अ प्लवङ्गानाम् अनीकानि महाभ्राणीव मारुतः  
६।०८४।००४च् स ययौ समरे तस्मिन् विधमन् रावणः शरैः  
६।०८४।००५अ कदनं तरसा कृत्वा राक्षसेन्द्रो वनौकसाम्  
६।०८४।००५च् आससाद ततो युद्धे राघवं त्वरितस् तदा  
६।०८४।००६अ सुग्रीवस् तान् कपीन् दृष्ट्वा भग्नान् विद्रवतो रणे  
६।०८४।००६च् गुल्मे सुषेणं निक्षिप्य चक्रे युद्धे द्रुतं मनः  
६।०८४।००७अ आत्मनः सदृशं वीरं स तं निक्षिप्य वानरम्  
६।०८४।००७च् सुग्रीवो ऽभिमुखः शत्रुं प्रतस्थे पादपायुधः  
६।०८४।००८अ पार्श्वतः पृष्ठतश् चास्य सर्वे यूथाधिपाः स्वयम्  
६।०८४।००८च् अनुजह्रुर् महाशैलान् विविधांश् च महाद्रुमान्  
६।०८४।००९अ स नदन् युधि सुग्रीवः स्वरेण महता महान्  
६।०८४।००९च् पातयन् विविधांश् चान्याञ् जघानोत्तमराक्षसान्  
६।०८४।०१०अ ममर्द च महाकायो राक्षसान् वानरेश्वरः  
६।०८४।०१०च् युगान्तसमये वायुः प्रवृद्धान् अगमान् इव  
६।०८४।०११अ राक्षसानाम् अनीकेषु शैलवर्षं ववर्ष ह  
६।०८४।०११च् अश्ववर्षं यथा मेघः पक्षिसङ्घेषु कानने  
६।०८४।०१२अ कपिराजविमुक्तैस् तैः शैलवर्षैस् तु राक्षसाः  
६।०८४।०१२च् विकीर्णशिरसः पेतुर् निकृत्ता इव पर्वताः  
६।०८४।०१३अ अथ सङ्क्षीयमाणेषु राक्षसेषु समन्ततः  
६।०८४।०१३च् सुग्रीवेण प्रभग्नेषु पतत्सु विनदत्सु च  
६।०८४।०१४अ विरूपाक्षः स्वकं नाम धन्वी विश्राव्य राक्षसः  
६।०८४।०१४च् रथाद् आप्लुत्य दुर्धर्षो गजस्कन्धम् उपारुहत्  
६।०८४।०१५अ स तं द्विरदम् आरुह्य विरूपाक्षो महारथः  
६।०८४।०१५च् विनदन् भीमनिर्ह्रालं वानरान् अभ्यधावत  
६।०८४।०१६अ सुग्रीवे स शरान् घोरान् विससर्ज चमूमुखे  
६।०८४।०१६च् स्थापयाम् आसा चोद्विग्नान् राक्षसान् सम्प्रहर्षयन्  
६।०८४।०१७अ सो ऽतिविद्धः शितैर् बाणैः कपीन्द्रस् तेन रक्षसा  
६।०८४।०१७च् चुक्रोध च महाक्रोधो वधे चास्य मनो दधे  
६।०८४।०१८अ ततः पादपम् उद्धृत्य शूरः सम्प्रधने हरिः  
६।०८४।०१८च् अभिपत्य जघानास्य प्रमुखे तं महागजम्  
६।०८४।०१९अ स तु प्रहाराभिहतः सुग्रीवेण महागजः  
६।०८४।०१९च् अपासर्पद् धनुर्मात्रं निषसाद ननाद च  
६।०८४।०२०अ गजात् तु मथितात् तूर्णम् अपक्रम्य स वीर्यवान्  
६।०८४।०२०च् राक्षसो ऽभिमुखः शत्रुं प्रत्युद्गम्य ततः कपिम्  
६।०८४।०२१अ आर्षभं चर्मखड्गं च प्रगृह्य लघुविक्रमः  
६।०८४।०२१च् भर्त्सयन्न् इव सुग्रीवम् आससाद व्यवस्थितम्  
६।०८४।०२२अ स हि तस्याभिसङ्क्रुद्धः प्रगृह्य महतीं शिलाम्  
६।०८४।०२२च् विरूपाक्षाय चिक्षेप सुग्रीवो जलदोपमाम्  
६।०८४।०२३अ स तां शिलाम् आपतन्तीं दृष्ट्वा राक्षसपुङ्गवः  
६।०८४।०२३च् अपक्रम्य सुविक्रान्तः खड्गेन प्राहरत् तदा  
६।०८४।०२४अ तेन खड्गेन सङ्क्रुद्धः सुग्रीवस्य चमूमुखे  
६।०८४।०२४च् कवचं पातयाम् आस स खड्गाभिहतो ऽपतत्  
६।०८४।०२५अ स समुत्थाय पतितः कपिस् तस्य व्यसर्जयत्  
६।०८४।०२५च् तलप्रहारम् अशनेः समानं भीमनिस्वनम्  
६।०८४।०२६अ तलप्रहारं तद् रक्षः सुग्रीवेण समुद्यतम्  
६।०८४।०२६च् नैपुण्यान् मोचयित्वैनं मुष्टिनोरस्य् अताडयत्  
६।०८४।०२७अ ततस् तु सङ्क्रुद्धतरः सुग्रीवो वानरेश्वरः  
६।०८४।०२७च् मोक्षितं चात्मनो दृष्ट्वा प्रहारं तेन रक्षसा  
६।०८४।०२८अ स ददर्शान्तरं तस्य विरूपाक्षस्य वानरः  
६।०८४।०२८च् ततो न्यपातयत् क्रोधाच् छङ्खदेशे महातलम्  
६।०८४।०२९अ महेन्द्राशनिकल्पेन तलेनाभिहतः क्षितौ  
६।०८४।०२९च् पपात रुधिरक्लिन्नः शोणितं स समुद्वमन्  
६।०८४।०३०अ विवृत्तनयनं क्रोधात् सफेन रुधिराप्लुतम्  
६।०८४।०३०च् ददृशुस् ते विरूपाक्षं विरूपाक्षतरं कृतम्  
६।०८४।०३१अ स्फुरन्तं परिवर्जन्तं पार्श्वेन रुधिरोक्षितम्  
६।०८४।०३१च् करुणं च विनर्दान्तं ददृशुः कपयो रिपुम्  
६।०८४।०३२अ तथा तु तौ संयति सम्प्रयुक्तौ; तरस्विनौ वानरराक्षसानाम्  
६।०८४।०३२च् बलार्णवौ सस्वनतुः सभीमम्; महार्णवौ द्वाव् इव भिन्नवेलौ  
६।०८४।०३३अ विनाशितं प्रेक्ष्य विरूपनेत्रम्; महाबलं तं हरिपार्थिवेन  
६।०८४।०३३च् बलं समस्तं कपिराक्षसानाम्; उन्मत्तगङ्गाप्रतिमं बभूव  
६।०८५।००१अ हन्यमाने बले तूर्णम् अन्योन्यं ते महामृधे  
६।०८५।००१च् सरसीव महाघर्मे सूपक्षीणे बभूवतुः  
६।०८५।००२अ स्वबलस्य विघातेन विरूपाक्षवधेन च  
६।०८५।००२च् बभूव द्विगुणं क्रुद्धो रावणो राक्षसाधिपः  
६।०८५।००३अ प्रक्षीणं तु बलं दृष्ट्वा वध्यमानं वलीमुखैः  
६।०८५।००३च् बभूवास्य व्यथा युद्धे प्रेक्ष्य दैवविपर्ययम्  
६।०८५।००४अ उवाच च समीपस्थं महोदरम् अरिन्दमम्  
६।०८५।००४च् अस्मिन् काले महाबाहो जयाशा त्वयि मे स्थिता  
६।०८५।००५अ जहि शत्रुचमूं वीर दर्शयाद्य पराक्रमम्  
६।०८५।००५च् भर्तृपिण्डस्य कालो ऽयं निर्वेष्टुं साधु युध्यताम्  
६।०८५।००६अ एवम् उक्तस् तथेत्य् उक्त्वा राक्षसेन्द्रं महोदरः  
६।०८५।००६च् प्रविवेशारिसेनां स पतङ्ग इव पावकम्  
६।०८५।००७अ ततः स कदनं चक्रे वानराणां महाबलः  
६।०८५।००७च् भर्तृवाक्येन तेजस्वी स्वेन वीर्येण चोदितः  
६।०८५।००८अ प्रभग्नां समरे दृष्ट्वा वानराणां महाचमूम्  
६।०८५।००८च् अभिदुद्राव सुग्रीवो महोदरम् अनन्तरम्  
६।०८५।००९अ प्रगृह्य विपुलां घोरां महीधर समां शिलाम्  
६।०८५।००९च् चिक्षेप च महातेजास् तद् वधाय हरीश्वरः  
६।०८५।०१०अ ताम् आपतन्तीं सहसा शिलां दृष्ट्वा महोदरः  
६।०८५।०१०च् असम्भ्रान्तस् ततो बाणैर् निर्बिभेद दुरासदाम्  
६।०८५।०११अ रक्षसा तेन बाणौघैर् निकृत्ता सा सहस्रधा  
६।०८५।०११च् निपपात शिलाभूमौ गृध्रचक्रम् इवाकुलम्  
६।०८५।०१२अ तां तु भिन्नां शिलां दृष्ट्वा सुग्रीवः क्रोधमूर्छितः  
६।०८५।०१२च् सालम् उत्पाट्य चिक्षेप रक्षसे रणमूर्धनि  
६।०८५।०१२ए शरैश् च विददारैनं शूरः परपुरञ्जयः  
६।०८५।०१३अ स ददर्श ततः क्रुद्धः परिघं पतितं भुवि  
६।०८५।०१३च् आविध्य तु स तं दीप्तं परिघं तस्य दर्शयन्  
६।०८५।०१३ए परिघाग्रेण वेगेन जघानास्य हयोत्तमान्  
६।०८५।०१४अ तस्माद् धतहयाद् वीरः सो ऽवप्लुत्य महारथात्  
६।०८५।०१४च् गदां जग्राह सङ्क्रुद्धो राक्षसो ऽथ महोदरः  
६।०८५।०१५अ गदापरिघहस्तौ तौ युधि वीरौ समीयतुः  
६।०८५।०१५च् नर्दन्तौ गोवृषप्रख्यौ घनाव् इव सविद्युतौ  
६।०८५।०१६अ आजघान गदां तस्य परिघेण हरीश्वरः  
६।०८५।०१६च् पपात स गदोद्भिन्नः परिघस् तस्य भूतले  
६।०८५।०१७अ ततो जग्राह तेजस्वी सुग्रीवो वसुधातलात्  
६।०८५।०१७च् आयसं मुसलं घोरं सर्वतो हेमभूषितम्  
६।०८५।०१८अ तं समुद्यम्य चिक्षेप सो ऽप्य् अन्यां व्याक्षिपद् गदाम्  
६।०८५।०१८च् भिन्नाव् अन्योन्यम् आसाद्य पेततुर् धरणीतले  
६।०८५।०१९अ ततो भग्नप्रहरणौ मुष्टिभ्यां तौ समीयतुः  
६।०८५।०१९च् तेजो बलसमाविष्टौ दीप्ताव् इव हुताशनौ  
६।०८५।०२०अ जघ्नतुस् तौ तदान्योन्यं नेदतुश् च पुनः पुनः  
६।०८५।०२०च् तलैश् चान्योन्यम् आहत्य पेततुर् धरणीतले  
६।०८५।०२१अ उत्पेततुस् ततस् तूर्णं जघ्नतुश् च परस्परम्  
६।०८५।०२१च् भुजैश् चिक्षेपतुर् वीराव् अन्योन्यम् अपराजितौ  
६।०८५।०२२अ आजहार तदा खग्डम् अदूरपरिवर्तिनम्  
६।०८५।०२२च् राक्षसश् चर्मणा सार्धं महावेगो महोदरः  
६।०८५।०२३अ तथैव च महाखड्गं चर्मणा पतितं सह  
६।०८५।०२३च् जग्राह वानरश्रेष्ठः सुग्रीवो वेगवत्तरः  
६।०८५।०२४अ तौ तु रोषपरीताङ्गौ नर्दन्ताव् अभ्यधावताम्  
६।०८५।०२४च् उद्यतासी रणे हृष्टौ युधि शस्त्रविशारदौ  
६।०८५।०२५अ दक्षिणं मण्डलं चोभौ तौ तूर्णं सम्परीयतुः  
६।०८५।०२५च् अन्योन्यम् अभिसङ्क्रुद्धौ जये प्रणिहिताव् उभौ  
६।०८५।०२६अ स तु शूरो महावेगो वीर्यश्लाघी महोदरः  
६।०८५।०२६च् महाचर्मणि तं खड्गं पातयाम् आस दुर्मतिः  
६।०८५।०२७अ लग्नम् उत्कर्षतः खड्गं खड्गेन कपिकुञ्जरः  
६।०८५।०२७च् जहार सशिरस् त्राणं कुण्डलोपहितं शिरः  
६।०८५।०२८अ निकृत्तशिरसस् तस्य पतितस्य महीतले  
६।०८५।०२८च् तद् बलं राक्षसेन्द्रस्य दृष्ट्वा तत्र न तिष्ठति  
६।०८५।०२९अ हत्वा तं वानरैः सार्धं ननाद मुदितो हरिः  
६।०८५।०२९च् चुक्रोध च दशग्रीवो बभौ हृष्टश् च राघवः  
६।०८६।००१अ महोदरे तु निहते महापार्श्वो महाबलः  
६।०८६।००१च् अङ्गदस्य चमूं भीमां क्षोभयाम् आस सायकैः  
६।०८६।००२अ स वानराणां मुख्यानाम् उत्तमाङ्गानि सर्वशः  
६।०८६।००२च् पातयाम् आस कायेभ्यः फलं वृन्ताद् इवानिलः  
६।०८६।००३अ केषां चिद् इषुभिर् बाहून् स्कन्धांश् चिछेद राक्षसः  
६।०८६।००३च् वानराणां सुसङ्क्रुद्धः पार्श्वं केषां व्यदारयत्  
६।०८६।००४अ ते ऽर्दिता बाणवर्षेण महापार्श्वेन वानराः  
६।०८६।००४च् विषादविमुखाः सर्वे बभूवुर् गतचेतसः  
६।०८६।००५अ निरीक्ष्य बलम् उद्विग्नम् अङ्गदो राक्षसार्दितम्  
६।०८६।००५च् वेगं चक्रे महाबाहुः समुद्र इव पर्वणि  
६।०८६।००६अ आयसं परिघं गृह्य सूर्यरश्मिसमप्रभम्  
६।०८६।००६च् समरे वानरश्रेष्ठो महापार्श्वे न्यपातयत्  
६।०८६।००७अ स तु तेन प्रहारेण महापार्श्वो विचेतनः  
६।०८६।००७च् ससूतः स्यन्दनात् तस्माद् विसञ्ज्ञः प्रापतद् भुवि  
६।०८६।००८अ सर्क्षराजस् तु तेजस्वी नीलाञ्जनचयोपमः  
६।०८६।००८च् निष्पत्य सुमहावीर्यः स्वाद् यूथान् मेघसन्निभात्  
६।०८६।००९अ प्रगृह्य गिरिशृङ्गाभां क्रुद्धः स विपुलां शिलाम्  
६।०८६।००९च् अश्वाञ् जघान तरसा स्यन्दनं च बभञ्ज तम्  
६।०८६।०१०अ मुहूर्ताल् लब्धसञ्ज्ञस् तु महापार्श्वो महाबलः  
६।०८६।०१०च् अङ्गदं बहुभिर् बाणैर् भूयस् तं प्रत्यविध्यत  
६।०८६।०११अ जाम्बवन्तं त्रिभिर् बाणैर् आजघान स्तनान्तरे  
६।०८६।०११च् ऋक्षराजं गवाक्षं च जघान बहुभिः शरैः  
६।०८६।०१२अ गवाक्षं जाम्बवन्तं च स दृष्ट्वा शरपीडितौ  
६।०८६।०१२च् जग्राह परिघं घोरम् अङ्गदः क्रोधमूर्छितः  
६।०८६।०१३अ तस्याङ्गदः प्रकुपितो राक्षसस्य तम् आयसं  
६।०८६।०१३च् दूरस्थितस्य परिघं रविरश्मिसमप्रभम्  
६।०८६।०१४अ द्वाभ्यां भुजाभ्यां सङ्गृह्य भ्रामयित्वा च वेगवान्  
६।०८६।०१४च् महापार्श्वाय चिक्षेप वधार्थं वालिनः सुतः  
६।०८६।०१५अ स तु क्षिप्तो बलवता परिघस् तस्य रक्षसः  
६।०८६।०१५च् धनुश् च सशरं हस्ताच् छिरस्त्रं चाप्य् अपातयत्  
६।०८६।०१६अ तं समासाद्य वेगेन वालिपुत्रः प्रतापवान्  
६।०८६।०१६च् तलेनाभ्यहनत् क्रुद्धः कर्णमूले सकुण्डले  
६।०८६।०१७अ स तु क्रुद्धो महावेगो महापार्श्वो महाद्युतिः  
६।०८६।०१७च् करेणैकेन जग्राह सुमहान्तं परश्वधम्  
६।०८६।०१८अ तं तैलधौतं विमलं शैलसारमयं दृढम्  
६।०८६।०१८च् राक्षसः परमक्रुद्धो वालिपुत्रे न्यपातयत्  
६।०८६।०१९अ तेन वामांसफलके भृशं प्रत्यवपातितम्  
६।०८६।०१९च् अङ्गदो मोक्षयाम् आस सरोषः स परश्वधम्  
६।०८६।०२०अ स वीरो वज्रसङ्काशम् अङ्गदो मुष्टिम् आत्मनः  
६।०८६।०२०च् संवर्तयन् सुसङ्क्रुद्धः पितुस् तुल्यपराक्रमः  
६।०८६।०२१अ राक्षसस्य स्तनाभ्याशे मर्मज्ञो हृदयं प्रति  
६।०८६।०२१च् इन्द्राशनिसमस्पर्शं स मुष्टिं विन्यपातयत्  
६।०८६।०२२अ तेन तस्य निपातेन राक्षसस्य महामृधे  
६।०८६।०२२च् पफाल हृदयं चाशु स पपात हतो भुवि  
६।०८६।०२३अ तस्मिन् निपतिते भूमौ तत् सैन्यं सम्प्रचुक्षुभे  
६।०८६।०२३च् अभवच् च महान् क्रोधः समरे रावणस्य तु  
६।०८७।००१अ महोदरमहापार्श्वौ हतौ दृष्ट्वा तु राक्षसौ  
६।०८७।००१च् तस्मिंश् च निहते वीरे विरूपाक्षे महाबले  
६।०८७।००२अ आविवेश महान् क्रोधो रावणं तु महामृधे  
६।०८७।००२च् सूतं सञ्चोदयाम् आस वाक्यं चेदम् उवाच ह  
६।०८७।००३अ निहतानाम् अमात्यानां रुद्धस्य नगरस्य च  
६।०८७।००३च् दुःखम् एषो ऽपनेष्यामि हत्वा तौ रामलक्ष्मणौ  
६।०८७।००४अ रामवृक्षं रणे हन्मि सीतापुष्पफलप्रदम्  
६।०८७।००४च् प्रशाखा यस्य सुग्रीवो जाम्बवान् कुमुदो नलः  
६।०८७।००५अ स दिशो दश घोषेण रथस्यातिरथो महान्  
६।०८७।००५च् नादयन् प्रययौ तूर्णं राघवं चाभ्यवर्तत  
६।०८७।००६अ पूरिता तेन शब्देन सनदीगिरिकानना  
६।०८७।००६च् सञ्चचाल मही सर्वा सवराहमृगद्विपा  
६।०८७।००७अ तामसं सुमहाघोरं चकारास्त्रं सुदारुणम्  
६।०८७।००७च् निर्ददाह कपीन् सर्वांस् ते प्रपेतुः समन्ततः  
६।०८७।००८अ तान्य् अनीकान्य् अनेकानि रावणस्य शरोत्तमैः  
६।०८७।००८च् दृष्ट्वा भग्नानि शतशो राघवः पर्यवस्थितः  
६।०८७।००९अ स ददर्श ततो रामं तिष्ठन्तम् अपराजितम्  
६।०८७।००९च् लक्ष्मणेन सह भ्रात्रा विष्णुना वासवं यथा  
६।०८७।०१०अ आलिखन्तम् इवाकाशम् अवष्टभ्य महद् धनुः  
६।०८७।०१०च् पद्मपत्रविशालाक्षं दीर्घबाहुम् अरिन्दमम्  
६।०८७।०११अ वानरांश् च रणे भग्नान् आपतन्तं च रावणम्  
६।०८७।०११च् समीक्ष्य राघवो हृष्टो मध्ये जग्राह कार्मुकम्  
६।०८७।०१२अ विस्फारयितुम् आरेभे ततः स धनुर् उत्तमम्  
६।०८७।०१२च् महावेगं महानादं निर्भिन्दन्न् इव मेदिनीम्  
६।०८७।०१३अ तयोः शरपथं प्राप्य रावणो राजपुत्रयोः  
६।०८७।०१३च् स बभूव यथा राहुः समीपे शशिसूर्ययोः  
६।०८७।०१४अ रावणस्य च बाणौघै रामविस्फरितेन च  
६।०८७।०१४च् शब्देन राक्षसास् तेन पेतुश् च शतशस् तदा  
६।०८७।०१५अ तम् इच्छन् प्रथमं योद्धुं लक्ष्मणो निशितैः शरैः  
६।०८७।०१५च् मुमोच धनुर् आयम्य शरान् अग्निशिखोपमान्  
६।०८७।०१६अ तान् मुक्तमात्रान् आकाशे लक्ष्मणेन धनुष्मता  
६।०८७।०१६च् बाणान् बाणैर् महातेजा रावणः प्रत्यवारयत्  
६।०८७।०१७अ एकम् एकेन बाणेन त्रिभिस् त्रीन् दशभिर् दश  
६।०८७।०१७च् लक्ष्मणस्य प्रचिच्छेद दर्शयन् पाणिलाघवम्  
६।०८७।०१८अ अभ्यतिक्रम्य सौमित्रिं रावणः समितिञ्जयः  
६।०८७।०१८च् आससाद ततो रामं स्थितं शैलम् इवाचलम्  
६।०८७।०१९अ स सङ्ख्ये रामम् आसाद्य क्रोधसंरक्तलोचनः  
६।०८७।०१९च् व्यसृजच् छरवर्णानि रावणो राघवोपरि  
६।०८७।०२०अ शरधारास् ततो रामो रावणस्य धनुश्च्युताः  
६।०८७।०२०च् दृष्ट्वैवापतिताः शीघ्रं भल्लाञ् जग्राह सत्वरम्  
६।०८७।०२१अ ताञ् शरौघांस् ततो भल्लैस् तीक्ष्णैश् चिच्छेद राघवः  
६।०८७।०२१च् दीप्यमानान् महावेगान् क्रुद्धान् आशीविषान् इव  
६।०८७।०२२अ राघवो रावणं तूर्णं रावणो राघवं तथा  
६।०८७।०२२च् अन्योन्यं विविधैस् तीक्ष्णैः शरैर् अभिववर्षतुः  
६।०८७।०२३अ चेरतुश् च चिरं चित्रं मण्डलं सव्यदक्षिणम्  
६।०८७।०२३च् बाणवेगान् समुदीक्ष्य समरेष्व् अपराजितौ  
६।०८७।०२४अ तयोर् भूतानि वित्रेषुर् युगपत् सम्प्रयुध्यतोः  
६।०८७।०२४च् रौद्रयोः सायकमुचोर् यमान्तकनिकाशयोः  
६।०८७।०२५अ सन्ततं विविधैर् बाणैर् बभूव गगनं तदा  
६।०८७।०२५च् घनैर् इवातपापाये विद्युन्मालासमाकुलैः  
६।०८७।०२६अ गवाक्षितम् इवाकाशं बभूव शूरवृष्टिभिः  
६।०८७।०२६च् महावेगैः सुतीक्ष्णाग्रैर् गृध्रपत्रैः सुवाजितैः  
६।०८७।०२७अ शरान्धकारं तौ भीमं चक्रतुः परमं तदा  
६।०८७।०२७च् गते ऽस्तं तपने चापि महामेघाव् इवोत्थितौ  
६।०८७।०२८अ बभूव तुमुलं युद्धम् अन्योन्यवधकाङ्क्षिणोः  
६।०८७।०२८च् अनासाद्यम् अचिन्त्यं च वृत्रवासवयोर् इव  
६।०८७।०२९अ उभौ हि परमेष्वासाव् उभौ शस्त्रविशारदौ  
६।०८७।०२९च् उभौ चास्त्रविदां मुख्याव् उभौ युद्धे विचेरतुः  
६।०८७।०३०अ उभौ हि येन व्रजतस् तेन तेन शरोर्मयः  
६।०८७।०३०च् ऊर्मयो वायुना विद्धा जग्मुः सागरयोर् इव  
६।०८७।०३१अ ततः संसक्तहस्तस् तु रावणो लोकरावणः  
६।०८७।०३१च् नाराचमालां रामस्य ललाटे प्रत्यमुञ्चत  
६।०८७।०३२अ रौद्रचापप्रयुक्तां तां नीलोत्पलदलप्रभाम्  
६।०८७।०३२च् शिरसा धारयन् रामो न व्यथां प्रत्यपद्यत  
६।०८७।०३३अ अथ मन्त्रान् अपि जपन् रौद्रम् अस्त्रम् उदीरयन्  
६।०८७।०३३च् शरान् भूयः समादाय रामः क्रोधसमन्वितः  
६।०८७।०३४अ मुमोच च महातेजाश् चापम् आयम्य वीर्यवान्  
६।०८७।०३४च् ताञ् शरान् राक्षसेन्द्राय चिक्षेपाच्छिन्नसायकः  
६।०८७।०३५अ ते महामेघसङ्काशे कवचे पतिताः शराः  
६।०८७।०३५च् अवध्ये राक्षसेन्द्रस्य न व्यथां जनयंस् तदा  
६।०८७।०३६अ पुनर् एवाथ तं रामो रथस्थं राक्षसाधिपम्  
६।०८७।०३६च् ललाटे परमास्त्रेण सर्वास्त्रकुशलो ऽभिनत्  
६।०८७।०३७अ ते भित्त्वा बाणरूपाणि पञ्चशीर्षा इवोरगाः  
६।०८७।०३७च् श्वसन्तो विविशुर् भूमिं रावणप्रतिकूलताः  
६।०८७।०३८अ निहत्य राघवस्यास्त्रं रावणः क्रोधमूर्छितः  
६।०८७।०३८च् आसुरं सुमहाघोरम् अन्यद् अस्त्रं समाददे  
६।०८७।०३९अ सिंहव्याघ्रमुखांश् चान्यान् कङ्ककाक मुखान् अपि  
६।०८७।०३९च् गृध्रश्येनमुखांश् चापि सृगालवदनांस् तथा  
६।०८७।०४०अ ईहामृगमुहांश् चान्यान् व्यादितास्यान् भयावहान्  
६।०८७।०४०च् पञ्चास्यांल् लेलिहानांश् च ससर्ज निशिताञ् शरान्  
६।०८७।०४१अ शरान् खरमुखांश् चान्यान् वराहमुखसंस्थितान्  
६।०८७।०४१च् श्वानकुक्कुटवक्त्रांश् च मकराशीविषाननान्  
६।०८७।०४२अ एतांश् चान्यांश् च मायाभिः ससर्ज निशिताञ् शरान्  
६।०८७।०४२च् रामं प्रति महातेजाः क्रुद्धः सर्प इव श्वसन्  
६।०८७।०४३अ आसुरेण समाविष्टः सो ऽस्त्रेण रघुनन्दनः  
६।०८७।०४३च् ससर्जास्त्रं महोत्साहः पावकं पावकोपमः  
६।०८७।०४४अ अग्निदीप्तमुखान् बाणांस् तथा सूर्यमुखान् अपि  
६।०८७।०४४च् चन्द्रार्धचन्द्रवक्त्रांश् च धूमकेतुमुखान् अपि  
६।०८७।०४५अ ग्रहनक्षत्रवर्णांश् च महोल्का मुखसंस्थितान्  
६।०८७।०४५च् विद्युज्जिह्वोपमांश् चान्यान् ससर्ज निशिताञ् शरान्  
६।०८७।०४६अ ते रावणशरा घोरा राघवास्त्रसमाहताः  
६।०८७।०४६च् विलयं जग्मुर् आकाशे जग्मुश् चैव सहस्रशः  
६।०८७।०४७अ तद् अस्त्रं निहतं दृष्ट्वा रामेणाक्लिष्टकर्मणा  
६।०८७।०४७च् हृष्टा नेदुस् ततः सर्वे कपयः कामरूपिणः  
६।०८८।००१अ तस्मिन् प्रतिहते ऽस्त्रे तु रावणो राक्षसाधिपः  
६।०८८।००१च् क्रोधं च द्विगुणं चक्रे क्रोधाच् चास्त्रम् अनन्तरम्  
६।०८८।००२अ मयेन विहितं रौद्रम् अन्यद् अस्त्रं महाद्युतिः  
६।०८८।००२च् उत्स्रष्टुं रावणो घोरं राघवाय प्रचक्रमे  
६।०८८।००३अ ततः शूलानि निश्चेरुर् गदाश् च मुसलानि च  
६।०८८।००३च् कार्मुकाद् दीप्यमानानि वज्रसाराणि सर्वशः  
६।०८८।००४अ कूटमुद्गरपाशाश् च दीप्ताश् चाशनयस् तथा  
६।०८८।००४च् निष्पेतुर् विविधास् तीक्ष्णा वाता इव युगक्षये  
६।०८८।००५अ तद् अस्त्रं राघवः श्रीमान् उत्तमास्त्रविदां वरः  
६।०८८।००५च् जघान परमास्त्रेण गन्धर्वेण महाद्युतिः  
६।०८८।००६अ तस्मिन् प्रतिहते ऽस्त्रे तु राघवेण महात्मना  
६।०८८।००६च् रावणः क्रोधताम्राक्षः सौरम् अस्त्रम् उदीरयत्  
६।०८८।००७अ ततश् चक्राणि निष्पेतुर् भास्वराणि महान्ति च  
६।०८८।००७च् कार्मुकाद् भीमवेगस्य दशग्रीवस्य धीमतः  
६।०८८।००८अ तैर् आसीद् गगनं दीप्तं सम्पतद्भिर् इतस् ततः  
६।०८८।००८च् पतद्भिश् च दिशो दीप्तैश् चन्द्रसूर्यग्रहैर् इव  
६।०८८।००९अ तानि चिच्छेद बाणौघैश् चक्राणि तु स राघवः  
६।०८८।००९च् आयुधानि विचित्राणि रावणस्य चमूमुखे  
६।०८८।०१०अ तद् अस्त्रं तु हतं दृष्ट्वा रावणो राक्षसाधिपः  
६।०८८।०१०च् विव्याध दशभिर् बाणै रामं सर्वेषु मर्मसु  
६।०८८।०११अ स विद्धो दशभिर् बाणैर् महाकार्मुकनिःसृतैः  
६।०८८।०११च् रावणेन महातेजा न प्राकम्पत राघवः  
६।०८८।०१२अ ततो विव्याध गात्रेषु सर्वेषु समितिञ्जयः  
६।०८८।०१२च् राघवस् तु सुसङ्क्रुद्धो रावणं बहुभिः शरैः  
६।०८८।०१३अ एतस्मिन्न् अन्तरे क्रुद्धो राघवस्यानुजो बली  
६।०८८।०१३च् लक्ष्मणः सायकान् सप्त जग्राह परवीरहा  
६।०८८।०१४अ तैः सायकैर् महावेगै रावणस्य महाद्युतिः  
६।०८८।०१४च् ध्वजं मनुष्यशीर्षं तु तस्य चिच्छेद नैकधा  
६।०८८।०१५अ सारथेश् चापि बाणेन शिरो ज्वलितकुण्डलम्  
६।०८८।०१५च् जहार लक्ष्मणः श्रीमान् नैरृतस्य महाबलः  
६।०८८।०१६अ तस्य बाणैश् च चिच्छेद धनुर् गजकरोपमम्  
६।०८८।०१६च् लक्ष्मणो राक्षसेन्द्रस्य पञ्चभिर् निशितैः शरैः  
६।०८८।०१७अ नीलमेघनिभांश् चास्य सदश्वान् पर्वतोपमान्  
६।०८८।०१७च् जघानाप्लुत्य गदया रावणस्य विभीषणः  
६।०८८।०१८अ हताश्वाद् वेगवान् वेगाद् अवप्लुत्य महारथात्  
६।०८८।०१८च् क्रोधम् आहारयत् तीव्रं भ्रातरं प्रति रावणः  
६।०८८।०१९अ ततः शक्तिं महाशक्तिर् दीप्तां दीप्ताशनीम् इव  
६।०८८।०१९च् विभीषणाय चिक्षेप राक्षसेन्द्रः प्रतापवान्  
६।०८८।०२०अ अप्राप्ताम् एव तां बाणैस् त्रिभिश् चिच्छेद लक्ष्मणः  
६।०८८।०२०च् अथोदतिष्ठत् सन्नादो वानराणां तदा रणे  
६।०८८।०२१अ स पपात त्रिधा छिन्ना शक्तिः काञ्चनमालिनी  
६।०८८।०२१च् सविस्फुलिङ्गा ज्वलिता महोल्केव दिवश् च्युता  
६।०८८।०२२अ ततः सम्भाविततरां कालेनापि दुरासदाम्  
६।०८८।०२२च् जग्राह विपुलां शक्तिं दीप्यमानां स्वतेजसा  
६।०८८।०२३अ सा वेगिना बलवता रावणेन दुरात्मना  
६।०८८।०२३च् जज्वाल सुमहाघोरा शक्राशनिसमप्रभा  
६।०८८।०२४अ एतस्मिन्न् अन्तरे वीरो लक्ष्मणस् तं विभीषणम्  
६।०८८।०२४च् प्राणसंशयम् आपन्नं तूर्णम् एवाभ्यपद्यत  
६।०८८।०२५अ तं विमोक्षयितुं वीरश् चापम् आयम्य लक्ष्मणः  
६।०८८।०२५च् रावणं शक्तिहस्तं तं शरवर्षैर् अवाकिरत्  
६।०८८।०२६अ कीर्यमाणः शरौघेण विसृष्ट्तेन महात्मना  
६।०८८।०२६च् न प्रहर्तुं मनश् चक्रे विमुखीकृतविक्रमः  
६।०८८।०२७अ मोक्षितं भ्रातरं दृष्ट्वा लक्ष्मणेन स रावणः  
६।०८८।०२७च् लक्ष्मणाभिमुखस् तिष्ठन्न् इदं वचनम् अब्रवीत्  
६।०८८।०२८अ मोक्षितस् ते बलश्लाघिन् यस्माद् एवं विभीषणः  
६।०८८।०२८च् विमुच्य राक्षसं शक्तिस् त्वयीयं विनिपात्यते  
६।०८८।०२९अ एषा ते हृदयं भित्त्वा शक्तिर् लोहितलक्षणा  
६।०८८।०२९च् मद्बाहुपरिघोत्सृष्टा प्राणान् आदाय यास्यति  
६।०८८।०३०अ इत्य् एवम् उक्त्वा तां शक्तिम् अष्टघण्टां महास्वनाम्  
६।०८८।०३०च् मयेन मायाविहिताम् अमोघां शत्रुघातिनीम्  
६।०८८।०३१अ लक्ष्मणाय समुद्दिश्य ज्वलन्तीम् इव तेजसा  
६।०८८।०३१च् रावणः परमक्रुद्धश् चिक्षेप च ननाद च  
६।०८८।०३२अ सा क्षिप्ता भीमवेगेन शक्राशनिसमस्वना  
६।०८८।०३२च् शक्तिर् अभ्यपतद् वेगाल् लक्ष्मणं रणमूर्धनि  
६।०८८।०३३अ ताम् अनुव्याहरच् छक्तिम् आपतन्तीं स राघवः  
६।०८८।०३३च् स्वस्त्यस् तु लक्ष्मणायेति मोघा भव हतोद्यमा  
६।०८८।०३४अ न्यपतत् सा महावेगा लक्ष्मणस्य महोरसि  
६।०८८।०३४च् जिह्वेवोरगराजस्य दीप्यमाना महाद्युतिः  
६।०८८।०३५अ ततो रावणवेगेन सुदूरम् अवगाढया  
६।०८८।०३५च् शक्त्या निर्भिन्नहृदयः पपात भुवि लक्ष्मणः  
६।०८८।०३६अ तदवस्थं समीपस्थो लक्ष्मणं प्रेक्ष्य राघवः  
६।०८८।०३६च् भ्रातृस्नेहान् महातेजा विषण्णहृदयो ऽभवत्  
६।०८८।०३७अ स मुहूर्तम् अनुध्याय बाष्पव्याकुललोचनः  
६।०८८।०३७च् बभूव संरब्धतरो युगान्त इव पावकः  
६।०८८।०३८अ न विषादस्य कालो ऽयम् इति सञ्चिन्त्य राघवः  
६।०८८।०३८च् चक्रे सुतुमुलं युद्धं रावणस्य वधे धृतः  
६।०८८।०३९अ स ददर्श ततो रामः शक्त्या भिन्नं महाहवे  
६।०८८।०३९च् लक्ष्मणं रुधिरादिग्धं सपन्नगम् इवाचलम्  
६।०८८।०४०अ ताम् अपि प्रहितां शक्तिं रावणेन बलीयसा  
६।०८८।०४०च् यत्नतस् ते हरिश्रेष्ठा न शेकुर् अवमर्दितुम्  
६।०८८।०४०ए अर्दिताश् चैव बाणौघैः क्षिप्रहस्तेन रक्षसा  
६।०८८।०४१अ सौमित्रिं सा विनिर्भिद्य प्रविष्टा धरणीतलम्  
६।०८८।०४१च् तां कराभ्यां परामृश्य रामः शक्तिं भयावहाम्  
६।०८८।०४१ए बभञ्ज समरे क्रुद्धो बलवद् विचकर्ष च  
६।०८८।०४२अ तस्य निष्कर्षतः शक्तिं रावणेन बलीयसा  
६।०८८।०४२च् शराः सर्वेषु गात्रेषु पातिता मर्मभेदिनः  
६।०८८।०४३अ अचिन्तयित्वा तान् बाणान् समाश्लिष्या च लक्ष्मणम्  
६।०८८।०४३च् अब्रवीच् च हनूमन्तं सुग्रीवं चैव राघवः  
६।०८८।०४३ए लक्ष्मणं परिवार्येह तिष्ठध्वं वानरोत्तमाः  
६।०८८।०४४अ पराक्रमस्य कालो ऽयं सम्प्राप्तो मे चिरेप्सितः  
६।०८८।०४४च् पापात्मायं दशग्रीवो वध्यतां पापनिश्चयः  
६।०८८।०४४ए काङ्क्षितः स्तोककस्येव घर्मान्ते मेघदर्शनम्  
६।०८८।०४५अ अस्मिन् मुहूर्ते नचिरात् सत्यं प्रतिशृणोमि वः  
६।०८८।०४५च् अरावणम् अरामं वा जगद् द्रक्ष्यथ वानराः  
६।०८८।०४६अ राज्यनाशं वने वासं दण्डके परिधावनम्  
६।०८८।०४६च् वैदेह्याश् च परामर्शं रक्षोभिश् च समागमम्  
६।०८८।०४७अ प्राप्तं दुःखं महद् घोरं क्लेशं च निरयोपमम्  
६।०८८।०४७च् अद्य सर्वम् अहं त्यक्ष्ये हत्वा तं रावणं रणे  
६।०८८।०४८अ यदर्थं वानरं सैन्यं समानीतम् इदं मया  
६।०८८।०४८च् सुग्रीवश् च कृतो राज्ये निहत्वा वालिनं रणे  
६।०८८।०४९अ यदर्थं सागरः क्रान्तः सेतुर् बद्धश् च सागरे  
६।०८८।०४९च् सो ऽयम् अद्य रणे पापश् चक्षुर्विषयम् आगतः  
६।०८८।०५०अ चक्षुर्विषयम् आगम्य नायं जीवितुम् अर्हति  
६।०८८।०५०च् दृष्टिं दृष्टिविषस्येव सर्पस्य मम रावणः  
६।०८८।०५१अ स्वस्थाः पश्यत दुर्धर्षा युद्धं वानरपुङ्गवाः  
६।०८८।०५१च् आसीनाः पर्वताग्रेषु ममेदं रावणस्य च  
६।०८८।०५२अ अद्य रामस्य रामत्वं पश्यन्तु मम संयुगे  
६।०८८।०५२च् त्रयो लोकाः सगन्धर्वाः सदेवाः सर्षिचारणाः  
६।०८८।०५३अ अद्य कर्म करिष्यामि यल् लोकाः सचराचराः  
६।०८८।०५३च् सदेवाः कथयिष्यन्ति यावद् भूमिर् धरिष्यति  
६।०८८।०५४अ एवम् उक्त्वा शितैर् बाणैस् तप्तकाञ्चनभूषणैः  
६।०८८।०५४च् आजघान दशग्रीवं रणे रामः समाहितः  
६।०८८।०५५अ अथ प्रदीप्तैर् नाराचैर् मुसलैश् चापि रावणः  
६।०८८।०५५च् अभ्यवर्षत् तदा रामं धाराभिर् इव तोयदः  
६।०८८।०५६अ रामरावणमुक्तानाम् अन्योन्यम् अभिनिघ्नताम्  
६।०८८।०५६च् शराणां च शराणां च बभूव तुमुलः स्वनः  
६।०८८।०५७अ ते भिन्नाश् च विकीर्णाश् च रामरावणयोः शराः  
६।०८८।०५७च् अन्तरिक्षात् प्रदीप्ताग्रा निपेतुर् धरणीतले  
६।०८८।०५८अ तयोर् ज्यातलनिर्घोषो रामरावणयोर् महान्  
६।०८८।०५८च् त्रासनः सर्वबूतानां स बभूवाद्भुतोपमः  
६।०८८।०५९अ स कीर्यमाणः शरजालवृष्टिभिर्; महात्मना दीप्तधनुष्मतार्दितः  
६।०८८।०५९च् भयात् प्रदुद्राव समेत्य रावणो; यथानिलेनाभिहतो बलाहकः  
६।०८९।००१अ स दत्त्वा तुमुलं युद्धं रावणस्य दुरात्मनः  
६।०८९।००१च् विसृजन् एव बाणौघान् सुषेणं वाक्यम् अब्रवीत्  
६।०८९।००२अ एष रावणवेगेन लक्ष्मणः पतितः क्षितौ  
६।०८९।००२च् सर्पवद् वेष्टते वीरो मम शोकम् उदीरयन्  
६।०८९।००३अ शोणितार्द्रम् इमं वीरं प्राणैर् इष्टतरं मम  
६।०८९।००३च् पश्यतो मम का शक्तिर् योद्धुं पर्याकुलात्मनः  
६।०८९।००४अ अयं स समरश्लाघी भ्राता मे शुभलक्षणः  
६।०८९।००४च् यदि पञ्चत्वम् आपन्नः प्राणैर् मे किं सुखेन वा  
६।०८९।००५अ लज्जतीव हि मे वीर्यं भ्रश्यतीव कराद् धनुः  
६।०८९।००५च् सायका व्यवसीदन्ति दृष्टिर् बाष्पवशं गता  
६।०८९।००५ए चिन्ता मे वर्धते तीव्रा मुमूर्षा चोपजायते  
६।०८९।००६अ भ्रातरं निहतं दृष्ट्वा रावणेन दुरात्मना  
६।०८९।००६च् परं विषादम् आपन्नो विललापाकुलेन्द्रियः  
६।०८९।००७अ न हि युद्धेन मे कार्यं नैव प्राणैर् न सीतया  
६।०८९।००७च् भ्रातरं निहतं दृष्ट्वा लक्ष्मणं रणपांसुषु  
६।०८९।००८अ किं मे राज्येन किं प्राणैर् युद्धे कार्यं न विद्यते  
६।०८९।००८च् यत्रायं निहतः शेते रणमूर्धनि लक्ष्मणः  
६।०८९।००९अ रामम् आश्वासयन् वीरः सुषेणो वाक्यम् अब्रवीत्  
६।०८९।००९च् न मृतो ऽयं महाबाहुर् लक्ष्मणो लक्ष्मिवर्धनः  
६।०८९।०१०अ न चास्य विकृतं वक्त्रं नापि श्यामं न निष्प्रभम्  
६।०८९।०१०च् सुप्रभं च प्रसन्नं च मुखम् अस्याभिलक्ष्यते  
६।०८९।०११अ पद्मरक्ततलौ हस्तौ सुप्रसन्ने च लोचने  
६।०८९।०११च् एवं न विद्यते रूपं गतासूनां विशां पते  
६।०८९।०११ए मां विषादं कृत्वा वीर सप्राणो ऽयम् अरिन्दम  
६।०८९।०१२अ आख्यास्यते प्रसुप्तस्य स्रस्तगात्रस्य भूतले  
६।०८९।०१२च् सोच्छ्वासं हृदयं वीर कम्पमानं मुहुर् मुहुः  
६।०८९।०१३अ एवम् उक्त्वा तु वाक्यज्ञः सुषेणो राघवं वचः  
६।०८९।०१३च् समीपस्थम् उवाचेदं हनूमन्तम् अभित्वरन्  
६।०८९।०१४अ सौम्य शीघ्रम् इतो गत्वा शैलम् ओषधिपर्वतम्  
६।०८९।०१४च् पूर्वं हि कथितो यो ऽसौ वीर जाम्बवता शुभः  
६।०८९।०१५अ दक्षिणे शिखरे तस्य जाताम् ओषधिम् आनय  
६।०८९।०१५च् विशल्यकरणी नाम विशल्यकरणीं शुभाम्  
६।०८९।०१६अ सौवर्णकरणीं चापि तथा सञ्जीवनीम् अपि  
६।०८९।०१६च् सन्धानकरणीं चापि गत्वा शीघ्रम् इहानय  
६।०८९।०१६ए सञ्जीवनार्थं वीरस्य लक्ष्मणस्य महात्मनः  
६।०८९।०१७अ इत्य् एवम् उक्तो हनुमान् गत्वा चौषधिपर्वतम्  
६।०८९।०१७च् चिन्ताम् अभ्यगमच् छ्रीमान् अजानंस् ता महौषधीः  
६।०८९।०१८अ तस्य बुद्धिः समुत्पन्ना मारुतेर् अमितौजसः  
६।०८९।०१८च् इदम् एव गमिष्यामि गृहीत्वा शिखरं गिरेः  
६।०८९।०१९अ अगृह्य यदि गच्छामि विशल्यकरणीम् अहम्  
६।०८९।०१९च् कालात्ययेन दोषः स्याद् वैक्लव्यं च महद् भवेत्  
६।०८९।०२०अ इति सञ्चिन्त्य हनुमान् गत्वा क्षिप्रं महाबलः  
६।०८९।०२०च् उत्पपात गृहीत्वा तु हनूमाञ् शिखरं गिरेः  
६।०८९।०२१अ ओषधीर् नावगछामि ता अहं हरिपुङ्गव  
६।०८९।०२१च् तद् इदं शिखरं कृत्स्नं गिरेस् तस्याहृतं मया  
६।०८९।०२२अ एवं कथयमानं तं प्रशस्य पवनात्मजम्  
६।०८९।०२२च् सुषेणो वानरश्रेष्ठो जग्राहोत्पाट्य चौषधीः  
६।०८९।०२३अ ततः सङ्क्षोदयित्वा ताम् ओषधिं वानरोत्तमः  
६।०८९।०२३च् लक्ष्मणस्य ददौ नस्तः सुषेणः सुमहाद्युतिः  
६।०८९।०२४अ सशल्यः स समाघ्राय लक्ष्मणः परवीरहा  
६।०८९।०२४च् विशल्यो विरुजः शीघ्रम् उदतिष्ठन् महीतलात्  
६।०८९।०२५अ समुत्थितं ते हरयो भूतलात् प्रेक्ष्य लक्ष्मणम्  
६।०८९।०२५च् साधु साध्व् इति सुप्रीताः सुषेणं प्रत्यपूजयन्  
६।०८९।०२६अ एह्य् एहीत्य् अब्रवीद् रामो लक्ष्मणं परवीरहा  
६।०८९।०२६च् सस्वजे स्नेहगाढं च बाष्पपर्याकुलेक्षणः  
६।०८९।०२७अ अब्रवीच् च परिष्वज्य सौमित्रिं राघवस् तदा  
६।०८९।०२७च् दिष्ट्या त्वां वीर पश्यामि मरणात् पुनर् आगतम्  
६।०८९।०२८अ न हि मे जीवितेनार्थः सीतया च जयेन वा  
६।०८९।०२८च् को हि मे जीवितेनार्थस् त्वयि पञ्चत्वम् आगते  
६।०८९।०२९अ इत्य् एवं वदतस् तस्य राघवस्य महात्मनः  
६।०८९।०२९च् खिन्नः शिथिलया वाचा लक्ष्मणो वाक्यम् अब्रवीत्  
६।०८९।०३०अ तां प्रतिज्ञां प्रतिज्ञाय पुरा सत्यपराक्रम  
६।०८९।०३०च् लघुः कश् चिद् इवासत्त्वो नैवं वक्तुम् इहार्हसि  
६।०८९।०३१अ न प्रतिज्ञां हि कुर्वन्ति वितथां साधवो ऽनघ  
६।०८९।०३१च् लक्ष्मणं हि महत् त्व् अस्य प्रतिज्ञापरिपालनम्  
६।०८९।०३२अ नैराश्यम् उपगन्तुं ते तद् अलं मत्कृते ऽनघ  
६।०८९।०३२च् वधेन रावणस्याद्य प्रतिज्ञाम् अनुपालय  
६।०८९।०३३अ न जीवन् यास्यते शत्रुस् तव बाणपथं गतः  
६।०८९।०३३च् नर्दतस् तीक्ष्णदंष्ट्रस्य सिंहस्येव महागजः  
६।०८९।०३४अ अहं तु वधम् इच्छामि शीघ्रम् अस्य दुरात्मनः  
६।०८९।०३४च् यावद् अस्तं न यात्य् एष कृतकर्मा दिवाकरः  
६।०९०।००१अ लक्ष्मणेन तु तद् वाक्यम् उक्तं श्रुत्वा स राघवः  
६।०९०।००१च् रावणाय शरान् घोरान् विससर्ज चमूमुखे  
६।०९०।००२अ दशग्रीवो रथस्थस् तु रामं वज्रोपमैः शरैः  
६।०९०।००२च् आजघान महाघोरैर् धाराभिर् इव तोयदः  
६।०९०।००३अ दीप्तपावकसङ्काशैः शरैः काञ्चनभूषणैः  
६।०९०।००३च् निर्बिभेद रणे रामो दशग्रीवं समाहितः  
६।०९०।००४अ भूमिस्थितस्य रामस्य रथस्थस्य च रक्षसः  
६।०९०।००४च् न समं युद्धम् इत्य् आहुर् देवगन्धर्वदानवाः  
६।०९०।००५अ ततः काञ्चनचित्राङ्गः किङ्किणीशतभूषितः  
६।०९०।००५च् तरुणादित्यसङ्काशो वैदूर्यमयकूबरः  
६।०९०।००६अ सदश्वैः काञ्चनापीडैर् युक्तः श्वेतप्रकीर्णकैः  
६।०९०।००६च् हरिभिः सूर्यसङ्काशैर् हेमजालविभूषितैः  
६।०९०।००७अ रुक्मवेणुध्वजः श्रीमान् देवराजरथो वरः  
६।०९०।००७च् अभ्यवर्तत काकुत्स्थम् अवतीर्य त्रिविष्टपात्  
६।०९०।००८अ अब्रवीच् च तदा रामं सप्रतोदो रथे स्थितः  
६।०९०।००८च् प्राञ्जलिर् मातलिर् वाक्यं सहस्राक्षस्य सारथिः  
६।०९०।००९अ सहस्राक्षेण काकुत्स्थ रथो ऽयं विजयाय ते  
६।०९०।००९च् दत्तस् तव महासत्त्व श्रीमाञ् शत्रुनिबर्हणः  
६।०९०।०१०अ इदम् ऐन्द्रं महच्चापं कवचं चाग्निसन्निभम्  
६।०९०।०१०च् शराश् चादित्यसङ्काशाः शक्तिश् च विमला शिताः  
६।०९०।०११अ आरुह्येमं रथं वीर राक्षसं जहि रावणम्  
६।०९०।०११च् मया सारथिना राम महेन्द्र इव दानवान्  
६।०९०।०१२अ इत्य् उक्तः स परिक्रम्य रथं तम् अभिवाद्य च  
६।०९०।०१२च् आरुरोह तदा रामो लोकांल् लक्ष्म्या विराजयन्  
६।०९०।०१३अ तद् बभूवाद्भुतं युद्धं द्वैरथं लोमहर्षणम्  
६।०९०।०१३च् रामस्य च महाबाहो रावणस्य च रक्षसः  
६।०९०।०१४अ स गान्धर्वेण गान्धर्वं दैवं दैवेन राघवः  
६।०९०।०१४च् अस्त्रं राक्षसराजस्य जघान परमास्त्रवित्  
६।०९०।०१५अ अस्त्रं तु परमं घोरं राक्षसं राकसाधिप  
६।०९०।०१५च् ससर्ज परमक्रुद्धः पुनर् एव निशाचरः  
६।०९०।०१६अ ते रावणधनुर्मुक्ताः शराः काञ्चनभूषणाः  
६।०९०।०१६च् अभ्यवर्तन्त काकुत्स्थं सर्पा भूत्वा महाविषाः  
६।०९०।०१७अ ते दीप्तवदना दीप्तं वमन्तो ज्वलनं मुखैः  
६।०९०।०१७च् रामम् एवाभ्यवर्तन्त व्यादितास्या भयानकाः  
६।०९०।०१८अ तैर् वासुकिसमस्पर्शैर् दीप्तभोगैर् महाविषैः  
६।०९०।०१८च् दिशश् च सन्तताः सर्वाः प्रदिशश् च समावृताः  
६।०९०।०१९अ तान् दृष्ट्वा पन्नगान् रामः समापतत आहवे  
६।०९०।०१९च् अस्त्रं गारुत्मतं घोरं प्रादुश्चक्रे भयावहम्  
६।०९०।०२०अ ते राघवधनुर्मुक्ता रुक्मपुङ्खाः शिखिप्रभाः  
६।०९०।०२०च् सुपर्णाः काञ्चना भूत्वा विचेरुः सर्पशत्रवः  
६।०९०।०२१अ ते तान् सर्वाञ् शराञ् जघ्नुः सर्परूपान् महाजवान्  
६।०९०।०२१च् सुपर्णरूपा रामस्य विशिखाः कामरूपिणः  
६।०९०।०२२अ अस्त्रे प्रतिहते क्रुद्धो रावणो राक्षसाधिपः  
६।०९०।०२२च् अभ्यवर्षत् तदा रामं घोराभिः शरवृष्टिभिः  
६।०९०।०२३अ ततः शरसहस्रेण रामम् अक्लिष्टकारिणम्  
६।०९०।०२३च् अर्दयित्वा शरौघेण मातलिं प्रत्यविध्यत  
६।०९०।०२४अ पातयित्वा रथोपस्थे रथात् केतुं च काञ्चनम्  
६।०९०।०२४च् ऐन्द्रान् अभिजघानाश्वाञ् शरजालेन रावणः  
६।०९०।०२५अ विषेदुर् देवगन्धर्वा दानवाश् चारणैः सह  
६।०९०।०२५च् रामम् आर्तं तदा दृष्ट्वा सिद्धाश् च परमर्षयः  
६।०९०।०२६अ व्यथिता वानरेन्द्राश् च बभूवुः सविभीषणाः  
६।०९०।०२६च् रामचन्द्रमसं दृष्ट्वा ग्रस्तं रावणराहुणा  
६।०९०।०२७अ प्राजापत्यं च नक्षत्रं रोहिणीं शशिनः प्रियाम्  
६।०९०।०२७च् समाक्रम्य बुधस् तस्थौ प्रजानाम् अशुभावहः  
६।०९०।०२८अ सधूमपरिवृत्तोर्मिः प्रज्वलन्न् इव सागरः  
६।०९०।०२८च् उत्पपात तदा क्रुद्धः स्पृशन्न् इव दिवाकरम्  
६।०९०।०२९अ शस्त्रवर्णः सुपरुषो मन्दरश्मिर् दिवाकरः  
६।०९०।०२९च् अदृश्यत कबन्धाङ्गः संसक्तो धूमकेतुना  
६।०९०।०३०अ कोसलानां च नक्षत्रं व्यक्तम् इन्द्राग्निदैवतम्  
६।०९०।०३०च् आक्रम्याङ्गारकस् तस्थौ विशाखाम् अपि चाम्बरे  
६।०९०।०३१अ दशास्यो विंशतिभुजः प्रगृहीतशरासनः  
६।०९०।०३१च् अदृश्यत दशग्रीवो मैनाक इव पर्वतः  
६।०९०।०३२अ निरस्यमानो रामस् तु दशग्रीवेण रक्षसा  
६।०९०।०३२च् नाशकद् अभिसन्धातुं सायकान् रणमूर्धनि  
६।०९०।०३३अ स कृत्वा भ्रुकुटीं क्रुद्धः किं चित् संरक्तलोचनः  
६।०९०।०३३च् जगाम सुमहाक्रोधं निर्दहन्न् इव चक्षुषा  
६।०९१।००१अ तस्य क्रुद्धस्य वदनं दृष्ट्वा रामस्य धीमतः  
६।०९१।००१च् सर्वभूतानि वित्रेषुः प्राकम्पत च मेदिनी  
६।०९१।००२अ सिंहशार्दूलवाञ् शैलः सञ्चचालाचलद्रुमः  
६।०९१।००२च् बभूव चापि क्षुभितः समुद्रः सरितां पतिः  
६।०९१।००३अ खगाश् च खरनिर्घोषा गगने परुषस्वनाः  
६।०९१।००३च् औत्पातिका विनर्दन्तः समन्तात् परिचक्रमुः  
६।०९१।००४अ रामं दृष्ट्वा सुसङ्क्रुद्धम् उत्पातांश् च सुदारुणान्  
६।०९१।००४च् वित्रेषुः सर्वभूतानि रावणस्याविशद् भयम्  
६।०९१।००५अ विमानस्थास् तदा देवा गन्धर्वाश् च महोरगाः  
६।०९१।००५च् ऋषिदानवदैत्याश् च गरुत्मन्तश् च खेचराः  
६।०९१।००६अ ददृशुस् ते तदा युद्धं लोकसंवर्तसंस्थितम्  
६।०९१।००६च् नानाप्रहरणैर् भीमैः शूरयोः सम्प्रयुध्यतोः  
६।०९१।००७अ ऊचुः सुरासुराः सर्वे तदा विग्रहम् आगताः  
६।०९१।००७च् प्रेक्षमाणा महायुद्धं वाक्यं भक्त्या प्रहृष्टवत्  
६।०९१।००८अ दशग्रीवं जयेत्य् आहुर् असुराः समवस्थिताः  
६।०९१।००८च् देवा रामम् अथोचुस् ते त्वं जयेति पुनः पुनः  
६।०९१।००९अ एतस्मिन्न् अन्तरे क्रोधाद् राघवस्य स रावणः  
६।०९१।००९च् प्रहर्तुकामो दुष्टात्मा स्पृशन् प्रहरणं महत्  
६।०९१।०१०अ वज्रसारं महानादं सर्वशत्रुनिबर्हणम्  
६।०९१।०१०च् शैलशृङ्गनिभैः कूटैश् चितं दृष्टिभयावहम्  
६।०९१।०११अ सधूमम् इव तीक्ष्णाग्रं युगान्ताग्निचयोपमम्  
६।०९१।०११च् अतिरौद्रम् अनासाद्यं कालेनापि दुरासदम्  
६।०९१।०१२अ त्रासनं सर्वभूतानां दारणं भेदनं तथा  
६।०९१।०१२च् प्रदीप्त इव रोषेण शूलं जग्राह रावणः  
६।०९१।०१३अ तच् छूलं परमक्रुद्धो मध्ये जग्राह वीर्यवान्  
६।०९१।०१३च् अनेकैः समरे शूरै राक्षसैः परिवारितः  
६।०९१।०१४अ समुद्यम्य महाकायो ननाद युधि भैरवम्  
६।०९१।०१४च् संरक्तनयनो रोषात् स्वसैन्यम् अभिहर्षयन्  
६।०९१।०१५अ पृथिवीं चान्तरिक्षं च दिशश् च प्रदिशस् तथा  
६।०९१।०१५च् प्राकम्पयत् तदा शब्दो राक्षसेन्द्रस्य दारुणः  
६।०९१।०१६अ अतिनादस्य नादेन तेन तस्य दुरात्मनः  
६।०९१।०१६च् सर्वभूतानि वित्रेषुः सागरश् च प्रचुक्षुभे  
६।०९१।०१७अ स गृहीत्वा महावीर्यः शूलं तद् रावणो महत्  
६।०९१।०१७च् विनद्य सुमहानादं रामं परुषम् अब्रवीत्  
६।०९१।०१८अ शूलो ऽयं वज्रसारस् ते राम रोषान् मयोद्यतः  
६।०९१।०१८च् तव भ्रातृसहायस्य सद्यः प्राणान् हरिष्यति  
६।०९१।०१९अ रक्षसाम् अद्य शूराणां निहतानां चमूमुखे  
६।०९१।०१९च् त्वां निहत्य रणश्लाघिन् करोमि तरसा समम्  
६।०९१।०२०अ तिष्ठेदानीं निहन्मि त्वाम् एष शूलेन राघव  
६।०९१।०२०च् एवम् उक्त्वा स चिक्षेप तच् छूलं राक्षसाधिपः  
६।०९१।०२१अ आपतन्तं शरौघेण वारयाम् आस राघवः  
६।०९१।०२१च् उत्पतन्तं युगान्ताग्निं जलौघैर् इव वासवः  
६।०९१।०२२अ निर्ददाह स तान् बाणान् रामकार्मुकनिःसृतान्  
६।०९१।०२२च् रावणस्य महाशूलः पतङ्गान् इव पावकः  
६।०९१।०२३अ तान् दृष्ट्वा भस्मसाद् भूताञ् शूलसंस्पर्शचूर्णितान्  
६।०९१।०२३च् सायकान् अन्तरिक्षस्थान् राघवः क्रोधम् आहरत्  
६।०९१।०२४अ स तां मातलिनानीतां शक्तिं वासवनिर्मिताम्  
६।०९१।०२४च् जग्राह परमक्रुद्धो राघवो रघुनन्दनः  
६।०९१।०२५अ सा तोलिता बलवता शक्तिर् घण्टाकृतस्वना  
६।०९१।०२५च् नभः प्रज्वालयाम् आस युगान्तोक्लेन सप्रभा  
६।०९१।०२६अ सा क्षिप्ता राक्षसेन्द्रस्य तस्मिञ् शूले पपात ह  
६।०९१।०२६च् भिन्नः शक्त्या महाञ् शूलो निपपात गतद्युतिः  
६।०९१।०२७अ निर्बिभेद ततो बाणैर् हयान् अस्य महाजवान्  
६।०९१।०२७च् रामस् तीक्ष्णैर् महावेगैर् वज्रकल्पैः शितैः शरैः  
६।०९१।०२८अ निर्बिभेदोरसि तदा रावणं निशितैः शरैः  
६।०९१।०२८च् राघवः परमायत्तो ललाटे पत्रिभिस् त्रिभिः  
६।०९१।०२९अ स शरैर् भिन्नसर्वाङ्गो गात्रप्रस्रुत शोणितः  
६।०९१।०२९च् राक्षसेन्द्रः समूहस्थः फुल्लाशोक इवाबभौ  
६।०९१।०३०अ स रामबाणैर् अतिविद्धगात्रो; निशाचरेन्द्रः क्षतजार्द्रगात्रः  
६।०९१।०३०च् जगाम खेदं च समाजमध्ये; क्रोधं च चक्रे सुभृशं तदानीम्  
६।०९२।००१अ स तु तेन तदा क्रोधात् काकुत्स्थेनार्दितो रणे  
६।०९२।००१च् रावणः समरश्लाघी महाक्रोधम् उपागमत्  
६।०९२।००२अ स दीप्तनयनो रोषाच् चापम् आयम्य वीर्यवान्  
६।०९२।००२च् अभ्यर्दयत् सुसङ्क्रुद्धो राघवं परमाहवे  
६।०९२।००३अ बाणधारा सहस्रैस् तु स तोयद इवाम्बरात्  
६।०९२।००३च् राघवं रावणो बाणैस् तटाकम् इव पूरयत्  
६।०९२।००४अ पूरितः शरजालेन धनुर्मुक्तेन संयुगे  
६।०९२।००४च् महागिरिर् इवाकम्प्यः काकुस्थो न प्रकम्पते  
६।०९२।००५अ स शरैः शरजालानि वारयन् समरे स्थितः  
६।०९२।००५च् गभस्तीन् इव सूर्यस्य प्रतिजग्राह वीर्यवान्  
६।०९२।००६अ ततः शरसहस्राणि क्षिप्रहस्तो निशाचरः  
६।०९२।००६च् निजघानोरसि क्रुद्धो राघवस्य महात्मनः  
६।०९२।००७अ स शोणित समादिग्धः समरे लक्ष्मणाग्रजः  
६।०९२।००७च् दृष्टः फुल्ल इवारण्ये सुमहान् किंशुकद्रुमः  
६।०९२।००८अ शराभिघातसंरब्धः सो ऽपि जग्राह सायकान्  
६।०९२।००८च् काकुत्स्थः सुमहातेजा युगान्तादित्यवर्चसः  
६।०९२।००९अ ततो ऽन्योन्यं सुसंरब्धाव् उभौ तौ रामरावणौ  
६।०९२।००९च् शरान्धकारे समरे नोपालक्षयतां तदा  
६।०९२।०१०अ ततः क्रोधसमाविष्टो रामो दशरथात्मजः  
६।०९२।०१०च् उवाच रावणं वीरः प्रहस्य परुषं वचः  
६।०९२।०११अ मम भार्या जनस्थानाद् अज्ञानाद् राक्षसाधम  
६।०९२।०११च् हृता ते विवशा यस्मात् तस्मात् त्वं नासि वीर्यवान्  
६।०९२।०१२अ मया विरहितां दीनां वर्तमानां महावने  
६।०९२।०१२च् वैदेहीं प्रसभं हृत्वा शूरो ऽहम् इति मन्यसे  
६।०९२।०१३अ स्त्रीषु शूर विनाथासु परदाराभिमर्शके  
६।०९२।०१३च् कृत्वा कापुरुषं कर्म शूरो ऽहम् इति मन्यसे  
६।०९२।०१४अ भिन्नमर्याद निर्लज्ज चारित्रेष्व् अनवस्थित  
६।०९२।०१४च् दर्पान् मृत्युम् उपादाय शूरो ऽहम् इति मन्यसे  
६।०९२।०१५अ शूरेण धनदभ्रात्रा बलैः समुदितेन च  
६।०९२।०१५च् श्लाघनीयं यशस्यं च कृतं कर्म महत् त्वया  
६।०९२।०१६अ उत्सेकेनाभिपन्नस्य गर्हितस्याहितस्य च  
६।०९२।०१६च् कर्मणः प्राप्नुहीदानीं तस्याद्य सुमहत् फलम्  
६।०९२।०१७अ शूरो ऽहम् इति चात्मानम् अवगच्छसि दुर्मते  
६।०९२।०१७च् नैव लज्जास्ति ते सीतां चोरवद् व्यपकर्षतः  
६।०९२।०१८अ यदि मत्सन्निधौ सीता धर्षिता स्यात् त्वया बलात्  
६।०९२।०१८च् भ्रातरं तु खरं पश्येस् तदा मत्सायकैर् हतः  
६।०९२।०१९अ दिष्ट्यासि मम दुष्टात्मंश् चक्षुर्विषयम् आगतः  
६।०९२।०१९च् अद्य त्वां सायकैस् तीक्ष्णैर् नयामि यमसादनम्  
६।०९२।०२०अ अद्य ते मच्छरैश् छिन्नं शिरो ज्वलितकुण्डलम्  
६।०९२।०२०च् क्रव्यादा व्यपकर्षन्तु विकीर्णं रणपांसुषु  
६।०९२।०२१अ निपत्योरसि गृध्रास् ते क्षितौ क्षिप्तस्य रावण  
६।०९२।०२१च् पिबन्तु रुधिरं तर्षाद् बाणशल्यान्तरोथितम्  
६।०९२।०२२अ अद्य मद्बाणाभिन्नस्य गतासोः पतितस्य ते  
६।०९२।०२२च् कर्षन्त्व् अन्त्राणि पतगा गरुत्मन्त इवोरगान्  
६।०९२।०२३अ इत्य् एवं स वदन् वीरो रामः शत्रुनिबर्हणः  
६।०९२।०२३च् राक्षसेन्द्रं समीपस्थं शरवर्षैर् अवाकिरत्  
६।०९२।०२४अ बभूव द्विगुणं वीर्यं बलं हर्षश् च संयुगे  
६।०९२।०२४च् रामस्यास्त्रबलं चैव शत्रोर् निधनकाङ्क्षिणः  
६।०९२।०२५अ प्रादुर्बभूवुर् अस्त्राणि सर्वाणि विदितात्मनः  
६।०९२।०२५च् प्रहर्षाच् च महातेजाः शीघ्रहस्ततरो ऽभवत्  
६।०९२।०२६अ शुभान्य् एतानि चिह्नानि विज्ञायात्मगतानि सः  
६।०९२।०२६च् भूय एवार्दयद् रामो रावणं राक्षसान्तकृत्  
६।०९२।०२७अ हरीणां चाश्मनिकरैः शरवर्षैश् च राघवात्  
६।०९२।०२७च् हन्यमानो दशग्रीवो विघूर्णहृदयो ऽभवत्  
६।०९२।०२८अ यदा च शस्त्रं नारेभे न व्यकर्षच् छरासनम्  
६।०९२।०२८च् नास्य प्रत्यकरोद् वीर्यं विक्लवेनान्तरात्मना  
६।०९२।०२९अ क्षिप्ताश् चापि शरास् तेन शस्त्राणि विविधानि च  
६।०९२।०२९च् न रणार्थाय वर्तन्ते मृत्युकाले ऽभिवर्ततः  
६।०९२।०३०अ सूतस् तु रथनेतास्य तदवस्थं निरीक्ष्य तम्  
६।०९२।०३०च् शनैर् युद्धाद् असम्भान्तो रथं तस्यापवाहयत्  
६।०९३।००१अ स तु मोहात् सुसङ्क्रुद्धः कृतान्तबलचोदितः  
६।०९३।००१च् क्रोधसंरक्तनयनो रावणो सूतम् अब्रवीत्  
६।०९३।००२अ हीनवीर्यम् इवाशक्तं पौरुषेण विवर्जितम्  
६।०९३।००२च् भीरुं लघुम् इवासत्त्वं विहीनम् इव तेजसा  
६।०९३।००३अ विमुक्तम् इव मायाभिर् अस्त्रैर् इव बहिष्कृतम्  
६।०९३।००३च् माम् अवज्ञाय दुर्बुद्धे स्वया बुद्ध्या विचेष्टसे  
६।०९३।००४अ किमर्थं माम् अवज्ञाय मच्छन्दम् अनवेक्ष्य च  
६।०९३।००४च् त्वया शत्रुसमक्षं मे रथो ऽयम् अपवाहितः  
६।०९३।००५अ त्वयाद्य हि ममानार्य चिरकालसमार्जितम्  
६।०९३।००५च् यशो वीर्यं च तेजश् च प्रत्ययश् च विनाशिथ  
६।०९३।००६अ शत्रोः प्रख्यातवीर्यस्य रञ्जनीयस्य विक्रमैः  
६।०९३।००६च् पश्यतो युद्धलुब्धो ऽहं कृतः कापुरुषस् त्वया  
६।०९३।००७अ यस् त्वं रथम् इमं मोहान् न चोद्वहसि दुर्मते  
६।०९३।००७च् सत्यो ऽयं प्रतितर्को मे परेण त्वम् उपस्कृतः  
६।०९३।००८अ न हीदं विद्यते कर्म सुहृदो हितकाङ्क्षिणः  
६।०९३।००८च् रिपूणां सदृशं चैतन् न त्वयैतत् स्वनुष्ठितम्  
६।०९३।००९अ निवर्तय रथं शीघ्रं यावन् नापैति मे रिपुः  
६।०९३।००९च् यदि वाप्य् उषितो ऽसि त्वं स्मर्यन्ते यदि वा गुणाः  
६।०९३।०१०अ एवं परुषम् उक्तस् तु हितबुद्धिर् अबुद्धिना  
६।०९३।०१०च् अब्रवीद् रावणं सूतो हितं सानुनयं वचः  
६।०९३।०११अ न भीतो ऽस्मि न मूढो ऽस्मि नोपजप्तो ऽस्मि शत्रुभिः  
६।०९३।०११च् न प्रमत्तो न निःस्नेहो विस्मृता न च सत्क्रिया  
६।०९३।०१२अ मया तु हितकामेन यशश् च परिरक्षता  
६।०९३।०१२च् स्नेहप्रस्कन्नमनसा प्रियम् इत्य् अप्रियं कृतम्  
६।०९३।०१३अ नास्मिन्न् अर्थे महाराज त्वं मां प्रियहिते रतम्  
६।०९३।०१३च् कश् चिल् लघुर् इवानार्यो दोषतो गन्तुम् अर्हसि  
६।०९३।०१४अ श्रूयताम् अभिधास्यामि यन्निमित्तं मया रथः  
६।०९३।०१४च् नदीवेग इवाम्भोभिः संयुगे विनिवर्तितः  
६।०९३।०१५अ श्रमं तवावगच्छामि महता रणकर्मणा  
६।०९३।०१५च् न हि ते वीर सौमुख्यं प्रहर्षं वोपधारये  
६।०९३।०१६अ रथोद्वहनखिन्नाश् च त इमे रथवाजिनः  
६।०९३।०१६च् दीना घर्मपरिश्रान्ता गावो वर्षहता इव  
६।०९३।०१७अ निमित्तानि च भूयिष्ठं यानि प्रादुर्भवन्ति नः  
६।०९३।०१७च् तेषु तेष्व् अभिपन्नेषु लक्षयाम्य् अप्रदक्षिणम्  
६।०९३।०१८अ देशकालौ च विज्ञेयौ लक्ष्मणानीङ्गितानि च  
६।०९३।०१८च् दैन्यं हर्षश् च खेदश् च रथिनश् च बलाबलम्  
६।०९३।०१९अ स्थलनिम्नानि भूमेश् च समानि विषमाणि च  
६।०९३।०१९च् युद्धकालश् च विज्ञेयः परस्यान्तरदर्शनम्  
६।०९३।०२०अ उपयानापयाने च स्थानं प्रत्यपसर्पणम्  
६।०९३।०२०च् सर्वम् एतद् रथस्थेन ज्ञेयं रथकुटुम्बिना  
६।०९३।०२१अ तव विश्रामहेतोस् तु तथैषां रथवाजिनाम्  
६।०९३।०२१च् रौद्रं वर्जयता खेदं क्षमं कृतम् इदं मया  
६।०९३।०२२अ न मया स्वेच्छया वीर रथो ऽयम् अपवाहितः  
६।०९३।०२२च् भर्तृस्नेहपरीतेन मयेदं यत्कृतं विभो  
६।०९३।०२३अ आज्ञापय यथातत्त्वं वक्ष्यस्य् अरिनिषूदन  
६।०९३।०२३च् तत् करिष्याम्य् अहं वीरं गतानृण्येन चेतसा  
६।०९३।०२४अ सन्तुष्टस् तेन वाक्येन रावणस् तस्य सारथेः  
६।०९३।०२४च् प्रशस्यैनं बहुविधं युद्धलुब्धो ऽब्रवीद् इदम्  
६।०९३।०२५अ रथं शीघ्रम् इमं सूत राघवाभिमुखं कुरु  
६।०९३।०२५च् नाहत्वा समरे शत्रून् निवर्तिष्यति रावणः  
६।०९३।०२६अ एवम् उक्त्वा ततस् तुष्टो रावणो राक्षसेश्वरः  
६।०९३।०२६च् ददौ तस्य शुभं ह्य् एकं हस्ताभरणम् उत्तमम्  
६।०९३।०२७अ ततो द्रुतं रावणवाक्यचोदितः; प्रचोदयाम् आस हयान् स सारथिः  
६।०९३।०२७च् स राक्षसेन्द्रस्य ततो महारथः; क्षणेन रामस्य रणाग्रतो ऽभवत्  
६।०९४।००१अ तम् आपतन्तं सहसा स्वनवन्तं महाध्वजम्  
६।०९४।००१च् रथं राक्षसराजस्य नरराजो ददर्श ह  
६।०९४।००२अ कृष्णवाजिसमायुक्तं युक्तं रौद्रेण वर्चसा  
६।०९४।००२च् तडित्पताकागहनं दर्शितेन्द्रायुधायुधम्  
६।०९४।००२ए शरधारा विमुञ्चन्तं धारासारम् इवान्बुदम्  
६।०९४।००३अ तं दृष्ट्वा मेघसङ्काशम् आपतन्तं रथं रिपोः  
६।०९४।००३च् गिरेर् वज्राभिमृष्टस्य दीर्यतः सदृशस्वनम्  
६।०९४।००३ए उवाच मातलिं रामः सहस्राक्षस्य सारथिम्  
६।०९४।००४अ मातले पश्य संरब्धम् आपतन्तं रथं रिपोः  
६।०९४।००४च् यथापसव्यं पतता वेगेन महता पुनः  
६।०९४।००४ए समरे हन्तुम् आत्मानं तथानेन कृता मतिः  
६।०९४।००५अ तद् अप्रमादम् आतिष्ठ प्रत्युद्गच्छ रथं रिपोः  
६।०९४।००५च् विध्वंसयितुम् इच्छामि वायुर् मेघम् इवोत्थितम्  
६।०९४।००६अ अविक्लवम् असम्भ्रान्तम् अव्यग्रहृदयेक्षणम्  
६।०९४।००६च् रश्मिसञ्चारनियतं प्रचोदय रथं द्रुतम्  
६।०९४।००७अ कामं न त्वं समाधेयः पुरन्दररथोचितः  
६।०९४।००७च् युयुत्सुर् अहम् एकाग्रः स्मारये त्वां न शिक्षये  
६।०९४।००८अ परितुष्टः स रामस्य तेन वाक्येन मातलिः  
६।०९४।००८च् प्रचोदयाम् आस रथं सुरसारथिसत्तमः  
६।०९४।००९अ अपसव्यं ततः कुर्वन् रावणस्य महारथम्  
६।०९४।००९च् चक्रोत्क्षिप्तेन रजसा रावणं व्यवधूनयत्  
६।०९४।०१०अ ततः क्रुद्धो दशग्रीवस् ताम्रविस्फारितेक्षणः  
६।०९४।०१०च् रथप्रतिमुखं रामं सायकैर् अवधूनयत्  
६।०९४।०११अ धर्षणामर्षितो रामो धैर्यं रोषेण लङ्घयन्  
६।०९४।०११च् जग्राह सुमहावेगम् ऐन्द्रं युधि शरासनम्  
६।०९४।०११ए शरांश् च सुमहातेजाः सूर्यरश्मिसमप्रभान्  
६।०९४।०१२अ तद् उपोढं महद् युद्धम् अन्योन्यवधकाङ्क्षिणोः  
६।०९४।०१२च् परस्पराभिमुखयोर् दृप्तयोर् इव सिंहयोः  
६।०९४।०१३अ ततो देवाः सगन्धर्वाः सिद्धाश् च परमर्षयः  
६।०९४।०१३च् समीयुर् द्वैरथं द्रष्टुं रावणक्षयकाङ्क्षिणः  
६।०९४।०१४अ समुत्पेतुर् अथोत्पाता दारुणा लोमहर्षणाः  
६।०९४।०१४च् रावणस्य विनाशाय राघवस्य जयाय च  
६।०९४।०१५अ ववर्ष रुधिरं देवो रावणस्य रथोपरि  
६।०९४।०१५च् वाता मण्डलिनस् तीव्रा अपसव्यं प्रचक्रमुः  
६।०९४।०१६अ महद् गृध्रकुलं चास्य भ्रममाणं नभस्तले  
६।०९४।०१६च् येन येन रथो याति तेन तेन प्रधावति  
६।०९४।०१७अ सन्ध्यया चावृता लङ्का जपापुष्पनिकाशया  
६।०९४।०१७च् दृश्यते सम्प्रदीतेव दिवसे ऽपि वसुन्धरा  
६।०९४।०१८अ सनिर्घाता महोल्काश् च सम्प्रचेतुर् महास्वनाः  
६।०९४।०१८च् विषादयन्त्यो रक्षांसि रावणस्य तदाहिताः  
६।०९४।०१९अ रावणश् च यतस् तत्र प्रचचाल वसुन्धरा  
६।०९४।०१९च् रक्षसां च प्रहरतां गृहीता इव बाहवः  
६।०९४।०२०अ ताम्राः पीताः सिताः श्वेताः पतिताः सूर्यरश्मयः  
६।०९४।०२०च् दृश्यन्ते रावणस्याङ्गे पर्वतस्येव धातवः  
६।०९४।०२१अ गृध्रैर् अनुगताश् चास्य वमन्त्यो ज्वलनं मुखैः  
६।०९४।०२१च् प्रणेदुर् मुखम् ईक्षन्त्यः संरब्धम् अशिवं शिवाः  
६।०९४।०२२अ प्रतिकूलं ववौ वायू रणे पांसून् समुत्किरन्  
६।०९४।०२२च् तस्य राक्षसराजस्य कुर्वन् दृष्टिविलोपनम्  
६।०९४।०२३अ निपेतुर् इन्द्राशनयः सैन्ये चास्य समन्ततः  
६।०९४।०२३च् दुर्विषह्य स्वना घोरा विना जलधरस्वनम्  
६।०९४।०२४अ दिशश् च प्रदिशः सर्वा बभूवुस् तिमिरावृताः  
६।०९४।०२४च् पांसुवर्षेण महता दुर्दर्शं च नभो ऽभवत्  
६।०९४।०२५अ कुर्वन्त्यः कलहं घोरं सारिकास् तद्रथं प्रति  
६।०९४।०२५च् निपेतुः शतशस् तत्र दारुणा दारुणस्वनाः  
६।०९४।०२६अ जघनेभ्यः स्फुलिङ्गांश् च नेत्रेभ्यो ऽश्रूणि सन्ततम्  
६।०९४।०२६च् मुमुचुस् तस्य तुरगास् तुल्यम् अग्निं च वारि च  
६।०९४।०२७अ एवं प्रकारा बहवः समुत्पाता भयावहाः  
६।०९४।०२७च् रावणस्य विनाशाय दारुणाः सम्प्रजज्ञिरे  
६।०९४।०२८अ रामस्यापि निमित्तानि सौम्यानि च शिवानि च  
६।०९४।०२८च् बभूवुर् जयशंसीनि प्रादुर्भूतानि सर्वशः  
६।०९४।०२९अ ततो निरीक्ष्यात्मगतानि राघवो; रणे निमित्तानि निमित्तकोविदः  
६।०९४।०२९च् जगाम हर्षं च परां च निर्वृतिम्; चकार युद्धे ऽभ्यधिकं च विक्रमम्  
६।०९५।००१अ ततः प्रवृत्तं सुक्रूरं रामरावणयोस् तदा  
६।०९५।००१च् सुमहद् द्वैरथं युद्धं सर्वलोकभयावहम्  
६।०९५।००२अ ततो राक्षससैन्यं च हरीणां च महद् बलम्  
६।०९५।००२च् प्रगृहीतप्रहरणं निश्चेष्टं समतिष्ठत  
६।०९५।००३अ सम्प्रयुद्धौ ततो दृष्ट्वा बलवन् नरराक्षसौ  
६।०९५।००३च् व्याक्षिप्तहृदयाः सर्वे परं विस्मयम् आगताः  
६।०९५।००४अ नानाप्रहरणैर् व्यग्रैर् भुजैर् विस्मितबुद्धयः  
६।०९५।००४च् तस्थुः प्रेक्ष्य च सङ्ग्रामं नाभिजघ्नुः परस्परम्  
६।०९५।००५अ रक्षसां रावणं चापि वानराणां च राघवम्  
६।०९५।००५च् पश्यतां विस्मिताक्षाणां सैन्यं चित्रम् इवाबभौ  
६।०९५।००६अ तौ तु तत्र निमित्तानि दृष्ट्वा राघवरावणौ  
६।०९५।००६च् कृतबुद्धी स्थिरामर्षौ युयुधाते अभीतवत्  
६।०९५।००७अ जेतव्यम् इति काकुत्स्थो मर्तव्यम् इति रावणः  
६।०९५।००७च् धृतौ स्ववीर्यसर्वस्वं युद्धे ऽदर्शयतां तदा  
६।०९५।००८अ ततः क्रोधाद् दशग्रीवः शरान् सन्धाय वीर्यवान्  
६।०९५।००८च् मुमोच ध्वजम् उद्दिश्य राघवस्य रथे स्थितम्  
६।०९५।००९अ ते शरास् तम् अनासाद्य पुरन्दररथध्वजम्  
६।०९५।००९च् रक्तशक्तिं परामृश्य निपेतुर् धरणीतले  
६।०९५।०१०अ ततो रामो ऽभिसङ्क्रुद्धश् चापम् आयम्य वीर्यवान्  
६।०९५।०१०च् कृतप्रतिकृतं कर्तुं मनसा सम्प्रचक्रमे  
६।०९५।०११अ रावणध्वजम् उद्दिश्य मुमोच निशितं शरम्  
६।०९५।०११च् महासर्पम् इवासह्यं ज्वलन्तं स्वेन तेजसा  
६।०९५।०१२अ जगाम स महीं भित्त्वा दशग्रीवध्वजं शरः  
६।०९५।०१२च् स निकृत्तो ऽपतद् भूमौ रावणस्य रथध्वजः  
६।०९५।०१३अ ध्वजस्योन्मथनं दृष्ट्वा रावणः सुमहाबलः  
६।०९५।०१३च् क्रोधजेनाग्निना सङ्ख्ये प्रदीप्त इव चाभवत्  
६।०९५।०१४अ स रोषवशम् आपन्नः शरवर्षं महद् वमन्  
६।०९५।०१४च् रामस्य तुरगान् दिव्याञ् शरैर् विव्याध रावणः  
६।०९५।०१५अ ते विद्धा हरयस् तस्य नास्खलन् नापि बभ्रमुः  
६।०९५।०१५च् बभूवुः स्वस्थहृदयाः पद्मनालैर् इवाहताः  
६।०९५।०१६अ तेषाम् असम्भ्रमं दृष्ट्वा वाजिनां रावणस् तदा  
६।०९५।०१६च् भूय एव सुसङ्क्रुद्धः शरवर्षं मुमोच ह  
६।०९५।०१७अ गदाश् च परिघांश् चैव चक्राणि मुसलानि च  
६।०९५।०१७च् गिरिशृङ्गाणि वृक्षांश् च तथा शूलपरश्वधान्  
६।०९५।०१८अ माया विहितम् एतत् तु शस्त्रवर्षम् अपातयत्  
६।०९५।०१८च् सहस्रशस् ततो बाणान् अश्रान्तहृदयोद्यमः  
६।०९५।०१९अ तुमुलं त्रासजननं भीमं भीमप्रतिस्वनम्  
६।०९५।०१९च् दुर्धर्षम् अभवद् युद्धे नैकशस्त्रमयं महत्  
६।०९५।०२०अ विमुच्य राघवरथं समन्ताद् वानरे बले  
६।०९५।०२०च् सायकैर् अन्तरिक्षं च चकाराशु निरन्तरम्  
६।०९५।०२०ए मुमोच च दशग्रीवो निःसङ्गेनान्तरात्मना  
६।०९५।०२१अ व्यायच्छमानं तं दृष्ट्वा तत्परं रावणं रणे  
६।०९५।०२१च् प्रहसन्न् इव काकुत्स्थः सन्दधे सायकाञ् शितान्  
६।०९५।०२२अ स मुमोच ततो बाणान् रणे शतसहस्रशः  
६।०९५।०२२च् तान् दृष्ट्वा रावणश् चक्रे स्वशरैः खं निरन्तरम्  
६।०९५।०२३अ ततस् ताभ्यां प्रयुक्तेन शरवर्षेण भास्वता  
६।०९५।०२३च् शरबद्धम् इवाभाति द्वितीयं भास्वद् अम्बरम्  
६।०९५।०२४अ नानिमित्तो ऽभवद् बाणो नातिभेत्ता न निष्फलः  
६।०९५।०२४च् तथा विसृजतोर् बाणान् रामरावणयोर् मृधे  
६।०९५।०२५अ प्रायुध्येताम् अविच्छिन्नम् अस्यन्तौ सव्यदक्षिणम्  
६।०९५।०२५च् चक्रतुस् तौ शरौघैस् तु निरुच्छ्वासम् इवाम्बरम्  
६।०९५।०२६अ रावणस्य हयान् रामो हयान् रामस्य रावणः  
६।०९५।०२६च् जघ्नतुस् तौ तदान्योन्यं कृतानुकृतकारिणौ  
६।०९६।००१अ तौ तथा युध्यमानौ तु समरे रामरावणौ  
६।०९६।००१च् ददृशुः सर्वभूतानि विस्मितेनान्तरात्मना  
६।०९६।००२अ अर्दयन्तौ तु समरे तयोस् तौ स्यन्दनोत्तमौ  
६।०९६।००२च् परस्परवधे युक्तौ घोररूपौ बभूवतुः  
६।०९६।००३अ मण्डलानि च वीथीश् च गतप्रत्यागतानि च  
६।०९६।००३च् दर्शयन्तौ बहुविधां सूतौ सारथ्यजां गतिम्  
६।०९६।००४अ अर्दयन् रावणं रामो राघवं चापि रावणः  
६।०९६।००४च् गतिवेगं समापन्नौ प्रवर्तन निवर्तने  
६।०९६।००५अ क्षिपतोः शरजालानि तयोस् तौ स्यन्दनोत्तमौ  
६।०९६।००५च् चेरतुः संयुगमहीं सासारौ जलदाव् इव  
६।०९६।००६अ दर्शयित्वा तदा तौ तु गतिं बहुविधां रणे  
६।०९६।००६च् परस्परस्याभिमुखौ पुनर् एव च तस्थतुः  
६।०९६।००७अ धुरं धुरेण रथयोर् वक्त्रं वक्त्रेण वाजिनाम्  
६।०९६।००७च् पताकाश् च पताकाभिः समेयुः स्थितयोस् तदा  
६।०९६।००८अ रावणस्य ततो रामो धनुर्मुक्तैः शितैः शरैः  
६।०९६।००८च् चतुर्भिश् चतुरो दीप्तान् हयान् प्रत्यपसर्पयत्  
६।०९६।००९अ स क्रोधवशम् आपन्नो हयानाम् अपसर्पणे  
६।०९६।००९च् मुमोच निशितान् बाणान् राघवाय निशाचरः  
६।०९६।०१०अ सो ऽतिविद्धो बलवता दशग्रीवेण राघवः  
६।०९६।०१०च् जगाम न विकारं च न चापि व्यथितो ऽभवत्  
६।०९६।०११अ चिक्षेप च पुनर् बाणान् वज्रपातसमस्वनान्  
६।०९६।०११च् सारथिं वज्रहस्तस्य समुद्दिश्य निशाचरः  
६।०९६।०१२अ मातलेस् तु महावेगाः शरीरे पतिताः शराः  
६।०९६।०१२च् न सूक्ष्मम् अपि सम्मोहं व्यथां वा प्रददुर् युधि  
६।०९६।०१३अ तया धर्षणया क्रोद्धो मातलेर् न तथात्मनः  
६।०९६।०१३च् चकार शरजालेन राघवो विमुखं रिपुम्  
६।०९६।०१४अ विंशतिं त्रिंशतं षष्टिं शतशो ऽथ सहस्रशः  
६।०९६।०१४च् मुमोच राघवो वीरः सायकान् स्यन्दने रिपोः  
६।०९६।०१५अ गदानां मुसलानां च परिघाणां च निस्वनैः  
६।०९६।०१५च् शराणां पुङ्खवातैश् च क्षुभिताः सप्तसागराः  
६।०९६।०१६अ क्षुब्धानां सागराणां च पातालतलवासिनः  
६।०९६।०१६च् व्यथिताः पन्नगाः सर्वे दानवाश् च सहस्रशः  
६।०९६।०१७अ चकम्पे मेदिनी कृत्स्ना सशैलवनकानना  
६।०९६।०१७च् भास्करो निष्प्रभश् चाभून् न ववौ चापि मारुतः  
६।०९६।०१८अ ततो देवाः सगन्धर्वाः सिद्धाश् च परमर्षयः  
६।०९६।०१८च् चिन्ताम् आपेदिरे सर्वे सकिन्नरमहोरगाः  
६।०९६।०१९अ स्वस्ति गोब्राह्मणेभ्यो ऽस्तु लोकास् तिष्ठन्तु शाश्वताः  
६।०९६।०१९च् जयतां राघवः सङ्ख्ये रावणं राक्षसेश्वरम्  
६।०९६।०२०अ ततः क्रुद्धो महाबाहू रघूणां कीर्तिवर्धनः  
६।०९६।०२०च् सन्धाय धनुषा रामः क्षुरम् आशीविषोपमम्  
६।०९६।०२०ए रावणस्य शिरो ऽच्छिन्दच् छ्रीमज् ज्वलितकुण्डलम्  
६।०९६।०२१अ तच् छिरः पतितं भूमौ दृष्टं लोकैस् त्रिभिस् तदा  
६।०९६।०२१च् तस्यैव सदृशं चान्यद् रावणस्योत्थितं शिरः  
६।०९६।०२२अ तत् क्षिप्रं क्षिप्रहस्तेन रामेण क्षिप्रकारिणा  
६।०९६।०२२च् द्वितीयं रावणशिरश् छिन्नं संयति सायकैः  
६।०९६।०२३अ छिन्नमात्रं च तच् छीर्षं पुनर् अन्यत् स्म दृश्यते  
६।०९६।०२३च् तद् अप्य् अशनिसङ्काशैश् छिन्नं रामेण सायकैः  
६।०९६।०२४अ एवम् एव शतं छिन्नं शिरसां तुल्यवर्चसाम्  
६।०९६।०२४च् न चैव रावणस्यान्तो दृश्यते जीवितक्षये  
६।०९६।०२५अ ततः सर्वास्त्रविद् वीरः कौसल्यानन्दिवर्धनः  
६।०९६।०२५च् मार्गणैर् बहुभिर् युक्तश् चिन्तयाम् आस राघवः  
६।०९६।०२६अ मारीचो निहतो यैस् तु खरो यैस् तु सुदूषणः  
६।०९६।०२६च् क्रञ्चारण्ये विराधस् तु कबन्धो दण्डका वने  
६।०९६।०२७अ त इमे सायकाः सर्वे युद्धे प्रत्ययिका मम  
६।०९६।०२७च् किं नु तत् कारणं येन रावणे मन्दतेजसः  
६।०९६।०२८अ इति चिन्तापरश् चासीद् अप्रमत्तश् च संयुगे  
६।०९६।०२८च् ववर्ष शरवर्षाणि राघवो रावणोरसि  
६।०९६।०२९अ रावणो ऽपि ततः क्रुद्धो रथस्थो राक्षसेश्वरः  
६।०९६।०२९च् गदामुसलवर्षेण रामं प्रत्यर्दयद् रणे  
६।०९६।०३०अ देवदानवयक्षाणां पिशाचोरगरक्षसाम्  
६।०९६।०३०च् पश्यतां तन् महद् युद्धं सर्वरात्रम् अवर्तत  
६।०९६।०३१अ नैव रत्रिं न दिवसं न मुहूर्तं न चक्षणम्  
६।०९६।०३१च् रामरावणयोर् युद्धं विरामम् उपगच्छति  
६।०९७।००१अ अथ संस्मारयाम् आस राघवं मातलिस् तदा  
६।०९७।००१च् अजानन्न् इव किं वीर त्वम् एनम् अनुवर्तसे  
६।०९७।००२अ विसृजास्मै वधाय त्वम् अस्त्रं पैतामहं प्रभो  
६।०९७।००२च् विनाशकालः कथितो यः सुरैः सो ऽद्य वर्तते  
६।०९७।००३अ ततः संस्मारितो रामस् तेन वाक्येन मातलेः  
६।०९७।००३च् जग्राह स शरं दीप्तं निश्वसन्तम् इवोरगम्  
६।०९७।००४अ यम् अस्मै प्रथमं प्रादाद् अगस्त्यो भगवान् ऋषिः  
६।०९७।००४च् ब्रह्मदत्तं महद् बाणम् अमोघं युधि वीर्यवान्  
६।०९७।००५अ ब्रह्मणा निर्मितं पूर्वम् इन्द्रार्थम् अमितौजसा  
६।०९७।००५च् दत्तं सुरपतेः पूर्वं त्रिलोकजयकाङ्क्षिणः  
६।०९७।००६अ यस्य वाजेषु पवनः फले पावकभास्करौ  
६।०९७।००६च् शरीरम् आकाशमयं गौरवे मेरुमन्दरौ  
६।०९७।००७अ जाज्वल्यमानं वपुषा सुपुङ्खं हेमभूषितम्  
६।०९७।००७च् तेजसा सर्वभूतानां कृतं भास्करवर्चसं  
६।०९७।००८अ सधूमम् इव कालाग्निं दीप्तम् आशीविषं यथा  
६।०९७।००८च् रथनागाश्ववृन्दानां भेदनं क्षिप्रकारिणम्  
६।०९७।००९अ द्वाराणां परिघाणां च गिरीणाम् अपि भेदनम्  
६।०९७।००९च् नानारुधिरसिक्ताङ्गं मेदोदिग्धं सुदारुणम्  
६।०९७।०१०अ वज्रसारं महानादं नानासमितिदारुणम्  
६।०९७।०१०च् सर्ववित्रासनं भीमं श्वसन्तम् इव पन्नगम्  
६।०९७।०११अ कङ्कगृध्रबलानां च गोमायुगणरक्षसाम्  
६।०९७।०११च् नित्यं भक्षप्रदं युद्धे यमरूपं भयावहम्  
६।०९७।०१२अ नन्दनं वानरेन्द्राणां रक्षसाम् अवसादनम्  
६।०९७।०१२च् वाजितं विविधैर् वाजैश् चारुचित्रैर् गरुत्मतः  
६।०९७।०१३अ तम् उत्तमेषुं लोकानाम् इक्ष्वाकुभयनाशनम्  
६।०९७।०१३च् द्विषतां कीर्तिहरणं प्रहर्षकरम् आत्मनः  
६।०९७।०१४अ अभिमन्त्र्य ततो रामस् तं महेषुं महाबलः  
६।०९७।०१४च् वेदप्रोक्तेन विधिना सन्दधे कार्मुके बली  
६।०९७।०१५अ स रावणाय सङ्क्रुद्धो भृशम् आयम्य कार्मुकम्  
६।०९७।०१५च् चिक्षेप परम् आयत्तस् तं शरं मर्मघातिनम्  
६।०९७।०१६अ स वज्र इव दुर्धर्षो वज्रबाहुविसर्जितः  
६।०९७।०१६च् कृतान्त इव चावार्यो न्यपतद् रावणोरसि  
६।०९७।०१७अ स विसृष्टो महावेगः शरीरान्तकरः शरः  
६।०९७।०१७च् बिभेद हृदयं तस्य रावणस्य दुरात्मनः  
६।०९७।०१८अ रुधिराक्तः स वेगेन जीवितान्तकरः शरः  
६।०९७।०१८च् रावणस्य हरन् प्राणान् विवेश धरणीतलम्  
६।०९७।०१९अ स शरो रावणं हत्वा रुधिरार्द्रकृतच्छविः  
६।०९७।०१९च् कृतकर्मा निभृतवत् स्वतूणीं पुनर् आविशत्  
६।०९७।०२०अ तस्य हस्ताद् धतस्याशु कार्मुकं तत् ससायकम्  
६।०९७।०२०च् निपपात सह प्राणैर् भ्रश्यमानस्य जीवितात्  
६।०९७।०२१अ गतासुर् भीमवेगस् तु नैरृतेन्द्रो महाद्युतिः  
६।०९७।०२१च् पपात स्यन्दनाद् भूमौ वृत्रो वज्रहतो यथा  
६।०९७।०२२अ तं दृष्ट्वा पतितं भूमौ हतशेषा निशाचराः  
६।०९७।०२२च् हतनाथा भयत्रस्ताः सर्वतः सम्प्रदुद्रुवुः  
६।०९७।०२३अ नर्दन्तश् चाभिपेतुस् तान् वानरा द्रुमयोधिनः  
६।०९७।०२३च् दशग्रीववधं दृष्ट्वा विजयं राघवस्य च  
६।०९७।०२४अ अर्दिता वानरैर् हृष्टैर् लङ्काम् अभ्यपतन् भयात्  
६।०९७।०२४च् हताश्रयत्वात् करुणैर् बाष्पप्रस्रवणैर् मुखैः  
६।०९७।०२५अ ततो विनेदुः संहृष्टा वानरा जितकाशिनः  
६।०९७।०२५च् वदन्तो राघवजयं रावणस्य च तं वधम्  
६।०९७।०२६अ अथान्तरिक्षे व्यनदत् सौम्यस् त्रिदशदुन्दुभिः  
६।०९७।०२६च् दिव्यगन्धवहस् तत्र मारुतः सुसुखो ववौ  
६।०९७।०२७अ निपपातान्तरिक्षाच् च पुष्पवृष्टिस् तदा भुवि  
६।०९७।०२७च् किरन्ती राघवरथं दुरवापा मनोहराः  
६।०९७।०२८अ राघवस् तव संयुक्ता गगने च विशुश्रुवे  
६।०९७।०२८च् साधु साध्व् इति वाग् अग्र्या देवतानां महात्मनाम्  
६।०९७।०२९अ आविवेश महान् हर्षो देवानां चारणैः सह  
६।०९७।०२९च् रावणे निहते रौद्रे सर्वलोकभयङ्करे  
६।०९७।०३०अ ततः सकामं सुग्रीवम् अङ्गदं च महाबलम्  
६।०९७।०३०च् चकार राघवः प्रीतो हत्वा राक्षसपुङ्गवम्  
६।०९७।०३१अ ततः प्रजग्मुः प्रशमं मरुद्गणा; दिशः प्रसेदुर् विमलं नभो ऽभवत्  
६।०९७।०३१च् मही चकम्पे न च मारुता ववुः; स्थिरप्रभश् चाप्य् अभवद् दिवाकरः  
६।०९७।०३२अ ततस् तु सुग्रीवविभीषणादयः; सुहृद्विशेषाः सहलक्ष्मणास् तदा  
६।०९७।०३२च् समेत्य हृष्टा विजयेन राघवम्; रणे ऽभिरामं विधिनाभ्यपूजयन्  
६।०९७।०३३अ स तु निहतरिपुः स्थिरप्रतिज्ञः; स्वजनबलाभिवृतो रणे रराज  
६।०९७।०३३च् रघुकुलनृपनन्दनो महौजास्; त्रिदशगणैर् अभिसंवृतो यथेन्द्रः  
६।०९८।००१अ रावणं निहतं श्रुत्वा राघवेण महात्मना  
६।०९८।००१च् अन्तःपुराद् विनिष्पेतू राक्षस्यः शोककर्शिताः  
६।०९८।००२अ वार्यमाणाः सुबहुशो वृष्टन्त्यः क्षितिपांसुषु  
६।०९८।००२च् विमुक्तकेश्यो दुःखार्ता गावो वत्सहता यथा  
६।०९८।००३अ उत्तरेण विनिष्क्रम्य द्वारेण सह राक्षसैः  
६।०९८।००३च् प्रविश्यायोधनं घोरं विचिन्वन्त्यो हतं पतिम्  
६।०९८।००४अ आर्यपुत्रेति वादिन्यो हा नाथेति च सर्वशः  
६।०९८।००४च् परिपेतुः कबन्धाङ्कां महीं शोणितकर्दमाम्  
६।०९८।००५अ ता बाष्पपरिपूर्णाक्ष्यो भर्तृशोकपराजिताः  
६।०९८।००५च् करेण्व इव नर्दन्त्यो विनेदुर् हतयूथपाः  
६।०९८।००६अ ददृशुस् ता महाकायं महावीर्यं महाद्युतिम्  
६।०९८।००६च् रावणं निहतं भूमौ नीलाञ्जनचयोपमम्  
६।०९८।००७अ ताः पतिं सहसा दृष्ट्वा शयानं रणपांसुषु  
६।०९८।००७च् निपेतुस् तस्य गात्रेषु छिन्ना वनलता इव  
६।०९८।००८अ बहुमानात् परिष्वज्य का चिद् एनं रुरोद ह  
६।०९८।००८च् चरणौ का चिद् आलिङ्ग्य का चित् कण्ठे ऽवलम्ब्य च  
६।०९८।००९अ उद्धृत्य च भुजौ का चिद् भूमौ स्म परिवर्तते  
६।०९८।००९च् हतस्य वदनं दृष्ट्वा का चिन् मोहम् उपागमत्  
६।०९८।०१०अ का चिद् अङ्के शिरः कृत्वा रुरोद मुखम् ईक्षती  
६।०९८।०१०च् स्नापयन्ती मुखं बाष्पैस् तुषारैर् इव पङ्कजम्  
६।०९८।०११अ एवम् आर्ताः पतिं दृष्ट्वा रावणं निहतं भुवि  
६।०९८।०११च् चुक्रुशुर् बहुधा शोकाद् भूयस् ताः पर्यदेवयन्  
६।०९८।०१२अ येन वित्रासितः शक्रो येन वित्रासितो यमः  
६।०९८।०१२च् येन वैश्रवणो राजा पुष्पकेण वियोजितः  
६।०९८।०१३अ गन्धर्वाणाम् ऋषीणां च सुराणां च महात्मनाम्  
६।०९८।०१३च् भयं येन महद् दत्तं सो ऽयं शेते रणे हतः  
६।०९८।०१४अ असुरेभ्यः सुरेभ्यो वा पन्नगेभ्यो ऽपि वा तथा  
६।०९८।०१४च् न भयं यो विजानाति तस्येदं मानुषाद् भयम्  
६।०९८।०१५अ अवध्यो देवतानां यस् तथा दानवरक्षसाम्  
६।०९८।०१५च् हतः सो ऽयं रणे शेते मानुषेण पदातिना  
६।०९८।०१६अ यो न शक्यः सुरैर् हन्तुं न यक्षैर् नासुरैस् तथा  
६।०९८।०१६च् सो ऽयं कश् चिद् इवासत्त्वो मृत्युं मर्त्येन लम्भितः  
६।०९८।०१७अ एवं वदन्त्यो बहुधा रुरुदुस् तस्य ताः स्त्रियः  
६।०९८।०१७च् भूय एव च दुःखार्ता विलेपुश् च पुनः पुनः  
६।०९८।०१८अ अशृण्वता तु सुहृदां सततं हितवादिनाम्  
६।०९८।०१८च् एताः समम् इदानीं ते वयम् आत्मा च पातिताः  
६।०९८।०१९अ ब्रुवाणो ऽपि हितं वाक्यम् इष्टो भ्राता विभीषणः  
६।०९८।०१९च् धृष्टं परुषितो मोहात् त्वयात्मवधकाङ्क्षिणा  
६।०९८।०२०अ यदि निर्यातिता ते स्यात् सीता रामाय मैथिली  
६।०९८।०२०च् न नः स्याद् व्यसनं घोरम् इदं मूलहरं महत्  
६।०९८।०२१अ वृत्तकामो भवेद् भ्राता रामो मित्रकुलं भवेत्  
६।०९८।०२१च् वयं चाविधवाः सर्वाः सकामा न च शत्रवः  
६।०९८।०२२अ त्वया पुनर् नृशंसेन सीतां संरुन्धता बलात्  
६।०९८।०२२च् राक्षसा वयम् आत्मा च त्रयं तुलं निपातितम्  
६।०९८।०२३अ न कामकारः कामं वा तव राक्षसपुङ्गव  
६।०९८।०२३च् दैवं चेष्टयते सर्वं हतं दैवेन हन्यते  
६।०९८।०२४अ वानराणां विनाशो ऽयं राक्षसानां च ते रणे  
६।०९८।०२४च् तव चैव महाबाहो दैवयोगाद् उपागतः  
६।०९८।०२५अ नैवार्थेन न कामेन विक्रमेण न चाज्ञया  
६।०९८।०२५च् शक्या दैवगतिर् लोके निवर्तयितुम् उद्यता  
६।०९८।०२६अ विलेपुर् एवं दीनास् ता राक्षसाधिपयोषितः  
६।०९८।०२६च् कुरर्य इव दुःखार्ता बाष्पपर्याकुलेक्षणाः  
६।०९९।००१अ तासां विलपमानानां तथा राक्षसयोषिताम्  
६।०९९।००१च् ज्येष्ठा पत्नी प्रिया दीना भर्तारं समुदैक्षत  
६।०९९।००२अ दशग्रीवं हतं दृष्ट्वा रामेणाचिन्त्यकर्मणा  
६।०९९।००२च् पतिं मन्दोदरी तत्र कृपणा पर्यदेवयत्  
६।०९९।००३अ ननु नाम महाबाहो तव वैश्रवणानुज  
६।०९९।००३च् क्रुद्धस्य प्रमुखे स्थातुं त्रस्यत्य् अपि पुरन्दरः  
६।०९९।००४अ ऋषयश् च महीदेवा गन्धर्वाश् च यशस्विनः  
६।०९९।००४च् ननु नाम तवोद्वेगाच् चारणाश् च दिशो गताः  
६।०९९।००५अ स त्वं मानुषमात्रेण रामेण युधि निर्जितः  
६।०९९।००५च् न व्यपत्रपसे राजन् किम् इदं राक्षसर्षभ  
६।०९९।००६अ कथं त्रैलोक्यम् आक्रम्य श्रिया वीर्येण चान्वितम्  
६।०९९।००६च् अविषह्यं जघान त्वं मानुषो वनगोचरः  
६।०९९।००७अ मानुषाणाम् अविषये चरतः कामरूपिणः  
६।०९९।००७च् विनाशस् तव रामेण संयुगे नोपपद्यते  
६।०९९।००८अ न चैतत् कर्म रामस्य श्रद्दधामि चमूमुखे  
६।०९९।००८च् सर्वतः समुपेतस्य तव तेनाभिमर्शनम्  
६।०९९।००९अ इन्द्रियाणि पुरा जित्वा जितं त्रिभुवणं त्वया  
६।०९९।००९च् स्मरद्भिर् इव तद् वैरम् इन्द्रियैर् एव निर्जितः  
६।०९९।०१०अ अथ वा रामरूपेण वासवः स्वयम् आगतः  
६।०९९।०१०च् मायां तव विनाशाय विधायाप्रतितर्किताम्  
६।०९९।०११अ यदैव हि जनस्थाने राक्षसैर् बहुभिर् वृतः  
६।०९९।०११च् खरस् तव हतो भ्राता तदैवासौ न मानुषः  
६।०९९।०१२अ यदैव नगरीं लङ्कां दुष्प्रवेषां सुरैर् अपि  
६।०९९।०१२च् प्रविष्टो हनुमान् वीर्यात् तदैव व्यथिता वयम्  
६।०९९।०१३अ क्रियताम् अविरोधश् च राघवेणेति यन् मया  
६।०९९।०१३च् उच्यमानो न गृह्णासि तस्येयं व्युष्टिर् आगता  
६।०९९।०१४अ अकस्माच् चाभिकामो ऽसि सीतां राक्षसपुङ्गव  
६।०९९।०१४च् ऐश्वर्यस्य विनाशाय देहस्य स्वजनस्य च  
६।०९९।०१५अ अरुन्धत्या विशिष्टां तां रोहिण्याश् चापि दुर्मते  
६।०९९।०१५च् सीतां धर्षयता मान्यां त्वया ह्य् असदृशं कृतम्  
६।०९९।०१६अ न कुलेन न रूपेण न दाक्षिण्येन मैथिली  
६।०९९।०१६च् मयाधिका वा तुल्या वा त्वं तु मोहान् न बुध्यसे  
६।०९९।०१७अ सर्वथा सर्वभूतानां नास्ति मृत्युर् अलक्षणः  
६।०९९।०१७च् तव तावद् अयं मृत्युर् मैथिलीकृतलक्षणः  
६।०९९।०१८अ मैथिली सह रामेण विशोका विहरिष्यति  
६।०९९।०१८च् अल्पपुण्या त्व् अहं घोरे पतिता शोकसागरे  
६।०९९।०१९अ कैलासे मन्दरे मेरौ तथा चैत्ररथे वने  
६।०९९।०१९च् देवोद्यानेषु सर्वेषु विहृत्य सहिता त्वया  
६।०९९।०२०अ विमानेनानुरूपेण या याम्य् अतुलया श्रिया  
६।०९९।०२०च् पश्यन्ती विविधान् देशांस् तांस् तांश् चित्रस्रगम्बरा  
६।०९९।०२०ए भ्रंशिता कामभोगेभ्यः सास्मि वीरवधात् तव  
६।०९९।०२१अ सत्यवाक् स महाभागो देवरो मे यद् अब्रवीत्  
६।०९९।०२१च् अयं राक्षसमुख्यानां विनाशः पर्युपस्थितः  
६।०९९।०२२अ कामक्रोधसमुत्थेन व्यसनेन प्रसङ्गिना  
६।०९९।०२२च् त्वया कृतम् इदं सर्वम् अनाथं रक्षसां कुलम्  
६।०९९।०२३अ न हि त्वं शोचितव्यो मे प्रख्यातबलपौरुषः  
६।०९९।०२३च् स्त्रीस्वभावात् तु मे बुद्धिः कारुण्ये परिवर्तते  
६।०९९।०२४अ सुकृतं दुष्कृतं च त्वं गृहीत्वा स्वां गतिं गतः  
६।०९९।०२४च् आत्मानम् अनुशोचामि त्वद्वियोगेन दुःखिताम्  
६।०९९।०२५अ नीलजीमूतसङ्काशः पीताम्बरशुभाङ्गदः  
६।०९९।०२५च् सर्वगात्राणि विक्षिप्य किं शेषे रुधिराप्लुतः  
६।०९९।०२५ए प्रसुप्त इव शोकार्तां किं मां न प्रतिभाषसे  
६।०९९।०२६अ महावीर्यस्य दक्षस्य संयुगेष्व् अपलायिनः  
६।०९९।०२६च् यातुधानस्य दौहित्रीं किं त्वं मां नाभ्युदीक्षसे  
६।०९९।०२७अ येन सूदयसे शत्रून् समरे सूर्यवर्चसा  
६।०९९।०२७च् वज्रो वज्रधरस्येव सो ऽयं ते सततार्चितः  
६।०९९।०२८अ रणे शत्रुप्रहरणो हेमजालपरिष्कृतः  
६।०९९।०२८च् परिघो व्यवकीर्णस् ते बाणैश् छिन्नः सहस्रधा  
६।०९९।०२९अ धिग् अस्तु हृदयं यस्या ममेदं न सहस्रधा  
६।०९९।०२९च् त्वयि पञ्चत्वम् आपन्ने फलते शोकपीडितम्  
६।०९९।०३०अ एतस्मिन्न् अन्तरे रामो विभीषणम् उवाच ह  
६।०९९।०३०च् संस्कारः क्रियतां भ्रातुः स्त्रियश् चैता निवर्तय  
६।०९९।०३१अ तं प्रश्रितस् ततो रामं श्रुतवाक्यो विभीषणः  
६।०९९।०३१च् विमृश्य बुद्ध्या धर्मज्ञो धर्मार्थसहितं वचः  
६।०९९।०३१ए रामस्यैवानुवृत्त्यर्थम् उत्तरं प्रत्यभाषत  
६।०९९।०३२अ त्यक्तधर्मव्रतं क्रूरं नृशंसम् अनृतं तथा  
६।०९९।०३२च् नाहम् अर्हो ऽस्मि संस्कर्तुं परदाराभिमर्शकम्  
६।०९९।०३३अ भ्रातृरूपो हि मे शत्रुर् एष सर्वाहिते रतः  
६।०९९।०३३च् रावणो नार्हते पूजां पूज्यो ऽपि गुरुगौरवात्  
६।०९९।०३४अ नृशम्स इति मां राम वक्ष्यन्ति मनुजा भुवि  
६।०९९।०३४च् श्रुत्वा तस्य गुणान् सर्वे वक्ष्यन्ति सुकृतं पुनः  
६।०९९।०३५अ तच् छ्रुत्वा परमप्रीतो रामो धर्मभृतां वरः  
६।०९९।०३५च् विभीषणम् उवाचेदं वाक्यज्ञो वाक्यकोविदम्  
६।०९९।०३६अ तवापि मे प्रियं कार्यं त्वत्प्रभवाच् च मे जितम्  
६।०९९।०३६च् अवश्यं तु क्षमं वाच्यो मया त्वं राक्षसेश्वर  
६।०९९।०३७अ अधर्मानृतसंयुक्तः कामम् एष निशाचरः  
६।०९९।०३७च् तेजस्वी बलवाञ् शूरः सङ्ग्रामेषु च नित्यशः  
६।०९९।०३८अ शतक्रतुमुखैर् देवैः श्रूयते न पराजितः  
६।०९९।०३८च् महात्मा बलसम्पन्नो रावणो लोकरावणः  
६।०९९।०३९अ मरणान्तानि वैराणि निर्वृत्तं नः प्रयोजनम्  
६।०९९।०३९च् क्रियताम् अस्य संस्कारो ममाप्य् एष यथा तव  
६।०९९।०४०अ त्वत्सकाशान् महाबाहो संस्कारं विधिपूर्वकम्  
६।०९९।०४०च् क्षिप्रम् अर्हति धर्मज्ञ त्वं यशोभाग् भविष्यसि  
६।०९९।०४१अ राघवस्य वचः श्रुत्वा त्वरमाणो विभीषणः  
६।०९९।०४१च् संस्कारेणानुरूपेण योजयाम् आस रावणम्  
६।०९९।०४२अ स ददौ पावकं तस्य विधियुक्तं विभीषणः  
६।०९९।०४२च् ताः स्त्रियो ऽनुनयाम् आस सान्त्वम् उक्त्वा पुनः पुनः  
६।०९९।०४३अ प्रविष्टासु च सर्वासु राक्षसीषु विभीषणः  
६।०९९।०४३च् रामपार्श्वम् उपागम्य तदातिष्ठद् विनीतवत्  
६।०९९।०४४अ रामो ऽपि सह सैन्येन ससुग्रीवः सलक्ष्मणः  
६।०९९।०४४च् हर्षं लेभे रिपुं हत्वा यथा वृत्रं शतक्रतुः  
६।१००।००१अ ते रावणवधं दृष्ट्वा देवगन्धर्वदानवाः  
६।१००।००१च् जग्मुस् तैस् तैर् विमानैः स्वैः कथयन्तः शुभाः कथाः  
६।१००।००२अ रावणस्य वधं घोरं राघवस्य पराक्रमम्  
६।१००।००२च् सुयुद्धं वानराणां च सुग्रीवसय् च मन्त्रितम्  
६।१००।००३अ अनुरागं च वीर्यं च सौमित्रेर् लक्ष्मणस्य च  
६।१००।००३च् कथयन्तो महाभागा जग्मुर् हृष्टा यथागतम्  
६।१००।००४अ राघवस् तु रथं दिव्यम् इन्द्रदत्तं शिखिप्रभम्  
६।१००।००४च् अनुज्ञाय महाभागो मातलिं प्रत्यपूजयत्  
६।१००।००५अ राघवेणाभ्यनुज्ञातो मातलिः शक्रसारथिः  
६।१००।००५च् दिव्यं तं रथम् आस्थाय दिवम् एवारुरोह सः  
६।१००।००६अ तस्मिंस् तु दिवम् आरूढे सुरसारथिसत्तमे  
६।१००।००६च् राघवः परमप्रीतः सुग्रीवं परिषस्वजे  
६।१००।००७अ परिष्वज्य च सुग्रीवं लक्ष्मणेनाभिवादितः  
६।१००।००७च् पूज्यमानो हरिश्रेष्ठैर् आजगाम बलालयम्  
६।१००।००८अ अब्रवीच् च तदा रामः समीपपरिवर्तिनम्  
६।१००।००८च् सौमित्रिं सत्त्वसम्पन्नं लक्ष्मणं दीप्ततेजसं  
६।१००।००९अ विभीषणम् इमं सौम्य लङ्कायाम् अभिषेचय  
६।१००।००९च् अनुरक्तं च भक्तं च मम चैवोपकारिणम्  
६।१००।०१०अ एष मे परमः कामो यद् इमं रावणानुजम्  
६।१००।०१०च् लङ्कायां सौम्य पश्येयम् अभिषिक्तं विभीषणम्  
६।१००।०११अ एवम् उक्तस् तु सौमित्री राघवेण महात्मना  
६।१००।०११च् तथेत्य् उक्त्वा तु संहृष्टः सौवर्णं घटम् आददे  
६।१००।०१२अ घटेन तेन सौमित्रिर् अभ्यषिञ्चद् विभीषणम्  
६।१००।०१२च् लङ्कायां रक्षसां मध्ये राजानं रामशासनात्  
६।१००।०१३अ अभ्यषिञ्चत् स धर्मात्मा शुद्धात्मानं विभीषणम्  
६।१००।०१३च् तस्यामात्या जहृषिरे भक्ता ये चास्य राक्षसाः  
६।१००।०१४अ दृष्ट्वाभिषिक्तं लङ्कायां राक्षसेन्द्रं विभीषणम्  
६।१००।०१४च् राघवः परमां प्रीतिं जगाम सहलक्ष्मणः  
६।१००।०१५अ स तद् राज्यं महत् प्राप्य रामदत्तं विभीषणः  
६।१००।०१५च् प्रकृतीः सान्त्वयित्वा च ततो रामम् उपागमत्  
६।१००।०१६अ अक्षतान् मोदकांल् लाजान् दिव्याः सुमनसस् तथा  
६।१००।०१६च् आजह्रुर् अथ संहृष्टाः पौरास् तस्मै निशाचराः  
६।१००।०१७अ स तान् गृहीत्वा दुर्धर्षो राघवाय न्यवेदयत्  
६।१००।०१७च् मङ्गल्यं मङ्गलं सर्वं लक्ष्मणाय च वीर्यवान्  
६।१००।०१८अ कृतकार्यं समृद्धार्थं दृष्ट्वा रामो विभीषणम्  
६।१००।०१८च् प्रतिजग्राह तत् सर्वं तस्यैव प्रियकाम्यया  
६।१००।०१९अ ततः शैलोपमं वीरं प्राञ्जलिं पार्श्वतः स्थितम्  
६।१००।०१९च् अब्रवीद् राघवो वाक्यं हनूमन्तं प्लवङ्गमम्  
६।१००।०२०अ अनुमान्य महाराजम् इमं सौम्य विभीषणम्  
६।१००।०२०च् प्रविश्य रावणगृहं विनयेनोपसृत्य च  
६।१००।०२१अ वैदेह्या मां कुशलिनं ससुग्रीवं सलक्ष्मणम्  
६।१००।०२१च् आचक्ष्व जयतां श्रेष्ठ रावणं च मया हतम्  
६।१००।०२२अ प्रियम् एतद् उदाहृत्य मैथिल्यास् त्वं हरीश्वर  
६।१००।०२२च् प्रतिगृह्य च सन्देशम् उपावर्तितुम् अर्हसि  
६।१०१।००१अ इति प्रतिसमादिष्टो हनूमान् मारुतात्मजः  
६।१०१।००१च् प्रविवेश पुरीं लङ्कां पूज्यमानो निशाचरैः  
६।१०१।००२अ प्रविश्य तु महातेजा रावणस्य निवेशनम्  
६।१०१।००२च् ददर्श शशिना हीनां सातङ्काम् इव रोहिणीम्  
६।१०१।००३अ निभृतः प्रणतः प्रह्वः सो ऽभिगम्याभिवाद्य च  
६।१०१।००३च् रामस्य वचनं सर्वम् आख्यातुम् उपचक्रमे  
६।१०१।००४अ वैदेहि कुशली रामः ससुग्रीवः सलक्ष्मणः  
६।१०१।००४च् कुशलं चाह सिद्धार्थो हतशत्रुर् अरिन्दमः  
६।१०१।००५अ विभीषणसहायेन रामेण हरिभिः सह  
६।१०१।००५च् निहतो रावणो देवि लक्ष्मणस्य नयेन च  
६।१०१।००६अ पृष्ट्वा च कुशलं रामो वीरस् त्वां रघुनन्दनः  
६।१०१।००६च् अब्रवीत् परमप्रीतः कृतार्थेनान्तरात्मना  
६।१०१।००७अ प्रियम् आख्यामि ते देवि त्वां तु भयः सभाजये  
६।१०१।००७च् दिष्ट्या जीवसि धर्मज्ञे जयेन मम संयुगे  
६।१०१।००८अ लब्धो नो विजयः सीते स्वस्था भव गतव्यथा  
६।१०१।००८च् रावणः स हतः शत्रुर् लङ्का चेयं वशे स्थिता  
६।१०१।००९अ मया ह्य् अलब्धनिद्रेण धृतेन तव निर्जये  
६।१०१।००९च् प्रतिज्ञैषा विनिस्तीर्णा बद्ध्वा सेतुं महोदधौ  
६।१०१।०१०अ सम्भ्रमश् च न कर्तव्यो वर्तन्त्या रावणालये  
६।१०१।०१०च् विभीषण विधेयं हि लङ्कैश्वर्यम् इदं कृतम्  
६।१०१।०११अ तद् आश्वसिहि विश्वस्ता स्वगृहे परिवर्तसे  
६।१०१।०११च् अयं चाभ्येति संहृष्टस् त्वद्दर्शनसमुत्सुकः  
६।१०१।०१२अ एवम् उक्ता समुत्पत्य सीता शशिनिभानना  
६।१०१।०१२च् प्रहर्षेणावरुद्धा सा व्याजहार न किं चन  
६।१०१।०१३अ अब्रवीच् च हरिश्रेष्ठः सीताम् अप्रतिजल्पतीम्  
६।१०१।०१३च् किं त्वं चिन्तयसे देवि किं च मां नाभिभाषसे  
६।१०१।०१४अ एवम् उक्ता हनुमता सीता धर्मे व्यवस्थिता  
६।१०१।०१४च् अब्रवीत् परमप्रिता हर्षगद्गदया गिरा  
६।१०१।०१५अ प्रियम् एतद् उपश्रुत्य भर्तुर् विजयसंश्रितम्  
६।१०१।०१५च् प्रहर्षवशम् आपन्ना निर्वाक्यास्मि क्षणान्तरम्  
६।१०१।०१६अ न हि पश्यामि सदृशं चिन्तयन्ती प्लवङ्गम  
६।१०१।०१६च् मत्प्रियाख्यानकस्येह तव प्रत्यभिनन्दनम्  
६।१०१।०१७अ न च पश्यामि तत् सौम्य पृथिव्याम् अपि वानर  
६।१०१।०१७च् सदृशं मत्प्रियाख्याने तव दातुं भवेत् समम्  
६।१०१।०१८अ हिरण्यं वा सुवर्णं वा रत्नानि विविधानि च  
६।१०१।०१८च् राज्यं वा त्रिषु लोकेषु नैतद् अर्हति भाषितुम्  
६।१०१।०१९अ एवम् उक्तस् तु वैदेह्या प्रत्युवाच प्लवङ्गमः  
६।१०१।०१९च् प्रगृहीताञ्जलिर् वाक्यं सीतायाः प्रमुखे स्थितः  
६।१०१।०२०अ भर्तुः प्रियहिते युक्ते भर्तुर् विजयकाङ्क्षिणि  
६।१०१।०२०च् स्निग्धम् एवंविधं वाक्यं त्वम् एवार्हसि भाषितुम्  
६।१०१।०२१अ तवैतद् वचनं सौम्ये सारवत् स्निग्धम् एव च  
६।१०१।०२१च् रत्नौघाद् विविधाच् चापि देवराज्याद् विशिष्यते  
६।१०१।०२२अ अर्थतश् च मया प्राप्ता देवराज्यादयो गुणाः  
६।१०१।०२२च् हतशत्रुं विजयिनं रामं पश्यामि यत् स्थितम्  
६।१०१।०२३अ इमास् तु खलु राक्षस्यो यदि त्वम् अनुमन्यसे  
६।१०१।०२३च् हन्तुम् इच्छाम्य् अहं सर्वा याभिस् त्वं तर्जिता पुरा  
६।१०१।०२४अ क्लिश्यन्तीं पतिदेवां त्वाम् अशोकवनिकां गताम्  
६।१०१।०२४च् घोररूपसमाचाराः क्रूराः क्रूरतरेक्षणाः  
६।१०१।०२५अ राक्षस्यो दारुणकथा वरम् एतं प्रयच्छ मे  
६।१०१।०२५च् इच्छामि विविधैर् घातैर् हन्तुम् एताः सुदारुणाः  
६।१०१।०२६अ मुष्टिभिः पाणिभिश् चैव चरणैश् चैव शोभने  
६।१०१।०२६च् घोरैर् जानुप्रहारैश् च दशनानां च पातनैः  
६।१०१।०२७अ भक्षणैः कर्णनासानां केशानां लुञ्चनैस् तथा  
६।१०१।०२७च् भृशं शुष्कमुखीभिश् च दारुणैर् लङ्घनैर् हतैः  
६।१०१।०२८अ एवम्प्रकारैर् बहुभिर् विप्रकारैर् यशस्विनि  
६।१०१।०२८च् हन्तुम् इच्छाम्य् अहं देवि तवेमाः कृतकिल्बिषाः  
६।१०१।०२९अ एवम् उक्ता महुमता वैदेही जनकात्मजा  
६।१०१।०२९च् उवाच धर्मसहितं हनूमन्तं यशस्विनी  
६।१०१।०३०अ राजसंश्रयवश्यानां कुर्वतीनां पराज्ञया  
६।१०१।०३०च् विधेयानां च दासीनां कः कुप्येद् वानरोत्तम  
६।१०१।०३१अ भाग्यवैषम्य योगेन पुरा दुश्चरितेन च  
६।१०१।०३१च् मयैतेत् प्राप्यते सर्वं स्वकृतं ह्य् उपभुज्यते  
६।१०१।०३२अ प्राप्तव्यं तु दशा योगान् मयैतद् इति निश्चितम्  
६।१०१।०३२च् दासीनां रावणस्याहं मर्षयामीह दुर्बला  
६।१०१।०३३अ आज्ञप्ता रावणेनैता राक्षस्यो माम् अतर्जयन्  
६।१०१।०३३च् हते तस्मिन् न कुर्युर् हि तर्जनं वानरोत्तम  
६।१०१।०३४अ अयं व्याघ्रसमीपे तु पुराणो धर्मसंहितः  
६।१०१।०३४च् ऋक्षेण गीतः श्लोको मे तं निबोध प्लवङ्गम  
६।१०१।०३५अ न परः पापम् आदत्ते परेषां पापकर्मणाम्  
६।१०१।०३५च् समयो रक्षितव्यस् तु सन्तश् चारित्रभूषणाः  
६।१०१।०३६अ पापानां वा शुभानां वा वधार्हाणां प्लवङ्गम  
६।१०१।०३६च् कार्यं कारुण्यम् आर्येण न कश् चिन् नापराध्यति  
६।१०१।०३७अ लोकहिंसाविहाराणां रक्षसां कामरूपिणम्  
६।१०१।०३७च् कुर्वताम् अपि पापानि नैव कार्यम् अशोभनम्  
६।१०१।०३८अ एवम् उक्तस् तु हनुमान् सीतया वाक्यकोविदः  
६।१०१।०३८च् प्रत्युवाच ततः सीतां रामपत्नीं यशस्विनीम्  
६।१०१।०३९अ युक्ता रामस्य भवती धर्मपत्नी यशस्विनी  
६।१०१।०३९च् प्रतिसन्दिश मां देवि गमिष्ये यत्र राघवः  
६।१०१।०४०अ एवम् उक्ता हनुमता वैदेही जनकात्मजा  
६।१०१।०४०च् अब्रवीद् द्रष्टुम् इच्छामि भर्तारं वानरोत्तम  
६।१०१।०४१अ तस्यास् तद्वचनं श्रुत्वा हनुमान् पवनात्मजः  
६।१०१।०४१च् हर्षयन् मैथिलीं वाक्यम् उवाचेदं महाद्युतिः  
६।१०१।०४२अ पूर्णचन्द्राननं रामं द्रक्ष्यस्य् आर्ये सलक्ष्मणम्  
६।१०१।०४२च् स्थिरमित्रं हतामित्रं शचीव त्रिदशेश्वरम्  
६।१०१।०४३अ ताम् एवम् उक्त्वा राजन्तीं सीतां साक्षाद् इव श्रियम्  
६।१०१।०४३च् आजगाम महावेगो हनूमान् यत्र राघवः  
६।१०२।००१अ स उवाच महाप्रज्ञम् अभिगम्य प्लवङ्गमः  
६।१०२।००१च् रामं वचनम् अर्थज्ञो वरं सर्वधनुष्मताम्  
६।१०२।००२अ यन्निमित्तो ऽयम् आरम्भः कर्मणां च फलोदयः  
६।१०२।००२च् तां देवीं शोकसन्तप्तां मैथिलीं द्रष्टुम् अर्हसि  
६।१०२।००३अ सा हि शोकसमाविष्टा बाष्पपर्याकुलेक्षणा  
६।१०२।००३च् मैथिली विजयं श्रुत्वा तव हर्षम् उपागमत्  
६।१०२।००४अ पूर्वकात् प्रत्ययाच् चाहम् उक्तो विश्वस्तया तया  
६।१०२।००४च् भर्तारं द्रष्टुम् इच्छामि कृतार्थं सहलक्ष्मणम्  
६।१०२।००५अ एवम् उक्तो हनुमता रामो धर्मभृतां वरः  
६।१०२।००५च् अगच्छत् सहसा ध्यानम् आसीद् बाष्पपरिप्लुतः  
६।१०२।००६अ दीर्घम् उष्णं च निश्वस्य मेदिनीम् अवलोकयन्  
६।१०२।००६च् उवाच मेघसङ्काशं विभीषणम् उपस्थितम्  
६।१०२।००७अ दिव्याङ्गरागां वैदेहीं दिव्याभरणभूषिताम्  
६।१०२।००७च् इह सीतां शिरःस्नाताम् उपस्थापय माचिरम्  
६।१०२।००८अ एवम् उक्तस् तु रामेण त्वरमाणो विभीषणः  
६।१०२।००८च् प्रविश्यान्तःपुरं सीतां स्त्रीभिः स्वाभिर् अचोदयत्  
६।१०२।००९अ दिव्याङ्गरागा वैदेही दिव्याभरणभूषिता  
६।१०२।००९च् यानम् आरोह भद्रं ते भर्ता त्वां द्रष्टुम् इच्छति  
६।१०२।०१०अ एवम् उक्ता तु वैदेही प्रत्युवाच विभीषणम्  
६।१०२।०१०च् अस्नाता द्रष्टुम् इच्छामि भर्तारं राक्षसाधिप  
६।१०२।०११अ तस्यास् तद्वचनं श्रुत्वा प्रत्युवाच विभीषणः  
६।१०२।०११च् यथाहं रामो भर्ता ते तत् तथा कर्तुम् अर्हसि  
६।१०२।०१२अ तस्य तद्वचनं श्रुत्वा मैथिली भ्रातृदेवता  
६।१०२।०१२च् भर्तृभक्तिव्रता साध्वी तथेति प्रत्यभाषत  
६।१०२।०१३अ ततः सीतां शिरःस्नातां युवतीभिर् अलङ्कृताम्  
६।१०२।०१३च् महार्हाभरणोपेतां महार्हाम्बरधारिणीम्  
६।१०२।०१४अ आरोप्य शिबिकां दीप्तां परार्ध्याम्बरसंवृताम्  
६।१०२।०१४च् रक्षोभिर् बहुभिर् गुप्ताम् आजहार विभीषणः  
६।१०२।०१५अ सो ऽभिगम्य महात्मानं ज्ञात्वाभिध्यानम् आस्थितम्  
६।१०२।०१५च् प्रणतश् च प्रहृष्टश् च प्राप्तां सीतां न्यवेदयत्  
६।१०२।०१६अ ताम् आगताम् उपश्रुत्य रक्षोगृहचिरोषिताम्  
६।१०२।०१६च् हर्षो दैन्यं च रोषश् च त्रयं राघवम् आविशत्  
६।१०२।०१७अ ततः पार्श्वगतं दृष्ट्वा सविमर्शं विचारयन्  
६।१०२।०१७च् विभीषणम् इदं वाक्यम् अहृष्टो राघवो ऽब्रवीत्  
६।१०२।०१८अ राक्षसाधिपते सौम्य नित्यं मद्विजये रत  
६।१०२।०१८च् वैदेही सन्निकर्षं मे शीघ्रं समुपगच्छतु  
६।१०२।०१९अ स तद्वचनम् आज्ञाय राघवस्य विभीषणः  
६।१०२।०१९च् तूर्णम् उत्सारणे यत्नं कारयाम् आस सर्वतः  
६।१०२।०२०अ कञ्चुकोष्णीषिणस् तत्र वेत्रझर्झरपाणयः  
६।१०२।०२०च् उत्सारयन्तः पुरुषाः समन्तात् परिचक्रमुः  
६।१०२।०२१अ ऋक्षाणां वानराणां च राक्षसानां च सर्वतः  
६।१०२।०२१च् वृन्दान्य् उत्सार्यमाणानि दूरम् उत्ससृजुस् ततः  
६।१०२।०२२अ तेषाम् उत्सार्यमाणानां सर्वेषां ध्वनिर् उत्थितः  
६।१०२।०२२च् वायुनोद्वर्तमानस्य सागरस्येव निस्वनः  
६।१०२।०२३अ उत्सार्यमाणांस् तान् दृष्ट्वा समन्ताज् जातसम्भ्रमान्  
६।१०२।०२३च् दाक्षिण्यात् तदमर्षाच् च वारयाम् आस राघवः  
६।१०२।०२४अ संरब्धश् चाब्रवीद् रामश् चक्षुषा प्रदहन्न् इव  
६।१०२।०२४च् विभीषणं महाप्राज्ञं सोपालम्भम् इदं वचः  
६।१०२।०२५अ किमर्थं माम् अनादृत्य कृश्यते ऽयं त्वया जनः  
६।१०२।०२५च् निवर्तयैनम् उद्योगं जनो ऽयं स्वजनो मम  
६।१०२।०२६अ न गृहाणि न वस्त्राणि न प्राकारास् तिरस्क्रियाः  
६।१०२।०२६च् नेदृशा राजसत्कारा वृत्तम् आवरणं स्त्रियः  
६।१०२।०२७अ व्यसनेषु न कृच्छ्रेषु न युद्धे न स्वयं वरे  
६।१०२।०२७च् न क्रतौ नो विवाहे च दर्शनं दुष्यते स्त्रियः  
६।१०२।०२८अ सैषा युद्धगता चैव कृच्छ्रे महति च स्थिता  
६।१०२।०२८च् दर्शने ऽस्या न दोषः स्यान् मत्समीपे विशेषतः  
६।१०२।०२९अ तद् आनय समीपं मे शीघ्रम् एनां विभीषण  
६।१०२।०२९च् सीता पश्यतु माम् एषा सुहृद्गणवृतं स्थितम्  
६।१०२।०३०अ एवम् उक्तस् तु रामेण सविमर्शो विभीषणः  
६।१०२।०३०च् रामस्योपानयत् सीतां सन्निकर्षं विनीतवत्  
६।१०२।०३१अ ततो लक्ष्मणसुग्रीवौ हनूमांश् च प्लवङ्गमः  
६।१०२।०३१च् निशम्य वाक्यं रामस्य बभूवुर् व्यथिता भृशम्  
६।१०२।०३२अ कलत्रनिरपेक्षैश् च इङ्गितैर् अस्य दारुणैः  
६।१०२।०३२च् अप्रीतम् इव सीतायां तर्कयन्ति स्म राघवम्  
६।१०२।०३३अ लज्जया त्व् अवलीयन्ती स्वेषु गात्रेषु मैथिली  
६।१०२।०३३च् विभीषणेनानुगता भर्तारं साभ्यवर्तत  
६।१०२।०३४अ सा वस्त्रसंरुद्धमुखी लज्जया जनसंसदि  
६।१०२।०३४च् रुरोदासाद्य भर्तारम् आर्यपुत्रेति भाषिणी  
६।१०२।०३५अ विस्मयाच् च प्रहर्षाच् च स्नेहाच् च परिदेवता  
६।१०२।०३५च् उदैक्षत मुखं भर्तुः सौम्यं सौम्यतरानना  
६।१०२।०३६अ अथ समपनुदन् मनःक्लमं सा; सुचिरम् अदृष्टम् उदीक्ष्य वै प्रियस्य  
६।१०२।०३६च् वदनम् उदितपूर्णचन्द्रकान्तम्; विमलशशाङ्कनिभानना तदासीत्  
६।१०३।००१अ तां तु पार्श्वे स्थितां प्रह्वां रामः सम्प्रेक्ष्य मैथिलीम्  
६।१०३।००१च् हृदयान्तर्गतक्रोधो व्याहर्तुम् उपचक्रमे  
६।१०३।००२अ एषासि निर्जिता भद्रे शत्रुं जित्वा मया रणे  
६।१०३।००२च् पौरुषाद् यद् अनुष्ठेयं तद् एतद् उपपादितम्  
६।१०३।००३अ गतो ऽस्म्य् अन्तम् अमर्षस्य धर्षणा सम्प्रमार्जिता  
६।१०३।००३च् अवमानश् च शत्रुश् च मया युगपद् उद्धृतौ  
६।१०३।००४अ अद्य मे पौरुषं दृष्टम् अद्य मे सफलः श्रमः  
६।१०३।००४च् अद्य तीर्णप्रतिज्ञत्वात् प्रभवामीह चात्मनः  
६।१०३।००५अ या त्वं विरहिता नीता चलचित्तेन रक्षसा  
६।१०३।००५च् दैवसम्पादितो दोषो मानुषेण मया जितः  
६।१०३।००६अ सम्प्राप्तम् अवमानं यस् तेजसा न प्रमार्जति  
६।१०३।००६च् कस् तस्य पुरुषार्थो ऽस्ति पुरुषस्याल्पतेजसः  
६।१०३।००७अ लङ्घनं च समुद्रस्य लङ्कायाश् चावमर्दनम्  
६।१०३।००७च् सफलं तस्य तच् छ्लाघ्यम् अद्य कर्म हनूमतः  
६।१०३।००८अ युद्धे विक्रमतश् चैव हितं मन्त्रयतश् च मे  
६।१०३।००८च् सुग्रीवस्य ससैन्यस्य सफलो ऽद्य परिश्रमः  
६।१०३।००९अ निर्गुणं भ्रातरं त्यक्त्वा यो मां स्वयम् उपस्थितः  
६।१०३।००९च् विभीषणस्य भक्तस्य सफलो ऽद्य परिश्रमः  
६।१०३।०१०अ इत्य् एवं ब्रुवतस् तस्य सीता रामस्य तद्वचः  
६।१०३।०१०च् मृगीवोत्फुल्लनयना बभूवाश्रुपरिप्लुता  
६।१०३।०११अ पश्यतस् तां तु रामस्य भूयः क्रोधो ऽभ्यवर्तत  
६।१०३।०११च् प्रभूताज्यावसिक्तस्य पावकस्येव दीप्यतः  
६।१०३।०१२अ स बद्ध्वा भ्रुकुटिं वक्त्रे तिर्यक्प्रेक्षितलोचनः  
६।१०३।०१२च् अब्रवीत् परुषं सीतां मध्ये वानररक्षसाम्  
६।१०३।०१३अ यत् कर्तव्यं मनुष्येण धर्षणां परिमार्जता  
६।१०३।०१३च् तत् कृतं सकलं सीते शत्रुहस्ताद् अमर्षणात्  
६।१०३।०१४अ निर्जिता जीवलोकस्य तपसा भावितात्मना  
६।१०३।०१४च् अगस्त्येन दुराधर्षा मुनिना दक्षिणेव दिक्  
६।१०३।०१५अ विदितश् चास्तु भद्रं ते यो ऽयं रणपरिश्रमः  
६।१०३।०१५च् स तीर्णः सुहृदां वीर्यान् न त्वदर्थं मया कृतः  
६।१०३।०१६अ रक्षता तु मया वृत्तम् अपवादं च सर्वशः  
६।१०३।०१६च् प्रख्यातस्यात्मवंशस्य न्यङ्गं च परिमार्जता  
६।१०३।०१७अ प्राप्तचारित्रसन्देहा मम प्रतिमुखे स्थिता  
६।१०३।०१७च् दीपो नेत्रातुरस्येव प्रतिकूलासि मे दृढम्  
६।१०३।०१८अ तद् गच्छ ह्य् अभ्यनुज्ञाता यतेष्टं जनकात्मजे  
६।१०३।०१८च् एता दश दिशो भद्रे कार्यम् अस्ति न मे त्वया  
६।१०३।०१९अ कः पुमान् हि कुले जातः स्त्रियं परगृहोषिताम्  
६।१०३।०१९च् तेजस्वि पुनर् आदद्यात् सुहृल्लेखेन चेतसा  
६।१०३।०२०अ रावणाङ्कपरिभ्रष्टां दृष्टां दुष्टेन चक्षुषा  
६।१०३।०२०च् कथं त्वां पुनरादद्यां कुलं व्यपदिशन् महत्  
६।१०३।०२१अ तदर्थं निर्जिता मे त्वं यशः प्रत्याहृतं मया  
६।१०३।०२१च् नास्ति मे त्वय्य् अभिष्वङ्गो यथेष्टं गम्यताम् इतः  
६।१०३।०२२अ इति प्रव्याहृतं भद्रे मयैतत् कृतबुद्धिना  
६।१०३।०२२च् लक्ष्मणे भरते वा त्वं कुरु बुद्धिं यथासुखम्  
६।१०३।०२३अ सुग्रीवे वानरेन्द्रे वा राक्षसेन्द्रे विभीषणे  
६।१०३।०२३च् निवेशय मनः शीते यथा वा सुखम् आत्मनः  
६।१०३।०२४अ न हि त्वां रावणो दृष्ट्वा दिव्यरूपां मनोरमाम्  
६।१०३।०२४च् मर्षयते चिरं सीते स्वगृहे परिवर्तिनीम्  
६।१०३।०२५अ ततः प्रियार्हश्वरणा तद् अप्रियम्; प्रियाद् उपश्रुत्य चिरस्य मैथिली  
६।१०३।०२५च् मुमोच बाष्पं सुभृशं प्रवेपिता; गजेन्द्रहस्ताभिहतेव वल्लरी  
६।१०४।००१अ एवम् उक्ता तु वैदेही परुषं लोमहर्षणम्  
६।१०४।००१च् राघवेण सरोषेण भृशं प्रव्यथिताभवत्  
६।१०४।००२अ सा तद् अश्रुतपूर्वं हि जने महति मैथिली  
६।१०४।००२च् श्रुत्वा भर्तृवचो रूक्षं लज्जया व्रीडिताभवत्  
६।१०४।००३अ प्रविशन्तीव गात्राणि स्वान्य् एव जनकात्मजा  
६।१०४।००३च् वाक्शल्यैस् तैः सशल्येव भृशम् अश्रूण्य् अवर्तयत्  
६।१०४।००४अ ततो बाष्पपरिक्लिष्टं प्रमार्जन्ती स्वम् आननम्  
६।१०४।००४च् शनैर् गद्गदया वाचा भर्तारम् इदम् अब्रवीत्  
६।१०४।००५अ किं माम् असदृशं वाक्यम् ईदृशं श्रोत्रदारुणम्  
६।१०४।००५च् रूक्षं श्रावयसे वीर प्राकृतः प्राकृताम् इव  
६।१०४।००६अ न तथास्मि महाबाहो यथा त्वम् अवगच्छसि  
६।१०४।००६च् प्रत्ययं गच्छ मे स्वेन चारित्रेणैव ते शपे  
६।१०४।००७अ पृथक् स्त्रीणां प्रचारेण जातिं त्वं परिशङ्कसे  
६।१०४।००७च् परित्यजेमां शङ्कां तु यदि ते ऽहं परीक्षिता  
६।१०४।००८अ यद्य् अहं गात्रसंस्पर्शं गतास्मि विवशा प्रभो  
६।१०४।००८च् कामकारो न मे तत्र दैवं तत्रापराध्यति  
६।१०४।००९अ मदधीनं तु यत् तन् मे हृदयं त्वयि वर्तते  
६।१०४।००९च् पराधीनेषु गात्रेषु किं करिष्याम्य् अनीश्वरा  
६।१०४।०१०अ सहसंवृद्धभावाच् च संसर्गेण च मानद  
६।१०४।०१०च् यद्य् अहं ते न विज्ञाता हता तेनास्मि शाश्वतम्  
६।१०४।०११अ प्रेषितस् ते यदा वीरो हनूमान् अवलोककः  
६।१०४।०११च् लङ्कास्थाहं त्वया वीर किं तदा न विसर्जिता  
६।१०४।०१२अ प्रत्यक्षं वानरेन्द्रस्य त्वद्वाक्यसमनन्तरम्  
६।१०४।०१२च् त्वया सन्त्यक्तया वीर त्यक्तं स्याज् जीवितं मया  
६।१०४।०१३अ न वृथा ते श्रमो ऽयं स्यात् संशये न्यस्य जीवितम्  
६।१०४।०१३च् सुहृज्जनपरिक्लेशो न चायं निष्फलस् तव  
६।१०४।०१४अ त्वया तु नरशार्दूल क्रोधम् एवानुवर्तता  
६।१०४।०१४च् लघुनेव मनुष्येण स्त्रीत्वम् एव पुरस्कृतम्  
६।१०४।०१५अ अपदेशेन जनकान् नोत्पत्तिर् वसुधातलात्  
६।१०४।०१५च् मम वृत्तं च वृत्तज्ञ बहु ते न पुरस्कृतम्  
६।१०४।०१६अ न प्रमाणीकृतः पाणिर् बाल्ये बालेन पीडितः  
६।१०४।०१६च् मम भक्तिश् च शीलं च सर्वं ते पृष्ठतः कृतम्  
६।१०४।०१७अ एवं ब्रुवाणा रुदती बाष्पगद्गदभाषिणी  
६।१०४।०१७च् अब्रवील् लक्ष्मणं सीता दीनं ध्यानपरं स्थितम्  
६।१०४।०१८अ चितां मे कुरु सौमित्रे व्यसनस्यास्य भेषजम्  
६।१०४।०१८च् मिथ्यापवादोपहता नाहं जीवितुम् उत्सहे  
६।१०४।०१९अ अप्रीतस्य गुणैर् भर्तुस् त्यक्तया जनसंसदि  
६।१०४।०१९च् या क्षमा मे गतिर् गन्तुं प्रवेक्ष्ये हव्यवाहनम्  
६।१०४।०२०अ एवम् उक्तस् तु वैदेह्या लक्ष्मणः परवीरहा  
६।१०४।०२०च् अमर्षवशम् आपन्नो राघवाननम् ऐक्षत  
६।१०४।०२१अ स विज्ञाय मनश्छन्दं रामस्याकारसूचितम्  
६।१०४।०२१च् चितां चकार सौमित्रिर् मते रामस्य वीर्यवान्  
६।१०४।०२२अ अधोमुखं ततो रामं शनैः कृत्वा प्रदक्षिणम्  
६।१०४।०२२च् उपासर्पत वैदेही दीप्यमानं हुताशनम्  
६।१०४।०२३अ प्रणम्य देवताभ्यश् च ब्राह्मणेभ्यश् च मैथिली  
६।१०४।०२३च् बद्धाञ्जलिपुटा चेदम् उवाचाग्निसमीपतः  
६।१०४।०२४अ यथा मे हृदयं नित्यं नापसर्पति राघवात्  
६।१०४।०२४च् तथा लोकस्य साक्षी मां सर्वतः पातु पावकः  
६।१०४।०२५अ एवम् उक्त्वा तु वैदेही परिक्रम्य हुताशनम्  
६।१०४।०२५च् विवेश ज्वलनं दीप्तं निःसङ्गेनान्तरात्मना  
६।१०४।०२६अ जनः स सुमहांस् तत्र बालवृद्धसमाकुलः  
६।१०४।०२६च् ददर्श मैथिलीं तत्र प्रविशन्तीं हुताशनम्  
६।१०४।०२७अ तस्याम् अग्निं विशन्त्यां तु हाहेति विपुलः स्वनः  
६।१०४।०२७च् रक्षसां वानराणां च सम्बभूवाद्भुतोपमः  
६।१०५।००१अ ततो वैश्रवणो राजा यमश् चामित्रकर्शनः  
६।१०५।००१च् सहस्राक्षो महेन्द्रश् च वरुणश् च परन्तपः  
६।१०५।००२अ षडर्धनयनः श्रीमान् महादेवो वृषध्वजः  
६।१०५।००२च् कर्ता सर्वस्य लोकस्य ब्रह्मा ब्रह्मविदां वरः  
६।१०५।००३अ एते सर्वे समागम्य विमानैः सूर्यसन्निभैः  
६।१०५।००३च् आगम्य नगरीं लङ्काम् अभिजग्मुश् च राघवम्  
६।१०५।००४अ ततः सहस्ताभरणान् प्रगृह्य विपुलान् भुजान्  
६।१०५।००४च् अब्रुवंस् त्रिदशश्रेष्ठाः प्राञ्जलिं राघवं स्थितम्  
६।१०५।००५अ कर्ता सर्वस्य लोकस्य श्रेष्ठो ज्ञानवतां वरः  
६।१०५।००५च् उपेक्षसे कथं सीतां पतन्तीं हव्यवाहने  
६।१०५।००५ए कथं देवगणश्रेष्ठम् आत्मानं नावबुध्यसे  
६।१०५।००६अ ऋतधामा वसुः पूर्वं वसूनां च प्रजापतिः  
६।१०५।००६च् त्वं त्रयाणां हि लोकानाम् आदिकर्ता स्वयम्प्रभुः  
६।१०५।००७अ रुद्राणाम् अष्टमो रुद्रः साध्यानाम् अपि पञ्चमः  
६।१०५।००७च् अश्विनौ चापि ते कर्णौ चन्द्रसूर्यौ च चक्षुषी  
६।१०५।००८अ अन्ते चादौ च लोकानां दृश्यसे त्वं परन्तप  
६।१०५।००८च् उपेक्षसे च वैदेहीं मानुषः प्राकृतो यथा  
६।१०५।००९अ इत्य् उक्तो लोकपालैस् तैः स्वामी लोकस्य राघवः  
६।१०५।००९च् अब्रवीत् त्रिदशश्रेष्ठान् रामो धर्मभृतां वरः  
६।१०५।०१०अ आत्मानं मानुषं मन्ये रामं दशरथात्मजम्  
६।१०५।०१०च् यो ऽहं यस्य यतश् चाहं भगवांस् तद् ब्रवीतु मे  
६।१०५।०११अ इति ब्रुवाणं काकुत्स्थं ब्रह्मा ब्रह्मविदां वरः  
६।१०५।०११च् अब्रवीच् छृणु मे राम सत्यं सत्यपराक्रम  
६।१०५।०१२अ भवान् नारायणो देवः श्रीमांश् चक्रायुधो विभुः  
६।१०५।०१२च् एकशृङ्गो वराहस् त्वं भूतभव्यसपत्नजित्  
६।१०५।०१३अ अक्षरं ब्रह्मसत्यं च मध्ये चान्ते च राघव  
६।१०५।०१३च् लोकानां त्वं परो धर्मो विष्वक्सेनश् चतुर्भुजः  
६।१०५।०१४अ शार्ङ्गधन्वा हृषीकेशः पुरुषः पुरुषोत्तमः  
६।१०५।०१४च् अजितः खड्गधृग् विष्णुः कृष्णश् चैव बृहद्बलः  
६।१०५।०१५अ सेनानीर् ग्रामणीश् च त्वं बुद्धिः सत्तं क्षमा दमः  
६।१०५।०१५च् प्रभवश् चाप्ययश् च त्वम् उपेन्द्रो मधुसूदनः  
६।१०५।०१६अ इन्द्रकर्मा महेन्द्रस् त्वं पद्मनाभो रणान्तकृत्  
६।१०५।०१६च् शरण्यं शरणं च त्वाम् आहुर् दिव्या महर्षयः  
६।१०५।०१७अ सहस्रशृङ्गो वेदात्मा शतजिह्वो महर्षभः  
६।१०५।०१७च् त्वं यज्ञस् त्वं वषट्कारस् त्वम् ओङ्कारः परन्तप  
६।१०५।०१८अ प्रभवं निधनं वा ते न विदुः को भवान् इति  
६।१०५।०१८च् दृश्यसे सर्वभूतेषु ब्राह्मणेषु च गोषु च  
६।१०५।०१९अ दिक्षु सर्वासु गगने पर्वतेषु वनेषु च  
६।१०५।०१९च् सहस्रचरणः श्रीमाञ् शतशीर्षः सहस्रधृक्  
६।१०५।०२०अ त्वं धारयसि भूतानि वसुधां च सपर्वताम्  
६।१०५।०२०च् अन्ते पृथिव्याः सलिले दृश्यसे त्वं महोरगः  
६।१०५।०२१अ त्रींल् लोकान् धारयन् राम देवगन्धर्वदानवान्  
६।१०५।०२१च् अहं ते हृदयं राम जिह्वा देवी सरस्वती  
६।१०५।०२२अ देवा गात्रेषु लोमानि निर्मिता ब्रह्मणा प्रभो  
६।१०५।०२२च् निमेषस् ते ऽभवद् रात्रिर् उन्मेषस् ते ऽभवद् दिवा  
६।१०५।०२३अ संस्कारास् ते ऽभवन् वेदा न तद् अस्ति त्वया विना  
६।१०५।०२३च् जगत् सर्वं शरीरं ते स्थैर्यम्ं ते वसुधातलम्  
६।१०५।०२४अ अग्निः कोपः प्रसादस् ते सोमः श्रीवत्सलक्षण  
६।१०५।०२४च् त्वया लोकास् त्रयः क्रान्ताः पुराणे विक्रमैस् त्रिभिः  
६।१०५।०२५अ महेन्द्रश् च कृतो राजा बलिं बद्ध्वा महासुरम्  
६।१०५।०२५च् सीता लक्ष्मीर् भवान् विष्णुर् देवः कृष्णः प्रजापतिः  
६।१०५।०२६अ वधार्थं रावणस्येह प्रविष्टो मानुषीं तनुम्  
६।१०५।०२६च् तद् इदं नः कृतं कार्यं त्वया धर्मभृतां वर  
६।१०५।०२७अ निहतो रावणो राम प्रहृष्टो दिवम् आक्रम  
६।१०५।०२७च् अमोघं बलवीर्यं ते अमोघस् ते पराक्रमः  
६।१०५।०२८अ अमोघास् ते भविष्यन्ति भक्तिमन्तश् च ये नराः  
६।१०५।०२८च् ये त्वां देवं ध्रुवं भक्ताः पुराणं पुरुषोत्तमम्  
६।१०५।०२९अ ये नराः कीर्तयिष्यन्ति नास्ति तेषां पराभवः  
६।१०६।००१अ एतच् छ्रुत्वा शुभं वाक्यं पितामहसमीरितम्  
६।१०६।००१च् अङ्केनादाय वैदेहीम् उत्पपात विभावसुः  
६।१०६।००२अ तरुणादित्यसङ्काशां तप्तकाञ्चनभूषणाम्  
६।१०६।००२च् रक्ताम्बरधरां बालां नीलकुञ्चितमूर्धजाम्  
६।१०६।००३अ अक्लिष्टमाल्याभरणां तथा रूपां मनस्विनीम्  
६।१०६।००३च् ददौ रामाय वैदेहीम् अङ्के कृत्वा विभावसुः  
६।१०६।००४अ अब्रवीच् च तदा रामं साक्षी लोकस्य पावकः  
६।१०६।००४च् एषा ते राम वैदेही पापम् अस्या न विद्यते  
६।१०६।००५अ नैव वाचा न मनसा नानुध्यानान् न चक्षुषा  
६।१०६।००५च् सुवृत्ता वृत्तशौण्डीरा न त्वाम् अतिचचार ह  
६।१०६।००६अ रावणेनापनीतैषा वीर्योत्सिक्तेन रक्षसा  
६।१०६।००६च् त्वया विरहिता दीना विवशा निर्जनाद् वनात्  
६।१०६।००७अ रुद्धा चान्तःपुरे गुप्ता त्वक्चित्ता त्वत्परायणा  
६।१०६।००७च् रक्षिता राक्षसी सङ्घैर् विकृतैर् घोरदर्शनैः  
६।१०६।००८अ प्रलोभ्यमाना विविधं भर्त्स्यमाना च मैथिली  
६।१०६।००८च् नाचिन्तयत तद् रक्षस् त्वद्गतेनान्तरात्मना  
६।१०६।००९अ विशुद्धभावां निष्पापां प्रतिगृह्णीष्व राघव  
६।१०६।००९च् न किं चिद् अभिधातव्यम् अहम् आज्ञापयामि ते  
६।१०६।०१०अ एवम् उक्तो महातेजा धृतिमान् दृढविक्रमः  
६।१०६।०१०च् अब्रवीत् त्रिदशश्रेष्ठं रामो धर्मभृतां वरः  
६।१०६।०११अ अवश्यं त्रिषु लोकेषु सीता पावनम् अर्हति  
६।१०६।०११च् दीर्घकालोषिता चेयं रावणान्तःपुरे शुभा  
६।१०६।०१२अ बालिशः खलु कामात्मा रामो दशरथात्मजः  
६।१०६।०१२च् इति वक्ष्यन्ति मां सन्तो जानकीम् अविशोध्य हि  
६।१०६।०१३अ अनन्यहृदयां भक्तां मच्चित्तपरिरक्षणीम्  
६।१०६।०१३च् अहम् अप्य् अवगच्छामि मैथिलीं जनकात्मजाम्  
६।१०६।०१४अ प्रत्ययार्थं तु लोकानां त्रयाणां सत्यसंश्रयः  
६।१०६।०१४च् उपेक्षे चापि वैदेहीं प्रविशन्तीं हुताशनम्  
६।१०६।०१५अ इमाम् अपि विशालाक्षीं रक्षितां स्वेन तेजसा  
६।१०६।०१५च् रावणो नातिवर्तेत वेलाम् इव महोदधिः  
६।१०६।०१६अ न हि शक्तः स दुष्टात्मा मनसापि हि मैथिलीम्  
६।१०६।०१६च् प्रधर्षयितुम् अप्राप्तां दीप्ताम् अग्निशिखाम् इव  
६।१०६।०१७अ नेयम् अर्हति चैश्वर्यं रावणान्तःपुरे शुभा  
६।१०६।०१७च् अनन्या हि मया सीतां भास्करेण प्रभा यथा  
६।१०६।०१८अ विशुद्धा त्रिषु लोकेषु मैथिली जनकात्मजा  
६।१०६।०१८च् न हि हातुम् इयं शक्या कीर्तिर् आत्मवता यथा  
६।१०६।०१९अ अवश्यं च मया कार्यं सर्वेषां वो वचो हितम्  
६।१०६।०१९च् स्निग्धानां लोकमान्यानाम् एवं च ब्रुवतां हितम्  
६।१०६।०२०अ इतीदम् उक्त्वा वचनं महाबलैः; प्रशस्यमानः स्वकृतेन कर्मणा  
६।१०६।०२०च् समेत्य रामः प्रियया महाबलः; सुखं सुखार्हो ऽनुबभूव राघवः  
६।१०७।००१अ एतच् छ्रुत्वा शुभं वाक्यं राघवेण सुभाषितम्  
६।१०७।००१च् इदं शुभतरं वाक्यं व्याजहार महेश्वरः  
६।१०७।००२अ पुष्कराक्ष महाबाहो महावक्षः परन्तप  
६।१०७।००२च् दिष्ट्या कृतम् इदं कर्म त्वया शस्त्रभृतां वर  
६।१०७।००३अ दिष्ट्या सर्वस्य लोकस्य प्रवृद्धं दारुणं तमः  
६।१०७।००३च् अपावृत्तं त्वया सङ्ख्ये राम रावणजं भयम्  
६।१०७।००४अ आश्वास्य भरतं दीनं कौसल्यां च यशस्विनीम्  
६।१०७।००४च् कैकेयीं च सुमित्रां च दृष्ट्वा लक्ष्मणमातरम्  
६।१०७।००५अ प्राप्य राज्यम् अयोध्यायां नन्दयित्वा सुहृज्जनम्  
६।१०७।००५च् इक्ष्वाकूणां कुले वंशं स्थापयित्वा महाबल  
६।१०७।००६अ इष्ट्वा तुरगमेधेन प्राप्य चानुत्तमं यशः  
६।१०७।००६च् ब्राह्मणेभ्यो धनं दत्त्वा त्रिदिवं गन्तुम् अर्हसि  
६।१०७।००७अ एष राजा विमानस्थः पिता दशरथस् तव  
६।१०७।००७च् काकुत्स्थ मानुषे लोके गुरुस् तव महायशाः  
६।१०७।००८अ इन्द्रलोकं गतः श्रीमांस् त्वया पुत्रेण तारितः  
६।१०७।००८च् लक्ष्मणेन सह भ्रात्रा त्वम् एनम् अभिवादय  
६।१०७।००९अ महादेववचः श्रुत्वा काकुत्स्थः सहलक्ष्मणः  
६।१०७।००९च् विमानशिखरस्थस्य प्रणामम् अकरोत् पितुः  
६।१०७।०१०अ दीप्यमानं स्वयां लक्ष्म्या विरजोऽम्बरधारिणम्  
६।१०७।०१०च् लक्ष्मणेन सह भ्रात्रा ददर्श पितरं प्रभुः  
६।१०७।०११अ हर्षेण महताविष्टो विमानस्थो महीपतिः  
६।१०७।०११च् प्राणैः प्रियतरं दृष्ट्वा पुत्रं दशरथस् तदा  
६।१०७।०१२अ आरोप्याङ्कं महाबाहुर् वरासनगतः प्रभुः  
६।१०७।०१२च् बाहुभ्यां सम्परिष्वज्य ततो वाक्यं समाददे  
६।१०७।०१३अ न मे स्वर्गो बहुमतः सम्मानश् च सुरर्षिभिः  
६।१०७।०१३च् त्वया राम विहीनस्य सत्यं प्रतिशृणोमि ते  
६।१०७।०१४अ कैकेय्या यानि चोक्तानि वाक्यानि वदतां वर  
६।१०७।०१४च् तव प्रव्राजनार्थानि स्थितानि हृदये मम  
६।१०७।०१५अ त्वां तु दृष्ट्वा कुशलिनं परिष्वज्य सलक्ष्मणम्  
६।१०७।०१५च् अद्य दुःखाद् विमुक्तो ऽस्मि नीहाराद् इव भास्करः  
६।१०७।०१६अ तारितो ऽहं त्वया पुत्र सुपुत्रेण महात्मना  
६।१०७।०१६च् अष्टावक्रेण धर्मात्मा तारितो ब्राह्मणो यथा  
६।१०७।०१७अ इदानीं च विजानामि यथा सौम्य सुरेश्वरैः  
६।१०७।०१७च् वधार्थं रावणस्येह विहितं पुरुषोत्तमम्  
६।१०७।०१८अ सिद्धार्था खलु कौसल्या या त्वां राम गृहं गतम्  
६।१०७।०१८च् वनान् निवृत्तं संहृष्टा द्रक्ष्यते शत्रुसूदन  
६।१०७।०१९अ सिद्धार्थाः खलु ते राम नरा ये त्वां पुरीं गतम्  
६।१०७।०१९च् जलार्द्रम् अभिषिक्तं च द्रक्ष्यन्ति वसुधाधिपम्  
६।१०७।०२०अ अनुरक्तेन बलिना शुचिना धर्मचारिणा  
६।१०७।०२०च् इच्छेयं त्वाम् अहं द्रष्टुं भरतेन समागतम्  
६।१०७।०२१अ चतुर्दशसमाः सौम्य वने निर्यापितास् त्वया  
६।१०७।०२१च् वसता सीतया सार्धं लक्ष्मणेन च धीमता  
६।१०७।०२२अ निवृत्तवनवासो ऽसि प्रतिज्ञा सफला कृता  
६।१०७।०२२च् रावणं च रणे हत्वा देवास् ते परितोषिताः  
६।१०७।०२३अ कृतं कर्म यशः श्लाघ्यं प्राप्तं ते शत्रुसूदन  
६।१०७।०२३च् भ्रातृभिः सह राज्यस्थो दीर्घम् आयुर् अवाप्नुहि  
६।१०७।०२४अ इति ब्रुवाणं राजानं रामः प्राञ्जलिर् अब्रवीत्  
६।१०७।०२४च् कुरु प्रसादं धर्मज्ञ कैकेय्या भरतस्य च  
६।१०७।०२५अ सपुत्रां त्वां त्यजामीति यद् उक्ता कैकयी त्वया  
६।१०७।०२५च् स शापः कैकयीं घोरः सपुत्रां न स्पृशेत् प्रभो  
६।१०७।०२६अ स तथेति महाराजो रामम् उक्त्वा कृताञ्जलिम्  
६।१०७।०२६च् लक्ष्मणं च परिष्वज्य पुनर् वाक्यम् उवाच ह  
६।१०७।०२७अ रामं शुश्रूषता भक्त्या वैदेह्या सह सीतया  
६।१०७।०२७च् कृता मम महाप्रीतिः प्राप्तं धर्मफलं च ते  
६।१०७।०२८अ धर्मं प्राप्स्यसि धर्मज्ञ यशश् च विपुलं भुवि  
६।१०७।०२८च् रामे प्रसन्ने स्वर्गं च महिमानं तथैव च  
६।१०७।०२९अ रामं शुश्रूष भद्रं ते सुमित्रानन्दवर्धन  
६।१०७।०२९च् रामः सर्वस्य लोकस्य शुभेष्व् अभिरतः सदा  
६।१०७।०३०अ एते सेन्द्रास् त्रयो लोकाः सिद्धाश् च परमर्षयः  
६।१०७।०३०च् अभिगम्य महात्मानम् अर्चन्ति पुरुषोत्तमम्  
६।१०७।०३१अ एतत् तद् उक्तम् अव्यक्तम् अक्षरं ब्रह्मनिर्मितम्  
६।१०७।०३१च् देवानां हृदयं सौम्य गुह्यं रामः परन्तपः  
६।१०७।०३२अ अवाप्तं धर्मचरणं यशश् च विपुलं त्वया  
६।१०७।०३२च् रामं शुश्रूषता भक्त्या वैदेह्या सह सीतया  
६।१०७।०३३अ स तथोक्त्वा महाबाहुर् लक्ष्मणं प्राञ्जलिं स्थितम्  
६।१०७।०३३च् उवाच राजा धर्मात्मा वैदेहीं वचनं शुभम्  
६।१०७।०३४अ कर्तव्यो न तु वैदेहि मन्युस् त्यागम् इमं प्रति  
६।१०७।०३४च् रामेण त्वद्विशुद्ध्यर्थं कृतम् एतद् धितैषिणा  
६।१०७।०३५अ न त्वं सुभ्रु समाधेया पतिशुश्रूवणं प्रति  
६।१०७।०३५च् अवश्यं तु मया वाच्यम् एष ते दैवतं परम्  
६।१०७।०३६अ इति प्रतिसमादिश्य पुत्रौ सीतां तथा स्नुषाम्  
६।१०७।०३६च् इन्द्रलोकं विमानेन ययौ दशरथो ज्वलन्  
६।१०८।००१अ प्रतिप्रयाते काकुत्स्थे महेन्द्रः पाकशासनः  
६।१०८।००१च् अब्रवीत् परमप्रीतो राघवं प्राञ्जलिं स्थितम्  
६।१०८।००२अ अमोघं दर्शनं राम तवास्माकं परन्तप  
६।१०८।००२च् प्रीतियुक्तो ऽस्मि तेन त्वं ब्रूहि यन् मनसेच्छसि  
६।१०८।००३अ एवम् उक्तस् तु काकुत्स्थः प्रत्युवाच कृताञ्जलिः  
६।१०८।००३च् लक्ष्मणेन सह भ्रात्रा सीतया चापि भार्यया  
६।१०८।००४अ यदि प्रीतिः समुत्पन्ना मयि सर्वसुरेश्वर  
६।१०८।००४च् वक्ष्यामि कुरु मे सत्यं वचनं वदतां वर  
६।१०८।००५अ मम हेतोः पराक्रान्ता ये गता यमसादनम्  
६।१०८।००५च् ते सर्वे जीवितं प्राप्य समुत्तिष्ठन्तु वानराः  
६।१०८।००६अ मत्प्रियेष्व् अभिरक्ताश् च न मृत्युं गणयन्ति च  
६।१०८।००६च् त्वत्प्रसादात् समेयुस् ते वरम् एतद् अहं वृणे  
६।१०८।००७अ नीरुजान् निर्व्रणांश् चैव सम्पन्नबलपौरुषान्  
६।१०८।००७च् गोलाङ्गूलांस् तथैवर्क्षान् द्रष्टुम् इच्छामि मानद  
६।१०८।००८अ अकाले चापि मुख्यानि मूलानि च फलानि च  
६।१०८।००८च् नद्यश् च विमलास् तत्र तिष्ठेयुर् यत्र वानराः  
६।१०८।००९अ श्रुत्वा तु वचनं तस्य राघवस्य महात्मनः  
६।१०८।००९च् महेन्द्रः प्रत्युवाचेदं वचनं प्रीतिलक्षणम्  
६।१०८।०१०अ महान् अयं वरस् तात त्वयोक्तो रघुनन्दन  
६।१०८।०१०च् समुत्थास्यन्ति हरयः सुप्ता निद्राक्षये यथा  
६।१०८।०११अ सुहृद्भिर् बान्धवैश् चैव ज्ञातिभिः स्वजनेन च  
६।१०८।०११च् सर्व एव समेष्यन्ति संयुक्ताः परया मुदा  
६।१०८।०१२अ अकाले पुष्पशबलाः फलवन्तश् च पादपाः  
६।१०८।०१२च् भविष्यन्ति महेष्वास नद्यश् च सलिलायुताः  
६।१०८।०१३अ सव्रणैः प्रथमं गात्रैः संवृतैर् निव्रणैः पुनः  
६।१०८।०१३च् बभूवुर् वानराः सर्वे किम् एतद् इति विस्मितः  
६।१०८।०१४अ काकुत्स्थं परिपूर्णार्थं दृष्ट्वा सर्वे सुरोत्तमाः  
६।१०८।०१४च् ऊचुस् ते प्रथमं स्तुत्वा स्तवार्हं सहलक्ष्मणम्  
६।१०८।०१५अ गच्छायोध्याम् इतो वीर विसर्जय च वानरान्  
६।१०८।०१५च् मैथिलीं सान्त्वयस्वैनाम् अनुरक्तां तपस्विनीम्  
६।१०८।०१६अ भ्रातरं पश्य भरतं त्वच्छोकाद् व्रतचारिणम्  
६।१०८।०१६च् अभिषेचय चात्मानं पौरान् गत्वा प्रहर्षय  
६।१०८।०१७अ एवम् उक्त्वा तम् आमन्त्र्य रामं सौमित्रिणा सह  
६।१०८।०१७च् विमानैः सूर्यसङ्काशैर् हृष्टा जग्मुः सुरा दिवम्  
६।१०८।०१८अ अभिवाद्य च काकुत्स्थः सर्वांस् तांस् त्रिदशोत्तमान्  
६।१०८।०१८च् लक्ष्मणेन सह भ्रात्रा वासम् आज्ञापयत् तदा  
६।१०८।०१९अ ततस् तु सा लक्ष्मणरामपालिता; महाचमूर् हृष्टजना यशस्विनी  
६।१०८।०१९च् श्रिया ज्वलन्ती विरराज सर्वतो; निशाप्रणीतेव हि शीतरश्मिना  
६।१०९।००१अ तां रात्रिम् उषितं रामं सुखोत्थितम् अरिन्दमम्  
६।१०९।००१च् अब्रवीत् प्राञ्जलिर् वाक्यं जयं पृष्ट्वा विभीषणः  
६।१०९।००२अ स्नानानि चाङ्गरागाणि वस्त्राण्य् आभरणानि च  
६।१०९।००२च् चन्दनानि च दिव्यानि माल्यानि विविधानि च  
६।१०९।००३अ अलङ्कारविदश् चेमा नार्यः पद्मनिभेक्षणाः  
६।१०९।००३च् उपस्थितास् त्वां विधिवत् स्नापयिष्यन्ति राघव  
६।१०९।००४अ एवम् उक्तस् तु काकुत्स्थः प्रत्युवाच विभीषणम्  
६।१०९।००४च् हरीन् सुग्रीवमुख्यांस् त्वं स्नानेनोपनिमन्त्रय  
६।१०९।००५अ स तु ताम्यति धर्मात्मा ममहेतोः सुखोचितः  
६।१०९।००५च् सुकुमारो महाबाहुः कुमारः सत्यसंश्रवः  
६।१०९।००६अ तं विना कैकेयीपुत्रं भरतं धर्मचारिणम्  
६।१०९।००६च् न मे स्नानं बहुमतं वस्त्राण्य् आभरणानि च  
६।१०९।००७अ इत एव पथा क्षिप्रं प्रतिगच्छाम तां पुरीम्  
६।१०९।००७च् अयोध्याम् आयतो ह्य् एष पन्थाः परमदुर्गमः  
६।१०९।००८अ एवम् उक्तस् तु काकुत्स्थं प्रत्युवाच विभीषणः  
६।१०९।००८च् अह्ना त्वां प्रापयिष्यामि तां पुरीं पार्थिवात्मज  
६।१०९।००९अ पुष्पकं नाम भद्रं ते विमानं सूर्यसन्निभम्  
६।१०९।००९च् मम भ्रातुः कुबेरस्य रावणेनाहृतं बलात्  
६।१०९।०१०अ तद् इदं मेघसङ्काशं विमानम् इह तिष्ठति  
६।१०९।०१०च् तेन यास्यसि यानेन त्वम् अयोध्यां गजज्वरः  
६।१०९।०११अ अहं ते यद्य् अनुग्राह्यो यदि स्मरसि मे गुणान्  
६।१०९।०११च् वस तावद् इह प्राज्ञ यद्य् अस्ति मयि सौहृदम्  
६।१०९।०१२अ लक्ष्मणेन सह भ्रात्रा वैदेह्या चापि भार्यया  
६।१०९।०१२च् अर्चितः सर्वकामैस् त्वं ततो राम गमिष्यसि  
६।१०९।०१३अ प्रीतियुक्तस् तु मे राम ससैन्यः ससुहृद्गणः  
६।१०९।०१३च् सत्क्रियां विहितां तावद् गृहाण त्वं मयोद्यताम्  
६।१०९।०१४अ प्रणयाद् बहुमानाच् च सौहृदेन च राघव  
६।१०९।०१४च् प्रसादयामि प्रेष्यो ऽहं न खल्व् आज्ञापयामि ते  
६।१०९।०१५अ एवम् उक्तस् ततो रामः प्रत्युवाच विभीषणम्  
६।१०९।०१५च् रक्षसां वानराणां च सर्वेषां चोपशृण्वताम्  
६।१०९।०१६अ पूजितो ऽहं त्वया वीर साचिव्येन परन्तप  
६।१०९।०१६च् सर्वात्मना च चेष्टिभिः सौहृदेनोत्तमेन च  
६।१०९।०१७अ न खल्व् एतन् न कुर्यां ते वचनं राक्षसेश्वर  
६।१०९।०१७च् तं तु मे भ्रातरं द्रष्टुं भरतं त्वरते मनः  
६।१०९।०१८अ मां निवर्तयितुं यो ऽसौ चित्रकूटम् उपागतः  
६।१०९।०१८च् शिरसा याचतो यस्य वचनं न कृतं मया  
६।१०९।०१९अ कौसल्यां च सुमित्रां च कैकेयीं च यशस्विनीम्  
६।१०९।०१९च् गुरूंश् च सुहृदश् चैव पौरांश् च तनयैः सह  
६।१०९।०२०अ उपस्थापय मे क्षिप्रं विमानं राक्षसेश्वर  
६।१०९।०२०च् कृतकार्यस्य मे वासः कथं चिद् इह सम्मतः  
६।१०९।०२१अ अनुजानीहि मां सौम्य पूजितो ऽस्मि विभीषण  
६।१०९।०२१च् मन्युर् न खलु कर्तव्यस् त्वरितस् त्वानुमानये  
६।१०९।०२२अ ततः काञ्चनचित्राङ्गं वैदूर्यमणिवेदिकम्  
६।१०९।०२२च् कूटागारैः परिक्षिप्तं सर्वतो रजतप्रभम्  
६।१०९।०२३अ पाण्डुराभिः पताकाभिर् ध्वजैश् च समलङ्कृतम्  
६।१०९।०२३च् शोभितं काञ्चनैर् हर्म्यैर् हेमपद्मविभूषितम्  
६।१०९।०२४अ प्रकीर्णं किङ्किणीजालैर् मुक्तामणिगवाक्षितम्  
६।१०९।०२४च् घण्टाजालैः परिक्षिप्तं सर्वतो मधुरस्वनम्  
६।१०९।०२५अ तन् मेरुशिखराकारं निर्मितं विश्वकर्मणा  
६।१०९।०२५च् बहुभिर् भूषितं हर्म्यैर् मुक्तारजतसन्निभौ  
६।१०९।०२६अ तलैः स्फटिकचित्राङ्गैर् वैदूर्यैश् च वरासनैः  
६।१०९।०२६च् महार्हास्तरणोपेतैर् उपपन्नं महाधनैः  
६।१०९।०२७अ उपस्थितम् अनाधृष्यं तद् विमानं मनोजवम्  
६।१०९।०२७च् निवेदयित्वा रामाय तस्थौ तत्र विभीषणः  
६।११०।००१अ उपस्थितं तु तं दृष्ट्वा पुष्पकं पुष्पभूषितम्  
६।११०।००१च् अविदूरे स्थितं रामं प्रत्युवाच विभीषणः  
६।११०।००२अ स तु बद्धाञ्जलिः प्रह्वो विनीतो राक्षसेश्वरः  
६।११०।००२च् अब्रवीत् त्वरयोपेतः किं करोमीति राघवम्  
६।११०।००३अ तम् अब्रवीन् महातेजा लक्ष्मणस्योपशृण्वतः  
६।११०।००३च् विमृश्य राघवो वाक्यम् इदं स्नेहपुरस्कृतम्  
६।११०।००४अ कृतप्रयत्नकर्माणो विभीषण वनौकसः  
६।११०।००४च् रत्नैर् अर्थैश् च विविभैर् भूषणैश् चाभिपूजय  
६।११०।००५अ सहैभिर् अर्दिता लङ्का निर्जिता राक्षसेश्वर  
६।११०।००५च् हृष्टैः प्राणभयं त्यक्त्वा सङ्ग्रामेष्व् अनिवर्तिभिः  
६।११०।००६अ एवं सम्मानिताश् चेमे मानार्हा मानद त्वया  
६।११०।००६च् भविष्यन्ति कृतज्ञेन निर्वृता हरियूथपाः  
६।११०।००७अ त्यागिनं सङ्ग्रहीतारं सानुक्रोशं यशस्विनम्  
६।११०।००७च् यतस् त्वाम् अवगच्छन्ति ततः सम्बोधयामि ते  
६।११०।००८अ एवम् उक्तस् तु रामेण वानरांस् तान् विभीषणः  
६।११०।००८च् रत्नार्थैः संविभागेन सर्वान् एवान्वपूजयत्  
६।११०।००९अ ततस् तान् पूजितान् दृष्ट्वा रत्नैर् अर्थैश् च यूथपान्  
६।११०।००९च् आरुरोह ततो रामस् तद् विमानम् अनुत्तमम्  
६।११०।०१०अ अङ्केनादाय वैदेहीं लज्जमानां यशस्विनीम्  
६।११०।०१०च् लक्ष्मणेन सह भ्रात्रा विक्रान्तेन धनुष्मता  
६।११०।०११अ अब्रवीच् च विमानस्थः काकुत्स्थः सर्ववानरान्  
६।११०।०११च् सुग्रीवं च महावीर्यं राक्षसं च विभीषणम्  
६।११०।०१२अ मित्रकार्यं कृतम् इदं भवद्भिर् वानरोत्तमाः  
६।११०।०१२च् अनुज्ञाता मया सर्वे यथेष्टं प्रतिगच्छत  
६।११०।०१३अ यत् तु कार्यं वयस्येन सुहृदा वा परन्तप  
६।११०।०१३च् कृतं सुग्रीव तत् सर्वं भवता धर्मभीरुणा  
६।११०।०१३ए किष्किन्धां प्रतियाह्य् आशु स्वसैन्येनाभिसंवृतः  
६।११०।०१४अ स्वराज्ये वस लङ्कायां मया दत्ते विभीषण  
६।११०।०१४च् न त्वां धर्षयितुं शक्ताः सेन्द्रा अपि दिवौकसः  
६।११०।०१५अ अयोध्यां प्रतियास्यामि राजधानीं पितुर् मम  
६।११०।०१५च् अभ्यनुज्ञातुम् इच्छामि सर्वान् आमन्त्रयामि वः  
६।११०।०१६अ एवम् उक्तास् तु रामेण वानरास् ते महाबलाः  
६।११०।०१६च् ऊचुः प्राञ्जलयो रामं राक्षसश् च विभीषणः  
६।११०।०१६ए अयोध्यां गन्तुम् इच्छामः सर्वान् नयतु नो भवान्  
६।११०।०१७अ दृष्ट्वा त्वाम् अभिषेकार्द्रं कौसल्याम् अभिवाद्य च  
६।११०।०१७च् अचिरेणागमिष्यामः स्वान् गृहान् नृपतेः सुत  
६।११०।०१८अ एवम् उक्तस् तु धर्मात्मा वानरैः सविभीषणैः  
६।११०।०१८च् अब्रवीद् राघवः श्रीमान् ससुग्रीवविभीषणान्  
६।११०।०१९अ प्रियात् प्रियतरं लब्धं यद् अहं ससुहृज्जनः  
६।११०।०१९च् सर्वैर् भवद्भिः सहितः प्रीतिं लप्स्ये पुरीं गतः  
६।११०।०२०अ क्षिप्रम् आरोह सुग्रीव विमानं वानरैः सह  
६।११०।०२०च् त्वम् अध्यारोह सामात्यो राक्षसेन्द्रविभीषण  
६।११०।०२१अ ततस् तत् पुष्पकं दिव्यं सुग्रीवः सह सेनया  
६।११०।०२१च् अध्यारोहत् त्वरञ् शीघ्रं सामात्यश् च विभीषणः  
६।११०।०२२अ तेष्व् आरूढेषु सर्वेषु कौबेरं परमासनम्  
६।११०।०२२च् राघवेणाभ्यनुज्ञातम् उत्पपात विहायसं  
६।११०।०२३अ ययौ तेन विमानेन हंसयुक्तेन भास्वता  
६।११०।०२३च् प्रहृष्टश् च प्रतीतश् च बभौ रामः कुबेरवत्  
६।१११।००१अ अनुज्ञातं तु रामेण तद् विमानम् अनुत्तमम्  
६।१११।००१च् उत्पपात महामेघः श्वसनेनोद्धतो यथा  
६।१११।००२अ पातयित्वा ततश् चक्षुः सर्वतो रघुनन्दनः  
६।१११।००२च् अब्रवीन् मैथिलीं सीतां रामः शशिनिभाननाम्  
६।१११।००३अ कैलासशिखराकारे त्रिकूटशिखरे स्थिताम्  
६।१११।००३च् लङ्काम् ईक्षस्व वैदेहि निर्मितां विश्वकर्मणा  
६।१११।००४अ एतद् आयोधनं पश्य मांसशोणितकर्दमम्  
६।१११।००४च् हरीणां राक्षसानां च सीते विशसनं महत्  
६।१११।००५अ तवहेतोर् विशालाक्षि रावणो निहतो मया  
६।१११।००५च् कुम्भकर्णो ऽत्र निहतः प्रहस्तश् च निशाचरः  
६।१११।००६अ लक्ष्मणेनेन्द्रजिच् चात्र रावणिर् निहतो रणे  
६।१११।००६च् विरूपाक्षश् च दुष्प्रेक्ष्यो महापार्श्वमहोदरौ  
६।१११।००७अ अकम्पनश् च निहतो बलिनो ऽन्ये च राक्षसाः  
६।१११।००७च् त्रिशिराश् चातिकायश् च देवान्तकनरान्तकौ  
६।१११।००८अ अत्र मन्दोदरी नाम भार्या तं पर्यदेवयत्  
६।१११।००८च् सपत्नीनां सहस्रेण सास्रेण परिवारिता  
६।१११।००९अ एतत् तु दृश्यते तीर्थं समुद्रस्य वरानने  
६।१११।००९च् यत्र सागरम् उत्तीर्य तां रात्रिम् उषिता वयम्  
६।१११।०१०अ एष सेतुर् मया बद्धः सागरे सलिलार्णवे  
६।१११।०१०च् तवहेतोर् विशालाक्षि नलसेतुः सुदुष्करः  
६।१११।०११अ पश्य सागरम् अक्षोभ्यं वैदेहि वरुणालयम्  
६।१११।०११च् अपारम् अभिगर्जन्तं शङ्खशुक्तिनिषेवितम्  
६।१११।०१२अ हिरण्यनाभं शैलेन्द्रं काञ्चनं पश्य मैथिलि  
६।१११।०१२च् विश्रमार्थं हनुमतो भित्त्वा सागरम् उत्थितम्  
६।१११।०१३अ अत्र राक्षसराजो ऽयम् आजगाम विभीषणः  
६।१११।०१४अ एषा सा दृश्यते सीते किष्किन्धा चित्रकानना  
६।१११।०१४च् सुग्रीवस्य पुरी रम्या यत्र वाली मया हतः  
६।१११।०१५अ दृश्यते ऽसौ महान् सीते सविद्युद् इव तोयदः  
६।१११।०१५च् ऋश्यमूको गिरिश्रेष्ठः काञ्चनैर् धातुभिर् वृतः  
६।१११।०१६अ अत्राहं वानरेन्द्रेण सुग्रीवेण समागतः  
६।१११।०१६च् समयश् च कृतः सीते वधार्थं वालिनो मया  
६।१११।०१७अ एषा सा दृश्यते पम्पा नलिनी चित्रकानना  
६।१११।०१७च् त्वया विहीनो यत्राहं विललाप सुदुःखितः  
६।१११।०१८अ अस्यास् तीरे मया दृष्टा शबरी धर्मचारिणी  
६।१११।०१८च् अत्र योजनबाहुश् च कबन्धो निहतो मया  
६।१११।०१९अ दृश्यते ऽसौ जनस्थाने सीते श्रीमान् वनस्पतिः  
६।१११।०१९च् यत्र युद्धं महद् वृत्तं तवहेतोर् विलासिनि  
६।१११।०१९ए रावणस्य नृशंसस्य जटायोश् च महात्मनः  
६।१११।०२०अ खरश् च निहतश् सङ्ख्ये दूषणश् च निपातितः  
६।१११।०२०च् त्रिशिराश् च महावीर्यो मया बाणैर् अजिह्मगैः  
६।१११।०२१अ पर्णशाला तथा चित्रा दृश्यते शुभदर्शना  
६।१११।०२१च् यत्र त्वं राक्षसेन्द्रेण रावणेन हृता बलात्  
६।१११।०२२अ एषा गोदावरी रम्या प्रसन्नसलिला शिवा  
६।१११।०२२च् अगस्त्यस्याश्रमो ह्य् एष दृश्यते पश्य मैथिलि  
६।१११।०२३अ वैदेहि दृश्यते चात्र शरभङ्गाश्रमो महान्  
६।१११।०२३च् उपयातः सहस्राक्षो यत्र शक्रः पुरन्दरः  
६।१११।०२४अ एते ते तापसावासा दृश्यन्ते तनुमध्यमे  
६।१११।०२४च् अत्रिः कुलपतिर् यत्र सूर्यवैश्वानरप्रभः  
६।१११।०२४ए अत्र सीते त्वया दृष्टा तापसी धर्मचारिणी  
६।१११।०२५अ अस्मिन् देशे महाकायो विराधो निहतो मया  
६।१११।०२६अ असौ सुतनुशैलेन्द्रश् चित्रकूटः प्रकाशते  
६।१११।०२६च् यत्र मां कैकयीपुत्रः प्रसादयितुम् आगतः  
६।१११।०२७अ एषा सा यमुना दूराद् दृश्यते चित्रकानना  
६।१११।०२७च् भरद्वाजाश्रमो यत्र श्रीमान् एष प्रकाशते  
६।१११।०२८अ एषा त्रिपथगा गङ्गा दृश्यते वरवर्णिनि  
६।१११।०२८च् शृङ्गवेरपुरं चैतद् गुहो यत्र समागतः  
६।१११।०२९अ एषा सा दृश्यते ऽयोध्या राजधानी पितुर् मम  
६।१११।०२९च् अयोध्यां कुरु वैदेहि प्रणामं पुनर् आगता  
६।१११।०३०अ ततस् ते वानराः सर्वे राक्षसश् च विभीषणः  
६।१११।०३०च् उत्पत्योत्पत्य ददृशुस् तां पुरीं शुभदर्शनाम्  
६।१११।०३१अ ततस् तु तां पाण्डुरहर्म्यमालिनीम्; विशालकक्ष्यां गजवाजिसङ्कुलाम्  
६।१११।०३१च् पुरीम् अयोध्यां ददृशुः प्लवङ्गमाः; पुरीं महेन्द्रस्य यथामरावतीम्  
६।११२।००१अ पूर्णे चतुर्दशे वर्षे पञ्चभ्यां लक्ष्मणाग्रजः  
६।११२।००१च् भरद्वाजाश्रमं प्राप्य ववन्दे नियतो मुनिम्  
६।११२।००२अ सो ऽपृच्छद् अभिवाद्यैनं भरद्वाजं तपोधनम्  
६।११२।००२च् शृणोषि क चिद् भगवन् सुभिक्षानामयं पुरे  
६।११२।००२ए कच्चिच् च युक्तो भरतो जीवन्त्य् अपि च मातरः  
६।११२।००३अ एवम् उक्तस् तु रामेण भरद्वाजो महामुनिः  
६।११२।००३च् प्रत्युवाच रघुश्रेष्ठं स्मितपूर्वं प्रहृष्टवत्  
६।११२।००४अ पङ्कदिग्धस् तु भरतो जटिलस् त्वां प्रतीक्षते  
६।११२।००४च् पादुके ते पुरस्कृत्य सर्वं च कुशलं गृहे  
६।११२।००५अ त्वां पुरा चीरवसनं प्रविशन्तं महावनम्  
६।११२।००५च् स्त्रीतृतीयं च्युतं राज्याद् धर्मकामं च केवलम्  
६।११२।००६अ पदातिं त्यक्तसर्वस्वं पितुर् वचनकारिणम्  
६।११२।००६च् स्वर्गभोगैः परित्यक्तं स्वर्गच्युतम् इवामरम्  
६।११२।००७अ दृष्ट्वा तु करुणा पूर्वं ममासीत् समितिञ्जय  
६।११२।००७च् कैकेयीवचने युक्तं वन्यमूलफलाशनम्  
६।११२।००८अ साम्प्रतं सुसमृद्धार्थं समित्रगणबान्धवम्  
६।११२।००८च् समीक्ष्य विजितारिं त्वां मम प्रीतिर् अनुत्तमा  
६।११२।००९अ सर्वं च सुखदुःखं ते विदितं मम राघव  
६।११२।००९च् यत् त्वया विपुलं प्राप्तं जनस्थानवधादिकम्  
६।११२।०१०अ ब्राह्मणार्थे नियुक्तस्य रक्षतः सर्वतापसान्  
६।११२।०१०च् मारीचदर्शनं चैव सीतोन्मथनम् एव च  
६।११२।०११अ कबन्धदर्शनं चैव पम्पाभिगमनं तथा  
६।११२।०११च् सुग्रीवेण च ते सख्यं यच् च वाली हतस् त्वया  
६।११२।०१२अ मार्गणं चैव वैदेह्याः कर्म वातात्मजस्य च  
६।११२।०१२च् विदितायां च वैदेह्यां नलसेतुर् यथा कृतः  
६।११२।०१२ए यथा च दीपिता लङ्का प्रहृष्टैर् हरियूथपैः  
६।११२।०१३अ सपुत्रबान्धवामात्यः सबलः सह वाहनः  
६।११२।०१३च् यथा च निहतः सङ्ख्ये रावणो देवकण्टकः  
६।११२।०१४अ समागमश् च त्रिदशैर् यथादत्तश् च ते वरः  
६।११२।०१४च् सर्वं ममैतद् विदितं तपसा धर्मवत्सल  
६।११२।०१५अ अहम् अप्य् अत्र ते दद्मि वरं शस्त्रभृतां वर  
६।११२।०१५च् अर्घ्यं प्रतिगृहाणेदम् अयोध्यां श्वो गमिष्यसि  
६।११२।०१६अ तस्य तच् छिरसा वाक्यं प्रतिगृह्य नृपात्मजः  
६।११२।०१६च् बाढम् इत्य् एव संहृष्टः श्रीमान् वरम् अयाचत  
६।११२।०१७अ अकालफलिनो वृक्षाः सर्वे चापि मधुस्रवाः  
६।११२।०१७च् भवन्तु मार्गे भगवन्न् अयोध्यां प्रति गच्छतः  
६।११२।०१८अ निष्फलाः फलिनश् चासन् विपुष्पाः पुष्पशालिनः  
६।११२।०१८च् शुष्काः समग्रपत्रास् ते नगाश् चैव मधुस्रवाः  
६।११३।००१अ अयोध्यां तु समालोक्य चिन्तयाम् आस राघवः  
६।११३।००१च् चिन्तयित्वा ततो दृष्टिं वानरेषु न्यपातयत्  
६।११३।००२अ प्रियकामः प्रियं रामस् ततस् त्वरितविक्रमम्  
६।११३।००२च् उवाच धीमांस् तेजस्वी हनूमन्तं प्लवङ्गमम्  
६।११३।००३अ अयोध्यां त्वरितो गच्छ क्षिप्रं त्वं प्लवगोत्तम  
६।११३।००३च् जानीहि कच्चित् कुशली जनो नृपतिमन्दिरे  
६।११३।००४अ शृङ्गवेरपुरं प्राप्य गुहं गहनगोचरम्  
६।११३।००४च् निषादाधिपतिं ब्रूहि कुशलं वचनान् मम  
६।११३।००५अ श्रुत्वा तु मां कुशलिनम् अरोगं विगतज्वरम्  
६।११३।००५च् भविष्यति गुहः प्रीतः स ममात्मसमः सखा  
६।११३।००६अ अयोध्यायाश् च ते मार्गं प्रवृत्तिं भरतस्य च  
६।११३।००६च् निवेदयिष्यति प्रीतो निषादाधिपतिर् गुहः  
६।११३।००७अ भरतस् तु त्वया वाच्यः कुशलं वचनान् मम  
६।११३।००७च् सिद्धार्थं शम्स मां तस्मै सभार्यं सहलक्ष्मणम्  
६।११३।००८अ हरणं चापि वैदेह्या रावणेन बलीयसा  
६।११३।००८च् सुग्रीवेण च संवादं वालिनश् च वधं रणे  
६।११३।००९अ मैथिल्यन्वेषणं चैव यथा चाधिगता त्वया  
६।११३।००९च् लङ्घयित्वा महातोयम् आपगापतिम् अव्ययम्  
६।११३।०१०अ उपयानं समुद्रस्य सागरस्य च दर्शनम्  
६।११३।०१०च् यथा च कारितः सेतू रावणश् च यथा हतः  
६।११३।०११अ वरदानं महेन्द्रेण ब्रह्मणा वरुणेन च  
६।११३।०११च् महादेवप्रसादाच् च पित्रा मम समागमम्  
६।११३।०१२अ जित्वा शत्रुगणान् रामः प्राप्य चानुत्तमं यशः  
६।११३।०१२च् उपयाति समृद्धार्थः सह मित्रैर् महाबलः  
६।११३।०१३अ एतच् छ्रुत्वा यमाकारं भजते भरतस् ततः  
६।११३।०१३च् स च ते वेदितव्यः स्यात् सर्वं यच् चापि मां प्रति  
६।११३।०१४अ ज्ञेयाः सर्वे च वृत्तान्ता भरतस्येङ्गितानि च  
६।११३।०१४च् तत्त्वेन मुखवर्णेन दृष्ट्या व्याभाषणेन च  
६।११३।०१५अ सर्वकामसमृद्धं हि हस्त्यश्वरथसङ्कुलम्  
६।११३।०१५च् पितृपैतामहं राज्यं कस्य नावर्तयेन् मनः  
६।११३।०१६अ सङ्गत्या भरतः श्रीमान् राज्येनार्थी स्वयं भवेत्  
६।११३।०१६च् प्रशास्तु वसुधां सर्वाम् अखिलां रघुनन्दनः  
६।११३।०१७अ तस्य बुद्धिं च विज्ञाय व्यवसायं च वानर  
६।११३।०१७च् यावन् न दूरं याताः स्मः क्षिप्रम् आगन्तुम् अर्हसि  
६।११३।०१८अ इति प्रतिसमादिष्टो हनूमान् मारुतात्मजः  
६।११३।०१८च् मानुषं धारयन् रूपम् अयोध्यां त्वरितो ययौ  
६।११३।०१९अ लङ्घयित्वा पितृपथं भुजगेन्द्रालयं शुभम्  
६।११३।०१९च् गङ्गायमुनयोर् भीमं सन्निपातम् अतीत्य च  
६।११३।०२०अ शृङ्गवेरपुरं प्राप्य गुहम् आसाद्य वीर्यवान्  
६।११३।०२०च् स वाचा शुभया हृष्टो हनूमान् इदम् अब्रवीत्  
६।११३।०२१अ सखा तु तव काकुत्स्थो रामः सत्यपराक्रमः  
६।११३।०२१च् ससीतः सह सौमित्रिः स त्वां कुशलम् अब्रवीत्  
६।११३।०२२अ पञ्चमीम् अद्य रजनीम् उषित्वा वचनान् मुनेः  
६।११३।०२२च् भरद्वाजाभ्यनुज्ञातं द्रक्ष्यस्य् अद्यैव राघवम्  
६।११३।०२३अ एवम् उक्त्वा महातेजाः सम्प्रहृष्टतनूरुहः  
६।११३।०२३च् उत्पपात महावेगो वेगवान् अविचारयन्  
६।११३।०२४अ सो ऽपश्यद् रामतीर्थं च नदीं वालुकिनीं तथा  
६।११३।०२४च् गोमतीं तां च सो ऽपश्यद् भीमं सालवनं तथा  
६।११३।०२५अ स गत्वा दूरम् अध्वानं त्वरितः कपिकुञ्जरः  
६।११३।०२५च् आससाद द्रुमान् फुल्लान् नन्दिग्रामसमीपजान्  
६।११३।०२६अ क्रोशमात्रे त्व् अयोध्यायाश् चीरकृष्णाजिनाम्बरम्  
६।११३।०२६च् ददर्श भरतं दीनं कृशम् आश्रमवासिनम्  
६।११३।०२७अ जटिलं मलदिग्धाङ्गं भ्रातृव्यसनकर्शितम्  
६।११३।०२७च् फलमूलाशिनं दान्तं तापसं धर्मचारिणम्  
६।११३।०२८अ समुन्नतजटाभारं वल्कलाजिनवाससं  
६।११३।०२८च् नियतं भावितात्मानं ब्रह्मर्षिसमतेजसं  
६।११३।०२९अ पादुके ते पुरस्कृत्य शासन्तं वै वसुन्धराम्  
६।११३।०२९च् चतुर्वर्ण्यस्य लोकस्य त्रातारं सर्वतो भयात्  
६।११३।०३०अ उपस्थितम् अमात्यैश् च शुचिभिश् च पुरोहितैः  
६।११३।०३०च् बलमुख्यैश् च युक्तैश् च काषायाम्बरधारिभिः  
६।११३।०३१अ न हि ते राजपुत्रं तं चीरकृष्णाजिनाम्बरम्  
६।११३।०३१च् परिमोक्तुं व्यवस्यन्ति पौरा वै धर्मवत्सलाः  
६।११३।०३२अ तं धर्मम् इव धर्मज्ञं देववन्तम् इवापरम्  
६।११३।०३२च् उवाच प्राञ्जलिर् वाकय्ं हनूमान् मारुतात्मजः  
६।११३।०३३अ वसन्तं दण्डकारण्ये यं त्वं चीरजटाधरम्  
६।११३।०३३च् अनुशोचसि काकुत्स्थं स त्वा कुशलम् अब्रवीत्  
६।११३।०३४अ प्रियम् आख्यामि ते देव शोकं त्यक्ष्यसि दारुणम्  
६।११३।०३४च् अस्मिन् मुहूर्ते भ्रात्रा त्वं रामेण सह सङ्गतः  
६।११३।०३५अ निहत्य रावणं रामः प्रतिलभ्य च मैथिलीम्  
६।११३।०३५च् उपयाति समृद्धार्थः सह मित्रैर् महाबलैः  
६।११३।०३६अ लक्ष्मणश् च महातेजा वैदेही च यशस्विनी  
६।११३।०३६च् सीता समग्रा रामेण महेन्द्रेण शची यथा  
६।११३।०३७अ एवम् उक्तो हनुमता भरतः कैकयीसुतः  
६।११३।०३७च् पपात सहसा हृष्टो हर्षान् मोहं जगाम ह  
६।११३।०३८अ ततो मुहूर्ताद् उत्थाय प्रत्याश्वस्य च राघवः  
६।११३।०३८च् हनूमन्तम् उवाचेदं भरतः प्रियवादिनम्  
६।११३।०३९अ अशोकजैः प्रीतिमयैः कपिम् आलिङ्ग्य सम्भ्रमात्  
६।११३।०३९च् सिषेच भरतः श्रीमान् विपुलैर् अश्रुबिन्दुभिः  
६।११३।०४०अ देवो वा मानुषो वा त्वम् अनुक्रोशाद् इहागतः  
६।११३।०४०च् प्रियाख्यानस्य ते सौम्य ददामि ब्रुवतः प्रियम्  
६।११३।०४१अ गवां शतसहस्रं च ग्रामाणां च शतं परम्  
६।११३।०४१च् सकुण्डलाः शुभाचारा भार्याः कन्याश् च षोडश  
६।११३।०४२अ हेमवर्णाः सुनासोरूः शशिसौम्याननाः स्त्रियः  
६।११३।०४२च् सर्वाभरणसम्पन्ना सम्पन्नाः कुलजातिभिः  
६।११३।०४३अ निशम्य रामागमनं नृपात्मजः; कपिप्रवीरस्य तदाद्भुतोपमम्  
६।११३।०४३च् प्रहर्षितो रामदिदृक्षयाभवत्; पुनश् च हर्षाद् इदम् अब्रवीद् वचः  
६।११४।००१अ बहूनि नाम वर्षाणि गतस्य सुमहद् वनम्  
६।११४।००१च् शृणोम्य् अहं प्रीतिकरं मम नाथस्य कीर्तनम्  
६।११४।००२अ कल्याणी बत गाथेयं लौकिकी प्रतिभाति मे  
६।११४।००२च् एति जीवन्तम् आनन्दो नरं वर्षशताद् अपि  
६।११४।००३अ राघवस्य हरीणां च कथम् आसीत् समागमः  
६।११४।००३च् कस्मिन् देशे किम् आश्रित्य तत् त्वम् आख्याहि पृच्छतः  
६।११४।००४अ स पृष्टो राजपुत्रेण बृस्यां समुपवेशितः  
६।११४।००४च् आचचक्षे ततः सर्वं रामस्य चरितं वने  
६।११४।००५अ यथा प्रव्रजितो रामो मातुर् दत्ते वरे तव  
६।११४।००५च् यथा च पुत्रशोकेन राजा दशरथो मृतः  
६।११४।००६अ यथा दूतैस् त्वम् आनीतस् तूर्णं राजगृहात् प्रभो  
६।११४।००६च् त्वयायोध्यां प्रविष्टेन यथा राज्यं न चेप्सितम्  
६।११४।००७अ चित्रकूटं गिरिं गत्वा राज्येनामित्रकर्शनः  
६।११४।००७च् निमन्त्रितस् त्वया भ्राता धर्मम् आचरिता सताम्  
६।११४।००८अ स्थितेन राज्ञो वचने यथा राज्यं विसर्जितम्  
६।११४।००८च् आर्यस्य पादुके गृह्य यथासि पुनर् आगतः  
६।११४।००९अ सर्वम् एतन् महाबाहो यथावद् विदितं तव  
६।११४।००९च् त्वयि प्रतिप्रयाते तु यद् वृत्तं तन् निबोध मे  
६।११४।०१०अ अपयाते त्वयि तदा समुद्भ्रान्तमृगद्विजम्  
६।११४।०१०च् प्रविवेशाथ विजनं सुमहद् दण्डकावनम्  
६।११४।०११अ तेषां पुरस्ताद् बलवान् गच्छतां गहने वने  
६।११४।०११च् विनदन् सुमहानादं विराधः प्रत्यदृश्यत  
६।११४।०१२अ तम् उत्क्षिप्य महानादम् ऊर्ध्वबाहुम् अधोमुखम्  
६।११४।०१२च् निखाते प्रक्षिपन्ति स्म नदन्तम् इव कुञ्जरम्  
६।११४।०१३अ तत् कृत्वा दुष्करं कर्म भ्रातरौ रामलक्ष्मणौ  
६।११४।०१३च् सायाह्ने शरभङ्गस्य रम्यम् आश्रमम् ईयतुः  
६।११४।०१४अ शरभङ्गे दिवं प्राप्ते रामः सत्यपराक्रमः  
६।११४।०१४च् अभिवाद्य मुनीन् सर्वाञ् जनस्थानम् उपागमत्  
६।११४।०१५अ चतुर्दशसहस्राणि रक्षसां भीमकर्मणाम्  
६।११४।०१५च् हतानि वसता तत्र राघवेण महात्मना  
६।११४।०१६अ ततः पश्चाच् छूर्पणखा रामपार्श्वम् उपागता  
६।११४।०१६च् ततो रामेण सन्दिष्टो लक्ष्मणः सहसोत्थितः  
६।११४।०१७अ प्रगृह्य खड्गं चिच्छेद कर्णनासे महाबलः  
६।११४।०१७च् ततस् तेनार्दिता बाला रावणं समुपागता  
६।११४।०१८अ रावणानुचरो घोरो मारीचो नाम राक्षसः  
६।११४।०१८च् लोभयाम् आस वैदेहीं भूत्वा रत्नमयो मृगः  
६।११४।०१९अ सा रामम् अब्रवीद् दृष्ट्वा वैदेही गृह्यताम् इति  
६।११४।०१९च् अहो मनोहरः कान्त आश्रमे नो भविष्यति  
६।११४।०२०अ ततो रामो धनुष्पाणिर् धावन्तम् अनुधावति  
६।११४।०२०च् स तं जघान धावन्तं शरेणानतपर्वणा  
६।११४।०२१अ अथ सौम्या दशग्रीवो मृगं याते तु राघवे  
६।११४।०२१च् लक्ष्मणे चापि निष्क्रान्ते प्रविवेशाश्रमं तदा  
६।११४।०२१ए जग्राह तरसा सीतां ग्रहः खे रोहिणीम् इव  
६।११४।०२२अ त्रातुकामं ततो युद्धे हत्वा गृध्रं जटायुषम्  
६।११४।०२२च् प्रगृह्य सीतां सहसा जगामाशु स रावणः  
६।११४।०२३अ ततस् त्व् अद्भुतसङ्काशाः स्थिताः पर्वतमूर्धनि  
६।११४।०२३च् सीतां गृहीत्वा गच्छन्तं वानराः पर्वतोपमाः  
६।११४।०२३ए ददृशुर् विस्मितास् तत्र रावणं राक्षसाधिपम्  
६।११४।०२४अ प्रविवेर्श तदा लङ्कां रावणो लोकरावणः  
६।११४।०२५अ तां सुवर्णपरिक्रान्ते शुभे महति वेश्मनि  
६।११४।०२५च् प्रवेश्य मैथिलीं वाक्यैः सान्त्वयाम् आस रावणः  
६।११४।०२६अ निवर्तमानः काकुत्स्थो दृष्ट्वा गृध्रं प्रविव्यथे  
६।११४।०२७अ गृध्रं हतं तदा दग्ध्वा रामः प्रियसखं पितुः  
६।११४।०२७च् गोदावरीम् अनुचरन् वनोद्देशांश् च पुष्पितान्  
६।११४।०२७ए आसेदतुर् महारण्ये कबन्धं नाम राक्षसं  
६।११४।०२८अ ततः कबन्धवचनाद् रामः सत्यपराक्रमः  
६।११४।०२८च् ऋश्यमूकं गिरिं गत्वा सुग्रीवेण समागतः  
६।११४।०२९अ तयोः समागमः पूर्वं प्रीत्या हार्दो व्यजायत  
६।११४।०२९च् इतरेतर संवादात् प्रगाढः प्रणयस् तयोः  
६।११४।०३०अ रामः स्वबाहुवीर्येण स्वराज्यं प्रत्यपादयत्  
६।११४।०३०च् वालिनं समरे हत्वा महाकायं महाबलम्  
६।११४।०३१अ सुग्रीवः स्थापितो राज्ये सहितः सर्ववानरैः  
६।११४।०३१च् रामाय प्रतिजानीते राजपुत्र्यास् तु मार्गणम्  
६।११४।०३२अ आदिष्टा वानरेन्द्रेण सुग्रीवेण महात्मना  
६।११४।०३२च् दशकोट्यः प्लवङ्गानां सर्वाः प्रस्थापिता दिशः  
६।११४।०३३अ तेषां नो विप्रनष्टानां विन्ध्ये पर्वतसत्तमे  
६।११४।०३३च् भृशं शोकाभितप्तानां महान् कालो ऽत्यवर्तत  
६।११४।०३४अ भ्राता तु गृध्रराजस्य सम्पातिर् नाम वीर्यवान्  
६।११४।०३४च् समाख्याति स्म वसतिं सीताया रावणालये  
६।११४।०३५अ सो ऽहं दुःखपरीतानां दुःखं तज्ज्ञातिनां नुदन्  
६।११४।०३५च् आत्मवीर्यं समास्थाय योजनानां शतं प्लुतः  
६।११४।०३६अ तत्राहम् एकाम् अद्राक्षम् अशोकवनिकां गताम्  
६।११४।०३६च् कौशेयवस्त्रां मलिनां निरानन्दां दृढव्रताम्  
६।११४।०३७अ तया समेत्य विधिवत् पृष्ट्वा सर्वम् अनिन्दिताम्  
६।११४।०३७च् अभिज्ञानं मणिं लब्ध्वा चरितार्थो ऽहम् आगतः  
६।११४।०३८अ मया च पुनर् आगम्य रामस्याक्लिष्टकर्मणः  
६।११४।०३८च् अभिज्ञानं मया दत्तम् अर्चिष्मान् स महामणिः  
६।११४।०३९अ श्रुत्वा तां मैथिलीं हृष्टस् त्व् आशशंसे स जीवितम्  
६।११४।०३९च् जीवितान्तम् अनुप्राप्तः पीत्वामृतम् इवातुरः  
६।११४।०४०अ उद्योजयिष्यन्न् उद्योगं दध्रे लङ्कावधे मनः  
६।११४।०४०च् जिघांसुर् इव लोकांस् ते सर्वांल् लोकान् विभावसुः  
६।११४।०४१अ ततः समुद्रम् आसाद्य नलं सेतुम् अकारयत्  
६।११४।०४१च् अतरत् कपिवीराणां वाहिनी तेन सेतुना  
६।११४।०४२अ प्रहस्तम् अवधीन् नीलः कुम्भकर्णं तु राघवः  
६।११४।०४२च् लक्ष्मणो रावणसुतं स्वयं रामस् तु रावणम्  
६।११४।०४३अ स शक्रेण समागम्य यमेन वरुणेन च  
६।११४।०४३च् सुरर्षिभिश् च काकुत्स्थो वरांल् लेभे परन्तपः  
६।११४।०४४अ स तु दत्तवरः प्रीत्या वानरैश् च समागतः  
६।११४।०४४च् पुष्पकेण विमानेन किष्किन्धाम् अभ्युपागमत्  
६।११४।०४५अ तं गङ्गां पुनर् आसाद्य वसन्तं मुनिसन्निधौ  
६।११४।०४५च् अविघ्नं पुष्ययोगेन श्वो रामं द्रष्टुम् अर्हसि  
६।११४।०४६अ ततः स सत्यं हनुमद्वचो महन्; निशम्य हृष्टो भरतः कृताञ्जलिः  
६।११४।०४६च् उवाच वाणीं मनसः प्रहर्षिणी; चिरस्य पूर्णः खलु मे मनोरथः  
६।११५।००१अ श्रुत्वा तु परम् आनन्दं भरतः सत्यविक्रमः  
६।११५।००१च् हृष्टम् आज्ञापयाम् आस शत्रुघ्नं परवीरहा  
६।११५।००२अ दैवतानि च सर्वाणि चैत्यानि नगरस्य च  
६।११५।००२च् सुगन्धमाल्यैर् वादित्रैर् अर्चन्तु शुचयो नराः  
६।११५।००३अ राजदारास् तथामात्याः सैन्याः सेनागणाङ्गनाः  
६।११५।००३च् अभिनिर्यान्तु रामस्य द्रष्टुं शशिनिभं मुखम्  
६।११५।००४अ भरतस्य वचः श्रुत्वा शत्रुघ्नः परवीरहा  
६।११५।००४च् विष्टीर् अनेकसाहस्रीश् चोदयाम् आस वीर्यवान्  
६।११५।००५अ समीकुरुत निम्नानि विषमाणि समानि च  
६।११५।००५च् स्थानानि च निरस्यन्तां नन्दिग्रामाद् इतः परम्  
६।११५।००६अ सिञ्चन्तु पृथिवीं कृत्स्नां हिमशीतेन वारिणा  
६।११५।००६च् ततो ऽभ्यवकिरंस् त्व् अन्ये लाजैः पुष्पैश् च सर्वतः  
६।११५।००७अ समुच्छ्रितपताकास् तु रथ्याः पुरवरोत्तमे  
६।११५।००७च् शोभयन्तु च वेश्मानि सूर्यस्योदयनं प्रति  
६।११५।००८अ स्रग्दाममुक्तपुष्पैश् च सुगन्धैः पञ्चवर्णकैः  
६।११५।००८च् राजमार्गम् असम्बाधं किरन्तु शतशो नराः  
६।११५।००९अ मत्तैर् नागसहस्रैश् च शातकुम्भविभूषितः  
६।११५।००९च् अपरे हेमकक्ष्याभिः सगजाभिः करेणुभिः  
६।११५।००९ए निर्ययुस् त्वरया युक्ता रथैश् च सुमहारथाः  
६।११५।०१०अ ततो यानान्य् उपारूढाः सर्वा दशरथस्त्रियः  
६।११५।०१०च् कौसल्यां प्रमुखे कृत्वा सुमित्रां चापि निर्ययुः  
६।११५।०११अ अश्वानां खुरशब्देन रथनेमिस्वनेन च  
६।११५।०११च् शङ्खदुन्दुभिनादेन सञ्चचालेव मेदिनी  
६।११५।०१२अ कृत्स्नं च नगरं तत् तु नन्दिग्रामम् उपागमत्  
६।११५।०१२च् द्विजातिमुख्यैर् धर्मात्मा श्रेणीमुख्यैः सनैगमैः  
६।११५।०१३अ माल्यमोदक हस्तैश् च मन्त्रिभिर् भरतो वृतः  
६।११५।०१३च् शङ्खभेरीनिनादैश् च बन्दिभिश् चाभिवन्दितः  
६।११५।०१४अ आर्यपादौ गृहीत्वा तु शिरसा धर्मकोविदः  
६।११५।०१४च् पाण्डुरं छत्रम् आदाय शुक्लमाल्योपशोभितम्  
६।११५।०१५अ शुक्ले च वालव्यजने राजार्हे हेमभूषिते  
६।११५।०१५च् उपवासकृशो दीनश् चीरकृष्णाजिनाम्बरः  
६।११५।०१६अ भ्रातुर् आगमनं श्रुत्वा तत् पूर्वं हर्षम् आगतः  
६।११५।०१६च् प्रत्युद्ययौ तदा रामं महात्मा सचिवैः सह  
६।११५।०१७अ समीक्ष्य भरतो वाक्यम् उवाच पवनात्मजम्  
६।११५।०१७च् कच्चिन् न खलु कापेयी सेव्यते चलचित्तता  
६।११५।०१७ए न हि पश्यामि काकुत्स्थं रामम् आर्यं परन्तपम्  
६।११५।०१८अ अथैवम् उक्ते वचने हनूमान् इदम् अब्रवीत्  
६।११५।०१८च् अर्थं विज्ञापयन्न् एव भरतं सत्यविक्रमम्  
६।११५।०१९अ सदा फलान् कुसुमितान् वृक्षान् प्राप्य मधुस्रवान्  
६।११५।०१९च् भरद्वाजप्रसादेन मत्तभ्रमरनादितान्  
६।११५।०२०अ तस्य चैष वरो दत्तो वासवेन परन्तप  
६।११५।०२०च् ससैन्यस्य तदातिथ्यं कृतं सर्वगुणान्वितम्  
६।११५।०२१अ निस्वनः श्रूयते भीमः प्रहृष्टानां वनौकसाम्  
६।११५।०२१च् मन्ये वानरसेना सा नदीं तरति गोमतीम्  
६।११५।०२२अ रजोवर्षं समुद्भूतं पश्य वालुकिनीं प्रति  
६।११५।०२२च् मन्ये सालवनं रम्यं लोलयन्ति प्लवङ्गमाः  
६।११५।०२३अ तद् एतद् दृश्यते दूराद् विमलं चन्द्रसन्निभम्  
६।११५।०२३च् विमानं पुष्पकं दिव्यं मनसा ब्रह्मनिर्मितम्  
६।११५।०२४अ रावणं बान्धवैः सार्धं हत्वा लब्धं महात्मना  
६।११५।०२४च् धनदस्य प्रसादेन दिव्यम् एतन् मनोजवम्  
६।११५।०२५अ एतस्मिन् भ्रातरौ वीरौ वैदेह्या सह राघवौ  
६।११५।०२५च् सुग्रीवश् च महातेजा राक्षसेन्द्रो विभीषणः  
६।११५।०२६अ ततो हर्षसमुद्भूतो निस्वनो दिवम् अस्पृशत्  
६।११५।०२६च् स्त्रीबालयुववृद्धानां रामो ऽयम् इति कीर्तितः  
६।११५।०२७अ रथकुञ्जरवाजिभ्यस् ते ऽवतीर्य महीं गताः  
६।११५।०२७च् ददृशुस् तं विमानस्थं नराः सोमम् इवाम्बरे  
६।११५।०२८अ प्राञ्जलिर् भरतो भूत्वा प्रहृष्टो राघवोन्मुखः  
६।११५।०२८च् स्वागतेन यथार्थेन ततो रामम् अपूजयत्  
६।११५।०२९अ मनसा ब्रह्मणा सृष्टे विमाने लक्ष्मणाग्रजः  
६।११५।०२९च् रराज पृथुदीर्घाक्षो वज्रपाणिर् इवापरः  
६।११५।०३०अ ततो विमानाग्रगतं भरतो भ्रातरं तदा  
६।११५।०३०च् ववन्दे प्रणतो रामं मेरुस्थम् इव भास्करम्  
६।११५।०३१अ आरोपितो विमानं तद् भरतः सत्यविक्रमः  
६।११५।०३१च् रामम् आसाद्य मुदितः पुनर् एवाभ्यवादयत्  
६।११५।०३२अ तं समुत्थाप्य काकुत्स्थश् चिरस्याक्षिपथं गतम्  
६।११५।०३२च् अङ्के भरतम् आरोप्य मुदितः परिषष्वजे  
६।११५।०३३अ ततो लक्ष्मणम् आसाद्य वैदेहीं च परन्तपः  
६।११५।०३३च् अभ्यवादयत प्रीतो भरतो नाम चाब्रवीत्  
६।११५।०३४अ सुग्रीवं कैकयी पुत्रो जाम्बवन्तं तथाङ्गदम्  
६।११५।०३४च् मैन्दं च द्विविदं नीलम् ऋषभं चैव सस्वजे  
६।११५।०३५अ ते कृत्वा मानुषं रूपं वानराः कामरूपिणः  
६।११५।०३५च् कुशलं पर्यपृष्हन्त प्रहृष्टा भरतं तदा  
६।११५।०३६अ विभीषणं च भरतः सान्त्वयन् वाक्यम् अब्रवीत्  
६।११५।०३६च् दिष्ट्या त्वया सहायेन कृतं कर्म सुदुष्करम्  
६।११५।०३७अ शत्रुघ्नश् च तदा रामम् अभिवाद्य सलक्ष्मणम्  
६।११५।०३७च् सीतायाश् चरणौ पश्चाद् ववन्दे विनयान्वितः  
६।११५।०३८अ रामो मातरम् आसाद्य विषण्णं शोककर्शिताम्  
६।११५।०३८च् जग्राह प्रणतः पादौ मनो मातुः प्रसादयन्  
६।११५।०३९अ अभिवाद्य सुमित्रां च कैकेयीं च यशस्विनीम्  
६।११५।०३९च् स मातॄश् च तदा सर्वाः पुरोहितम् उपागमत्  
६।११५।०४०अ स्वागतं ते महाबाहो कौसल्यानन्दवर्धन  
६।११५।०४०च् इति प्राञ्जलयः सर्वे नागरा रामम् अब्रुवन्  
६।११५।०४१अ तन्य् अञ्जलिसहस्राणि प्रगृहीतानि नागरैः  
६।११५।०४१च् आकोशानीव पद्मानि ददर्श भरताग्रजः  
६।११५।०४२अ पादुके ते तु रामस्य गृहीत्वा भरतः स्वयम्  
६।११५।०४२च् चरणाभ्यां नरेन्द्रस्य योजयाम् आस धर्मवित्  
६।११५।०४३अ अब्रवीच् च तदा रामं भरतः स कृताञ्जलिः  
६।११५।०४३च् एतत् ते रक्षितं राजन् राज्यं निर्यातितं मया  
६।११५।०४४अ अद्य जन्म कृतार्थं मे संवृत्तश् च मनोरथः  
६।११५।०४४च् यस् त्वां पश्यामि राजानम् अयोध्यां पुनर् आगतम्  
६।११५।०४५अ अवेक्षतां भवान् कोशं कोष्ठागारं पुरं बलम्  
६।११५।०४५च् भवतस् तेजसा सर्वं कृतं दशगुणं मया  
६।११५।०४६अ तथा ब्रुवाणं भरतं दृष्ट्वा तं भ्रातृवत्सलम्  
६।११५।०४६च् मुमुचुर् वानरा बाष्पं राक्षसश् च विभीषणः  
६।११५।०४७अ ततः प्रहर्षाद् भरतम् अङ्कम् आरोप्य राघवः  
६।११५।०४७च् ययौ तेन विमानेन ससैन्यो भरताश्रमम्  
६।११५।०४८अ भरताश्रमम् आसाद्य ससैन्यो राघवस् तदा  
६।११५।०४८च् अवतीर्य विमानाग्राद् अवतस्थे महीतले  
६।११५।०४९अ अब्रवीच् च तदा रामस् तद्विमानम् अनुत्तमम्  
६।११५।०४९च् वह वैश्रवणं देवम् अनुजानामि गम्यताम्  
६।११५।०५०अ ततो रामाभ्यनुज्ञातं तद्विमानम् अनुत्तमम्  
६।११५।०५०च् उत्तरां दिशम् उद्दिश्य जगाम धनदालयम्  
६।११५।०५१अ पुरोहितस्यात्मसमस्य राघवो; बृहस्पतेः शक्र इवामराधीअफ्  
६।११५।०५१च् निपीड्य पादौ पृथग् आसने शुभे; सहैव तेनोपविवेश वीर्यवान्  
६।११६।००१अ शिरस्य् अञ्जलिम् आदाय कैकेयीनन्दिवर्धनः  
६।११६।००१च् बभाषे भरतो ज्येष्ठं रामं सत्यपराक्रमम्  
६।११६।००२अ पूजिता मामिका माता दत्तं राज्यम् इदं मम  
६।११६।००२च् तद् ददामि पुनस् तुभ्यं यथा त्वम् अददा मम  
६।११६।००३अ धुरम् एकाकिना न्यस्ताम् ऋषभेण बलीयसा  
६।११६।००३च् किशोरवद् गुरुं भारं न वोढुम् अहम् उत्सहे  
६।११६।००४अ वारिवेगेन महता भिन्नः सेतुर् इव क्षरन्  
६।११६।००४च् दुर्बन्धनम् इदं मन्ये राज्यच्छिद्रम् असंवृतम्  
६।११६।००५अ गतिं खर इवाश्वस्य हंसस्येव च वायसः  
६।११६।००५च् नान्वेतुम् उत्सहे देव तव मार्गम् अरिन्दम  
६।११६।००६अ यथा च रोपितो वृक्षो जातश् चान्तर्निवेशने  
६।११६।००६च् महांश् च सुदुरारोहो महास्कन्धः प्रशाखवान्  
६।११६।००७अ शीर्येत पुष्पितो भूत्वा न फलानि प्रदर्शयेत्  
६।११६।००७च् तस्य नानुभवेद् अर्थं यस्य हेतोः स रोप्यते  
६।११६।००८अ एषोपमा महाबाहो त्वम् अर्थं वेत्तुम् अर्हसि  
६।११६।००८च् यद्य् अस्मान् मनुजेन्द्र त्वं भक्तान् भृत्यान् न शाधि हि  
६।११६।००९अ जगद् अद्याभिषिक्तं त्वाम् अनुपश्यतु सर्वतः  
६।११६।००९च् प्रतपन्तम् इवादित्यं मध्याह्ने दीप्ततेजसं  
६।११६।०१०अ तूर्यसङ्घातनिर्घोषैः काञ्चीनूपुरनिस्वनैः  
६।११६।०१०च् मधुरैर् गीतशब्दैश् च प्रतिबुध्यस्व शेष्व च  
६।११६।०११अ यावद् आवर्तते चक्रं यावती च वसुन्धरा  
६।११६।०११च् तावत् त्वम् इह सर्वस्य स्वामित्वम् अभिवर्तय  
६।११६।०१२अ भरतस्य वचः श्रुत्वा रामः परपुरञ्जयः  
६।११६।०१२च् तथेति प्रतिजग्राह निषसादासने शुभे  
६।११६।०१३अ ततः शत्रुघ्नवचनान् निपुणाः श्मश्रुवर्धकाः  
६।११६।०१३च् सुखहस्ताः सुशीघ्राश् च राघवं पर्युपासत  
६।११६।०१४अ पूर्वं तु भरते स्नाते लक्ष्मणे च महाबले  
६।११६।०१४च् सुग्रीवे वानरेन्द्रे च राक्षसेन्द्रे विभीषणे  
६।११६।०१५अ विशोधितजटः स्नातश् चित्रमाल्यानुलेपनः  
६।११६।०१५च् महार्हवसनोपेतस् तस्थौ तत्र श्रिया ज्वलन्  
६।११६।०१६अ प्रतिकर्म च रामस्य कारयाम् आस वीर्यवान्  
६।११६।०१६च् लक्ष्मणस्य च लक्ष्मीवान् इक्ष्वाकुकुलवर्धनः  
६।११६।०१७अ प्रतिकर्म च सीतायाः सर्वा दशरथस्त्रियः  
६।११६।०१७च् आत्मनैव तदा चक्रुर् मनस्विन्यो मनोहरम्  
६।११६।०१८अ ततो राघवपत्नीनां सर्वासाम् एव शोभनम्  
६।११६।०१८च् चकार यत्नात् कौसल्या प्रहृष्टा पुत्रवत्सला  
६।११६।०१९अ ततः शत्रुघ्नवचनात् सुमन्त्रो नाम सारथिः  
६।११६।०१९च् योजयित्वाभिचक्राम रथं सर्वाङ्गशोभनम्  
६।११६।०२०अ अर्कमण्डलसङ्काशं दिव्यं दृष्ट्वा रथं स्थितम्  
६।११६।०२०च् आरुरोह महाबाहू रामः सत्यपराक्रमः  
६।११६।०२१अ अयोध्यायां तु सचिवा राज्ञो दशरथस्य ये  
६।११६।०२१च् पुरोहितं पुरस्कृत्य मन्त्रयाम् आसुर् अर्थवत्  
६।११६।०२२अ मन्त्रयन् रामवृद्ध्यर्थं वृत्त्यर्थं नगरस्य च  
६।११६।०२२च् सर्वम् एवाभिषेकार्थं जयार्हस्य महात्मनः  
६।११६।०२२ए कर्तुम् अर्हथ रामस्य यद् यन् मङ्गलपूर्वकम्  
६।११६।०२३अ इति ते मन्त्रिणः सर्वे सन्दिश्य तु पुरोहितम्  
६।११६।०२३च् नगरान् निर्ययुस् तूर्णं रामदर्शनबुद्धयः  
६।११६।०२४अ हरियुक्तं सहस्राक्षो रथम् इन्द्र इवानघः  
६।११६।०२४च् प्रययौ रथम् आस्थाय रामो नगरम् उत्तमम्  
६।११६।०२५अ जग्राह भरतो रश्मीञ् शत्रुघ्नश् छत्रम् आददे  
६।११६।०२५च् लक्ष्मणो व्यजनं तस्य मूर्ध्नि सम्पर्यवीजयत्  
६।११६।०२६अ श्वेतं च वालव्यजनं सुग्रीवो वानरेश्वरः  
६।११६।०२६च् अपरं चन्द्रसङ्काशं राक्षसेन्द्रो विभीषणः  
६।११६।०२७अ ऋषिसङ्घैर् तदाकाशे देवैश् च समरुद्गणैः  
६।११६।०२७च् स्तूयमानस्य रामस्य शुश्रुवे मधुरध्वनिः  
६।११६।०२८अ ततः शत्रुञ्जयं नाम कुञ्जरं पर्वतोपमम्  
६।११६।०२८च् आरुरोह महातेजाः सुग्रीवो वानरेश्वरः  
६।११६।०२९अ नवनागसहस्राणि ययुर् आस्थाय वानराः  
६।११६।०२९च् मानुषं विग्रहं कृत्वा सर्वाभरणभूषिताः  
६।११६।०३०अ शङ्खशब्दप्रणादैश् च दुन्दुभीनां च निस्वनैः  
६।११६।०३०च् प्रययू पुरुषव्याघ्रस् तां पुरीं हर्म्यमालिनीम्  
६।११६।०३१अ ददृशुस् ते समायान्तं राघवं सपुरःसरम्  
६।११६।०३१च् विराजमानं वपुषा रथेनातिरथं तदा  
६।११६।०३२अ ते वर्धयित्वा काकुत्स्थं रामेण प्रतिनन्दिताः  
६।११६।०३२च् अनुजग्मुर् महात्मानं भ्रातृभिः परिवारितम्  
६।११६।०३३अ अमात्यैर् ब्राह्मणैश् चैव तथा प्रकृतिभिर् वृतः  
६।११६।०३३च् श्रिया विरुरुचे रामो नक्षत्रैर् इव चन्द्रमाः  
६।११६।०३४अ स पुरोगामिभिस् तूर्यैस् तालस्वस्तिकपाणिभिः  
६।११६।०३४च् प्रव्याहरद्भिर् मुदितैर् मङ्गलानि ययौ वृतः  
६।११६।०३५अ अक्षतं जातरूपं च गावः कन्यास् तथा द्विजाः  
६।११६।०३५च् नरा मोदकहस्ताश् च रामस्य पुरतो ययुः  
६।११६।०३६अ सख्यं च रामः सुग्रीवे प्रभावं चानिलात्मजे  
६।११६।०३६च् वानराणां च तत् कर्म व्याचचक्षे ऽथ मन्त्रिणाम्  
६।११६।०३६ए श्रुत्वा च विस्मयं जग्मुर् अयोध्यापुरवासिनः  
६।११६।०३७अ द्युतिमान् एतद् आख्याय रामो वानरसंवृतः  
६।११६।०३७च् हृष्टपुष्टजनाकीर्णाम् अयोध्यां प्रविवेश ह  
६।११६।०३८अ ततो ह्य् अभ्युच्छ्रयन् पौराः पताकास् ते गृहे गृहे  
६।११६।०३८च् ऐक्ष्वाकाध्युषितं रम्यम् आससाद पितुर् गृहम्  
६।११६।०३९अ पितुर् भवनम् आसाद्य प्रविश्य च महात्मनः  
६।११६।०३९च् कौसल्यां च सुमित्रां च कैकेयीं चाभ्यवादयत्  
६।११६।०४०अ अथाब्रवीद् राजपुत्रो भरतं धर्मिणां वरम्  
६।११६।०४०च् अथोपहितया वाचा मधुरं रघुनन्दनः  
६।११६।०४१अ यच् च मद्भवनं श्रेष्ठं साशोकवनिकं महत्  
६।११६।०४१च् मुक्तावैदूर्यसङ्कीर्णं सुग्रीवस्य निवेदय  
६।११६।०४२अ तस्य तद्वचनं श्रुत्वा भरतः सत्यविक्रमः  
६।११६।०४२च् पाणौ गृहीत्वा सुग्रीवं प्रविवेश तम् आलयम्  
६।११६।०४३अ ततस् तैलप्रदीपांश् च पर्यङ्कास्तरणानि च  
६।११६।०४३च् गृहीत्वा विविशुः क्षिप्रं शत्रुघ्नेन प्रचोदिताः  
६।११६।०४४अ उवाच च महातेजाः सुग्रीवं राघवानुजः  
६।११६।०४४च् अभिषेकाय रामस्य दूतान् आज्ञापय प्रभो  
६।११६।०४५अ सौवर्णान् वानरेन्द्राणां चतुर्णां चतुरो घटान्  
६।११६।०४५च् ददौ क्षिप्रं स सुग्रीवः सर्वरत्नविभूषितान्  
६।११६।०४६अ यथा प्रत्यूषसमये चतुर्णां सागराम्भसाम्  
६।११६।०४६च् पूर्णैर् घटैः प्रतीक्षध्वं तथा कुरुत वानराः  
६।११६।०४७अ एवम् उक्ता महात्मानो वानरा वारणोपमाः  
६।११६।०४७च् उत्पेतुर् गगनं शीघ्रं गरुडा इव शीघ्रगाः  
६।११६।०४८अ जाम्बवांश् च हनूमांश् च वेगदर्शी च वानरः  
६।११६।०४८च् ऋषभश् चैव कलशाञ् जलपूर्णान् अथानयन्  
६।११६।०४८ए नदीशतानां पञ्चानां जले कुम्भैर् उपाहरन्  
६।११६।०४९अ पूर्वात् समुद्रात् कलशं जलपूर्णम् अथानयत्  
६।११६।०४९च् सुषेणः सत्त्वसम्पन्नः सर्वरत्नविभूषितम्  
६।११६।०५०अ ऋषभो दक्षिणात् तूर्णं समुद्राज् जलम् आहरत्  
६।११६।०५१अ रक्तचन्दनकर्पूरैः संवृतं काञ्चनं घटम्  
६।११६।०५१च् गवयः पश्चिमात् तोयम् आजहार महार्णवात्  
६।११६।०५२अ रत्नकुम्भेन महता शीतं मारुतविक्रमः  
६।११६।०५२च् उत्तराच् च जलं शीघ्रं गरुडानिलविक्रमः  
६।११६।०५३अ अभिषेकाय रामस्य शत्रुघ्नः सचिवैः सह  
६।११६।०५३च् पुरोहिताय श्रेष्ठाय सुहृद्भ्यश् च न्यवेदयत्  
६।११६।०५४अ ततः स प्रयतो वृद्धो वसिष्ठो ब्राह्मणैः सह  
६।११६।०५४च् रामं रत्नमयो पीठे सहसीतं न्यवेशयत्  
६।११६।०५५अ वसिष्ठो वामदेवश् च जाबालिर् अथ काश्यपः  
६।११६।०५५च् कात्यायनः सुयज्ञश् च गौतमो विजयस् तथा  
६।११६।०५६अ अभ्यषिञ्चन् नरव्याघ्रं प्रसन्नेन सुगन्धिना  
६।११६।०५६च् सलिलेन सहस्राक्षं वसवो वासवं यथा  
६।११६।०५७अ ऋत्विग्भिर् ब्राह्मणैः पूर्वं कन्याभिर् मन्त्रिभिस् तथा  
६।११६।०५७च् योधैश् चैवाभ्यषिञ्चंस् ते सम्प्रहृष्टाः सनैगमैः  
६।११६।०५८अ सर्वौषधिरसैश् चापि दैवतैर् नभसि स्थितैः  
६।११६।०५८च् चतुर्हिर् लोकपालैश् च सर्वैर् देवैश् च सङ्गतैः  
६।११६।०५९अ छत्रं तस्य च जग्राह शत्रुघ्नः पाण्डुरं शुभम्  
६।११६।०५९च् श्वेतं च वालव्यजनं सुग्रीवो वानरेश्वरः  
६।११६।०५९ए अपरं चन्द्रसङ्काशं राक्षसेन्द्रो विभीषणः  
६।११६।०६०अ मालां ज्वलन्तीं वपुषा काञ्चनीं शतपुष्कराम्  
६।११६।०६०च् राघवाय ददौ वायुर् वासवेन प्रचोदितः  
६।११६।०६१अ सर्वरत्नसमायुक्तं मणिरत्नविभूषितम्  
६।११६।०६१च् मुक्ताहारं नरेन्द्राय ददौ शक्रप्रचोदितः  
६।११६।०६२अ प्रजगुर् देवगन्धर्वा ननृतुश् चाप्सरो गणाः  
६।११६।०६२च् अभिषेके तद् अर्हस्य तदा रामस्य धीमतः  
६।११६।०६३अ भूमिः सस्यवती चैव फलवन्तश् च पादपाः  
६।११६।०६३च् गन्धवन्ति च पुष्पाणि बभूवू राघवोत्सवे  
६।११६।०६४अ सहस्रशतम् अश्वानां धेनूनां च गवां तथा  
६।११६।०६४च् ददौ शतं वृषान् पूर्वं द्विजेभ्यो मनुजर्षभः  
६।११६।०६५अ त्रिंशत्कोटीर् हिरण्यस्य ब्राह्मणेभ्यो ददौ पुनः  
६।११६।०६५च् नानाभरणवस्त्राणि महार्हाणि च राघवः  
६।११६।०६६अ अर्करश्मिप्रतीकाशां काञ्चनीं मणिविग्रहाम्  
६।११६।०६६च् सुग्रीवाय स्रजं दिव्यां प्रायच्छन् मनुजर्षभः  
६।११६।०६७अ वैदूर्यमणिचित्रे च वज्ररत्नविभूषिते  
६।११६।०६७च् वालिपुत्राय धृतिमान् अङ्गदायाङ्गदे ददौ  
६।११६।०६८अ मणिप्रवरजुष्टं च मुक्ताहारम् अनुत्तमम्  
६।११६।०६८च् सीतायै प्रददौ रामश् चन्द्ररश्मिसमप्रभम्  
६।११६।०६९अ अरजे वाससी दिव्ये शुभान्य् आभरणानि च  
६।११६।०६९च् अवेक्षमाणा वैदेही प्रददौ वायुसूनवे  
६।११६।०७०अ अवमुच्यात्मनः कण्ठाद् धारं जनकनन्दिनी  
६।११६।०७०च् अवैक्षत हरीन् सर्वान् भर्तारं च मुहुर् मुहुः  
६।११६।०७१अ ताम् इङ्गितज्ञः सम्प्रेक्ष्य बभाषे जनकात्मजाम्  
६।११६।०७१च् प्रदेहि सुभगे हारं यस्य तुष्टासि भामिनि  
६।११६।०७२अ पौरुषं विक्रमो बुद्धिर् यस्मिन्न् एतानि नित्यदा  
६।११६।०७२च् ददौ सा वायुपुत्राय तं हारम् असितेक्षणा  
६।११६।०७३अ हनूमांस् तेन हारेण शुशुभे वानरर्षभः  
६।११६।०७३च् चन्द्रांशुचयगौरेण श्वेताभ्रेण यथाचलः  
६।११६।०७४अ ततो द्विविद मैन्दाभ्यां नीलाय च परन्तपः  
६।११६।०७४च् सर्वान् कामगुणान् वीक्ष्य प्रददौ वसुधाधिपः  
६।११६।०७५अ सर्ववानरवृद्धाश् च ये चान्ये वानरेश्वराः  
६।११६।०७५च् वासोभिर् भूषणैश् चैव यथार्हं प्रतिपूजिताः  
६।११६।०७६अ यथार्हं पूजिताः सर्वे कामै रत्नैश् च पुष्कलैर्  
६।११६।०७६च् प्रहृष्टमनसः सर्वे जग्मुर् एव यथागतम्  
६।११६।०७७अ राघवः परमोदारः शशास परया मुदा  
६।११६।०७७च् उवाच लक्ष्मणं रामो धर्मज्ञं धर्मवत्सलः  
६।११६।०७८अ आतिष्ठ धर्मज्ञ मया सहेमाम्; गां पूर्वराजाध्युषितां बलेन  
६।११६।०७८च् तुल्यं मया त्वं पितृभिर् धृता या; तां यौवराज्ये धुरम् उद्वहस्व  
६।११६।०७९अ सर्वात्मना पर्यनुनीयमानो; यदा न सौमित्रिर् उपैति योगम्  
६।११६।०७९च् नियुज्यमानो भुवि यौवराज्ये; ततो ऽभ्यषिञ्चद् भरतं महात्मा  
६।११६।०८०अ राघवश् चापि धर्मात्मा प्राप्य राज्यम् अनुत्तमम्  
६।११६।०८०च् ईजे बहुविधैर् यज्ञैः ससुहृद्भ्रातृबान्धवः  
६।११६।०८१अ पौण्डरीकाश्वमेधाभ्यां वाजपेयेन चासकृत्  
६।११६।०८१च् अन्यैश् च विविधैर् यज्ञैर् अयजत् पार्थिवर्षभः  
६।११६।०८२अ राज्यं दशसहस्राणि प्राप्य वर्षाणि राघवः  
६।११६।०८२च् शताश्वमेधान् आजह्रे सदश्वान् भूरिदक्षिणान्  
६।११६।०८३अ आजानुलम्बिबाहुश् च महास्कन्धः प्रतापवान्  
६।११६।०८३च् लक्ष्मणानुचरो रामः पृथिवीम् अन्वपालयत्  
६।११६।०८४अ न पर्यदेवन् विधवा न च व्यालकृतं भयम्  
६।११६।०८४च् न व्याधिजं भयं वापि रामे राज्यं प्रशासति  
६।११६।०८५अ निर्दस्युर् अभवल् लोको नानर्थः कं चिद् अस्पृशत्  
६।११६।०८५च् न च स्म वृद्धा बालानां प्रेतकार्याणि कुर्वते  
६।११६।०८६अ सर्वं मुदितम् एवासीत् सर्वो धर्मपरो ऽभवत्  
६।११६।०८६च् रामम् एवानुपश्यन्तो नाभ्यहिंसन् परस्परम्  
६।११६।०८७अ आसन् वर्षसहस्राणि तथा पुत्रसहस्रिणः  
६।११६।०८७च् निरामया विशोकाश् च रामे राज्यं प्रशासति  
६।११६।०८८अ नित्यपुष्पा नित्यफलास् तरवः स्कन्धविस्तृताः  
६।११६।०८८च् कालवर्षी च पर्जन्यः सुखस्पर्शश् च मारुतः  
६।११६।०८९अ स्वकर्मसु प्रवर्तन्ते तुष्ठाः स्वैर् एव कर्मभिः  
६।११६।०८९च् आसन् प्रजा धर्मपरा रामे शासति नानृताः  
६।११६।०९०अ सर्वे लक्षणसम्पन्नाः सर्वे धर्मपरायणाः  
६।११६।०९०च् दशवर्षसहस्राणि रामो राज्यम् अकारयत्  
    
