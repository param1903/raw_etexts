+++
title = "Valmiki: Ramayana, 1. Balakanda"

+++


## Intro
  
  
  
  
Valmiki: Ramayana, 1. Balakanda  
  
  
  
Valmiki: Ramayana, 1. Balakanda  
  
  
Based on the text entered by Muneo Tokunaga et al.  
  
  
Input by Muneo Tokunaga, revised by John Smith (Cambridge)  
[GRETIL-Version: 2017-07-06]  
  
  
  
  
  
  
THIS GRETIL TEXT FILE IS FOR REFERENCE PURPOSES ONLY!     
COPYRIGHT AND TERMS OF USAGE AS FOR SOURCE FILE.   
  
Text converted to Unicode (UTF-8).  
(This file is to be used with a UTF-8 font and your browser's VIEW configuration   
set to UTF-8.)  
  
  
  
description:multibyte sequence:  
long a  ā     
long A  Ā     
long i  ī     
long I  Ī     
long u  ū     
long U  Ū     
vocalic r  ṛ    
vocalic R  Ṛ    
long vocalic r  ṝ    
vocalic l  ḷ    
vocalic L  Ḷ    
long vocalic l  ḹ    
velar n  ṅ    
velar N  Ṅ    
palatal n  ñ     
palatal N  Ñ     
retroflex t  ṭ    
retroflex T  Ṭ    
retroflex d  ḍ    
retroflex D  Ḍ    
retroflex n  ṇ    
retroflex N  Ṇ    
palatal s  ś     
palatal S  Ś     
retroflex s  ṣ    
retroflex S  Ṣ    
anusvara  ṃ    
visarga  ḥ    
long e  ē     
long o  ō     
l underbar  ḻ    
r underbar  ṟ    
n underbar  ṉ    
k underbar  ḵ    
t underbar  ṯ    
  
  
  
Unless indicated otherwise, accents have been dropped in order   
to facilitate word search.  
  
For a comprehensive list of GRETIL encodings and formats see:  
http://gretil.sub.uni-goettingen.de/gretil/gretdiac.pdf  
and  
http://gretil.sub.uni-goettingen.de/gretil/gretdias.pdf  
  
For further information see:

## पाठः


    
वाल्मीकि: रामायण, १। बालकाण्ड  
    
    
१।००१।००१अ तपःस्वाध्यायनिरतं तपस्वी वाग्विदां वरम्  
१।००१।००१च् नारदं परिपप्रच्छ वाल्मीकिर् मुनिपुङ्गवम्  
१।००१।००२अ को न्व् अस्मिन् साम्प्रतं लोके गुणवान् कश् च वीर्यवान्  
१।००१।००२च् धर्मज्ञश् च कृतज्ञश् च सत्यवाक्यो दृढव्रतः  
१।००१।००३अ चारित्रेण च को युक्तः सर्वभूतेषु को हितः  
१।००१।००३च् विद्वान् कः कः समर्थश् च कश् चैकप्रियदर्शनः  
१।००१।००४अ आत्मवान् को जितक्रोधो मतिमान् को ऽनसूयकः  
१।००१।००४च् कस्य बिभ्यति देवाश् च जातरोषस्य संयुगे  
१।००१।००५अ एतद् इच्छाम्य् अहं श्रोतुं परं कौतूहलं हि मे  
१।००१।००५च् महर्षे त्वं समर्थो ऽसि ज्ञातुम् एवंविधं नरम्  
१।००१।००६अ श्रुत्वा चैतत् त्रिलोकज्ञो वाल्मीकेर् नारदो वचः  
१।००१।००६च् श्रूयताम् इति चामन्त्र्य प्रहृष्टो वाक्यम् अब्रवीत्  
१।००१।००७अ बहवो दुर्लभाश् चैव ये त्वया कीर्तिता गुणाः  
१।००१।००७च् मुने वक्ष्याम्य् अहं बुद्ध्वा तैर् युक्तः श्रूयतां नरः  
१।००१।००८अ इक्ष्वाकुवंशप्रभवो रामो नाम जनैः श्रुतः  
१।००१।००८च् नियतात्मा महावीर्यो द्युतिमान् धृतिमान् वशी  
१।००१।००९अ बुद्धिमान् नीतिमान् वाग्मी श्रीमाञ् शत्रुनिबर्हणः  
१।००१।००९च् विपुलांसो महाबाहुः कम्बुग्रीवो महाहनुः  
१।००१।०१०अ महोरस्को महेष्वासो गूढजत्रुर् अरिन्दमः  
१।००१।०१०च् आजानुबाहुः सुशिराः सुललाटः सुविक्रमः  
१।००१।०११अ समः समविभक्ताङ्गः स्निग्धवर्णः प्रतापवान्  
१।००१।०११च् पीनवक्षा विशालाक्षो लक्ष्मीवाञ् शुभलक्षणः  
१।००१।०१२अ धर्मज्ञः सत्यसन्धश् च प्रजानां च हिते रतः  
१।००१।०१२च् यशस्वी ज्ञानसम्पन्नः शुचिर् वश्यः समाधिमान्  
१।००१।०१३अ रक्षिता जीवलोकस्य धर्मस्य परिरक्षिता  
१।००१।०१३च् वेदवेदाङ्गतत्त्वज्ञो धनुर्वेदे च निष्ठितः  
१।००१।०१४अ सर्वशास्त्रार्थतत्त्वज्ञो स्मृतिमान् प्रतिभानवान्  
१।००१।०१४च् सर्वलोकप्रियः साधुर् अदीनात्मा विचक्षणः  
१।००१।०१५अ सर्वदाभिगतः सद्भिः समुद्र इव सिन्धुभिः  
१।००१।०१५च् आर्यः सर्वसमश् चैव सदैकप्रियदर्शनः  
१।००१।०१६अ स च सर्वगुणोपेतः कौसल्यानन्दवर्धनः  
१।००१।०१६च् समुद्र इव गाम्भीर्ये धैर्येण हिमवान् इव  
१।००१।०१७अ विष्णुना सदृशो वीर्ये सोमवत् प्रियदर्शनः  
१।००१।०१७च् कालाग्निसदृशः क्रोधे क्षमया पृथिवीसमः  
१।००१।०१८अ धनदेन समस् त्यागे सत्ये धर्म इवापरः  
१।००१।०१८च् तम् एवङ्गुणसम्पन्नं रामं सत्यपराक्रमम्  
१।००१।०१९अ ज्येष्ठं श्रेष्ठगुणैर् युक्तं प्रियं दशरथः सुतम्  
१।००१।०१९च् यौवराज्येन संयोक्तुम् ऐच्छत् प्रीत्या महीपतिः  
१।००१।०२०अ तस्याभिषेकसम्भारान् दृष्ट्वा भार्याथ कैकयी  
१।००१।०२०च् पूर्वं दत्तवरा देवी वरम् एनम् अयाचत  
१।००१।०२०ए विवासनं च रामस्य भरतस्याभिषेचनम्  
१।००१।०२१अ स सत्यवचनाद् राजा धर्मपाशेन संयतः  
१।००१।०२१च् विवासयाम् आस सुतं रामं दशरथः प्रियम्  
१।००१।०२२अ स जगाम वनं वीरः प्रतिज्ञाम् अनुपालयन्  
१।००१।०२२च् पितुर् वचननिर्देशात् कैकेय्याः प्रियकारणात्  
१।००१।०२३अ तं व्रजन्तं प्रियो भ्राता लक्ष्मणो ऽनुजगाम ह  
१।००१।०२३च् स्नेहाद् विनयसम्पन्नः सुमित्रानन्दवर्धनः  
१।००१।०२४अ सर्वलक्षणसम्पन्ना नारीणाम् उत्तमा वधूः  
१।००१।०२४च् सीताप्य् अनुगता रामं शशिनं रोहिणी यथा  
१।००१।०२५अ पौरैर् अनुगतो दूरं पित्रा दशरथेन च  
१।००१।०२५च् शृङ्गवेरपुरे सूतं गङ्गाकूले व्यसर्जयत्  
१।००१।०२६अ ते वनेन वनं गत्वा नदीस् तीर्त्वा बहूदकाः  
१।००१।०२६च् चित्रकूटम् अनुप्राप्य भरद्वाजस्य शासनात्  
१।००१।०२७अ रम्यम् आवसथं कृत्वा रममाणा वने त्रयः  
१।००१।०२७च् देवगन्धर्वसङ्काशास् तत्र ते न्यवसन् सुखम्  
१।००१।०२८अ चित्रकूटं गते रामे पुत्रशोकातुरस् तदा  
१।००१।०२८च् राजा दशरथः स्वर्गं जगाम विलपन् सुतम्  
१।००१।०२९अ मृते तु तस्मिन् भरतो वसिष्ठप्रमुखैर् द्विजैः  
१।००१।०२९च् नियुज्यमानो राज्याय नैच्छद् राज्यं महाबलः  
१।००१।०२९ए स जगाम वनं वीरो रामपादप्रसादकः  
१।००१।०३०अ पादुके चास्य राज्याय न्यासं दत्त्वा पुनः पुनः  
१।००१।०३०च् निवर्तयाम् आस ततो भरतं भरताग्रजः  
१।००१।०३१अ स कामम् अनवाप्यैव रामपादाव् उपस्पृशन्  
१।००१।०३१च् नन्दिग्रामे ऽकरोद् राज्यं रामागमनकाङ्क्षया  
१।००१।०३२अ रामस् तु पुनर् आलक्ष्य नागरस्य जनस्य च  
१।००१।०३२च् तत्रागमनम् एकाग्रे दण्डकान् प्रविवेश ह  
१।००१।०३३अ विराधं राक्षसं हत्वा शरभङ्गं ददर्श ह  
१।००१।०३३च् सुतीक्ष्णं चाप्य् अगस्त्यं च अगस्त्य भ्रातरं तथा  
१।००१।०३४अ अगस्त्यवचनाच् चैव जग्राहैन्द्रं शरासनम्  
१।००१।०३४च् खड्गं च परमप्रीतस् तूणी चाक्षयसायकौ  
१।००१।०३५अ वसतस् तस्य रामस्य वने वनचरैः सह  
१।००१।०३५च् ऋषयो ऽभ्यागमन् सर्वे वधायासुररक्षसाम्  
१।००१।०३६अ तेन तत्रैव वसता जनस्थाननिवासिनी  
१।००१।०३६च् विरूपिता शूर्पणखा राक्षसी कामरूपिणी  
१।००१।०३७अ ततः शूर्पणखावाक्याद् उद्युक्तान् सर्वराक्षसान्  
१।००१।०३७च् खरं त्रिशिरसं चैव दूषणं चैव राक्षसं  
१।००१।०३८अ निजघान रणे रामस् तेषां चैव पदानुगान्  
१।००१।०३८च् रक्षसां निहतान्य् आसन् सहस्राणि चतुर्दश  
१।००१।०३९अ ततो ज्ञातिवधं श्रुत्वा रावणः क्रोधमूर्छितः  
१।००१।०३९च् सहायं वरयाम् आस मारीचं नाम राक्षसं  
१।००१।०४०अ वार्यमाणः सुबहुशो मारीचेन स रावणः  
१।००१।०४०च् न विरोधो बलवता क्षमो रावण तेन ते  
१।००१।०४१अ अनादृत्य तु तद् वाक्यं रावणः कालचोदितः  
१।००१।०४१च् जगाम सहमरीचस् तस्याश्रमपदं तदा  
१।००१।०४२अ तेन मायाविना दूरम् अपवाह्य नृपात्मजौ  
१।००१।०४२च् जहार भार्यां रामस्य गृध्रं हत्वा जटायुषम्  
१।००१।०४३अ गृध्रं च निहतं दृष्ट्वा हृतां श्रुत्वा च मैथिलीम्  
१।००१।०४३च् राघवः शोकसन्तप्तो विललापाकुलेन्द्रियः  
१।००१।०४४अ ततस् तेनैव शोकेन गृध्रं दग्ध्वा जटायुषम्  
१।००१।०४४च् मार्गमाणो वने सीतां राक्षसं सन्ददर्श ह  
१।००१।०४५अ कबन्धं नाम रूपेण विकृतं घोरदर्शनम्  
१।००१।०४५च् तं निहत्य महाबाहुर् ददाह स्वर्गतश् च सः  
१।००१।०४६अ स चास्य कथयाम् आस शबरीं धर्मचारिणीम्  
१।००१।०४६च् श्रमणीं धर्मनिपुणाम् अभिगच्छेति राघव  
१।००१।०४६ए सो ऽभ्यगच्छन् महातेजाः शबरीं शत्रुसूदनः  
१।००१।०४७अ शबर्या पूजितः सम्यग् रामो दशरथात्मजः  
१।००१।०४७च् पम्पातीरे हनुमता सङ्गतो वानरेण ह  
१।००१।०४८अ हनुमद्वचनाच् चैव सुग्रीवेण समागतः  
१।००१।०४८च् सुग्रीवाय च तत् सर्वं शंसद् रामो महाबलः  
१।००१।०४९अ ततो वानरराजेन वैरानुकथनं प्रति  
१।००१।०४९च् रामायावेदितं सर्वं प्रणयाद् दुःखितेन च  
१।००१।०४९ए वालिनश् च बलं तत्र कथयाम् आस वानरः  
१।००१।०५०अ प्रतिज्ञातं च रामेण तदा वालिवधं प्रति  
१।००१।०५०च् सुग्रीवः शङ्कितश् चासीन् नित्यं वीर्येण राघवे  
१।००१।०५१अ राघवः प्रत्ययार्थं तु दुन्दुभेः कायम् उत्तमम्  
१।००१।०५१च् पादाङ्गुष्ठेन चिक्षेप सम्पूर्णं दशयोजनम्  
१।००१।०५२अ बिभेद च पुनः सालान् सप्तैकेन महेषुणा  
१।००१।०५२च् गिरिं रसातलं चैव जनयन् प्रत्ययं तदा  
१।००१।०५३अ ततः प्रीतमनास् तेन विश्वस्तः स महाकपिः  
१।००१।०५३च् किष्किन्धां रामसहितो जगाम च गुहां तदा  
१।००१।०५४अ ततो ऽगर्जद् धरिवरः सुग्रीवो हेमपिङ्गलः  
१।००१।०५४च् तेन नादेन महता निर्जगाम हरीश्वरः  
१।००१।०५५अ ततः सुग्रीववचनाद् धत्वा वालिनम् आहवे  
१।००१।०५५च् सुग्रीवम् एव तद् राज्ये राघवः प्रत्यपादयत्  
१।००१।०५६अ स च सर्वान् समानीय वानरान् वानरर्षभः  
१।००१।०५६च् दिशः प्रस्थापयाम् आस दिदृक्षुर् जनकात्मजाम्  
१।००१।०५७अ ततो गृध्रस्य वचनात् सम्पातेर् हनुमान् बली  
१।००१।०५७च् शतयोजनविस्तीर्णं पुप्लुवे लवणार्णवम्  
१।००१।०५८अ तत्र लङ्कां समासाद्य पुरीं रावणपालिताम्  
१।००१।०५८च् ददर्श सीतां ध्यायन्तीम् अशोकवनिकां गताम्  
१।००१।०५९अ निवेदयित्वाभिज्ञानं प्रवृत्तिं च निवेद्य च  
१।००१।०५९च् समाश्वास्य च वैदेहीं मर्दयाम् आस तोरणम्  
१।००१।०६०अ पञ्च सेनाग्रगान् हत्वा सप्त मन्त्रिसुतान् अपि  
१।००१।०६०च् शूरम् अक्षं च निष्पिष्य ग्रहणं समुपागमत्  
१।००१।०६१अ अस्त्रेणोन्मुहम् आत्मानं ज्ञात्वा पैतामहाद् वरात्  
१।००१।०६१च् मर्षयन् राक्षसान् वीरो यन्त्रिणस् तान् यदृच्छया  
१।००१।०६२अ ततो दग्ध्वा पुरीं लङ्काम् ऋते सीतां च मैथिलीम्  
१।००१।०६२च् रामाय प्रियम् आख्यातुं पुनर् आयान् महाकपिः  
१।००१।०६३अ सो ऽभिगम्य महात्मानं कृत्वा रामं प्रदक्षिणम्  
१।००१।०६३च् न्यवेदयद् अमेयात्मा दृष्टा सीतेति तत्त्वतः  
१।००१।०६४अ ततः सुग्रीवसहितो गत्वा तीरं महोदधेः  
१।००१।०६४च् समुद्रं क्षोभयाम् आस शरैर् आदित्यसन्निभैः  
१।००१।०६५अ दर्शयाम् आस चात्मानं समुद्रः सरितां पतिः  
१।००१।०६५च् समुद्रवचनाच् चैव नलं सेतुम् अकारयत्  
१।००१।०६६अ तेन गत्वा पुरीं लङ्कां हत्वा रावणम् आहवे  
१।००१।०६६च् अभ्यषिञ्चत् स लङ्कायां राक्षसेन्द्रं विभीषणम्  
१।००१।०६७अ कर्मणा तेन महता त्रैलोक्यं सचराचरम्  
१।००१।०६७च् सदेवर्षिगणं तुष्टं राघवस्य महात्मनः  
१।००१।०६८अ तथा परमसन्तुष्टैः पूजितः सर्वदैवतैः  
१।००१।०६८च् कृतकृत्यस् तदा रामो विज्वरः प्रमुमोद ह  
१।००१।०६९अ देवताभ्यो वरान् प्राप्य समुत्थाप्य च वानरान्  
१।००१।०६९च् पुष्पकं तत् समारुह्य नन्दिग्रामं ययौ तदा  
१।००१।०७०अ नन्दिग्रामे जटां हित्वा भ्रातृभिः सहितो ऽनघः  
१।००१।०७०च् रामः सीताम् अनुप्राप्य राज्यं पुनर् अवाप्तवान्  
१।००१।०७१अ प्रहृष्टमुदितो लोकस् तुष्टः पुष्टः सुधार्मिकः  
१।००१।०७१च् निरायमो अरोगश् च दुर्भिक्षभयवर्जितः  
१।००१।०७२अ न पुत्रमरणं के चिद् द्रक्ष्यन्ति पुरुषाः क्व चित्  
१।००१।०७२च् नार्यश् चाविधवा नित्यं भविष्यन्ति पतिव्रताः  
१।००१।०७३अ न वातजं भयं किं चिन् नाप्सु मज्जन्ति जन्तवः  
१।००१।०७३च् न चाग्रिजं भयं किं चिद् यथा कृतयुगे तथा  
१।००१।०७४अ अश्वमेधशतैर् इष्ट्वा तथा बहुसुवर्णकैः  
१।००१।०७४च् गवां कोट्ययुतं दत्त्वा विद्वद्भ्यो विधिपूर्वकम्  
१।००१।०७५अ राजवंशाञ् शतगुणान् स्थापयिष्यति राघवः  
१।००१।०७५च् चातुर्वर्ण्यं च लोके ऽस्मिन् स्वे स्वे धर्मे नियोक्ष्यति  
१।००१।०७६अ दशवर्षसहस्राणि दशवर्षशतानि च  
१।००१।०७६च् रामो राज्यम् उपासित्वा ब्रह्मलोकं गमिष्यति  
१।००१।०७७अ इदं पवित्रं पापघ्नं पुण्यं वेदैश् च सम्मितम्  
१।००१।०७७च् यः पठेद् रामचरितं सर्वपापैः प्रमुच्यते  
१।००१।०७८अ एतद् आख्यानम् आयुष्यं पठन् रामायणं नरः  
१।००१।०७८च् सपुत्रपौत्रः सगणः प्रेत्य स्वर्गे महीयते  
१।००१।०७९अ पठन् द्विजो वागृषभत्वम् ईयात्; स्यात् क्षत्रियो भूमिपतित्वम् ईयात्  
१।००१।०७९च् वणिग्जनः पण्यफलत्वम् ईयाज्; जनश् च शूद्रो ऽपि महत्त्वम् ईयात्  
१।००२।००१अ नारदस्य तु तद् वाक्यं श्रुत्वा वाक्यविशारदः  
१।००२।००१च् पूजयाम् आस धर्मात्मा सहशिष्यो महामुनिः  
१।००२।००२अ यथावत् पूजितस् तेन देवर्षिर् नारदस् तदा  
१।००२।००२च् आपृष्ट्वैवाभ्यनुज्ञातः स जगाम विहायसं  
१।००२।००३अ स मुहूतं गते तस्मिन् देवलोकं मुनिस् तदा  
१।००२।००३च् जगाम तमसातीरं जाह्नव्यास् त्व् अविदूरतः  
१।००२।००४अ स तु तीरं समासाद्य तमसाया महामुनिः  
१।००२।००४च् शिष्यम् आह स्थितं पार्श्वे दृष्ट्वा तीर्थम् अकर्दमम्  
१।००२।००५अ अकर्दमम् इदं तीर्थं भरद्वाज निशामय  
१।००२।००५च् रमणीयं प्रसन्नाम्बु सन्मनुष्यमनो यथा  
१।००२।००६अ न्यस्यतां कलशस् तात दीयतां वल्कलं मम  
१।००२।००६च् इदम् एवावगाहिष्ये तमसातीर्थम् उत्तमम्  
१।००२।००७अ एवम् उक्तो भरद्वाजो वाल्मीकेन महात्मना  
१।००२।००७च् प्रायच्छत मुनेस् तस्य वल्कलं नियतो गुरोः  
१।००२।००८अ स शिष्यहस्ताद् आदाय वल्कलं नियतेन्द्रियः  
१।००२।००८च् विचचार ह पश्यंस् तत् सर्वतो विपुलं वनम्  
१।००२।००९अ तस्याभ्याशे तु मिथुनं चरन्तम् अनपायिनम्  
१।००२।००९च् ददर्श भगवांस् तत्र क्रौञ्चयोश् चारुनिःस्वनम्  
१।००२।०१०अ तस्मात् तु मिथुनाद् एकं पुमांसं पापनिश्चयः  
१।००२।०१०च् जघान वैरनिलयो निषादस् तस्य पश्यतः  
१।००२।०११अ तं शोणितपरीताङ्गं वेष्टमानं महीतले  
१।००२।०११च् भार्या तु निहतं दृष्ट्वा रुराव करुणां गिरम्  
१।००२।०१२अ तथा तु तं द्विजं दृष्ट्वा निषादेन निपातितम्  
१।००२।०१२च् ऋषेर् धर्मात्मनस् तस्य कारुण्यं समपद्यत  
१।००२।०१३अ ततः करुणवेदित्वाद् अधर्मो ऽयम् इति द्विजः  
१।००२।०१३च् निशाम्य रुदतीं क्रौञ्चीम् इदं वचनम् अब्रवीत्  
१।००२।०१४अ मा निषाद प्रतिष्ठां त्वम् अगमः शाश्वतीं समाः  
१।००२।०१४च् यत् क्रौञ्चमिथुनाद् एकम् अवधीः काममोहितम्  
१।००२।०१५अ तस्यैवं ब्रुवतश् चिन्ता बभूव हृदि वीक्षतः  
१।००२।०१५च् शोकार्तेनास्य शकुनेः किम् इदं व्याहृतं मया  
१।००२।०१६अ चिन्तयन् स महाप्राज्ञश् चकार मतिमान् मतिम्  
१।००२।०१६च् शिष्यं चैवाब्रवीद् वाक्यम् इदं स मुनिपुङ्गवः  
१।००२।०१७अ पादबद्धो ऽक्षरसमस् तन्त्रीलयसमन्वितः  
१।००२।०१७च् शोकार्तस्य प्रवृत्तो मे श्लोको भवतु नान्यथा  
१।००२।०१८अ शिष्यस् तु तस्य ब्रुवतो मुनेर् वाक्यम् अनुत्तमम्  
१।००२।०१८च् प्रतिजग्राह संहृष्टस् तस्य तुष्टो ऽभवद् गुरुः  
१।००२।०१९अ सो ऽभिषेकं ततः कृत्वा तीर्थे तस्मिन् यथाविधि  
१।००२।०१९च् तम् एव चिन्तयन्न् अर्थम् उपावर्तत वै मुनिः  
१।००२।०२०अ भरद्वाजस् ततः शिष्यो विनीतः श्रुतवान् गुरोः  
१।००२।०२०च् कलशं पूर्णम् आदाय पृष्ठतो ऽनुजगाम ह  
१।००२।०२१अ स प्रविश्याश्रमपदं शिष्येण सह धर्मवित्  
१।००२।०२१च् उपविष्टः कथाश् चान्याश् चकार ध्यानम् आस्थितः  
१।००२।०२२अ आजगाम ततो ब्रह्मा लोककर्ता स्वयम्प्रभुः  
१।००२।०२२च् चतुर्मुखो महातेजा द्रष्टुं तं मुनिपुङ्गवम्  
१।००२।०२३अ वाल्मीकिर् अथ तं दृष्ट्वा सहसोत्थाय वाग् यतः  
१।००२।०२३च् प्राञ्जलिः प्रयतो भूत्वा तस्थौ परमविस्मितः  
१।००२।०२४अ पूजयाम् आस तं देवं पाद्यार्घ्यासनवन्दनैः  
१।००२।०२४च् प्रणम्य विधिवच् चैनं पृष्ट्वानामयम् अव्ययम्  
१।००२।०२५अ अथोपविश्य भगवान् आसने परमार्चिते  
१।००२।०२५च् वाल्मीकये महर्षये सन्दिदेशासनं ततः  
१।००२।०२६अ उपविष्टे तदा तस्मिन् साक्षाल् लोकपितामहे  
१।००२।०२६च् तद् गतेनैव मनसा वाल्मीकिर् ध्यानम् आस्थितः  
१।००२।०२७अ पापात्मना कृतं कष्टं वैरग्रहणबुद्धिना  
१।००२।०२७च् यस् तादृशं चारुरवं क्रौञ्चं हन्याद् अकारणात्  
१।००२।०२८अ शोचन्न् एव मुहुः क्रौञ्चीम् उपश्लोकम् इमं पुनः  
१।००२।०२८च् जगाव् अन्तर्गतमना भूत्वा शोकपरायणः  
१।००२।०२९अ तम् उवाच ततो ब्रह्मा प्रहसन् मुनिपुङ्गवम्  
१।००२।०२९च् श्लोक एव त्वया बद्धो नात्र कार्या विचारणा  
१।००२।०३०अ मच्छन्दाद् एव ते ब्रह्मन् प्रवृत्तेयं सरस्वती  
१।००२।०३०च् रामस्य चरितं कृत्स्नं कुरु त्वम् ऋषिसत्तम  
१।००२।०३१अ धर्मात्मनो गुणवतो लोके रामस्य धीमतः  
१।००२।०३१च् वृत्तं कथय धीरस्य यथा ते नारदाच् छ्रुतम्  
१।००२।०३२अ रहस्यं च प्रकाशं च यद् वृत्तं तस्य धीमतः  
१।००२।०३२च् रामस्य सह सौमित्रे राक्षसानां च सर्वशः  
१।००२।०३३अ वैदेह्याश् चैव यद् वृत्तं प्रकाशं यदि वा रहः  
१।००२।०३३च् तच् चाप्य् अविदितं सर्वं विदितं ते भविष्यति  
१।००२।०३४अ न ते वाग् अनृता काव्ये का चिद् अत्र भविष्यति  
१।००२।०३४च् कुरु राम कथां पुण्यां श्लोकबद्धां मनोरमाम्  
१।००२।०३५अ यावत् स्थास्यन्ति गिरयः सरितश् च महीतले  
१।००२।०३५च् तावद् रामायणकथा लोकेषु प्रचरिष्यति  
१।००२।०३६अ यावद् रामस्य च कथा त्वत्कृता प्रचरिष्यति  
१।००२।०३६च् तावद् ऊर्ध्वम् अधश् च त्वं मल्लोकेषु निवत्स्यसि  
१।००२।०३७अ इत्य् उक्त्वा भगवान् ब्रह्मा तत्रैवान्तरधीयत  
१।००२।०३७च् ततः सशिष्यो वाल्मीकिर् मुनिर् विस्मयम् आययौ  
१।००२।०३८अ तस्य शिष्यास् ततः सर्वे जगुः श्लोकम् इमं पुनः  
१।००२।०३८च् मुहुर् मुहुः प्रीयमाणाः प्राहुश् च भृशविस्मिताः  
१।००२।०३९अ समाक्षरैश् चतुर्भिर् यः पादैर् गीतो महर्षिणा  
१।००२।०३९च् सो ऽनुव्याहरणाद् भूयः शोकः श्लोकत्वम् आगतः  
१।००२।०४०अ तस्य बुद्धिर् इयं जाता वाल्मीकेर् भावितात्मनः  
१।००२।०४०च् कृत्स्नं रामायणं काव्यम् ईदृशैः करवाण्य् अहम्  
१।००२।०४१अ उदारवृत्तार्थपदैर् मनोरमैस्; तदास्य रामस्य चकार कीर्तिमान्  
१।००२।०४१च् समाक्षरैः श्लोकशतैर् यशस्विनो; यशस्करं काव्यम् उदारधीर् मुनिः  
१।००३।००१अ श्रुत्वा वस् तु समग्रं तद् धर्मात्मा धर्मसंहितम्  
१।००३।००१च् व्यक्तम् अन्वेषते भूयो यद् वृत्तं तस्य धीमतः  
१।००३।००२अ उपस्पृश्योदकं संयन् मुनिः स्थित्वा कृताञ्जलिः  
१।००३।००२च् प्राचीनाग्रेषु दर्भेषु धर्मेणान्वेषते गतिम्  
१।००३।००३अ जन्म रामस्य सुमहद् वीर्यं सर्वानुकूलताम्  
१।००३।००३च् लोकस्य प्रियतां क्षान्तिं सौम्यतां सत्यशीलताम्  
१।००३।००४अ नानाचित्राः कथाश् चान्या विश्वामित्रसहायने  
१।००३।००४च् जानक्याश् च विवाहं च धनुषश् च विभेदनम्  
१।००३।००५अ रामरामविवादं च गुणान् दाशरथेस् तथा  
१।००३।००५च् तथाभिषेकं रामस्य कैकेय्या दुष्टभावताम्  
१।००३।००६अ व्याघातं चाभिषेकस्य रामस्य च विवासनम्  
१।००३।००६च् राज्ञः शोकं विलापं च परलोकस्य चाश्रयम्  
१।००३।००७अ प्रकृतीनां विषादं च प्रकृतीनां विसर्जनम्  
१।००३।००७च् निषादाधिपसंवादं सूतोपावर्तनं तथा  
१।००३।००८अ गङ्गायाश् चाभिसन्तारं भरद्वाजस्य दर्शनम्  
१।००३।००८च् भरद्वाजाभ्यनुज्ञानाच् चित्रकूटस्य दर्शनम्  
१।००३।००९अ वास्तुकर्मनिवेशं च भरतागमनं तथा  
१।००३।००९च् प्रसादनं च रामस्य पितुश् च सलिलक्रियाम्  
१।००३।०१०अ पादुकाग्र्याभिषेकं च नन्दिग्राम निवासनम्  
१।००३।०१०च् दण्डकारण्यगमनं सुतीक्ष्णेन समागमम्  
१।००३।०११अ अनसूयासमस्यां च अङ्गरागस्य चार्पणम्  
१।००३।०११च् शूर्पणख्याश् च संवादं विरूपकरणं तथा  
१।००३।०१२अ वधं खरत्रिशिरसोर् उत्थानं रावणस्य च  
१।००३।०१२च् मारीचस्य वधं चैव वैदेह्या हरणं तथा  
१।००३।०१३अ राघवस्य विलापं च गृध्रराजनिबर्हणम्  
१।००३।०१३च् कबन्धदर्शनं चैव पम्पायाश् चापि दर्शनम्  
१।००३।०१४अ शर्बर्या दर्शनं चैव हनूमद्दर्शनं तथा  
१।००३।०१४च् विलापं चैव पम्पायां राघवस्य महात्मनः  
१।००३।०१५अ ऋष्यमूकस्य गमनं सुग्रीवेण समागमम्  
१।००३।०१५च् प्रत्ययोत्पादनं सख्यं वालिसुग्रीवविग्रहम्  
१।००३।०१६अ वालिप्रमथनं चैव सुग्रीवप्रतिपादनम्  
१।००३।०१६च् ताराविलापसमयं वर्षरात्रिनिवासनम्  
१।००३।०१७अ कोपं राघवसिंहस्य बलानाम् उपसङ्ग्रहम्  
१।००३।०१७च् दिशः प्रस्थापनं चैव पृथिव्याश् च निवेदनम्  
१।००३।०१८अ अङ्गुलीयकदानं च ऋक्षस्य बिलदर्शनम्  
१।००३।०१८च् प्रायोपवेशनं चैव सम्पातेश् चापि दर्शनम्  
१।००३।०१९अ पर्वतारोहणं चैव सागरस्य च लङ्घनम्  
१।००३।०१९च् रात्रौ लङ्काप्रवेशं च एकस्यापि विचिन्तनम्  
१।००३।०२०अ आपानभूमिगमनम् अवरोधस्य दर्शनम्  
१।००३।०२०च् अशोकवनिकायानं सीतायाश् चापि दर्शनम्  
१।००३।०२१अ अभिज्ञानप्रदानं च सीतायाश् चापि भाषणम्  
१।००३।०२१च् राक्षसीतर्जनं चैव त्रिजटास्वप्नदर्शनम्  
१।००३।०२२अ मणिप्रदानं सीताया वृक्षभङ्गं तथैव च  
१।००३।०२२च् राक्षसीविद्रवं चैव किङ्कराणां निबर्हणम्  
१।००३।०२३अ ग्रहणं वायुसूनोश् च लङ्कादाहाभिगर्जनम्  
१।००३।०२३च् प्रतिप्लवनम् एवाथ मधूनां हरणं तथा  
१।००३।०२४अ राघवाश्वासनं चैव मणिनिर्यातनं तथा  
१।००३।०२४च् सङ्गमं च समुद्रस्य नलसेतोश् च बन्धनम्  
१।००३।०२५अ प्रतारं च समुद्रस्य रात्रौ लङ्कावरोधनम्  
१।००३।०२५च् विभीषणेन संसर्गं वधोपायनिवेदनम्  
१।००३।०२६अ कुम्भकर्णस्य निधनं मेघनादनिबर्हणम्  
१।००३।०२६च् रावणस्य विनाशं च सीतावाप्तिम् अरेः पुरे  
१।००३।०२७अ बिभीषणाभिषेकं च पुष्पकस्य च दर्शनम्  
१।००३।०२७च् अयोध्यायाश् च गमनं भरतेन समागमम्  
१।००३।०२८अ रामाभिषेकाभ्युदयं सर्वसैन्यविसर्जनम्  
१।००३।०२८च् स्वराष्ट्ररञ्जनं चैव वैदेह्याश् च विसर्जनम्  
१।००३।०२९अ अनागतं च यत् किं चिद् रामस्य वसुधातले  
१।००३।०२९च् तच् चकारोत्तरे काव्ये वाल्मीकिर् भगवान् ऋषिः  
१।००४।००१अ प्राप्तराज्यस्य रामस्य वाल्मीकिर् भगवान् ऋषिः  
१।००४।००१च् चकार चरितं कृत्स्नं विचित्रपदम् आत्मवान्  
१।००४।००२अ कृत्वा तु तन् महाप्राज्ञः सभविष्यं सहोत्तरम्  
१।००४।००२च् चिन्तयाम् आस को न्व् एतत् प्रयुञ्जीयाद् इति प्रभुः  
१।००४।००३अ तस्य चिन्तयमानस्य महर्षेर् भावितात्मनः  
१।००४।००३च् अगृह्णीतां ततः पादौ मुनिवेषौ कुशीलवौ  
१।००४।००४अ कुशीलवौ तु धर्मज्ञौ राजपुत्रौ यशस्विनौ  
१।००४।००४च् भ्रातरौ स्वरसम्पन्नौ ददर्शाश्रमवासिनौ  
१।००४।००५अ स तु मेधाविनौ दृष्ट्वा वेदेषु परिनिष्ठितौ  
१।००४।००५च् वेदोपबृह्मणार्थाय ताव् अग्राहयत प्रभुः  
१।००४।००६अ काव्यं रामायणं कृत्स्नं सीतायाश् चरितं महत्  
१।००४।००६च् पौलस्त्य वधम् इत्य् एव चकार चरितव्रतः  
१।००४।००७अ पाठ्ये गेये च मधुरं प्रमाणैस् त्रिभिर् अन्वितम्  
१।००४।००७च् जातिभिः सप्तभिर् युक्तं तन्त्रीलयसमन्वितम्  
१।००४।००८अ हास्यशृङ्गारकारुण्यरौद्रवीरभयानकैः  
१।००४।००८च् बीभत्सादिरसैर् युक्तं काव्यम् एतद् अगायताम्  
१।००४।००९अ तौ तु गान्धर्वतत्त्वज्ञौ स्थान मूर्च्छन कोविदौ  
१।००४।००९च् भ्रातरौ स्वरसम्पन्नौ गन्धर्वाव् इव रूपिणौ  
१।००४।०१०अ रूपलक्षणसम्पन्नौ मधुरस्वरभाषिणौ  
१।००४।०१०च् बिम्बाद् इवोद्धृतौ बिम्बौ रामदेहात् तथापरौ  
१।००४।०११अ तौ राजपुत्रौ कार्त्स्न्येन धर्म्यम् आख्यानम् उत्तमम्  
१।००४।०११च् वाचो विधेयं तत् सर्वं कृत्वा काव्यम् अनिन्दितौ  
१।००४।०१२अ ऋषीणां च द्विजातीनां साधूनां च समागमे  
१।००४।०१२च् यथोपदेशं तत्त्वज्ञौ जगतुस् तौ समाहितौ  
१।००४।०१२ए महात्मानौ महाभागौ सर्वलक्षणलक्षितौ  
१।००४।०१३अ तौ कदा चित् समेतानाम् ऋषीणां भावितात्मनाम्  
१।००४।०१३च् आसीनानां समीपस्थाव् इदं काव्यम् अगायताम्  
१।००४।०१४अ तच् छ्रुत्वा मुनयः सर्वे बाष्पपर्याकुलेक्षणाः  
१।००४।०१४च् साधु साध्व् इत्य् ताव् ऊचतुः परं विस्मयम् आगताः  
१।००४।०१५अ ते प्रीतमनसः सर्वे मुनयो धर्मवत्सलाः  
१।००४।०१५च् प्रशशंसुः प्रशस्तव्यौ गायमानौ कुशीलवौ  
१।००४।०१६अ अहो गीतस्य माधुर्यं श्लोकानां च विशेषतः  
१।००४।०१६च् चिरनिर्वृत्तम् अप्य् एतत् प्रत्यक्षम् इव दर्शितम्  
१।००४।०१७अ प्रविश्य ताव् उभौ सुष्ठु तदा भावम् अगायताम्  
१।००४।०१७च् सहितौ मधुरं रक्तं सम्पन्नं स्वरसम्पदा  
१।००४।०१८अ एवं प्रशस्यमानौ तौ तपःश्लाघ्यैर् महर्षिभिः  
१।००४।०१८च् संरक्ततरम् अत्यर्थं मधुरं ताव् अगायताम्  
१।००४।०१९अ प्रीतः कश् चिन् मुनिस् ताभ्यां संस्थितः कलशं ददौ  
१।००४।०१९च् प्रसन्नो वल्कलं कश् चिद् ददौ ताभ्यां महायशाः  
१।००४।०२०अ आश्चर्यम् इदम् आख्यानं मुनिना सम्प्रकीर्तितम्  
१।००४।०२०च् परं कवीनाम् आधारं समाप्तं च यथाक्रमम्  
१।००४।०२१अ प्रशस्यमानौ सर्वत्र कदा चित् तत्र गायकौ  
१।००४।०२१च् रथ्यासु राजमार्गेषु ददर्श भरताग्रजः  
१।००४।०२२अ स्ववेश्म चानीय ततो भ्रातरौ सकुशीलवौ  
१।००४।०२२च् पूजयाम् आस पूजार्हौ रामः शत्रुनिबर्हणः  
१।००४।०२३अ आसीनः काञ्चने दिव्ये स च सिंहासने प्रभुः  
१।००४।०२३च् उपोपविष्टैः सचिवैर् भ्रातृभिश् च परन्तपः  
१।००४।०२४अ दृष्ट्वा तु रूपसम्पन्नौ ताव् उभौ वीणिनौ ततः  
१।००४।०२४च् उवाच लक्ष्मणं रामः शत्रुघ्नं भरतं तथा  
१।००४।०२५अ श्रूयताम् इदम् आख्यानम् अनयोर् देववर्चसोः  
१।००४।०२५च् विचित्रार्थपदं सम्यग् गायतोर् मधुरस्वरम्  
१।००४।०२६अ इमौ मुनी पार्थिवलक्ष्मणान्वितौ; कुशीलवौ चैव महातपस्विनौ  
१।००४।०२६च् ममापि तद् भूतिकरं प्रचक्षते; महानुभावं चरितं निबोधत  
१।००४।०२७अ ततस् तु तौ रामवचः प्रचोदिताव्; अगायतां मार्गविधानसम्पदा  
१।००४।०२७च् स चापि रामः परिषद्गतः शनैर्; बुभूषयासक्तमना बभूव  
१।००५।००१अ सर्वापूर्वम् इयं येषाम् आसीत् कृत्स्ना वसुन्धरा  
१।००५।००१च् प्रजापतिम् उपादाय नृपाणां जयशालिनाम्  
१।००५।००२अ येषां स सगरो नाम सागरो येन खानितः  
१।००५।००२च् षष्टिः पुत्रसहस्राणि यं यान्तं पर्यवारयन्  
१।००५।००३अ इक्ष्वाकूणाम् इदं तेषां राज्ञां वंशे महात्मनाम्  
१।००५।००३च् महद् उत्पन्नम् आख्यानं रामायणम् इति श्रुतम्  
१।००५।००४अ तद् इदं वर्तयिष्यामि सर्वं निखिलम् आदितः  
१।००५।००४च् धर्मकामार्थसहितं श्रोतव्यम् अनसूयया  
१।००५।००५अ कोसलो नाम मुदितः स्फीतो जनपदो महान्  
१।००५।००५च् निविष्टः सरयूतीरे प्रभूतधनधान्यवान्  
१।००५।००६अ अयोध्या नाम नगरी तत्रासील् लोकविश्रुता  
१।००५।००६च् मनुना मानवेन्द्रेण या पुरी निर्मिता स्वयम्  
१।००५।००७अ आयता दश च द्वे च योजनानि महापुरी  
१।००५।००७च् श्रीमती त्रीणि विस्तीर्णा सुविभक्तमहापथा  
१।००५।००८अ राजमार्गेण महता सुविभक्तेन शोभिता  
१।००५।००८च् मुक्तपुष्पावकीर्णेन जलसिक्तेन नित्यशः  
१।००५।००९अ तां तु राजा दशरथो महाराष्ट्रविवर्धनः  
१।००५।००९च् पुरीम् आवासयाम् आस दिवि देवपतिर् यथा  
१।००५।०१०अ कपाटतोरणवतीं सुविभक्तान्तरापणाम्  
१।००५।०१०च् सर्वयन्त्रायुधवतीम् उपेतां सर्वशिल्पिभिः  
१।००५।०११अ सूतमागधसम्बाधां श्रीमतीम् अतुलप्रभाम्  
१।००५।०११च् उच्चाट्टालध्वजवतीं शतघ्नीशतसङ्कुलाम्  
१।००५।०१२अ वधूनाटकसङ्घैश् च संयुक्तां सर्वतः पुरीम्  
१।००५।०१२च् उद्यानाम्रवणोपेतां महतीं सालमेखलाम्  
१।००५।०१३अ दुर्गगम्भीरपरिघां दुर्गाम् अन्यैर् दुरासदाम्  
१।००५।०१३च् वाजिवारणसम्पूर्णां गोभिर् उष्ट्रैः खरैस् तथा  
१।००५।०१४अ सामन्तराजसङ्घैश् च बलिकर्मभिर् आवृताम्  
१।००५।०१४च् नानादेशनिवासैश् च वणिग्भिर् उपशोभिताम्  
१।००५।०१५अ प्रसादै रत्नविकृतैः पर्वतैर् उपशोभिताम्  
१।००५।०१५च् कूटागारैश् च सम्पूर्णाम् इन्द्रस्येवामरावतीम्  
१।००५।०१६अ चित्राम् अष्टापदाकारां वरनारीगणैर् युताम्  
१।००५।०१६च् सर्वरत्नसमाकीर्णां विमानगृहशोभिताम्  
१।००५।०१७अ गृहगाढाम् अविच्छिद्रां समभूमौ निवेशिताम्  
१।००५।०१७च् शालितण्डुलसम्पूर्णाम् इक्षुकाण्डरसोदकाम्  
१।००५।०१८अ दुन्दुभीभिर् मृदङ्गैश् च वीणाभिः पणवैस् तथा  
१।००५।०१८च् नादितां भृशम् अत्यर्थं पृथिव्यां ताम् अनुत्तमाम्  
१।००५।०१९अ विमानम् इव सिद्धानां तपसाधिगतं दिवि  
१।००५।०१९च् सुनिवेशितवेश्मान्तां नरोत्तमसमावृताम्  
१।००५।०२०अ ये च बाणैर् न विध्यन्ति विविक्तम् अपरापरम्  
१।००५।०२०च् शब्दवेध्यं च विततं लघुहस्ता विशारदाः  
१।००५।०२१अ सिंहव्याघ्रवराहाणां मत्तानां नदतां वने  
१।००५।०२१च् हन्तारो निशितैः शस्त्रैर् बलाद् बाहुबलैर् अपि  
१।००५।०२२अ तादृशानां सहस्रैस् ताम् अभिपूर्णां महारथैः  
१।००५।०२२च् पुरीम् आवासयाम् आस राजा दशरथस् तदा  
१।००५।०२३अ ताम् अग्निमद्भिर् गुणवद्भिर् आवृताम्; द्विजोत्तमैर् वेदषडङ्गपारगैः  
१।००५।०२३च् सहस्रदैः सत्यरतैर् महात्मभिर्; महर्षिकल्पैर् ऋषिभिश् च केवलैः  
१।००६।००१अ पुर्यां तस्याम् अयोध्यायां वेदवित् सर्वसङ्ग्रहः  
१।००६।००१च् दीर्घदर्शी महातेजाः पौरजानपदप्रियः  
१।००६।००२अ इक्ष्वाकूणाम् अतिरथो यज्वा धर्मरतो वशी  
१।००६।००२च् महर्षिकल्पो राजर्षिस् त्रिषु लोकृषु विश्रुतः  
१।००६।००३अ बलवान् निहतामित्रो मित्रवान् विजितेन्द्रियः  
१।००६।००३च् धनैश् च सञ्चयैश् चान्यैः शक्रवैश्रवणोपमः  
१।००६।००४अ यथा मनुर् महातेजा लोकस्य परिरक्षिता  
१।००६।००४च् तथा दशरथो राजा वसञ् जगद् अपालयत्  
१।००६।००५अ तेन सत्याभिसन्धेन त्रिवर्गम् अनुतिष्ठता  
१।००६।००५च् पालिता सा पुरी श्रेष्ठेन्द्रेण इवामरावती  
१।००६।००६अ तस्मिन् पुरवरे हृष्टा धर्मात्मना बहु श्रुताः  
१।००६।००६च् नरास् तुष्टाधनैः स्वैः स्वैर् अलुब्धाः सत्यवादिनः  
१।००६।००७अ नाल्पसन्निचयः कश् चिद् आसीत् तस्मिन् पुरोत्तमे  
१।००६।००७च् कुटुम्बी यो ह्य् असिद्धार्थो ऽगवाश्वधनधान्यवान्  
१।००६।००८अ कामी वा न कदर्यो वा नृशंसः पुरुषः क्व चित्  
१।००६।००८च् द्रष्टुं शक्यम् अयोध्यायां नाविद्वान् न च नास्तिकः  
१।००६।००९अ सर्वे नराश् च नार्यश् च धर्मशीलाः सुसंयताः  
१।००६।००९च् मुदिताः शीलवृत्ताभ्यां महर्षय इवामलाः  
१।००६।०१०अ नाकुण्डली नामुकुटी नास्रग्वी नाल्पभोगवान्  
१।००६।०१०च् नामृष्टो नानुलिप्ताङ्गो नासुगन्धश् च विद्यते  
१।००६।०११अ नामृष्टभोजी नादाता नाप्य् अनङ्गदनिष्कधृक्  
१।००६।०११च् नाहस्ताभरणो वापि दृश्यते नाप्य् अनात्मवान्  
१।००६।०१२अ नानाहिताग्निर् नायज्वा विप्रो नाप्य् असहस्रदः  
१।००६।०१२च् कश् चिद् आसीद् अयोध्यायां न च निर्वृत्तसङ्करः  
१।००६।०१३अ स्वकर्मनिरता नित्यं ब्राह्मणा विजितेन्द्रियाः  
१।००६।०१३च् दानाध्ययनशीलाश् च संयताश् च प्रतिग्रहे  
१।००६।०१४अ न नास्तिको नानृतको न कश् चिद् अबहुश्रुतः  
१।००६।०१४च् नासूयको न चाशक्तो नाविद्वान् विद्यते तदा  
१।००६।०१५अ न दीनः क्षिप्तचित्तो वा व्यथितो वापि कश् चन  
१।००६।०१५च् कश् चिन् नरो वा नारी वा नाश्रीमान् नाप्य् अरूपवान्  
१।००६।०१५ए द्रष्टुं शक्यम् अयोध्यायां नापि राजन्यभक्तिमान्  
१।००६।०१६अ वर्णेष्व् अग्र्यचतुर्थेषु देवतातिथिपूजकाः  
१।००६।०१६च् दीर्घायुषो नराः सर्वे धर्मं सत्यं च संश्रिताः  
१।००६।०१७अ क्षत्रं ब्रह्ममुखं चासीद् वैश्याः क्षत्रम् अनुव्रताः  
१।००६।०१७च् शूद्राः स्वधर्मनिरतास् त्रीन् वर्णान् उपचारिणः  
१।००६।०१८अ सा तेनेक्ष्वाकुनाथेन पुरी सुपरिरक्षिता  
१।००६।०१८च् यथा पुरस्तान् मनुना मानवेन्द्रेण धीमता  
१।००६।०१९अ योधानाम् अग्निकल्पानां पेशलानाम् अमर्षिणाम्  
१।००६।०१९च् सम्पूर्णाकृतविद्यानां गुहाकेसरिणाम् इव  
१।००६।०२०अ काम्बोजविषये जातैर् बाह्लीकैश् च हयोत्तमैः  
१।००६।०२०च् वनायुजैर् नदीजैश् च पूर्णाहरिहयोपमैः  
१।००६।०२१अ विन्ध्यपर्वपजैर् मत्तैः पूर्णा हैमवतैर् अपि  
१।००६।०२१च् मदान्वितैर् अतिबलैर् मातङ्गैः पर्वतोपमैः  
१।००६।०२२अ अञ्जनाद् अपि निष्क्रान्तैर् वामनाद् अपि च द्विपैः  
१।००६।०२२च् भद्रमन्द्रैर् भद्रमृगैर् मृगमन्द्रैश् च सा पुरी  
१।००६।०२३अ नित्यमत्तैः सदा पूर्णा नागैर् अचलसन्निभैः  
१।००६।०२३च् सा योजने च द्वे भूयः सत्यनामा प्रकाशते  
१।००६।०२४अ तां सत्यनामां दृढतोरणार्गलाम्; गृहैर् विचित्रैर् उपशोभितां शिवाम्  
१।००६।०२४च् पुरीम् अयोध्यां नृसहस्रसङ्कुलाम्; शशास वै शक्रसमो महीपतिः  
१।००७।००१अ अष्टौ बभूवुर् वीरस्य तस्यामात्या यशस्विनः  
१।००७।००१च् शुचयश् चानुरक्ताश् च राजकृत्येषु नित्यशः  
१।००७।००२अ धृष्टिर् जयन्तो विजयः सिद्धार्थो अर्थसाधकः  
१।००७।००२च् अशोको मन्त्रपालश् च सुमन्त्रश् चाष्टमो ऽभवत्  
१।००७।००३अ ऋत्विजौ द्वाव् अभिमतौ तस्यास्ताम् ऋषिसत्तमौ  
१।००७।००३च् वसिष्ठो वामदेवश् च मन्त्रिणश् च तथापरे  
१।००७।००४अ श्रीमन्तश् च महात्मानः शास्त्रज्ञा दृढविक्रमाः  
१।००७।००४च् कीर्तिमन्तः प्रणिहिता यथा वचनकारिणः  
१।००७।००५अ तेजःक्षमायशःप्राप्ताः स्मितपूर्वाभिभाषिणः  
१।००७।००५च् क्रोधात् कामार्थहेतोर् वा न ब्रूयुर् अनृतं वचः  
१।००७।००६अ तेषाम् अविदितं किं चित् स्वेषु नास्ति परेषु वा  
१।००७।००६च् क्रियमाणं कृतं वापि चारेणापि चिकीर्षितम्  
१।००७।००७अ कुशला व्यवहारेषु सौहृदेषु परीक्षिताः  
१।००७।००७च् प्राप्तकालं यथा दण्डं धारयेयुः सुतेष्व् अपि  
१।००७।००८अ कोशसङ्ग्रहणे युक्ता बलस्य च परिग्रहे  
१।००७।००८च् अहितं चापि पुरुषं न विहिंस्युर् अदूषकम्  
१।००७।००९अ वीरांश् च नियतोत्साहा राज शास्त्रम् अनुष्ठिताः  
१।००७।००९च् शुचीनां रक्षितारश् च नित्यं विषयवासिनाम्  
१।००७।०१०अ ब्रह्मक्षत्रम् अहिंसन्तस् ते कोशं समपूरयन्  
१।००७।०१०च् सुतीक्ष्णदण्डाः सम्प्रेक्ष्य पुरुषस्य बलाबलम्  
१।००७।०११अ शुचीनाम् एकबुद्धीनां सर्वेषां सम्प्रजानताम्  
१।००७।०११च् नासीत् पुरे वा राष्ट्रे वा मृषावादी नरः क्व चित्  
१।००७।०१२अ कश् चिन् न दुष्टस् तत्रासीत् परदाररतिर् नरः  
१।००७।०१२च् प्रशान्तं सर्वम् एवासीद् राष्ट्रं पुरवरं च तत्  
१।००७।०१३अ सुवाससः सुवेशाश् च ते च सर्वे सुशीलिनः  
१।००७।०१३च् हितार्थं च नरेन्द्रस्य जाग्रतो नयचक्षुषा  
१।००७।०१४अ गुरौ गुणगृहीताश् च प्रख्याताश् च पराक्रमैः  
१।००७।०१४च् विदेशेष्व् अपि विज्ञाताः सर्वतो बुद्धिनिश्चयात्  
१।००७।०१५अ ईदृशैस् तैर् अमात्यैस् तु राजा दशरथो ऽनघः  
१।००७।०१५च् उपपन्नो गुणोपेतैर् अन्वशासद् वसुन्धराम्  
१।००७।०१६अ अवेक्षमाणश् चारेण प्रजा धर्मेण रञ्जयन्  
१।००७।०१६च् नाध्यगच्छद् विशिष्टं वा तुल्यं वा शत्रुम् आत्मनः  
१।००७।०१७अ तैर् मन्त्रिभिर् मन्त्रहितैर् निविष्टैर्; वृतो ऽनुरक्तैः कुशलैः समर्थैः  
१।००७।०१७च् स पार्थिवो दीप्तिम् अवाप युक्तस्; तेजोमयैर् गोभिर् इवोदितो ऽर्कः  
१।००८।००१अ तस्य त्व् एवं प्रभावस्य धर्मज्ञस्य महात्मनः  
१।००८।००१च् सुतार्थं तप्यमानस्य नासीद् वंशकरः सुतः  
१।००८।००२अ चिन्तयानस्य तस्यैवं बुद्धिर् आसीन् महात्मनः  
१।००८।००२च् सुतार्थं वाजिमेधेन किमर्थं न यजाम्य् अहम्  
१।००८।००३अ स निश्चितां मतिं कृत्वा यष्टव्यम् इति बुद्धिमान्  
१।००८।००३च् मन्त्रिभिः सह धर्मात्मा सर्वैर् एव कृतात्मभिः  
१।००८।००४अ ततो ऽब्रवीद् इदं राजा सुमन्त्रं मन्त्रिसत्तमम्  
१।००८।००४च् शीघ्रम् आनय मे सर्वान् गुरूंस् तान् सपुरोहितान्  
१।००८।००५अ एतच् छ्रुत्वा रहः सूतो राजानम् इदम् अब्रवीत्  
१।००८।००५च् ऋत्विग्भिर् उपदिष्टो ऽयं पुरावृत्तो मया श्रुतः  
१।००८।००६अ सनत्कुमारो भगवान् पूर्वं कथितवान् कथाम्  
१।००८।००६च् ऋषीणां सन्निधौ राजंस् तव पुत्रागमं प्रति  
१।००८।००७अ काश्यपस्य तु पुत्रो ऽस्ति विभाण्डक इति श्रुतः  
१।००८।००७च् ऋष्यशृङ्ग इति ख्यातस् तस्य पुत्रो भविष्यति  
१।००८।००८अ स वने नित्यसंवृद्धो मुनिर् वनचरः सदा  
१।००८।००८च् नान्यं जानाति विप्रेन्द्रो नित्यं पित्रनुवर्तनात्  
१।००८।००९अ द्वैविध्यं ब्रह्मचर्यस्य भविष्यति महात्मनः  
१।००८।००९च् लोकेषु प्रथितं राजन् विप्रैश् च कथितं सदा  
१।००८।०१०अ तस्यैवं वर्तमानस्य कालः समभिवर्तत  
१।००८।०१०च् अग्निं शुश्रूषमाणस्य पितरं च यशस्विनम्  
१।००८।०११अ एतस्मिन्न् एव काले तु रोमपादः प्रतापवान्  
१।००८।०११च् अङ्गेषु प्रथिता राजा भविष्यति महाबलः  
१।००८।०१२अ तस्य व्यतिक्रमाद् राज्ञो भविष्यति सुदारुणा  
१।००८।०१२च् अनावृष्टिः सुघोरा वै सर्वभूतभयावहा  
१।००८।०१३अ अनावृष्ट्यां तु वृत्तायां राजा दुःखसमन्वितः  
१।००८।०१३च् ब्राह्मणाञ् श्रुतवृद्धांश् च समानीय प्रवक्ष्यति  
१।००८।०१४अ भवन्तः श्रुतधर्माणो लोके चारित्रवेदिनः  
१।००८।०१४च् समादिशन्तु नियमं प्रायश्चित्तं यथा भवेत्  
१।००८।०१५अ वक्ष्यन्ति ते महीपालं ब्राह्मणा वेदपारगाः  
१।००८।०१५च् विभाण्डकसुतं राजन् सर्वोपायैर् इहानय  
१।००८।०१६अ आनाय्य च महीपाल ऋष्यशृङ्गं सुसत्कृतम्  
१।००८।०१६च् प्रयच्छ कन्यां शान्तां वै विधिना सुसमाहितः  
१।००८।०१७अ तेषां तु वचनं श्रुत्वा राजा चिन्तां प्रपत्स्यते  
१।००८।०१७च् केनोपायेन वै शक्यम् इहानेतुं स वीर्यवान्  
१।००८।०१८अ ततो राजा विनिश्चित्य सह मन्त्रिभिर् आत्मवान्  
१।००८।०१८च् पुरोहितम् अमात्यांश् च प्रेषयिष्यति सत्कृतान्  
१।००८।०१९अ ते तु राज्ञो वचः श्रुत्वा व्यथिता वनताननाः  
१।००८।०१९च् न गच्छेम ऋषेर् भीता अनुनेष्यन्ति तं नृपम्  
१।००८।०२०अ वक्ष्यन्ति चिन्तयित्वा ते तस्योपायांश् च तान् क्षमान्  
१।००८।०२०च् आनेष्यामो वयं विप्रं न च दोषो भविष्यति  
१।००८।०२१अ एवम् अङ्गाधिपेनैव गणिकाभिर् ऋषेः सुतः  
१।००८।०२१च् आनीतो ऽवर्षयद् देवः शान्ता चास्मै प्रदीयते  
१।००८।०२२अ ऋष्यशृङ्गस् तु जामाता पुत्रांस् तव विधास्यति  
१।००८।०२२च् सनत्कुमारकथितम् एतावद् व्याहृतं मया  
१।००८।०२३अ अथ हृष्टो दशरथः सुमन्त्रं प्रत्यभाषत  
१।००८।०२३च् यथर्ष्यशृङ्गस् त्व् आनीतो विस्तरेण त्वयोच्यताम्  
१।००९।००१अ सुमन्त्रश् चोदितो राज्ञा प्रोवाचेदं वचस् तदा  
१।००९।००१च् यथर्ष्यशृङ्गस् त्व् आनीतः शृणु मे मन्त्रिभिः सह  
१।००९।००२अ रोमपादम् उवाचेदं सहामात्यः पुरोहितः  
१।००९।००२च् उपायो निरपायो ऽयम् अस्माभिर् अभिचिन्तितः  
१।००९।००३अ ऋष्यशृङ्गो वनचरस् तपःस्वाध्यायने रतः  
१।००९।००३च् अनभिज्ञः स नारीणां विषयाणां सुखस्य च  
१।००९।००४अ इन्द्रियार्थैर् अभिमतैर् नरचित्त प्रमाथिभिः  
१।००९।००४च् पुरम् आनाययिष्यामः क्षिप्रं चाध्यवसीयताम्  
१।००९।००५अ गणिकास् तत्र गच्छन्तु रूपवत्यः स्वलङ्कृताः  
१।००९।००५च् प्रलोभ्य विविधोपायैर् आनेष्यन्तीह सत्कृताः  
१।००९।००६अ श्रुत्वा तथेति राजा च प्रत्युवाच पुरोहितम्  
१।००९।००६च् पुरोहितो मन्त्रिणश् च तथा चक्रुश् च ते तदा  
१।००९।००७अ वारमुख्यास् तु तच् छ्रुत्वा वनं प्रविविशुर् महत्  
१।००९।००७च् आश्रमस्याविदूरे ऽस्मिन् यत्नं कुर्वन्ति दर्शने  
१।००९।००८अ ऋषिपुत्रस्य घोरस्य नित्यम् आश्रमवासिनः  
१।००९।००८च् पितुः स नित्यसन्तुष्टो नातिचक्राम चाश्रमात्  
१।००९।००९अ न तेन जन्मप्रभृति दृष्टपूर्वं तपस्विना  
१।००९।००९च् स्त्री वा पुमान् वा यच् चान्यत् सत्त्वं नगर राष्ट्रजम्  
१।००९।०१०अ ततः कदा चित् तं देशम् आजगाम यदृच्छया  
१।००९।०१०च् विभाण्डकसुतस् तत्र ताश् चापश्यद् वराङ्गनाः  
१।००९।०११अ ताश् चित्रवेषाः प्रमदा गायन्त्यो मधुरस्वरैः  
१।००९।०११च् ऋषिपुत्रम् उपागम्य सर्वा वचनम् अब्रुवन्  
१।००९।०१२अ कस् त्वं किं वर्तसे ब्रह्मञ् ज्ञातुम् इच्छामहे वयम्  
१।००९।०१२च् एकस् त्वं विजने घोरे वने चरसि शम्स नः  
१।००९।०१३अ अदृष्टरूपास् तास् तेन काम्यरूपा वने स्त्रियः  
१।००९।०१३च् हार्दात् तस्य मतिर् जाता आख्यातुं पितरं स्वकम्  
१।००९।०१४अ पिता विभाण्डको ऽस्माकं तस्याहं सुत औरसः  
१।००९।०१४च् ऋष्यशृङ्ग इति ख्यातं नाम कर्म च मे भुवि  
१।००९।०१५अ इहाश्रमपदो ऽस्माकं समीपे शुभदर्शनाः  
१।००९।०१५च् करिष्ये वो ऽत्र पूजां वै सर्वेषां विधिपूर्वकम्  
१।००९।०१६अ ऋषिपुत्रवचः श्रुत्वा सर्वासां मतिर् आस वै  
१।००९।०१६च् तद् आश्रमपदं द्रष्टुं जग्मुः सर्वाश् च तेन ह  
१।००९।०१७अ गतानां तु ततः पूजाम् ऋषिपुत्रश् चकार ह  
१।००९।०१७च् इदम् अर्घ्यम् इदं पाद्यम् इदं मूलं फलं च नः  
१।००९।०१८अ प्रतिगृह्य तु तां पूजां सर्वा एव समुत्सुकाः  
१।००९।०१८च् ऋषेर् भीताश् च शीघ्रं तु गमनाय मतिं दधुः  
१।००९।०१९अ अस्माकम् अपि मुख्यानि फलानीमानि वै द्विज  
१।००९।०१९च् गृहाण प्रति भद्रं ते भक्षयस्व च मा चिरम्  
१।००९।०२०अ ततस् तास् तं समालिङ्ग्य सर्वा हर्षसमन्विताः  
१।००९।०२०च् मोदकान् प्रददुस् तस्मै भक्ष्यांश् च विविधाञ् शुभान्  
१।००९।०२१अ तानि चास्वाद्य तेजस्वी फलानीति स्म मन्यते  
१।००९।०२१च् अनास्वादितपूर्वाणि वने नित्यनिवासिनाम्  
१।००९।०२२अ आपृच्छ्य च तदा विप्रं व्रतचर्यां निवेद्य च  
१।००९।०२२च् गच्छन्ति स्मापदेशात् ता भीतास् तस्य पितुः स्त्रियः  
१।००९।०२३अ गतासु तासु सर्वासु काश्यपस्यात्मजो द्विजः  
१।००९।०२३च् अस्वस्थहृदयश् चासीद् दुःखं स्म परिवर्तते  
१।००९।०२४अ ततो ऽपरेद्युस् तं देशम् आजगाम स वीर्यवान्  
१।००९।०२४च् मनोज्ञा यत्र ता दृष्टा वारमुख्याः स्वलङ्कृताः  
१।००९।०२५अ दृष्ट्वैव च तदा विप्रम् आयान्तं हृष्ट मानसाः  
१।००९।०२५च् उपसृत्य ततः सर्वास् तास् तम् ऊचुर् इदं वचः  
१।००९।०२६अ एह्य् आश्रमपदं सौम्य अस्माकम् इति चाब्रुवन्  
१।००९।०२६च् तत्राप्य् एष विधिः श्रीमान् विशेषेण भविष्यति  
१।००९।०२७अ श्रुत्वा तु वचनं तासां सर्वासां हृदयङ्गमम्  
१।००९।०२७च् गमनाय मतिं चक्रे तं च निन्युस् तदा स्त्रियः  
१।००९।०२८अ तत्र चानीयमाने तु विप्रे तस्मिन् महात्मनि  
१।००९।०२८च् ववर्ष सहसा देवो जगत् प्रह्लादयंस् तदा  
१।००९।०२९अ वर्षेणैवागतं विप्रं विषयं स्वं नराधिपः  
१।००९।०२९च् प्रत्युद्गम्य मुनिं प्रह्वः शिरसा च महीं गतः  
१।००९।०३०अ अर्घ्यं च प्रददौ तस्मै न्यायतः सुसमाहितः  
१।००९।०३०च् वव्रे प्रसादं विप्रेन्द्रान् मा विप्रं मन्युर् आविशेत्  
१।००९।०३१अ अन्तःपुरं प्रविश्यास्मै कन्यां दत्त्वा यथाविधि  
१।००९।०३१च् शान्तां शान्तेन मनसा राजा हर्षम् अवाप सः  
१।००९।०३२अ एवं स न्यवसत् तत्र सर्वकामैः सुपूजितः  
१।००९।०३२च् ऋष्यशृङ्गो महातेजाः शान्तया सह भार्यया  
१।०१०।००१अ भूय एव च राजेन्द्र शृणु मे वचनं हितम्  
१।०१०।००१च् यथा स देवप्रवरः कथयाम् आस बुद्धिमान्  
१।०१०।००२अ इक्ष्वाकूणां कुले जातो भविष्यति सुधार्मिकः  
१।०१०।००२च् राजा दशरथो नाम्ना श्रीमान् सत्यप्रतिश्रवः  
१।०१०।००३अ अङ्गराजेन सख्यं च तस्य राज्ञो भविष्यति  
१।०१०।००३च् कन्या चास्य महाभागा शान्ता नाम भविष्यति  
१।०१०।००४अ पुत्रस् त्व् अङ्गस्य राज्ञस् तु रोमपाद इति श्रुतः  
१।०१०।००४च् तं स राजा दशरथो गमिष्यति महायशाः  
१।०१०।००५अ अनपत्यो ऽस्मि धर्मात्मञ् शान्ता भार्या मम क्रतुम्  
१।०१०।००५च् आहरेत त्वयाज्ञप्तः सन्तानार्थं कुलस्य च  
१।०१०।००६अ श्रुत्वा राज्ञो ऽथ तद् वाक्यं मनसा स विचिन्त्य च  
१।०१०।००६च् प्रदास्यते पुत्रवन्तं शान्ता भर्तारम् आत्मवान्  
१।०१०।००७अ प्रतिगृह्य च तं विप्रं स राजा विगतज्वरः  
१।०१०।००७च् आहरिष्यति तं यज्ञं प्रहृष्टेनान्तरात्मना  
१।०१०।००८अ तं च राजा दशरथो यष्टुकामः कृताञ्जलिः  
१।०१०।००८च् ऋष्यशृङ्गं द्विजश्रेष्ठं वरयिष्यति धर्मवित्  
१।०१०।००९अ यज्ञार्थं प्रसवार्थं च स्वर्गार्थं च नरेश्वरः  
१।०१०।००९च् लभते च स तं कामं द्विज मुख्याद् विशां पतिः  
१।०१०।०१०अ पुत्राश् चास्य भविष्यन्ति चत्वारो ऽमितविक्रमाः  
१।०१०।०१०च् वंशप्रतिष्ठानकराः सर्वलोकेषु विश्रुताः  
१।०१०।०११अ एवं स देवप्रवरः पूर्वं कथितवान् कथाम्  
१।०१०।०११च् सनत्कुमारो भगवान् पुरा देवयुगे प्रभुः  
१।०१०।०१२अ स त्वं पुरुषशार्दूल तम् आनय सुसत्कृतम्  
१।०१०।०१२च् स्वयम् एव महाराज गत्वा सबलवाहनः  
१।०१०।०१३अ अनुमान्य वसिष्ठं च सूतवाक्यं निशम्य च  
१।०१०।०१३च् सान्तःपुरः सहामात्यः प्रययौ यत्र स द्विजः  
१।०१०।०१४अ वनानि सरितश् चैव व्यतिक्रम्य शनैः शनैः  
१।०१०।०१४च् अभिचक्राम तं देशं यत्र वै मुनिपुङ्गवः  
१।०१०।०१५अ आसाद्य तं द्विजश्रेष्ठं रोमपादसमीपगम्  
१।०१०।०१५च् ऋषिपुत्रं ददर्शादौ दीप्यमानम् इवानलम्  
१।०१०।०१६अ ततो राजा यथान्यायं पूजां चक्रे विशेषतः  
१।०१०।०१६च् सखित्वात् तस्य वै राज्ञः प्रहृष्टेनान्तरात्मना  
१।०१०।०१७अ रोमपादेन चाख्यातम् ऋषिपुत्राय धीमते  
१।०१०।०१७च् सख्यं सम्बन्धकं चैव तदा तं प्रत्यपूजयत्  
१।०१०।०१८अ एवं सुसत्कृतस् तेन सहोषित्वा नरर्षभः  
१।०१०।०१८च् सप्ताष्टदिवसान् राजा राजानम् इदम् अब्रवीत्  
१।०१०।०१९अ शान्ता तव सुता राजन् सह भर्त्रा विशाम्पते  
१।०१०।०१९च् मदीयं नगरं यातु कार्यं हि महद् उद्यतम्  
१।०१०।०२०अ तथेति राजा संश्रुत्य गमनं तस्य धीमतः  
१।०१०।०२०च् उवाच वचनं विप्रं गच्छ त्वं सह भार्यया  
१।०१०।०२१अ ऋषिपुत्रः प्रतिश्रुत्य तथेत्य् आह नृपं तदा  
१।०१०।०२१च् स नृपेणाभ्यनुज्ञातः प्रययौ सह भार्यया  
१।०१०।०२२अ ताव् अन्योन्याञ्जलिं कृत्वा स्नेहात् संश्लिष्य चोरसा  
१।०१०।०२२च् ननन्दतुर् दशरथो रोमपादश् च वीर्यवान्  
१।०१०।०२३अ ततः सुहृदम् आपृच्छ्य प्रस्थितो रघुनन्दनः  
१।०१०।०२३च् पौरेभ्यः प्रेषयाम् आस दूतान् वै शीघ्रगामिनः  
१।०१०।०२३ए क्रियतां नगरं सर्वं क्षिप्रम् एव स्वलङ्कृतम्  
१।०१०।०२४अ ततः प्रहृष्टाः पौरास् ते श्रुत्वा राजानम् आगतम्  
१।०१०।०२४च् तथा प्रचक्रुस् तत् सर्वं राज्ञा यत् प्रेषितं तदा  
१।०१०।०२५अ ततः स्वलङ्कृतं राजा नगरं प्रविवेश ह  
१।०१०।०२५च् शङ्खदुन्दुभिनिर्घोषैः पुरस्कृत्य द्विजर्षभम्  
१।०१०।०२६अ ततः प्रमुदिताः सर्वे दृष्ट्वा वै नागरा द्विजम्  
१।०१०।०२६च् प्रवेश्यमानं सत्कृत्य नरेन्द्रेणेन्द्रकर्मणा  
१।०१०।०२७अ अन्तःपुरं प्रवेश्यैनं पूजां कृत्वा तु शास्त्रतः  
१।०१०।०२७च् कृतकृत्यं तदात्मानं मेने तस्योपवाहनात्  
१।०१०।०२८अ अन्तःपुराणि सर्वाणि शान्तां दृष्ट्वा तथागताम्  
१।०१०।०२८च् सह भर्त्रा विशालाक्षीं प्रीत्यानन्दम् उपागमन्  
१।०१०।०२९अ पूज्यमाना च ताभिः सा राज्ञा चैव विशेषतः  
१।०१०।०२९च् उवास तत्र सुखिता कं चित् कालं सह द्विजा  
१।०११।००१अ ततः काले बहुतिथे कस्मिंश् चित् सुमनोहरे  
१।०११।००१च् वसन्ते समनुप्राप्ते राज्ञो यष्टुं मनो ऽभवत्  
१।०११।००२अ ततः प्रसाद्य शिरसा तं विप्रं देववर्णिनम्  
१।०११।००२च् यज्ञाय वरयाम् आस सन्तानार्थं कुलस्य च  
१।०११।००३अ तथेति च स राजानम् उवाच च सुसत्कृतः  
१।०११।००३च् सम्भाराः सम्भ्रियन्तां ते तुरगश् च विमुच्यताम्  
१।०११।००४अ ततो राजाब्रवीद् वाक्यं सुमन्त्रं मन्त्रिसत्तमम्  
१।०११।००४च् सुमन्त्रावाहय क्षिप्रम् ऋत्विजो ब्रह्मवादिनः  
१।०११।००५अ ततः सुमन्त्रस् त्वरितं गत्वा त्वरितविक्रमः  
१।०११।००५च् समानयत् स तान् विप्रान् समस्तान् वेदपारगान्  
१।०११।००६अ सुयज्ञं वामदेवं च जाबालिम् अथ काश्यपम्  
१।०११।००६च् पुरोहितं वसिष्ठं च ये चान्ये द्विजसत्तमाः  
१।०११।००७अ तान् पूजयित्वा धर्मात्मा राजा दशरथस् तदा  
१।०११।००७च् इदं धर्मार्थसहितं श्लक्ष्णं वचनम् अब्रवीत्  
१।०११।००८अ मम लालप्यमानस्य पुत्रार्थं नास्ति वै सुखम्  
१।०११।००८च् तदर्थं हयमेधेन यक्ष्यामीति मतिर् मम  
१।०११।००९अ तद् अहं यष्टुम् इच्छामि शास्त्रदृष्टेन कर्मणा  
१।०११।००९च् ऋषिपुत्रप्रभावेन कामान् प्राप्स्यामि चाप्य् अहम्  
१।०११।०१०अ ततः साध्व् इति तद् वाक्यं ब्राह्मणाः प्रत्यपूजयन्  
१।०११।०१०च् वसिष्ठप्रमुखाः सर्वे पार्थिवस्य मुखाच् च्युतम्  
१।०११।०११अ ऋष्यशृङ्गपुरोगाश् च प्रत्यूचुर् नृपतिं तदा  
१।०११।०११च् सम्भाराः सम्भ्रियन्तां ते तुरगश् च विमुच्यताम्  
१।०११।०१२अ सर्वथा प्राप्यसे पुत्रांश् चतुरो ऽमितविक्रमान्  
१।०११।०१२च् यस्य ते धार्मिकी बुद्धिर् इयं पुत्रार्थम् आगताः  
१।०११।०१३अ ततः प्रीतो ऽभवद् राजा श्रुत्वा तद् द्विजभाषितम्  
१।०११।०१३च् अमात्यांश् चाब्रवीद् राजा हर्षेणेदं शुभाक्षरम्  
१।०११।०१४अ गुरूणां वचनाच् छीघ्रं सम्भाराः सम्भ्रियन्तु मे  
१।०११।०१४च् समर्थाधिष्ठितश् चाश्वः सोपाध्यायो विमुच्यताम्  
१।०११।०१५अ सरय्वाश् चोत्तरे तीरे यज्ञभूमिर् विधीयताम्  
१।०११।०१५च् शान्तयश् चाभिवर्धन्तां यथाकल्पं यथाविधि  
१।०११।०१६अ शक्यः कर्तुम् अयं यज्ञः सर्वेणापि महीक्षिता  
१।०११।०१६च् नापराधो भवेत् कष्टो यद्य् अस्मिन् क्रतुसत्तमे  
१।०११।०१७अ छिद्रं हि मृगयन्ते ऽत्र विद्वांसो ब्रह्मराक्षसाः  
१।०११।०१७च् विधिहीनस्य यज्ञस्य सद्यः कर्ता विनश्यति  
१।०११।०१८अ तद् यथाविधि पूर्वं मे क्रतुर् एष समाप्यते  
१।०११।०१८च् तथाविधानं क्रियतां समर्थाः करणेष्व् इह  
१।०११।०१९अ तथेति च ततः सर्वे मन्त्रिणः प्रत्यपूजयन्  
१।०११।०१९च् पार्थिवेन्द्रस्य तद् वाक्यं यथाज्ञप्तम् अकुर्वत  
१।०११।०२०अ ततो द्विजास् ते धर्मज्ञम् अस्तुवन् पार्थिवर्षभम्  
१।०११।०२०च् अनुज्ञातास् ततः सर्वे पुनर् जग्मुर् यथागतम्  
१।०११।०२१अ गतानां तु द्विजातीनां मन्त्रिणस् तान् नराधिपः  
१।०११।०२१च् विसर्जयित्वा स्वं वेश्म प्रविवेश महा द्युतिः  
१।०१२।००१अ पुनः प्राप्ते वसन्ते तु पूर्णः संवत्सरो ऽभवत्  
१।०१२।००१च् अभिवाद्य वसिष्ठं च न्यायतः प्रतिपूज्य च  
१।०१२।००२अ अब्रवीत् प्रश्रितं वाक्यं प्रसवार्थं द्विजोत्तमम्  
१।०१२।००२च् यज्ञो मे क्रियतां विप्र यथोक्तं मुनिपुङ्गव  
१।०१२।००३अ यथा न विघ्नः क्रियते यज्ञाङ्गेषु विधीयताम्  
१।०१२।००३च् भवान् स्निग्धः सुहृन् मह्यं गुरुश् च परमो भवान्  
१।०१२।००४अ वोढव्यो भवता चैव भारो यज्ञस्य चोद्यतः  
१।०१२।००४च् तथेति च स राजानम् अब्रवीद् द्विजसत्तमः  
१।०१२।००५अ करिष्ये सर्वम् एवैतद् भवता यत् समर्थितम्  
१।०१२।००५च् ततो ऽब्रवीद् द्विजान् वृद्धान् यज्ञकर्मसु निष्ठितान्  
१।०१२।००६अ स्थापत्ये निष्ठितांश् चैव वृद्धान् परमधार्मिकान्  
१।०१२।००६च् कर्मान्तिकाञ् शिल्पकारान् वर्धकीन् खनकान् अपि  
१।०१२।००७अ गणकाञ् शिल्पिनश् चैव तथैव नटनर्तकान्  
१।०१२।००७च् तथा शुचीञ् शास्त्रविदः पुरुषान् सुबहुश्रुतान्  
१।०१२।००८अ यज्ञकर्म समीहन्तां भवन्तो राजशासनात्  
१।०१२।००८च् इष्टका बहुसाहस्री शीघ्रम् आनीयताम् इति  
१।०१२।००९अ औपकार्याः क्रियन्तां च राज्ञां बहुगुणान्विताः  
१।०१२।००९च् ब्राह्मणावसथाश् चैव कर्तव्याः शतशः शुभाः  
१।०१२।०१०अ भक्ष्यान्नपानैर् बहुभिः समुपेताः सुनिष्ठिताः  
१।०१२।०१०च् तथा पौरजनस्यापि कर्तव्या बहुविस्तराः  
१।०१२।०११अ आवासा बहुभक्ष्या वै सर्वकामैर् उपस्थिताः  
१।०१२।०११च् तथा जानपदस्यापि जनस्य बहुशोभनम्  
१।०१२।०१२अ दातव्यम् अन्नं विधिवत् सत्कृत्य न तु लीलया  
१।०१२।०१२च् सर्ववर्णा यथा पूजां प्राप्नुवन्ति सुसत्कृताः  
१।०१२।०१३अ न चावज्ञा प्रयोक्तव्या कामक्रोधवशाद् अपि  
१।०१२।०१३च् यज्ञकर्मसु ये ऽव्यग्राः पुरुषाः शिल्पिनस् तथा  
१।०१२।०१४अ तेषाम् अपि विशेषेण पूजा कार्या यथाक्रमम्  
१।०१२।०१४च् यथा सर्वं सुविहितं न किं चित् परिहीयते  
१।०१२।०१५अ तथा भवन्तः कुर्वन्तु प्रीतिस्निग्धेन चेतसा  
१।०१२।०१५च् ततः सर्वे समागम्य वसिष्ठम् इदम् अब्रुवन्  
१।०१२।०१६अ यथोक्तं तत् करिष्यामो न किं चित् परिहास्यते  
१।०१२।०१६च् ततः सुमन्त्रम् आहूय वसिष्ठो वाक्यम् अब्रवीत्  
१।०१२।०१७अ निमन्त्रयस्य नृपतीन् पृथिव्यां ये च धार्मिकाः  
१।०१२।०१७च् ब्राह्मणान् क्षत्रियान् वैश्याञ् शूद्रांश् चैव सहस्रशः  
१।०१२।०१८अ समानयस्व सत्कृत्य सर्वदेशेषु मानवान्  
१।०१२।०१८च् मिथिलाधिपतिं शूरं जनकं सत्यविक्रमम्  
१।०१२।०१९अ निष्ठितं सर्वशास्त्रेषु तथा वेदेषु निष्ठितम्  
१।०१२।०१९च् तम् आनय महाभागं स्वयम् एव सुसत्कृतम्  
१।०१२।०१९ए पूर्वसम्बन्धिनं ज्ञात्वा ततः पूर्वं ब्रवीमि ते  
१।०१२।०२०अ तथा काशिपतिं स्निग्धं सततं प्रियवादिनम्  
१।०१२।०२०च् सद्वृत्तं देवसङ्काशं स्वयम् एवानयस्व ह  
१।०१२।०२१अ तथा केकयराजानं वृद्धं परमधार्मिकम्  
१।०१२।०२१च् श्वशुरं राजसिंहस्य सपुत्रं तम् इहानय  
१।०१२।०२२अ अङ्गेश्वरं महाभागं रोमपादं सुसत्कृतम्  
१।०१२।०२२च् वयस्यं राजसिंहस्य तम् आनय यशस्विनम्  
१।०१२।०२३अ प्राचीनान् सिन्धुसौवीरान् सौराष्ठ्रेयांश् च पार्थिवान्  
१।०१२।०२३च् दाक्षिणात्यान् नरेन्द्रांश् च समस्तान् आनयस्व ह  
१।०१२।०२४अ सन्ति स्निग्धाश् च ये चान्ये राजानः पृथिवीतले  
१।०१२।०२४च् तान् आनय यथाक्षिप्रं सानुगान् सहबान्धवान्  
१।०१२।०२५अ वसिष्ठवाक्यं तच् छ्रुत्वा सुमन्त्रस् त्वरितस् तदा  
१।०१२।०२५च् व्यादिशत् पुरुषांस् तत्र राज्ञाम् आनयने शुभान्  
१।०१२।०२६अ स्वयम् एव हि धर्मात्मा प्रययौ मुनिशासनात्  
१।०१२।०२६च् सुमन्त्रस् त्वरितो भूत्वा समानेतुं महीक्षितः  
१।०१२।०२७अ ते च कर्मान्तिकाः सर्वे वसिष्ठाय च धीमते  
१।०१२।०२७च् सर्वं निवेदयन्ति स्म यज्ञे यद् उपकल्पितम्  
१।०१२।०२८अ ततः प्रीतो द्विजश्रेष्ठस् तान् सर्वान् पुनर् अब्रवीत्  
१।०१२।०२८च् अवज्ञया न दातव्यं कस्य चिल् लीलयापि वा  
१।०१२।०२८ए अवज्ञया कृतं हन्याद् दातारं नात्र संशयः  
१।०१२।०२९अ ततः कैश् चिद् अहोरात्रैर् उपयाता महीक्षितः  
१।०१२।०२९च् बहूनि रत्नान्य् आदाय राज्ञो दशरथस्य ह  
१।०१२।०३०अ ततो वसिष्ठः सुप्रीतो राजानम् इदम् अब्रवीत्  
१।०१२।०३०च् उपयाता नरव्याघ्र राजानस् तव शासनात्  
१।०१२।०३१अ मयापि सत्कृताः सर्वे यथार्हं राजसत्तमाः  
१।०१२।०३१च् यज्ञियं च कृतं राजन् पुरुषैः सुसमाहितैः  
१।०१२।०३२अ निर्यातु च भवान् यष्टुं यज्ञायतनम् अन्तिकात्  
१।०१२।०३२च् सर्वकामैर् उपहृतैर् उपेतं वै समन्ततः  
१।०१२।०३३अ तथा वसिष्ठवचनाद् ऋष्यशृङ्गस्य चोभयोः  
१।०१२।०३३च् शुभे दिवस नक्षत्रे निर्यातो जगतीपतिः  
१।०१२।०३४अ ततो वसिष्ठप्रमुखाः सर्व एव द्विजोत्तमाः  
१।०१२।०३४च् ऋष्यशृङ्गं पुरस्कृत्य यज्ञकर्मारभंस् तदा  
१।०१३।००१अ अथ संवत्सरे पूर्णे तस्मिन् प्राप्ते तुरङ्गमे  
१।०१३।००१च् सरय्वाश् चोत्तरे तीरे राज्ञो यज्ञो ऽभ्यवर्तत  
१।०१३।००२अ ऋष्यशृङ्गं पुरस्कृत्य कर्म चक्रुर् द्विजर्षभाः  
१।०१३।००२च् अश्वमेधे महायज्ञे राज्ञो ऽस्य सुमहात्मनः  
१।०१३।००३अ कर्म कुर्वन्ति विधिवद् याजका वेदपारगाः  
१।०१३।००३च् यथाविधि यथान्यायं परिक्रामन्ति शास्त्रतः  
१।०१३।००४अ प्रवर्ग्यं शास्त्रतः कृत्वा तथैवोपसदं द्विजाः  
१।०१३।००४च् चक्रुश् च विधिवत् सर्वम् अधिकं कर्म शास्त्रतः  
१।०१३।००५अ अभिपूज्य ततो हृष्टाः सर्वे चक्रुर् यथाविधि  
१।०१३।००५च् प्रातःसवनपूर्वाणि कर्माणि मुनिपुङ्गवाः  
१।०१३।००६अ न चाहुतम् अभूत् तत्र स्खलितं वापि किं चन  
१।०१३।००६च् दृश्यते ब्रह्मवत् सर्वं क्षेमयुक्तं हि चक्रिरे  
१।०१३।००७अ न तेष्व् अहःसु श्रान्तो वा क्षुधितो वापि दृश्यते  
१।०१३।००७च् नाविद्वान् ब्राह्मणस् तत्र नाशतानुचरस् तथा  
१।०१३।००८अ ब्राह्मणा भुञ्जते नित्यं नाथवन्तश् च भुञ्जते  
१।०१३।००८च् तापसा भुजते चापि श्रमणा भुञ्जते तथा  
१।०१३।००९अ वृद्धाश् च व्याधिताश् चैव स्त्रियो बालास् तथैव च  
१।०१३।००९च् अनिशं भुञ्जमानानां न तृप्तिर् उपलभ्यते  
१।०१३।०१०अ दीयतां दीयताम् अन्नं वासांसि विविधानि च  
१।०१३।०१०च् इति सञ्चोदितास् तत्र तथा चक्रुर् अनेकशः  
१।०१३।०११अ अन्नकूटाश् च बहवो दृश्यन्ते पर्वतोपमाः  
१।०१३।०११च् दिवसे दिवसे तत्र सिद्धस्य विधिवत् तदा  
१।०१३।०१२अ अन्नं हि विधिवत् स्वादु प्रशंसन्ति द्विजर्षभाः  
१।०१३।०१२च् अहो तृप्ताः स्म भद्रं ते इति शुश्राव राघवः  
१।०१३।०१३अ स्वलङ्कृताश् च पुरुषा ब्राह्मणान् पर्यवेषयन्  
१।०१३।०१३च् उपासते च तान् अन्ये सुमृष्टमणिकुण्डलाः  
१।०१३।०१४अ कर्मान्तरे तदा विप्रा हेतुवादान् बहून् अपि  
१।०१३।०१४च् प्राहुः सुवाग्मिनो धीराः परस्परजिगीषया  
१।०१३।०१५अ दिवसे दिवसे तत्र संस्तरे कुशला द्विजाः  
१।०१३।०१५च् सर्वकर्माणि चक्रुस् ते यथाशास्त्रं प्रचोदिताः  
१।०१३।०१६अ नाषडङ्गविद् अत्रासीन् नाव्रतो नाबहुश्रुतः  
१।०१३।०१६च् सदस्यस् तस्य वै राज्ञो नावादकुशलो द्विजः  
१।०१३।०१७अ प्राप्ते यूपोच्छ्रये तस्मिन् षड् बैल्वाः खादिरास् तथा  
१।०१३।०१७च् तावन्तो बिल्वसहिताः पर्णिनश् च तथापरे  
१।०१३।०१८अ श्लेष्मातकमयो दिष्टो देवदारुमयस् तथा  
१।०१३।०१८च् द्वाव् एव तत्र विहितौ बाहुव्यस्तपरिग्रहौ  
१।०१३।०१९अ कारिताः सर्व एवैते शास्त्रज्ञैर् यज्ञकोविदैः  
१।०१३।०१९च् शोभार्थं तस्य यज्ञस्य काञ्चनालङ्कृता भवन्  
१।०१३।०२०अ विन्यस्ता विधिवत् सर्वे शिल्पिभिः सुकृता दृढाः  
१।०१३।०२०च् अष्टाश्रयः सर्व एव श्लक्ष्णरूपसमन्विताः  
१।०१३।०२१अ आच्छादितास् ते वासोभिः पुष्पैर् गन्धैश् च भूषिताः  
१।०१३।०२१च् सप्तर्षयो दीप्तिमन्तो विराजन्ते यथा दिवि  
१।०१३।०२२अ इष्टकाश् च यथान्यायं कारिताश् च प्रमाणतः  
१।०१३।०२२च् चितो ऽग्निर् ब्राह्मणैस् तत्र कुशलैः शुल्बकर्मणि  
१।०१३।०२२ए स चित्यो राजसिंहस्य सञ्चितः कुशलैर् द्विजैः  
१।०१३।०२३अ गरुडो रुक्मपक्षो वै त्रिगुणो ऽष्टादशात्मकः  
१।०१३।०२३च् नियुक्तास् तत्र पशवस् तत् तद् उद्दिश्य दैवतम्  
१।०१३।०२४अ उरगाः पक्षिणश् चैव यथाशास्त्रं प्रचोदिताः  
१।०१३।०२४च् शामित्रे तु हयस् तत्र तथा जल चराश् च ये  
१।०१३।०२५अ ऋत्विग्भिः सर्वम् एवैतन् नियुक्तं शास्त्रतस् तदा  
१।०१३।०२५च् पशूनां त्रिशतं तत्र यूपेषु नियतं तदा  
१।०१३।०२५ए अश्वरत्नोत्तमं तस्य राज्ञो दशरथस्य ह  
१।०१३।०२६अ कौसल्या तं हयं तत्र परिचर्य समन्ततः  
१।०१३।०२६च् कृपाणैर् विशशासैनं त्रिभिः परमया मुदा  
१।०१३।०२७अ पतत्रिणा तदा सार्धं सुस्थितेन च चेतसा  
१।०१३।०२७च् अवसद् रजनीम् एकां कौसल्या धर्मकाम्यया  
१।०१३।०२८अ होताध्वर्युस् तथोद्गाता हयेन समयोजयन्  
१।०१३।०२८च् महिष्या परिवृत्थ्याथ वावाताम् अपरां तथा  
१।०१३।०२९अ पतत्रिणस् तस्य वपाम् उद्धृत्य नियतेन्द्रियः  
१।०१३।०२९च् ऋत्विक् परम सम्पन्नः श्रपयाम् आस शास्त्रतः  
१।०१३।०३०अ धूमगन्धं वपायास् तु जिघ्रति स्म नराधिपः  
१।०१३।०३०च् यथाकालं यथान्यायं निर्णुदन् पापम् आत्मनः  
१।०१३।०३१अ हयस्य यानि चाङ्गानि तानि सर्वाणि ब्राह्मणाः  
१।०१३।०३१च् अग्नौ प्रास्यन्ति विधिवत् समस्ताः षोडशर्त्विजः  
१।०१३।०३२अ प्लक्षशाखासु यज्ञानाम् अन्येषां क्रियते हविः  
१।०१३।०३२च् अश्वमेधस्य चैकस्य वैतसो भाग इष्यते  
१।०१३।०३३अ त्र्यहो ऽश्वमेधः सङ्ख्यातः कल्पसूत्रेण ब्राह्मणैः  
१।०१३।०३३च् चतुष्टोमम् अहस् तस्य प्रथमं परिकल्पितम्  
१।०१३।०३४अ उक्थ्यं द्वितीयं सङ्ख्यातम् अतिरात्रं तथोत्तरम्  
१।०१३।०३४च् कारितास् तत्र बहवो विहिताः शास्त्रदर्शनात्  
१।०१३।०३५अ ज्योतिष्टोमायुषी चैव अतिरात्रौ च निर्मितौ  
१।०१३।०३५च् अभिजिद् विश्वजिच् चैव अप्तोर्यामो महाक्रतुः  
१।०१३।०३६अ प्राचीं होत्रे ददौ राजा दिशं स्वकुलवर्धनः  
१।०१३।०३६च् अध्वर्यवे प्रतीचीं तु ब्रह्मणे दक्षिणां दिशम्  
१।०१३।०३७अ उद्गात्रे तु तथोदीचीं दक्षिणैषा विनिर्मिता  
१।०१३।०३७च् अश्वमेधे महायज्ञे स्वयम्भुविहिते पुरा  
१।०१३।०३८अ क्रतुं समाप्य तु तदा न्यायतः पुरुषर्षभः  
१।०१३।०३८च् ऋत्विग्भ्यो हि ददौ राजा धरां तां क्रतुवर्धनः  
१।०१३।०३९अ ऋत्विजस् त्व् अब्रुवन् सर्वे राजानं गतकल्मषम्  
१।०१३।०३९च् भवान् एव महीं कृत्स्नाम् एको रक्षितुम् अर्हति  
१।०१३।०४०अ न भूम्या कार्यम् अस्माकं न हि शक्ताः स्म पालने  
१।०१३।०४०च् रताः स्वाध्यायकरणे वयं नित्यं हि भूमिप  
१।०१३।०४०ए निष्क्रयं किं चिद् एवेह प्रयच्छतु भवान् इति  
१।०१३।०४१अ गवां शतसहस्राणि दश तेभ्यो ददौ नृपः  
१।०१३।०४१च् दशकोटिं सुवर्णस्य रजतस्य चतुर्गुणम्  
१।०१३।०४२अ ऋत्विजस् तु ततः सर्वे प्रददुः सहिता वसु  
१।०१३।०४२च् ऋष्यशृङ्गाय मुनये वसिष्ठाय च धीमते  
१।०१३।०४३अ ततस् ते न्यायतः कृत्वा प्रविभागं द्विजोत्तमाः  
१।०१३।०४३च् सुप्रीतमनसः सर्वे प्रत्यूचुर् मुदिता भृशम्  
१।०१३।०४४अ ततः प्रीतमना राजा प्राप्य यज्ञम् अनुत्तमम्  
१।०१३।०४४च् पापापहं स्वर्नयनं दुस्तरं पार्थिवर्षभैः  
१।०१३।०४५अ ततो ऽब्रवीद् ऋष्यशृङ्गं राजा दशरथस् तदा  
१।०१३।०४५च् कुलस्य वर्धनं तत् तु कर्तुम् अर्हसि सुव्रत  
१।०१३।०४६अ तथेति च स राजानम् उवाच द्विजसत्तमः  
१।०१३।०४६च् भविष्यन्ति सुता राजंश् चत्वारस् ते कुलोद्वहाः  
१।०१४।००१अ मेधावी तु ततो ध्यात्वा स किं चिद् इदम् उत्तमम्  
१।०१४।००१च् लब्धसञ्ज्ञस् ततस् तं तु वेदज्ञो नृपम् अब्रवीत्  
१।०१४।००२अ इष्टिं ते ऽहं करिष्यामि पुत्रीयां पुत्रकारणात्  
१।०१४।००२च् अथर्वशिरसि प्रोक्तैर् मन्त्रैः सिद्धां विधानतः  
१।०१४।००३अ ततः प्राक्रमद् इष्टिं तां पुत्रीयां पुत्र कारणात्  
१।०१४।००३च् जुहाव चाग्नौ तेजस्वी मन्त्रदृष्टेन कर्मणा  
१।०१४।००४अ ततो देवाः सगन्धर्वाः सिद्धाश् च परमर्षयः  
१।०१४।००४च् भागप्रतिग्रहार्थं वै समवेता यथाविधि  
१।०१४।००५अ ताः समेत्य यथान्यायं तस्मिन् सदसि देवताः  
१।०१४।००५च् अब्रुवंल् लोककर्तारं ब्रह्माणं वचनं महत्  
१।०१४।००६अ भगवंस् त्वत्प्रसादेन रावणो नाम राक्षसः  
१।०१४।००६च् सर्वान्नो बाधते वीर्याच् छासितुं तं न शक्नुमः  
१।०१४।००७अ त्वया तस्मै वरो दत्तः प्रीतेन भगवन् पुरा  
१।०१४।००७च् मानयन्तश् च तं नित्यं सर्वं तस्य क्षमामहे  
१।०१४।००८अ उद्वेजयति लोकांस् त्रीन् उच्छ्रितान् द्वेष्टि दुर्मतिः  
१।०१४।००८च् शक्रं त्रिदशराजानं प्रधर्षयितुम् इच्छति  
१।०१४।००९अ ऋषीन् यक्षान् सगन्धर्वान् असुरान् ब्राह्मणांस् तथा  
१।०१४।००९च् अतिक्रामति दुर्धर्षो वरदानेन मोहितः  
१।०१४।०१०अ नैनं सूर्यः प्रतपति पार्श्वे वाति न मारुतः  
१।०१४।०१०च् चलोर्मिमाली तं दृष्ट्वा समुद्रो ऽपि न कम्पते  
१।०१४।०११अ तन् मनन् नो भयं तस्माद् राक्षसाद् घोरदर्शनात्  
१।०१४।०११च् वधार्थं तस्य भगवन्न् उपायं कर्तुम् अर्हसि  
१।०१४।०१२अ एवम् उक्तः सुरैः सर्वैश् चिन्तयित्वा ततो ऽब्रवीत्  
१।०१४।०१२च् हन्तायं विहितस् तस्य वधोपायो दुरात्मनः  
१।०१४।०१३अ तेन गन्धर्वयक्षाणां देवदानवरक्षसाम्  
१।०१४।०१३च् अवध्यो ऽस्मीति वाग् उक्ता तथेत्य् उक्तं च तन् मया  
१।०१४।०१४अ नाकीर्तयद् अवज्ञानात् तद् रक्षो मानुषांस् तदा  
१।०१४।०१४च् तस्मात् स मानुषाद् वध्यो मृतुर् नान्यो ऽस्य विद्यते  
१।०१४।०१५अ एतच् छ्रुत्वा प्रियं वाक्यं ब्रह्मणा समुदाहृतम्  
१।०१४।०१५च् देवा महर्षयः सर्वे प्रहृष्टास् ते ऽभवंस् तदा  
१।०१४।०१६अ एतस्मिन्न् अन्तरे विष्णुर् उपयातो महाद्युतिः  
१।०१४।०१६च् ब्रह्मणा च समागम्य तत्र तस्थौ समाहितः  
१।०१४।०१७अ तम् अब्रुवन् सुराः सर्वे समभिष्टूय सन्नताः  
१।०१४।०१७च् त्वां नियोक्ष्यामहे विष्णो लोकानां हितकाम्यया  
१।०१४।०१८अ राज्ञो दशरथस्य त्वम् अयोध्याधिपतेर् विभो  
१।०१४।०१८च् धर्मज्ञस्य वदान्यस्य महर्षिसमतेजसः  
१।०१४।०१८ए तस्य भार्यासु तिसृषु ह्रीश्रीकीर्त्युपमासु च  
१।०१४।०१८ग् विष्णो पुत्रत्वम् आगच्छ कृत्वात्मानं चतुर्विधम्  
१।०१४।०१९अ तत्र त्वं मानुषो भूत्वा प्रवृद्धं लोककण्टकम्  
१।०१४।०१९च् अवध्यं दैवतैर् विष्णो समरे जहि रावणम्  
१।०१४।०२०अ स हि देवान् सगन्धर्वान् सिद्धांश् च ऋषिसत्तमान्  
१।०१४।०२०च् राक्षसो रावणो मूर्खो वीर्योत्सेकेन बाधते  
१।०१४।०२१अ तद् उद्धतं रावणम् ऋद्धतेजसम्; प्रवृद्धदर्पं त्रिदशेश्वरद्विषम्  
१।०१४।०२१च् विरावणं साधु तपस्विकण्टकम्; तपस्विनाम् उद्धर तं भयावहम्  
१।०१५।००१अ ततो नारायणो विष्णुर् नियुक्तः सुरसत्तमैः  
१।०१५।००१च् जानन्न् अपि सुरान् एवं श्लक्ष्णं वचनम् अब्रवीत्  
१।०१५।००२अ उपायः को वधे तस्य राक्षसाधिपतेः सुराः  
१।०१५।००२च् यम् अहं तं समास्थाय निहन्याम् ऋषिकण्टकम्  
१।०१५।००३अ एवम् उक्ताः सुराः सर्वे प्रत्यूचुर् विष्णुम् अव्ययम्  
१।०१५।००३च् मानुषीं तनुम् आस्थाय रावणं जहि संयुगे  
१।०१५।००४अ स हि तेपे तपस् तीव्रं दीर्घकालम् अरिन्दम  
१।०१५।००४च् येन तुष्टो ऽभवद् ब्रह्मा लोककृल् लोकपूजितः  
१।०१५।००५अ सन्तुष्टः प्रददौ तस्मै राक्षसाय वरं प्रभुः  
१।०१५।००५च् नानाविधेभ्यो भूतेभ्यो भयं नान्यत्र मानुषात्  
१।०१५।००६अ अवज्ञाताः पुरा तेन वरदानेन मानवाः  
१।०१५।००६च् तस्मात् तस्य वधो दृष्टो मानुषेभ्यः परन्तप  
१।०१५।००७अ इत्य् एतद् वचनं श्रुत्वा सुराणां विष्णुर् आत्मवान्  
१।०१५।००७च् पितरं रोचयाम् आस तदा दशरथं नृपम्  
१।०१५।००८अ स चाप्य् अपुत्रो नृपतिस् तस्मिन् काले महाद्युतिः  
१।०१५।००८च् अयजत् पुत्रियाम् इष्टिं पुत्रेप्सुर् अरिसूदनः  
१।०१५।००९अ ततो वै यजमानस्य पावकाद् अतुलप्रभम्  
१।०१५।००९च् प्रादुर्भूतं महद् भूतं महावीर्यं महाबलम्  
१।०१५।०१०अ कृष्णं रक्ताम्बरधरं रक्तास्यं दुन्दुभिस्वनम्  
१।०१५।०१०च् स्निग्धहर्यक्षतनुजश्मश्रुप्रवरमूर्धजम्  
१।०१५।०११अ शुभलक्षणसम्पन्नं दिव्याभरणभूषितम्  
१।०१५।०११च् शैलशृङ्गसमुत्सेधं दृप्तशार्दूलविक्रमम्  
१।०१५।०१२अ दिवाकरसमाकारं दीप्तानलशिखोपमम्  
१।०१५।०१२च् तप्तजाम्बूनदमयीं राजतान्तपरिच्छदाम्  
१।०१५।०१३अ दिव्यपायससम्पूर्णां पात्रीं पत्नीम् इव प्रियाम्  
१।०१५।०१३च् प्रगृह्य विपुलां दोर्भ्यां स्वयं मायामयीम् इव  
१।०१५।०१४अ समवेक्ष्याब्रवीद् वाक्यम् इदं दशरथं नृपम्  
१।०१५।०१४च् प्राजापत्यं नरं विद्धि माम् इहाभ्यागतं नृप  
१।०१५।०१५अ ततः परं तदा राजा प्रत्युवाच कृताञ्जलिः  
१।०१५।०१५च् भगवन् स्वागतं ते ऽस्तु किम् अहं करवाणि ते  
१।०१५।०१६अ अथो पुनर् इदं वाक्यं प्राजापत्यो नरो ऽब्रवीत्  
१।०१५।०१६च् राजन्न् अर्चयता देवान् अद्य प्राप्तम् इदं त्वया  
१।०१५।०१७अ इदं तु नरशार्दूल पायसं देवनिर्मितम्  
१।०१५।०१७च् प्रजाकरं गृहाण त्वं धन्यम् आरोग्यवर्धनम्  
१।०१५।०१८अ भार्याणाम् अनुरूपाणाम् अश्नीतेति प्रयच्छ वै  
१।०१५।०१८च् तासु त्वं लप्स्यसे पुत्रान् यदर्थं यजसे नृप  
१।०१५।०१९अ तथेति नृपतिः प्रीतः शिरसा प्रतिगृह्यताम्  
१।०१५।०१९च् पात्रीं देवान्नसम्पूर्णां देवदत्तां हिरण्मयीम्  
१।०१५।०२०अ अभिवाद्य च तद् भूतम् अद्भुतं प्रियदर्शनम्  
१।०१५।०२०च् मुदा परमया युक्तश् चकाराभिप्रदक्षिणम्  
१।०१५।०२१अ ततो दशरथः प्राप्य पायसं देवनिर्मितम्  
१।०१५।०२१च् बभूव परमप्रीतः प्राप्य वित्तम् इवाधनः  
१।०१५।०२२अ ततस् तद् अद्भुतप्रख्यं भूतं परमभास्वरम्  
१।०१५।०२२च् संवर्तयित्वा तत् कर्म तत्रैवान्तरधीयत  
१।०१५।०२३अ हर्षरश्मिभिर् उद्योतं तस्यान्तःपुरम् आबभौ  
१।०१५।०२३च् शारदस्याभिरामस्य चन्द्रस्येव नभोऽंशुभिः  
१।०१५।०२४अ सो ऽन्तःपुरं प्रविश्यैव कौसल्याम् इदम् अब्रवीत्  
१।०१५।०२४च् पायसं प्रतिगृह्णीष्व पुत्रीयं त्व् इदम् आत्मनः  
१।०१५।०२५अ कौसल्यायै नरपतिः पायसार्धं ददौ तदा  
१।०१५।०२५च् अर्धाद् अर्धं ददौ चापि सुमित्रायै नराधिपः  
१।०१५।०२६अ कैकेय्यै चावशिष्टार्धं ददौ पुत्रार्थकारणात्  
१।०१५।०२६च् प्रददौ चावशिष्टार्धं पायसस्यामृतोपमम्  
१।०१५।०२७अ अनुचिन्त्य सुमित्रायै पुनर् एव महीपतिः  
१।०१५।०२७च् एवं तासां ददौ राजा भार्याणां पायसं पृथक्  
१।०१५।०२८अ तास् त्व् एतत् पायसं प्राप्य नरेन्द्रस्योत्तमाः स्त्रियः  
१।०१५।०२८च् सम्मानं मेनिरे सर्वाः प्रहर्षोदितचेतसः  
१।०१६।००१अ पुत्रत्वं तु गते विष्णौ राज्ञस् तस्य महात्मनः  
१।०१६।००१च् उवाच देवताः सर्वाः स्वयम्भूर् भगवान् इदम्  
१।०१६।००२अ सत्यसन्धस्य वीरस्य सर्वेषां नो हितैषिणः  
१।०१६।००२च् विष्णोः सहायान् बलिनः सृजध्वं कामरूपिणः  
१।०१६।००३अ मायाविदश् च शूरांश् च वायुवेगसमाञ्जवे  
१।०१६।००३च् नयज्ञान् बुद्धिसम्पन्नान् विष्णुतुल्यपराक्रमान्  
१।०१६।००४अ असंहार्यान् उपायज्ञान् दिव्यसंहननान्वितान्  
१।०१६।००४च् सर्वास्त्रगुणसम्पन्नान् अमृतप्राशनान् इव  
१।०१६।००५अ अप्सरःसु च मुख्यासु गन्धर्वीणां तनूषु च  
१।०१६।००५च् यक्षपन्नगकन्यासु ऋष्कविद्याधरीषु च  
१।०१६।००६अ किन्नरीणां च गात्रेषु वानरीणां तनूषु च  
१।०१६।००६च् सृजध्वं हरिरूपेण पुत्रांस् तुल्यपराक्रमान्  
१।०१६।००७अ ते तथोक्ता भगवता तत् प्रतिश्रुत्य शासनम्  
१।०१६।००७च् जनयाम् आसुर् एवं ते पुत्रान् वानररूपिणः  
१।०१६।००८अ ऋषयश् च महात्मानः सिद्धविद्याधरोरगाः  
१।०१६।००८च् चारणाश् च सुतान् वीरान् ससृजुर् वनचारिणः  
१।०१६।००९अ ते सृष्टा बहुसाहस्रा दशग्रीववधोद्यताः  
१।०१६।००९च् अप्रमेयबला वीरा विक्रान्ताः कामरूपिणः  
१।०१६।०१०अ ते गजाचलसङ्काशा वपुष्मन्तो महाबलाः  
१।०१६।०१०च् ऋक्षवानरगोपुच्छाः क्षिप्रम् एवाभिजज्ञिरे  
१।०१६।०११अ यस्य देवस्य यद् रूपं वेषो यश् च पराक्रमः  
१।०१६।०११च् अजायत समस्तेन तस्य तस्य सुतः पृथक्  
१।०१६।०१२अ गोलाङ्गूलीषु चोत्पन्नाः के चित् सम्मतविक्रमाः  
१।०१६।०१२च् ऋक्षीषु च तथा जाता वानराः किन्नरीषु च  
१।०१६।०१३अ शिलाप्रहरणाः सर्वे सर्वे पादपयोधिनः  
१।०१६।०१३च् नखदंष्ट्रायुधाः सर्वे सर्वे सर्वास्त्रकोविदाः  
१।०१६।०१४अ विचालयेयुः शैलेन्द्रान् भेदयेयुः स्थिरान् द्रुमान्  
१।०१६।०१४च् क्षोभयेयुश् च वेगेन समुद्रं सरितां पतिम्  
१।०१६।०१५अ दारयेयुः क्षितिं पद्भ्याम् आप्लवेयुर् महार्णवम्  
१।०१६।०१५च् नभस्तलं विशेयुश् च गृह्णीयुर् अपि तोयदान्  
१।०१६।०१६अ गृह्णीयुर् अपि मातङ्गान् मत्तान् प्रव्रजतो वने  
१।०१६।०१६च् नर्दमानांश् च नादेन पातयेयुर् विहङ्गमान्  
१।०१६।०१७अ ईदृशानां प्रसूतानि हरीणां कामरूपिमाम्  
१।०१६।०१७च् शतं शतसहस्राणि यूथपानां महात्मनाम्  
१।०१६।०१७ए बभूवुर् यूथपश्रेष्ठा वीरांश् चाजनयन् हरीन्  
१।०१६।०१८अ अन्ये ऋक्षवतः प्रस्थान् उपतस्थुः सहस्रशः  
१।०१६।०१८च् अन्ये नानाविधाञ् शैलान् काननानि च भेजिरे  
१।०१६।०१९अ सूर्यपुत्रं च सुग्रीवं शक्रपुत्रं च वालिनम्  
१।०१६।०१९च् भ्रातराव् उपतस्थुस् ते सर्व एव हरीश्वराः  
१।०१६।०२०अ तैर् मेघवृन्दाचलतुल्यकायैर्; महाबलैर् वानरयूथपालैः  
१।०१६।०२०च् बभूव भूर् भीमशरीररूपैः; समावृता रामसहायहेतोः  
१।०१७।००१अ निर्वृत्ते तु क्रतौ तस्मिन् हयमेधे महात्मनः  
१।०१७।००१च् प्रतिगृह्य सुरा भागान् प्रतिजग्मुर् यथागतम्  
१।०१७।००२अ समाप्तदीक्षानियमः पत्नीगणसमन्वितः  
१।०१७।००२च् प्रविवेश पुरीं राजा सभृत्यबलवाहनः  
१।०१७।००३अ यथार्हं पूजितास् तेन राज्ञा वै पृथिवीश्वराः  
१।०१७।००३च् मुदिताः प्रययुर् देशान् प्रणम्य मुनिपुङ्गवम्  
१।०१७।००४अ गतेषु पृथिवीशेषु राजा दशरथः पुनः  
१।०१७।००४च् प्रविवेश पुरीं श्रीमान् पुरस्कृत्य द्विजोत्तमान्  
१।०१७।००५अ शान्तया प्रययौ सार्धम् ऋष्यशृङ्गः सुपूजितः  
१।०१७।००५च् अन्वीयमानो राज्ञाथ सानुयात्रेण धीमता  
१।०१७।००६अ कौसल्याजनयद् रामं दिव्यलक्षणसंयुतम्  
१।०१७।००६च् विष्णोर् अर्धं महाभागं पुत्रम् इक्ष्वाकुनन्दनम्  
१।०१७।००७अ कौसल्या शुशुभे तेन पुत्रेणामिततेजसा  
१।०१७।००७च् यथा वरेण देवानाम् अदितिर् वज्रपाणिना  
१।०१७।००८अ भरतो नाम कैकेय्यां जज्ञे सत्यपराक्रमः  
१।०१७।००८च् साक्षाद् विष्णोश् चतुर्भागः सर्वैः समुदितो गुणैः  
१।०१७।००९अ अथ लक्ष्मणशत्रुघ्नौ सुमित्राजनयत् सुतौ  
१।०१७।००९च् वीरौ सर्वास्त्रकुशलौ विष्णोर् अर्धसमन्वितौ  
१।०१७।०१०अ राज्ञः पुत्रा महात्मानश् चत्वारो जज्ञिरे पृथक्  
१।०१७।०१०च् गुणवन्तो ऽनुरूपाश् च रुच्या प्रोष्ठपदोपमाः  
१।०१७।०११अ अतीत्यैकादशाहं तु नाम कर्म तथाकरोत्  
१।०१७।०११च् ज्येष्ठं रामं महात्मानं भरतं कैकयीसुतम्  
१।०१७।०१२अ सौमित्रिं लक्ष्मणम् इति शत्रुघ्नम् अपरं तथा  
१।०१७।०१२च् वसिष्ठः परमप्रीतो नामानि कृतवांस् तदा  
१।०१७।०१२ए तेषां जन्मक्रियादीनि सर्वकर्माण्य् अकारयत्  
१।०१७।०१३अ तेषां केतुर् इव ज्येष्ठो रामो रतिकरः पितुः  
१।०१७।०१३च् बभूव भूयो भूतानां स्वयम्भूर् इव सम्मतः  
१।०१७।०१४अ सर्वे वेदविदः शूराः सर्वे लोकहिते रताः  
१।०१७।०१४च् सर्वे ज्ञानोपसम्पन्नाः सर्वे समुदिता गुणैः  
१।०१७।०१५अ तेषाम् अपि महातेजा रामः सत्यपराक्रमः  
१।०१७।०१५च् बाल्यात् प्रभृति सुस्निग्धो लक्ष्मणो लक्ष्मिवर्धनः  
१।०१७।०१६अ रामस्य लोकरामस्य भ्रातुर् ज्येष्ठस्य नित्यशः  
१।०१७।०१६च् सर्वप्रियकरस् तस्य रामस्यापि शरीरतः  
१।०१७।०१७अ लक्ष्मणो लक्ष्मिसम्पन्नो बहिःप्राण इवापरः  
१।०१७।०१७च् न च तेन विना निद्रां लभते पुरुषोत्तमः  
१।०१७।०१७ए मृष्टम् अन्नम् उपानीतम् अश्नाति न हि तं विना  
१।०१७।०१८अ यदा हि हयम् आरूढो मृगयां याति राघवः  
१।०१७।०१८च् तदैनं पृष्ठतो ऽभ्येति सधनुः परिपालयन्  
१।०१७।०१९अ भरतस्यापि शत्रुघ्नो लक्ष्मणावरजो हि सः  
१।०१७।०१९च् प्राणैः प्रियतरो नित्यं तस्य चासीत् तथा प्रियः  
१।०१७।०२०अ स चतुर्भिर् महाभागैः पुत्रैर् दशरथः प्रियैः  
१।०१७।०२०च् बभूव परमप्रीतो देवैर् इव पितामहः  
१।०१७।०२१अ ते यदा ज्ञानसम्पन्नाः सर्वे समुदिता गुणैः  
१।०१७।०२१च् ह्रीमन्तः कीर्तिमन्तश् च सर्वज्ञा दीर्घदर्शिनः  
१।०१७।०२२अ अथ राजा दशरथस् तेषां दारक्रियां प्रति  
१।०१७।०२२च् चिन्तयाम् आस धर्मात्मा सोपाध्यायः सबान्धवः  
१।०१७।०२३अ तस्य चिन्तयमानस्य मन्त्रिमध्ये महात्मनः  
१।०१७।०२३च् अभ्यागच्छन् महातेजो विश्वामित्रो महामुनिः  
१।०१७।०२४अ स राज्ञो दर्शनाकाङ्क्षी द्वाराध्यक्षान् उवाच ह  
१।०१७।०२४च् शीघ्रम् आख्यात मां प्राप्तं कौशिकं गाधिनः सुतम्  
१।०१७।०२५अ तच् छ्रुत्वा वचनं तस्य राजवेश्म प्रदुद्रुवुः  
१।०१७।०२५च् सम्भ्रान्तमनसः सर्वे तेन वाक्येन चोदिताः  
१।०१७।०२६अ ते गत्वा राजभवनं विश्वामित्रम् ऋषिं तदा  
१।०१७।०२६च् प्राप्तम् आवेदयाम् आसुर् नृपायेक्ष्वाकवे तदा  
१।०१७।०२७अ तेषां तद् वचनं श्रुत्वा सपुरोधाः समाहितः  
१।०१७।०२७च् प्रत्युज्जगाम संहृष्टो ब्रह्माणम् इव वासवः  
१।०१७।०२८अ स दृष्ट्वा ज्वलितं दीप्त्या तापसं संशितव्रतम्  
१।०१७।०२८च् प्रहृष्टवदनो राजा ततो ऽर्घ्यम् उपहारयत्  
१।०१७।०२९अ स राज्ञः प्रतिगृह्यार्घ्यं शास्त्रदृष्ट्तेन कर्मणा  
१।०१७।०२९च् कुशलं चाव्ययं चैव पर्यपृच्छन् नराधिपम्  
१।०१७।०३०अ वसिष्ठं च समागम्य कुशलं मुनिपुङ्गवः  
१।०१७।०३०च् ऋषींश् च तान् यथा न्यायं महाभागान् उवाच ह  
१।०१७।०३१अ ते सर्वे हृष्टमनसस् तस्य राज्ञो निवेशनम्  
१।०१७।०३१च् विविशुः पूजितास् तत्र निषेदुश् च यथार्थतः  
१।०१७।०३२अ अथ हृष्टमना राजा विश्वामित्रं महामुनिम्  
१।०१७।०३२च् उवाच परमोदारो हृष्टस् तम् अभिपूजयन्  
१।०१७।०३३अ यथामृतस्य सम्प्राप्तिर् यथा वर्षम् अनूदके  
१।०१७।०३३च् यथा सदृशदारेषु पुत्रजन्माप्रजस्य च  
१।०१७।०३३ए प्रनष्टस्य यथा लाभो यथा हर्षो महोदये  
१।०१७।०३३ग् तथैवागमनं मन्ये स्वागतं ते महामुने  
१।०१७।०३४अ कं च ते परमं कामं करोमि किम् उ हर्षितः  
१।०१७।०३४च् पात्रभूतो ऽसि मे विप्र दिष्ट्या प्राप्तो ऽसि धार्मिक  
१।०१७।०३४ए अद्य मे सफलं जन्म जीवितं च सुजीवितम्  
१।०१७।०३५अ पूर्वं राजर्षिशब्देन तपसा द्योतितप्रभः  
१।०१७।०३५च् ब्रह्मर्षित्वम् अनुप्राप्तः पूज्यो ऽसि बहुधा मया  
१।०१७।०३६अ तद् अद्भुतम् इदं विप्र पवित्रं परमं मम  
१।०१७।०३६च् शुभक्षेत्रगतश् चाहं तव सन्दर्शनात् प्रभो  
१।०१७।०३७अ ब्रूहि यत् प्रार्थितं तुभ्यं कार्यम् आगमनं प्रति  
१।०१७।०३७च् इच्छाम्य् अनुगृहीतो ऽहं त्वदर्थपरिवृद्धये  
१।०१७।०३८अ कार्यस्य न विमर्शं च गन्तुम् अर्हसि कौशिक  
१।०१७।०३८च् कर्ता चाहम् अशेषेण दैवतं हि भवान् मम  
१।०१७।०३९अ इति हृदयसुखं निशम्य वाक्यम्; श्रुतिसुखम् आत्मवता विनीतम् उक्तम्  
१।०१७।०३९च् प्रथितगुणयशा गुणैर् विशिष्टः; परम ऋषिः परमं जगाम हर्षम्  
१।०१८।००१अ तच् छ्रुत्वा राजसिंहस्य वाक्यम् अद्भुतविस्तरम्  
१।०१८।००१च् हृष्टरोमा महातेजा विश्वामित्रो ऽभ्यभाषत  
१।०१८।००२अ सदृशं राजशार्दूल तवैतद् भुवि नान्यतः  
१।०१८।००२च् महावंशप्रसूतस्य वसिष्ठव्यपदेशिनः  
१।०१८।००३अ यत् तु मे हृद्गतं वाक्यं तस्य कार्यस्य निश्चयम्  
१।०१८।००३च् कुरुष्व राजशार्दूल भव सत्यप्रतिश्रवः  
१।०१८।००४अ अहं नियमम् आतिष्ठ सिद्ध्यर्थं पुरुषर्षभ  
१।०१८।००४च् तस्य विघ्नकरौ द्वौ तु राक्षसौ कामरूपिणौ  
१।०१८।००५अ व्रते मे बहुशश् चीर्णे समाप्त्यां राक्षसाव् इमौ  
१।०१८।००५च् मारीचश् च सुबाहुश् च वीर्यवन्तौ सुशिक्षितौ  
१।०१८।००५ए तौ मांसरुधिरौघेण वेदिं ताम् अभ्यवर्षताम्  
१।०१८।००६अ अवधूते तथा भूते तस्मिन् नियमनिश्चये  
१।०१८।००६च् कृतश्रमो निरुत्साहस् तस्माद् देशाद् अपाक्रमे  
१।०१८।००७अ न च मे क्रोधम् उत्स्रष्टुं बुद्धिर् भवति पार्थिव  
१।०१८।००७च् तथाभूता हि सा चर्या न शापस् तत्र मुच्यते  
१।०१८।००८अ स्वपुत्रं राजशार्दूल रामं सत्यपराक्रमम्  
१।०१८।००८च् काकपक्षधरं शूरं ज्येष्ठं मे दातुम् अर्हसि  
१।०१८।००९अ शक्तो ह्य् एष मया गुप्तो दिव्येन स्वेन तेजसा  
१।०१८।००९च् राक्षसा ये विकर्तारस् तेषाम् अपि विनाशने  
१।०१८।०१०अ श्रेयश् चास्मै प्रदास्यामि बहुरूपं न संशयः  
१।०१८।०१०च् त्रयाणाम् अपि लोकानां येन ख्यातिं गमिष्यति  
१।०१८।०११अ न च तौ रामम् आसाद्य शक्तौ स्थातुं कथं चन  
१।०१८।०११च् न च तौ राघवाद् अन्यो हन्तुम् उत्सहते पुमान्  
१।०१८।०१२अ वीर्योत्सिक्तौ हि तौ पापौ कालपाशवशं गतौ  
१।०१८।०१२च् रामस्य राजशार्दूल न पर्याप्तौ महात्मनः  
१।०१८।०१३अ न च पुत्रकृतं स्नेहं कर्तुम् अर्हसि पार्थिव  
१।०१८।०१३च् अहं ते प्रतिजानामि हतौ तौ विद्धि राक्षसौ  
१।०१८।०१४अ अहं वेद्मि महात्मानं रामं सत्यपराक्रमम्  
१।०१८।०१४च् वसिष्ठो ऽपि महातेजा ये चेमे तपसि स्थिताः  
१।०१८।०१५अ यदि ते धर्मलाभं च यशश् च परमं भुवि  
१।०१८।०१५च् स्थिरम् इच्छसि राजेन्द्र रामं मे दातुम् अर्हसि  
१।०१८।०१६अ यद्य् अभ्यनुज्ञां काकुत्स्थ ददते तव मन्त्रिणः  
१।०१८।०१६च् वसिष्ठ प्रमुखाः सर्वे ततो रामं विसर्जय  
१।०१८।०१७अ अभिप्रेतम् असंसक्तम् आत्मजं दातुम् अर्हसि  
१।०१८।०१७च् दशरात्रं हि यज्ञस्य रामं राजीवलोचनम्  
१।०१८।०१८अ नात्येति कालो यज्ञस्य यथायं मम राघव  
१।०१८।०१८च् तथा कुरुष्व भद्रं ते मा च शोके मनः कृथाः  
१।०१८।०१९अ इत्य् एवम् उक्त्वा धर्मात्मा धर्मार्थसहितं वचः  
१।०१८।०१९च् विरराम महातेजा विश्वामित्रो महामुनिः  
१।०१८।०२०अ इति हृदयमनोविदारणम्; मुनिवचनं तद् अतीव शुश्रुवान्  
१।०१८।०२०च् नरपतिर् अगमद् भयं महद्; व्यथितमनाः प्रचचाल चासनात्  
१।०१९।००१अ तच् छ्रुत्वा राजशार्दूल विश्वामित्रस्य भाषितम्  
१।०१९।००१च् मुहूर्तम् इव निःसञ्ज्ञः सञ्ज्ञावान् इदम् अब्रवीत्  
१।०१९।००२अ ऊनषोडशवर्षो मे रामो राजीवलोचनः  
१।०१९।००२च् न युद्धयोग्यताम् अस्य पश्यामि सह राक्षसैः  
१।०१९।००३अ इयम् अक्षौहिणी पूर्णा यस्याहं पतिर् ईश्वरः  
१।०१९।००३च् अनया संवृतो गत्वा योधाहं तैर् निशाचरैः  
१।०१९।००४अ इमे शूराश् च विक्रान्ता भृत्या मे ऽस्त्रविशारदाः  
१।०१९।००४च् योग्या रक्षोगणैर् योद्धुं न रामं नेतुम् अर्हसि  
१।०१९।००५अ अहम् एव धनुष्पाणिर् गोप्ता समरमूर्धनि  
१।०१९।००५च् यावत् प्राणान् धरिष्यामि तावद् योत्स्ये निशाचरैः  
१।०१९।००६अ निर्विघ्ना व्रतवर्या सा भविष्यति सुरक्षिता  
१।०१९।००६च् अहं तत्र गमिष्यामिल् न राम नेतुम् अर्हसि  
१।०१९।००७अ बालो ह्य् अकृतविद्यश् च न च वेत्ति बलाबलम्  
१।०१९।००७च् न चास्त्रबलसंयुक्तो न च युद्धविशारदः  
१।०१९।००७ए न चासौ रक्षसां योग्यः कूटयुद्धा हि ते ध्रुवम्  
१।०१९।००८अ विप्रयुक्तो हि रामेण मुहूर्तम् अपि नोत्सहे  
१।०१९।००८च् जीवितुं मुनिशार्दूल न रामं नेतुम् अर्हसि  
१।०१९।००९अ यदि वा राघवं ब्रह्मन् नेतुम् इच्छसि सुव्रत  
१।०१९।००९च् चतुरङ्गसमायुक्तं मया सह च तं नय  
१।०१९।०१०अ षष्टिर् वर्षसहस्राणि जातस्य मम कौशिकः  
१।०१९।०१०च् दुःखेनोत्पादितश् चायं न रामं नेतुम् अर्हसि  
१।०१९।०११अ चतुर्णाम् आत्मजानां हि प्रीतिः परमिका मम  
१।०१९।०११च् ज्येष्ठं धर्मप्रधानं च न रामं नेतुम् अर्हसि  
१।०१९।०१२अ किं वीर्या राक्षसास् ते च कस्य पुत्राश् च के च ते  
१।०१९।०१२च् कथं प्रमाणाः के चैतान् रक्षन्ति मुनिपुङ्गव  
१।०१९।०१३अ कथं च प्रतिकर्तव्यं तेषां रामेण रक्षसाम्  
१।०१९।०१३च् मामकैर् वा बलैर् ब्रह्मन् मया वा कूटयोधिनाम्  
१।०१९।०१४अ सर्वं मे शम्स भगवन् कथं तेषां मया रणे  
१।०१९।०१४च् स्थातव्यं दुष्टभावानां वीर्योत्सिक्ता हि राक्षसाः  
१।०१९।०१५अ तस्य तद् वचनं श्रुत्वा विश्वामित्रो ऽभ्यभाषत  
१।०१९।०१५च् पौलस्त्यवंशप्रभवो रावणो नाम राक्षसः  
१।०१९।०१६अ स ब्रह्मणा दत्तवरस् त्रैलोक्यं बाधते भृशम्  
१।०१९।०१६च् महाबलो महावीर्यो राक्षसैर् बहुभिर् वृतः  
१।०१९।०१७अ श्रूयते हि महावीर्यो रावणो राक्षसाधिपः  
१।०१९।०१७च् साक्षाद् वैश्रवणभ्राता पुत्रो विश्वरसो मुनेः  
१।०१९।०१८अ यदा स्वयं न यज्ञस्य विघ्नकर्ता महाबलः  
१।०१९।०१८च् तेन सञ्चोदितौ तौ तु राक्षसौ सुमहा बलौ  
१।०१९।०१८ए मारीचश् च सुबाहुश् च यज्ञविघ्नं करिष्यतः  
१।०१९।०१९अ इत्य् उक्तो मुनिना तेन राजोवाच मुनिं तदा  
१।०१९।०१९च् न हि शक्तो ऽस्मि सङ्ग्रामे स्थातुं तस्य दुरात्मनः  
१।०१९।०२०अ स त्वं प्रसादं धर्मज्ञ कुरुष्व मम पुत्रके  
१।०१९।०२०च् देवदानवगन्धर्वा यक्षाः पतग पन्नगाः  
१।०१९।०२१अ न शक्ता रावणं सोढुं किं पुनर् मानवा युधि  
१।०१९।०२१च् स हि वीर्यवतां वीर्यम् आदत्ते युधि राक्षसः  
१।०१९।०२२अ तेन चाहं न शक्तो ऽस्मि संयोद्धुं तस्य वा बलैः  
१।०१९।०२२च् सबलो वा मुनिश्रेष्ठ सहितो वा ममात्मजैः  
१।०१९।०२३अ कथम् अप्य् अमरप्रख्यं सङ्ग्रामाणाम् अकोविदम्  
१।०१९।०२३च् बालं मे तनयं ब्रह्मन् नैव दास्यामि पुत्रकम्  
१।०१९।०२४अ अथ कालोपमौ युद्धे सुतौ सुन्दोपसुन्दयोः  
१।०१९।०२४च् यज्ञविघ्नकरौ तौ ते नैव दास्यामि पुत्रकम्  
१।०१९।०२५अ मारीचश् च सुबाहुश् च वीर्यवन्तौ सुशिक्षितौ  
१।०१९।०२५च् तयोर् अन्यतरेणाहं योद्धा स्यां ससुहृद्गणः  
१।०२०।००१अ तच् छ्रुत्वा वचनं तस्य स्नेहपर्याकुलाक्षरम्  
१।०२०।००१च् समन्युः कौशिको वाक्यं प्रत्युवच महीपतिम्  
१।०२०।००२अ पूर्वम् अर्थं प्रतिश्रुत्य प्रतिज्ञां हातुम् इच्छसि  
१।०२०।००२च् रागवाणाम् अयुक्तो ऽयं कुलस्यास्य विपर्ययः  
१।०२०।००३अ यद् इदं ते क्षमं राजन् गमिष्यामि यथागतम्  
१।०२०।००३च् मिथ्याप्रतिज्ञः काकुत्स्थ सुखी भव सबान्धवः  
१।०२०।००४अ तस्य रोषपरीतस्य विश्वामित्रस्य धीमतः  
१।०२०।००४च् चचाल वसुधा कृत्स्ना विवेश च भयं सुरान्  
१।०२०।००५अ त्रस्तरूपं तु विज्ञाय जगत् सर्वं महान् ऋषिः  
१।०२०।००५च् नृपतिं सुव्रतो धीरो वसिष्ठो वाक्यम् अब्रवीत्  
१।०२०।००६अ इक्ष्वाकूणां कुले जातः साक्षाद् धर्म इवापरः  
१।०२०।००६च् धृतिमान्सुव्रतः श्रीमान् न धर्मं हातुम् अर्हसि  
१।०२०।००७अ त्रिषु लोकेषु विख्यातो धर्मात्मा इति राघवः  
१।०२०।००७च् स्वधर्मं प्रतिपद्यस्व नाधर्मं वोढुम् अर्हसि  
१।०२०।००८अ संश्रुत्यैवं करिष्यामीत्य् अकुर्वाणस्य राघव  
१।०२०।००८च् इष्टापूर्तवधो भूयात् तस्माद् रामं विसर्जय  
१।०२०।००९अ कृतास्त्रम् अकृतास्त्रं वा नैनं शक्ष्यन्ति राक्षसाः  
१।०२०।००९च् गुप्तं कुशिकपुत्रेण ज्वलनेनामृतं यथा  
१।०२०।०१०अ एष विग्रहवान् धर्म एष वीर्यवतां वरः  
१।०२०।०१०च् एष बुद्ध्याधिको लोके तपसश् च परायणम्  
१।०२०।०११अ एषो ऽस्त्रान् विविधान् वेत्ति त्रैलोक्ये सचराचरे  
१।०२०।०११च् नैनम् अन्यः पुमान् वेत्ति न च वेत्स्यन्ति के चन  
१।०२०।०१२अ न देवा नर्षयः के चिन् नासुरा न च राक्षसाः  
१।०२०।०१२च् गन्धर्वयक्षप्रवराः सकिन्नरमहोरगाः  
१।०२०।०१३अ सर्वास्त्राणि कृशाश्वस्य पुत्राः परमधार्मिकाः  
१।०२०।०१३च् कौशिकाय पुरा दत्ता यदा राज्यं प्रशासति  
१।०२०।०१४अ ते ऽपि पुत्राः कृशाश्वस्य प्रजापतिसुतासुताः  
१।०२०।०१४च् नकरूपा महावीर्या दीप्तिमन्तो जयावहाः  
१।०२०।०१५अ जया च सुप्रभा चैव दक्षकन्ये सुमध्यमे  
१।०२०।०१५च् ते सुवाते ऽस्त्रशस्त्राणि शतं परम भास्वरम्  
१।०२०।०१६अ पञ्चाशतं सुतांल् लेभे जया नाम वरान् पुरा  
१।०२०।०१६च् वधायासुरसैन्यानाम् अमेयान् कामरूपिणः  
१।०२०।०१७अ सुप्रभाजनयच् चापि पुत्रान् पञ्चाशतं पुनः  
१।०२०।०१७च् संहारान् नाम दुर्धर्षान् दुराक्रामान् बलीयसः  
१।०२०।०१८अ तानि चास्त्राणि वेत्त्य् एष यथावत् कुशिकात्मजः  
१।०२०।०१८च् अपूर्वाणां च जनने शक्तो भूयश् च धर्मवित्  
१।०२०।०१९अ एवं वीर्यो महातेजा विश्वामित्रो महातपाः  
१।०२०।०१९च् न रामगमने राजन् संशयं गन्तुम् अर्हसि  
१।०२१।००१अ तथा वसिष्ठे ब्रुवति राजा दशरथः सुतम्  
१।०२१।००१च् प्रहृष्टवदनो रामम् आजुहाव सलक्ष्मणम्  
१।०२१।००२अ कृतस्वस्त्ययनं मात्रा पित्रा दशरथेन च  
१।०२१।००२च् पुरोधसा वसिष्ठेन मङ्गलैर् अभिमन्त्रितम्  
१।०२१।००३अ स पुत्रं मूर्ध्न्य् उपाघ्राय राजा दशरथः प्रियम्  
१।०२१।००३च् ददौ कुशिकपुत्राय सुप्रीतेनान्तरात्मना  
१।०२१।००४अ ततो वायुः सुखस्पर्शो विरजस्को ववौ तदा  
१।०२१।००४च् विश्वामित्रगतं रामं दृष्ट्वा राजीवलोचनम्  
१।०२१।००५अ पुष्पवृष्टिर् महत्य् आसीद् देवदुन्दुभिनिस्वनः  
१।०२१।००५च् शङ्खदुन्दुभिनिर्घोषः प्रयाते तु महात्मनि  
१।०२१।००६अ विश्वामित्रो ययाव् अग्रे ततो रामो महायशाः  
१।०२१।००६च् काकपक्षधरो धन्वी तं च सौमित्रिर् अन्वगात्  
१।०२१।००७अ कलापिनौ धनुष्पाणी शोभयानौ दिशो दश  
१।०२१।००७च् विश्वामित्रं महात्मानं त्रिशीर्षाव् इव पन्नगौ  
१।०२१।००७ए अनुजग्मतुर् अक्षुद्रौ पितामहम् इवाश्विनौ  
१।०२१।००८अ बद्धगोधाङ्गुलित्राणौ खड्गवन्तौ महाद्युती  
१।०२१।००८च् स्थाणुं देवम् इवाचिन्त्यं कुमाराव् इव पावकी  
१।०२१।००९अ अध्यर्धयोजनं गत्वा सरय्वा दक्षिणे तटे  
१।०२१।००९च् रामेति मधुरा वाणीं विश्वामित्रो ऽभ्यभाषत  
१।०२१।०१०अ गृहाण वत्स सलिलं मा भूत् कालस्य पर्ययः  
१।०२१।०१०च् मन्त्रग्रामं गृहाण त्वं बलाम् अतिबलां तथा  
१।०२१।०११अ न श्रमो न ज्वरो वा ते न रूपस्य विपर्ययः  
१।०२१।०११च् न च सुप्तं प्रमत्तं वा धर्षयिष्यन्ति नैरृताः  
१।०२१।०१२अ न बाह्वोः सदृशो वीर्ये पृथिव्याम् अस्ति कश् चन  
१।०२१।०१२च् त्रिषु लोकेषु वा राम न भवेत् सदृशस् तव  
१।०२१।०१३अ न सौभाग्ये न दाक्षिण्ये न ज्ञाने बुद्धिनिश्चये  
१।०२१।०१३च् नोत्तरे प्रतिपत्तव्यो समो लोके तवानघ  
१।०२१।०१४अ एतद्विद्याद्वये लब्धे भविता नास्ति ते समः  
१।०२१।०१४च् बला चातिबला चैव सर्वज्ञानस्य मातरौ  
१।०२१।०१५अ क्षुत्पिपासे न ते राम भविष्येते नरोत्तम  
१।०२१।०१५च् बलाम् अतिबलां चैव पठतः पथि राघव  
१।०२१।०१५ए विद्याद्वयम् अधीयाने यशश् चाप्य् अतुलं भुवि  
१।०२१।०१६अ पितामहसुते ह्य् एते विद्ये तेजःसमन्विते  
१।०२१।०१६च् प्रदातुं तव काकुत्स्थ सदृशस् त्वं हि धार्मिक  
१।०२१।०१७अ कामं बहुगुणाः सर्वे त्वय्य् एते नात्र संशयः  
१।०२१।०१७च् तपसा सम्भृते चैते बहुरूपे भविष्यतः  
१।०२१।०१८अ ततो रामो जलं स्पृष्ट्वा प्रहृष्टवदनः शुचिः  
१।०२१।०१८च् प्रतिजग्राह ते विद्ये महर्षेर् भावितात्मनः  
१।०२१।०१८ए विद्यासमुदितो रामः शुशुभे भूरिविक्रमः  
१।०२१।०१९अ गुरुकार्याणि सर्वाणि नियुज्य कुशिकात्मजे  
१।०२१।०१९च् ऊषुस् तां रजनीं तत्र सरय्वां सुसुखं त्रयः  
१।०२२।००१अ प्रभातायां तु शर्वर्यां विश्वामित्रो महामुनिः  
१।०२२।००१च् अभ्यभाषत काकुत्स्थं शयानं पर्णसंस्तरे  
१।०२२।००२अ कौसल्या सुप्रजा राम पूर्वा सन्ध्या प्रवर्तते  
१।०२२।००२च् उत्तिष्ठ नरशार्दूल कर्तव्यं दैवम् आह्निकम्  
१।०२२।००३अ तस्यर्षेः परमोदारं वचः श्रुत्वा नृपात्मजौ  
१।०२२।००३च् स्नात्वा कृतोदकौ वीरौ जेपतुः परमं जपम्  
१।०२२।००४अ कृताह्निकौ महावीर्यौ विश्वामित्रं तपोधनम्  
१।०२२।००४च् अभिवाद्याभिसंहृष्टौ गमनायोपतस्थतुः  
१।०२२।००५अ तौ प्रयाते महावीर्यौ दिव्यं त्रिपथगां नदीम्  
१।०२२।००५च् ददृशाते ततस् तत्र सरय्वाः सङ्गमे शुभे  
१।०२२।००६अ तत्राश्रमपदं पुण्यम् ऋषीणाम् उग्रतेजसाम्  
१।०२२।००६च् बहुवर्षसहस्राणि तप्यतां परमं तपः  
१।०२२।००७अ तं दृष्ट्वा परमप्रीतौ राघवौ पुण्यम् आश्रमम्  
१।०२२।००७च् ऊचतुस् तं महात्मानं विश्वामित्रम् इदं वचः  
१।०२२।००८अ कस्यायम् आश्रमः पुण्यः को न्व् अस्मिन् वसते पुमान्  
१।०२२।००८च् भगवञ् श्रोतुम् इच्छावः परं कौतूहलं हि नौ  
१।०२२।००९अ तयोस् तद् वचनं श्रुत्वा प्रहस्य मुनिपुङ्गवः  
१।०२२।००९च् अब्रवीच् छ्रूयतां राम यस्यायं पूर्व आश्रमः  
१।०२२।०१०अ कन्दर्पो मूर्तिमान् आसीत् काम इत्य् उच्यते बुधैः  
१।०२२।०११अ तपस्यन्तम् इह स्थाणुं नियमेन समाहितम्  
१।०२२।०११च् कृतोद्वाहं तु देवेशं गच्छन्तं समरुद्गणम्  
१।०२२।०११ए धर्षयाम् आस दुर्मेधा हुङ्कृतश् च महात्मना  
१।०२२।०१२अ दग्धस्य तस्य रौद्रेण चक्षुषा रघुनन्दन  
१।०२२।०१२च् व्यशीर्यन्त शरीरात् स्वात् सर्वगात्राणि दुर्मतेः  
१।०२२।०१३अ तस्य गात्रं हतं तत्र निर्दग्धस्य महात्मना  
१।०२२।०१३च् अशरीरः कृतः कामः क्रोधाद् देवेश्वरेण ह  
१।०२२।०१४अ अनङ्ग इति विख्यातस् तदा प्रभृति राघव  
१।०२२।०१४च् स चाङ्गविषयः श्रीमान् यत्राङ्गं स मुमोच ह  
१।०२२।०१५अ तस्यायम् आश्रमः पुण्यस् तस्येमे मुनयः पुरा  
१।०२२।०१५च् शिष्या धर्मपरा वीर तेषां पापं न विद्यते  
१।०२२।०१६अ इहाद्य रजनीं राम वसेम शुभदर्शन  
१।०२२।०१६च् पुण्ययोः सरितोर् मध्ये श्वस् तरिष्यामहे वयम्  
१।०२२।०१७अ तेषां संवदतां तत्र तपो दीर्घेण चक्षुषा  
१।०२२।०१७च् विज्ञाय परमप्रीता मुनयो हर्षम् आगमन्  
१।०२२।०१८अ अर्घ्यं पाद्यं तथातिथ्यं निवेद्यकुशिकात्मजे  
१।०२२।०१८च् रामलक्ष्मणयोः पश्चाद् अकुर्वन्न् अतिथिक्रियाम्  
१।०२२।०१९अ सत्कारं समनुप्राप्य कथाभिर् अभिरञ्जयन्  
१।०२२।०१९च् न्यवसन् सुसुखं तत्र कामाश्रमपदे तदा  
१।०२३।००१अ ततः प्रभाते विमले कृताह्निकम् अरिन्दमौ  
१।०२३।००१च् विश्वामित्रं पुरस्कृत्य नद्यास् तीरम् उपागतौ  
१।०२३।००२अ ते च सर्वे महात्मानो मुनयः संशितव्रताः  
१।०२३।००२च् उपस्थाप्य शुभां नावं विश्वामित्रम् अथाब्रुवन्  
१।०२३।००३अ आरोहतु भवान् नावं राजपुत्रपुरस्कृतः  
१।०२३।००३च् अरिष्टं गच्छ पन्थानं मा भूत् कालस्य पर्ययः  
१।०२३।००४अ विश्वामित्रस् तथेत्य् उक्त्वा तान् ऋषीन् अभिपूज्य च  
१।०२३।००४च् ततार सहितस् ताभ्यां सरितं सागरं गमाम्  
१।०२३।००५अ अथ रामः सरिन्मध्ये पप्रच्छ मुनिपुङ्गवम्  
१।०२३।००५च् वारिणो भिद्यमानस्य किम् अयं तुमुलो ध्वनिः  
१।०२३।००६अ राघवस्य वचः श्रुत्वा कौतूहल समन्वितम्  
१।०२३।००६च् कथयाम् आस धर्मात्मा तस्य शब्दस्य निश्चयम्  
१।०२३।००७अ कैलासपर्वते राम मनसा निर्मितं सरः  
१।०२३।००७च् ब्रह्मणा नरशार्दूल तेनेदं मानसं सरः  
१।०२३।००८अ तस्मात् सुस्राव सरसः सायोध्याम् उपगूहते  
१।०२३।००८च् सरःप्रवृत्ता सरयूः पुण्या ब्रह्मसरश्च्युता  
१।०२३।००९अ तस्यायम् अतुलः शब्दो जाह्नवीम् अभिवर्तते  
१।०२३।००९च् वारिसङ्क्षोभजो राम प्रणामं नियतः कुरु  
१।०२३।०१०अ ताभ्यां तु ताव् उभौ कृत्वा प्रणामम् अतिधार्मिकौ  
१।०२३।०१०च् तीरं दक्षिणम् आसाद्य जग्मतुर् लघुविक्रमौ  
१।०२३।०११अ स वनं घोरसङ्काशं दृष्ट्वा नृपवरात्मजः  
१।०२३।०११च् अविप्रहतम् ऐक्ष्वाकः पप्रच्छ मुनिपुङ्गवम्  
१।०२३।०१२अ अहो वनम् इदं दुर्गं झिल्लिकागणनादितम्  
१।०२३।०१२च् भैरवैः श्वापदैः कीर्णं शकुन्तैर् दारुणारवैः  
१।०२३।०१३अ नानाप्रकारैः शकुनैर् वाश्यद्भिर् भैरवस्वनैः  
१।०२३।०१३च् सिंहव्याघ्रवराहैश् च वारणैश् चापि शोभितम्  
१।०२३।०१४अ धवाश्वकर्णककुभैर् बिल्वतिन्दुकपाटलैः  
१।०२३।०१४च् सङ्कीर्णं बदरीभिश् च किं न्व् इदं दारुणं वनम्  
१।०२३।०१५अ तम् उवाच महातेजा विश्वामित्रो महामुनिः  
१।०२३।०१५च् श्रूयतां वत्स काकुत्स्थ यस्यैतद् दारुणं वनम्  
१।०२३।०१६अ एतौ जनपदौ स्फीतौ पूर्वम् आस्तां नरोत्तम  
१।०२३।०१६च् मलदाश् च करूषाश् च देवनिर्माण निर्मितौ  
१।०२३।०१७अ पुरा वृत्रवधे राम मलेन समभिप्लुतम्  
१।०२३।०१७च् क्षुधा चैव सहस्राक्षं ब्रह्महत्या यदाविशत्  
१।०२३।०१८अ तम् इन्द्रं स्नापयन् देवा ऋषयश् च तपोधनाः  
१।०२३।०१८च् कलशैः स्नापयाम् आसुर् मलं चास्य प्रमोचयन्  
१।०२३।०१९अ इह भूम्यां मलं दत्त्वा दत्त्वा कारुषम् एव च  
१।०२३।०१९च् शरीरजं महेन्द्रस्य ततो हर्षं प्रपेदिरे  
१।०२३।०२०अ निर्मलो निष्करूषश् च शुचिर् इन्द्रो यदाभवत्  
१।०२३।०२०च् ददौ देशस्य सुप्रीतो वरं प्रभुर् अनुत्तमम्  
१।०२३।०२१अ इमौ जनपदौ स्थीतौ ख्यातिं लोके गमिष्यतः  
१।०२३।०२१च् मलदाश् च करूषाश् च ममाङ्गमलधारिणौ  
१।०२३।०२२अ साधु साध्व् इति तं देवाः पाकशासनम् अब्रुवन्  
१।०२३।०२२च् देशस्य पूजां तां दृष्ट्वा कृतां शक्रेण धीमता  
१।०२३।०२३अ एतौ जनपदौ स्थीतौ दीर्घकालम् अरिन्दम  
१।०२३।०२३च् मलदाश् च करूषाश् च मुदितौ धनधान्यतः  
१।०२३।०२४अ कस्य चित् त्व् अथ कालस्य यक्षी वै कामरूपिणी  
१।०२३।०२४च् बलं नागसहस्रस्य धारयन्ती तदा ह्य् अभूत्  
१।०२३।०२५अ ताटका नाम भद्रं ते भार्या सुन्दस्य धीमतः  
१।०२३।०२५च् मारीचो राक्षसः पुत्रो यस्याः शक्रपराक्रमः  
१।०२३।०२६अ इमौ जनपदौ नित्यं विनाशयति राघव  
१।०२३।०२६च् मलदांश् च करूषांश् च ताटका दुष्टचारिणी  
१।०२३।०२७अ सेयं पन्थानम् आवार्य वसत्य् अत्यर्धयोजने  
१।०२३।०२७च् अत एव च गन्तव्यं ताटकाया वनं यतः  
१।०२३।०२८अ स्वबाहुबलम् आश्रित्य जहीमां दुष्टचारिणीम्  
१।०२३।०२८च् मन्नियोगाद् इमं देशं कुरु निष्कण्टकं पुनः  
१।०२३।०२९अ न हि कश् चिद् इमं देशं शक्रोत्य् आगन्तुम् ईदृशम्  
१।०२३।०२९च् यक्षिण्या घोरया राम उत्सादितम् असह्यया  
१।०२३।०३०अ एतत् ते सर्वम् आख्यातं यथैतद् दरुणं वनम्  
१।०२३।०३०च् यक्ष्या चोत्सादितं सर्वम् अद्यापि न निवर्तते  
१।०२४।००१अ अथ तस्याप्रमेयस्य मुनेर् वचनम् उत्तमम्  
१।०२४।००१च् श्रुत्वा पुरुषशार्दूलः प्रत्युवाच शुभां गिरम्  
१।०२४।००२अ अल्पवीर्या यदा यक्षाः श्रूयन्ते मुनिपुङ्गव  
१।०२४।००२च् कथं नागसहस्रस्य धारयत्य् अबला बलम्  
१।०२४।००३अ विश्वामित्रो ऽब्रवीद् वाक्यं शृणु येन बलोत्तरा  
१।०२४।००३च् वरदानकृतं वीर्यं धारयत्य् अबला बलम्  
१।०२४।००४अ पूर्वम् आसीन् महायक्षः सुकेतुर् नाम वीर्यवान्  
१।०२४।००४च् अनपत्यः शुभाचारः स च तेपे महत् तपः  
१।०२४।००५अ पितामहस् तु सुप्रीतस् तस्य यक्षपतेस् तदा  
१।०२४।००५च् कन्यारत्नं ददौ राम ताटकां नाम नामतः  
१।०२४।००६अ ददौ नागसहस्रस्य बलं चास्याः पितामहः  
१।०२४।००६च् न त्व् एव पुत्रं यक्षाय ददौ ब्रह्मा महायशाः  
१।०२४।००७अ तां तु जातां विवर्धन्तीं रूपयौवनशालिनीम्  
१।०२४।००७च् जम्भपुत्राय सुन्दाय ददौ भार्यां यशस्विनीम्  
१।०२४।००८अ कस्य चित् त्व् अथ कालल्स्य यक्षी पुत्रं व्यजायत  
१।०२४।००८च् मारीचं नाम दुर्धर्षं यः शापाद् राक्षसो ऽभवत्  
१।०२४।००९अ सुन्दे तु निहते राम अगस्त्यम् ऋषिसत्तमम्  
१।०२४।००९च् ताटका सह पुत्रेण प्रधर्षयितुम् इच्छति  
१।०२४।०१०अ राक्षसत्वं भजस्वेति मारीचं व्याजहार सः  
१।०२४।०१०च् अगस्त्यः परमक्रुद्धस् ताटकाम् अपि शप्तवान्  
१।०२४।०११अ पुरुषादी महायक्षी विरूपा विकृतानना  
१।०२४।०११च् इदं रूपम् अपहाय दारुणं रूपम् अस्तु ते  
१।०२४।०१२अ सैषा शापकृतामर्षा ताटका क्रोधमूर्छिता  
१।०२४।०१२च् देशम् उत्सादयत्य् एनम् अगस्त्यचरितं शुभम्  
१।०२४।०१३अ एनां राघव दुर्वृत्तां यक्षीं परमदारुणाम्  
१।०२४।०१३च् गोब्राह्मणहितार्थाय जहि दुष्टपराक्रमाम्  
१।०२४।०१४अ न ह्य् एनां शापसंसृष्टां कश् चिद् उत्सहते पुमान्  
१।०२४।०१४च् निहन्तुं त्रिषु लोकेषु त्वाम् ऋते रघुनन्दन  
१।०२४।०१५अ न हि ते स्त्रीवधकृते घृणा कार्या नरोत्तम  
१।०२४।०१५च् चातुर्वर्ण्यहितार्थाय कर्तव्यं राजसूनुना  
१।०२४।०१६अ राज्यभारनियुक्तानाम् एष धर्मः सनातनः  
१।०२४।०१६च् अधर्म्यां जहि काकुत्स्ह धर्मो ह्य् अस्या न विद्यते  
१।०२४।०१७अ श्रूयते हि पुरा शक्रो विरोचनसुतां नृप  
१।०२४।०१७च् पृथिवीं हन्तुम् इच्छन्तीं मन्थराम् अभ्यसूदयत्  
१।०२४।०१८अ विष्णुना च पुरा राम भृगुपत्नी दृढव्रता  
१।०२४।०१८च् अनिन्द्रं लोकम् इच्छन्ती काव्यमाता निषूदिता  
१।०२४।०१९अ एतैश् चान्यैश् च बहुभी राजपुत्रमहात्मभिः  
१।०२४।०१९च् अधर्मनिरता नार्यो हताः पुरुषसत्तमैः  
१।०२५।००१अ मुनेर् वचनम् अक्लीबं श्रुत्वा नरवरात्मजः  
१।०२५।००१च् राघवः प्राञ्जलिर् भूत्वा प्रत्युवाच दृढव्रतः  
१।०२५।००२अ पितुर् वचननिर्देशात् पितुर् वचनगौरवात्  
१।०२५।००२च् वचनं कौशिकस्येति कर्तव्यम् अविशङ्कया  
१।०२५।००३अ अनुशिष्टो ऽस्म्य् अयोध्यायां गुरुमध्ये महात्मना  
१।०२५।००३च् पित्रा दशरथेनाहं नावज्ञेयं च तद् वचः  
१।०२५।००४अ सो ऽहं पितुर् वचः श्रुत्वा शासनाद् ब्रह्म वादिनः  
१।०२५।००४च् करिष्यामि न सन्देहस् ताटकावधम् उत्तमम्  
१।०२५।००५अ गोब्राह्मणहितार्थाय देशस्यास्य सुखाय च  
१।०२५।००५च् तव चैवाप्रमेयस्य वचनं कर्तुम् उद्यतः  
१।०२५।००६अ एवम् उक्त्वा धनुर्मध्ये बद्ध्वा मुष्टिम् अरिन्दमः  
१।०२५।००६च् ज्याशब्दम् अकरोत् तीव्रं दिशः शब्देन पूरयन्  
१।०२५।००७अ तेन शब्देन वित्रस्तास् ताटका वनवासिनः  
१।०२५।००७च् ताटका च सुसङ्क्रुद्धा तेन शब्देन मोहिता  
१।०२५।००८अ तं शब्दम् अभिनिध्याय राक्षसी क्रोधमूर्छिता  
१।०२५।००८च् श्रुत्वा चाभ्यद्रवद् वेगाद् यतः शब्दो विनिःसृतः  
१।०२५।००९अ तां दृष्ट्वा राघवः क्रुद्धां विकृतां विकृताननाम्  
१।०२५।००९च् प्रमाणेनातिवृद्धां च लक्ष्मणं सो ऽभ्यभाषत  
१।०२५।०१०अ पश्य लक्ष्मण यक्षिण्या भैरवं दारुणं वपुः  
१।०२५।०१०च् भिद्येरन् दर्शनाद् अस्या भीरूणां हृदयानि च  
१।०२५।०११अ एनां पश्य दुराधर्षां माया बलसमन्विताम्  
१।०२५।०११च् विनिवृत्तां करोम्य् अद्य हृतकर्णाग्रनासिकाम्  
१।०२५।०१२अ न ह्य् एनाम् उत्सहे हन्तुं स्त्रीस्वभावेन रक्षिताम्  
१।०२५।०१२च् वीर्यं चास्या गतिं चापि हनिष्यामीति मे मतिः  
१।०२५।०१३अ एवं ब्रुवाणे रामे तु ताटका क्रोधमूर्छिता  
१।०२५।०१३च् उद्यम्य बाहू गर्जन्ती रामम् एवाभ्यधावत  
१।०२५।०१४अ ताम् आपतन्तीं वेगेन विक्रान्ताम् अशनीम् इव  
१।०२५।०१४च् शरेणोरसि विव्याध सा पपात ममार च  
१।०२५।०१५अ तां हतां भीमसङ्काशां दृष्ट्वा सुरपतिस् तदा  
१।०२५।०१५च् साधु साध्व् इति काकुत्स्थं सुराश् च समपूजयन्  
१।०२५।०१६अ उवाच परमप्रीतः सहस्राक्षः पुरन्दरः  
१।०२५।०१६च् सुराश् च सर्वे संहृष्टा विश्वामित्रम् अथाब्रुवन्  
१।०२५।०१७अ मुने कौशिके भद्रं ते सेन्द्राः सर्वे मरुद्गणाः  
१।०२५।०१७च् तोषिताः कर्मणानेन स्नेहं दर्शय राघवे  
१।०२५।०१८अ प्रजापतेर् भृशाश्वस्य पुत्रान् सत्यपराक्रमान्  
१।०२५।०१८च् तपोबलभृतान् ब्रह्मन् राघवाय निवेदय  
१।०२५।०१९अ पात्रभूतश् च ते ब्रह्मंस् तवानुगमने धृतः  
१।०२५।०१९च् कर्तव्यं च महत् कर्म सुराणां राजसूनुना  
१।०२५।०२०अ एवम् उक्त्वा सुराः सर्वे हृष्टा जग्मुर् यथागतम्  
१।०२५।०२०च् विश्वामित्रं पूजयित्वा ततः सन्ध्या प्रवर्तते  
१।०२५।०२१अ ततो मुनिवरः प्रीतिस् ताटका वधतोषितः  
१।०२५।०२१च् मूर्ध्नि रामम् उपाघ्राय इदं वचनम् अब्रवीत्  
१।०२५।०२२अ इहाद्य रजनीं राम वसेम शुभदर्शन  
१।०२५।०२२च् श्वः प्रभाते गमिष्यामस् तद् आश्रमपदं मम  
१।०२६।००१अ अथ तां रजनीम् उष्य विश्वामिरो महायशाः  
१।०२६।००१च् प्रहस्य राघवं वाक्यम् उवाच मधुराक्षरम्  
१।०२६।००२अ पतितुष्टो ऽस्मि भद्रं ते राजपुत्र महायशः  
१।०२६।००२च् प्रीत्या परमया युक्तो ददाम्य् अस्त्राणि सर्वशः  
१।०२६।००३अ देवासुरगणान् वापि सगन्धर्वोरगान् अपि  
१।०२६।००३च् यैर् अमित्रान् प्रसह्याजौ वशीकृत्य जयिष्यसि  
१।०२६।००४अ तानि दिव्यानि भद्रं ते ददाम्य् अस्त्राणि सर्वशः  
१।०२६।००४च् दण्डचक्रं महद् दिव्यं तव दास्यामि राघव  
१।०२६।००५अ धर्मचक्रं ततो वीर कालचक्रं तथैव च  
१।०२६।००५च् विष्णुचक्रं तथात्युग्रम् ऐन्द्रं चक्रं तथैव च  
१।०२६।००६अ वज्रम् अस्त्रं नरश्रेष्ठ शैवं शूलवरं तथा  
१।०२६।००६च् अस्त्रं ब्रह्मशिरश् चैव ऐषीकम् अपि राघव  
१।०२६।००७अ ददामि ते महाबाहो ब्राह्मम् अस्त्रम् अनुत्तमम्  
१।०२६।००७च् गदे द्वे चैव काकुत्स्थ मोदकी शिखरी उभे  
१।०२६।००८अ प्रदीप्ते नरशार्दूल प्रयच्छामि नृपात्मज  
१।०२६।००८च् धर्मपाशम् अहं राम कालपाशं तथैव च  
१।०२६।००९अ वारुणं पाशम् अस्त्रं च ददान्य् अहम् अनुत्तमम्  
१।०२६।००९च् अशनी द्वे प्रयच्छामि शुष्कार्द्रे रघुनन्दन  
१।०२६।०१०अ ददामि चास्त्रं पैनाकम् अस्त्रं नारायणं तथा  
१।०२६।०१०च् आग्नेयम् अस्त्र दयितं शिखरं नाम नामतः  
१।०२६।०११अ वायव्यं प्रथमं नाम ददामि तव राघव  
१।०२६।०११च् अस्त्रं हयशिरो नाम क्रौञ्चम् अस्त्रं तथैव च  
१।०२६।०१२अ शक्ति द्वयं च काकुत्स्थ ददामि तव चानघ  
१।०२६।०१२च् कङ्कालं मुसलं घोरं कापालम् अथ कङ्कणम्  
१।०२६।०१३अ धारयन्त्य् असुरा यानि ददाम्य् एतानि सर्वशः  
१।०२६।०१३च् वैद्याधरं महास्त्रं च नन्दनं नाम नामतः  
१।०२६।०१४अ असिरत्नं महाबाहो ददामि नृवरात्मज  
१।०२६।०१४च् गान्धर्वम् अस्त्रं दयितं मानवं नाम नामतः  
१।०२६।०१५अ प्रस्वापनप्रशमने दद्मि सौरं च राघव  
१।०२६।०१५च् दर्पणं शोषणं चैव सन्तापनविलापने  
१।०२६।०१६अ मदनं चैव दुर्धर्षं कन्दर्पदयितं तथा  
१।०२६।०१६च् पैशाचम् अस्त्रं दयितं मोहनं नाम नामतः  
१।०२६।०१६ए प्रतीच्छ नरशार्दूल राजपुत्र महायशः  
१।०२६।०१७अ तामसं नरशार्दूल सौमनं च महाबलम्  
१।०२६।०१७च् संवर्तं चैव दुर्धर्षं मौसलं च नृपात्मज  
१।०२६।०१८अ सत्यम् अस्त्रं महाबाहो तथा मायाधरं परम्  
१।०२६।०१८च् घोरं तेजःप्रभं नाम परतेजोऽपकर्षणम्  
१।०२६।०१९अ सोमास्त्रं शिशिरं नाम त्वाष्ट्रम् अस्त्रं सुदामनम्  
१।०२६।०१९च् दारुणं च भगस्यापि शीतेषुम् अथ मानवम्  
१।०२६।०२०अ एतान् नाम महाबाहो कामरूपान् महाबलान्  
१।०२६।०२०च् गृहाण परमोदारान् क्षिप्रम् एव नृपात्मज  
१।०२६।०२१अ स्थितस् तु प्राङ्मुखो भूत्वा शुचिर् निवरतस् तदा  
१।०२६।०२१च् ददौ रामाय सुप्रीतो मन्त्रग्रामम् अनुत्तमम्  
१।०२६।०२२अ जपतस् तु मुनेस् तस्य विश्वामित्रस्य धीमतः  
१।०२६।०२२च् उपतस्थुर् महार्हाणि सर्वाण्य् अस्त्राणि राघवम्  
१।०२६।०२३अ ऊचुश् च मुदिता रामं सर्वे प्राञ्जलयस् तदा  
१।०२६।०२३च् इमे स्म परमोदार किङ्करास् तव राघव  
१।०२६।०२४अ प्रतिगृह्य च काकुत्स्थः समालभ्य च पाणिना  
१।०२६।०२४च् मनसा मे भविष्यध्वम् इति तान्य् अभ्यचोदयत्  
१।०२६।०२५अ ततः प्रीतमना रामो विश्वामित्रं महामुनिम्  
१।०२६।०२५च् अभिवाद्य महातेजा गमनायोपचक्रमे  
१।०२७।००१अ प्रतिगृह्य ततो ऽस्त्राणि प्रहृष्टवदनः शुचिः  
१।०२७।००१च् गच्छन्न् एव च काकुत्स्थो विश्वामित्रम् अथाब्रवीत्  
१।०२७।००२अ गृहीतास्त्रो ऽस्मि भगवन् दुराधर्षः सुरैर् अपि  
१।०२७।००२च् अस्त्राणां त्व् अहम् इच्छामि संहारं मुनिपुङ्गव  
१।०२७।००३अ एवं ब्रुवति काकुत्स्थे विश्वामित्रो महामुनिः  
१।०२७।००३च् संहारं व्याजहाराथ धृतिमान् सुव्रतः शुचिः  
१।०२७।००४अ सत्यवन्तं सत्यकीर्तिं धृष्टं रभसम् एव च  
१।०२७।००४च् प्रतिहारतरं नाम पराङ्मुखम् अवाङ्मुखम्  
१।०२७।००५अ लक्षाक्षविषमौ चैव दृढनाभसुनाभकौ  
१।०२७।००५च् दशाक्षशतवक्त्रौ च दशशीर्षशतोदरौ  
१।०२७।००६अ पद्मनाभमहानाभौ दुन्दुनाभसुनाभकौ  
१।०२७।००६च् ज्योतिषं कृशनं चैव नैराश्य विमलाव् उभौ  
१।०२७।००७अ यौगन्धरहरिद्रौ च दैत्यप्रमथनौ तथा  
१।०२७।००७च् पित्र्यं सौमनसं चैव विधूतमकराव् उभौ  
१।०२७।००८अ करवीरकरं चैव धनधान्यौ च राघव  
१।०२७।००८च् कामरूपं कामरुचिं मोहम् आवरणं तथा  
१।०२७।००९अ जृम्भकं सर्वनाभं च सन्तानवरणौ तथा  
१।०२७।००९च् भृशाश्वतनयान् राम भास्वरान् कामरूपिणः  
१।०२७।०१०अ प्रतीच्छ मम भद्रं ते पात्रभूतो ऽसि राघव  
१।०२७।०१०च् दिव्यभास्वरदेहाश् च मूर्तिमन्तः सुखप्रदाः  
१।०२७।०११अ रामं प्राञ्जलयो भूत्वाब्रुवन् मधुरभाषिणः  
१।०२७।०११च् इमे स्म नरशार्दूल शाधि किं करवाम ते  
१।०२७।०१२अ गम्यताम् इति तान् आह यथेष्टं रघुनन्दनः  
१।०२७।०१२च् मानसाः कार्यकालेषु साहाय्यं मे करिष्यथ  
१।०२७।०१३अ अथ ते रामम् आमन्त्र्य कृत्वा चापि प्रदक्षिणम्  
१।०२७।०१३च् एवम् अस्त्व् इति काकुत्स्थम् उक्त्वा जग्मुर् यथागतम्  
१।०२७।०१४अ स च तान् राघवो ज्ञात्वा विश्वामित्रं महामुनिम्  
१।०२७।०१४च् गच्छन्न् एवाथ मधुरं श्लक्ष्णं वचनम् अब्रवीत्  
१।०२७।०१५अ किं न्व् एतन् मेघसङ्काशं पर्वतस्याविदूरतः  
१।०२७।०१५च् वृक्षषण्डम् इतो भाति परं कौतूहलं हि मे  
१।०२७।०१६अ दर्शनीयं मृगाकीर्णं मनोहरम् अतीव च  
१।०२७।०१६च् नानाप्रकारैः शकुनैर् वल्गुभाषैर् अलङ्कृतम्  
१।०२७।०१७अ निःसृताः स्म मुनिश्रेष्ठ कान्ताराद् रोमहर्षणात्  
१।०२७।०१७च् अनया त्व् अवगच्छामि देशस्य सुखवत्तया  
१।०२७।०१८अ सर्वं मे शम्स भगवन् कस्याश्रमपदं त्व् इदम्  
१।०२७।०१८च् सम्प्राप्ता यत्र ते पापा ब्रह्मघ्ना दुष्टचारिणः  
१।०२८।००१अ अथ तस्याप्रमेयस्य तद् वनं परिपृच्छतः  
१।०२८।००१च् विश्वामित्रो महातेजा व्याख्यातुम् उपचक्रमे  
१।०२८।००२अ एष पूर्वाश्रमो राम वामनस्य महात्मनः  
१।०२८।००२च् सिद्धाश्रम इति ख्यातः सिद्धो ह्य् अत्र महातपाः  
१।०२८।००३अ एतस्मिन्न् एव काले तु राजा वैरोचनिर् बलिः  
१।०२८।००३च् निर्जित्य दैवतगणान् सेन्द्रांश् च समरुद्गणान्  
१।०२८।००३ए कारयाम् आस तद् राज्यं त्रिषु लोकेषु विश्रुतः  
१।०२८।००४अ बलेस् तु यजमानस्य देवाः साग्निपुरोगमाः  
१।०२८।००४च् समागम्य स्वयं चैव विष्णुम् ऊचुर् इहाश्रमे  
१।०२८।००५अ बलिर् वैरोचनिर् विष्णो यजते यज्ञम् उत्तमम्  
१।०२८।००५च् असमाप्ते क्रतौ तस्मिन् स्वकार्यम् अभिपद्यताम्  
१।०२८।००६अ ये चैनम् अभिवर्तन्ते याचितार इतस् ततः  
१।०२८।००६च् यच् च यत्र यथावच् च सर्वं तेभ्यः प्रयच्छति  
१।०२८।००७अ स त्वं सुरहितार्थाय मायायोगम् उपाश्रितः  
१।०२८।००७च् वामनत्वं गतो विष्णो कुरु कल्याणम् उत्तमम्  
१।०२८।००८अ अयं सिद्धाश्रमो नाम प्रसादात् ते भविष्यति  
१।०२८।००८च् सिद्धे कर्मणि देवेश उत्तिष्ठ भगवन्न् इतः  
१।०२८।००९अ अथ विष्णुर् महातेजा अदित्यां समजायत  
१।०२८।००९च् वामनं रूपम् आस्थाय वैरोचनिम् उपागमत्  
१।०२८।०१०अ त्रीन् क्रमान् अथ भिक्षित्वा प्रतिगृह्य च मानतः  
१।०२८।०१०च् आक्रम्य लोकांल् लोकात्मा सर्वभूतहिते रतः  
१।०२८।०११अ महेन्द्राय पुनः प्रादान् नियम्य बलिम् ओजसा  
१।०२८।०११च् त्रैलोक्यं स महातेजाश् चक्रे शक्रवशं पुनः  
१।०२८।०१२अ तेनैष पूर्वम् आक्रान्त आश्रमः श्रमनाशनः  
१।०२८।०१२च् मयापि भक्त्या तस्यैष वामनस्योपभुज्यते  
१।०२८।०१३अ एतम् आश्रमम् आयान्ति राक्षसा विघ्नकारिणः  
१।०२८।०१३च् अत्र ते पुरुषव्याघ्र हन्तव्या दुष्टचारिणः  
१।०२८।०१४अ अद्य गच्छामहे राम सिद्धाश्रमम् अनुत्तमम्  
१।०२८।०१४च् तद् आश्रमपदं तात तवाप्य् एतद् यथा मम  
१।०२८।०१५अ तं दृष्ट्वा मुनयः सर्वे सिद्धाश्रमनिवासिनः  
१।०२८।०१५च् उत्पत्योत्पत्य सहसा विश्वामित्रम् अपूजयन्  
१।०२८।०१६अ यथार्हं चक्रिरे पूजां विश्वामित्राय धीमते  
१।०२८।०१६च् तथैव राजपुत्राभ्याम् अकुर्वन्न् अतिथिक्रियाम्  
१।०२८।०१७अ मुहूर्तम् अथ विश्रान्तौ राजपुत्राव् अरिन्दमौ  
१।०२८।०१७च् प्राञ्जली मुनिशार्दूलम् ऊचतू रघुनन्दनौ  
१।०२८।०१८अ अद्यैव दीक्षां प्रविश भद्रं ते मुनिपुङ्गव  
१।०२८।०१८च् सिद्धाश्रमो ऽयं सिद्धः स्यात् सत्यम् अस्तु वचस् तव  
१।०२८।०१९अ एवम् उक्तो महातेजा विश्वामित्रो महामुनिः  
१।०२८।०१९च् प्रविवेश तदा दीक्षां नियतो नियतेन्द्रियः  
१।०२८।०२०अ कुमाराव् अपि तां रात्रिम् उषित्वा सुसमाहितौ  
१।०२८।०२०च् प्रभातकाले चोत्थाय विश्वामित्रम् अवन्दताम्  
१।०२९।००१अ अथ तौ देशकालज्ञौ राजपुत्राव् अरिन्दमौ  
१।०२९।००१च् देशे काले च वाक्यज्ञाव् अब्रूतां कौशिकं वचः  
१।०२९।००२अ भगवञ् श्रोतुम् इच्छावो यस्मिन् काले निशाचरौ  
१।०२९।००२च् संरक्षणीयौ तौ ब्रह्मन् नातिवर्तेत तत्क्षणम्  
१।०२९।००३अ एवं ब्रुवाणौ काकुत्स्थौ त्वरमाणौ युयुत्सया  
१।०२९।००३च् सर्वे ते मुनयः प्रीताः प्रशशंसुर् नृपात्मजौ  
१।०२९।००४अ अद्य प्रभृति षड्रात्रं रक्षतं राघवौ युवाम्  
१।०२९।००४च् दीक्षां गतो ह्य् एष मुनिर् मौनित्वं च गमिष्यति  
१।०२९।००५अ तौ तु तद् वचनं श्रुत्वा राजपुत्रौ यशस्विनौ  
१।०२९।००५च् अनिद्रौ षडहोरात्रं तपोवनम् अरक्षताम्  
१।०२९।००६अ उपासां चक्रतुर् वीरौ यत्तौ परमधन्विनौ  
१।०२९।००६च् ररक्षतुर् मुनिवरं विश्वामित्रम् अरिन्दमौ  
१।०२९।००७अ अथ काले गते तस्मिन् षष्ठे ऽहनि समागते  
१।०२९।००७च् सौमित्रम् अब्रवीद् रामो यत्तो भव समाहितः  
१।०२९।००८अ रामस्यैवं ब्रुवाणस्य त्वरितस्य युयुत्सया  
१।०२९।००८च् प्रजज्वाल ततो वेदिः सोपाध्यायपुरोहिता  
१।०२९।००९अ मन्त्रवच् च यथान्यायं यज्ञो ऽसौ सम्प्रवर्तते  
१।०२९।००९च् आकाशे च महाञ् शब्दः प्रादुर् आसीद् भयानकः  
१।०२९।०१०अ आवार्य गगनं मेघो यथा प्रावृषि निर्गतः  
१।०२९।०१०च् तथा मायां विकुर्वाणौ राक्षसाव् अभ्यधावताम्  
१।०२९।०११अ मारीचश् च सुबाहुश् च तयोर् अनुचरास् तथा  
१।०२९।०११च् आगम्य भीमसङ्काशा रुधिरौघान् अवासृजन्  
१।०२९।०१२अ ताव् आपतन्तौ सहसा दृष्ट्वा राजीवलोचनः  
१।०२९।०१२च् लक्ष्मणं त्व् अभिसम्प्रेक्ष्य रामो वचनम् अब्रवीत्  
१।०२९।०१३अ पश्य लक्ष्मण दुर्वृत्तान् राक्षसान् पिशिताशनान्  
१।०२९।०१३च् मानवास्त्रसमाधूतान् अनिलेन यथाघनान्  
१।०२९।०१४अ मानवं परमोदारम् अस्त्रं परमभास्वरम्  
१।०२९।०१४च् चिक्षेप परमक्रुद्धो मारीचोर् असि राघवः  
१।०२९।०१५अ स तेन परमास्त्रेण मानवेन समाहितः  
१।०२९।०१५च् सम्पूर्णं योजनशतं क्षिप्तः सागरसम्प्लवे  
१।०२९।०१६अ विचेतनं विघूर्णन्तं शीतेषुबलपीडितम्  
१।०२९।०१६च् निरस्तं दृश्य मारीचं रामो लक्ष्मणम् अब्रवीत्  
१।०२९।०१७अ पश्य लक्ष्मण शीतेषुं मानवं धर्मसंहितम्  
१।०२९।०१७च् मोहयित्वा नयत्य् एनं न च प्राणैर् वियुज्यते  
१।०२९।०१८अ इमान् अपि वधिष्यामि निर्घृणान् दुष्टचारिणः  
१।०२९।०१८च् राक्षसान् पापकर्मस्थान् यज्ञघ्नान् रुधिराशनान्  
१।०२९।०१९अ विगृह्य सुमहच् चास्त्रम् आग्नेयं रघुनन्दनः  
१।०२९।०१९च् सुबाहुर् असि चिक्षेप स विद्धः प्रापतद् भुवि  
१।०२९।०२०अ शेषान् वायव्यम् आदाय निजघान महायशाः  
१।०२९।०२०च् राघवः परमोदारो मुनीनां मुदम् आवहन्  
१।०२९।०२१अ स हत्वा राक्षसान् सर्वान् यज्ञघ्नान् रघुनन्दनः  
१।०२९।०२१च् ऋषिभिः पूजितस् तत्र यथेन्द्रो विजये पुरा  
१।०२९।०२२अ अथ यज्ञे समाप्ते तु विश्वामित्रो महामुनिः  
१।०२९।०२२च् निरीतिका दिशो दृष्ट्वा काकुत्स्थम् इदम् अब्रवीत्  
१।०२९।०२३अ कृतार्थो ऽस्मि महाबाहो कृतं गुरुवचस् त्वया  
१।०२९।०२३च् सिद्धाश्रमम् इदं सत्यं कृतं राम महायशः  
१।०३०।००१अ अथ तां रजनीं तत्र कृतार्थौ रामलक्षणौ  
१।०३०।००१च् ऊषतुर् मुदितौ वीरौ प्रहृष्टेनान्तरात्मना  
१।०३०।००२अ प्रभातायां तु शर्वर्यां कृतपौर्वाह्णिकक्रियौ  
१।०३०।००२च् विश्वामित्रम् ऋषींश् चान्यान् सहिताव् अभिजग्मतुः  
१।०३०।००३अ अभिवाद्य मुनिश्रेष्ठं ज्वलन्तम् इव पावकम्  
१।०३०।००३च् ऊचतुर् मधुरोदारं वाक्यं मधुरभाषिणौ  
१।०३०।००४अ इमौ स्वो मुनिशार्दूल किङ्करौ समुपस्थितौ  
१।०३०।००४च् आज्ञापय यथेष्टं वै शासनं करवाव किम्  
१।०३०।००५अ एवम् उक्ते ततस् ताभ्यां सर्व एव महर्षयः  
१।०३०।००५च् विश्वामित्रं पुरस्कृत्य रामं वचनम् अब्रुवन्  
१।०३०।००६अ मैथिलस्य नरश्रेष्ठ जनकस्य भविष्यति  
१।०३०।००६च् यज्ञः परमधर्मिष्ठस् तत्र यास्यामहे वयम्  
१।०३०।००७अ त्वं चैव नरशार्दूल सहास्माभिर् गमिष्यसि  
१।०३०।००७च् अद्भुतं च धनूरत्नं तत्र त्वं द्रष्टुम् अर्हसि  
१।०३०।००८अ तद् धि पूर्वं नरश्रेष्ठ दत्तं सदसि दैवतैः  
१।०३०।००८च् अप्रमेयबलं घोरं मखे परमभास्वरम्  
१।०३०।००९अ नास्य देवा न गन्धर्वा नासुरा न च राक्षसाः  
१।०३०।००९च् कर्तुम् आरोपणं शक्ता न कथं चन मानुषाः  
१।०३०।०१०अ धनुषस् तस्य वीर्यं हि जिज्ञासन्तो महीक्षितः  
१।०३०।०१०च् न शेकुर् आरोपयितुं राजपुत्रा महाबलाः  
१।०३०।०११अ तद् धनुर् नरशार्दूल मैथिलस्य महात्मनः  
१।०३०।०११च् तत्र द्रक्ष्यसि काकुत्स्थ यज्ञं चाद्भुतदर्शनम्  
१।०३०।०१२अ तद् धि यज्ञफलं तेन मैथिलेनोत्तमं धनुः  
१।०३०।०१२च् याचितं नरशार्दूल सुनाभं सर्वदैवतैः  
१।०३०।०१३अ एवम् उक्त्वा मुनिवरः प्रस्थानम् अकरोत् तदा  
१।०३०।०१३च् सर्षिसङ्घः सकाकुत्स्थ आमन्त्र्य वनदेवताः  
१।०३०।०१४अ स्वस्ति वो ऽस्तु गमिष्यामि सिद्धः सिद्धाश्रमाद् अहम्  
१।०३०।०१४च् उत्तरे जाह्नवीतीरे हिमवन्तं शिलोच्चयम्  
१।०३०।०१५अ प्रदक्षिणं ततः कृत्वा सिद्धाश्रमम् अनुत्तमम्  
१।०३०।०१५च् उत्तरां दिशम् उद्दिश्य प्रस्थातुम् उपचक्रमे  
१।०३०।०१६अ तं व्रजन्तं मुनिवरम् अन्वगाद् अनुसारिणाम्  
१।०३०।०१६च् शकटी शतमात्रं तु प्रयाणे ब्रह्मवादिनाम्  
१।०३०।०१७अ मृगपक्षिगणाश् चैव सिद्धाश्रमनिवासिनः  
१।०३०।०१७च् अनुजग्मुर् महात्मानं विश्वामित्रं महामुनिम्  
१।०३०।०१८अ ते गत्वा दूरम् अध्वानं लम्बमाने दिवाकरे  
१।०३०।०१८च् वासं चक्रुर् मुनिगणाः शोणाकूले समाहिताः  
१।०३०।०१९अ ते ऽस्तं गते दिनकरे स्नात्वा हुतहुताशनाः  
१।०३०।०१९च् विश्वामित्रं पुरस्कृत्य निषेदुर् अमितौजसः  
१।०३०।०२०अ रामो ऽपि सहसौमित्रिर् मुनींस् तान् अभिपूज्य च  
१।०३०।०२०च् अग्रतो निषसादाथ विश्वामित्रस्य धीमतः  
१।०३०।०२१अ अथ रामो महातेजा विश्वामित्रं महामुनिम्  
१।०३०।०२१च् पप्रच्छ मुनिशार्दूलं कौतूहलसमन्वितः  
१।०३०।०२२अ भगवन् को न्व् अयं देशः समृद्धवनशोभितः  
१।०३०।०२२च् श्रोतुम् इच्छामि भद्रं ते वक्तुम् अर्हसि तत्त्वतः  
१।०३०।०२३अ चोदितो रामवाक्येन कथयाम् आस सुव्रतः  
१।०३०।०२३च् तस्य देशस्य निखिलम् ऋषिमध्ये महातपाः  
१।०३१।००१अ ब्रह्मयोनिर् महान् आसीत् कुशो नाम महातपाः  
१।०३१।००१च् वैदर्भ्यां जनयाम् आस चतुरः सदृशान् सुतान्  
१।०३१।००२अ कुशाम्बं कुशनाभं च आधूर्त रजसं वसुम्  
१।०३१।००२च् दीप्तियुक्तान् महोत्साहान् क्षत्रधर्मचिकीर्षया  
१।०३१।००२ए तान् उवाच कुशः पुत्रान् धर्मिष्ठान् सत्यवादिनः  
१।०३१।००३अ कुशस्य वचनं श्रुत्वा चत्वारो लोकसम्मताः  
१।०३१।००३च् निवेशं चक्रिरे सर्वे पुराणां नृवरास् तदा  
१।०३१।००४अ कुशाम्बस् तु महातेजाः कौशाम्बीम् अकरोत् पुरीम्  
१।०३१।००४च् कुशनाभस् तु धर्मात्मा परं चक्रे महोदयम्  
१।०३१।००५अ आधूर्तरजसो राम धर्मारण्यं महीपतिः  
१।०३१।००५च् चक्रे पुरवरं राजा वसुश् चक्रे गिरिव्रजम्  
१।०३१।००६अ एषा वसुमती राम वसोस् तस्य महात्मनः  
१।०३१।००६च् एते शैलवराः पञ्च प्रकाशन्ते समन्ततः  
१।०३१।००७अ सुमागधी नदी रम्या मागधान् विश्रुताययौ  
१।०३१।००७च् पञ्चानां शैलमुख्यानां मध्ये मालेव शोभते  
१।०३१।००८अ सैषा हि मागधी राम वसोस् तस्य महात्मनः  
१।०३१।००८च् पूर्वाभिचरिता राम सुक्षेत्रा सस्यमालिनी  
१।०३१।००९अ कुशनाभस् तु राजर्षिः कन्याशतम् अनुत्तमम्  
१।०३१।००९च् जनयाम् आस धर्मात्मा घृताच्यां रघुनन्दन  
१।०३१।०१०अ तास् तु यौवनशालिन्यो रूपवत्यः स्वलङ्कृताः  
१।०३१।०१०च् उद्यानभूमिम् आगम्य प्रावृषीव शतह्रदाः  
१।०३१।०११अ गायन्त्यो नृत्यमानाश् च वादयन्त्यश् च राघव  
१।०३१।०११च् आमोदं परमं जग्मुर् वराभरणभूषिताः  
१।०३१।०१२अ अथ ताश् चारुसर्वाङ्ग्यो रूपेणाप्रतिमा भुवि  
१।०३१।०१२च् उद्यानभूमिम् आगम्य तारा इव घनान्तरे  
१।०३१।०१३अ ताः सर्वगुणसम्पन्ना रूपयौवनसंयुताः  
१।०३१।०१३च् दृष्ट्वा सर्वात्मको वायुर् इदं वचनम् अब्रवीत्  
१।०३१।०१४अ अहं वः कामये सर्वा भार्या मम भविष्यथ  
१।०३१।०१४च् मानुषस् त्यज्यतां भावो दीर्घम् आयुर् अवाप्स्यथ  
१।०३१।०१५अ तस्य तद् वचनं श्रुत्वा वायोर् अक्लिष्टकर्मणः  
१।०३१।०१५च् अपहास्य ततो वाक्यं कन्याशतम् अथाब्रवीत्  
१।०३१।०१६अ अन्तश् चरसि भूतानां सर्वेषां त्वं सुरोत्तम  
१।०३१।०१६च् प्रभावज्ञाश् च ते सर्वाः किम् अस्मान् अवमन्यसे  
१।०३१।०१७अ कुशनाभसुताः सर्वाः समर्थास् त्वां सुरोत्तम  
१।०३१।०१७च् स्थानाच् च्यावयितुं देवं रक्षामस् तु तपो वयम्  
१।०३१।०१८अ मा भूत् स कालो दुर्मेधः पितरं सत्यवादिनम्  
१।०३१।०१८च् नावमन्यस्व धर्मेण स्वयंवरम् उपास्महे  
१।०३१।०१९अ पिता हि प्रभुर् अस्माकं दैवतं परमं हि सः  
१।०३१।०१९च् यस्य नो दास्यति पिता स नो भर्ता भविष्यति  
१।०३१।०२०अ तासां तद् वचनं श्रुत्वा वायुः परमकोपनः  
१।०३१।०२०च् प्रविश्य सर्वगात्राणि बभञ्ज भगवान् प्रभुः  
१।०३१।०२१अ ताः कन्या वायुना भग्ना विविशुर् नृपतेर् गृहम्  
१।०३१।०२१च् दृष्ट्वा भग्नास् तदा राजा सम्भ्रान्त इदम् अब्रवीत्  
१।०३१।०२२अ किम् इदं कथ्यतां पुत्र्यः को धर्मम् अवमन्यते  
१।०३१।०२२च् कुब्जाः केन कृताः सर्वा वेष्टन्त्यो नाभिभाषथ  
१।०३२।००१अ तस्य तद् वचनं श्रुत्वा कुशनाभस्य धीमतः  
१।०३२।००१च् शिरोभिश् चरणौ स्पृष्ट्वा कन्याशतम् अभाषत  
१।०३२।००२अ वायुः सर्वात्मको राजन् प्रधर्षयितुम् इच्छति  
१।०३२।००२च् अशुभं मार्गम् आस्थाय न धर्मं प्रत्यवेक्षते  
१।०३२।००३अ पितृमत्यः स्म भद्रं ते स्वच्छन्दे न वयं स्थिताः  
१।०३२।००३च् पितरं नो वृणीष्व त्वं यदि नो दास्यते तव  
१।०३२।००४अ तेन पापानुबन्धेन वचनं न प्रतीच्छता  
१।०३२।००४च् एवं ब्रुवन्त्यः सर्वाः स्म वायुना निहता भृषम्  
१।०३२।००५अ तासां तद्वचनं श्रुत्वा राजा परमधार्मिकः  
१।०३२।००५च् प्रत्युवाच महातेजाः कन्याशतम् अनुत्तमम्  
१।०३२।००६अ क्षान्तं क्षमावतां पुत्र्यः कर्तव्यं सुमहत् कृतम्  
१।०३२।००६च् ऐकमत्यम् उपागम्य कुलं चावेक्षितं मम  
१।०३२।००७अ अलङ्कारो हि नारीणां क्षमा तु पुरुषस्य वा  
१।०३२।००७च् दुष्करं तच् च वः क्षान्तं त्रिदशेषु विशेषतः  
१।०३२।००८अ यादृशीर् वः क्षमा पुत्र्यः सर्वासाम् अविशेषतः  
१।०३२।००८च् क्षमा दानं क्षमा यज्ञः क्षमा सत्यं च पुत्रिकाः  
१।०३२।००९अ क्षमा यशः क्षमा धर्मः क्षमायां विष्ठितं जगत्  
१।०३२।००९च् विसृज्य कन्याः काकुत्स्थ राजा त्रिदशविक्रमः  
१।०३२।०१०अ मन्त्रज्ञो मन्त्रयाम् आस प्रदानं सह मन्त्रिभिः  
१।०३२।०१०च् देशे काले प्रदानस्य सदृशे प्रतिपादनम्  
१।०३२।०११अ एतस्मिन्न् एव काले तु चूली नाम महामुनिः  
१।०३२।०११च् ऊर्ध्वरेताः शुभाचारो ब्राह्मं तप उपागमत्  
१।०३२।०१२अ तप्यन्तं तम् ऋषिं तत्र गन्धर्वी पर्युपासते  
१।०३२।०१२च् सोमदा नाम भद्रं ते ऊर्मिला तनया तदा  
१।०३२।०१३अ सा च तं प्रणता भूत्वा शुश्रूषणपरायणा  
१।०३२।०१३च् उवास काले धर्मिष्ठा तस्यास् तुष्टो ऽभवद् गुरुः  
१।०३२।०१४अ स च तां कालयोगेन प्रोवाच रघुनन्दन  
१।०३२।०१४च् परितुष्टो ऽस्मि भद्रं ते किं करोमि तव प्रियम्  
१।०३२।०१५अ परितुष्टं मुनिं ज्ञात्वा गन्धर्वी मधुरस्वरम्  
१।०३२।०१५च् उवाच परमप्रीता वाक्यज्ञा वाक्यकोविदम्  
१।०३२।०१६अ लक्ष्म्या समुदितो ब्राह्म्या ब्रह्मभूतो महातपाः  
१।०३२।०१६च् ब्राह्मेण तपसा युक्तं पुत्रम् इच्छामि धार्मिकम्  
१।०३२।०१७अ अपतिश् चास्मि भद्रं ते भार्या चास्मि न कस्य चित्  
१।०३२।०१७च् ब्राह्मेणोपगतायाश् च दातुम् अर्हसि मे सुतम्  
१।०३२।०१८अ तस्याः प्रसन्नो ब्रह्मर्षिर् ददौ पुत्रम् अनुत्तमम्  
१।०३२।०१८च् ब्रह्मदत्त इति ख्यातं मानसं चूलिनः सुतम्  
१।०३२।०१९अ स राजा ब्रह्मदत्तस् तु पुरीम् अध्यवसत् तदा  
१।०३२।०१९च् काम्पिल्यां परया लक्ष्म्या देवराजो यथा दिवम्  
१।०३२।०२०अ स बुद्धिं कृतवान् राजा कुशनाभः सुधार्मिकः  
१।०३२।०२०च् ब्रह्मदत्ताय काकुत्स्थ दातुं कन्याशतं तदा  
१।०३२।०२१अ तम् आहूय महातेजा ब्रह्मदत्तं महीपतिः  
१।०३२।०२१च् ददौ कन्याशतं राजा सुप्रीतेनान्तरात्मना  
१।०३२।०२२अ यथाक्रमं ततः पाणिं जग्राह रघुनन्दन  
१।०३२।०२२च् ब्रह्मदत्तो मही पालस् तासां देवपतिर् यथा  
१।०३२।०२३अ स्पृष्टमात्रे ततः पाणौ विकुब्जा विगतज्वराः  
१।०३२।०२३च् युक्ताः परमया लक्ष्म्या बभुः कन्याशतं तदा  
१।०३२।०२४अ स दृष्ट्वा वायुना मुक्ताः कुशनाभो महीपतिः  
१।०३२।०२४च् बभूव परमप्रीतो हर्षं लेभे पुनः पुनः  
१।०३२।०२५अ कृतोद्वाहं तु राजानं ब्रह्मदत्तं महीपतिः  
१।०३२।०२५च् सदारं प्रेषयाम् आस सोपाध्याय गणं तदा  
१।०३२।०२६अ सोमदापि सुसंहृष्टा पुत्रस्य सदृशीं क्रियाम्  
१।०३२।०२६च् यथान्यायं च गन्धर्वी स्नुषास् ताः प्रत्यनन्दत  
१।०३३।००१अ कृतोद्वाहे गते तस्मिन् ब्रह्मदत्ते च राघव  
१।०३३।००१च् अपुत्रः पुत्रलाभाय पौत्रीम् इष्टिम् अकल्पयत्  
१।०३३।००२अ इष्ट्यां तु वर्तमानायां कुशनाभं महीपतिम्  
१।०३३।००२च् उवाच परमप्रीतः कुशो ब्रह्मसुतस् तदा  
१।०३३।००३अ पुत्रस् ते सदृशः पुत्र भविष्यति सुधार्मिकः  
१।०३३।००३च् गाधिं प्राप्स्यसि तेन त्वं कीर्तिं लोके च शाश्वतीम्  
१।०३३।००४अ एवम् उक्त्वा कुशो राम कुशनाभं महीपतिम्  
१।०३३।००४च् जगामाकाशम् आविश्य ब्रह्मलोकं सनातनम्  
१।०३३।००५अ कस्य चित् त्व् अथ कालस्य कुशनाभस्य धीमतः  
१।०३३।००५च् जज्ञे परमधर्मिष्ठो गाधिर् इत्य् एव नामतः  
१।०३३।००६अ स पिता मम काकुत्स्थ गाधिः परमधार्मिकः  
१।०३३।००६च् कुशवंशप्रसूतो ऽस्मि कौशिको रघुनन्दन  
१।०३३।००७अ पूर्वजा भगिनी चापि मम राघव सुव्रता  
१।०३३।००७च् नाम्ना सत्यवती नाम ऋचीके प्रतिपादिता  
१।०३३।००८अ सशरीरा गता स्वर्गं भर्तारम् अनुवर्तिनी  
१।०३३।००८च् कौशिकी परमोदारा सा प्रवृत्ता महानदी  
१।०३३।००९अ दिव्या पुण्योदका रम्या हिमवन्तम् उपाश्रिता  
१।०३३।००९च् लोकस्य हितकामार्थं प्रवृत्ता भगिनी मम  
१।०३३।०१०अ ततो ऽहं हिमवत्पार्श्वे वसामि नियतः सुखम्  
१।०३३।०१०च् भगिन्याः स्नेहसंयुक्तः कौशिक्या रघुनन्दन  
१।०३३।०११अ सा तु सत्यवती पुण्या सत्ये धर्मे प्रतिष्ठिता  
१।०३३।०११च् पतिव्रता महाभागा कौशिकी सरितां वरा  
१।०३३।०१२अ अहं हि नियमाद् राम हित्वा तां समुपागतः  
१।०३३।०१२च् सिद्धाश्रमम् अनुप्राप्य सिद्धो ऽस्मि तव तेजसा  
१।०३३।०१३अ एषा राम ममोत्पत्तिः स्वस्य वंशस्य कीर्तिता  
१।०३३।०१३च् देशस्य च महाबाहो यन् मां त्वं परिपृच्छसि  
१।०३३।०१४अ गतो ऽर्धरात्रः काकुत्स्थ कथाः कथयतो मम  
१।०३३।०१४च् निद्राम् अभ्येहि भद्रं ते मा भूद् विघ्नो ऽध्वनीह नः  
१।०३३।०१५अ निष्पन्दास् तरवः सर्वे निलीना मृगपक्षिणः  
१।०३३।०१५च् नैशेन तमसा व्याप्ता दिशश् च रघुनन्दन  
१।०३३।०१६अ शनैर् वियुज्यते सन्ध्या नभो नेत्रैर् इवावृतम्  
१।०३३।०१६च् नक्षत्रतारागहनं ज्योतिर्भिर् अवभासते  
१।०३३।०१७अ उत्तिष्ठति च शीतांशुः शशी लोकतमोनुदः  
१।०३३।०१७च् ह्लादयन् प्राणिनां लोके मनांसि प्रभया विभो  
१।०३३।०१८अ नैशानि सर्वभूतानि प्रचरन्ति ततस् ततः  
१।०३३।०१८च् यक्षराक्षससङ्घाश् च रौद्राश् च पिशिताशनाः  
१।०३३।०१९अ एवम् उक्त्वा महातेजा विरराम महामुनिः  
१।०३३।०१९च् साधु साध्व् इति तं सर्वे मुनयो ह्य् अभ्यपूजयन्  
१।०३३।०२०अ रामो ऽपि सह सौमित्रिः किं चिद् आगतविस्मयः  
१।०३३।०२०च् प्रशस्य मुनिशार्दूलं निद्रां समुपसेवते  
१।०३४।००१अ उपास्य रात्रिशेषं तु शोणाकूले महर्षिभिः  
१।०३४।००१च् निशायां सुप्रभातायां विश्वामित्रो ऽभ्यभाषत  
१।०३४।००२अ सुप्रभाता निशा राम पूर्वा सन्ध्या प्रवर्तते  
१।०३४।००२च् उत्तिष्ठोत्तिष्ठ भद्रं ते गमनायाभिरोचय  
१।०३४।००३अ तच् छ्रुत्वा वचनं तस्य कृत्वा पौर्वाह्णिकीं क्रियाम्  
१।०३४।००३च् गमनं रोचयाम् आस वाक्यं चेदम् उवाच ह  
१।०३४।००४अ अयं शोणः शुभजलो गाधः पुलिनमण्डितः  
१।०३४।००४च् कतरेण पथा ब्रह्मन् सन्तरिष्यामहे वयम्  
१।०३४।००५अ एवम् उक्तस् तु रामेण विश्वामित्रो ऽब्रवीद् इदम्  
१।०३४।००५च् एष पन्था मयोद्दिष्टो येन यान्ति महर्षयः  
१।०३४।००६अ ते गत्वा दूरम् अध्वानं गते ऽर्धदिवसे तदा  
१।०३४।००६च् जाह्नवीं सरितां श्रेष्ठां ददृशुर् मुनिसेविताम्  
१।०३४।००७अ तां दृष्ट्वा पुण्यसलिलां हंससारससेविताम्  
१।०३४।००७च् बभूवुर् मुदिताः सर्वे मुनयः सहराघवाः  
१।०३४।००७ए तस्यास् तीरे ततश् चक्रुस् ते आवासपरिग्रहम्  
१।०३४।००८अ ततः स्नात्वा यथान्यायं सन्तर्प्य पितृदेवताः  
१।०३४।००८च् हुत्वा चैवाग्निहोत्राणि प्राश्य चामृतवद् धविः  
१।०३४।००९अ विविशुर् जाह्नवीतीरे शुचौ मुदितमानसाः  
१।०३४।००९च् विश्वामित्रं महात्मानं परिवार्य समन्ततः  
१।०३४।०१०अ सम्प्रहृष्टमना रामो विश्वामित्रम् अथाब्रवीत्  
१।०३४।०१०च् भगवञ् श्रोतुम् इच्छामि गङ्गां त्रिपथगां नदीम्  
१।०३४।०१०ए त्रैलोक्यं कथम् आक्रम्य गता नदनदीपतिम्  
१।०३४।०११अ चोदितो राम वाक्येन विश्वामित्रो महामुनिः  
१।०३४।०११च् वृद्धिं जन्म च गङ्गाया वक्तुम् एवोपचक्रमे  
१।०३४।०१२अ शैलेन्द्रो हिमवान् नाम धातूनाम् आकरो महान्  
१।०३४।०१२च् तस्य कन्या द्वयं राम रूपेणाप्रतिमं भुवि  
१।०३४।०१३अ या मेरुदुहिता राम तयोर् माता सुमध्यमा  
१।०३४।०१३च् नाम्ना मेना मनोज्ञा वै पत्नी हिमवतः प्रिया  
१।०३४।०१४अ तस्यां गङ्गेयम् अभवज् ज्येष्ठा हिमवतः सुता  
१।०३४।०१४च् उमा नाम द्वितीयाभूत् कन्या तस्यैव राघव  
१।०३४।०१५अ अथ ज्येष्ठां सुराः सर्वे देवतार्थचिकीर्षया  
१।०३४।०१५च् शैलेन्द्रं वरयाम् आसुर् गङ्गां त्रिपथगां नदीम्  
१।०३४।०१६अ ददौ धर्मेण हिमवांस् तनयां लोकपावनीम्  
१।०३४।०१६च् स्वच्छन्दपथगां गङ्गां त्रैलोक्यहितकाम्यया  
१।०३४।०१७अ प्रतिगृह्य त्रिलोकार्थं त्रिलोकहितकारिणः  
१।०३४।०१७च् गङ्गाम् आदाय ते ऽगच्छन् कृतार्थेनान्तरात्मना  
१।०३४।०१८अ या चान्या शैलदुहिता कन्यासीद् रघुनन्दन  
१।०३४।०१८च् उग्रं सा व्रतम् आस्थाय तपस् तेपे तपोधना  
१।०३४।०१९अ उग्रेण तपसा युक्तां ददौ शैलवरः सुताम्  
१।०३४।०१९च् रुद्रायाप्रतिरूपाय उमां लोकनमस्कृताम्  
१।०३४।०२०अ एते ते शैल राजस्य सुते लोकनमस्कृते  
१।०३४।०२०च् गङ्गा च सरितां श्रेष्ठा उमा देवी च राघव  
१।०३४।०२१अ एतत् ते धर्मम् आख्यातं यथा त्रिपथगा नदी  
१।०३४।०२१च् खं गता प्रथमं तात गतिं गतिमतां वर  
१।०३५।००१अ उक्त वाक्ये मुनौ तस्मिन्न् उभौ राघवलक्ष्मणौ  
१।०३५।००१च् प्रतिनन्द्य कथां वीराव् ऊचतुर् मुनिपुङ्गवम्  
१।०३५।००२अ धर्मयुक्तम् इदं ब्रह्मन् कथितं परमं त्वया  
१।०३५।००२च् दुहितुः शैलराजस्य ज्येष्ठाय वक्तुम् अर्हसि  
१।०३५।००३अ विस्तरं विस्तरज्ञो ऽसि दिव्यमानुषसम्भवम्  
१।०३५।००३च् त्रीन् पथो हेतुना केन पावयेल् लोकपावनी  
१।०३५।००४अ कथं गङ्गां त्रिपथगा विश्रुता सरिदुत्तमा  
१।०३५।००४च् त्रिषु लोकेषु धर्मज्ञ कर्मभिः कैः समन्विता  
१।०३५।००५अ तथा ब्रुवति काकुत्स्थे विश्वामित्रस् तपोधनः  
१।०३५।००५च् निखिलेन कथां सर्वाम् ऋषिमध्ये न्यवेदयत्  
१।०३५।००६अ पुरा राम कृतोद्वाहः शितिकण्ठो महातपाः  
१।०३५।००६च् दृष्ट्वा च स्पृहया देवीं मैथुनायोपचक्रमे  
१।०३५।००७अ शितिकण्ठस्य देवस्य दिव्यं वर्षशतं गतम्  
१।०३५।००७च् न चापि तनयो राम तस्याम् आसीत् परन्तप  
१।०३५।००८अ ततो देवाः समुद्विग्नाः पितामहपुरोगमाः  
१।०३५।००८च् यद् इहोत्पद्यते भूतं कस् तत् प्रतिसहिष्यते  
१।०३५।००९अ अभिगम्य सुराः सर्वे प्रणिपत्येदम् अब्रुवन्  
१।०३५।००९च् देवदेव महादेव लोकस्यास्य हिते रत  
१।०३५।००९ए सुराणां प्रणिपातेन प्रसादं कर्तुम् अर्हसि  
१।०३५।०१०अ न लोका धारयिष्यन्ति तव तेजः सुरोत्तम  
१।०३५।०१०च् ब्राह्मेण तपसा युक्तो देव्या सह तपश् चर  
१।०३५।०११अ त्रैलोक्यहितकामार्थं तेजस् तेजसि धारय  
१।०३५।०११च् रक्ष सर्वान् इमांल् लोकान् नालोकं कर्तुम् अर्हसि  
१।०३५।०१२अ देवतानां वचः श्रुत्वा सर्वलोकमहेश्वरः  
१।०३५।०१२च् बाढम् इत्य् अब्रवीत् सर्वान् पुनश् चेदम् उवाच ह  
१।०३५।०१३अ धारयिष्याम्य् अहं तेजस् तेजस्य् एव सहोमया  
१।०३५।०१३च् त्रिदशाः पृथिवी चैव निर्वाणम् अधिगच्छतु  
१।०३५।०१४अ यद् इदं क्षुभितं स्थानान् मम तेजो ह्य् अनुत्तमम्  
१।०३५।०१४च् धारयिष्यति कस् तन् मे ब्रुवन्तु सुरसत्तमाः  
१।०३५।०१५अ एवम् उक्तास् ततो देवाः प्रत्यूचुर् वृषभध्वजम्  
१।०३५।०१५च् यत् तेजः क्षुभितं ह्य् एतत् तद् धरा धारयिष्यति  
१।०३५।०१६अ एवम् उक्तः सुरपतिः प्रमुमोच महीतले  
१।०३५।०१६च् तेजसा पृथिवी येन व्याप्ता सगिरिकानना  
१।०३५।०१७अ ततो देवाः पुनर् इदम् ऊचुश् चाथ हुताशनम्  
१।०३५।०१७च् प्रविश त्वं महातेजो रौद्रं वायुसमन्वितः  
१।०३५।०१८अ तद् अग्निना पुनर् व्याप्तं सञ्जातः श्वेतपर्वतः  
१।०३५।०१८च् दिव्यं शरवणं चैव पावकादित्यसन्निभम्  
१।०३५।०१८ए यत्र जातो महातेजाः कार्तिकेयो ऽग्निसम्भवः  
१।०३५।०१९अ अथोमां च शिवं चैव देवाः सर्षि गणास् तदा  
१।०३५।०१९च् पूजयाम् आसुर् अत्यर्थं सुप्रीतमनसस् ततः  
१।०३५।०२०अ अथ शैल सुता राम त्रिदशान् इदम् अब्रवीत्  
१।०३५।०२०च् समन्युर् अशपत् सर्वान् क्रोधसंरक्तलोचना  
१।०३५।०२१अ यस्मान् निवारिता चैव सङ्गता पुत्रकाम्यया  
१।०३५।०२१च् अपत्यं स्वेषु दारेषु नोत्पादयितुम् अर्हथ  
१।०३५।०२१ए अद्य प्रभृति युष्माकम् अप्रजाः सन्तु पत्नयः  
१।०३५।०२२अ एवम् उक्त्वा सुरान् सर्वाञ् शशाप पृथिवीम् अपि  
१।०३५।०२२च् अवने नैकरूपा त्वं बहुभार्या भविष्यसि  
१।०३५।०२३अ न च पुत्रकृतां प्रीतिं मत्क्रोधकलुषी कृता  
१।०३५।०२३च् प्राप्स्यसि त्वं सुदुर्मेधे मम पुत्रम् अनिच्छती  
१।०३५।०२४अ तान् सर्वान् व्रीडितान् दृष्ट्वा सुरान् सुरपतिस् तदा  
१।०३५।०२४च् गमनायोपचक्राम दिशं वरुणपालिताम्  
१।०३५।०२५अ स गत्वा तप आतिष्ठत् पार्श्वे तस्योत्तरे गिरेः  
१।०३५।०२५च् हिमवत्प्रभवे शृङ्गे सह देव्या महेश्वरः  
१।०३५।०२६अ एष ते विस्तरो राम शैलपुत्र्या निवेदितः  
१।०३५।०२६च् गङ्गायाः प्रभवं चैव शृणु मे सहलक्ष्मणः  
१।०३६।००१अ तप्यमाने तपो देवे देवाः सर्षिगणाः पुरा  
१।०३६।००१च् सेनापतिम् अभीप्सन्तः पितामहम् उपागमन्  
१।०३६।००२अ ततो ऽब्रुवन् सुराः सर्वे भगवन्तं पितामहम्  
१।०३६।००२च् प्रणिपत्य शुभं वाक्यं सेन्द्राः साग्निपुरोगमाः  
१।०३६।००३अ यो नः सेनापतिर् देव दत्तो भगवता पुरा  
१।०३६।००३च् स तपः परम् आस्थाय तप्यते स्म सहोमया  
१।०३६।००४अ यद् अत्रानन्तरं कार्यं लोकानां हितकाम्यया  
१।०३६।००४च् संविधत्स्व विधानज्ञ त्वं हि नः परमा गतिः  
१।०३६।००५अ देवतानां वचः श्रुत्वा सर्वलोकपितामहः  
१।०३६।००५च् सान्त्वयन् मधुरैर् वाक्यैस् त्रिदशान् इदम् अब्रवीत्  
१।०३६।००६अ शैलपुत्र्या यद् उक्तं तन् न प्रजास्यथ पत्निषु  
१।०३६।००६च् तस्या वचनम् अक्लिष्टं सत्यम् एव न संशयः  
१।०३६।००७अ इयम् आकाशगा गङ्गा यस्यां पुत्रं हुताशनः  
१।०३६।००७च् जनयिष्यति देवानां सेनापतिम् अरिन्दमम्  
१।०३६।००८अ ज्येष्ठा शैलेन्द्रदुहिता मानयिष्यति तं सुतम्  
१।०३६।००८च् उमायास् तद् बहुमतं भविष्यति न संशयः  
१।०३६।००९अ तच् छ्रुत्वा वचनं तस्य कृतार्था रघुनन्दन  
१।०३६।००९च् प्रणिपत्य सुराः सर्वे पितामहम् अपूजयन्  
१।०३६।०१०अ ते गत्वा पर्वतं राम कैलासं धातुमण्डितम्  
१।०३६।०१०च् अग्निं नियोजयाम् आसुः पुत्रार्थं सर्वदेवताः  
१।०३६।०११अ देवकार्यम् इदं देव समाधत्स्व हुताशन  
१।०३६।०११च् शैलपुत्र्यां महातेजो गङ्गायां तेज उत्सृज  
१।०३६।०१२अ देवतानां प्रतिज्ञाय गङ्गाम् अभ्येत्य पावकः  
१।०३६।०१२च् गर्भं धारय वै देवि देवतानाम् इदं प्रियम्  
१।०३६।०१३अ इत्य् एतद् वचनं श्रुत्वा दिव्यं रूपम् अधारयत्  
१।०३६।०१३च् स तस्या महिमां दृष्ट्वा समन्ताद् अवकीर्यत  
१।०३६।०१४अ समन्ततस् तदा देवीम् अभ्यषिञ्चत पावकः  
१।०३६।०१४च् सर्वस्रोतांसि पूर्णानि गङ्गाया रघुनन्दन  
१।०३६।०१५अ तम् उवाच ततो गङ्गा सर्वदेवपुरोहितम्  
१।०३६।०१५च् अशक्ता धारणे देव तव तेजः समुद्धतम्  
१।०३६।०१५ए दह्यमानाग्निना तेन सम्प्रव्यथितचेतना  
१।०३६।०१६अ अथाब्रवीद् इदं गङ्गां सर्वदेवहुताशनः  
१।०३६।०१६च् इह हैमवते पादे गर्भो ऽयं सन्निवेश्यताम्  
१।०३६।०१७अ श्रुत्वा त्व् अग्निवचो गङ्गा तं गर्भम् अतिभास्वरम्  
१।०३६।०१७च् उत्ससर्ज महातेजाः स्रोतोभ्यो हि तदानघ  
१।०३६।०१८अ यद् अस्या निर्गतं तस्मात् तप्तजाम्बूनदप्रभम्  
१।०३६।०१८च् काञ्चनं धरणीं प्राप्तं हिरण्यम् अमलं शुभम्  
१।०३६।०१९अ ताम्रं कार्ष्णायसं चैव तैक्ष्ण्याद् एवाभिजायत  
१।०३६।०१९च् मलं तस्याभवत् तत्र त्रपुसीसकम् एव च  
१।०३६।०२०अ तद् एतद् धरणीं प्राप्य नानाधातुर् अवर्धत  
१।०३६।०२१अ निक्षिप्तमात्रे गर्भे तु तेजोभिर् अभिरञ्जितम्  
१।०३६।०२१च् सर्वं पर्वतसन्नद्धं सौवर्णम् अभवद् वनम्  
१।०३६।०२२अ जातरूपम् इति ख्यातं तदा प्रभृति राघव  
१।०३६।०२२च् सुवर्णं पुरुषव्याघ्र हुताशनसमप्रभम्  
१।०३६।०२३अ तं कुमारं ततो जातं सेन्द्राः सहमरुद्गणाः  
१।०३६।०२३च् क्षीरसम्भावनार्थाय कृत्तिकाः समयोजयन्  
१।०३६।०२४अ ताः क्षीरं जातमात्रस्य कृत्वा समयम् उत्तमम्  
१।०३६।०२४च् ददुः पुत्रो ऽयम् अस्माकं सर्वासाम् इति निश्चिताः  
१।०३६।०२५अ ततस् तु देवताः सर्वाः कार्तिकेय इति ब्रुवन्  
१।०३६।०२५च् पुत्रस् त्रैलोक्य विख्यातो भविष्यति न संशयः  
१।०३६।०२६अ तेषां तद् वचनं श्रुत्वा स्कन्नं गर्भपरिस्रवे  
१।०३६।०२६च् स्नापयन् परया लक्ष्म्या दीप्यमानम् इवानलम्  
१।०३६।०२७अ स्कन्द इत्य् अब्रुवन् देवाः स्कन्नं गर्भपरिस्रवात्  
१।०३६।०२७च् कार्तिकेयं महाभागं काकुत्स्थज्वलनोपमम्  
१।०३६।०२८अ प्रादुर्भूतं ततः क्षीरं कृत्तिकानाम् अनुत्तमम्  
१।०३६।०२८च् षण्णां षडाननो भूत्वा जग्राह स्तनजं पयः  
१।०३६।०२९अ गृहीत्वा क्षीरम् एकाह्ना सुकुमार वपुस् तदा  
१।०३६।०२९च् अजयत् स्वेन वीर्येण दैत्यसैन्यगणान् विभुः  
१।०३६।०३०अ सुरसेनागणपतिं ततस् तम् अमलद्युतिम्  
१।०३६।०३०च् अभ्यषिञ्चन् सुरगणाः समेत्याग्निपुरोगमाः  
१।०३६।०३१अ एष ते राम गङ्गाया विस्तरो ऽभिहितो मया  
१।०३६।०३१च् कुमारसम्भवश् चैव धन्यः पुण्यस् तथैव च  
१।०३७।००१अ तां कथां कौशिको रामे निवेद्य मधुराक्षरम्  
१।०३७।००१च् पुनर् एवापरं वाक्यं काकुत्स्थम् इदम् अब्रवीत्  
१।०३७।००२अ अयोध्याधिपतिः शूरः पूर्वम् आसीन् नराधिपः  
१।०३७।००२च् सगरो नाम धर्मात्मा प्रजाकामः स चाप्रजः  
१।०३७।००३अ वैदर्भदुहिता राम केशिनी नाम नामतः  
१।०३७।००३च् ज्येष्ठा सगरपत्नी सा धर्मिष्ठा सत्यवादिनी  
१।०३७।००४अ अरिष्टनेमिदुहिता रूपेणाप्रतिमा भुवि  
१।०३७।००४च् द्वितीया सगरस्यासीत् पत्नी सुमतिसञ्ज्ञिता  
१।०३७।००५अ ताभ्यां सह तदा राजा पत्नीभ्यां तप्तवांस् तपः  
१।०३७।००५च् हिमवन्तं समासाद्य भृगुप्रस्रवणे गिरौ  
१।०३७।००६अ अथ वर्ष शते पूर्णे तपसाराधितो मुनिः  
१।०३७।००६च् सगराय वरं प्रादाद् भृगुः सत्यवतां वरः  
१।०३७।००७अ अपत्यलाभः सुमहान् भविष्यति तवानघ  
१।०३७।००७च् कीर्तिं चाप्रतिमां लोके प्राप्स्यसे पुरुषर्षभ  
१।०३७।००८अ एका जनयिता तात पुत्रं वंशकरं तव  
१।०३७।००८च् षष्टिं पुत्रसहस्राणि अपरा जनयिष्यति  
१।०३७।००९अ भाषमाणं नरव्याघ्रं राजपत्न्यौ प्रसाद्य तम्  
१।०३७।००९च् ऊचतुः परमप्रीते कृताञ्जलिपुटे तदा  
१।०३७।०१०अ एकः कस्याः सुतो ब्रह्मन् का बहूञ् जनयिष्यति  
१।०३७।०१०च् श्रोतुम् इच्छावहे ब्रह्मन् सत्यम् अस्तु वचस् तव  
१।०३७।०११अ तयोस् तद् वचनं श्रुत्वा भृगुः परम धार्मिकः  
१।०३७।०११च् उवाच परमां वाणीं स्वच्छन्दो ऽत्र विधीयताम्  
१।०३७।०१२अ एको वंशकरो वास्तु बहवो वा महाबलाः  
१।०३७।०१२च् कीर्तिमन्तो महोत्साहाः का वा कं वरम् इच्छति  
१।०३७।०१३अ मुनेस् तु वचनं श्रुत्वा केशिनी रघुनन्दन  
१।०३७।०१३च् पुत्रं वंशकरं राम जग्राह नृपसन्निधौ  
१।०३७।०१४अ षष्टिं पुत्रसहस्राणि सुपर्णभगिनी तदा  
१।०३७।०१४च् महोत्साहान् कीर्तिमतो जग्राह सुमतिः सुतान्  
१।०३७।०१५अ प्रदक्षिणम् ऋषिं कृत्वा शिरसाभिप्रणम्य च  
१।०३७।०१५च् जगाम स्वपुरं राजा सभार्या रघुनन्दन  
१।०३७।०१६अ अथ काले गते तस्मिञ् ज्येष्ठा पुत्रं व्यजायत  
१।०३७।०१६च् असमञ्ज इति ख्यातं केशिनी सगरात्मजम्  
१।०३७।०१७अ सुमतिस् तु नरव्याघ्र गर्भतुम्बं व्यजायत  
१।०३७।०१७च् षष्टिः पुत्रसहस्राणि तुम्बभेदाद् विनिःसृताः  
१।०३७।०१८अ घृतपूर्णेषु कुम्भेषु धात्र्यस् तान् समवर्धयन्  
१।०३७।०१८च् कालेन महता सर्वे यौवनं प्रतिपेदिरे  
१।०३७।०१९अ अथ दीर्घेण कालेन रूपयौवनशालिनः  
१।०३७।०१९च् षष्टिः पुत्रसहस्राणि सगरस्याभवंस् तदा  
१।०३७।०२०अ स च ज्येष्ठो नरश्रेष्ठ सगरस्यात्मसम्भवः  
१।०३७।०२०च् बालान् गृहीत्वा तु जले सरय्वा रघुनन्दन  
१।०३७।०२०ए प्रक्षिप्य प्रहसन् नित्यं मज्जतस् तान् निरीक्ष्य वै  
१।०३७।०२१अ पौराणाम् अहिते युक्तः पित्रा निर्वासितः पुरात्  
१।०३७।०२२अ तस्य पुत्रो ऽंशुमान् नाम असमञ्जस्य वीर्यवान्  
१।०३७।०२२च् सम्मतः सर्वलोकस्य सर्वस्यापि प्रियंवदः  
१।०३७।०२३अ ततः कालेन महता मतिः समभिजायत  
१।०३७।०२३च् सगरस्य नरश्रेष्ठ यजेयम् इति निश्चिता  
१।०३७।०२४अ स कृत्वा निश्चयं राजा सोपाध्यायगणस् तदा  
१।०३७।०२४च् यज्ञकर्मणि वेदज्ञो यष्टुं समुपचक्रमे  
१।०३८।००१अ विश्वामित्रवचः श्रुत्वा कथान्ते रघुनन्दन  
१।०३८।००१च् उवाच परमप्रीतो मुनिं दीप्तम् इवानलम्  
१।०३८।००२अ श्रोतुम् इछामि भद्रं ते विस्तरेण कथाम् इमाम्  
१।०३८।००२च् पूर्वको मे कथं ब्रह्मन् यज्ञं वै समुपाहरत्  
१।०३८।००३अ विश्वामित्रस् तु काकुत्स्थम् उवाच प्रहसन्न् इव  
१।०३८।००३च् श्रूयतां विस्तरो राम सगरस्य महात्मनः  
१।०३८।००४अ शङ्करश्वशुरो नाम हिमवान् अचलोत्तमः  
१।०३८।००४च् विन्ध्यपर्वतम् आसाद्य निरीक्षेते परस्परम्  
१।०३८।००५अ तयोर् मध्ये प्रवृत्तो ऽभूद् यज्ञः स पुरुषोत्तम  
१।०३८।००५च् स हि देशो नरव्याघ्र प्रशस्तो यज्ञकर्मणि  
१।०३८।००६अ तस्याश्वचर्यां काकुत्स्थ दृढधन्वा महारथः  
१।०३८।००६च् अंशुमान् अकरोत् तात सगरस्य मते स्थितः  
१।०३८।००७अ तस्य पर्वणि तं यज्ञं यजमानस्य वासवः  
१।०३८।००७च् राक्षसीं तनुम् आस्थाय यज्ञियाश्वम् अपाहरत्  
१।०३८।००८अ ह्रियमाणे तु काकुत्स्थ तस्मिन्न् अश्वे महात्मनः  
१।०३८।००८च् उपाध्याय गणाः सर्वे यजमानम् अथाब्रुवन्  
१।०३८।००९अ अयं पर्वणि वेगेन यज्ञियाश्वो ऽपनीयते  
१।०३८।००९च् हर्तारं जहि काकुत्स्थ हयश् चैवोपनीयताम्  
१।०३८।०१०अ यज्ञच् छिद्रं भवत्य् एतत् सर्वेषाम् अशिवाय नः  
१।०३८।०१०च् तत् तथा क्रियतां राजन् यथाछिद्रः क्रतुर् भवेत्  
१।०३८।०११अ उपाध्याय वचः श्रुत्वा तस्मिन् सदसि पार्थिवः  
१।०३८।०११च् षष्टिं पुत्रसहस्राणि वाक्यम् एतद् उवाच ह  
१।०३८।०१२अ गतिं पुत्रा न पश्यामि रक्षसां पुरुषर्षभाः  
१।०३८।०१२च् मन्त्रपूतैर् महाभागैर् आस्थितो हि महाक्रतुः  
१।०३८।०१३अ तद् गच्छत विचिन्वध्वं पुत्रका भद्रम् अस्तु वः  
१।०३८।०१३च् समुद्रमालिनीं सर्वां पृथिवीम् अनुगच्छत  
१।०३८।०१४अ एकैकं योजनं पुत्रा विस्तारम् अभिगच्छत  
१।०३८।०१५अ यावत् तुरगसन्दर्शस् तावत् खनत मेदिनीम्  
१।०३८।०१५च् तम् एव हयहर्तारं मार्गमाणा ममाज्ञया  
१।०३८।०१६अ दीक्षितः पौत्रसहितः सोपाध्यायगणो ह्य् अहम्  
१।०३८।०१६च् इह स्थास्यामि भद्रं वो यावत् तुरगदर्शनम्  
१।०३८।०१७अ इत्य् उक्त्वा हृष्टमनसो राजपुत्रा महाबलाः  
१।०३८।०१७च् जग्मुर् महीतलं राम पितुर् वचनयन्त्रिताः  
१।०३८।०१८अ योजनायाम् अविस्तारम् एकैको धरणीतलम्  
१।०३८।०१८च् बिभिदुः पुरुषव्याघ्र वज्रस्पर्शसमैर् भुजैः  
१।०३८।०१९अ शूलैर् अशनिकल्पैश् च हलैश् चापि सुदारुणैः  
१।०३८।०१९च् भिद्यमाना वसुमती ननाद रघुनन्दन  
१।०३८।०२०अ नागानां वध्यमानानाम् असुराणां च राघव  
१।०३८।०२०च् राक्षसानां च दुर्धर्षः सत्त्वानां निनदो ऽभवत्  
१।०३८।०२१अ योजनानां सहस्राणि षष्टिं तु रघुनन्दन  
१।०३८।०२१च् बिभिदुर् धरणीं वीरा रसातलम् अनुत्तमम्  
१।०३८।०२२अ एवं पर्वतसम्बाधं जम्बूद्वीपं नृपात्मजाः  
१।०३८।०२२च् खनन्तो नृपशार्दूल सर्वतः परिचक्रमुः  
१।०३८।०२३अ ततो देवाः सगन्धर्वाः सासुराः सहपन्नगाः  
१।०३८।०२३च् सम्भ्रान्तमनसः सर्वे पितामहम् उपागमन्  
१।०३८।०२४अ ते प्रसाद्य महात्मानं विषण्णवदनास् तदा  
१।०३८।०२४च् ऊचुः परमसन्त्रस्ताः पितामहम् इदं वचः  
१।०३८।०२५अ भगवन् पृथिवी सर्वा खन्यते सगरात्मजैः  
१।०३८।०२५च् बहवश् च महात्मानो वध्यन्ते जलचारिणः  
१।०३८।०२६अ अयं यज्ञहनो ऽस्माकम् अनेनाश्वो ऽपनीयते  
१।०३८।०२६च् इति ते सर्वभूतानि निघ्नन्ति सगरात्मजः  
१।०३९।००१अ देवतानां वचः श्रुत्वा भगवान् वै पितामहः  
१।०३९।००१च् प्रत्युवाच सुसन्त्रस्तान् कृतान्तबलमोहितान्  
१।०३९।००२अ यस्येयं वसुधा कृत्स्ना वासुदेवस्य धीमतः  
१।०३९।००२च् कापिलं रूपम् आस्थाय धारयत्य् अनिशं धराम्  
१।०३९।००३अ पृथिव्याश् चापि निर्भेदो दृष्ट एव सनातनः  
१।०३९।००३च् सगरस्य च पुत्राणां विनाशो ऽदीर्घजीविनाम्  
१।०३९।००४अ पितामहवचः श्रुत्वा त्रयस् त्रिंशद् अरिन्दमः  
१।०३९।००४च् देवाः परमसंहृष्टाः पुनर् जग्मुर् यथागतम्  
१।०३९।००५अ सगरस्य च पुत्राणां प्रादुर् आसीन् महात्मनाम्  
१।०३९।००५च् पृथिव्यां भिद्यमानायां निर्घात सम निःस्वनः  
१।०३९।००६अ ततो भित्त्वा महीं सर्वां कृत्वा चापि प्रदक्षिणम्  
१।०३९।००६च् सहिताः सगराः सर्वे पितरं वाक्यम् अब्रुवन्  
१।०३९।००७अ परिक्रान्ता मही सर्वा सत्त्ववन्तश् च सूदिताः  
१।०३९।००७च् देवदानवरक्षांसि पिशाचोरगकिन्नराः  
१।०३९।००८अ न च पश्यामहे ऽश्वं तम् अश्वहर्तारम् एव च  
१।०३९।००८च् किं करिष्याम भद्रं ते बुद्धिर् अत्र विचार्यताम्  
१।०३९।००९अ तेषां तद् वचनं श्रुत्वा पुत्राणां राजसत्तमः  
१।०३९।००९च् समन्युर् अब्रवीद् वाक्यं सगरो रघुनन्दन  
१।०३९।०१०अ भूयः खनत भद्रं वो निर्भिद्य वसुधातलम्  
१।०३९।०१०च् अश्वहर्तारम् आसाद्य कृतार्थाश् च निवर्तथ  
१।०३९।०११अ पितुर् वचनम् आस्थाय सगरस्य महात्मनः  
१।०३९।०११च् षष्टिः पुत्रसहस्राणि रसातलम् अभिद्रवन्  
१।०३९।०१२अ खन्यमाने ततस् तस्मिन् ददृशुः पर्वतोपमम्  
१।०३९।०१२च् दिशागजं विरूपाक्षं धारयन्तं महीतलम्  
१।०३९।०१३अ सपर्वतवनां कृत्स्नां पृथिवीं रघुनन्दन  
१।०३९।०१३च् शिरसा धारयाम् आस विरूपाक्षो महागजः  
१।०३९।०१४अ यदा पर्वणि काकुत्स्थ विश्रमार्थं महागजः  
१।०३९।०१४च् खेदाच् चालयते शीर्षं भूमिकम्पस् तधा भवेत्  
१।०३९।०१५अ तं ते प्रदक्षिणं कृत्वा दिशापालं महागजम्  
१।०३९।०१५च् मानयन्तो हि ते राम जग्मुर् भित्त्वा रसातलम्  
१।०३९।०१६अ ततः पूर्वां दिशं भित्त्वा दक्षिणां बिभिदुः पुनः  
१।०३९।०१६च् दक्षिणस्याम् अपि दिशि ददृशुस् ते महागजम्  
१।०३९।०१७अ महापद्मं महात्मानं सुमहापर्वतोपमम्  
१।०३९।०१७च् शिरसा धारयन्तं ते विस्मयं जग्मुर् उत्तमम्  
१।०३९।०१८अ ततः प्रदक्षिणं कृत्वा सगरस्य महात्मनः  
१।०३९।०१८च् षष्टिः पुत्रसहस्राणि पश्चिमां बिभिदुर् दिशम्  
१।०३९।०१९अ पश्चिमायाम् अपि दिशि महान्तम् अचलोपमम्  
१।०३९।०१९च् दिशागजं सौमनसं ददृशुस् ते महाबलाः  
१।०३९।०२०अ तं ते प्रदक्षिणं कृत्वा पृष्ट्वा चापि निरामयम्  
१।०३९।०२०च् खनन्तः समुपक्रान्ता दिशं सोमवतीं तदा  
१।०३९।०२१अ उत्तरस्यां रघुश्रेष्ठ ददृशुर् हिमपाण्डुरम्  
१।०३९।०२१च् भद्रं भद्रेण वपुषा धारयन्तं महीम् इमाम्  
१।०३९।०२२अ समालभ्य ततः सर्वे कृत्वा चैनं प्रदक्षिणम्  
१।०३९।०२२च् षष्टिः पुत्रसहस्राणि बिभिदुर् वसुधातलम्  
१।०३९।०२३अ ततः प्रागुत्तरां गत्वा सागराः प्रथितां दिशम्  
१।०३९।०२३च् रोषाद् अभ्यखनन् सर्वे पृथिवीं सगरात्मजाः  
१।०३९।०२४अ ददृशुः कपिलं तत्र वासुदेवं सनातनम्  
१।०३९।०२४च् हयं च तस्य देवस्य चरन्तम् अविदूरतः  
१।०३९।०२५अ ते तं यज्ञहनं ज्ञात्वा क्रोधपर्याकुलेक्षणाः  
१।०३९।०२५च् अभ्यधावन्त सङ्क्रुद्धास् तिष्ठ तिष्ठेति चाब्रुवन्  
१।०३९।०२६अ अस्माकं त्वं हि तुरगं यज्ञियं हृतवान् असि  
१।०३९।०२६च् दुर्मेधस् त्वं हि सम्प्राप्तान् विद्धि नः सगरात्मजान्  
१।०३९।०२७अ श्रुत्वा तद् वचनं तेषां कपिलो रघुनन्दन  
१।०३९।०२७च् रोषेण महताविष्टो हुङ्कारम् अकरोत् तदा  
१।०३९।०२८अ ततस् तेनाप्रमेयेन कपिलेन महात्मना  
१।०३९।०२८च् भस्मराशीकृताः सर्वे काकुत्स्थ सगरात्मजाः  
१।०४०।००१अ पुत्रांश् चिरगताञ् ज्ञात्वा सगरो रघुनन्दन  
१।०४०।००१च् नप्तारम् अब्रवीद् राजा दीप्यमानं स्वतेजसा  
१।०४०।००२अ शूरश् च कृतविद्यश् च पूर्वैस् तुल्यो ऽसि तेजसा  
१।०४०।००२च् पित्ःणां गतिम् अन्विच्छ येन चाश्वो ऽपहारितः  
१।०४०।००३अ अन्तर्भौमानि सत्त्वानि वीर्यवन्ति महान्ति च  
१।०४०।००३च् तेषां त्वं प्रतिघातार्थं सासिं गृह्णीष्व कार्मुकम्  
१।०४०।००४अ अभिवाद्याभिवाद्यांस् त्वं हत्वा विघ्नकरान् अपि  
१।०४०।००४च् सिद्धार्थः सन्निवर्तस्व मम यज्ञस्य पारगः  
१।०४०।००५अ एवम् उक्तो ऽंशुमान् सम्यक् सगरेण महात्मना  
१।०४०।००५च् धनुर् आदाय खड्गं च जगाम लघुविक्रमः  
१।०४०।००६अ स खातं पितृभिर् मार्गम् अन्तर्भौमं महात्मभिः  
१।०४०।००६च् प्रापद्यत नरश्रेष्ठ तेन राज्ञाभिचोदितः  
१।०४०।००७अ दैत्यदानवरक्षोभिः पिशाचपतगोरगैः  
१।०४०।००७च् पूज्यमानं महातेजा दिशागजम् अपश्यत  
१।०४०।००८अ स तं प्रदक्षिणं कृत्वा पृष्ट्वा चैव निरामयम्  
१।०४०।००८च् पित्ःन् स परिपप्रच्छ वाजिहर्तारम् एव च  
१।०४०।००९अ दिशागजस् तु तच् छ्रुत्वा प्रीत्याहांशुमतो वचः  
१।०४०।००९च् आसमञ्जकृतार्थस् त्वं सहाश्वः शीघ्रम् एष्यसि  
१।०४०।०१०अ तस्य तद् वचनं श्रुत्वा सर्वान् एव दिशागजान्  
१।०४०।०१०च् यथाक्रमं यथान्यायं प्रष्टुं समुपचक्रमे  
१।०४०।०११अ तैश् च सर्वैर् दिशापालैर् वाक्यज्ञैर् वाक्यकोविदैः  
१।०४०।०११च् पूजितः सहयश् चैव गन्तासीत्य् अभिचोदितः  
१।०४०।०१२अ तेषां तद् वचनं श्रुत्वा जगाम लघुविक्रमः  
१।०४०।०१२च् भस्मराशीकृता यत्र पितरस् तस्य सागराः  
१।०४०।०१३अ स दुःखवशम् आपन्नस् त्व् असमञ्जसुतस् तदा  
१।०४०।०१३च् चुक्रोश परमार्तस् तु वधात् तेषां सुदुःखितः  
१।०४०।०१४अ यज्ञियं च हयं तत्र चरन्तम् अविदूरतः  
१।०४०।०१४च् ददर्श पुरुषव्याघ्रो दुःखशोकसमन्वितः  
१।०४०।०१५अ ददर्श पुरुषव्याघ्रो कर्तुकामो जलक्रियाम्  
१।०४०।०१५च् सलिलार्थी महातेजा न चापश्यज् जलाशयम्  
१।०४०।०१६अ विसार्य निपुणां दृष्टिं ततो ऽपश्यत् खगाधिपम्  
१।०४०।०१६च् पित्ःणां मातुलं राम सुपर्णम् अनिलोपमम्  
१।०४०।०१७अ स चैनम् अब्रवीद् वाक्यं वैनतेयो महाबलः  
१।०४०।०१७च् मा शुचः पुरुषव्याघ्र वधो ऽयं लोकसम्मतः  
१।०४०।०१८अ कपिलेनाप्रमेयेन दग्धा हीमे महाबलाः  
१।०४०।०१८च् सलिलं नार्हसि प्राज्ञ दातुम् एषां हि लौकिकम्  
१।०४०।०१९अ गङ्गा हिमवतो ज्येष्ठा दुहिता पुरुषर्षभ  
१।०४०।०१९च् भस्मराशीकृतान् एतान् पावयेल् लोकपावनी  
१।०४०।०२०अ तया क्लिन्नम् इदं भस्म गङ्गया लोककान्तया  
१।०४०।०२०च् षष्टिं पुत्रसहस्राणि स्वर्गलोकं नयिष्यति  
१।०४०।०२१अ गच्छ चाश्वं महाभाग सङ्गृह्य पुरुषर्षभ  
१।०४०।०२१च् यज्ञं पैतामहं वीर निर्वर्तयितुम् अर्हसि  
१।०४०।०२२अ सुपर्णवचनं श्रुत्वा सो ऽंशुमान् अतिवीर्यवान्  
१।०४०।०२२च् त्वरितं हयम् आदाय पुनर् आयान् महायशाः  
१।०४०।०२३अ ततो राजानम् आसाद्य दीक्षितं रघुनन्दन  
१।०४०।०२३च् न्यवेदयद् यथावृत्तं सुपर्णवचनं तथा  
१।०४०।०२४अ तच् छ्रुत्वा घोरसङ्काशं वाक्यम् अंशुमतो नृपः  
१।०४०।०२४च् यज्ञं निर्वर्तयाम् आस यथाकल्पं यथाविधि  
१।०४०।०२५अ स्वपुरं चागमच् छ्रीमान् इष्टयज्ञो महीपतिः  
१।०४०।०२५च् गङ्गायाश् चागमे राजा निश्चयं नाध्यगच्छत  
१।०४०।०२६अ अगत्वा निश्चयं राजा कालेन महता महान्  
१।०४०।०२६च् त्रिंशद्वर्षसहस्राणि राज्यं कृत्वा दिवं गतः  
१।०४१।००१अ कालधर्मं गते राम सगरे प्रकृतीजनाः  
१।०४१।००१च् राजानं रोचयाम् आसुर् अंशुमन्तं सुधार्मिकम्  
१।०४१।००२अ स राजा सुमहान् आसीद् अंशुमान् रघुनन्दन  
१।०४१।००२च् तस्य पुत्रो महान् आसीद् दिलीप इति विश्रुतः  
१।०४१।००३अ तस्मिन् राज्यं समावेश्य दिलीपे रघुनन्दन  
१।०४१।००३च् हिमवच्छिखरे रम्ये तपस् तेपे सुदारुणम्  
१।०४१।००४अ द्वाद्त्रिंशच् च सहस्राणि वर्षाणि सुमहायशाः  
१।०४१।००४च् तपोवनगतो राजा स्वर्गं लेभे तपोधनः  
१।०४१।००५अ दिलीपस् तु महातेजाः श्रुत्वा पैतामहं वधम्  
१।०४१।००५च् दुःखोपहतया बुद्ध्या निश्चयं नाध्यगच्छत  
१।०४१।००६अ कथं गङ्गावतरणं कथं तेषां जलक्रिया  
१।०४१।००६च् तारयेयं कथं चैतान् इति चिन्ता परो ऽभवत्  
१।०४१।००७अ तस्य चिन्तयतो नित्यं धर्मेण विदितात्मनः  
१।०४१।००७च् पुत्रो भगीरथो नाम जज्ञे परमधार्मिकः  
१।०४१।००८अ दिलीपस् तु महातेजा यज्ञैर् बहुभिर् इष्टवान्  
१।०४१।००८च् त्रिंशद्वर्षसहस्राणि राजा राज्यम् अकारयत्  
१।०४१।००९अ अगत्वा निश्चयं राजा तेषाम् उद्धरणं प्रति  
१।०४१।००९च् व्याधिना नरशार्दूल कालधर्मम् उपेयिवान्  
१।०४१।०१०अ इन्द्रलोकं गतो राजा स्वार्जितेनैव कर्मणा  
१।०४१।०१०च् रम्ये भगीरथं पुत्रम् अभिषिच्य नरर्षभः  
१।०४१।०११अ भगीरथस् तु राजर्षिर् धार्मिको रघुनन्दन  
१।०४१।०११च् अनपत्यो महातेजाः प्रजाकामः स चाप्रजः  
१।०४१।०१२अ स तपो दीर्घम् आतिष्ठद् गोकर्णे रघुनन्दन  
१।०४१।०१२च् ऊर्ध्वबाहुः पञ्चतपा मासाहारो जितेन्द्रियः  
१।०४१।०१३अ तस्य वर्षसहस्राणि घोरे तपसि तिष्ठतः  
१।०४१।०१३च् सुप्रीतो भगवान् ब्रह्मा प्रजानां पतिर् ईश्वरः  
१।०४१।०१४अ ततः सुरगणैः सार्धम् उपागम्य पितामहः  
१।०४१।०१४च् भगीरथं महात्मानं तप्यमानम् अथाब्रवीत्  
१।०४१।०१५अ भगीरथ महाभाग प्रीतस् ते ऽहं जनेश्वर  
१।०४१।०१५च् तपसा च सुतप्तेन वरं वरय सुव्रत  
१।०४१।०१६अ तम् उवाच महातेजाः सर्वलोकपितामहम्  
१।०४१।०१६च् भगीरथो महाभागः कृताञ्जलिर् अवस्थितः  
१।०४१।०१७अ यृअदि मे भगवान् प्रीतो यद्य् अस्ति तपसः फलम्  
१।०४१।०१७च् सगरस्यात्मजाः सर्वे मत्तः सलिलम् आप्नुयुः  
१।०४१।०१८अ गङ्गायाः सलिलक्लिन्ने भस्मन्य् एषां महात्मनाम्  
१।०४१।०१८च् स्वर्गं गच्छेयुर् अत्यन्तं सर्वे मे प्रपितामहाः  
१।०४१।०१९अ देया च सन्ततोर् देव नावसीदेत् कुलं च नः  
१।०४१।०१९च् इक्ष्वाकूणां कुले देव एष मे ऽस्तु वरः परः  
१।०४१।०२०अ उक्तवाक्यं तु राजानं सर्वलोकपितामहः  
१।०४१।०२०च् प्रत्युवाच शुभां वाणीं मधुरां मधुराक्षराम्  
१।०४१।०२१अ मनोरथो महान् एष भगीरथ महारथ  
१।०४१।०२१च् एवं भवतु भद्रं ते इक्ष्वाकुकुलवर्धन  
१।०४१।०२२अ इयं हैमवती गङ्गा ज्येष्ठा हिमवतः सुता  
१।०४१।०२२च् तां वै धारयितुं राजन् हरस् तत्र नियुज्यताम्  
१।०४१।०२३अ गङ्गायाः पतनं राजन् पृथिवी न सहिष्यते  
१।०४१।०२३च् तौ वै धारयितुं वीर नान्यं पश्यामि शूलिनः  
१।०४१।०२४अ तम् एवम् उक्त्वा राजानं गङ्गां चाभाष्य लोककृत्  
१।०४१।०२४च् जगाम त्रिदिवं देवः सह सर्वैर् मरुद्गणैः  
१।०४२।००१अ देवदेवे गते तस्मिन् सो ऽङ्गुष्ठाग्रनिपीडिताम्  
१।०४२।००१च् कृत्वा वसुमतीं राम संवत्सरम् उपासत  
१।०४२।००२अ अथ संवत्सरे पूर्णे सर्वलोकनमस्कृतः  
१।०४२।००२च् उमापतिः पशुपती राजानम् इदम् अब्रवीत्  
१।०४२।००३अ प्रीतस् ते ऽहं नरश्रेष्ठ करिष्यामि तव प्रियम्  
१।०४२।००३च् शिरसा धारयिष्यामि शैलराजसुताम् अहम्  
१।०४२।००४अ ततो हैमवती ज्येष्ठा सर्वलोकनमस्कृता  
१।०४२।००४च् तदा सातिमहद् रूपं कृत्वा वेगं च दुःसहम्  
१।०४२।००४ए आकाशाद् अपतद् राम शिवे शिवशिरस्य् उत  
१।०४२।००५अ नैव सा निर्गमं लेखे जटामण्डलमोहिता  
१।०४२।००५च् तत्रैवाबभ्रमद् देवी संवत्सरगणान् बहून्  
१।०४२।००६अ अनेन तोषितश् चासीद् अत्यर्थं रघुनन्दन  
१।०४२।००६च् विससर्ज ततो गङ्गां हरो बिन्दुसरः प्रति  
१।०४२।००७अ गगनाच् छङ्करशिरस् ततो धरणिम् आगता  
१।०४२।००७च् व्यसर्पत जलं तत्र तीव्रशब्दपुरस्कृतम्  
१।०४२।००८अ ततो देवर्षिगन्धर्वा यक्षाः सिद्धगणास् तथा  
१।०४२।००८च् व्यलोकयन्त ते तत्र गगनाद् गां गतां तदा  
१।०४२।००९अ विमानैर् नगराकारैर् हयैर् गजवरैस् तथा  
१।०४२।००९च् पारिप्लवगताश् चापि देवतास् तत्र विष्ठिताः  
१।०४२।०१०अ तद् अद्भुततमं लोके गङ्गा पतनम् उत्तमम्  
१।०४२।०१०च् दिदृक्षवो देवगणाः समेयुर् अमितौजसः  
१।०४२।०११अ सम्पतद्भिः सुरगणैस् तेषां चाभरणौजसा  
१।०४२।०११च् शतादित्यम् इवाभाति गगनं गततोयदम्  
१।०४२।०१२अ शिंशुमारोरगगणैर् मीनैर् अपि च चञ्चलैः  
१।०४२।०१२च् विद्युद्भिर् इव विक्षिप्तैर् आकाशम् अभवत् तदा  
१।०४२।०१३अ पाण्डुरैः सलिलोत्पीडैः कीर्यमाणैः सहस्रधा  
१।०४२।०१३च् शारदाभ्रैर् इवाक्रीत्णं गगनं हंससम्प्लवैः  
१।०४२।०१४अ क्व चिद् द्रुततरं याति कुटिलं क्व चिद् आयतम्  
१।०४२।०१४च् विनतं क्व चिद् उद्धूतं क्व चिद् याति शनैः शनैः  
१।०४२।०१५अ सलिलेनैव सलिलं क्व चिद् अभ्याहतं पुनः  
१।०४२।०१५च् मुहुर् ऊर्ध्वपथं गत्वा पपात वसुधां पुनः  
१।०४२।०१६अ तच् छङ्करशिरोभ्रष्टं भ्रष्टं भूमितले पुनः  
१।०४२।०१६च् व्यरोचत तदा तोयं निर्मलं गतकल्मषम्  
१।०४२।०१७अ तत्रर्षिगणगन्धर्वा वसुधातलवासिनः  
१।०४२।०१७च् भवाङ्गपतितं तोयं पवित्रम् इति पस्पृशुः  
१।०४२।०१८अ शापात् प्रपतिता ये च गगनाद् वसुधातलम्  
१।०४२।०१८च् कृत्वा तत्राभिषेकं ते बभूवुर् गतकल्मषाः  
१।०४२।०१९अ धूपपापाः पुनस् तेन तोयेनाथ सुभास्वता  
१।०४२।०१९च् पुनर् आकाशम् आविश्य स्वांल् लोकान् प्रतिपेदिरे  
१।०४२।०२०अ मुमुदे मुदितो लोकस् तेन तोयेन भास्वता  
१।०४२।०२०च् कृताभिषेको गङ्गायां बभूव विगतक्लमः  
१।०४२।०२१अ भगीरथो ऽपि राजर्षिर् दिव्यं स्यन्दनम् आस्थितः  
१।०४२।०२१च् प्रायाद् अग्रे महातेजास् तं गङ्गा पृष्ठतो ऽन्वगात्  
१।०४२।०२२अ देवाः सर्षिगणाः सर्वे दैत्यदानवराक्षसाः  
१।०४२।०२२च् गन्धर्वयक्षप्रवराः सकिन्नरमहोरगाः  
१।०४२।०२३अ सर्वाश् चाप्सरसो राम भगीरथरथानुगाः  
१।०४२।०२३च् गङ्गाम् अन्वगमन् प्रीताः सर्वे जलचराश् च ये  
१।०४२।०२४अ यतो भगीरथो राजा ततो गङ्गा यशस्विनी  
१।०४२।०२४च् जगाम सरितां श्रेष्ठा सर्वपापविनाशिनी  
१।०४३।००१अ स गत्वा सागरं राजा गङ्गयानुगतस् तदा  
१।०४३।००१च् प्रविवेश तलं भूमेर् यत्र ते भस्मसात्कृताः  
१।०४३।००२अ भस्मन्य् अथाप्लुते राम गङ्गायाः सलिलेन वै  
१।०४३।००२च् सर्व लोकप्रभुर् ब्रह्मा राजानम् इदम् अब्रवीत्  
१।०४३।००३अ तारिता नरशार्दूल दिवं याताश् च देववत्  
१।०४३।००३च् षष्टिः पुत्रसहस्राणि सगरस्य महात्मनः  
१।०४३।००४अ सागरस्य जलं लोके यावत् स्थास्यति पार्थिव  
१।०४३।००४च् सगरस्यात्मजास् तावत् स्वर्गे स्थास्यन्ति देववत्  
१।०४३।००५अ इयं च दुहिता ज्येष्ठा तव गङ्गा भविष्यति  
१।०४३।००५च् त्वत्कृतेन च नाम्ना वै लोके स्थास्यति विश्रुता  
१।०४३।००६अ गङ्गा त्रिपथगा नाम दिव्या भागीरथीति च  
१।०४३।००६च् त्रिपथो भावयन्तीति ततस् त्रिपथगा स्मृता  
१।०४३।००७अ पितामहानां सर्वेषां त्वम् अत्र मनुजाधिप  
१।०४३।००७च् कुरुष्व सलिलं राजन् प्रतिज्ञाम् अपवर्जय  
१।०४३।००८अ पूर्वकेण हि ते राजंस् तेनातियशसा तदा  
१।०४३।००८च् धर्मिणां प्रवरेणाथ नैष प्राप्तो मनोरथः  
१।०४३।००९अ तथैवांशुमता तात लोके ऽप्रतिमतेजसा  
१।०४३।००९च् गङ्गां प्रार्थयता नेतुं प्रतिज्ञा नापवर्जिता  
१।०४३।०१०अ राजर्षिणा गुणवता महर्षिसमतेजसा  
१।०४३।०१०च् मत्तुल्यतपसा चैव क्षत्रधर्मस्थितेन च  
१।०४३।०११अ दिलीपेन महाभाग तव पित्रातितेजसा  
१।०४३।०११च् पुनर् न शङ्किता नेतुं गङ्गां प्रार्थयतानघ  
१।०४३।०१२अ सा त्वया समतिक्रान्ता प्रतिज्ञा पुरुषर्षभ  
१।०४३।०१२च् प्राप्तो ऽसि परमं लोके यशः परमसम्मतम्  
१।०४३।०१३अ यच् च गङ्गावतरणं त्वया कृतम् अरिन्दम  
१।०४३।०१३च् अनेन च भवान् प्राप्तो धर्मस्यायतनं महत्  
१।०४३।०१४अ प्लावयस्व त्वम् आत्मानं नरोत्तम सदोचिते  
१।०४३।०१४च् सलिले पुरुषव्याघ्र शुचिः पुण्यफलो भव  
१।०४३।०१५अ पितामहानां सर्वेषां कुरुष्व सलिलक्रियाम्  
१।०४३।०१५च् स्वस्ति ते ऽस्तु गमिष्यामि स्वं लोकं गम्यतां नृप  
१।०४३।०१६अ इत्य् एवम् उक्त्वा देवेशः सर्वलोकपितामहः  
१।०४३।०१६च् यथागतं तथागच्छद् देवलोकं महायशाः  
१।०४३।०१७अ भगीरथो ऽपि राजर्षिः कृत्वा सलिलम् उत्तमम्  
१।०४३।०१७च् यथाक्रमं यथान्यायं सागराणां महायशाः  
१।०४३।०१७ए कृतोदकः शुची राजा स्वपुरं प्रविवेश ह  
१।०४३।०१८अ समृद्धार्थो नरश्रेष्ठ स्वराज्यं प्रशशास ह  
१।०४३।०१८च् प्रमुमोद च लोकस् तं नृपम् आसाद्य राघव  
१।०४३।०१८ए नष्टशोकः समृद्धार्थो बभूव विगतज्वरः  
१।०४३।०१९अ एष ते राम गङ्गाया विस्तरो ऽभिहितो मया  
१।०४३।०१९च् स्वस्ति प्राप्नुहि भद्रं ते सन्ध्याकालो ऽतिवर्तते  
१।०४३।०२०अ धन्यं यशस्यम् आयुष्यं स्वर्ग्यं पुत्र्यम् अथापि च  
१।०४३।०२०च् इदम् आख्यानम् आख्यातं गङ्गावतरणं मया  
१।०४४।००१अ विश्वामित्रवचः श्रुत्वा राघवः सहलक्ष्मणः  
१।०४४।००१च् विस्मयं परमं गत्वा विश्वामित्रम् अथाब्रवीत्  
१।०४४।००२अ अत्यद्भुतम् इदं ब्रह्मन् कथितं परमं त्वया  
१।०४४।००२च् गङ्गावतरणं पुण्यं सागरस्य च पूरणम्  
१।०४४।००३अ तस्य सा शर्वरी सर्वा सह सौमित्रिणा तदा  
१।०४४।००३च् जगाम चिन्तयानस्य विश्वामित्रकथां शुभाम्  
१।०४४।००४अ ततः प्रभाते विमले विश्वामित्रं महामुनिम्  
१।०४४।००४च् उवाच राघवो वाक्यं कृताह्निकम् अरिन्दमः  
१।०४४।००५अ गता भगवती रात्रिः श्रोतव्यं परमं श्रुतम्  
१।०४४।००५च् क्षणभूतेव सा रात्रिः संवृत्तेयं महातपः  
१।०४४।००५ए इमां चिन्तयतः सर्वां निखिलेन कथां तव  
१।०४४।००६अ तराम सरितां श्रेष्ठां पुण्यां त्रिपथगां नदीम्  
१।०४४।००६च् नौर् एषा हि सुखास्तीर्णा ऋषीणां पुण्यकर्मणाम्  
१।०४४।००६ए भगवन्तम् इह प्राप्तं ज्ञात्वा त्वरितम् आगता  
१।०४४।००७अ तस्य तद् वचनं श्रुत्वा राघवस्य महात्मनः  
१।०४४।००७च् सन्तारं कारयाम् आस सर्षिसङ्घः सराघवः  
१।०४४।००८अ उत्तरं तीरम् आसाद्य सम्पूज्यर्षिगणं तथ  
१।०४४।००८च् गङ्गाकूले निविष्टास् ते विशालां ददृशुः पुरीम्  
१।०४४।००९अ ततो मुनिवरस् तूर्णं जगाम सहराघवः  
१।०४४।००९च् विशालां नगरीं रम्यां दिव्यां स्वर्गोपमां तदा  
१।०४४।०१०अ अथ रामो महाप्राज्ञो विश्वामित्रं महामुनिम्  
१।०४४।०१०च् पप्रच्छ प्राञ्जलिर् भूत्वा विशालाम् उत्तमां पुरीम्  
१।०४४।०११अ कतरो राजवंशो ऽयं विशालायां महामुने  
१।०४४।०११च् श्रोतुम् इच्छामि भद्रं ते परं कौतूहलं हि मे  
१।०४४।०१२अ तस्य तद् वचनं श्रुत्वा रामस्य मुनिपुङ्गवः  
१।०४४।०१२च् आख्यातुं तत् समारेभे विशालस्य पुरातनम्  
१।०४४।०१३अ श्रूयतां राम शक्रस्य कथां कथयतः शुभाम्  
१।०४४।०१३च् अस्मिन् देशे हि यद् वृत्तं शृणु तत्त्वेन राघव  
१।०४४।०१४अ पूर्वं कृतयुगे राम दितेः पुत्रा महाबलाः  
१।०४४।०१४च् अदितेश् च महाभागा वीर्यवन्तः सुधार्मिकाः  
१।०४४।०१५अ ततस् तेषां नरश्रेष्ठ बुद्धिर् आसीन् महात्मनाम्  
१।०४४।०१५च् अमरा निर्जराश् चैव कथं स्याम निरामयाः  
१।०४४।०१६अ तेषां चिन्तयतां राम बुद्धिर् आसीद् विपश्चिताम्  
१।०४४।०१६च् क्षीरोदमथनं कृत्वा रसं प्राप्स्याम तत्र वै  
१।०४४।०१७अ ततो निश्चित्य मथनं योक्त्रं कृत्वा च वासुकिम्  
१।०४४।०१७च् मन्थानं मन्दरं कृत्वा ममन्थुर् अमितौजसः  
१।०४४।०१८अ अथ धन्वन्तरिर् नाम अप्सराश् च सुवर्चसः  
१।०४४।०१८च् अप्सु निर्मथनाद् एव रसात् तस्माद् वरस्त्रियः  
१।०४४।०१८ए उत्पेतुर् मनुजश्रेष्ठ तस्माद् अप्सरसो ऽभवन्  
१।०४४।०१९अ षष्टिः कोट्यो ऽभवंस् तासाम् अप्सराणां सुवर्चसाम्  
१।०४४।०१९च् असङ्ख्येयास् तु काकुत्स्थ यास् तासां परिचारिकाः  
१।०४४।०२०अ न ताः स्म प्रतिगृह्णन्ति सर्वे ते देवदानवाः  
१।०४४।०२०च् अप्रतिग्रहणाच् चैव तेन साधारणाः स्मृताः  
१।०४४।०२१अ वरुणस्य ततः कन्या वारुणी रघुनन्दन  
१।०४४।०२१च् उत्पपात महाभागा मार्गमाणा परिग्रहम्  
१।०४४।०२२अ दितेः पुत्रा न तां राम जगृहुर् वरुणात्मजाम्  
१।०४४।०२२च् अदितेस् तु सुता वीर जगृहुस् ताम् अनिन्दिताम्  
१।०४४।०२३अ असुरास् तेन दैतेयाः सुरास् तेनादितेः सुताः  
१।०४४।०२३च् हृष्टाः प्रमुदिताश् चासन् वारुणी ग्रहणात् सुराः  
१।०४४।०२४अ उच्चैःश्रवा हयश्रेष्ठो मणिरत्नं च कौस्तुभम्  
१।०४४।०२४च् उदतिष्ठन् नरश्रेष्ठ तथैवामृतम् उत्तमम्  
१।०४४।०२५अ अथ तस्य कृते राम महान् आसीत् कुलक्षयः  
१।०४४।०२५च् अदितेस् तु ततः पुत्रा दितेः पुत्राण सूदयन्  
१।०४४।०२६अ अदितेर् आत्मजा वीरा दितेः पुत्रान् निजघ्निरे  
१।०४४।०२६च् तस्मिन् घोरे महायुद्धे दैतेयादित्ययोर् भृशम्  
१।०४४।०२७अ निहत्य दितिपुत्रांस् तु राज्यं प्राप्य पुरन्दरः  
१।०४४।०२७च् शशास मुदितो लोकान् सर्षिसङ्घान् सचारणान्  
१।०४५।००१अ हतेषु तेषु पुत्रेषु दितिः परमदुःखिता  
१।०४५।००१च् मारीचं काश्यपं राम भर्तारम् इदम् अब्रवीत्  
१।०४५।००२अ हतपुत्रास्मि भगवंस् तव पुत्रैर् महाबलैः  
१।०४५।००२च् शक्रहन्तारम् इच्छामि पुत्रं दीर्घतपोऽर्जितम्  
१।०४५।००३अ साहं तपश् चरिष्यामि गर्भं मे दातुम् अर्हसि  
१।०४५।००३च् ईदृशं शक्रहन्तारं त्वम् अनुज्ञातुम् अर्हसि  
१।०४५।००४अ तस्यास् तद्वचनं श्रुत्वा मारीचः काश्यपस् तदा  
१।०४५।००४च् प्रत्युवाच महातेजा दितिं परमदुःखिताम्  
१।०४५।००५अ एवं भवतु भद्रं ते शुचिर् भव तपोधने  
१।०४५।००५च् जनयिष्यसि पुत्रं त्वं शक्र हन्तारम् आहवे  
१।०४५।००६अ पूर्णे वर्षसहस्रे तु शुचिर् यदि भविष्यसि  
१।०४५।००६च् पुत्रं त्रैलोक्य हन्तारं मत्तस् त्वं जनयिष्यसि  
१।०४५।००७अ एवम् उक्त्वा महातेजाः पाणिना स ममार्ज ताम्  
१।०४५।००७च् समालभ्य ततः स्वस्तीत्य् उक्त्वा स तपसे ययौ  
१।०४५।००८अ गते तस्मिन् नरश्रेष्ठ दितिः परमहर्षिता  
१।०४५।००८च् कुशप्लवनम् आसाद्य तपस् तेपे सुदारुणम्  
१।०४५।००९अ तपस् तस्यां हि कुर्वत्यां परिचर्यां चकार ह  
१।०४५।००९च् सहस्राक्षो नरश्रेष्ठ परया गुणसम्पदा  
१।०४५।०१०अ अग्निं कुशान् काष्ठम् अपः फलं मूलं तथैव च  
१।०४५।०१०च् न्यवेदयत् सहस्राक्षो यच् चान्यद् अपि काङ्क्षितम्  
१।०४५।०११अ गात्रसंवाहनैश् चैव श्रमापनयनैस् तथा  
१।०४५।०११च् शक्रः सर्वेषु कालेषु दितिं परिचचार ह  
१।०४५।०१२अ अथ वर्षसहस्रेतु दशोने रघु नन्दन  
१।०४५।०१२च् दितिः परमसम्प्रीता सहस्राक्षम् अथाब्रवीत्  
१।०४५।०१३अ तपश् चरन्त्या वर्षाणि दश वीर्यवतां वर  
१।०४५।०१३च् अवशिष्टानि भद्रं ते भ्रातरं द्रक्ष्यसे ततः  
१।०४५।०१४अ तम् अहं त्वत्कृते पुत्र समाधास्ये जयोत्सुकम्  
१।०४५।०१४च् त्रैलोक्यविजयं पुत्र सह भोक्ष्यसि विज्वरः  
१।०४५।०१५अ एवम् उक्त्वा दितिः शक्रं प्राप्ते मध्यं दिवाकरे  
१।०४५।०१५च् निद्रयापहृता देवी पादौ कृत्वाथ शीर्षतः  
१।०४५।०१६अ दृष्ट्वा ताम् अशुचिं शक्रः पादतः कृतमूर्धजाम्  
१।०४५।०१६च् शिरःस्थाने कृतौ पादौ जहास च मुमोद च  
१।०४५।०१७अ तस्याः शरीरविवरं विवेश च पुरन्दरः  
१।०४५।०१७च् गर्भं च सप्तधा राम बिभेद परमात्मवान्  
१।०४५।०१८अ बिध्यमानस् ततो गर्भो वज्रेण शतपर्वणा  
१।०४५।०१८च् रुरोद सुस्वरं राम ततो दितिर् अबुध्यत  
१।०४५।०१९अ मा रुदो मा रुदश् चेति गर्भं शक्रो ऽभ्यभाषत  
१।०४५।०१९च् बिभेद च महातेजा रुदन्तम् अपि वासवः  
१।०४५।०२०अ न हन्तव्यो न हन्तव्य इत्य् एवं दितिर् अब्रवीत्  
१।०४५।०२०च् निष्पपात ततः शक्रो मातुर् वचनगौरवात्  
१।०४५।०२१अ प्राञ्जलिर् वज्रसहितो दितिं शक्रो ऽभ्यभाषत  
१।०४५।०२१च् अशुचिर् देवि सुप्तासि पादयोः कृतमूर्धजा  
१।०४५।०२२अ तदन्तरम् अहं लब्ध्वा शक्रहन्तारम् आहवे  
१।०४५।०२२च् अभिन्दं सप्तधा देवि तन् मे त्वं क्षन्तुम् अर्हसि  
१।०४६।००१अ सप्तधा तु कृते गर्भे दितिः परमदुःखिता  
१।०४६।००१च् सहस्राक्षं दुराधर्षं वाक्यं सानुनयाब्रवीत्  
१।०४६।००२अ ममापराधाद् गर्भो ऽयं सप्तधा विफलीकृतः  
१।०४६।००२च् नापराधो ऽस्ति देवेश तवात्र बलसूदन  
१।०४६।००३अ प्रियं तु कृतम् इच्छामि मम गर्भविपर्यये  
१।०४६।००३च् मरुतां सप्तं सप्तानां स्थानपाला भवन्त्व् इमे  
१।०४६।००४अ वातस्कन्धा इमे सप्त चरन्तु दिवि पुत्रकाः  
१।०४६।००४च् मारुता इति विख्याता दिव्यरूपा ममात्मजाः  
१।०४६।००५अ ब्रह्मलोकं चरत्व् एक इन्द्रलोकं तथापरः  
१।०४६।००५च् दिवि वायुर् इति ख्यातस् तृतीयो ऽपि महायशाः  
१।०४६।००६अ चत्वारस् तु सुरश्रेष्ठ दिशो वै तव शासनात्  
१।०४६।००६च् सञ्चरिष्यन्ति भद्रं ते देवभूता ममात्मजाः  
१।०४६।००६ए त्वत्कृतेनैव नाम्ना च मारुता इति विश्रुताः  
१।०४६।००७अ तस्यास् तद्वचनं श्रुत्वा सहस्राक्षः पुरन्दरः  
१।०४६।००७च् उवाच प्राञ्जलिर् वाक्यं दितिं बलनिषूदनः  
१।०४६।००८अ सर्वम् एतद् यथोक्तं ते भविष्यति न संशयः  
१।०४६।००८च् विचरिष्यन्ति भद्रं ते देवभूतास् तवात्मजाः  
१।०४६।००९अ एवं तौ निश्चयं कृत्वा मातापुत्रौ तपोवने  
१।०४६।००९च् जग्मतुस् त्रिदिवं राम कृतार्थाव् इति नः श्रुतम्  
१।०४६।०१०अ एष देशः स काकुत्स्थ महेन्द्राध्युषितः पुरा  
१।०४६।०१०च् दितिं यत्र तपः सिद्धाम् एवं परिचचार सः  
१।०४६।०११अ इक्ष्वाकोस् तु नरव्याघ्र पुत्रः परमधार्मिकः  
१।०४६।०११च् अलम्बुषायाम् उत्पन्नो विशाल इति विश्रुतः  
१।०४६।०१२अ तेन चासीद् इह स्थाने विशालेति पुरी कृता  
१।०४६।०१३अ विशालस्य सुतो राम हेमचन्द्रो महाबलः  
१।०४६।०१३च् सुचन्द्र इति विख्यातो हेमचन्द्राद् अनन्तरः  
१।०४६।०१४अ सुचन्द्रतनयो राम धूम्राश्व इति विश्रुतः  
१।०४६।०१४च् धूम्राश्वतनयश् चापि सृञ्जयः समपद्यत  
१।०४६।०१५अ सृञ्जयस्य सुतः श्रीमान् सहदेवः प्रतापवान्  
१।०४६।०१५च् कुशाश्वः सहदेवस्य पुत्रः परमधार्मिकः  
१।०४६।०१६अ कुशाश्वस्य महातेजाः सोमदत्तः प्रतापवान्  
१।०४६।०१६च् सोमदत्तस्य पुत्रस् तु काकुत्स्थ इति विश्रुतः  
१।०४६।०१७अ तस्य पुत्रो महातेजाः सम्प्रत्य् एष पुरीम् इमाम्  
१।०४६।०१७च् आवसत्य् अमरप्रख्यः सुमतिर् नाम दुर्जयः  
१।०४६।०१८अ इक्ष्वाकोस् तु प्रसादेन सर्वे वैशालिका नृपाः  
१।०४६।०१८च् दीर्घायुषो महात्मानो वीर्यवन्तः सुधार्मिकाः  
१।०४६।०१९अ इहाद्य रजनीं राम सुखं वत्स्यामहे वयम्  
१।०४६।०१९च् श्वः प्रभाते नरश्रेष्ठ जनकं द्रष्टुम् अर्हसि  
१।०४६।०२०अ सुमतिस् तु महातेजा विश्वामित्रम् उपागतम्  
१।०४६।०२०च् श्रुत्वा नरवरश्रेष्ठः प्रत्युद्गच्छन् महायशाः  
१।०४६।०२१अ पूजां च परमां कृत्वा सोपाध्यायः सबान्धवः  
१।०४६।०२१च् प्राञ्जलिः कुशलं पृष्ट्वा विश्वामित्रम् अथाब्रवीत्  
१।०४६।०२२अ धन्यो ऽस्म्य् अनुगृहीतो ऽस्मि यस्य मे विषयं मुने  
१।०४६।०२२च् सम्प्राप्तो दर्शनं चैव नास्ति धन्यतरो मम  
१।०४७।००१अ पृष्ट्वा तु कुशलं तत्र परस्परसमागमे  
१।०४७।००१च् कथान्ते सुमतिर् वाक्यं व्याजहार महामुनिम्  
१।०४७।००२अ इमौ कुमारौ भद्रं ते देवतुल्यपराक्रमौ  
१।०४७।००२च् गजसिंहगती वीरौ शार्दूलवृषभोपमौ  
१।०४७।००३अ पद्मपत्रविशालाक्षौ खड्गतूणीधनुर्धरौ  
१।०४७।००३च् अश्विनाव् इव रूपेण समुपस्थितयौवनौ  
१।०४७।००४अ यदृच्छयैव गां प्राप्तौ देवलोकाद् इवामरौ  
१।०४७।००४च् कथं पद्भ्याम् इह प्राप्तौ किमर्थं कस्य वा मुने  
१।०४७।००५अ भूषयन्ताव् इमं देशं चन्द्रसूर्याव् इवाम्बरम्  
१।०४७।००५च् परस्परस्य सदृशौ प्रमाणेङ्गितचेष्टितैः  
१।०४७।००६अ किमर्थं च नरश्रेष्ठौ सम्प्राप्तौ दुर्गमे पथि  
१।०४७।००६च् वरायुधधरौ वीरौ श्रोतुम् इच्छामि तत्त्वतः  
१।०४७।००७अ तस्य तद् वचनं श्रुत्वा यथावृत्थं न्यवेदयत्  
१।०४७।००७च् सिद्धाश्रमनिवासं च राक्षसानां वधं तथा  
१।०४७।००८अ विश्वामित्रवचः श्रुत्वा राजा परमहर्षितः  
१।०४७।००८च् अतिथी परमौ प्राप्तौ पुत्रौ दशरथस्य तौ  
१।०४७।००८ए पूजयाम् आस विधिवत् सत्कारार्हौ महाबलौ  
१।०४७।००९अ ततः परमसत्कारं सुमतेः प्राप्य राघवौ  
१।०४७।००९च् उष्य तत्र निशाम् एकां जग्मतुर् मिथिलां ततः  
१।०४७।०१०अ तां दृष्ट्वा मुनयः सर्वे जनकस्य पुरीं शुभाम्  
१।०४७।०१०च् साधु साध्व् इति शंसन्तो मिथिलां समपूजयन्  
१।०४७।०११अ मिथिलोपवने तत्र आश्रमं दृश्य राघवः  
१।०४७।०११च् पुराणं निर्जनं रम्यं पप्रच्छ मुनिपुङ्गवम्  
१।०४७।०१२अ श्रीमदाश्रमसङ्काशं किं न्व् इदं मुनिवर्जितम्  
१।०४७।०१२च् श्रोतुम् इच्छामि भगवन् कस्यायं पूर्व आश्रमः  
१।०४७।०१३अ तच् छ्रुता राघवेणोक्तं वाक्यं वाक्य विशारदः  
१।०४७।०१३च् प्रत्युवाच महातेजा विश्वमित्रो महामुनिः  
१।०४७।०१४अ हन्त ते कथयिष्यामि शृणु तत्त्वेन राघव  
१।०४७।०१४च् यस्यैतद् आश्रमपदं शप्तं कोपान् महात्मना  
१।०४७।०१५अ गौतमस्य नरश्रेष्ठ पूर्वम् आसीन् महात्मनः  
१।०४७।०१५च् आश्रमो दिव्यसङ्काशः सुरैर् अपि सुपूजितः  
१।०४७।०१६अ स चेह तप आतिष्ठद् अहल्यासहितः पुरा  
१।०४७।०१६च् वर्षपूगान्य् अनेकानि राजपुत्र महायशः  
१।०४७।०१७अ तस्यान्तरं विदित्वा तु सहस्राक्षः शचीपतिः  
१।०४७।०१७च् मुनिवेषधरो ऽहल्याम् इदं वचनम् अब्रवीत्  
१।०४७।०१८अ ऋतुकालं प्रतीक्षन्ते नार्थिनः सुसमाहिते  
१।०४७।०१८च् सङ्गमं त्व् अहम् इच्छामि त्वया सह सुमध्यमे  
१।०४७।०१९अ मुनिवेषं सहस्राक्षं विज्ञाय रघुनन्दन  
१।०४७।०१९च् मतिं चकार दुर्मेधा देवराजकुतूहलात्  
१।०४७।०२०अ अथाब्रवीत् सुरश्रेष्ठं कृतार्थेनान्तरात्मना  
१।०४७।०२०च् कृतार्थो ऽसि सुरश्रेष्ठ गच्छ शीघ्रम् इतः प्रभो  
१।०४७।०२०ए आत्मानं मां च देवेश सर्वदा रक्ष मानदः  
१।०४७।०२१अ इन्द्रस् तु प्रहसन् वाक्यम् अहल्याम् इदम् अब्रवीत्  
१।०४७।०२१च् सुश्रोणि परितुष्टो ऽस्मि गमिष्यामि यथागतम्  
१।०४७।०२२अ एवं सङ्गम्य तु तया निश्चक्रामोटजात् ततः  
१।०४७।०२२च् स सम्भ्रमात् त्वरन् राम शङ्कितो गौतमं प्रति  
१।०४७।०२३अ गौतमं स ददर्शाथ प्रविशन्ति महामुनिम्  
१।०४७।०२३च् देवदानवदुर्धर्षं तपोबलसमन्वितम्  
१।०४७।०२३ए तीर्थोदकपरिक्लिन्नं दीप्यमानम् इवानलम्  
१।०४७।०२३ग् गृहीतसमिधं तत्र सकुशं मुनिपुङ्गवम्  
१।०४७।०२४अ दृष्ट्वा सुरपतिस् त्रस्तो विषण्णवदनो ऽभवत्  
१।०४७।०२५अ अथ दृष्ट्वा सहस्राक्षं मुनिवेषधरं मुनिः  
१।०४७।०२५च् दुर्वृत्तं वृत्तसम्पन्नो रोषाद् वचनम् अब्रवीत्  
१।०४७।०२६अ मम रूपं समास्थाय कृतवान् असि दुर्मते  
१।०४७।०२६च् अकर्तव्यम् इदं यस्माद् विफलस् त्वं भविष्यति  
१।०४७।०२७अ गौतमेनैवम् उक्तस्य सरोषेण महात्मना  
१।०४७।०२७च् पेततुर् वृषणौ भूमौ सहस्राक्षस्य तत्क्षणात्  
१।०४७।०२८अ तथा शप्त्वा स वै शक्रं भार्याम् अपि च शप्तवान्  
१।०४७।०२८च् इह वर्षसहस्राणि बहूनि त्वं निवत्स्यसि  
१।०४७।०२९अ वायुभक्षा निराहारा तप्यन्ती भस्मशायिनी  
१।०४७।०२९च् अदृश्या सर्वभूतानाम् आश्रमे ऽस्मिन् निवत्स्यसि  
१।०४७।०३०अ यदा चैतद् वनं घोरं रामो दशरथात्मजः  
१।०४७।०३०च् आगमिष्यति दुर्धर्षस् तदा पूता भविष्यसि  
१।०४७।०३१अ तस्यातिथ्येन दुर्वृत्ते लोभमोहविवर्जिता  
१।०४७।०३१च् मत्सकाशे मुदा युक्ता स्वं वपुर् धारयिष्यसि  
१।०४७।०३२अ एवम् उक्त्वा महातेजा गौतमो दुष्टचारिणीम्  
१।०४७।०३२च् इमम् आश्रमम् उत्सृज्य सिद्धचारणसेविते  
१।०४७।०३२ए हिमवच्छिखरे रम्ये तपस् तेपे महातपाः  
१।०४८।००१अ अफलस् तु ततः शक्रो देवान् अग्निपुरोगमान्  
१।०४८।००१च् अब्रवीत् त्रस्तवदनः सर्षिसङ्घान् सचारणान्  
१।०४८।००२अ कुर्वता तपसो विघ्नं गौतमस्य महात्मनः  
१।०४८।००२च् क्रोधम् उत्पाद्य हि मया सुरकार्यम् इदं कृतम्  
१।०४८।००३अ अफलो ऽस्मि कृतस् तेन क्रोधात् सा च निराकृता  
१।०४८।००३च् शापमोक्षेण महता तपो ऽस्यापहृतं मया  
१।०४८।००४अ तन् मां सुरवराः सर्वे सर्षिसङ्घाः सचारणाः  
१।०४८।००४च् सुरसाह्यकरं सर्वे सफलं कर्तुम् अर्हथ  
१।०४८।००५अ शतक्रतोर् वचः श्रुत्वा देवाः साग्निपुरोगमाः  
१।०४८।००५च् पितृदेवान् उपेत्याहुः सह सर्वैर् मरुद्गणैः  
१।०४८।००६अ अयं मेषः सवृषणः शक्रो ह्य् अवृषणः कृतः  
१।०४८।००६च् मेषस्य वृषणौ गृह्य शक्रायाशु प्रयच्छत  
१।०४८।००७अ अफलस् तु कृतो मेषः परां तुष्टिं प्रदास्यति  
१।०४८।००७च् भवतां हर्षणार्थाय ये च दास्यन्ति मानवाः  
१।०४८।००८अ अग्नेस् तु वचनं श्रुत्वा पितृदेवाः समागताः  
१।०४८।००८च् उत्पाट्य मेषवृषणौ सहस्राक्षे न्यवेदयन्  
१।०४८।००९अ तदा प्रभृति काकुत्स्थ पितृदेवाः समागताः  
१।०४८।००९च् अफलान् भुञ्जते मेषान् फलैस् तेषाम् अयोजयन्  
१।०४८।०१०अ इन्द्रस् तु मेषवृषणस् तदा प्रभृति राघव  
१।०४८।०१०च् गौतमस्य प्रभावेन तपसश् च महात्मनः  
१।०४८।०११अ तदागच्छ महातेज आश्रमं पुण्यकर्मणः  
१।०४८।०११च् तारयैनां महाभागाम् अहल्यां देवरूपिणीम्  
१।०४८।०१२अ विश्वामित्रवचः श्रुत्वा राघवः सहलक्ष्मणः  
१।०४८।०१२च् विश्वामित्रं पुरस्कृत्य आश्रमं प्रविवेश ह  
१।०४८।०१३अ ददर्श च महाभागां तपसा द्योतितप्रभाम्  
१।०४८।०१३च् लोकैर् अपि समागम्य दुर्निरीक्ष्यां सुरासुरैः  
१।०४८।०१४अ प्रयत्नान् निर्मितां धात्रा दिव्यां मायामयीम् इव  
१।०४८।०१४च् धूमेनाभिपरीताङ्गीं पूर्णचन्द्रप्रभाम् इव  
१।०४८।०१५अ सतुषारावृतां साभ्रां पूर्णचन्द्रप्रभाम् इव  
१।०४८।०१५च् मध्ये ऽम्भसो दुराधर्षां दीप्तां सूर्यप्रभाम् इव  
१।०४८।०१६अ स हि गौतमवाक्येन दुर्निरीक्ष्या बभूव ह  
१।०४८।०१६च् त्रयाणाम् अपि लोकानां यावद् रामस्य दर्शनम्  
१।०४८।०१७अ राघवौ तु ततस् तस्याः पादौ जगृहतुस् तदा  
१।०४८।०१७च् स्मरन्ती गौतमवचः प्रतिजग्राह सा च तौ  
१।०४८।०१८अ पाद्यम् अर्घ्यं तथातिथ्यं चकार सुसमाहिता  
१।०४८।०१८च् प्रतिजग्राह काकुत्स्थो विधिदृष्टेन कर्मणा  
१।०४८।०१९अ पुष्पवृष्टिर् महत्य् आसीद् देवदुन्दुभिनिस्वनैः  
१।०४८।०१९च् गन्धर्वाप्सरसां चापि महान् आसीत् समागमः  
१।०४८।०२०अ साधु साध्व् इति देवास् ताम् अहल्यां समपूजयन्  
१।०४८।०२०च् तपोबलविशुद्धाङ्गीं गौतमस्य वशानुगाम्  
१।०४८।०२१अ गौतमो ऽपि महातेजा अहल्यासहितः सुखी  
१।०४८।०२१च् रामं सम्पूज्य विधिवत् तपस् तेपे महातपाः  
१।०४८।०२२अ रामो ऽपि परमां पूजां गौतमस्य महामुनेः  
१।०४८।०२२च् सकाशाद् विधिवत् प्राप्य जगाम मिथिलां ततः  
१।०४९।००१अ ततः प्रागुत्तरां गत्वा रामः सौमित्रिणा सह  
१।०४९।००१च् विश्वामित्रं पुरस्कृत्य यज्ञवाटम् उपागमत्  
१।०४९।००२अ रामस् तु मुनिशार्दूलम् उवाच सहलक्ष्मणः  
१।०४९।००२च् साध्वी यज्ञसमृद्धिर् हि जनकस्य महात्मनः  
१।०४९।००३अ बहूनीह सहस्राणि नानादेशनिवासिनाम्  
१।०४९।००३च् ब्राह्मणानां महाभाग वेदाध्ययनशालिनाम्  
१।०४९।००४अ ऋषिवाटाश् च दृश्यन्ते शकटीशतसङ्कुलाः  
१।०४९।००४च् देशो विधीयतां ब्रह्मन् यत्र वत्स्यामहे वयम्  
१।०४९।००५अ रामस्य वचनं श्रुत्वा विश्वामित्रो महामुनिः  
१।०४९।००५च् निवेशम् अकरोद् देशे विविक्ते सलिलायुते  
१।०४९।००६अ विश्वामित्रं मुनिश्रेष्ठं श्रुत्वा स नृपतिस् तदा  
१।०४९।००६च् शतानन्दं पुरस्कृत्य पुरोहितम् अनिन्दितम्  
१।०४९।००७अ ऋत्विजो ऽपि महात्मानस् त्व् अर्घ्यम् आदाय सत्वरम्  
१।०४९।००७च् विश्वामित्राय धर्मेण ददुर् मन्त्रपुरस्कृतम्  
१।०४९।००८अ प्रतिगृह्य तु तां पूजां जनकस्य महात्मनः  
१।०४९।००८च् पप्रच्छ कुशलं राज्ञो यज्ञस्य च निरामयम्  
१।०४९।००९अ स तांश् चापि मुनीन् पृष्ट्वा सोपाध्याय पुरोधसः  
१।०४९।००९च् यथान्यायं ततः सर्वैः समागच्छत् प्रहृष्टवान्  
१।०४९।०१०अ अथ राजा मुनिश्रेष्ठं कृताञ्जलिर् अभाषत  
१।०४९।०१०च् आसने भगवान् आस्तां सहैभिर् मुनिसत्तमैः  
१।०४९।०११अ जनकस्य वचः श्रुत्वा निषसाद महामुनिः  
१।०४९।०११च् पुरोधा ऋत्विजश् चैव राजा च सह मन्त्रिभिः  
१।०४९।०१२अ आसनेषु यथान्यायम् उपविष्टान् समन्ततः  
१।०४९।०१२च् दृष्ट्वा स नृपतिस् तत्र विश्वामित्रम् अथाब्रवीत्  
१।०४९।०१३अ अद्य यज्ञसमृद्धिर् मे सफला दैवतैः कृता  
१।०४९।०१३च् अद्य यज्ञफलं प्राप्तं भगवद्दर्शनान् मया  
१।०४९।०१४अ धन्यो ऽस्म्य् अनुगृहीतो ऽस्मि यस्य मे मुनिपुङ्गव  
१।०४९।०१४च् यज्ञोपसदनं ब्रह्मन् प्राप्तो ऽसि मुनिभिः सह  
१।०४९।०१५अ द्वादशाहं तु ब्रह्मर्षे शेषम् आहुर् मनीषिणः  
१।०४९।०१५च् ततो भागार्थिनो देवान् द्रष्टुम् अर्हसि कौशिक  
१।०४९।०१६अ इत्य् उक्त्वा मुनिशार्दूलं प्रहृष्टवदनस् तदा  
१।०४९।०१६च् पुनस् तं परिपप्रच्छ प्राञ्जलिः प्रयतो नृपः  
१।०४९।०१७अ इमौ कुमारौ भद्रं ते देवतुल्यपराक्रमौ  
१।०४९।०१७च् गजसिंहगती वीरौ शार्दूलवृषभोपमौ  
१।०४९।०१८अ पद्मपत्रविशालाक्षौ खड्गतूणीधनुर्धरौ  
१।०४९।०१८च् अश्विनाव् इव रूपेण समुपस्थितयौवनौ  
१।०४९।०१९अ यदृच्छयैव गां प्राप्तौ देवलोकाद् इवामरौ  
१।०४९।०१९च् कथं पद्भ्याम् इह प्राप्तौ किमर्थं कस्य वा मुने  
१।०४९।०२०अ वरायुधधरौ वीरौ कस्य पुत्रौ महामुने  
१।०४९।०२०च् भूषयन्ताव् इमं देशं चन्द्रसूर्याव् इवाम्बरम्  
१।०४९।०२१अ परस्परस्य सदृशौ प्रमाणेङ्गितचेष्टितैः  
१।०४९।०२१च् काकपक्षधरौ वीरौ श्रोतुम् इच्छामि तत्त्वतः  
१।०४९।०२२अ तस्य तद्वचनं श्रुत्वा जनकस्य महात्मनः  
१।०४९।०२२च् न्यवेदयन् महात्मानौ पुत्रौ दशरथस्य तौ  
१।०४९।०२३अ सिद्धाश्रमनिवासं च राक्षसानां वधं तथा  
१।०४९।०२३च् तच् चागमनम् अव्यग्रं विशालायाश् च दर्शनम्  
१।०४९।०२४अ अहल्यादर्शनं चैव गौतमेन समागमम्  
१।०४९।०२४च् महाधनुषि जिज्ञासां कर्तुम् आगमनं तथा  
१।०४९।०२५अ एतत् सर्वं महातेजा जनकाय महात्मने  
१।०४९।०२५च् निवेद्य विररामाथ विश्वामित्रो महामुनिः  
१।०५०।००१अ तस्य तद्वचनं श्रुत्वा विश्वामित्रस्य धीमतः  
१।०५०।००१च् हृष्टरोमा महातेजाः शतानन्दो महातपाः  
१।०५०।००२अ गौतमस्य सुतो ज्येष्ठस् तपसा द्योतितप्रभः  
१।०५०।००२च् रामसन्दर्शनाद् एव परं विस्मयम् आगतः  
१।०५०।००३अ स तौ निषण्णौ सम्प्रेक्ष्य सुखासीनौ नृपात्मजौ  
१।०५०।००३च् शतानन्दो मुनिश्रेष्ठं विश्वामित्रम् अथाब्रवीत्  
१।०५०।००४अ अपि ते मुनिशार्दूल मम माता यशस्विनी  
१।०५०।००४च् दर्शिता राजपुत्राय तपो दीर्घम् उपागता  
१।०५०।००५अ अपि रामे महातेजो मम माता यशस्विनी  
१।०५०।००५च् वन्यैर् उपाहरत् पूजां पूजार्हे सर्वदेहिनाम्  
१।०५०।००६अ अपि रामाय कथितं यथावृत्तं पुरातनम्  
१।०५०।००६च् मम मातुर् महातेजो देवेन दुरनुष्ठितम्  
१।०५०।००७अ अपि कौशिक भद्रं ते गुरुणा मम सङ्गता  
१।०५०।००७च् माता मम मुनिश्रेष्ठ रामसन्दर्शनाद् इतः  
१।०५०।००८अ अपि मे गुरुणा रामः पूजितः कुशिकात्मज  
१।०५०।००८च् इहागतो महातेजाः पूजां प्राप्य महात्मनः  
१।०५०।००९अ अपि शान्तेन मनसा गुरुर् मे कुशिकात्मज  
१।०५०।००९च् इहागतेन रामेण प्रयतेनाभिवादितः  
१।०५०।०१०अ तच् छ्रुत्वा वचनं तस्य विश्वामित्रो महामुनिः  
१।०५०।०१०च् प्रत्युवाच शतानन्दं वाक्यज्ञो वाक्यकोविदम्  
१।०५०।०११अ नातिक्रान्तं मुनिश्रेष्ठ यत् कर्तव्यं कृतं मया  
१।०५०।०११च् सङ्गता मुनिना पत्नी भार्गवेणेव रेणुका  
१।०५०।०१२अ तच् छ्रुत्वा वचनं तस्य विश्वामित्रस्य धीमतः  
१।०५०।०१२च् शतानन्दो महातेजा रामं वचनम् अब्रवीत्  
१।०५०।०१३अ स्वागतं ते नरश्रेष्ठ दिष्ट्या प्राप्तो ऽसि राघव  
१।०५०।०१३च् विश्वामित्रं पुरस्कृत्य महर्षिम् अपराजितम्  
१।०५०।०१४अ अचिन्त्यकर्मा तपसा ब्रह्मर्षिर् अमितप्रभः  
१।०५०।०१४च् विश्वामित्रो महातेजा वेत्स्य् एनं परमां गतिम्  
१।०५०।०१५अ नास्ति धन्यतरो राम त्वत्तो ऽन्यो भुवि कश् चन  
१।०५०।०१५च् गोप्ता कुशिकपुत्रस् ते येन तप्तं महत् तपः  
१।०५०।०१६अ श्रूयतां चाभिदास्यामि कौशिकस्य महात्मनः  
१।०५०।०१६च् यथाबलं यथावृत्तं तन् मे निगदतः शृणु  
१।०५०।०१७अ राजाभूद् एष धर्मात्मा दीर्घ कालम् अरिन्दमः  
१।०५०।०१७च् धर्मज्ञः कृतविद्यश् च प्रजानां च हिते रतः  
१।०५०।०१८अ प्रजापतिसुतस् त्व् आसीत् कुशो नाम महीपतिः  
१।०५०।०१८च् कुशस्य पुत्रो बलवान् कुशनाभः सुधार्मिकः  
१।०५०।०१९अ कुशनाभसुतस् त्व् आसीद् गाधिर् इत्य् एव विश्रुतः  
१।०५०।०१९च् गाधेः पुत्रो महातेजा विश्वामित्रो महामुनिः  
१।०५०।०२०अ विश्वमित्रो महातेजाः पालयाम् आस मेदिनीम्  
१।०५०।०२०च् बहुवर्षसहस्राणि राजा राज्यम् अकारयत्  
१।०५०।०२१अ कदा चित् तु महातेजा योजयित्वा वरूथिनीम्  
१।०५०।०२१च् अक्षौहिणीपरिवृतः परिचक्राम मेदिनीम्  
१।०५०।०२२अ नगराणि च राष्ट्राणि सरितश् च तथा गिरीन्  
१।०५०।०२२च् आश्रमान् क्रमशो राजा विचरन्न् आजगामह  
१।०५०।०२३अ वसिष्ठस्याश्रमपदं नानापुष्पफलद्रुमम्  
१।०५०।०२३च् नानामृगगणाकीर्णं सिद्धचारणसेवितम्  
१।०५०।०२४अ देवदानवगन्धर्वैः किन्नरैर् उपशोभितम्  
१।०५०।०२४च् प्रशान्तहरिणाकीर्णं द्विजसङ्घनिषेवितम्  
१।०५०।०२५अ ब्रह्मर्षिगणसङ्कीर्णं देवर्षिगणसेवितम्  
१।०५०।०२५च् तपश्चरणसंसिद्धैर् अग्निकल्पैर् महात्मभिः  
१।०५०।०२६अ सततं सङ्कुलं श्रीमद् ब्रह्मकल्पैर् महात्मभिः  
१।०५०।०२६च् अब्भक्षैर् वायुभक्षैश् च शीर्णपर्णाशनैस् तथा  
१।०५०।०२७अ फलमूलाशनैर् दान्तैर् जितरोषैर् जितेन्द्रियैः  
१।०५०।०२७च् ऋषिभिर् वालखिल्यैश् च जपहोमपरायणैः  
१।०५०।०२८अ वसिष्ठस्याश्रमपदं ब्रह्मलोकम् इवापरम्  
१।०५०।०२८च् ददर्श जयतां श्रेष्ठ विश्वामित्रो महाबलः  
१।०५१।००१अ स दृष्ट्वा परमप्रीतो विश्वामित्रो महाबलः  
१।०५१।००१च् प्रणतो विनयाद् वीरो वसिष्ठं जपतां वरम्  
१।०५१।००२अ स्वागतं तव चेत्य् उक्तो वसिष्ठेन महात्मना  
१।०५१।००२च् आसनं चास्य भगवान् वसिष्ठो व्यादिदेश ह  
१।०५१।००३अ उपविष्टाय च तदा विश्वामित्राय धीमते  
१।०५१।००३च् यथान्यायं मुनिवरः फलमूलम् उपाहरत्  
१।०५१।००४अ प्रतिगृह्य च तां पूजां वसिष्ठाद् राजसत्तमः  
१।०५१।००४च् तपोऽग्निहोत्रशिष्येषु कुशलं पर्यपृच्छत  
१।०५१।००५अ विश्वामित्रो महातेजा वनस्पतिगणे तथा  
१।०५१।००५च् सर्वत्र कुशलं चाह वसिष्ठो राजसत्तमम्  
१।०५१।००६अ सुखोपविष्टं राजानं विश्वामित्रं महातपाः  
१।०५१।००६च् पप्रच्छ जपतां श्रेष्ठो वसिष्ठो ब्रह्मणः सुतः  
१।०५१।००७अ कच्चित् ते कुशलं राजन् कच्चिद् धर्मेण रञ्जयन्  
१।०५१।००७च् प्रजाः पालयसे राजन् राजवृत्तेन धार्मिक  
१।०५१।००८अ कच्चित् ते सुभृता भृत्याः कच्चित् तिष्ठन्ति शासने  
१।०५१।००८च् कच्चित् ते विजिताः सर्वे रिपवो रिपुसूदन  
१।०५१।००९अ कच्चिद् बले च कोशे च मित्रेषु च परन्तप  
१।०५१।००९च् कुशलं ते नरव्याघ्र पुत्रपौत्रे तथानघ  
१।०५१।०१०अ सर्वत्र कुशलं राजा वसिष्ठं प्रत्युदाहरत्  
१।०५१।०१०च् विश्वामित्रो महातेजा वसिष्ठं विनयान्वितः  
१।०५१।०११अ कृत्वोभौ सुचिरं कालं धर्मिष्ठौ ताः कथाः शुभाः  
१।०५१।०११च् मुदा परमया युक्तौ प्रीयेतां तौ परस्परम्  
१।०५१।०१२अ ततो वसिष्ठो भगवान् कथान्ते रघुनन्दन  
१।०५१।०१२च् विश्वामित्रम् इदं वाक्यम् उवाच प्रहसन्न् इव  
१।०५१।०१३अ आतिथ्यं कर्तुम् इच्छामि बलस्यास्य महाबल  
१।०५१।०१३च् तव चैवाप्रमेयस्य यथार्हं सम्प्रतीच्छ मे  
१।०५१।०१४अ सत्क्रियां तु भवान् एतां प्रतीच्छतु मयोद्यताम्  
१।०५१।०१४च् राजंस् त्वम् अतिथिश्रेष्ठः पूजनीयः प्रयत्नतः  
१।०५१।०१५अ एवम् उक्तो वसिष्ठेन विश्वामित्रो महामतिः  
१।०५१।०१५च् कृतम् इत्य् अब्रवीद् राजा पूजावाक्येन मे त्वया  
१।०५१।०१६अ फलमूलेन भगवन् विद्यते यत् तवाश्रमे  
१।०५१।०१६च् पाद्येनाचमनीयेन भगवद्दर्शनेन च  
१।०५१।०१७अ सर्वथा च महाप्राज्ञ पूजार्हेण सुपूजितः  
१।०५१।०१७च् गमिष्यामि नमस् ते ऽस्तु मैत्रेणेक्षस्व चक्षुषा  
१।०५१।०१८अ एवं ब्रुवन्तं राजानं वसिष्ठः पुनर् एव हि  
१।०५१।०१८च् न्यमन्त्रयत धर्मात्मा पुनः पुनर् उदारधीः  
१।०५१।०१९अ बाढम् इत्य् एव गाधेयो वसिष्ठं प्रत्युवाच ह  
१।०५१।०१९च् यथा प्रियं भगवतस् तथास्तु मुनिसत्तम  
१।०५१।०२०अ एवम् उक्तो महातेजा वसिष्ठो जपतां वरः  
१।०५१।०२०च् आजुहाव ततः प्रीतः कल्माषीं धूतकल्मषः  
१।०५१।०२१अ एह्य् एहि शबले क्षिप्रं शृणु चापि वचो मम  
१।०५१।०२१च् सबलस्यास्य राजर्षेः कर्तुं व्यवसितो ऽस्म्य् अहम्  
१।०५१।०२१ए भोजनेन महार्हेण सत्कारं संविधत्स्व मे  
१।०५१।०२२अ यस्य यस्य यथाकामं षड्रसेष्व् अभिपूजितम्  
१।०५१।०२२च् तत् सर्वं कामधुग् दिव्ये अभिवर्षकृते मम  
१।०५१।०२३अ रसेनान्नेन पानेन लेह्यचोष्येण संयुतम्  
१।०५१।०२३च् अन्नानां निचयं सर्वं सृजस्व शबले त्वर  
१।०५२।००१अ एवम् उक्ता वसिष्ठेन शबला शत्रुसूदन  
१।०५२।००१च् विदधे कामधुक् कामान् यस्य यस्य यथेप्सितम्  
१।०५२।००२अ इक्षून् मधूंस् तथा लाजान् मैरेयांश् च वरासवान्  
१।०५२।००२च् पानानि च महार्हाणि भक्ष्यांश् चोच्चावचांस् तथा  
१।०५२।००३अ उष्णाढ्यस्यौदनस्यापि राशयः पर्वतोपमाः  
१।०५२।००३च् मृष्टान्नानि च सूपाश् च दधिकुल्यास् तथैव च  
१।०५२।००४अ नानास्वादुरसानां च षाडवानां तथैव च  
१।०५२।००४च् भाजनानि सुपूर्णानि गौडानि च सहस्रशः  
१।०५२।००५अ सर्वम् आसीत् सुसन्तुष्टं हृष्टपुष्टजनाकुलम्  
१।०५२।००५च् विश्वामित्रबलं राम वसिष्ठेनाभितर्पितम्  
१।०५२।००६अ विश्वामित्रो ऽपि राजर्षिर् हृष्टपुष्टस् तदाभवत्  
१।०५२।००६च् सान्तः पुरवरो राजा सब्राह्मणपुरोहितः  
१।०५२।००७अ सामात्यो मन्त्रिसहितः सभृत्यः पूजितस् तदा  
१।०५२।००७च् युक्तः परेण हर्षेण वसिष्ठम् इदम् अब्रवीत्  
१।०५२।००८अ पूजितो ऽहं त्वया ब्रह्मन् पूजार्हेण सुसत्कृतः  
१।०५२।००८च् श्रूयताम् अभिधास्यामि वाक्यं वाक्यविशारद  
१।०५२।००९अ गवां शतसहस्रेण दीयतां शबला मम  
१।०५२।००९च् रत्नं हि भगवन्न् एतद् रत्नहारी च पार्थिवः  
१।०५२।००९ए तस्मान् मे शबलां देहि ममैषा धर्मतो द्विज  
१।०५२।०१०अ एवम् उक्तस् तु भगवान् वसिष्ठो मुनिसत्तमः  
१।०५२।०१०च् विश्वामित्रेण धर्मात्मा प्रत्युवाच महीपतिम्  
१।०५२।०११अ नाहं शतसहस्रेण नापि कोटिशतैर् गवाम्  
१।०५२।०११च् राजन् दास्यामि शबलां राशिभी रजतस्य वा  
१।०५२।०१२अ न परित्यागम् अर्हेयं मत्सकाशाद् अरिन्दम  
१।०५२।०१२च् शाश्वती शबला मह्यं कीर्तिर् आत्मवतो यथा  
१।०५२।०१३अ अस्यां हव्यं च कव्यं च प्राणयात्रा तथैव च  
१।०५२।०१३च् आयत्तम् अग्निहोत्रं च बलिर् होमस् तथैव च  
१।०५२।०१४अ स्वाहाकारवषट्कारौ विद्याश् च विविधास् तथा  
१।०५२।०१४च् आयत्तम् अत्र राजर्षे सर्वम् एतन् न संशयः  
१।०५२।०१५अ सर्व स्वम् एतत् सत्येन मम तुष्टिकरी सदा  
१।०५२।०१५च् कारणैर् बहुभी राजन् न दास्ये शबलां तव  
१।०५२।०१६अ वसिष्ठेनैवम् उक्तस् तु विश्वामित्रो ऽब्रवीत् ततः  
१।०५२।०१६च् संरब्धतरम् अत्यर्थं वाक्यं वाक्यविशारदः  
१।०५२।०१७अ हैरण्यकक्ष्याग्रैवेयान् सुवर्णाङ्कुशभूषितान्  
१।०५२।०१७च् ददामि कुञ्जराणां ते सहस्राणि चतुर्दश  
१।०५२।०१८अ हैरण्यानां रथानां च श्वेताश्वानां चतुर्युजाम्  
१।०५२।०१८च् ददामि ते शतान्य् अष्टौ किङ्किणीकविभूषितान्  
१।०५२।०१९अ हयानां देशजातानां कुलजानां महौजसाम्  
१।०५२।०१९च् सहस्रम् एकं दश च ददामि तव सुव्रत  
१।०५२।०२०अ नानावर्णविभक्तानां वयःस्थानां तथैव च  
१।०५२।०२०च् ददाम्य् एकां गवां कोटिं शबला दीयतां मम  
१।०५२।०२१अ एवम् उक्तस् तु भगवान् विश्वामित्रेण धीमता  
१।०५२।०२१च् न दास्यामीति शबलां प्राह राजन् कथं चन  
१।०५२।०२२अ एतद् एव हि मे रत्नम् एतद् एव हि मे धनम्  
१।०५२।०२२च् एतद् एव हि सर्वस्वम् एतद् एव हि जीवितम्  
१।०५२।०२३अ दर्शश् च पूर्णमासश् च यज्ञाश् चैवाप्तदक्षिणाः  
१।०५२।०२३च् एतद् एव हि मे राजन् विविधाश् च क्रियास् तथा  
१।०५२।०२४अ अदोमूलाः क्रियाः सर्वा मम राजन् न संशयः  
१।०५२।०२४च् बहूनां किं प्रलापेन न दास्ये कामदोहिनीम्  
१।०५३।००१अ कामधेनुं वसिष्ठो ऽपि यदा न त्यजते मुनिः  
१।०५३।००१च् तदास्य शबलां राम विश्वामित्रो ऽन्वकर्षत  
१।०५३।००२अ नीयमाना तु शबला राम राज्ञा महात्मना  
१।०५३।००२च् दुःखिता चिन्तयाम् आस रुदन्ती शोककर्शिता  
१।०५३।००३अ परित्यक्ता वसिष्ठेन किम् अहं सुमहात्मना  
१।०५३।००३च् याहं राजभृतैर् दीना ह्रियेयं भृशदुःखिता  
१।०५३।००४अ किं मयापकृतं तस्य महर्षेर् भावितात्मनः  
१।०५३।००४च् यन् माम् अनागसं भक्ताम् इष्टां त्यजति धार्मिकः  
१।०५३।००५अ इति सा चिन्तयित्वा तु निःश्वस्य च पुनः पुनः  
१।०५३।००५च् जगाम वेगेन तदा वसिष्ठं परमौजसं  
१।०५३।००६अ निर्धूय तांस् तदा भृत्याञ् शतशः शत्रुसूदन  
१।०५३।००६च् जगामानिलवेगेन पादमूलं महात्मनः  
१।०५३।००७अ शबला सा रुदन्ती च क्रोशन्ती चेदम् अब्रवीत्  
१।०५३।००७च् वसिष्ठस्याग्रतः स्थित्वा मेघदुन्दुभिराविणी  
१।०५३।००८अ भगवन् किं परित्यक्ता त्वयाहं ब्रह्मणः सुत  
१।०५३।००८च् यस्माद् राजभृता मां हि नयन्ते त्वत्सकाशतः  
१।०५३।००९अ एवम् उक्तस् तु ब्रह्मर्षिर् इदं वचनम् अब्रवीत्  
१।०५३।००९च् शोकसन्तप्तहृदयां स्वसारम् इव दुःखिताम्  
१।०५३।०१०अ न त्वां त्यजामि शबले नापि मे ऽपकृतं त्वया  
१।०५३।०१०च् एष त्वां नयते राजा बलान् मत्तो महाबलः  
१।०५३।०११अ न हि तुल्यं बलं मह्यं राजा त्व् अद्य विशेषतः  
१।०५३।०११च् बली राजा क्षत्रियश् च पृथिव्याः पतिर् एव च  
१।०५३।०१२अ इयम् अक्षौहिणीपूर्णा सवाजिरथसङ्कुला  
१।०५३।०१२च् हस्तिध्वजसमाकीर्णा तेनासौ बलवत्तरः  
१।०५३।०१३अ एवम् उक्ता वसिष्ठेन प्रत्युवाच विनीतवत्  
१।०५३।०१३च् वचनं वचनज्ञा सा ब्रह्मर्षिम् अमितप्रभम्  
१।०५३।०१४अ न बलं क्षत्रियस्याहुर् ब्राह्मणो बलवत्तरः  
१।०५३।०१४च् ब्रह्मन् ब्रह्मबलं दिव्यं क्षत्रात् तु बलवत्तरम्  
१।०५३।०१५अ अप्रमेयबलं तुभ्यं न त्वया बलवत्तरः  
१।०५३।०१५च् विश्वामित्रो महावीर्यस् तेजस् तव दुरासदम्  
१।०५३।०१६अ नियुङ्क्ष्व मां महातेजस् त्वद्ब्रह्मबलसम्भृताम्  
१।०५३।०१६च् तस्य दर्पं बलं यत् तन् नाशयामि दुरात्मनः  
१।०५३।०१७अ इत्य् उक्तस् तु तया राम वसिष्ठः सुमहायशाः  
१।०५३।०१७च् सृजस्वेति तदोवाच बलं परबलारुजम्  
१।०५३।०१८अ तस्या हुम्भारवोत्सृष्टाः पह्लवाः शतशो नृप  
१।०५३।०१८च् नाशयन्ति बलं सर्वं विश्वामित्रस्य पश्यतः  
१।०५३।०१९अ स राजा परमक्रुद्धः क्रोधविस्फारितेक्षणः  
१।०५३।०१९च् पह्लवान् नाशयाम् आस शस्त्रैर् उच्चावचैर् अपि  
१।०५३।०२०अ विश्वामित्रार्दितान् दृष्ट्वा पह्लवाञ् शतशस् तदा  
१।०५३।०२०च् भूय एवासृजद् घोराञ् शकान् यवनमिश्रितान्  
१।०५३।०२१अ तैर् आसीत् संवृता भूमिः शकैर् यवनमिश्रितैः  
१।०५३।०२१च् प्रभावद्भिर् महावीर्यैर् हेमकिञ्जल्कसन्निभैः  
१।०५३।०२२अ दीर्घासिपट्टिशधरैर् हेमवर्णाम्बरावृतैः  
१।०५३।०२२च् निर्दग्धं तद् बलं सर्वं प्रदीप्तैर् इव पावकैः  
१।०५३।०२३अ ततो ऽस्त्राणि महातेजा विश्वामित्रो मुमोच ह  
१।०५४।००१अ ततस् तान् आकुलान् दृष्ट्वा विश्वामित्रास्त्रमोहितान्  
१।०५४।००१च् वसिष्ठश् चोदयाम् आस कामधुक् सृज योगतः  
१।०५४।००२अ तस्या हुम्भारवाज् जाताः काम्बोजा रविसन्निभाः  
१।०५४।००२च् ऊधसस् त्व् अथ सञ्जाताः पह्लवाः शस्त्रपाणयः  
१।०५४।००३अ योनिदेशाच् च यवनः शकृद्देशाच् छकास् तथा  
१।०५४।००३च् रोमकूपेषु मेच्छाश् च हरीताः सकिरातकाः  
१।०५४।००४अ तैस् तन् निषूदितं सैन्यं विश्वमित्रस्य तत्क्षणात्  
१।०५४।००४च् सपदातिगजं साश्वं सरथं रघुनन्दन  
१।०५४।००५अ दृष्ट्वा निषूदितं सैन्यं वसिष्ठेन महात्मना  
१।०५४।००५च् विश्वामित्रसुतानां तु शतं नानाविधायुधम्  
१।०५४।००६अ अभ्यधावत् सुसङ्क्रुद्धं वसिष्ठं जपतां वरम्  
१।०५४।००६च् हुङ्कारेणैव तान् सर्वान् निर्ददाह महान् ऋषिः  
१।०५४।००७अ ते साश्वरथपादाता वसिष्ठेन महात्मना  
१।०५४।००७च् भस्मीकृता मुहूर्तेन विश्वामित्रसुतास् तदा  
१।०५४।००८अ दृष्ट्वा विनाशितान् पुत्रान् बलं च सुमहायशाः  
१।०५४।००८च् सव्रीडश् चिन्तयाविष्टो विश्वामित्रो ऽभवत् तदा  
१।०५४।००९अ सन्दुर इव निर्वेगो भग्नदंष्ट्र इवोरगः  
१।०५४।००९च् उपरक्त इवादित्यः सद्यो निष्प्रभतां गतः  
१।०५४।०१०अ हतपुत्रबलो दीनो लूनपक्ष इव द्विजः  
१।०५४।०१०च् हतदर्पो हतोत्साहो निर्वेदं समपद्यत  
१।०५४।०११अ स पुत्रम् एकं राज्याय पालयेति नियुज्य च  
१।०५४।०११च् पृथिवीं क्षत्रधर्मेण वनम् एवान्वपद्यत  
१।०५४।०१२अ स गत्वा हिमवत्पार्श्वं किन्नरोरगसेवितम्  
१।०५४।०१२च् महादेवप्रसादार्थं तपस् तेपे महातपाः  
१।०५४।०१३अ केन चित् त्व् अथ कालेन देवेशो वृषभध्वजः  
१।०५४।०१३च् दर्शयाम् आस वरदो विश्वामित्रं महामुनिम्  
१।०५४।०१४अ किमर्थं तप्यसे राजन् ब्रूहि यत् ते विवक्षितम्  
१।०५४।०१४च् वरदो ऽस्मि वरो यस् ते काङ्क्षितः सो ऽभिधीयताम्  
१।०५४।०१५अ एवम् उक्तस् तु देवेन विश्वामित्रो महातपाः  
१।०५४।०१५च् प्रणिपत्य महादेवम् इदं वचनम् अब्रवीत्  
१।०५४।०१६अ यदि तुष्टो महादेव धनुर्वेदो ममानघ  
१।०५४।०१६च् साङ्गोपाङ्गोपनिषदः सरहस्यः प्रदीयताम्  
१।०५४।०१७अ यानि देवेषु चास्त्राणि दानवेषु महर्षिषु  
१।०५४।०१७च् गन्धर्वयक्षरक्षःसु प्रतिभान्तु ममानघ  
१।०५४।०१८अ तव प्रसादाद् भवतु देवदेव ममेप्सितम्  
१।०५४।०१८च् एवम् अस्त्व् इति देवेशो वाक्यम् उक्त्वा दिवं गतः  
१।०५४।०१९अ प्राप्य चास्त्राणि राजर्षिर् विश्वामित्रो महाबलः  
१।०५४।०१९च् दर्पेण महता युक्तो दर्पपूर्णो ऽभवत् तदा  
१।०५४।०२०अ विवर्धमानो वीर्येण समुद्र इव पर्वणि  
१।०५४।०२०च् हतम् एव तदा मेने वसिष्ठम् ऋषिसत्तमम्  
१।०५४।०२१अ ततो गत्वाश्रमपदं मुमोचास्त्राणि पार्थिवः  
१।०५४।०२१च् यैस् तत् तपोवनं सर्वं निर्दग्धं चास्त्रतेजसा  
१।०५४।०२२अ उदीर्यमाणम् अस्त्रं तद् विश्वामित्रस्य धीमतः  
१।०५४।०२२च् दृष्ट्वा विप्रद्रुता भीता मुनयः शतशो दिशः  
१।०५४।०२३अ वसिष्ठस्य च ये शिष्यास् तथैव मृगपक्षिणः  
१।०५४।०२३च् विद्रवन्ति भयाद् भीता नानादिग्भ्यः सहस्रशः  
१।०५४।०२४अ वसिष्ठस्याश्रमपदं शून्यम् आसीन् महात्मनः  
१।०५४।०२४च् मुहूर्तम् इव निःशब्दम् आसीद् ईरिणसन्निभम्  
१।०५४।०२५अ वदतो वै वसिष्ठस्य मा भैष्टेति मुहुर् मुहुः  
१।०५४।०२५च् नाशयाम्य् अद्य गाधेयं नीहारम् इव भास्करः  
१।०५४।०२६अ एवम् उक्त्वा महातेजा वसिष्ठो जपतां वरः  
१।०५४।०२६च् विश्वामित्रं तदा वाक्यं सरोषम् इदम् अब्रवीत्  
१।०५४।०२७अ आश्रमं चिरसंवृद्धं यद् विनाशितवान् असि  
१।०५४।०२७च् दुराचारो ऽसि यन् मूढ तस्मात् त्वं न भविष्यसि  
१।०५४।०२८अ इत्य् उक्त्वा परमक्रुद्धो दण्डम् उद्यम्य सत्वरः  
१।०५४।०२८च् विधूम इव कालाग्निर् यमदण्डम् इवापरम्  
१।०५५।००१अ एवम् उक्तो वसिष्ठेन विश्वामित्रो महाबलः  
१।०५५।००१च् आग्नेयम् अस्त्रम् उत्क्षिप्य तिष्ठ तिष्ठेति चाब्रवीत्  
१।०५५।००२अ वसिष्ठो भगवान् क्रोधाद् इदं वचनम् अब्रवीत्  
१।०५५।००३अ क्षत्रबन्धो स्थितो ऽस्म्य् एष यद् बलं तद् विदर्शय  
१।०५५।००३च् नाशयाम्य् एष ते दर्पं शस्त्रस्य तव गाधिज  
१।०५५।००४अ क्व च ते क्षत्रियबलं क्व च ब्रह्मबलं महत्  
१।०५५।००४च् पश्य ब्रह्मबलं दिव्यं मम क्षत्रियपांसन  
१।०५५।००५अ तस्यास्त्रं गाधिपुत्रस्य घोरम् आग्नेयम् उत्तमम्  
१।०५५।००५च् ब्रह्मदण्डेन तच् छान्तम् अग्नेर् वेग इवाम्भसा  
१।०५५।००६अ वारुणं चैव रौद्रं च ऐन्द्रं पाशुपतं तथा  
१।०५५।००६च् ऐषीकं चापि चिक्षेप रुषितो गाधिनन्दनः  
१।०५५।००७अ मानवं मोहनं चैव गान्धर्वं स्वापनं तथा  
१।०५५।००७च् जृम्भणं मोहनं चैव सन्तापनविलापने  
१।०५५।००८अ शोषणं दारणं चैव वज्रम् अस्त्रं सुदुर्जयम्  
१।०५५।००८च् ब्रह्मपाशं कालपाशं वारुणं पाशम् एव च  
१।०५५।००९अ पिनाकास्त्रं च दयितं शुष्कार्द्रे अशनी तथा  
१।०५५।००९च् दण्डास्त्रम् अथ पैशाचं क्रौञ्चम् अस्त्रं तथाइव च  
१।०५५।०१०अ धर्मचक्रं कालचक्रं विष्णुचक्रं तथैव च  
१।०५५।०१०च् वायव्यं मथनं चैव अस्त्रं हयशिरस् तथा  
१।०५५।०११अ शक्तिद्वयं च चिक्षेप कङ्कालं मुसलं तथा  
१।०५५।०११च् वैद्याधरं महास्त्रं च कालास्त्रम् अथ दारुणम्  
१।०५५।०१२अ त्रिशूलम् अस्त्रं घोरं च कापालम् अथ कङ्कणम्  
१।०५५।०१२च् एतान्य् अस्त्राणि चिक्षेप सर्वाणि रघुनन्दन  
१।०५५।०१३अ वसिष्ठे जपतां श्रेष्ठे तद् अद्भुतम् इवाभवत्  
१।०५५।०१३च् तानि सर्वाणि दण्डेन ग्रसते ब्रह्मणः सुतः  
१।०५५।०१४अ तेषु शान्तेषु ब्रह्मास्त्रं क्षिप्तवान् गाधिनन्दनः  
१।०५५।०१४च् तद् अस्त्रम् उद्यतं दृष्ट्वा देवाः साग्निपुरोगमाः  
१।०५५।०१५अ देवर्षयश् च सम्भ्रान्ता गन्धर्वाः समहोरगाः  
१।०५५।०१५च् त्रैलोक्यम् आसीत् सन्त्रस्तं ब्रह्मास्त्रे समुदीरिते  
१।०५५।०१६अ तद् अप्य् अस्त्रं महाघोरं ब्राह्मं ब्राह्मेण तेजसा  
१।०५५।०१६च् वसिष्ठो ग्रसते सर्वं ब्रह्मदण्डेन राघव  
१।०५५।०१७अ ब्रह्मास्त्रं ग्रसमानस्य वसिष्ठस्य महात्मनः  
१।०५५।०१७च् त्रैलोक्यमोहनं रौद्रं रूपम् आसीत् सुदारुणम्  
१।०५५।०१८अ रोमकूपेषु सर्वेषु वसिष्ठस्य महात्मनः  
१।०५५।०१८च् मरीच्य इव निष्पेतुर् अग्नेर् धूमाकुलार्चिषः  
१।०५५।०१९अ प्राज्वलद् ब्रह्मदण्डश् च वसिष्ठस्य करोद्यतः  
१।०५५।०१९च् विधूम इव कालाग्निर् यमदण्ड इवापरः  
१।०५५।०२०अ ततो ऽस्तुवन् मुनिगणा वसिष्ठं जपतां वरम्  
१।०५५।०२०च् अमोघं ते बलं ब्रह्मंस् तेजो धारय तेजसा  
१।०५५।०२१अ निगृहीतस् त्वया ब्रह्मन् विश्वामित्रो महातपाः  
१।०५५।०२१च् प्रसीद जपतां श्रेष्ठ लोकाः सन्तु गतव्यथाः  
१।०५५।०२२अ एवम् उक्तो महातेजाः शमं चक्रे महातपाः  
१।०५५।०२२च् विश्वामित्रो ऽपि निकृतो विनिःश्वस्येदम् अब्रवीत्  
१।०५५।०२३अ धिग् बलं क्षत्रियबलं ब्रह्मतेजोबलं बलम्  
१।०५५।०२३च् एकेन ब्रह्मदण्डेन सर्वास्त्राणि हतानि मे  
१।०५५।०२४अ तद् एतत् समवेक्ष्याहं प्रसन्नेन्द्रियमानसः  
१।०५५।०२४च् तपो महत् समास्थास्ये यद् वै ब्रह्मत्वकारकम्  
१।०५६।००१अ ततः सन्तप्तहृदयः स्मरन् निग्रहम् आत्मनः  
१।०५६।००१च् विनिःश्वस्य विनिःश्वस्य कृतवैरो महात्मना  
१।०५६।००२अ स दक्षिणां दिशं गत्वा महिष्या सह राघव  
१।०५६।००२च् तताप परमं घोरं विश्वामित्रो महातपाः  
१।०५६।००२ए फलमूलाशनो दान्तश् चचार परमं तपः  
१।०५६।००३अ अथास्य जज्ञिरे पुत्राः सत्यधर्मपरायणाः  
१।०५६।००३च् हविष्पन्दो मधुष्पन्दो दृढनेत्रो महारथः  
१।०५६।००४अ पूर्णे वर्षसहस्रे तु ब्रह्मा लोकपितामहः  
१।०५६।००४च् अब्रवीन् मधुरं वाक्यं विश्वामित्रं तपोधनम्  
१।०५६।००५अ जिता राजर्षिलोकास् ते तपसा कुशिकात्मज  
१।०५६।००५च् अनेन तपसा त्वां हि राजर्षिर् इति विद्महे  
१।०५६।००६अ एवम् उक्त्वा महातेजा जगाम सह दैवतैः  
१।०५६।००६च् त्रिविष्टपं ब्रह्मलोकं लोकानां परमेश्वरः  
१।०५६।००७अ विश्वामित्रो ऽपि तच् छ्रुत्वा ह्रिया किं चिद् अवाङ्मुखः  
१।०५६।००७च् दुःखेन महताविष्टः समन्युर् इदम् अब्रवीत्  
१।०५६।००८अ तपश् च सुमहत् तप्तं राजर्षिर् इति मां विदुः  
१।०५६।००८च् देवाः सर्षिगणाः सर्वे नास्ति मन्ये तपःफलम्  
१।०५६।००९अ एवं निश्चित्य मनसा भूय एव महातपाः  
१।०५६।००९च् तपश् चचार काकुत्स्थ परमं परमात्मवान्  
१।०५६।०१०अ एतस्मिन्न् एव काले तु सत्यवादी जितेन्द्रियः  
१।०५६।०१०च् त्रिशङ्कुर् इति विख्यात इक्ष्वाकु कुलनन्दनः  
१।०५६।०११अ तस्य बुद्धिः समुत्पन्ना यजेयम् इति राघव  
१।०५६।०११च् गच्छेयं स्वशरीरेण देवानां परमां गतिम्  
१।०५६।०१२अ स वसिष्ठं समाहूय कथयाम् आस चिन्तितम्  
१।०५६।०१२च् अशक्यम् इति चाप्य् उक्तो वसिष्ठेन महात्मना  
१।०५६।०१३अ प्रत्याख्यातो वसिष्ठेन स ययौ दक्षिणां दिशम्  
१।०५६।०१३च् वसिष्ठा दीर्घ तपसस् तपो यत्र हि तेपिरे  
१।०५६।०१४अ त्रिशङ्कुः सुमहातेजाः शतं परमभास्वरम्  
१।०५६।०१४च् वसिष्ठपुत्रान् ददृशे तप्यमानान् यशस्विनः  
१।०५६।०१५अ सो ऽभिगम्य महात्मानः सर्वान् एव गुरोः सुतान्  
१।०५६।०१५च् अभिवाद्यानुपूर्व्येण ह्रिया किं चिद् अवाङ्मुखः  
१।०५६।०१५ए अब्रवीत् सुमहातेजाः सर्वान् एव कृताञ्जलिः  
१।०५६।०१६अ शरणं वः प्रपद्ये ऽहं शरण्याञ् शरणागतः  
१।०५६।०१६च् प्रत्याख्यातो ऽस्मि भद्रं वो वसिष्ठेन महात्मना  
१।०५६।०१७अ यष्टुकामो महायज्ञं तद् अनुज्ञातुम् अर्थथ  
१।०५६।०१७च् गुरुपुत्रान् अहं सर्वान् नमस्कृत्य प्रसादये  
१।०५६।०१८अ शिरसा प्रणतो याचे ब्राह्मणांस् तपसि स्थितान्  
१।०५६।०१८च् ते मां भवन्तः सिद्ध्यर्थं याजयन्तु समाहिताः  
१।०५६।०१८ए सशरीरो यथाहं हि देवलोकम् अवाप्नुयाम्  
१।०५६।०१९अ प्रत्याख्यातो वसिष्ठेन गतिम् अन्यां तपोधनाः  
१।०५६।०१९च् गुरुपुत्रान् ऋते सर्वान् नाहं पश्यामि कां चन  
१।०५६।०२०अ इक्ष्वाकूणां हि सर्वेषां पुरोधाः परमा गतिः  
१।०५६।०२०च् तस्माद् अनन्तरं सर्वे भवन्तो दैवतं मम  
१।०५७।००१अ ततस् त्रिशङ्कोर् वचनं श्रुत्वा क्रोधसमन्वितम्  
१।०५७।००१च् ऋषिपुत्रशतं राम राजानम् इदम् अब्रवीत्  
१।०५७।००२अ प्रत्याख्यातो ऽसि दुर्बुद्धे गुरुणा सत्यवादिना  
१।०५७।००२च् तं कथं समतिक्रम्य शाखान्तरम् उपेयिवान्  
१।०५७।००३अ इक्ष्वाकूणां हि सर्वेषां पुरोधाः परमा गतिः  
१।०५७।००३च् न चातिक्रमितुं शक्यं वचनं सत्यवादिनः  
१।०५७।००४अ अशक्यम् इति चोवाच वसिष्ठो भगवान् ऋषिः  
१।०५७।००४च् तं वयं वै समाहर्तुं क्रतुं शक्ताः कथं तव  
१।०५७।००५अ बालिशस् त्वं नरश्रेष्ठ गम्यतां स्वपुरं पुनः  
१।०५७।००५च् याजने भगवाञ् शक्तस् त्रैलोक्यस्यापि पार्थिव  
१।०५७।००६अ तेषां तद्वचनं श्रुत्वा क्रोधपर्याकुलाक्षरम्  
१।०५७।००६च् स राजा पुनर् एवैतान् इदं वचनम् अब्रवीत्  
१।०५७।००७अ प्रत्याख्यातो ऽस्मि गुरुणा गुरुपुत्रैस् तथैव च  
१।०५७।००७च् अन्यां गतिं गमिष्यामि स्वस्ति वो ऽस्तु तपोधनाः  
१।०५७।००८अ ऋषिपुत्रास् तु तच् छ्रुत्वा वाक्यं घोराभिसंहितम्  
१।०५७।००८च् शेपुः परमसङ्क्रुद्धाश् चण्डालत्वं गमिष्यसि  
१।०५७।००८ए एवम् उक्त्वा महात्मानो विविशुस् ते स्वम् आश्रमम्  
१।०५७।००९अ अथ रात्र्यां व्यतीतायां राजा चण्डालतां गतः  
१।०५७।००९च् नीलवस्त्रधरो नीलः परुषो ध्वस्तमूर्धजः  
१।०५७।००९ए चित्यमाल्यानुलेपश् च आयसाभरणो ऽभवत्  
१।०५७।०१०अ तं दृष्ट्वा मन्त्रिणः सर्वे त्यक्त्वा चण्डालरूपिणम्  
१।०५७।०१०च् प्राद्रवन् सहिता राम पौरा ये ऽस्यानुगामिनः  
१।०५७।०११अ एको हि राजा काकुत्स्थ जगाम परमात्मवान्  
१।०५७।०११च् दह्यमानो दिवारात्रं विश्वामित्रं तपोधनम्  
१।०५७।०१२अ विश्वामित्रस् तु तं दृष्ट्वा राजानं विफलीकृतम्  
१।०५७।०१२च् चण्डालरूपिणं राम मुनिः कारुण्यम् आगतः  
१।०५७।०१३अ कारुण्यात् स महातेजा वाक्यं परम धार्मिकः  
१।०५७।०१३च् इदं जगाद भद्रं ते राजानं घोरदर्शनम्  
१।०५७।०१४अ किम् आगमनकार्यं ते राजपुत्र महाबल  
१।०५७।०१४च् अयोध्याधिपते वीर शापाच् चण्डालतां गतः  
१।०५७।०१५अ अथ तद् वाक्यम् आकर्ण्य राजा चण्डालतां गतः  
१।०५७।०१५च् अब्रवीत् प्राञ्जलिर् वाक्यं वाक्यज्ञो वाक्यकोविदम्  
१।०५७।०१६अ प्रत्याख्यातो ऽस्मि गुरुणा गुरुपुत्रैस् तथैव च  
१।०५७।०१६च् अनवाप्यैव तं कामं मया प्राप्तो विपर्ययः  
१।०५७।०१७अ सशरीरो दिवं यायाम् इति मे सौम्यदर्शनम्  
१।०५७।०१७च् मया चेष्टं क्रतुशतं तच् च नावाप्यते फलम्  
१।०५७।०१८अ अनृतं नोक्त पूर्वं मे न च वक्ष्ये कदा चन  
१।०५७।०१८च् कृच्छ्रेष्व् अपि गतः सौम्य क्षत्रधर्मेण ते शपे  
१।०५७।०१९अ यज्ञैर् बहुविधैर् इष्टं प्रजा धर्मेण पालिताः  
१।०५७।०१९च् गुरवश् च महात्मानः शीलवृत्तेन तोषिताः  
१।०५७।०२०अ धर्मे प्रयतमानस्य यज्ञं चाहर्तुम् इच्छतः  
१।०५७।०२०च् परितोषं न गच्छन्ति गुरवो मुनिपुङ्गव  
१।०५७।०२१अ दैवम् एव परं मन्ये पौरुषं तु निरर्थकम्  
१।०५७।०२१च् दैवेनाक्रम्यते सर्वं दैवं हि परमा गतिः  
१।०५७।०२२अ तस्य मे परमार्तस्य प्रसादम् अभिकाङ्क्षतः  
१।०५७।०२२च् कर्तुम् अर्हसि भद्रं ते दैवोपहतकर्मणः  
१।०५७।०२३अ नान्यां गतिं गमिष्यामि नान्यः शरणम् अस्ति मे  
१।०५७।०२३च् दैवं पुरुषकारेण निवर्तयितुम् अर्हसि  
१।०५८।००१अ उक्तवाक्यं तु राजानं कृपया कुशिकात्मजः  
१।०५८।००१च् अब्रवीन् मधुरं वाक्यं साक्षाच् चण्डालरूपिणम्  
१।०५८।००२अ इक्ष्वाको स्वागतं वत्स जानामि त्वां सुधार्मिकम्  
१।०५८।००२च् शरणं ते भविष्यामि मा भैषीर् नृपपुङ्गव  
१।०५८।००३अ अहम् आमन्त्रये सर्वान् महर्षीन् पुण्यकर्मणः  
१।०५८।००३च् यज्ञसाह्यकरान् राजंस् ततो यक्ष्यसि निर्वृतः  
१।०५८।००४अ गुरुशापकृतं रूपं यद् इदं त्वयि वर्तते  
१।०५८।००४च् अनेन सह रूपेण सशरीरो गमिष्यसि  
१।०५८।००५अ हस्तप्राप्तम् अहं मन्ये स्वर्गं तव नरेश्वर  
१।०५८।००५च् यस् त्वं कौशिकम् आगम्य शरण्यं शरणं गतः  
१।०५८।००६अ एवम् उक्त्वा महातेजाः पुत्रान् परमधार्मिकान्  
१।०५८।००६च् व्यादिदेश महाप्राज्ञान् यज्ञसम्भारकारणात्  
१।०५८।००७अ सर्वाञ् शिष्यान् समाहूय वाक्यम् एतद् उवाच ह  
१।०५८।००८अ सर्वान् ऋषिवरान् वत्सा आनयध्वं ममाज्ञया  
१।०५८।००८च् सशिष्यान् सुहृदश् चैव सर्त्विजः सुबहुश्रुतान्  
१।०५८।००९अ यद् अन्यो वचनं ब्रूयान् मद्वाक्यबलचोदितः  
१।०५८।००९च् तत् सर्वम् अखिलेनोक्तं ममाख्येयम् अनादृतम्  
१।०५८।०१०अ तस्य तद्वचनं श्रुत्वा दिशो जग्मुस् तदाज्ञया  
१।०५८।०१०च् आजग्मुर् अथ देशेभ्यः सर्वेभ्यो ब्रह्मवादिनः  
१।०५८।०११अ ते च शिष्याः समागम्य मुनिं ज्वलिततेजसं  
१।०५८।०११च् ऊचुश् च वचनं सर्वे सर्वेषां ब्रह्मवादिनाम्  
१।०५८।०१२अ श्रुत्वा ते वचनं सर्वे समायान्ति द्विजातयः  
१।०५८।०१२च् सर्वदेशेषु चागच्छन् वर्जयित्वा महोदयम्  
१।०५८।०१३अ वासिष्ठं तच् छतं सर्वं क्रोधपर्याकुलाक्षरम्  
१।०५८।०१३च् यद् आह वचनं सर्वं शृणु त्वं मुनिपुङ्गव  
१।०५८।०१४अ क्षत्रियो याजको यस्य चण्डालस्य विशेषतः  
१।०५८।०१४च् कथं सदसि भोक्तारो हविस् तस्य सुरर्षयः  
१।०५८।०१५अ ब्राह्मणा वा महात्मानो भुक्त्वा चण्डालभोजनम्  
१।०५८।०१५च् कथं स्वर्गं गमिष्यन्ति विश्वामित्रेण पालिताः  
१।०५८।०१६अ एतद् वचनं नैष्ठुर्यम् ऊचुः संरक्तलोचनाः  
१।०५८।०१६च् वासिष्ठा मुनिशार्दूल सर्वे ते समहोदयाः  
१।०५८।०१७अ तेषां तद्वचनं श्रुत्वा सर्वेषां मुनिपुङ्गवः  
१।०५८।०१७च् क्रोधसंरक्तनयनः सरोषम् इदम् अब्रवीत्  
१।०५८।०१८अ यद् दूषयन्त्य् अदुष्टं मां तप उग्रं समास्थितम्  
१।०५८।०१८च् भस्मीभूता दुरात्मानो भविष्यन्ति न संशयः  
१।०५८।०१९अ अद्य ते कालपाशेन नीता वैवस्वतक्षयम्  
१।०५८।०१९च् सप्तजातिशतान्य् एव मृतपाः सन्तु सर्वशः  
१।०५८।०२०अ श्वमांसनियताहारा मुष्टिका नाम निर्घृणाः  
१।०५८।०२०च् विकृताश् च विरूपाश् च लोकान् अनुचरन्त्व् इमान्  
१।०५८।०२१अ महोदयश् च दुर्बुद्धिर् माम् अदूष्यं ह्य् अदूषयत्  
१।०५८।०२१च् दूषिटः सर्वलोकेषु निषादत्वं गमिष्यति  
१।०५८।०२२अ प्राणातिपातनिरतो निरनुक्रोशतां गतः  
१।०५८।०२२च् दीर्घकालं मम क्रोधाद् दुर्गतिं वर्तयिष्यति  
१।०५८।०२३अ एतावद् उक्त्वा वचनं विश्वामित्रो महातपाः  
१।०५८।०२३च् विरराम महातेजा ऋषिमध्ये महामुनिः  
१।०५९।००१अ तपोबलहतान् कृत्वा वासिष्ठान् समहोदयान्  
१।०५९।००१च् ऋषिमध्ये महातेजा विश्वामित्रो ऽभ्यभाषत  
१।०५९।००२अ अयम् इक्ष्वाकुदायादस् त्रिशङ्कुर् इति विश्रुतः  
१।०५९।००२च् धर्मिष्ठश् च वदान्यश् च मां चैव शरणं गतः  
१।०५९।००२ए स्वेनानेन शरीरेण देवलोकजिगीषया  
१।०५९।००३अ यथायं स्वशरीरेण देवलोकं गमिष्यति  
१।०५९।००३च् तथा प्रवर्त्यतां यज्ञो भवद्भिश् च मया सह  
१।०५९।००४अ विश्वामित्रवचः श्रुत्वा सर्व एव महर्षयः  
१।०५९।००४च् ऊचुः समेत्य सहिता धर्मज्ञा धर्मसंहितम्  
१।०५९।००५अ अयं कुशिकदायादो मुनिः परमकोपनः  
१।०५९।००५च् यद् आह वचनं सम्यग् एतत् कार्यं न संशयः  
१।०५९।००६अ अग्निकल्पो हि भगवाञ् शापं दास्यति रोषितः  
१।०५९।००६च् तस्मात् प्रवर्त्यतां यज्ञः सशरीरो यथा दिवम्  
१।०५९।००६ए गच्छेद् इक्ष्वाकुदायादो विश्वामित्रस्य तेजसा  
१।०५९।००७अ ततः प्रवर्त्यतां यज्ञः सर्वे समधितिष्ठते  
१।०५९।००८अ एवम् उक्त्वा महर्षयः सञ्जह्रुस् ताः क्रियास् तदा  
१।०५९।००८च् याजकाश् च महातेजा विश्वामित्रो ऽभवत् क्रतौ  
१।०५९।००९अ ऋत्विजश् चानुपूर्व्येण मन्त्रवन् मन्त्रकोविदाः  
१।०५९।००९च् चक्रुः सर्वाणि कर्माणि यथाकल्पं यथाविधि  
१।०५९।०१०अ ततः कालेन महता विश्वामित्रो महातपाः  
१।०५९।०१०च् चकारावाहनं तत्र भागार्थं सर्वदेवताः  
१।०५९।०११अ नाह्यागमंस् तदाहूता भागार्थं सर्वदेवताः  
१।०५९।०११च् ततः क्रोधसमाविष्टो विश्वमित्रो महामुनिः  
१।०५९।०१२अ स्रुवम् उद्यम्य सक्रोधस् त्रिशङ्कुम् इदम् अब्रवीत्  
१।०५९।०१२च् पश्य मे तपसो वीर्यं स्वार्जितस्य नरेश्वर  
१।०५९।०१३अ एष त्वां स्वशरीरेण नयामि स्वर्गम् ओजसा  
१।०५९।०१३च् दुष्प्रापं स्वशरीरेण दिवं गच्छ नराधिप  
१।०५९।०१४अ स्वार्जितं किं चिद् अप्य् अस्ति मया हि तपसः फलम्  
१।०५९।०१४च् राजंस् त्वं तेजसा तस्य सशरीरो दिवं व्रज  
१।०५९।०१५अ उक्तवाक्ये मुनौ तस्मिन् सशरीरो नरेश्वरः  
१।०५९।०१५च् दिवं जगाम काकुत्स्थ मुनीनां पश्यतां तदा  
१।०५९।०१६अ देवलोकगतं दृष्ट्वा त्रिशङ्कुं पाकशासनः  
१।०५९।०१६च् सह सर्वैः सुरगणैर् इदं वचनम् अब्रवीत्  
१।०५९।०१७अ त्रिशङ्को गच्छ भूयस् त्वं नासि स्वर्गकृतालयः  
१।०५९।०१७च् गुरुशापहतो मूढ पत भूमिम् अवाक्शिराः  
१।०५९।०१८अ एवम् उक्तो महेन्द्रेण त्रिशङ्कुर् अपतत् पुनः  
१।०५९।०१८च् विक्रोशमानस् त्राहीति विश्वामित्रं तपोधनम्  
१।०५९।०१९अ तच् छ्रुत्वा वचनं तस्य क्रोशमानस्य कौशिकः  
१।०५९।०१९च् रोषम् आहारयत् तीव्रं तिष्ठ तिष्ठेति चाब्रवीत्  
१।०५९।०२०अ ऋषिमध्ये स तेजस्वी प्रजापतिर् इवापरः  
१।०५९।०२०च् सृजन् दक्षिणमार्गस्थान् सप्तर्षीन् अपरान् पुनः  
१।०५९।०२१अ नक्षत्रमालाम् अपराम् असृजत् क्रोधमूर्छितः  
१।०५९।०२१च् दक्षिणां दिशम् आस्थाय मुनिमध्ये महायशाः  
१।०५९।०२२अ सृष्ट्वा नक्षत्रवंशं च क्रोधेन कलुषीकृतः  
१।०५९।०२२च् अन्यम् इन्द्रं करिष्यामि लोको वा स्याद् अनिन्द्रकः  
१।०५९।०२२ए दैवतान्य् अपि स क्रोधात् स्रष्टुं समुपचक्रमे  
१।०५९।०२३अ ततः परमसम्भ्रान्ताः सर्षिसङ्घाः सुरर्षभाः  
१।०५९।०२३च् विश्वामित्रं महात्मानम् ऊचुः सानुनयं वचः  
१।०५९।०२४अ अयं राजा महाभाग गुरुशापपरिक्षतः  
१।०५९।०२४च् सशरीरो दिवं यातुं नार्हत्य् एव तपोधन  
१।०५९।०२५अ तेषां तद्वचनं श्रुत्वा देवानां मुनिपुङ्गवः  
१।०५९।०२५च् अब्रवीत् सुमहद् वाक्यं कौशिकः सर्वदेवताः  
१।०५९।०२६अ सशरीरस्य भद्रं वस् त्रिशङ्कोर् अस्य भूपतेः  
१।०५९।०२६च् आरोहणं प्रतिज्ञाय नानृतं कर्तुम् उत्सहे  
१।०५९।०२७अ सर्गो ऽस्तु सशरीरस्य त्रिशङ्कोर् अस्य शाश्वतः  
१।०५९।०२७च् नक्षत्राणि च सर्वाणि मामकानि ध्रुवाण्य् अथ  
१।०५९।०२८अ यावल् लोका धरिष्यन्ति तिष्ठन्त्व् एतानि सर्वशः  
१।०५९।०२८च् मत्कृतानि सुराः सर्वे तद् अनुज्ञातुम् अर्हथ  
१।०५९।०२९अ एवम् उक्ताः सुराः सर्वे प्रत्यूचुर् मुनिपुङ्गवम्  
१।०५९।०३०अ एवं भवतु भद्रं ते तिष्ठन्त्व् एतानि सर्वशः  
१।०५९।०३०च् गगने तान्य् अनेकानि वैश्वानरपथाद् बहिः  
१।०५९।०३१अ नक्षत्राणि मुनिश्रेष्ठ तेषु ज्योतिःषु जाज्वलन्  
१।०५९।०३१च् अवाक्शिरास् त्रिशङ्कुश् च तिष्ठत्व् अमरसन्निभः  
१।०५९।०३२अ विश्वामित्रस् तु धर्मात्मा सर्वदेवैर् अभिष्टुतः  
१।०५९।०३२च् ऋषिभिश् च महातेजा बाढम् इत्य् आह देवताः  
१।०५९।०३३अ ततो देवा महात्मानो मुनयश् च तपोधनाः  
१।०५९।०३३च् जग्मुर् यथागतं सर्वे यज्ञस्यान्ते नरोत्तम  
१।०६०।००१अ विश्वामित्रो महात्माथ प्रस्थितान् प्रेक्ष्य तान् ऋषीन्  
१।०६०।००१च् अब्रवीन् नरशार्दूल सर्वांस् तान् वनवासिनः  
१।०६०।००२अ महाविघ्नः प्रवृत्तो ऽयं दक्षिणाम् आस्थितो दिशम्  
१।०६०।००२च् दिशम् अन्यां प्रपत्स्यामस् तत्र तप्स्यामहे तपः  
१।०६०।००३अ पश्चिमायां विशालायां पुष्करेषु महात्मनः  
१।०६०।००३च् सुखं तपश् चरिष्यामः परं तद् धि तपोवनम्  
१।०६०।००४अ एवम् उक्त्वा महातेजाः पुष्करेषु महामुनिः  
१।०६०।००४च् तप उग्रं दुराधर्षं तेपे मूलफलाशनः  
१।०६०।००५अ एतस्मिन्न् एव काले तु अयोध्याधिपतिर् नृपः  
१।०६०।००५च् अम्बरीष इति ख्यातो यष्टुं समुपचक्रमे  
१।०६०।००६अ तस्य वै यजमानस्य पशुम् इन्द्रो जहार ह  
१।०६०।००६च् प्रनष्टे तु पशौ विप्रो राजानम् इदम् अब्रवीत्  
१।०६०।००७अ पशुर् अद्य हृतो राजन् प्रनष्टस् तव दुर्नयात्  
१।०६०।००७च् अरक्षितारं राजानं घ्नन्ति दोषा नरेश्वर  
१।०६०।००८अ प्रायश्चित्तं महद् ध्य् एतन् नरं वा पुरुषर्षभ  
१।०६०।००८च् आनयस्व पशुं शीघ्रं यावत् कर्म प्रवर्तते  
१।०६०।००९अ उपाध्याय वचः श्रुत्वा स राजा पुरुषर्षभ  
१।०६०।००९च् अन्वियेष महाबुद्धिः पशुं गोभिः सहस्रशः  
१।०६०।०१०अ देशाञ् जनपदांस् तांस् तान् नगराणि वनानि च  
१।०६०।०१०च् आश्रमाणि च पुण्यानि मार्गमाणो महीपतिः  
१।०६०।०११अ स पुत्रसहितं तात सभार्यं रघुनन्दन  
१।०६०।०११च् भृगुतुन्दे समासीनम् ऋचीकं सन्ददर्श ह  
१।०६०।०१२अ तम् उवाच महातेजाः प्रणम्याभिप्रसाद्य च  
१।०६०।०१२च् ब्रह्मर्षिं तपसा दीप्तं राजर्षिर् अमितप्रभः  
१।०६०।०१२ए पृष्ट्वा सर्वत्र कुशलम् ऋचीकं तम् इदं वचः  
१।०६०।०१३अ गवां शतसहस्रेण विक्रिणीषे सुतं यदि  
१।०६०।०१३च् पशोर् अर्थे महाभाग कृतकृत्यो ऽस्मि भार्गव  
१।०६०।०१४अ सर्वे परिसृता देशा यज्ञियं न लभे पशुम्  
१।०६०।०१४च् दातुम् अर्हसि मूल्येन सुतम् एकम् इतो मम  
१।०६०।०१५अ एवम् उक्तो महातेजा ऋचीकस् त्व् अब्रवीद् वचः  
१।०६०।०१५च् नाहं ज्येष्ठं नरश्रेष्ठं विक्रीणीयां कथं चन  
१।०६०।०१६अ ऋचीकस्य वचः श्रुत्वा तेषां माता महात्मनाम्  
१।०६०।०१६च् उवाच नरशार्दूलम् अम्बरीषं तपस्विनी  
१।०६०।०१७अ ममापि दयितं विद्धि कनिष्ठं शुनकं नृप  
१।०६०।०१८अ प्रायेण हि नरश्रेष्ठ ज्येष्ठाः पितृषु वल्लभाः  
१।०६०।०१८च् मात्ःणां च कनीयांसस् तस्माद् रक्षे कनीयसं  
१।०६०।०१९अ उक्तवाक्ये मुनौ तस्मिन् मुनिपत्न्यां तथैव च  
१।०६०।०१९च् शुनःशेपः स्वयं राम मध्यमो वाक्यम् अब्रवीत्  
१।०६०।०२०अ पिता ज्येष्ठम् अविक्रेयं माता चाह कनीयसं  
१।०६०।०२०च् विक्रीतं मध्यमं मन्ये राजन् पुत्रं नयस्व माम्  
१।०६०।०२१अ गवां शतसहस्रेण शुनःशेपं नरेश्वरः  
१।०६०।०२१च् गृहीत्वा परमप्रीतो जगाम रघुनन्दन  
१।०६०।०२२अ अम्बरीषस् तु राजर्षी रथम् आरोप्य सत्वरः  
१।०६०।०२२च् शुनःशेपं महातेजा जगामाशु महायशाः  
१।०६१।००१अ शुनःशेपं नरश्रेष्ठ गृहीत्वा तु महायशाः  
१।०६१।००१च् व्यश्राम्यत् पुष्करे राजा मध्याह्ने रघुनन्दन  
१।०६१।००२अ तस्य विश्रममाणस्य शुनःशेपो महायशाः  
१।०६१।००२च् पुष्करं श्रेष्ठम् आगम्य विश्वामित्रं ददर्श ह  
१।०६१।००३अ विषण्णवदनो दीनस् तृष्णया च श्रमेण च  
१।०६१।००३च् पपाताङ्के मुने राम वाक्यं चेदम् उवाच ह  
१।०६१।००४अ न मे ऽस्ति माता न पिता ज्ञातयो बान्धवाः कुतः  
१।०६१।००४च् त्रातुम् अर्हसि मां सौम्य धर्मेण मुनिपुङ्गव  
१।०६१।००५अ त्राता त्वं हि मुनिश्रेष्ठ सर्वेषां त्वं हि भावनः  
१।०६१।००५च् राजा च कृतकार्यः स्याद् अहं दीर्घायुर् अव्ययः  
१।०६१।००६अ स्वर्गलोकम् उपाश्नीयां तपस् तप्त्वा ह्य् अनुत्तमम्  
१।०६१।००६च् स मे नाथो ह्य् अनाथस्य भव भव्येन चेतसा  
१।०६१।००६ए पितेव पुत्रं धर्मात्मंस् त्रातुम् अर्हसि किल्बिषात्  
१।०६१।००७अ तस्य तद्वचनं श्रुत्वा विश्वामित्रो महातपाः  
१।०६१।००७च् सान्त्वयित्वा बहुविधं पुत्रान् इदम् उवाच ह  
१।०६१।००८अ यत्कृते पितरः पुत्राञ् जनयन्ति शुभार्थिनः  
१।०६१।००८च् परलोकहितार्थाय तस्य कालो ऽयम् आगतः  
१।०६१।००९अ अयं मुनिसुतो बालो मत्तः शरणम् इच्छति  
१।०६१।००९च् अस्य जीवितमात्रेण प्रियं कुरुत पुत्रकाः  
१।०६१।०१०अ सर्वे सुकृतकर्माणः सर्वे धर्मपरायणाः  
१।०६१।०१०च् पशुभूता नरेन्द्रस्य तृप्तिम् अग्नेः प्रयच्छत  
१।०६१।०११अ नाथवांश् च शुनःशेपो यज्ञश् चाविघ्नतो भवेत्  
१।०६१।०११च् देवतास् तर्पिताश् च स्युर् मम चापि कृतं वचः  
१।०६१।०१२अ मुनेस् तु वचनं श्रुत्वा मधुष्यन्दादयः सुताः  
१।०६१।०१२च् साभिमानं नरश्रेष्ठ सलीलम् इदम् अब्रुवन्  
१।०६१।०१३अ कथम् आत्मसुतान् हित्वा त्रायसे ऽन्यसुतं विभो  
१।०६१।०१३च् अकार्यम् इव पश्यामः श्वमांसम् इव भोजने  
१।०६१।०१४अ तेषां तद् वचनं श्रुत्वा पुत्राणां मुनिपुङ्गवः  
१।०६१।०१४च् क्रोधसंरक्तनयनो व्याहर्तुम् उपचक्रमे  
१।०६१।०१५अ निःसाध्वसम् इदं प्रोक्तं धर्माद् अपि विगर्हितम्  
१।०६१।०१५च् अतिक्रम्य तु मद्वाक्यं दारुणं रोमहर्षणम्  
१।०६१।०१६अ श्वमांसभोजिनः सर्वे वासिष्ठा इव जातिषु  
१।०६१।०१६च् पूर्णं वर्षसहस्रं तु पृथिव्याम् अनुवत्स्यथ  
१।०६१।०१७अ कृत्वा शापसमायुक्तान् पुत्रान् मुनिवरस् तदा  
१।०६१।०१७च् शुनःशेपम् उवाचार्तं कृत्वा रक्षां निरामयाम्  
१।०६१।०१८अ पवित्रपाशैर् आसक्तो रक्तमाल्यानुलेपनः  
१।०६१।०१८च् वैष्णवं यूपम् आसाद्य वाग्भिर् अग्निम् उदाहर  
१।०६१।०१९अ इमे तु गाथे द्वे दिव्ये गायेथा मुनिपुत्रक  
१।०६१।०१९च् अम्बरीषस्य यज्ञे ऽस्मिंस् ततः सिद्धिम् अवाप्स्यसि  
१।०६१।०२०अ शुनःशेपो गृहीत्वा ते द्वे गाथे सुसमाहितः  
१।०६१।०२०च् त्वरया राजसिंहं तम् अम्बरीषम् उवाच ह  
१।०६१।०२१अ राजसिम्ह महासत्त्व शीघ्रं गच्छावहे सदः  
१।०६१।०२१च् निवर्तयस्व राजेन्द्र दीक्षां च समुपाहर  
१।०६१।०२२अ तद् वाक्यम् ऋषिपुत्रस्य श्रुत्वा हर्षं समुत्सुकः  
१।०६१।०२२च् जगाम नृपतिः शीघ्रं यज्ञवाटम् अतन्द्रितः  
१।०६१।०२३अ सदस्यानुमते राजा पवित्रकृतलक्षणम्  
१।०६१।०२३च् पशुं रक्ताम्बरं कृत्वा यूपे तं समबन्धयत्  
१।०६१।०२४अ स बद्धो वाग्भिर् अग्र्याभिर् अभितुष्टाव वै सुरौ  
१।०६१।०२४च् इन्द्रम् इन्द्रानुजं चैव यथावन् मुनिपुत्रकः  
१।०६१।०२५अ ततः प्रीतः सहस्राक्षो रहस्यस्तुतितर्पितः  
१।०६१।०२५च् दीर्घम् आयुस् तदा प्रादाच् छुनःशेपाय राघव  
१।०६१।०२६अ स च राजा नरश्रेष्ठ यज्ञस्य च समाप्तवान्  
१।०६१।०२६च् फलं बहुगुणं राम सहस्राक्षप्रसादजम्  
१।०६१।०२७अ विश्वामित्रो ऽपि धर्मात्मा भूयस् तेपे महातपाः  
१।०६१।०२७च् पुष्करेषु नरश्रेष्ठ दशवर्षशतानि च  
१।०६२।००१अ पूर्णे वर्षसहस्रे तु व्रतस्नातं महामुनिम्  
१।०६२।००१च् अभ्यागच्छन् सुराः सर्वे तपःफलचिकीर्षवः  
१।०६२।००२अ अब्रवीत् सुमहातेजा ब्रह्मा सुरुचिरं वचः  
१।०६२।००२च् ऋषिस् त्वम् असि भद्रं ते स्वार्जितैः कर्मभिः शुभैः  
१।०६२।००३अ तम् एवम् उक्त्वा देवेशस् त्रिदिवं पुनर् अभ्यगात्  
१।०६२।००३च् विश्वामित्रो महातेजा भूयस् तेपे महत् तपः  
१।०६२।००४अ ततः कालेन महता मेनका परमाप्सराः  
१।०६२।००४च् पुष्करेषु नरश्रेष्ठ स्नातुं समुपचक्रमे  
१।०६२।००५अ तां ददर्श महातेजा मेनकां कुशिकात्मजः  
१।०६२।००५च् रूपेणाप्रतिमां तत्र विद्युतं जलदे यथा  
१।०६२।००६अ दृष्ट्वा कन्दर्पवशगो मुनिस् ताम् इदम् अब्रवीत्  
१।०६२।००६च् अप्सरः स्वागतं ते ऽस्तु वस चेह ममाश्रमे  
१।०६२।००६ए अनुगृह्णीष्व भद्रं ते मदनेन सुमोहितम्  
१।०६२।००७अ इत्य् उक्ता सा वरारोहा तत्रावासम् अथाकरोत्  
१।०६२।००७च् तपसो हि महाविघ्नो विश्वामित्रम् उपागतः  
१।०६२।००८अ तस्यां वसन्त्यां वर्षाणि पञ्च पञ्च च राघव  
१।०६२।००८च् विश्वामित्राश्रमे सौम्य सुखेन व्यतिचक्रमुः  
१।०६२।००९अ अथ काले गते तस्मिन् विश्वामित्रो महामुनिः  
१।०६२।००९च् सव्रीड इव संवृत्तश् चिन्ताशोकपरायणः  
१।०६२।०१०अ बुद्धिर् मुनेः समुत्पन्ना सामर्षा रघुनन्दन  
१।०६२।०१०च् सर्वं सुराणां कर्मैतत् तपोऽपहरणं महत्  
१।०६२।०११अ अहोरात्रापदेशेन गताः संवत्सरा दश  
१।०६२।०११च् काममोहाभिभूतस्य विघ्नो ऽयं प्रत्युपस्थितः  
१।०६२।०१२अ विनिःश्वसन् मुनिवरः पश्चात् तापेन दुःखितः  
१।०६२।०१३अ भीताम् अप्सरसं दृष्ट्वा वेपन्तीं प्राञ्जलिं स्थिताम्  
१।०६२।०१३च् मेनकां मधुरैर् वाक्यैर् विसृज्य कुशिकात्मजः  
१।०६२।०१३ए उत्तरं पर्वतं राम विश्वामित्रो जगाम ह  
१।०६२।०१४अ स कृत्वा नैष्ठिकीं बुद्धिं जेतुकामो महायशाः  
१।०६२।०१४च् कौशिकीतीरम् आसाद्य तपस् तेपे सुदारुणम्  
१।०६२।०१५अ तस्य वर्षसहस्रं तु घोरं तप उपासतः  
१।०६२।०१५च् उत्तरे पर्वते राम देवतानाम् अभूद् भयम्  
१।०६२।०१६अ अमन्त्रयन् समागम्य सर्वे सर्षिगणाः सुराः  
१।०६२।०१६च् महर्षिशब्दं लभतां साध्व् अयं कुशिकात्मजः  
१।०६२।०१७अ देवतानां वचः श्रुत्वा सर्वलोकपितामहः  
१।०६२।०१७च् अब्रवीन् मधुरं वाक्यं विश्वामित्रं तपोधनम्  
१।०६२।०१८अ महर्षे स्वागतं वत्स तपसोग्रेण तोषितः  
१।०६२।०१८च् महत्त्वम् ऋषिमुख्यत्वं ददामि तव कौशिक  
१।०६२।०१९अ ब्रह्मणः स वचः श्रुत्वा विश्वामित्रस् तपोधनः  
१।०६२।०१९च् प्राञ्जलिः प्रणतो भूत्वा प्रत्युवाच पितामहम्  
१।०६२।०२०अ ब्रह्मर्षि शब्दम् अतुलं स्वार्जितैः कर्मभिः शुभैः  
१।०६२।०२०च् यदि मे भगवान् आह ततो ऽहं विजितेन्द्रियः  
१।०६२।०२१अ तम् उवाच ततो ब्रह्मा न तावत् त्वं जितेन्द्रियः  
१।०६२।०२१च् यतस्व मुनिशार्दूल इत्य् उक्त्वा त्रिदिवं गतः  
१।०६२।०२२अ विप्रस्थितेषु देवेषु विश्वामित्रो महामुनिः  
१।०६२।०२२च् ऊर्ध्वबाहुर् निरालम्बो वायुभक्षस् तपश् चरन्  
१।०६२।०२३अ धर्मे पञ्चतपा भूत्वा वर्षास्व् आकाशसंश्रयः  
१।०६२।०२३च् शिशिरे सलिलस्थायी रात्र्यहानि तपोधनः  
१।०६२।०२४अ एवं वर्षसहस्रं हि तपो घोरम् उपागमत्  
१।०६२।०२४च् तस्मिन् सन्तप्यमाने तु विश्वामित्रे महामुनौ  
१।०६२।०२५अ सम्भ्रमः सुमहान् आसीत् सुराणां वासवस्य च  
१।०६२।०२५च् रम्भाम् अप्सरसं शक्रः सह सर्वैर् मरुद्गणैः  
१।०६२।०२६अ उवाचात्महितं वाक्यम् अहितं कौशिकस्य च  
१।०६३।००१अ सुरकार्यम् इदं रम्भे कर्तव्यं सुमहत् त्वया  
१।०६३।००१च् लोभनं कौशिकस्येह काममोहसमन्वितम्  
१।०६३।००२अ तथोक्ता साप्सरा राम सहस्राक्षेण धीमता  
१।०६३।००२च् व्रीडिता प्राञ्जलिर् भूत्वा प्रत्युवाच सुरेश्वरम्  
१।०६३।००३अ अयं सुरपते घोरो विश्वामित्रो महामुनिः  
१।०६३।००३च् क्रोधम् उत्स्रक्ष्यते घोरं मयि देव न संशयः  
१।०६३।००३ए ततो हि मे भयं देव प्रसादं कर्तुम् अर्हसि  
१।०६३।००४अ ताम् उवाच सहस्राक्षो वेपमानां कृताञ्जलिम्  
१।०६३।००४च् मा भैषि रम्भे भद्रं ते कुरुष्व मम शासनम्  
१।०६३।००५अ कोकिलो हृदयग्राही माधवे रुचिरद्रुमे  
१।०६३।००५च् अहं कन्दर्पसहितः स्थास्यामि तव पार्श्वतः  
१।०६३।००६अ त्वं हि रूपं बहुगुणं कृत्वा परमभास्वरम्  
१।०६३।००६च् तम् ऋषिं कौशिकं रम्भे भेदयस्व तपस्विनम्  
१।०६३।००७अ सा श्रुत्वा वचनं तस्य कृत्वा रूपम् अनुत्तमम्  
१।०६३।००७च् लोभयाम् आस ललिता विश्वामित्रं शुचिस्मिता  
१।०६३।००८अ कोकिलस्य तु शुश्राव वल्गु व्याहरतः स्वनम्  
१।०६३।००८च् सम्प्रहृष्टेन मनसा तत एनाम् उदैक्षत  
१।०६३।००९अ अथ तस्य च शब्देन गीतेनाप्रतिमेन च  
१।०६३।००९च् दर्शनेन च रम्भाया मुनिः सन्देहम् आगतः  
१।०६३।०१०अ सहस्राक्षस्य तत् कर्म विज्ञाय मुनिपुङ्गवः  
१।०६३।०१०च् रम्भां क्रोधसमाविष्टः शशाप कुशिकात्मजः  
१।०६३।०११अ यन् मां लोभयसे रम्भे कामक्रोधजयैषिणम्  
१।०६३।०११च् दशवर्षसहस्राणि शैली स्थास्यसि दुर्भगे  
१।०६३।०१२अ ब्राह्मणः सुमहातेजास् तपोबलसमन्वितः  
१।०६३।०१२च् उद्धरिष्यति रम्भे त्वां मत्क्रोधकलुषीकृताम्  
१।०६३।०१३अ एवम् उक्त्वा महातेजा विश्वामित्रो महामुनिः  
१।०६३।०१३च् अशक्नुवन् धारयितुं कोपं सन्तापम् आगतः  
१।०६३।०१४अ तस्य शापेन महता रम्भा शैली तदाभवत्  
१।०६३।०१४च् वचः श्रुत्वा च कन्दर्पो महर्षेः स च निर्गतः  
१।०६३।०१५अ कोपेन स महातेजास् तपो ऽपहरणे कृते  
१।०६३।०१५च् इन्द्रियैर् अजितै राम न लेभे शान्तिम् आत्मनः  
१।०६४।००१अ अथ हैमवतीं राम दिशं त्यक्त्वा महामुनिः  
१।०६४।००१च् पूर्वां दिशम् अनुप्राप्य तपस् तेपे सुदारुणम्  
१।०६४।००२अ मौनं वर्षसहस्रस्य कृत्वा व्रतम् अनुत्तमम्  
१।०६४।००२च् चकाराप्रतिमं राम तपः परमदुष्करम्  
१।०६४।००३अ पूर्णे वर्षसहस्रे तु काष्ठभूतं महामुनिम्  
१।०६४।००३च् विघ्नैर् बहुभिर् आधूतं क्रोधो नान्तरम् आविशत्  
१।०६४।००४अ ततो देवाः सगन्धर्वाः पन्नगासुरराक्षसाः  
१।०६४।००४च् मोहितास् तेजसा तस्य तपसा मन्दरश्मयः  
१।०६४।००४ए कश्मलोपहताः सर्वे पितामहम् अथाब्रुवन्  
१।०६४।००५अ बहुभिः कारणैर् देव विश्वामित्रो महामुनिः  
१।०६४।००५च् लोभितः क्रोधितश् चैव तपसा चाभिवर्धते  
१।०६४।००६अ न ह्य् अस्य वृजिनं किं चिद् दृश्यते सूक्ष्मम् अप्य् अथ  
१।०६४।००६च् न दीयते यदि त्व् अस्य मनसा यद् अभीप्सितम्  
१।०६४।००६ए विनाशयति त्रैलोक्यं तपसा सचराचरम्  
१।०६४।००६ग् व्याकुलाश् च दिशः सर्वा न च किं चित् प्रकाशते  
१।०६४।००७अ सागराः क्षुभिताः सर्वे विशीर्यन्ते च पर्वताः  
१।०६४।००७च् प्रकम्पते च पृथिवी वायुर् वाति भृशाकुलः  
१।०६४।००८अ बुद्धिं न कुरुते यावन् नाशे देव महामुनिः  
१।०६४।००८च् तावत् प्रसाद्यो भगवान् अग्निरूपो महाद्युतिः  
१।०६४।००९अ कालाग्निना यथा पूर्वं त्रैलोक्यं दह्यते ऽखिलम्  
१।०६४।००९च् देवराज्ये चिकीर्षेत दीयताम् अस्य यन् मतम्  
१।०६४।०१०अ ततः सुरगणाः सर्वे पितामहपुरोगमाः  
१।०६४।०१०च् विश्वामित्रं महात्मानं वाक्यं मधुरम् अब्रुवन्  
१।०६४।०११अ ब्रह्मर्षे स्वागतं ते ऽस्तु तपसा स्म सुतोषिताः  
१।०६४।०११च् ब्राह्मण्यं तपसोग्रेण प्राप्तवान् असि कौशिक  
१।०६४।०१२अ दीर्घम् आयुश् च ते ब्रह्मन् ददामि समरुद्गणः  
१।०६४।०१२च् स्वस्ति प्राप्नुहि भद्रं ते गच्छ सौम्य यथासुखम्  
१।०६४।०१३अ पितामहवचः श्रुत्वा सर्वेषां च दिवौकसाम्  
१।०६४।०१३च् कृत्वा प्रणामं मुदितो व्याजहार महामुनिः  
१।०६४।०१४अ ब्राह्मण्यं यदि मे प्राप्तं दीर्घम् आयुस् तथैव च  
१।०६४।०१४च् ओङ्कारो ऽथ वषट्कारो वेदाश् च वरयन्तु माम्  
१।०६४।०१५अ क्षत्रवेदविदां श्रेष्ठो ब्रह्मवेदविदाम् अपि  
१।०६४।०१५च् ब्रह्मपुत्रो वसिष्ठो माम् एवं वदतु देवताः  
१।०६४।०१५ए यद्य् अयं परमः कामः कृतो यान्तु सुरर्षभाः  
१।०६४।०१६अ ततः प्रसादितो देवैर् वसिष्ठो जपतां वरः  
१।०६४।०१६च् सख्यं चकार ब्रह्मर्षिर् एवम् अस्त्व् इति चाब्रवीत्  
१।०६४।०१७अ ब्रह्मर्षित्वं न सन्देहः सर्वं सम्पत्स्यते तव  
१।०६४।०१७च् इत्य् उक्त्वा देवताश् चापि सर्वा जग्मुर् यथागतम्  
१।०६४।०१८अ विश्वामित्रो ऽपि धर्मात्मा लब्ध्वा ब्राह्मण्यम् उत्तमम्  
१।०६४।०१८च् पूजयाम् आस ब्रह्मर्षिं वसिष्ठं जपतां वरम्  
१।०६४।०१९अ कृतकामो महीं सर्वां चचार तपसि स्थितः  
१।०६४।०१९च् एवं त्व् अनेन ब्राह्मण्यं प्राप्तं राम महात्मना  
१।०६४।०२०अ एष राम मुनिश्रेष्ठ एष विग्रहवांस् तपः  
१।०६४।०२०च् एष धर्मः परो नित्यं वीर्यस्यैष परायणम्  
१।०६४।०२१अ शतानन्दवचः श्रुत्वा रामलक्ष्मणसन्निधौ  
१।०६४।०२१च् जनकः प्राञ्जलिर् वाक्यम् उवाच कुशिकात्मजम्  
१।०६४।०२२अ धन्यो ऽस्म्य् अनुगृहीतो ऽस्मि यस्य मे मुनिपुङ्गव  
१।०६४।०२२च् यज्ञं काकुत्स्थ सहितः प्राप्तवान् असि धार्मिक  
१।०६४।०२३अ पावितो ऽहं त्वया ब्रह्मन् दर्शनेन महामुने  
१।०६४।०२३च् गुणा बहुविधाः प्राप्तास् तव सन्दर्शनान् मया  
१।०६४।०२४अ विस्तरेण च ते ब्रह्मन् कीर्त्यमानं महत् तपः  
१।०६४।०२४च् श्रुतं मया महातेजो रामेण च महात्मना  
१।०६४।०२५अ सदस्यैः प्राप्य च सदः श्रुतास् ते बहवो गुणाः  
१।०६४।०२६अ अप्रमेयं तपस् तुभ्यम् अप्रमेयं च ते बलम्  
१।०६४।०२६च् अप्रमेया गुणाश् चैव नित्यं ते कुशिकात्मज  
१।०६४।०२७अ तृप्तिर् आश्चर्यभूतानां कथानां नास्ति मे विभो  
१।०६४।०२७च् कर्मकालो मुनिश्रेष्ठ लम्बते रविमण्डलम्  
१।०६४।०२८अ श्वः प्रभाते महातेजो द्रष्टुम् अर्हसि मां पुनः  
१।०६४।०२८च् स्वागतं तपसां श्रेष्ठ माम् अनुज्ञातुम् अर्हसि  
१।०६४।०२९अ एवम् उक्त्वा मुनिश्रेष्ठं वैदेहो मिथिलाधिपः  
१।०६४।०२९च् प्रदक्षिणं चकाराशु सोपाध्यायः सबान्धवः  
१।०६४।०३०अ विश्वामित्रो ऽपि धर्मात्मा सहरामः सलक्ष्मणः  
१।०६४।०३०च् स्वं वाटम् अभिचक्राम पूज्यमानो महर्षिभिः  
१।०६५।००१अ ततः प्रभाते विमले कृतकर्मा नराधिपः  
१।०६५।००१च् विश्वामित्रं महात्मानम् आजुहाव सराघवम्  
१।०६५।००२अ तम् अर्चयित्वा धर्मात्मा शास्त्रदृष्ट्तेन कर्मणा  
१।०६५।००२च् राघवौ च महात्मानौ तदा वाक्यम् उवाच ह  
१।०६५।००३अ भगवन् स्वागतं ते ऽस्तु किं करोमि तवानघ  
१।०६५।००३च् भवान् आज्ञापयतु माम् आज्ञाप्यो भवता ह्य् अहम्  
१।०६५।००४अ एवम् उक्तः स धर्मात्मा जनकेन महात्मना  
१।०६५।००४च् प्रत्युवाच मुनिर् वीरं वाक्यं वाक्यविशारदः  
१।०६५।००५अ पुत्रौ दशरथस्येमौ क्षत्रियौ लोकविश्रुतौ  
१।०६५।००५च् द्रष्टुकामौ धनुः श्रेष्ठं यद् एतत् त्वयि तिष्ठति  
१।०६५।००६अ एतद् दर्शय भद्रं ते कृतकामौ नृपात्मजौ  
१।०६५।००६च् दर्शनाद् अस्य धनुषो यथेष्टं प्रतियास्यतः  
१।०६५।००७अ एवम् उक्तस् तु जनकः प्रत्युवाच महामुनिम्  
१।०६५।००७च् श्रूयताम् अस्य धनुषो यद् अर्थम् इह तिष्ठति  
१।०६५।००८अ देवरात इति ख्यातो निमेः षष्ठो महीपतिः  
१।०६५।००८च् न्यासो ऽयं तस्य भगवन् हस्ते दत्तो महात्मना  
१।०६५।००९अ दक्षयज्ञवधे पूर्वं धनुर् आयम्य वीर्यवान्  
१।०६५।००९च् रुद्रस् तु त्रिदशान् रोषात् सलिलम् इदम् अब्रवीत्  
१।०६५।०१०अ यस्माद् भागार्थिनो भागान् नाकल्पयत मे सुराः  
१।०६५।०१०च् वराङ्गानि महार्हाणि धनुषा शातयामि वः  
१।०६५।०११अ ततो विमनसः सर्वे देवा वै मुनिपुङ्गव  
१।०६५।०११च् प्रसादयन्ति देवेशं तेषां प्रीतो ऽभवद् भवः  
१।०६५।०१२अ प्रीतियुक्तः स सर्वेषां ददौ तेषां महात्मनाम्  
१।०६५।०१३अ तद् एतद् देवदेवस्य धनूरत्नं महात्मनः  
१।०६५।०१३च् न्यासभूतं तदा न्यस्तम् अस्माकं पूर्वके विभो  
१।०६५।०१४अ अथ मे कृषतः क्षेत्रं लाङ्गलाद् उत्थिता मम  
१।०६५।०१४च् क्षेत्रं शोधयता लब्ध्वा नाम्ना सीतेति विश्रुता  
१।०६५।०१५अ भूतलाद् उत्थिता सा तु व्यवर्धत ममात्मजा  
१।०६५।०१५च् वीर्यशुल्केति मे कन्या स्थापितेयम् अयोनिजा  
१।०६५।०१६अ भूतलाद् उत्थितां तां तु वर्धमानां ममात्मजाम्  
१।०६५।०१६च् वरयाम् आसुर् आगम्य राजानो मुनिपुङ्गव  
१।०६५।०१७अ तेषां वरयतां कन्यां सर्वेषां पृथिवीक्षिताम्  
१।०६५।०१७च् वीर्यशुल्केति भगवन् न ददामि सुताम् अहम्  
१।०६५।०१८अ ततः सर्वे नृपतयः समेत्य मुनिपुङ्गव  
१।०६५।०१८च् मिथिलाम् अभ्युपागम्य वीर्यं जिज्ञासवस् तदा  
१।०६५।०१९अ तेषां जिज्ञासमानानां वीर्यं धनुर् उपाहृतम्  
१।०६५।०१९च् न शेकुर् ग्रहणे तस्य धनुषस् तोलने ऽपि वा  
१।०६५।०२०अ तेषां वीर्यवतां वीर्यम् अल्पं ज्ञात्वा महामुने  
१।०६५।०२०च् प्रत्याख्याता नृपतयस् तन् निबोध तपोधन  
१।०६५।०२१अ ततः परमकोपेन राजानो मुनिपुङ्गव  
१।०६५।०२१च् अरुन्धन् मिथिलां सर्वे वीर्यसन्देहम् आगताः  
१।०६५।०२२अ आत्मानम् अवधूतं ते विज्ञाय मुनिपुङ्गव  
१।०६५।०२२च् रोषेण महताविष्टाः पीडयन् मिथिलां पुरीम्  
१।०६५।०२३अ ततः संवत्सरे पूर्णे क्षयं यातानि सर्वशः  
१।०६५।०२३च् साधनानि मुनिरेष्ठ ततो ऽहं भृशदुःखितः  
१।०६५।०२४अ ततो देवगणान् सर्वांस् तपसाहं प्रसादयम्  
१।०६५।०२४च् ददुश् च परमप्रीताश् चतुरङ्गबलं सुराः  
१।०६५।०२५अ ततो भग्ना नृपतयो हन्यमाना दिशो ययुः  
१।०६५।०२५च् अवीर्या वीर्यसन्दिग्धा सामात्याः पापकारिणः  
१।०६५।०२६अ तद् एतन् मुनिशार्दूल धनुः परमभास्वरम्  
१।०६५।०२६च् रामलक्ष्मणयोश् चापि दर्शयिष्यामि सुव्रत  
१।०६५।०२७अ यद्य् अस्य धनुषो रामः कुर्याद् आरोपणं मुने  
१।०६५।०२७च् सुताम् अयोनिजां सीतां दद्यां दाशरथेर् अहम्  
१।०६६।००१अ जनकस्य वचः श्रुत्वा विश्वामित्रो महामुनिः  
१।०६६।००१च् धनुर् दर्शय रामाय इति होवाच पार्थिवम्  
१।०६६।००२अ ततः स राजा जनकः सचिवान् व्यादिदेश ह  
१।०६६।००२च् धनुर् आनीयतां दिव्यं गन्धमाल्यविभूषितम्  
१।०६६।००३अ जनकेन समादिष्ठाः सचिवाः प्राविशन् पुरीम्  
१।०६६।००३च् तद् धनुः पुरतः कृत्वा निर्जग्मुः पार्थिवाज्ञया  
१।०६६।००४अ नृपां शतानि पञ्चाशद् व्यायतानां महात्मनाम्  
१।०६६।००४च् मञ्जूषाम् अष्टचक्रां तां समूहस् ते कथं चन  
१।०६६।००५अ ताम् आदाय तु मञ्जूषाम् आयतीं यत्र तद् धनुः  
१।०६६।००५च् सुरोपमं ते जनकम् ऊचुर् नृपति मन्त्रिणः  
१।०६६।००६अ इदं धनुर्वरं राजन् पूजितं सर्वराजभिः  
१।०६६।००६च् मिथिलाधिप राजेन्द्र दर्शनीयं यदीच्छसि  
१।०६६।००७अ तेषां नृपो वचः श्रुत्वा कृताञ्जलिर् अभाषत  
१।०६६।००७च् विश्वामित्रं महात्मानं तौ चोभौ रामलक्ष्मणौ  
१।०६६।००८अ इदं धनुर्वरं ब्रह्मञ् जनकैर् अभिपूजितम्  
१।०६६।००८च् राजभिश् च महावीर्यैर् अशक्यं पूरितुं तदा  
१।०६६।००९अ नैतत् सुरगणाः सर्वे नासुरा न च राक्षसाः  
१।०६६।००९च् गन्धर्वयक्षप्रवराः सकिन्नरमहोरगाः  
१।०६६।०१०अ क्व गतिर् मानुषाणां च धनुषो ऽस्य प्रपूरणे  
१।०६६।०१०च् आरोपणे समायोगे वेपने तोलने ऽपि वा  
१।०६६।०११अ तद् एतद् धनुषां श्रेष्ठम् आनीतं मुनिपुङ्गव  
१।०६६।०११च् दर्शयैतन् महाभाग अनयो राजपुत्रयोः  
१।०६६।०१२अ विश्वामित्रस् तु धर्मात्मा श्रुत्वा जनकभाषितम्  
१।०६६।०१२च् वत्स राम धनुः पश्य इति राघवम् अब्रवीत्  
१।०६६।०१३अ महर्षेर् वचनाद् रामो यत्र तिष्ठति तद् धनुः  
१।०६६।०१३च् मञ्जूषां ताम् अपावृत्य दृष्ट्वा धनुर् अथाब्रवीत्  
१।०६६।०१४अ इदं धनुर्वरं ब्रह्मन् संस्पृशामीह पाणिना  
१।०६६।०१४च् यत्नवांश् च भविष्यामि तोलने पूरणे ऽपि वा  
१।०६६।०१५अ बाढम् इत्य् एव तं राजा मुनिश् च समभाषत  
१।०६६।०१५च् लीलया स धनुर् मध्ये जग्राह वचनान् मुनेः  
१।०६६।०१६अ पश्यतां नृषहस्राणां बहूनां रघुनन्दनः  
१।०६६।०१६च् आरोपयत् स धर्मात्मा सलीलम् इव तद् धनुः  
१।०६६।०१७अ आरोपयित्वा मौर्वीं च पूरयाम् आस वीर्यवान्  
१।०६६।०१७च् तद् बभञ्ज धनुर् मध्ये नरश्रेष्ठो महायशाः  
१।०६६।०१८अ तस्य शब्दो महान् आसीन् निर्घातसमनिःस्वनः  
१।०६६।०१८च् भूमिकम्पश् च सुमहान् पर्वतस्येव दीर्यतः  
१।०६६।०१९अ निपेतुश् च नराः सर्वे तेन शब्देन मोहिताः  
१।०६६।०१९च् व्रजयित्वा मुनिवरं राजानं तौ च राघवौ  
१।०६६।०२०अ प्रत्याश्वस्तो जने तस्मिन् राजा विगतसाध्वसः  
१।०६६।०२०च् उवाच प्राञ्जलिर् वाक्यं वाक्यज्ञो मुनिपुङ्गवम्  
१।०६६।०२१अ भगवन् दृष्टवीर्यो मे रामो दशरथात्मजः  
१।०६६।०२१च् अत्यद्भुतम् अचिन्त्यं च अतर्कितम् इदं मया  
१।०६६।०२२अ जनकानां कुले कीर्तिम् आहरिष्यति मे सुता  
१।०६६।०२२च् सीता भर्तारम् आसाद्य रामं दशरथात्मजम्  
१।०६६।०२३अ मम सत्या प्रतिज्ञा च वीर्यशुल्केति कौशिक  
१।०६६।०२३च् सीता प्राणैर् बहुमता देया रामाय मे सुता  
१।०६६।०२४अ भवतो ऽनुमते ब्रह्मञ् शीघ्रं गच्छन्तु मन्त्रिणः  
१।०६६।०२४च् मम कौशिक भद्रं ते अयोध्यां त्वरिता रथैः  
१।०६६।०२५अ राजानं प्रश्रितैर् वाक्यैर् आनयन्तु पुरं मम  
१।०६६।०२५च् प्रदानं वीर्यशुल्काः कथयन्तु च सर्वशः  
१।०६६।०२६अ मुनिगुप्तौ च काकुत्स्थौ कथयन्तु नृपाय वै  
१।०६६।०२६च् प्रीयमाणं तु राजानम् आनयन्तु सुशीघ्रगाः  
१।०६६।०२७अ कौशिकश् च तथेत्य् आह राजा चाभाष्य मन्त्रिणः  
१।०६६।०२७च् अयोध्यां प्रेषयाम् आस धर्मात्मा कृतशासनात्  
१।०६७।००१अ जनकेन समादिष्टा दूतास् ते क्लान्तवाहनाः  
१।०६७।००१च् त्रिरात्रम् उषित्वा मार्गे ते ऽयोध्यां प्राविशन् पुरीम्  
१।०६७।००२अ ते राजवचनाद् दूता राजवेश्मप्रवेशिताः  
१।०६७।००२च् ददृशुर् देवसङ्काशं वृद्धं दशरथं नृपम्  
१।०६७।००३अ बद्धाञ्जलिपुटाः सर्वे दूता विगतसाध्वसाः  
१।०६७।००३च् राजानं प्रयता वाक्यम् अब्रुवन् मधुराक्षरम्  
१।०६७।००४अ मैथिलो जनको राजा साग्निहोत्रपुरस्कृतः  
१।०६७।००४च् कुशलं चाव्ययं चैव सोपाध्यायपुरोहितम्  
१।०६७।००५अ मुहुर् मुहुर् मधुरया स्नेहसंयुक्तया गिरा  
१।०६७।००५च् जनकस् त्वां महाराज पृच्छते सपुरःसरम्  
१।०६७।००६अ पृष्ट्वा कुशलम् अव्यग्रं वैदेहो मिथिलाधिपः  
१।०६७।००६च् कौशिकानुमते वाक्यं भवन्तम् इदम् अब्रवीत्  
१।०६७।००७अ पूर्वं प्रतिज्ञा विदिता वीर्यशुल्का ममात्मजा  
१।०६७।००७च् राजानश् च कृतामर्षा निर्वीर्या विमुखीकृताः  
१।०६७।००८अ सेयं मम सुता राजन् विश्वामित्र पुरःसरैः  
१।०६७।००८च् यदृच्छयागतैर् वीरैर् निर्जिता तव पुत्रकैः  
१।०६७।००९अ तच् च राजन् धनुर् दिव्यं मध्ये भग्नं महात्मना  
१।०६७।००९च् रामेण हि महाराज महत्यां जनसंसदि  
१।०६७।०१०अ अस्मै देया मया सीता वीर्यशुल्का महात्मने  
१।०६७।०१०च् प्रतिज्ञां तर्तुम् इच्छामि तद् अनुज्ञातुम् अर्हसि  
१।०६७।०११अ सोपाध्यायो महाराज पुरोहितपुरस्कृतः  
१।०६७।०११च् शीघ्रम् आगच्छ भद्रं ते द्रष्टुम् अर्हसि राघवौ  
१।०६७।०१२अ प्रीतिं च मम राजेन्द्र निर्वर्तयितुम् अर्हसि  
१।०६७।०१२च् पुत्रयोर् उभयोर् एव प्रीतिं त्वम् अपि लप्स्यसे  
१।०६७।०१३अ एवं विदेहाधिपतिर् मधुरं वाक्यम् अब्रवीत्  
१।०६७।०१३च् विश्वामित्राभ्यनुज्ञातः शतानन्दमते स्थितः  
१।०६७।०१४अ दूतवाक्यं तु तच् छ्रुत्वा राजा परमहर्षितः  
१।०६७।०१४च् वसिष्ठं वामदेवं च मन्त्रिणो ऽन्यांश् च सो ऽब्रवीत्  
१।०६७।०१५अ गुप्तः कुशिकपुत्रेण कौसल्यानन्दवर्धनः  
१।०६७।०१५च् लक्ष्मणेन सह भ्रात्रा विदेहेषु वसत्य् असौ  
१।०६७।०१६अ दृष्टवीर्यस् तु काकुत्स्थो जनकेन महात्मना  
१।०६७।०१६च् सम्प्रदानं सुतायास् तु राघवे कर्तुम् इच्छति  
१।०६७।०१७अ यदि वो रोचते वृत्तं जनकस्य महात्मनः  
१।०६७।०१७च् पुरीं गच्छामहे शीघ्रं मा भूत् कालस्य पर्ययः  
१।०६७।०१८अ मन्त्रिणो बाढम् इत्य् आहुः सह सर्वैर् महर्षिभिः  
१।०६७।०१८च् सुप्रीतश् चाब्रवीद् राजा श्वो यात्रेति स मन्त्रिणः  
१।०६७।०१९अ मन्त्रिणस् तु नरेन्द्रस्य रात्रिं परमसत्कृताः  
१।०६७।०१९च् ऊषुः प्रमुदिताः सर्वे गुणैः सर्वैः समन्विताः  
१।०६८।००१अ ततो रात्र्यां व्यतीतायां सोपाध्यायः सबान्धवः  
१।०६८।००१च् राजा दशरथो हृष्टः सुमन्त्रम् इदम् अब्रवीत्  
१।०६८।००२अ अद्य सर्वे धनाध्यक्षा धनम् आदाय पुष्कलम्  
१।०६८।००२च् व्रजन्त्व् अग्रे सुविहिता नानारत्नसमन्विताः  
१।०६८।००३अ चतुरङ्गबलं चापि शीघ्रं निर्यातु सर्वशः  
१।०६८।००३च् ममाज्ञासमकालं च यानयुग्यम् अनुत्तमम्  
१।०६८।००४अ वसिष्ठो वामदेवश् च जाबालिर् अथ काश्यपः  
१।०६८।००४च् मार्कण्डेयश् च दीर्घायुर् ऋषिः कात्यायनस् तथा  
१।०६८।००५अ एते द्विजाः प्रयान्त्व् अग्रे स्यन्दनं योजयस्व मे  
१।०६८।००५च् यथा कालात्ययो न स्याद् दूता हि त्वरयन्ति माम्  
१।०६८।००६अ वचनाच् च नरेन्द्रस्य सा सेना चतुरङ्गिणी  
१।०६८।००६च् राजानम् ऋषिभिः सार्धं व्रजन्तं पृष्ठतो ऽन्वगात्  
१।०६८।००७अ गत्वा चतुरहं मार्गं विदेहान् अभ्युपेयिवान्  
१।०६८।००७च् राजा तु जनकः श्रीमाञ् श्रुत्वा पूजाम् अकल्पयत्  
१।०६८।००८अ ततो राजानम् आसाद्य वृद्धं दशरथं नृपम्  
१।०६८।००८च् जनको मुदितो राजा हर्षं च परमं ययौ  
१।०६८।००८ए उवाच न नरश्रेष्ठो नरश्रेष्ठं मुदान्वितम्  
१।०६८।००९अ स्वागतं ते महाराज दिष्ट्या प्राप्तो ऽसि राघव  
१।०६८।००९च् पुत्रयोर् उभयोः प्रीतिं लप्स्यसे वीर्यनिर्जिताम्  
१।०६८।०१०अ दिष्ट्या प्राप्तो महातेजा वसिष्ठो भगवान् ऋषिः  
१।०६८।०१०च् सह सर्वैर् द्विजश्रेष्ठैर् देवैर् इव शतक्रतुः  
१।०६८।०११अ दिष्ट्या मे निर्जिता विघ्ना दिष्ट्या मे पूजितं कुलम्  
१।०६८।०११च् राघवैः सह सम्बन्धाद् वीर्यश्रेष्ठैर् महात्मभिः  
१।०६८।०१२अ श्वः प्रभाते नरेन्द्रेन्द्र निर्वर्तयितुम् अर्हसि  
१।०६८।०१२च् यज्ञस्यान्ते नरश्रेष्ठ विवाहम् ऋषिसम्मतम्  
१।०६८।०१३अ तस्य तद्वचनं श्रुत्वा ऋषिमध्ये नराधिपः  
१।०६८।०१३च् वाक्यं वाक्यविदां श्रेष्ठः प्रत्युवाच महीपतिम्  
१।०६८।०१४अ प्रतिग्रहो दातृवशः श्रुतम् एतन् मया पुरा  
१।०६८।०१४च् यथा वक्ष्यसि धर्मज्ञ तत् करिष्यामहे वयम्  
१।०६८।०१५अ तद् धर्मिष्ठं यशस्यं च वचनं सत्यवादिनः  
१।०६८।०१५च् श्रुत्वा विदेहाधिपतिः परं विस्मयम् आगतः  
१।०६८।०१६अ ततः सर्वे मुनिगणाः परस्परसमागमे  
१।०६८।०१६च् हर्षेण महता युक्तास् तां निशाम् अवसन् सुखम्  
१।०६८।०१७अ राजा च राघवौ पुत्रौ निशाम्य परिहर्षितः  
१।०६८।०१७च् उवास परमप्रीतो जनकेन सुपूजितः  
१।०६८।०१८अ जनको ऽपि महातेजाः क्रिया धर्मेण तत्त्ववित्  
१।०६८।०१८च् यज्ञस्य च सुताभ्यां च कृत्वा रात्रिम् उवास ह  
१।०६९।००१अ ततः प्रभाते जनकः कृतकर्मा महर्षिभिः  
१।०६९।००१च् उवाच वाक्यं वाक्यज्ञः शतानन्दं पुरोहितम्  
१।०६९।००२अ भ्राता मम महातेजा यवीयान् अतिधार्मिकः  
१।०६९।००२च् कुशध्वज इति ख्यातः पुरीम् अध्यवसच् छुभाम्  
१।०६९।००३अ वार्याफलकपर्यन्तां पिबन्न् इक्षुमतीं नदीम्  
१।०६९।००३च् साङ्काश्यां पुण्यसङ्काशां विमानम् इव पुष्पकम्  
१।०६९।००४अ तम् अहं द्रष्टुम् इच्छामि यज्ञगोप्ता स मे मतः  
१।०६९।००४च् प्रीतिं सो ऽपि महातेजा इम्मां भोक्ता मया सह  
१।०६९।००५अ शासनात् तु नरेन्द्रस्य प्रययुः शीघ्रवाजिभिः  
१।०६९।००५च् समानेतुं नरव्याघ्रं विष्णुम् इन्द्राज्ञया यथा  
१।०६९।००६अ आज्ञया तु नरेन्द्रस्य आजगाम कुशध्वजः  
१।०६९।००७अ स ददर्श महात्मानं जनकं धर्मवत्सलम्  
१।०६९।००७च् सो ऽभिवाद्य शतानन्दं राजानं चापि धार्मिकम्  
१।०६९।००८अ राजार्हं परमं दिव्यम् आसनं चाध्यरोहत  
१।०६९।००८च् उपविष्टाव् उभौ तौ तु भ्रातराव् अमितौजसौ  
१।०६९।००९अ प्रेषयाम् आसतुर् वीरौ मन्त्रिश्रेष्ठं सुदामनम्  
१।०६९।००९च् गच्छ मन्त्रिपते शीघ्रम् ऐक्ष्वाकम् अमितप्रभम्  
१।०६९।००९ए आत्मजैः सह दुर्धर्षम् आनयस्व समन्त्रिणम्  
१।०६९।०१०अ औपकार्यां स गत्वा तु रघूणां कुलवर्धनम्  
१।०६९।०१०च् ददर्श शिरसा चैनम् अभिवाद्येदम् अब्रवीत्  
१।०६९।०११अ अयोध्याधिपते वीर वैदेहो मिथिलाधिपः  
१।०६९।०११च् स त्वां द्रष्टुं व्यवसितः सोपाध्यायपुरोहितम्  
१।०६९।०१२अ मन्त्रिश्रेष्ठवचः श्रुत्वा राजा सर्षिगणस् तदा  
१।०६९।०१२च् सबन्धुर् अगमत् तत्र जनको यत्र वर्तते  
१।०६९।०१३अ स राजा मन्त्रिसहितः सोपाध्यायः सबान्धवः  
१।०६९।०१३च् वाक्यं वाक्यविदां श्रेष्ठो वैदेहम् इदम् अब्रवीत्  
१।०६९।०१४अ विदितं ते महाराज इक्ष्वाकुकुलदैवतम्  
१।०६९।०१४च् वक्ता सर्वेषु कृत्येषु वसिष्ठो भगवान् ऋषिः  
१।०६९।०१५अ विश्वामित्राभ्यनुज्ञातः सह सर्वैर् महर्षिभिः  
१।०६९।०१५च् एष वक्ष्यति धर्मात्मा वसिष्ठो मे यथाक्रमम्  
१।०६९।०१६अ तूष्णीम्भूते दशरथे वसिष्ठो भगवान् ऋषिः  
१।०६९।०१६च् उवाच वाक्यं वाक्यज्ञो वैदेहं सपुरोहितम्  
१।०६९।०१७अ अव्यक्तप्रभवो ब्रह्मा शाश्वतो नित्य अव्ययः  
१।०६९।०१७च् तस्मान् मरीचिः सञ्जज्ञे मरीचेः कश्यपः सुतः  
१।०६९।०१८अ विवस्वान् कश्यपाज् जज्ञे मनुर् वैवैवतः स्मृतः  
१।०६९।०१८च् मनुः प्रजापतिः पूर्वम् इक्ष्वाकुस् तु मनोः सुतः  
१।०६९।०१९अ तम् इक्ष्वाकुम् अयोध्यायां राजानं विद्धि पूर्वकम्  
१।०६९।०१९च् इक्ष्वाकोस् तु सुतः श्रीमान् विकुक्षिर् उदपद्यत  
१।०६९।०२०अ विकुक्षेस् तु महातेजा बाणः पुत्रः प्रतापवान्  
१।०६९।०२०च् बाणस्य तु महातेजा अनरण्यः प्रतापवान्  
१।०६९।०२१अ अनरण्यात् पृथुर् जज्ञे त्रिशङ्कुस् तु पृथोः सुतः  
१।०६९।०२१च् त्रिशङ्कोर् अभवत् पुत्रो धुन्धुमारो महायशाः  
१।०६९।०२२अ धुन्धुमारान् महातेजा युवनाश्वो महारथः  
१।०६९।०२२च् युवनाश्वसुतः श्रीमान् मान्धाता पृथिवीपतिः  
१।०६९।०२३अ मान्धातुस् तु सुतः श्रीमान् सुसन्धिर् उदपद्यत  
१।०६९।०२३च् सुसन्धेर् अपि पुत्रौ द्वौ ध्रुवसन्धिः प्रसेनजित्  
१।०६९।०२४अ यशस्वी ध्रुवसन्धेस् तु भरतो नाम नामतः  
१।०६९।०२४च् भरतात् तु महातेजा असितो नाम जायत  
१।०६९।०२५अ सह तेन गरेणैव जातः स सगरो ऽभवत्  
१।०६९।०२५च् सगरस्यासमञ्जस् तु असमञ्जाद् अथांशुमान्  
१।०६९।०२६अ दिलीपो ऽंशुमतः पुत्रो दिलीपस्य भगीरथः  
१।०६९।०२६च् भगीरथात् ककुत्स्थश् च ककुत्स्थस्य रघुस् तथा  
१।०६९।०२७अ रघोस् तु पुत्रस् तेजस्वी प्रवृद्धः पुरुषादकः  
१।०६९।०२७च् कल्माषपादो ह्य् अभवत् तस्माज् जातस् तु शङ्खणः  
१।०६९।०२८अ सुदर्शनः शङ्खणस्य अग्निवर्णः सुदर्शनात्  
१।०६९।०२८च् शीघ्रगस् त्व् अग्निवर्णस्य शीघ्रगस्य मरुः सुतः  
१।०६९।०२९अ मरोः प्रशुश्रुकस् त्व् आसीद् अम्बरीषः प्रशुश्रुकात्  
१।०६९।०२९च् अम्बरीषस्य पुत्रो ऽभून् नहुषः पृथिवीपतिः  
१।०६९।०३०अ नहुषस्य ययातिस् तु नाभागस् तु ययातिजः  
१।०६९।०३०च् नाभागस्य भभूवाज अजाद् दशरथो ऽभवत्  
१।०६९।०३०ए तस्माद् दशरथाज् जातौ भ्रातरौ रामलक्ष्मणौ  
१।०६९।०३१अ आदिवंशविशुद्धानां राज्ञां परमधर्मिणाम्  
१।०६९।०३१च् इक्ष्वाकुकुलजातानां वीराणां सत्यवादिनाम्  
१।०६९।०३२अ रामलक्ष्मणयोर् अर्थे त्वत्सुते वरये नृप  
१।०६९।०३२च् सदृशाभ्यां नरश्रेष्ठ सदृशे दातुम् अर्हसि  
१।०७०।००१अ एवं ब्रुवाणं जनकः प्रत्युवाच कृताञ्जलिः  
१।०७०।००१च् श्रोतुम् अर्हसि भद्रं ते कुलं नः कीर्तितं परम्  
१।०७०।००२अ प्रदाने हि मुनिश्रेष्ठ कुलं निरवशेषतः  
१।०७०।००२च् वक्तव्यं कुलजातेन तन् निबोध महामुने  
१।०७०।००३अ राजाभूत् त्रिषु लोकेषु विश्रुतः स्वेन कर्मणा  
१।०७०।००३च् निमिः परमधर्मात्मा सर्वसत्त्ववतां वरः  
१।०७०।००४अ तस्य पुत्रो मिथिर् नाम जनको मिथि पुत्रकः  
१।०७०।००४च् प्रथमो जनको नाम जनकाद् अप्य् उदावसुः  
१।०७०।००५अ उदावसोस् तु धर्मात्मा जातो वै नन्दिवर्धनः  
१।०७०।००५च् नन्दिवर्धन पुत्रस् तु सुकेतुर् नाम नामतः  
१।०७०।००६अ सुकेतोर् अपि धर्मात्मा देवरातो महाबलः  
१।०७०।००६च् देवरातस्य राजर्षेर् बृहद्रथ इति श्रुतः  
१।०७०।००७अ बृहद्रथस्य शूरो ऽभून् महावीरः प्रतापवान्  
१।०७०।००७च् महावीरस्य धृतिमान् सुधृतिः सत्यविक्रमः  
१।०७०।००८अ सुधृतेर् अपि धर्मात्मा धृष्टकेतुः सुधार्मिकः  
१।०७०।००८च् धृष्टकेतोस् तु राजर्षेर् हर्यश्व इति विश्रुतः  
१।०७०।००९अ हर्यश्वस्य मरुः पुत्रो मरोः पुत्रः प्रतीन्धकः  
१।०७०।००९च् प्रतीन्धकस्य धर्मात्मा राजा कीर्तिरथः सुतः  
१।०७०।०१०अ पुत्रः कीर्तिरथस्यापि देवमीढ इति स्मृतः  
१।०७०।०१०च् देवमीढस्य विबुधो विबुधस्य महीध्रकः  
१।०७०।०११अ महीध्रकसुतो राजा कीर्तिरातो महाबलः  
१।०७०।०११च् कीर्तिरातस्य राजर्षेर् महारोमा व्यजायत  
१।०७०।०१२अ महारोण्णस् तु धर्मात्मा स्वर्णरोमा व्यजायत  
१।०७०।०१२च् स्वर्णरोण्णस् तु राजर्षेर् ह्रस्वरोमा व्यजायत  
१।०७०।०१३अ तस्य पुत्रद्वयं जज्ञे धर्मज्ञस्य महात्मनः  
१।०७०।०१३च् ज्येष्ठो ऽहम् अनुजो भ्राता मम वीरः कुशध्वजः  
१।०७०।०१४अ मां तु ज्येष्ठं पिता राज्ये सो ऽभिषिच्य नराधिपः  
१।०७०।०१४च् कुशध्वजं समावेश्य भारं मयि वनं गतः  
१।०७०।०१५अ वृद्धे पितरि स्वर्याते धर्मेण धुरम् आवहम्  
१।०७०।०१५च् भ्रातरं देवसङ्काशं स्नेहात् पश्यन् कुशध्वजम्  
१।०७०।०१६अ कस्य चित् त्व् अथ कालस्य साङ्काश्याद् अगमत् पुरात्  
१।०७०।०१६च् सुधन्वा वीर्यवान् राजा मिथिलाम् अवरोधकः  
१।०७०।०१७अ स च मे प्रेषयाम् आस शैवं धनुर् अनुत्तमम्  
१।०७०।०१७च् सीता कन्या च पद्माक्षी मह्यं वै दीयताम् इति  
१।०७०।०१८अ तस्याप्रदानाद् ब्रह्मर्षे युद्धम् आसीन् मया सह  
१।०७०।०१८च् स हतो ऽभिमुखो राजा सुधन्वा तु मया रणे  
१।०७०।०१९अ निहत्य तं मुनिश्रेष्ठ सुधन्वानं नराधिपम्  
१।०७०।०१९च् साङ्काश्ये भ्रातरं शूरम् अभ्यषिञ्चं कुशध्वजम्  
१।०७०।०२०अ कनीयान् एष मे भ्राता अहं ज्येष्ठो महामुने  
१।०७०।०२०च् ददामि परमप्रीतो वध्वौ ते मुनिपुङ्गव  
१।०७०।०२१अ सीतां रामाय भद्रं ते ऊर्मिलां लक्ष्मणाय च  
१।०७०।०२१च् वीर्यशुल्कां मम सुतां सीतां सुरसुतोपमाम्  
१।०७०।०२२अ द्वितीयाम् ऊर्मिलां चैव त्रिर् वदामि न संशयः  
१।०७०।०२२च् ददामि परमप्रीतो वध्वौ ते रघुनन्दन  
१।०७०।०२३अ रामलक्ष्मणयो राजन् गोदानं कारयस्व ह  
१।०७०।०२३च् पितृकार्यं च भद्रं ते ततो वैवाहिकं कुरु  
१।०७०।०२४अ मघा ह्य् अद्य महाबाहो तृतीये दिवसे प्रभो  
१।०७०।०२४च् फल्गुन्याम् उत्तरे राजंस् तस्मिन् वैवाहिकं कुरु  
१।०७०।०२४ए रामलक्ष्मणयोर् अर्थे दानं कार्यं सुखोदयम्  
१।०७१।००१अ तम् उक्तवन्तं वैदेहं विश्वामित्रो महामुनिः  
१।०७१।००१च् उवाच वचनं वीरं वसिष्ठसहितो नृपम्  
१।०७१।००२अ अचिन्त्यान्य् अप्रमेयानि कुलानि नरपुङ्गव  
१।०७१।००२च् इक्ष्वाकूणां विदेहानां नैषां तुल्यो ऽस्ति कश् चन  
१।०७१।००३अ सदृशो धर्मसम्बन्धः सदृशो रूपसम्पदा  
१।०७१।००३च् रामलक्ष्मणयो राजन् सीता चोर्मिलया सह  
१।०७१।००४अ वक्तव्यं न नरश्रेष्ठ श्रूयतां वचनं मम  
१।०७१।००५अ भ्राता यवीयान् धर्मज्ञ एष राजा कुशध्वजः  
१।०७१।००५च् अस्य धर्मात्मनो राजन् रूपेणाप्रतिमं भुवि  
१।०७१।००५ए सुता द्वयं नरश्रेष्ठ पत्न्यर्थं वरयामहे  
१।०७१।००६अ भरतस्य कुमारस्य शत्रुघ्नस्य च धीमतः  
१।०७१।००६च् वरयेम सुते राजंस् तयोर् अर्थे महात्मनोः  
१।०७१।००७अ पुत्रा दशरथस्येमे रूपयौवनशालिनः  
१।०७१।००७च् लोकपालोपमाः सर्वे देवतुल्यपराक्रमाः  
१।०७१।००८अ उभयोर् अपि राजेन्द्र सम्बन्धेनानुबध्यताम्  
१।०७१।००८च् इक्ष्वाकुकुलम् अव्यग्रं भवतः पुण्यकर्मणः  
१।०७१।००९अ विश्वामित्रवचः श्रुत्वा वसिष्ठस्य मते तदा  
१।०७१।००९च् जनकः प्राञ्जलिर् वाक्यम् उवाच मुनिपुङ्गवौ  
१।०७१।०१०अ सदृशं कुलसम्बन्धं यद् आज्ञापयथः स्वयम्  
१।०७१।०१०च् एवं भवतु भद्रं वः कुशध्वजसुते इमे  
१।०७१।०१०ए पत्न्यौ भजेतां सहितौ शत्रुघ्नभरताव् उभौ  
१।०७१।०११अ एकाह्ना राजपुत्रीणां चतस्ःणां महामुने  
१।०७१।०११च् पाणीन् गृह्णन्तु चत्वारो राजपुत्रा महाबलाः  
१।०७१।०१२अ उत्तरे दिवसे ब्रह्मन् फल्गुनीभ्यां मनीषिणः  
१।०७१।०१२च् वैवाहिकं प्रशंसन्ति भगो यत्र प्रजापतिः  
१।०७१।०१३अ एवम् उक्त्वा वचः सौम्यं प्रत्युत्थाय कृताञ्जलिः  
१।०७१।०१३च् उभौ मुनिवरौ राजा जनको वाक्यम् अब्रवीत्  
१।०७१।०१४अ परो धर्मः कृतो मह्यं शिष्यो ऽस्मि भवतोः सदा  
१।०७१।०१४च् इमान्य् आसनमुख्यानि आसेतां मुनिपुङ्गवौ  
१।०७१।०१५अ यथा दशरथस्येयं तथायोध्या पुरी मम  
१।०७१।०१५च् प्रभुत्वे नासित् सन्देहो यथार्हं कर्तुम् अर्हथः  
१।०७१।०१६अ तथा ब्रुवति वैदेहे जनके रघुनन्दनः  
१।०७१।०१६च् राजा दशरथो हृष्टः प्रत्युवाच महीपतिम्  
१।०७१।०१७अ युवाम् असङ्ख्येय गुणौ भ्रातरौ मिथिलेश्वरौ  
१।०७१।०१७च् ऋषयो राजसङ्घाश् च भवद्भ्याम् अभिपूजिताः  
१।०७१।०१८अ स्वस्ति प्राप्नुहि भद्रं ते गमिष्यामि स्वम् आलयम्  
१।०७१।०१८च् श्राद्धकर्माणि सर्वाणि विधास्य इति चाब्रवीत्  
१।०७१।०१९अ तम् आपृष्ट्वा नरपतिं राजा दशरथस् तदा  
१।०७१।०१९च् मुनीन्द्रौ तौ पुरस्कृत्य जगामाशु महायशाः  
१।०७१।०२०अ स गत्वा निलयं राजा श्राद्धं कृत्वा विधानतः  
१।०७१।०२०च् प्रभाते काल्यम् उत्थाय चक्रे गोदानम् उत्तमम्  
१।०७१।०२१अ गवां शतसहस्राणि ब्राह्मणेभ्यो नराधिपः  
१।०७१।०२१च् एकैकशो ददौ राजा पुत्रान् उद्धिश्य धर्मतः  
१।०७१।०२२अ सुवर्णशृङ्गाः सम्पन्नाः सवत्साः कांस्यदोहनाः  
१।०७१।०२२च् गवां शतसहस्राणि चत्वारि पुरुषर्षभः  
१।०७१।०२३अ वित्तम् अन्यच् च सुबहु द्विजेभ्यो रघुनन्दनः  
१।०७१।०२३च् ददौ गोदानम् उद्दिश्य पुत्राणां पुत्रवत्सलः  
१।०७१।०२४अ स सुतैः कृतगोदानैर् वृतश् च नृपतिस् तदा  
१।०७१।०२४च् लोकपालैर् इवाभाति वृतः सौम्यः प्रजापतिः  
१।०७२।००१अ यस्मिंस् तु दिवसे राजा चक्रे गोदानम् उत्तमम्  
१।०७२।००१च् तस्मिंस् तु दिवसे शूरो युधाजित् समुपेयिवान्  
१।०७२।००२अ पुत्रः केकयराजस्य साक्षाद् भरतमातुलः  
१।०७२।००२च् दृष्ट्वा पृष्ट्वा च कुशलं राजानम् इदम् अब्रवीत्  
१।०७२।००३अ केकयाधिपती राजा स्नेहात् कुशलम् अब्रवीत्  
१।०७२।००३च् येषां कुशलकामो ऽसि तेषां सम्प्रत्य् अनामयम्  
१।०७२।००४अ स्वस्रीयं मम राजेन्द्र द्रष्टुकामो महीपते  
१।०७२।००४च् तदर्थम् उपयातो ऽहम् अयोध्यां रघुनन्दन  
१।०७२।००५अ श्रुत्वा त्व् अहय्म् अयोध्यायां विवाहार्थं ताव् आत्मजान्  
१।०७२।००५च् मिथिलाम् उपयातास् तु त्वया सह महीपते  
१।०७२।००६अ त्वरयाभुपयातो ऽहं द्रष्टुकामः स्वसुः सुतम्  
१।०७२।००६च् अथ राजा दशरथः प्रियातिथिम् उपस्थिम  
१।०७२।००७अ दृष्ट्वा परमसत्कारैः पूजार्हं समपूजयत्  
१।०७२।००७च् ततस् ताम् उषितो रात्रिं सह पुत्रैर् महात्मभिः  
१।०७२।००८अ ऋषींस् तदा पुरस्कृत्य यज्ञवाटम् उपागमत्  
१।०७२।००८च् युक्ते मुहूर्ते विजये सर्वाभरणभूषितैः  
१।०७२।००८ए भ्रातृभिः सहितो रामः कृतकौतुकमङ्गलः  
१।०७२।००९अ वसिष्ठं पुरतः कृत्वा महर्षीन् अपरान् अपि  
१।०७२।०१०अ राजा रशरथो राजन् कृतकौतुकमङ्गलैः  
१।०७२।०१०च् पुत्रैर् नरवरश्रेष्ठ दातारम् अभिकाङ्क्षते  
१।०७२।०११अ दातृप्रतिग्रहीतृभ्यां सर्वार्थाः प्रभवन्ति हि  
१।०७२।०११च् स्वधर्मं प्रतिपद्यस्व कृत्वा वैवाह्यम् उत्तमम्  
१।०७२।०१२अ इत्य् उक्तः परमोदारो वसिष्ठेन महात्मना  
१।०७२।०१२च् प्रत्युवाच महातेजा वाक्यं परमधर्मवित्  
१।०७२।०१३अ कः स्थितः प्रतिहारो मे कस्याज्ञा सम्प्रतीक्ष्यते  
१।०७२।०१३च् स्वगृहे को विचारो ऽस्ति यथा राज्यम् इदं तव  
१।०७२।०१४अ कृतकौतुकसर्वस्वा वेदिमूलम् उपागताः  
१।०७२।०१४च् मम कन्या मुनिश्रेष्ठ दीप्ता वह्नेर् इवार्चिषः  
१।०७२।०१५अ सज्जो ऽहं त्वत्प्रतीक्षो ऽस्मि वेद्याम् अस्यां प्रतिष्हितः  
१।०७२।०१५च् अविघ्नं कुरुतां राजा किमर्थं हि विलम्ब्यते  
१।०७२।०१६अ तद्वाक्यं जनकेनोक्तं श्रुत्वा दशरथस् तदा  
१।०७२।०१६च् प्रवेशयाम् आस सुतान् सर्वान् ऋषिगणान् अपि  
१।०७२।०१७अ अब्रवीज् जनको राजा कौसल्यानन्दवर्धनम्  
१।०७२।०१७च् इयं सीता मम सुता सहधर्मचरी तव  
१।०७२।०१७ए प्रतीच्छ चैनां भद्रं ते पाणिं गृह्णीष्व पाणिना  
१।०७२।०१८अ लक्ष्मणागच्छ भद्रं ते ऊर्मिलाम् उद्यतां मया  
१।०७२।०१८च् प्रतीच्छ पाणिं गृह्णीष्व मा भूत् कालस्य पर्ययः  
१।०७२।०१९अ तम् एवम् उक्त्वा जनको भरतं चाभ्यभाषत  
१।०७२।०१९च् गृहाण पाणिं माण्डव्याः पाणिना रघुनन्दन  
१।०७२।०२०अ शत्रुघ्नं चापि धर्मात्मा अब्रवीज् जनकेश्वरः  
१।०७२।०२०च् श्रुतकीर्त्या महाबाहो पाणिं गृह्णीष्व पाणिना  
१।०७२।०२१अ सर्वे भवन्तः संयाश् च सर्वे सुचरितव्रताः  
१।०७२।०२१च् पत्नीभिः सन्तु काकुत्स्था मा भूत् कालस्य पर्ययः  
१।०७२।०२२अ जनकस्य वचः श्रुत्वा पाणीन् पाणिभिर् अस्पृशन्  
१।०७२।०२२च् चत्वारस् ते चतसृणां वसिष्ठस्य मते स्थिताः  
१।०७२।०२३अ अग्निं प्रदक्षिणं कृत्वा वेदिं राजानम् एव च  
१।०७२।०२३च् ऋषींश् चैव महात्मानः सह भार्या रघूत्तमाः  
१।०७२।०२३ए यथोक्तेन तथा चक्रुर् विवाहं विधिपूर्वकम्  
१।०७२।०२४अ पुष्पवृष्टिर् महत्य् आसीद् अन्तरिक्षात् सुभास्वरा  
१।०७२।०२४च् दिव्यदुन्दुभिनिर्घोषैर् गीतवादित्रनिस्वनैः  
१।०७२।०२५अ ननृतुश् चाप्सरःसङ्घा गन्धर्वाश् च जगुः कलम्  
१।०७२।०२५च् विवाहे रघुमुख्यानां तद् अद्भुतम् इवाभवत्  
१।०७२।०२६अ ईदृशे वर्तमाने तु तूर्योद्घुष्टनिनादिते  
१।०७२।०२६च् त्रिर् अग्निं ते परिक्रम्य ऊहुर् भार्या महौजसः  
१।०७२।०२७अ अथोपकार्यां जग्मुस् ते सदारा रघुनन्दनः  
१।०७२।०२७च् राजाप्य् अनुययौ पश्यन् सर्षिसङ्घः सबान्धवः  
१।०७३।००१अ अथ रात्र्यां व्यतीतायां विश्वामित्रो महामुनिः  
१।०७३।००१च् आपृच्छ्य तौ च राजानौ जगामोत्तरपर्वतम्  
१।०७३।००२अ विश्वामित्रो गते राजा वैदेहं मिथिलाधिपम्  
१।०७३।००२च् आपृच्छ्याथ जगामाशु राजा दशरथः पुरीम्  
१।०७३।००३अ अथ राजा विदेहानां ददौ कन्याधनं बहु  
१।०७३।००३च् गवां शतसहस्राणि बहूनि मिथिलेश्वरः  
१।०७३।००४अ कम्बलानां च मुख्यानां क्षौमकोट्यम्बराणि च  
१।०७३।००४च् हस्त्यश्वरथपादातं दिव्यरूपं स्वलङ्कृतम्  
१।०७३।००५अ ददौ कन्या पिता तासां दासीदासम् अनुत्तमम्  
१।०७३।००५च् हिरण्यस्य सुवर्णस्य मुक्तानां विद्रुमस्य च  
१।०७३।००६अ ददौ परमसंहृष्टः कन्याधनम् अनुत्तमम्  
१।०७३।००६च् दत्त्वा बहुधनं राजा समनुज्ञाप्य पार्थिवम्  
१।०७३।००७अ प्रविवेश स्वनिलयं मिथिलां मिथिलेश्वरः  
१।०७३।००७च् राजाप्य् अयोध्याधिपतिः सह पुत्रैर् महात्मभिः  
१।०७३।००८अ ऋषीन् सर्वान् पुरस्कृत्य जगाम सबलानुगः  
१।०७३।००८च् गच्छन्तं तु नरव्याघ्रं सर्षिसङ्घं सराघवम्  
१।०७३।००९अ घोराः स्म पक्षिणो वाचो व्याहरन्ति ततस् ततः  
१।०७३।००९च् भौमाश् चैव मृगाः सर्वे गच्छन्ति स्म प्रदक्षिणम्  
१।०७३।०१०अ तान् दृष्ट्वा राजशार्दूलो वसिष्ठं पर्यपृच्छत  
१।०७३।०१०च् असौम्याः पक्षिणो घोरा मृगाश् चापि प्रदक्षिणाः  
१।०७३।०१०ए किम् इदं हृदयोत्कम्पि मनो मम विषीदति  
१।०७३।०११अ राज्ञो दशरथस्यैतच् छ्रुत्वा वाक्यं महान् ऋषिः  
१।०७३।०११च् उवाच मधुरां वाणीं श्रूयताम् अस्य यत् फलम्  
१।०७३।०१२अ उपस्थितं भयं घोरं दिव्यं पक्षिमुखाच् च्युतम्  
१।०७३।०१२च् मृगाः प्रशमयन्त्य् एते सन्तापस् त्यज्यताम् अयम्  
१।०७३।०१३अ तेषां संवदतां तत्र वायुः प्रादुर् बभूव ह  
१।०७३।०१३च् कम्पयन् मेदिनीं सर्वां पातयंश् च द्रुमाम्ः शुभान्  
१।०७३।०१४अ तमसा संवृतः सूर्यः सर्वा न प्रबभुर् दिशः  
१।०७३।०१४च् भस्मना चावृतं सर्वं सम्मूढम् इव तद् बलम्  
१।०७३।०१५अ वसिष्ठ ऋषयश् चान्ये राजा च ससुतस् तदा  
१।०७३।०१५च् ससञ्ज्ञा इव तत्रासन् सर्वम् अन्यद् विचेतनम्  
१।०७३।०१६अ तस्मिंस् तमसि घोरे तु भस्मच्छन्नेव सा चमूः  
१।०७३।०१६च् ददर्श भीमसङ्काशं जटामण्डलधारिणम्  
१।०७३।०१७अ कैलासम् इव दुर्धर्षं कालाग्निम् इव दुःसहम्  
१।०७३।०१७च् ज्वलन्तम् इव तेजोभिर् दुर्निरीक्ष्यं पृथग्जनैः  
१।०७३।०१८अ स्कन्धे चासज्य परशुं धनुर् विद्युद्गणोपमम्  
१।०७३।०१८च् प्रगृह्य शरमुख्यं च त्रिपुरघ्नं यथा हरम्  
१।०७३।०१९अ तं दृष्ट्वा भीमसङ्काशं ज्वलन्तम् इव पावकम्  
१।०७३।०१९च् वसिष्ठप्रमुखा विप्रा जपहोमपरायणाः  
१।०७३।०१९ए सङ्गता मुनयः सर्वे सञ्जजल्पुर् अथो मिथः  
१।०७३।०२०अ कच्चित् पितृवधामर्षी क्षत्रं नोत्सादयिष्यति  
१।०७३।०२०च् पूर्वं क्षत्रवधं कृत्वा गतमन्युर् गतज्वरः  
१।०७३।०२०ए क्षत्रस्योत्सादनं भूयो न खल्व् अस्य चिकीर्षितम्  
१।०७३।०२१अ एवम् उक्त्वार्घ्यम् आदाय भार्गवं भीमदर्शनम्  
१।०७३।०२१च् ऋषयो राम रामेति मधुरां वाचम् अब्रुवन्  
१।०७३।०२२अ प्रतिगृह्य तु तां पूजाम् ऋषिदत्तां प्रतापवान्  
१।०७३।०२२च् रामं दाशरथिं रामो जामदग्न्यो ऽभ्यभाषत  
१।०७४।००१अ राम दाशरथे वीर वीर्यं ते श्रूयते ऽधुतम्  
१।०७४।००१च् धनुषो भेदनं चैव निखिलेन मया श्रुतम्  
१।०७४।००२अ तद् अद्भुतम् अचिन्त्यं च भेदनं धनुषस् त्वया  
१।०७४।००२च् तच् छ्रुत्वाहम् अनुप्राप्तो धनुर् गृह्यापरं शुभम्  
१।०७४।००३अ तद् इदं घोरसङ्काशं जामदग्न्यं महद् धनुः  
१।०७४।००३च् पूरयस्व शरेणैव स्वबलं दर्शयस्व च  
१।०७४।००४अ तद् अहं ते बलं दृष्ट्वा धनुषो ऽस्य प्रपूरणे  
१।०७४।००४च् द्वन्द्वयुद्धं प्रदास्यामि वीर्यश्लाघ्यम् इदं तव  
१।०७४।००५अ तस्य तद्वचनं श्रुत्वा राजा दशरतःस् तदा  
१।०७४।००५च् विषण्णवदनो दीनः प्राञ्जलिर् वाक्यम् अब्रवीत्  
१।०७४।००६अ क्षत्ररोषात् प्रशान्तस् त्वं ब्राह्मणस्य महायशाः  
१।०७४।००६च् बालानां मम पुत्राणाम् अभयं दातुम् अर्हसि  
१।०७४।००७अ भार्गवाणां कुले जातः स्वाध्यायव्रतशालिनाम्  
१।०७४।००७च् सहस्राक्षे प्रतिज्ञाय शस्त्रं निक्षिप्तवान् असि  
१।०७४।००८अ स त्वं धर्मपरो भूत्वा काश्यपाय वसुन्धराम्  
१।०७४।००८च् दत्त्वा वनम् उपागम्य महेन्द्रकृतकेतनः  
१।०७४।००९अ मम सर्वविनाशाय सम्प्राप्तस् त्वं महामुने  
१।०७४।००९च् न चैकस्मिन् हते रामे सर्वे जीवामहे वयम्  
१।०७४।०१०अ ब्रुवत्य् एवं दशरथे जामदग्न्यः प्रतापवान्  
१।०७४।०१०च् अनादृत्यैव तद् वाक्यं रामम् एवाभ्यभाषत  
१।०७४।०११अ इमे द्वे धनुषी श्रेष्ठे दिव्ये लोकाभिविश्रुते  
१।०७४।०११च् दृढे बलवती मुख्ये सुकृते विश्वकर्मणा  
१।०७४।०१२अ अतिसृष्टं सुरैर् एकं त्र्यम्बकाय युयुत्सवे  
१।०७४।०१२च् त्रिपुरघ्नं नरश्रेष्ठ भग्नं काकुत्स्ह यत् त्वया  
१।०७४।०१३अ इदं द्वितीयं दुर्धर्षं विष्णोर् दत्तं सुरोत्तमैः  
१।०७४।०१३च् समानसारं काकुत्स्थ रौद्रेण धनुषा त्व् इदम्  
१।०७४।०१४अ तदा तु देवताः सर्वाः पृच्छन्ति स्म पितामहम्  
१।०७४।०१४च् शितिकण्ठस्य विष्णोश् च बलाबलनिरीक्षया  
१।०७४।०१५अ अभिप्रायं तु विज्ञाय देवतानां पितामहः  
१।०७४।०१५च् विरोधं जनयाम् आस तयोः सत्यवतां वरः  
१।०७४।०१६अ विरोधे च महद् युद्धम् अभवद् रोमहर्षणम्  
१।०७४।०१६च् शितिकण्ठस्य विष्णोश् च परस्परजयैषिणोः  
१।०७४।०१७अ तदा तज् जृम्भितं शैवं धनुर् भीमपराक्रमम्  
१।०७४।०१७च् हुङ्कारेण महादेवः स्तम्भितो ऽथ त्रिलोचनः  
१।०७४।०१८अ देवैस् तदा समागम्य सर्षिसङ्घैः सचारणैः  
१।०७४।०१८च् याचितौ प्रशमं तत्र जग्मतुस् तौ सुरोत्तमौ  
१।०७४।०१९अ जृम्भितं तद् धनुर् दृष्ट्वा शैवं विष्णुपराक्रमैः  
१।०७४।०१९च् अधिकं मेनिरे विष्णुं देवाः सर्षिगणास् तदा  
१।०७४।०२०अ धनू रुद्रस् तु सङ्क्रुद्धो विदेहेषु महायशाः  
१।०७४।०२०च् देवरातस्य राजर्षेर् ददौ हस्ते ससायकम्  
१।०७४।०२१अ इदं च विष्णवं राम धनुः परपुरञ्जयम्  
१।०७४।०२१च् ऋचीके भार्गवे प्रादाद् विष्णुः स न्यासम् उत्तमम्  
१।०७४।०२२अ ऋचीकस् तु महातेजाः पुत्रस्याप्रतिकर्मणः  
१।०७४।०२२च् पितुर् मम ददौ दिव्यं जमदग्नेर् महात्मनः  
१।०७४।०२३अ न्यस्तशस्त्रे पितरि मे तपोबलसमन्विते  
१।०७४।०२३च् अर्जुनो विदधे मृत्युं प्राकृतां बुद्धिम् आस्थितः  
१।०७४।०२४अ वधम् अप्रतिरूपं तु पितुः श्रुत्वा सुदारुणम्  
१।०७४।०२४च् क्षत्रम् उत्सादयं रोषाज् जातं जातम् अनेकशः  
१।०७४।०२५अ पृथिवीं चाखिलां प्राप्य काश्यपाय महात्मने  
१।०७४।०२५च् यज्ञस्यान्ते तदा राम दक्षिणां पुण्यकर्मणे  
१।०७४।०२६अ दत्त्वा महेन्द्रनिलयस् तपोबलसमन्वितः  
१।०७४।०२६च् श्रुतवान् धनुषो भेदं ततो ऽहं द्रुतम् आगतः  
१।०७४।०२७अ तद् इदं वैष्णवं राम पितृपैतामहं महत्  
१।०७४।०२७च् क्षत्रधर्मं पुरस्कृत्य गृह्णीष्व धनुरुत्तमम्  
१।०७४।०२८अ योजयस्व धनुः श्रेष्ठे शरं परपुरञ्जयम्  
१।०७४।०२८च् यदि शक्नोषि काकुत्स्थ द्वन्द्वं दास्यामि ते ततः  
१।०७५।००१अ श्रुत्वा तज् जामदग्न्यस्य वाक्यं दाशरथिस् तदा  
१।०७५।००१च् गौरवाद् यन्त्रितकथः पितू रामम् अथाब्रवीत्  
१।०७५।००२अ श्रुतवान् अस्मि यत् कर्म कृतवान् असि भार्गव  
१।०७५।००२च् अनुरुन्ध्यामहे ब्रह्मन् पितुर् आनृण्यम् आस्थितः  
१।०७५।००३अ वीर्यहीनम् इवाशक्तं क्षत्रधर्मेण भार्गव  
१।०७५।००३च् अवजानामि मे तेजः पश्य मे ऽद्य पराक्रमम्  
१।०७५।००४अ इत्य् उक्त्वा राघवः क्रुद्धो भार्गवस्य वरायुधम्  
१।०७५।००४च् शरं च प्रतिसङ्गृह्य हस्ताल् लघुपराक्रमः  
१।०७५।००५अ आरोप्य स धनू रामः शरं सज्यं चकार ह  
१।०७५।००५च् जामदग्न्यं ततो रामं रामः क्रुद्धो ऽब्रवीद् वचः  
१।०७५।००६अ ब्राह्मणो ऽसीति पूज्यो मे विश्वामित्रकृतेन च  
१।०७५।००६च् तस्माच् छक्तो न ते राम मोक्तुं प्राणहरं शरम्  
१।०७५।००७अ इमां वा त्वद्गतिं राम तपोबलसमार्जितान्  
१।०७५।००७च् लोकान् अप्रतिमान् वापि हनिष्यामि यद् इच्छसि  
१।०७५।००८अ न ह्य् अयं वैष्णवो दिव्यः शरः परपुरञ्जयः  
१।०७५।००८च् मोघः पतति वीर्येण बलदर्पविनाशनः  
१।०७५।००९अ वरायुधधरं राम द्रष्टुं सर्षिगणाः सुराः  
१।०७५।००९च् पितामहं पुरस्कृत्य समेतास् तत्र सङ्घशः  
१।०७५।०१०अ गन्धर्वाप्सरसश् चैव सिद्धचारणकिन्नराः  
१।०७५।०१०च् यक्षराक्षसनागाश् च तद् द्रष्टुं महद् अद्भुतम्  
१।०७५।०११अ जडीकृते तदा लोके रामे वरधनुर्धरे  
१।०७५।०११च् निर्वीर्यो जामदग्न्यो ऽसौ रमो रामम् उदैक्षत  
१।०७५।०१२अ तेजोभिर् हतवीर्यत्वाज् जामदग्न्यो जडीकृतः  
१।०७५।०१२च् रामं कमल पत्राक्षं मन्दं मन्दम् उवाच ह  
१।०७५।०१३अ काश्यपाय मया दत्ता यदा पूर्वं वसुन्धरा  
१।०७५।०१३च् विषये मे न वस्तव्यम् इति मां काश्यपो ऽब्रवीत्  
१।०७५।०१४अ सो ऽहं गुरुवचः कुर्वन् पृथिव्यां न वसे निशाम्  
१।०७५।०१४च् इति प्रतिज्ञा काकुत्स्थ कृता वै काश्यपस्य ह  
१।०७५।०१५अ तद् इमां त्वं गतिं वीर हन्तुं नार्हसि राघव  
१।०७५।०१५च् मनोजवं गमिष्यामि महेन्द्रं पर्वतोत्तमम्  
१।०७५।०१६अ लोकास् त्व् अप्रतिमा राम निर्जितास् तपसा मया  
१।०७५।०१६च् जहि ताञ् शरमुख्येन मा भूत् कालस्य पर्ययः  
१।०७५।०१७अ अक्षय्यं मधुहन्तारं जानामि त्वां सुरेश्वरम्  
१।०७५।०१७च् धनुषो ऽस्य परामर्शात् स्वस्ति ते ऽस्तु परन्तप  
१।०७५।०१८अ एते सुरगणाः सर्वे निरीक्षन्ते समागताः  
१।०७५।०१८च् त्वाम् अप्रतिमकर्माणम् अप्रतिद्वन्द्वम् आहवे  
१।०७५।०१९अ न चेयं मम काकुत्स्थ व्रीडा भवितुम् अर्हति  
१।०७५।०१९च् त्वया त्रैलोक्यनाथेन यद् अहं विमुखीकृतः  
१।०७५।०२०अ शरम् अप्रतिमं राम मोक्तुम् अर्हसि सुव्रत  
१।०७५।०२०च् शरमोक्षे गमिष्यामि महेन्द्रं पर्वतोत्तमम्  
१।०७५।०२१अ तथा ब्रुवति रामे तु जामदग्न्ये प्रतापवान्  
१।०७५।०२१च् रामो दाशरथिः श्रीमांश् चिक्षेप शरम् उत्तमम्  
१।०७५।०२२अ ततो वितिमिराः सर्वा दिशा चोपदिशस् तथा  
१।०७५।०२२च् सुराः सर्षिगणा रामं प्रशशंसुर् उदायुधम्  
१।०७५।०२३अ रामं दाशरथिं रामो जामदग्न्यः प्रशस्य च  
१।०७५।०२३च् ततः प्रदक्षिणीकृत्य जगामात्मगतिं प्रभुः  
१।०७६।००१अ गते रामे प्रशान्तात्मा रामो दाशरथिर् धनुः  
१।०७६।००१च् वरुणायाप्रमेयाय ददौ हस्ते ससायकम्  
१।०७६।००२अ अभिवाद्य ततो रामो वसिष्ठ प्रमुखान् ऋषीन्  
१।०७६।००२च् पितरं विह्वलं दृष्ट्वा प्रोवाच रघुनन्दनः  
१।०७६।००३अ जामदग्न्यो गतो रामः प्रयातु चतुरङ्गिणी  
१।०७६।००३च् अयोध्याभिमुखी सेना त्वया नाथेन पालिता  
१।०७६।००४अ रामस्य वचनं श्रुत्वा राजा दशरथः सुतम्  
१।०७६।००४च् बाहुभ्यां सम्परिष्वज्य मूर्ध्नि चाघ्राय राघवम्  
१।०७६।००५अ गतो राम इति श्रुत्वा हृष्टः प्रमुदितो नृपः  
१।०७६।००५च् चोदयाम् आस तां सेनां जगामाशु ततः पुरीम्  
१।०७६।००६अ पताकाध्वजिनीं रम्यां तूर्योद्घुष्टनिनादिताम्  
१।०७६।००६च् सिक्तराजपथां रम्यां प्रकीर्णकुसुमोत्कराम्  
१।०७६।००७अ राजप्रवेशसुमुखैः पौरैर् मङ्गलवादिभिः  
१।०७६।००७च् सम्पूर्णां प्राविशद् राजा जनौघैः समलङ्कृताम्  
१।०७६।००८अ कौसल्या च सुमित्रा च कैकेयी च सुमध्यमा  
१।०७६।००८च् वधूप्रतिग्रहे युक्ता याश् चान्या राजयोषितः  
१।०७६।००९अ ततः सीतां महाभागाम् ऊर्मिलां च यशस्विनीम्  
१।०७६।००९च् कुशध्वजसुते चोभे जगृहुर् नृपपत्नयः  
१।०७६।०१०अ मङ्गलालापनैश् चैव शोभिताः क्षौमवाससः  
१।०७६।०१०च् देवतायतनान्य् आशु सर्वास् ताः प्रत्यपूजयन्  
१।०७६।०११अ अभिवाद्याभिवाद्यांश् च सर्वा राजसुतास् तदा  
१।०७६।०११च् रेमिरे मुदिताः सर्वा भर्तृभिः सहिता रहः  
१।०७६।०१२अ कृतदाराः कृतास्त्राश् च सधनाः ससुहृज्जनाः  
१।०७६।०१२च् शुश्रूषमाणाः पितरं वर्तयन्ति नरर्षभाः  
१।०७६।०१३अ तेषाम् अतियशा लोके रामः सत्यपराक्रमः  
१।०७६।०१३च् स्वयम्भूर् इव भूतानां बभूव गुणवत्तरः  
१।०७६।०१४अ रामस् तु सीतया सार्धं विजहार बहून् ऋतून्  
१।०७६।०१४च् मनस्वी तद्गतस् तस्या नित्यं हृदि समर्पितः  
१।०७६।०१५अ प्रिया तु सीता रामस्य दाराः पितृकृता इति  
१।०७६।०१५च् गुणाद् रूपगुणाच् चापि प्रीतिर् भूयो व्यवर्धत  
१।०७६।०१६अ तस्याश् च भर्ता द्विगुणं हृदये परिवर्तते  
१।०७६।०१६च् अन्तर्जातम् अपि व्यक्तम् आख्याति हृदयं हृदा  
१।०७६।०१७अ तस्य भूयो विशेषेण मैथिली जनकात्मजा  
१।०७६।०१७च् देवताभिः समा रूपे सीता श्रीर् इव रूपिणी  
१।०७६।०१८अ तया स राजर्षिसुतो ऽभिरामया; समेयिवान् उत्तमराजकन्यया  
१।०७६।०१८च् अतीव रामः शुशुभे ऽतिकामया; विभुः श्रिया विष्णुर् इवामरेश्वरः  
    
