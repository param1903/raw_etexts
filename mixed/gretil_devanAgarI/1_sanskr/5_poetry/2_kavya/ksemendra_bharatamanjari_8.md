+++
title = "Ksemendra: Bharatamanjari, 8"

+++


## Intro
  
  
  
  
Ksemendra: Bharatamanjari, 8  
  
  
  
  
Ksemendra: Bharatamanjari  
8. Karnaparvan  
  
  
Input by members of the Sansknet project  
(sansknet.ac.in)  
  
  
  
This GRETIL version has been converted from a custom Devanagari encoding.  
Therefore, many word boundaries are not marked by blanks.  
  
  
  
  
  
  
THIS GRETIL TEXT FILE IS FOR REFERENCE PURPOSES ONLY!  
COPYRIGHT AND TERMS OF USAGE AS FOR SOURCE FILE.  
  
Text converted to Unicode (UTF-8).  
(This file is to be used with a UTF-8 font and your browser's VIEW configuration  
set to UTF-8.)  
  
  
  
description:multibyte sequence:  
long a  ā     
long A  Ā     
long i  ī     
long I  Ī     
long u  ū     
long U  Ū     
vocalic r  ṛ    
vocalic R  Ṛ    
long vocalic r  ṝ    
vocalic l  ḷ    
vocalic L  Ḷ    
long vocalic l  ḹ    
velar n  ṅ    
velar N  Ṅ    
palatal n  ñ     
palatal N  Ñ     
retroflex t  ṭ    
retroflex T  Ṭ    
retroflex d  ḍ    
retroflex D  Ḍ    
retroflex n  ṇ    
retroflex N  Ṇ    
palatal s  ś     
palatal S  Ś     
retroflex s  ṣ    
retroflex S  Ṣ    
anusvara  ṃ    
visarga  ḥ    
long e  ē     
long o  ō     
l underbar  ḻ    
r underbar  ṟ    
n underbar  ṉ    
k underbar  ḵ    
t underbar  ṯ    
  
  
  
Unless indicated otherwise, accents have been dropped in order   
to facilitate word search.  
  
For a comprehensive list of GRETIL encodings and formats see:  
http://gretil.sub.uni-goettingen.de/gretil/gretdiac.pdf  
and  
http://gretil.sub.uni-goettingen.de/gretil/gretdias.pdf  
  
For further information see:

## पाठः


॥कर्णपर्व॥

नारायणं नमस्कृत्य नरं चैव नरोत्तमम् ।  
देवीं सरस्वतीं व्यासं ततो जयमुदीरयेत् ॥ भ्ञ्ज्_८।१ ॥  
    
हते द्रोणे कुरुक्षेत्रे पुनरभ्येत्य सञ्जयः ।  
राज्ञे न्यवेदयद्युद्धमाश्चर्यं कर्णपार्थयोः ॥ भ्ञ्ज्_८।२ ॥  
    
ततो दुर्योधनः कर्णं चित्तसङ्कल्पशालिनम् ।  
चक्रे द्रौणिगिरा हृष्टः शूरं सेनासु नायकम् ॥ भ्ञ्ज्_८।३ ॥  
    
अभिषिक्तो मणिमयैः कलशैर्यशसां निधिः ।  
मनोरथसुधावर्षी सो ऽभवत्कुरुभूपतेः ॥ भ्ञ्ज्_८।४ ॥  
    
विधाय मकरव्यूहं स्थितो वैरिकुलेषु सः ।  
चक्रिरे पाण्डवा व्यूहमर्धचन्द्रमतन्द्रितम् ॥ भ्ञ्ज्_८।५ ॥  
    
ततः शस्त्रास्त्रसङ्घर्षकीर्णवह्निकणाकुले ।  
घोरे प्रवृत्ते समरे निर्धोषस्तुमुलो ऽभवत् ॥ भ्ञ्ज्_८।६ ॥  
    
भीमो ऽथ कुञ्जरारूढो मत्तमातङ्गमास्थितम् ।  
चतुर्दन्तं जघानोग्रं कुलूतनृपतिं रणे ॥ भ्ञ्ज्_८।७ ॥  
    
ततः कर्णान्तनिर्मुक्तैः कर्णचापच्युतैः शरैः ।  
निर्भिन्नाः कुञ्जराः पेतुश्छिन्नपक्षा इवाचलाः ॥ भ्ञ्ज्_८।८ ॥  
    
पार्थसात्यकिपाञ्चालद्रौपदेयशिखण्डिनः ।  
कृपद्रौणिमुखैश्चक्रुः परं नवमिवाहरम् ॥ भ्ञ्ज्_८।९ ॥  
    
पार्थः संशप्तकान्हत्वा निनाय भ्रातरौ नृपौ ।  
दण्डाधारं सदण्डं च दण्डाधारपुरं शरैः ॥ भ्ञ्ज्_८।१० ॥  
    
अथ पाण्ड्यः कुरुचमूं दारयञ्जगतीभुजाम् ।  
भल्लैः शिरांसि चिच्छेद लब्धलक्ष्यः प्रहारिणाम् ॥ भ्ञ्ज्_८।११ ॥  
    
भीष्मद्रोणार्जुनस्पर्धां दर्पज्वरभवां नयः ।  
सहते नित्यमात्मानं मन्यमानो बलाधिकम् ॥ भ्ञ्ज्_८।१२ ॥  
    
दक्षिणापथनाथेन कर्णाटीस्मितकीर्तिना ।  
लाटीनेत्रशितास्त्रेण तेन बाणैर्निपीडिता ॥ भ्ञ्ज्_८।१३ ॥  
    
द्रौणिना सूतपूत्रेण सौबलेन कृपेण च ।  
वार्यमाणापि दुद्राव कुरुराजवरूथिनी ॥ भ्ञ्ज्_८।१४ ॥  
    
तमभ्येत्य जवाद्द्रौणिर्विशिखाशनिवर्षिणम् ।  
अयोधयदसम्भ्रान्तो जम्भारिरिव शम्बरम् ॥ भ्ञ्ज्_८।१५ ॥  
    
तस्य लीलावतीलोललोचनभ्रमराम्बुजम् ।  
द्रौणिः शिरो जहाराथ भल्लेनान्देलिकुण्डलम् ॥ भ्ञ्ज्_८।१६ ॥  
    
पाण्ड्यसञ्ज्ञे हते वीरे मौलिरत्ने महीभुजाम् ।  
पाण्डुसेना न शुशुभे शशिहिनेव शर्वरी ॥ भ्ञ्ज्_८।१७ ॥  
    
***** पाण्ड्यवधः ॥ १ ॥ *****

ततो गाढनिषक्तेषु शस्त्रवृष्टिं पिबत्सिव ।  
आविष्टेष्विव वीरेषु युधि मानेष्ववारितम् ॥ भ्ञ्ज्_८।१८ ॥  
    
मिश्रीभूतेषु भूपानां रथेषु च गजेषु च ।  
नष्टालोकेषु लोकेषु वपुर्गाढेन पांसुना ॥ भ्ञ्ज्_८।१९ ॥  
    
म्लेच्छराजं महानीकं नकुलः क्रूरयोधिनम् ।  
जघान राक्षसाचारं सर्वायुधविशारदम् ॥ भ्ञ्ज्_८।२० ॥  
    
विमर्दे निबिडे तस्मिन्नकुलं वधगोचरम् ।  
स्मरन्कुन्तीवचः कर्णो नावधीत्सत्यविक्रमः ॥ भ्ञ्ज्_८।२१ ॥  
    
ततः कर्णमुखैर्वीरैः कीर्णाः पाञ्चालसॄञ्जयाः ।  
न लेभिरे परित्राणं कुरवश्चार्जुनादिभिः ॥ भ्ञ्ज्_८।२२ ॥  
    
हतवीरेषु भग्नेषु च्छिन्नध्वजरथेषु च ।  
गाढविद्धस्रवद्दन्तिघटानिष्पिष्टपत्तिषु ॥ भ्ञ्ज्_८।२३ ॥  
    
अकाण्डताण्डवाविद्धकबन्धाकुलवर्त्मसु ।  
विशालशोणितनदीमञ्जत्कुञ्जरवाजिषु ॥ भ्ञ्ज्_८।२४ ॥  
    
हतशेषेषु सैन्येषु श्रान्तेषु कुरुपाण्डवाः ।  
अवहारं दिनापाये चक्रुः शिथिलकार्मुकाः ॥ भ्ञ्ज्_८।२५ ॥  
    
***** प्रथमो युद्धदिवसः ॥ २ ॥ *****  
    
अथ प्रभाते सन्नद्धे सन्निकृष्टे बलद्वये ।  
ऊचे दुर्योधनं कर्णः पाण्डुसेनां व्यलोकयन् ॥ भ्ञ्ज्_८।२६ ॥  
    
त्वत्प्रसादप्रणयिनो मानस्य विभवस्य च ।  
अद्याहमनृणो भूत्वा रणे गच्छामि निर्वृतिम् ॥ भ्ञ्ज्_८।२७ ॥  
    
अद्य गाण्डीवधन्वानं हत्वा सारं भवद्द्विषाम् ।  
सफलं ते करोम्येष सङ्कल्पं चिरसम्भृतम् ॥ भ्ञ्ज्_८।२८ ॥  
    
निन्द्यं सर्वात्मना लोके सतां स्वगुणकीर्तनम् ।  
किन्तु कर्तव्यकालेषु न प्रशंसन्ति मूकताम् ॥ भ्ञ्ज्_८।२९ ॥  
    
अहमभ्यधिकः पार्थाद्विद्यया विक्रमेण च ।  
एतावदधिकं कृष्णो यदनर्घो ऽस्य सारथिः ॥ भ्ञ्ज्_८।३० ॥  
    
कृष्णादभ्यधिकः शल्यो विदितः सर्वभूभुजाम् ।  
तेन सारथिना जिष्णुं विजेतुमहमुत्सहे ॥ भ्ञ्ज्_८।३१ ॥  
    
इति वैकर्तनेनोक्ते हृष्टो राजा सुयोधनः ।  
तदेवाभ्येत्य विनयान्मद्रराजमभाषत ॥ भ्ञ्ज्_८।३२ ॥  
    
ततो मद्राधिपः क्रुद्धः संरम्भलुलितांशुकः ।  
सासूयं वीक्ष्य राधेयं कौरवाधिपमभ्यधात् ॥ भ्ञ्ज्_८।३३ ॥  
    
अहो सरलता राजन्नवमानाय केवलम् ।  
यदहं दीर्घसङ्घाभ्यां सारथ्ये गदितस्त्वया ॥ भ्ञ्ज्_८।३४ ॥  
    
किमहं पाण्डवान्सर्वान्हन्तुं शक्ते न सङ्गरे ।  
नृपं मां सूतपुत्रस्य सूतं कर्तुं यदिच्छसि ॥ भ्ञ्ज्_८।३५ ॥  
    
उक्त्वेति सहसा शल्ये सानुगे हन्तुमुद्यते ।  
प्रसाद्य तं कुरुपतिर्वक्तुं समुपचक्रमे ॥ भ्ञ्ज्_८।३६ ॥  
    
मद्रराज ज संरम्भमस्थाने कर्तुमर्हसि ।  
अधिकस्त्वं हि गोविन्दादतो ऽस्माभिरिहार्थ्यते ॥ भ्ञ्ज्_८।३७ ॥  
    
अर्जुनादधिकः कृष्णः सारथिर्विहितः परैः ।  
त्वं कर्णादधिकस्तस्मात्सारथ्ये मा हठं कृथाः ॥ भ्ञ्ज्_८।३८ ॥  
    
त्रैलोक्योपप्लवे दैत्यैः प्रजापतिवरोर्जितैः ।  
राजतायससौवर्णस्वच्छन्दपुरवासिभिः ॥ भ्ञ्ज्_८।३९ ॥  
    
वध्यमानेषु लोकेषु देवाः शक्रपुरोगमाः ।  
पुरा पिनाकिनं देवं शङ्करं शरणं ययुः ॥ भ्ञ्ज्_८।४० ॥  
    
विश्वत्राणाय विश्वेशस्त्रिदशैरर्थितस्ततः ।  
सर्वदेवमयं कृत्वा रथं विष्णुं च सायकम् ॥ भ्ञ्ज्_८।४१ ॥  
    
उवाच देवान्सन्नद्धः सारथिः कल्प्यतां मम ।  
मत्प्रभावाधिकः कश्चिद्येन हन्तास्मि दानवान् ॥ भ्ञ्ज्_८।४२ ॥  
    
ततः शक्रमुखा देवा विचार्य सुचिरं धिया ।  
ब्रह्माणं विश्वकर्तारं सारथ्ये पर्यकल्पयन् ॥ भ्ञ्ज्_८।४३ ॥  
    
तेनोङ्कारप्रतोदेन गृहीते स्यन्दने हरः ।  
एकीभूतान्पुरे दैत्यान्ददाह विशिखाग्निना ॥ भ्ञ्ज्_८।४४ ॥  
    
***** त्रिपुरवधोपाख्यानम् ॥ ३ ॥ *****  
    
इति रुद्रस्य धातापि स्वयं सूतो ऽभवत्पुरा ।  
तथा त्वमपि कर्मस्य नावज्ञां कर्तुमर्हसि ॥ भ्ञ्ज्_८।४५ ॥  
    
ऐश्वर्यस्याभिजन्यस्य गुणानां विक्रमस्य च ।  
सन्तः फलं हि मन्यन्ते मित्रप्रणयपूरणम् ॥ भ्ञ्ज्_८।४६ ॥  
    
उक्ते दुर्योधनेनेति मद्रराजः स्मिताननः ।  
स्वच्छन्दवादी सूतो ऽहं भविष्यामीत्यभाषत ॥ भ्ञ्ज्_८।४७ ॥  
    
***** शल्यसारथ्यस्वीकारः ॥ ४ ॥ *****  
    
ततः स्वकल्पितैः श्वेतैस्तुरङ्गैरिव मातलिः ।  
तप्तकाञ्चनसन्नाहे कर्णस्य रुचिरे रथे ॥ भ्ञ्ज्_८।४८ ॥  
    
जग्राह हेलया शल्यो रश्मिममालां सुशिक्षिताम् ।  
प्रतापधाम्नः सूर्यस्य दिवीव गरुडाग्रजः ॥ भ्ञ्ज्_८।४९ ॥  
    
युयुत्सुं कर्णमालोक्य धन्विनं शल्यसारथिम् ।  
जयं हस्तगतं मेने कुरुराजः सहानुगः ॥ भ्ञ्ज्_८।५० ॥  
    
नदस्तु कुरुसैन्येषु शङ्खदुन्दुभिनिःस्वनैः ।  
मौर्वीमास्फालयन्कर्णो मद्रराजमभाषत ॥ भ्ञ्ज्_८।५१ ॥  
    
अद्य शक्रः सुतं दृष्ट्वा मया निहतमर्जुनम् ।  
दिव्यास्त्रेषु दृशः शङ्के सासूयं क्षिपति क्षणात् ॥ भ्ञ्ज्_८।५२ ॥  
    
अद्य मद्बाणदलितं पार्थं वीक्ष्य युधिष्ठिरः ।  
भीष्मद्रोणवधायासवैफल्यात्परितप्यताम् ॥ भ्ञ्ज्_८।५३ ॥  
    
इति ब्रुवाणं राधेयं कर्ण मद्राधिपो ऽब्रवीत् ।  
मा सूतपुत्र मिथ्यैव प्रलापं शिशुवत्कृथाः ॥ भ्ञ्ज्_८।५४ ॥  
    
गन्धर्वसमरे पूर्वं त्वयि धीमति विद्रुते ।  
येन त्रैलोक्यवीरेण कौरवाः परिरक्षिताः ॥ भ्ञ्ज्_८।५५ ॥  
    
मानिनामात्तशस्त्रभाणां तस्मिन्गोग्रहविग्रहे ।  
युष्मद्विधानां सहसा हृता येनांशुकावली ॥ भ्ञ्ज्_८।५६ ॥  
    
आखण्डलः सानुचरः खाण्डवे येन निर्जितः ।  
तं समुत्सहसे जेतुं कर्ण कर्णो ऽसि किं न वा ॥ भ्ञ्ज्_८।५७ ॥  
    
इति शल्येन सहसा शल्येनेवार्दितो मुहुः ।  
संस्तम्भ्य कोपं राधेयो द्रक्ष्यसीति तमभ्यधात् ॥ भ्ञ्ज्_८।५८ ॥  
    
ततो व्यूहेष्वनीकेषु सव्यसाचिरणोत्सुकः ।  
अग्रेसरो रथाग्र्याणां कर्णः पप्रच्छ सैनिकान् ॥ भ्ञ्ज्_८।५९ ॥  
    
क्वासौ जयद्रथारातिर्वीरो वानरकेतनः ।  
तं विना रभसादेते ताम्यन्त्येव ममेषवः ॥ भ्ञ्ज्_८।६० ॥  
    
विधत्ते लोचनपथं मम यस्तूर्णमर्जुनम् ।  
ददामि तस्मै वासांसि चित्राण्याभरणानि च ॥ भ्ञ्ज्_८।६१ ॥  
    
रथान्समत्तमातङ्गान्गाः सुवर्णं पुराणि च ।  
कान्ताश्च विविधं चान्यद्द्रविणं यावदिच्छति ॥ भ्ञ्ज्_८।६२ ॥  
    
एतदाकर्ण्य सोत्प्रासं बभाषे मद्रभूपतिः ।  
हासो दुःखाय जायेत राधेय त्वद्विचेष्टितैः ॥ भ्ञ्ज्_८।६३ ॥  
    
मूमूर्षुरिव निष्पुत्रो द्रविणं चिरसम्भृतम् ।  
अविचार्यैव किं मोहात्परेषु त्यक्तुमिच्छसि ॥ भ्ञ्ज्_८।६४ ॥  
    
स्वयमर्जुनमायान्तं वशः सितसटाभरम् ।  
द्रष्टासि बाणनखरैः कुरङ्ग इव कातरः ॥ भ्ञ्ज्_८।६५ ॥  
    
श्रुत्वैतत्कुपितः कर्णो जगाद भ्रुकुटीमुखः ।  
निर्गुणस्त्वं न जानीषे न मां न च धनञ्जयम् ॥ भ्ञ्ज्_८।६६ ॥  
    
अहमेवार्जुनं जाने प्रतिमल्लं पिनाकिनः ।  
स च मां वेत्ति तत्त्वेन त्वं मिथ्या तु प्रगल्भसे ॥ भ्ञ्ज्_८।६७ ॥  
    
अयं मित्रोपधिः शत्रुः केनापि प्रेषितो ऽसि नः ।  
कुदेशजस्य वा नैतत्तव कौटिल्यमद्भुतम् ॥ भ्ञ्ज्_८।६८ ॥  
    
मद्रकाः कुत्सिताचाराः सत्यशीलार्जवोज्झिताः ।  
मानं प्रचक्षते लोके सर्ववेदविदो जनाः ॥ भ्ञ्ज्_८।६९ ॥  
    
निर्लज्जाः सर्वगामिन्यो लोभमोहमदाकुलाः ।  
अनार्या मद्रिकायास्ताः स्वसारो मातरश्च ते ॥ भ्ञ्ज्_८।७० ॥  
    
राधेयेनेति संरम्भाद्भाषितो मद्रभूपतिः ।  
उवाच मूढ बहुशो हितमुक्तं न बुध्यसे ॥ भ्ञ्ज्_८।७१ ॥  
    
स्मर्तासि विगलद्दर्पो निर्जितः सव्यसाचिना ।  
हितोपदेशवाक्यानां शोचन्ननुशयाकुलः ॥ भ्ञ्ज्_८।७२ ॥  
    
समुद्रकूलनिलयः पुरा वैश्यो महाधनः ।  
बह्वपत्यो ऽभवद्राज्ञा रक्षितो निरुपद्रवः ॥ भ्ञ्ज्_८।७३ ॥  
    
तत्पुत्राणामभूत्काकः सततोच्चिष्टभोजनः ।  
पुष्टाङ्गो यो धनाढ्यानां प्रणयी पुत्रवत्प्रियः ॥ भ्ञ्ज्_८।७४ ॥  
    
ततः कदाचिदायाता हंसा मानसगामिनः ।  
सो ऽवदज्जातसङ्घर्षस्तुल्या यूयं न मे जवे ॥ भ्ञ्ज्_८।७५ ॥  
    
जाने पातशतं पूर्णं विडीनोड्डीनभेदतः ।  
ज्ञायते तुल्यपातान्मे युष्माकं च तरस्विता ॥ भ्ञ्ज्_८।७६ ॥  
    
इत्युच्छिष्टभुजा तेन राजहंसा विवल्गिताः ।  
आहूता विहसन्तो ऽन्तर्वीरा नो किञ्चिदूचिरे ॥ भ्ञ्ज्_८।७७ ॥  
    
एकस्तु हंसो जलधौ व्रजाव इति संविदा ।  
काकेन सार्धं शरवन्निपपात स्मिताननः ॥ भ्ञ्ज्_८।७८ ॥  
    
तेन वातजवेनाब्धौ वायसः खे व्रजन्समम् ।  
स च क्रोशार्धमात्रे ऽभूद्धस्तपक्षो ऽतिविह्वलः ॥ भ्ञ्ज्_८।७९ ॥  
    
तेनैव भग्नदर्पो ऽथ तीरे न्यस्तः कृपावता ।  
रक्तष्ठीवी चिरात्प्राप सञ्ज्ञां ज्ञातखगान्तरः ॥ भ्ञ्ज्_८।८० ॥  
    
***** हंसकाकीयम् ॥ ५ ॥ *****  
    
एवं त्वमपि राधेय कौरवैः परिवारितः ।  
अर्जुनं समरे प्राप्य हीनदर्पो भविष्यसि ॥ भ्ञ्ज्_८।८१ ॥  
    
श्रुत्वैतन्मद्रराजेन कथितं मर्मदारणम् ।  
ऊचे वैकर्तनो वीरः पृथुकोपो ऽप्यविक्रियः ॥ भ्ञ्ज्_८।८२ ॥  
    
युष्मद्विधानां वचसा जायते न भयं मम ।  
पश्यार्जुनं मया शल्य समरे विनिपातितम् ॥ भ्ञ्ज्_८।८३ ॥  
    
लक्ष्याभ्यासे मया वत्सः पुरा बाणेन दारितः ।  
प्रच्छन्नस्तरुखण्डेन होमधेनोर्द्विजन्मनः ॥ भ्ञ्ज्_८।८४ ॥  
    
तच्छापाद्रथचक्रं मे पर्यन्तं साधयिष्यति ।  
इत्येतच्छिद्रमेकं मे दुर्जयो ऽहमतो ऽन्यथा ॥ भ्ञ्ज्_८।८५ ॥  
    
त्वं तु केवलयानेन नृपेण वाहिना वृतः ।  
मया स्वयं सन्निकर्षे द्विजिह्वः कुटिलो वृतः ॥ भ्ञ्ज्_८।८६ ॥  
    
मद्रकाणां कुवृत्तानां पापदेशनिवासिनाम् ।  
तीर्थाचारविहीनानामधिपो ऽसि किमुच्यते ॥ भ्ञ्ज्_८।८७ ॥  
    
अभक्ष्यं भुञ्जते नित्यमपातव्यं पिबन्ति ये ।  
अगम्यासु रमन्ते च ते मद्रास्तव बान्धवाः ॥ भ्ञ्ज्_८।८८ ॥  
    
सर्वसाधारणा योषाः सर्वभक्ष्या द्विजातयः ।  
सर्वपातकसम्पृक्ता मद्रा येषु भवान्नृपः ॥ भ्ञ्ज्_८।८९ ॥  
    
***** मद्रकुत्सनम् ॥ ६ ॥ *****  
    
इति कर्णेन गदिते मद्रराजो ऽप्यभाषत ।  
कर्ण राजा त्वमङ्गानां मातुल्यत्यागपापिनाम् ॥ भ्ञ्ज्_८।९० ॥  
    
विक्रीयन्ते सदा यत्र दाराः पुत्राश्च मानवैः ।  
तस्मिन्प्रणेता विषये नैवं मे वक्तुमर्हसि ॥ भ्ञ्ज्_८।९१ ॥

***** अङ्गकुत्सनम् ॥ ७ ॥ *****   
    
इत्युक्ते मद्रराजेन चोदितास्ते तुरङ्गमाः ।  
दारयन्त इव क्षोणीं जातपक्षा इवोद्ययुः ॥ भ्ञ्ज्_८।९२ ॥  
    
अथादृश्यत शुभ्राश्वो जिष्णुरच्युतसारथिः ।  
अग्रे समग्रसैन्यानां व्यग्रः शत्रुनिबर्हणे ॥ भ्ञ्ज्_८।९३ ॥  
    
ततः प्रवृत्ते वीराणां समरे प्राणहारिणि ।  
धनुषां कूजतां शब्दे छादिते तूर्यनिःस्वनैः ॥ भ्ञ्ज्_८।९४ ॥  
    
उवाच शल्यो राधेयं धनञ्जयरणोत्सुकम् ।  
पश्य गाण्डीवधन्वानं भिन्दानं कुरुवाहिनीम् ॥ भ्ञ्ज्_८।९५ ॥  
    
एते संशप्तकाः पार्थशरश्रेणीशतार्दिताः ।  
हतद्विपघटाकूटकुटीषु निभृतं स्थिताः ॥ भ्ञ्ज्_८।९६ ॥  
    
पश्यार्जुनशरोत्कृत्तकण्ठानां मौक्तिकावली ।  
पतिता भूमिपालानामश्रुमाला इव श्रियः ॥ भ्ञ्ज्_८।९७ ॥  
    
इति मद्राधिपेनोक्ते क्व यास्यति धनञ्जयः ।  
मद्बाणगोचरं यातो हर्षादित्यवदन्नृपः ॥ भ्ञ्ज्_८।९८ ॥  
    
ततो वैकर्तनशरैः पूरिते भुवनोदरे ।  
चकम्पे पाण्डवानीकं वातैरिव महद्वनम् ॥ भ्ञ्ज्_८।९९ ॥  
    
धृष्टद्युम्नमुखान्वीरान्कुर्वाणो विरथान्मुहुः ।  
अयुतानि क्षणात्कर्णो वीराणामवधीद्दश ॥ भ्ञ्ज्_८।१०० ॥  
    
चेदिमागधपाञ्चालसैन्ये भग्ने युधिष्ठिरः ।  
महारथैरनुगतः स्वम्य राधेयमाद्रवत् ॥ भ्ञ्ज्_८।१०१ ॥  
    
राजवल्लभ वाग्युद्धं नेदं यत्र प्रगल्भसे ।  
इत्युक्त्वा धर्मतनयः शरैः कर्णमपूरयत् ॥ भ्ञ्ज्_८।१०२ ॥  
    
अथ कर्णो नरपतेश्चक्ररक्षौ महारथौ ।  
हत्वा शरैरुन्ममाथ ध्वजं चापं चकर्त च ॥ भ्ञ्ज्_८।१०३ ॥  
    
ततः शक्तिं निशाताग्रां कालदंष्ट्रामिवोत्कटाम् ।  
प्राहिणोत्सूतवृत्राय स निर्ह्नादां युधिष्ठिरः ॥ भ्ञ्ज्_८।१०४ ॥  
    
भित्त्वा वैकर्तनः शक्तिं तां घण्टाक्रन्दिनीं मुहुः ।  
जातरूपमयं वर्म चकर्त नृपतेः शरैः ॥ भ्ञ्ज्_८।१०५ ॥  
    
मुहूर्तं तं समापूर्य च्छिन्नवर्माणमाशुगैः ।  
दन्तवर्णाञ्जघानास्य कृष्णबालांस्तुरङ्गमान् ॥ भ्ञ्ज्_८।१०६ ॥  
    
विद्रुतं धर्मतनयं दृष्ट्वा क्रोधी वृकोदरः ।  
कर्णं पराङ्मुखं चक्रे शरैरशनिदारुणैः ॥ भ्ञ्ज्_८।१०७ ॥  
    
दुर्योधनानुजान्वीरानायातान्भ्रातुरज्ञया ।  
विदधे विपुलैर्बाणैर्भीमः प्रेतपुराश्रयान् ॥ भ्ञ्ज्_८।१०८ ॥  
    
नन्दोपनन्दौ दुर्धर्षं धनुर्ग्राहं महाभुजम् ।  
जरासन्धं श्रुतर्वाणं दुर्दिनं सनिषङ्गिणम् ॥ भ्ञ्ज्_८।१०९ ॥  
    
पाशहस्तं कवचिनं क्रोधं च स महाभुजम् ।  
हत्वा प्रविश्य पृतनां नागानीकमपोथयत् ॥ भ्ञ्ज्_८।११० ॥  
    
ततः सात्यकिपाञ्चालमाद्रीसुतयुधिष्ठिराः ।  
अयोधयन्कर्णमुख्यांस्तस्मिन्सुभटसङ्क्षये ॥ भ्ञ्ज्_८।१११ ॥  
    
वृषसेनमुखैर्वीरैर्भिद्यमाने बलार्णवे ।  
उदभूच्चण्डगाण्डीवध्वनिराघट्टिताम्बरः ॥ भ्ञ्ज्_८।११२ ॥  
    
हत्वा संशप्तकान्सर्वान्प्रत्यावृत्ते धनञ्जये ।  
आवर्तनर्तितेवाभूत्सहसा कुरुवाहिनी ॥ भ्ञ्ज्_८।११३ ॥  
    
भग्ने सुशर्मप्रमुखे पार्थास्त्रैर्नृपमण्डले ।  
कर्णः पाण्डवसैन्येषु काललीलायितं व्यधात् ॥ भ्ञ्ज्_८।११४ ॥  
    
अयुतानि गजेन्द्राणां सप्त हत्वा तरस्विनाम् ।  
तावन्त्येव रथानां च चक्रे भूमिभुजां क्षयम् ॥ भ्ञ्ज्_८।११५ ॥  
    
व्याघ्रकेतुं जयं शङ्कुं रुद्रमुग्रायुधं परम् ।  
सिंहसेनं रोचमानं शुक्तं चित्रायुधं हरिम् ॥ भ्ञ्ज्_८।११६ ॥  
    
देवापिं जिष्णुकर्माणं शलभं चित्रदण्डकौ ।  
अन्यांश्च भूमिपान्हत्वा पाञ्चालकदनं व्यधात् ॥ भ्ञ्ज्_८।११७ ॥  
    
वध्यमाने ऽथ कर्णेन विदीर्णे च सहस्रधा ।  
बभूव पाण्डवे सैन्ये घोरो व्यतिकरो नवः ॥ भ्ञ्ज्_८।११८ ॥  
    
कर्णेन द्रोणपुत्रेण कृपेण कृतवर्मणा ।  
किरीटिना पार्षतेन शैनेयेन शिखण्डिना ॥ भ्ञ्ज्_८।११९ ॥  
    
कुपितेन च भीमेन ते सेने प्रविदारिते ।  
बभूवतुर्विप्रकीर्णे विध्वस्तकवचायुधे ॥ भ्ञ्ज्_८।१२० ॥  
    
दिव्यास्त्रवर्षिणं द्रौणिं दिव्यास्त्रेणैव फल्गुणः ।  
जित्वा ददर्श कर्णेन वध्यमानान्महारथान् ॥ भ्ञ्ज्_८।१२१ ॥  
    
तमब्रवीन्मधुरिपुर्विस्मितः कर्णाविक्रमात् ।  
पश्य कौन्तेय कर्णास्त्रवह्निदग्धां वरूथिनीम् ॥ भ्ञ्ज्_८।१२२ ॥  
    
पश्य कालकटाक्षेण लक्षितः सूतनन्दनः ।  
कटाक्षेण मदाध्मातः सारथ्ये मां यदैक्षत ॥ भ्ञ्ज्_८।१२३ ॥  
    
क्षणेन निखिलां स्यूतां तां सेनां कुरुते नृपः ।  
पश्यास्य शरजालेन नीरन्ध्रेणावृता दिशः ॥ भ्ञ्ज्_८।१२४ ॥  
    
इत्युक्त्वा केशवस्तूर्णं रथेन घननादिना ।  
निनाय शक्रतनयं भीमसेनरथान्तिकम् ॥ भ्ञ्ज्_८।१२५ ॥  
    
ततो भीमगिरा ध्यात्वा धर्मराजं धनञ्जयः ।  
कर्णसायकनिर्भिन्नं प्रयातं शिबिरं शनैः ॥ भ्ञ्ज्_८।१२६ ॥  
    
निःश्वसन्भृशसन्तप्तः केसरीव तलाहतः ।  
प्रययौ भ्रातरं द्रष्टुं सह कालियविद्विषा ॥ भ्ञ्ज्_८।१२७ ॥  
    
स हेमपुङ्खैर्निर्भिन्नं कर्णनामाङ्कितैः शरैः ।  
शयानं धर्मतनयं ददर्श च्छिन्नकङ्कटम् ॥ भ्ञ्ज्_८।१२८ ॥  
    
तस्याभिवाद्य चरणौ निषण्णौ केशवार्जुनौ ।  
चिन्तासन्तापिततनू तस्थतुः क्षणमाकुलौ ॥ भ्ञ्ज्_८।१२९ ॥  
    
युधिष्ठिरस्तं विज्ञाय कर्णं हत्वा समागतम् ।  
उत्थाय निर्व्यथो हर्षाज्जयादपृथुविस्मयः ॥ भ्ञ्ज्_८।१३० ॥  
    
प्रायो निःशेषिताः सेना येनास्त्रदहनेन नः ।  
स दिष्ट्या समरे पार्थ त्वया कर्णो निपातितः ॥ भ्ञ्ज्_८।१३१ ॥  
    
वीराः स विद्विषां हन्ता धौरेयः सर्वधन्विनाम् ।  
रामशिष्यस्त्वया ब्रूहि कथं वैकर्तनो हतः ॥ भ्ञ्ज्_८।१३२ ॥  
    
इति पृष्टो नृपतिना बभाषे श्वेतवाहनः ।  
युध्यमानस्य सुचिरं द्रौणिना रुद्रतेजसा ॥ भ्ञ्ज्_८।१३३ ॥  
    
संशप्तकैश्च विघनो ऽभून्मम कर्णनिपातने ।  
भीमसेनमवस्थाप्य प्रत्यनीके महाभुजम् ॥ भ्ञ्ज्_८।१३४ ॥  
    
प्रहारविक्षतं देव त्वामहं द्रष्टुमागतः ।  
अधुना त्वदनुज्ञातः कौरवाणां परायणम् ॥ भ्ञ्ज्_८।१३५ ॥  
    
कथाशेषं करो ऽप्येष कर्णं कर्णायतैः शरैः ।  
इति ब्रुवाणं बिभत्सुं मोघसङ्कल्पदुःखितः ॥ भ्ञ्ज्_८।१३६ ॥  
    
उवाच सायकाकीर्णः कोपतप्तो युधिष्ठिरः ।  
भारं विन्यस्य विपुलं भीमसेने धनुर्धरः ॥ भ्ञ्ज्_८।१३७ ॥  
    
अपयातो ऽसि कर्णस्य सत्यं दृष्ट्वा पराक्रमम् ।  
मिथ्यैव कुन्त्या गर्भे त्वं क्षत्रियव्यञ्जनो धृतः ॥ भ्ञ्ज्_८।१३८ ॥  
    
पूरकः पुत्रसङ्ख्यायां बाणस्तृणमयो यथा ।  
त्रयोदश समास्ते ते सङ्कल्पा विहितास्त्वयि ॥ भ्ञ्ज्_८।१३९ ॥  
    
सर्वे प्रयाता वैफल्यमुपकारा इवाधमे ।  
क एव नाम जानीते कर्णाद्भीतो धनञ्जयः ॥ भ्ञ्ज्_८।१४० ॥  
    
अपयास्यति सङ्ग्रामाद्यो वर्तेत तथा विधिम् ।  
एतत्प्रयच्छ कस्मैचिद्गाण्डीवं शौर्यशालिने ॥ भ्ञ्ज्_८।१४१ ॥  
    
समरे कर्णसन्त्रासं यो ऽस्माकमपनेष्यति ।  
एतदाकर्ण्य बीभत्सुर्मर्मणीव समाहतः ॥ भ्ञ्ज्_८।१४२ ॥  
    
एतद्गिरा ददौ खड्गे क्रुद्धः साश्रुलवा दृशः ।  
तं कोपसङ्कटो घोरे दुःखाग्नौ च निरन्तरे ॥ भ्ञ्ज्_८।१४३ ॥  
    
पतितं वीक्ष्य गोविन्दः सर्वव्यापी तमभ्यधात् ।  
जाने ते हृद्गतं पार्थ येन दोलायसे मुहुः ॥ भ्ञ्ज्_८।१४४ ॥  
    
गाण्डीवं वितरान्यस्मै त्वां ब्रूयाद्यः स ते ध्रुवम् ।  
वध्य इत्युचिताचार प्रतिज्ञा तव विश्रुता ॥ भ्ञ्ज्_८।१४५ ॥  
    
तदर्थमसि कोपान्धो निहन्तुं किंस्विदग्रजम् ।  
आत्मानं वा व्रतभ्रंशभयात्खङ्गं निरीक्षसे ॥ भ्ञ्ज्_८।१४६ ॥  
    
श्रुयतामत्र सत्येन केवलेन विमुह्यसे ।  
धर्माधर्मौ न जानीषे सत्यमात्रदृढव्रतः ॥ भ्ञ्ज्_८।१४७ ॥  
    
असत्यं धर्मतां याति सत्यमायात्यधर्मताम् ।  
कदाचित्कर्मभेदेन तद्विचार्यं धिया बुधैः ॥ भ्ञ्ज्_८।१४८ ॥  
    
धर्मो ऽपि गहनः सूक्ष्मो ज्ञायते न यथा तथा ।  
पुरा बभूव विपिने बलाको नाम लुब्धकः ॥ भ्ञ्ज्_८।१४९ ॥  
    
घोरसत्त्वं कदाचित्स गोब्राह्मणगणान्तकम् ।  
हत्वा शरेण सहसा शक्रलोकमवाप्तवान् ॥ भ्ञ्ज्_८।१५० ॥  
    
कौशिको नाम विप्रः प्राक्सत्यवाक्यकृतव्रतः ।  
विद्रुतान्धनिकान्पृष्टो दस्युभिः क्व गता इति ॥ भ्ञ्ज्_८।१५१ ॥  
    
अदर्शयत्सत्यवादी स तान्गुणदयाश्रयान् ।  
दृष्टांश्च दस्यवो जघ्नुस्तूर्णं तान्द्रविणाशया ॥ भ्ञ्ज्_८।१५२ ॥  
    
कौशिको ऽप्यथ कालेन पतितो नरकं ययौ ।  
इत्येवं गहना पार्थ प्रवृत्तिः सत्यधर्मयोः ॥ भ्ञ्ज्_८।१५३ ॥  
    
तस्मात्त्वमग्रजे राज्ञि धर्मनिष्ठे युधिष्ठिरे ।  
मोहादसाम्प्रतं किञ्चिन्न चिन्तयितुमर्हसि ॥ भ्ञ्ज्_८।१५४ ॥  
    
श्रुत्वैतत्खड्गमाकृष्य हन्तुमात्मानमुद्यतम् ।  
प्रतिज्ञाभङ्गनिर्भिन्नं पार्थं कृष्णो ऽब्रवीत्पुनः ॥ भ्ञ्ज्_८।१५५ ॥  
    
अवमानेन निहतो गुरुर्भवति सर्वथा ।  
भवत्यात्मा च निहतः श्लाघया गुरुसंसदि ॥ भ्ञ्ज्_८।१५६ ॥  
    
रक्षन्प्रतिज्ञामज्ञानं निरस्य क्रोधसम्भवम् ।  
तस्मादेतद्वधायाद्य निवृत्तो भव फल्गुण ॥ भ्ञ्ज्_८।१५७ ॥  
    
इत्युक्तवति दाशार्हे तथेत्युक्त्वा धनञ्जयः ।  
भीरुः प्रमादी क्रूरस्त्वमित्युवाच युधिष्ठिरम् ॥ भ्ञ्ज्_८।१५८ ॥  
    
मयैकेन हताः सर्वे संहता दैत्यदानवाः ।  
धुर्यो ऽहं कार्मुकभृतामित्यात्मानमुवाच च ॥ भ्ञ्ज्_८।१५९ ॥  
    
ततो धर्मसुतं दुःखात्काननं गन्तुमुद्यतम् ।  
यत्नात्प्रसादयामास गृहीत्वा चरणौ हरिः ॥ भ्ञ्ज्_८।१६० ॥  
    
पार्थं च पादपतितं साश्रुनेत्रं युधिष्ठिरः ।  
रुरोध गाढमालिङ्ग्य विगलन्मन्युविप्लवः ॥ भ्ञ्ज्_८।१६१ ॥  
    
कृतशौचौ ततो वीरौ धर्मराजधनञ्जयौ ।  
रथावारुह्य सन्नद्धौ जग्मतुः समराङ्गणम् ॥ भ्ञ्ज्_८।१६२ ॥  
    
अथार्जुनशरव्रातकृत्तवक्त्रैर्नरेश्वरैः ।  
क्षणं बभूव पतितैः सा कबन्धमयीव भूः ॥ भ्ञ्ज्_८।१६३ ॥  
    
अत्रान्तरे भीमसेनो हत्वा दुर्योधनानुजान् ।  
दुःशासनं युध्यमानमाससादेभविक्रमम् ॥ भ्ञ्ज्_८।१६४ ॥  
    
निष्पिष्य गदया तस्य रथं साश्वायुधध्वजम् ।  
आचकर्ष रणे ध्वस्तं तं हिडिम्बापतिर्बलात् ॥ भ्ञ्ज्_८।१६५ ॥  
    
प्रियापरिभवं घोरं स्मरन्नथ वृकोदरः ।  
प्रकोपराक्षसाविष्टः कोष्णं शोणितमापपौ ॥ भ्ञ्ज्_८।१६६ ॥  
    
घोरं तत्कर्म भीमस्य दृष्ट्वा स्रस्तासिकार्मुकाः ।  
त्रस्ता महारथाः सर्वे मीलिताक्षाकम्पिरे ॥ भ्ञ्ज्_८।१६७ ॥  
    
असृक्प्रसरगर्वितः पुलकदण्डगण्डाननो मदादतिविशृङ्खलः स्खलितपादचारक्रमः ।  
बभौ भयदविभ्रमभ्रमितभीमभास्वद्गदः प्रियाचिकुरसंयमोद्यतमतिः समीरात्मजः ॥ भ्ञ्ज्_८।१६८ ॥  
    
अपूर्वेणैव विधिना हते दुःशासने तथा ।  
महतामपि भूतानामभूत्कण्टकिता तनुः ॥ भ्ञ्ज्_८।१६९ ॥  
    
***** ***** दुःशासनवधः ॥ ८ ॥ ***** *****  
    
अत्रान्तरे पाण्डवानां वृषसेनशरार्दिते ।  
सैन्ये बभूव निर्घोषः पततां गजवाजिनाम् ॥ भ्ञ्ज्_८।१७० ॥  
    
संहता अपि भूपाला भीमसात्यकिरक्षिताः ।  
न सेहिरे रणे दीप्तं कर्णसूनोः पराक्रमम् ॥ भ्ञ्ज्_८।१७१ ॥  
    
स सात्यकिं भीमसेनं माद्रीपुत्रौ किरीटिनम् ।  
धृष्टद्युम्नं नृपाश्चान्यान्वीरस्तुल्यमयोधयत् ॥ भ्ञ्ज्_८।१७२ ॥  
    
आश्चर्ययोधिनस्तस्य स्मयमान इवार्जुनः ।  
भुजौ शिरश्च चिच्छेद कमलाकमलोपमम् ॥ भ्ञ्ज्_८।१७३ ॥  
    
***** वृषसेनवधः ॥ ९ ॥ *****  
    
वृषसेने हते कर्णः पुरो गाण्डीवधन्वना ।  
सस्मार साश्रुनयनः सौभद्रं बहुभिर्हतम् ॥ भ्ञ्ज्_८।१७४ ॥  
    
अथामर्षाज्यसिक्तेन भ्रुकुटीधूमकेतुना ।  
क्रोधाग्निना दह्यमानः कर्णो ऽधावद्धनञ्जयम् ॥ भ्ञ्ज्_८।१७५ ॥  
    
मनोरथशताभ्यस्ते प्रवृत्ते समरे तयोः ।  
बभूव कौतुकायातसुरसिद्धाकुलं नभः ॥ भ्ञ्ज्_८।१७६ ॥  
    
कर्णार्जुनरणे तस्मिन्स्वपुत्रजयशंसिनोः ।  
जाते विवादे सहसा दिवि सूर्यसुरेन्द्रयोः। भ्ञ्ज्_८।१७७ ॥  
    
पृष्टो द्विधा स्थितैर्देवैर्वृषाङ्ककमलोद्भवौ ।  
कृष्णो यत्र जयस्तत्रेत्यूचतुर्निश्चितं पुरा ॥ भ्ञ्ज्_८।१७८ ॥  
    
अथ गम्भीरनिर्घोषौ शङ्खौ कर्णकिरीटिनौ ।  
दध्मतुः शौरिशल्यौ च यैश्चकम्पे जगत्त्रयी ॥ भ्ञ्ज्_८।१७९ ॥  
    
ततो धवलपक्षाग्राः स्वयशोभिरिवाङ्किताः ।  
वैकर्तनः पाण्डवाय प्राहिणोद्विशिखावलीः ॥ भ्ञ्ज्_८।१८० ॥  
    
पार्थध्वजेनाभिहतः कर्णकेतुरकम्पत ।  
कृष्णस्य दृक्त्रिभागश्च शल्यं शल्यमिवाविशत् ॥ भ्ञ्ज्_८।१८१ ॥  
    
अथार्जुनशरैर्दिक्षु पूर्यमाणासु सन्ततम् ।  
बाणपातमतिक्रम्य तस्थुः कौरवसैनिकाः ॥ भ्ञ्ज्_८।१८२ ॥  
    
दुर्योधनप्रयुक्तानां राधेयरथरक्षिणाम् ।  
महारथानां वक्त्राणि जहाराथ कपिध्वजः ॥ भ्ञ्ज्_८।१८३ ॥  
    
असम्भ्रान्तस्ततः कर्णो मुष्टिमूले किरीटिनः ।  
प्रयुज्यमानमसकृच्चिच्छेद शरमण्डलम् ॥ भ्ञ्ज्_८।१८४ ॥  
    
ततो भीमो ऽब्रवीत्पार्थमच्युतश्चातिविस्मितः ।  
दुर्जयः समरे कर्णः स्थिरो युध्यस्व फल्गुण ॥ भ्ञ्ज्_८।१८५ ॥  
    
कैराते खाण्डवे वीर कालकेयवधे ऽपि वा ।  
यो ऽभवत्तव संरम्भो गृहाणाभ्यधिकं ततः ॥ भ्ञ्ज्_८।१८६ ॥  
    
एतदाकर्ण्य विजयो वेल्लन्मुखरकङ्कणः ।  
गाढमाकृष्य गाण्डीवं दिव्यास्त्रैर्द्यामपूरयत् ॥ भ्ञ्ज्_८।१८७ ॥  
    
भार्गवास्त्रेण हत्वा तामस्त्रवृष्टिं किरीटिनः ।  
तं च भीमं च कृष्णं च कर्णो बाणैरपूरयत् ॥ भ्ञ्ज्_८।१८८ ॥  
    
ततः कर्णशरासारैरर्जुनास्त्रैश्च सर्वतः ।  
पाण्डुकौरवसेनासु बभूव विपुलः क्षयः ॥ भ्ञ्ज्_८।१८९ ॥  
    
अथ सर्पमुखं दीप्तं कीर्णचन्दनशालिनम् ।  
अस्त्रं कर्णो महाभोगं प्राहिणोत्सव्यसाचिनः ॥ भ्ञ्ज्_८।१९० ॥  
    
विसृष्टे भुजगे तस्मिन्शल्यो ऽङ्गपतिमभ्यधात् ।  
नायं प्राप्नोति पार्थस्य कण्ठं नागस्त्वयेरितः ॥ भ्ञ्ज्_८।१९१ ॥  
    
पुनः सन्धानयोग्यस्ते राधेय यदि मन्यसे ।  
अकर्णो ऽस्यथ वा कर्णहितवाक्येषु सर्वदा ॥ भ्ञ्ज्_८।१९२ ॥  
    
इति तेजोवधायोक्तः शल्येन तपनात्मजः ।  
उवाच द्विर्न सन्धत्ते कर्ण इत्यमलाशयः ॥ भ्ञ्ज्_८।१९३ ॥  
    
कर्णच्युतं महाघोरमापतन्तं विषोल्बणम् ।  
व्यालं दृष्ट्वा हरिश्चक्रे वपुर्मन्दरगौरवम् ॥ भ्ञ्ज्_८।१९४ ॥  
    
जानुभिर्वसुधां याते ततो हयचतुष्टये ।  
फणी जग्राह नम्रस्य किरीटाग्रं किरीटिनः ॥ भ्ञ्ज्_८।१९५ ॥  
    
किरीटखण्डे पतिते मुक्तारत्नाट्टहासिनि ।  
सो ऽविशद्वसुधां सर्पो विप्रलब्धो विनिःश्वसन् ॥ भ्ञ्ज्_८।१९६ ॥  
    
ततः कृष्णार्जुनौ विध्यन्कालदण्डोपमैः शरैः ।  
कर्णः कर्णायतो ऽसृष्टैरुन्ननाद हसन्मुहुः ॥ भ्ञ्ज्_८।१९७ ॥  
    
अथ शक्रसुतः कोपाद्दिव्यरत्नविराजितम् ।  
वर्म चिच्छेद कर्णस्य शरैश्चापूरयद्वपुः ॥ भ्ञ्ज्_८।१९८ ॥  
    
खाण्डवे कृतवैरं तं खं व्रजन्तं महोरगम् ।  
छित्त्वा षड्भिः शरैः पार्थः कर्णं पुनरताडयत् ॥ भ्ञ्ज्_८।१९९ ॥  
    
वैकर्तनेन निहते ब्रह्मास्त्रे शाक्रमर्जुनः ।  
प्रादुश्चक्रे विघाताय वज्राशनिशताकुलम् ॥ भ्ञ्ज्_८।२०० ॥  
    
हत्वा तमस्त्रं राधेयो ज्यां चिच्छेद किरीटिनः ।  
क्षणादभिनवां मौर्वी विदधे च धनञ्जयः ॥ भ्ञ्ज्_८।२०१ ॥  
    
ततो रौद्रं स्फुरज्ज्वालाजटालं सन्दधेर्ऽजुनः ।  
अस्त्रं येनाभवद्व्योम घोरदिग्दाहभीषणम् ॥ भ्ञ्ज्_८।२०२ ॥  
    
अत्रान्तरे मही स्वयं रथचक्रं विधेर्वशात् ।  
जग्राह समये तस्मिन्नङ्गराजस्य सङ्गरे ॥ भ्ञ्ज्_८।२०३ ॥  
    
ततस्तच्चक्रमुद्धर्तुमुद्यतो विषमस्थितः ।  
उवाच कर्णः कौन्तेयं मुहूर्तं क्षमतां भवान् ॥ भ्ञ्ज्_८।२०४ ॥  
    
उद्धृते ऽस्मिन्मया चक्रे महास्त्रं मुञ्च फल्गुण ।  
व्यसनस्थे विशस्त्रे च नहि शूरा भवादृशः ॥ भ्ञ्ज्_८।२०५ ॥  
    
एतच्छ्रुत्वावदत्कर्णं हसन्कालियसूदनः ।  
दिष्ट्याद्य कर्ण जानीषे धर्मं वीरव्रते स्थितः ॥ भ्ञ्ज्_८।२०६ ॥  
    
बहुभिर्निहतो बालः सौभद्रः किं नु विस्मृतः ।  
गण्यतां तच्च यत्कृष्णां सभायामुक्तवानसि ॥ भ्ञ्ज्_८।२०७ ॥  
    
विषवह्निप्रदानेषु च्छिन्नधर्मः स्मृतस्त्वया ।  
नूनं विपदि नीचानां नृपाणां धर्मवृत्तयः ॥ भ्ञ्ज्_८।२०८ ॥  
    
उक्ते जनार्दनेनेति मन्युना प्रज्वलन्निव ।  
ब्रह्मास्त्रं कर्णविहितं ब्राह्मेण विजयो ऽवधीत् ॥ भ्ञ्ज्_८।२०९ ॥  
    
आग्नेयमर्जुनोत्सृष्टं वारुणेनाङ्गभूपतिः ।  
अस्त्रेणास्त्रं समाहृत्य ग्रस्तचक्रो व्यलम्बत ॥ भ्ञ्ज्_८।२१० ॥  
    
अथोन्ममाथ बाणेन ध्वजं कनकभास्वरम् ।  
कर्णस्याखण्डलसुतो मनोरथमिवोन्नतम् ॥ भ्ञ्ज्_८।२११ ॥  
    
ततो ऽञ्जलिकमादाय शरं काञ्चनभूषितम् ।  
अभिमन्त्र्य समाकृष्य मृत्युदंष्ट्रासिताननम् ॥ भ्ञ्ज्_८।२१२ ॥  
    
रुद्रादयो ऽस्त्रगुरवस्तुष्टा मे तपसा यदि ।  
तदनेन रिपुं हन्यामित्युक्त्वासृजदर्जुनः ॥ भ्ञ्ज्_८।२१३ ॥  
    
निर्भिन्नस्तेन सहसा कण्ठे हारपरिष्कृते ।  
राधेयः क्रकचोत्कृत्तहेमताल इवापतत् ॥ भ्ञ्ज्_८।२१४ ॥  
    
हते धनुष्मतां धुर्ये कौरवानीकनायके ।  
कर्णे द्रुतं ययौ शल्यः शल्ययन्हृदयाननम् ॥ भ्ञ्ज्_८।२१५ ॥  
    
प्राप्तं रथेन शून्येन दृष्ट्वा मद्रनरेश्वरम् ।  
हतो दुर्योधनः कर्णो जीवतीत्यूचिरे नृपाः ॥ भ्ञ्ज्_८।२१६ ॥  
    
दुर्योधनो ऽर्जुनशरैरङ्गराजे निपातिते ।  
उत्तमाङ्ग इवाज्ञासीन्न किञ्चिद्विहतोन्द्रियः ॥ भ्ञ्ज्_८।२१७ ॥  
    
तेजस्ततस्तरलदीधितिकर्णदेहादभ्युद्गतं तरणिमण्डलमाविवेश ।  
येनावकाशविशरारुविमानमासीज्ज्वालाकलापजटिलं क्षणमन्तरिक्षम् ॥ भ्ञ्ज्_८।२१८ ॥  
    
इति क्षेमेन्द्रविरचितायां भारतमञ्जर्यां कर्णपर्व 

