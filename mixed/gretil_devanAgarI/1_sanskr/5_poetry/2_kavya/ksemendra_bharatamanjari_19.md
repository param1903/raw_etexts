+++
title = "Ksemendra: Bharatamanjari, 19"

+++


## Intro
  
  
  
  
Ksemendra: Bharatamanjari, 19  
  
  
  
  
Ksemendra: Bharatamanjari  
19. Harivamsa  
  
  
Input by members of the Sansknet project  
(sansknet.ac.in)  
  
  
  
This GRETIL version has been converted from a custom Devanagari encoding.  
Therefore, many word boundaries are not marked by blanks.  
  
  
  
  
  
THIS GRETIL TEXT FILE IS FOR REFERENCE PURPOSES ONLY!  
COPYRIGHT AND TERMS OF USAGE AS FOR SOURCE FILE.  
  
Text converted to Unicode (UTF-8).  
(This file is to be used with a UTF-8 font and your browser's VIEW configuration  
set to UTF-8.)  
  
  
  
description:multibyte sequence:  
long a  ā     
long A  Ā     
long i  ī     
long I  Ī     
long u  ū     
long U  Ū     
vocalic r  ṛ    
vocalic R  Ṛ    
long vocalic r  ṝ    
vocalic l  ḷ    
vocalic L  Ḷ    
long vocalic l  ḹ    
velar n  ṅ    
velar N  Ṅ    
palatal n  ñ     
palatal N  Ñ     
retroflex t  ṭ    
retroflex T  Ṭ    
retroflex d  ḍ    
retroflex D  Ḍ    
retroflex n  ṇ    
retroflex N  Ṇ    
palatal s  ś     
palatal S  Ś     
retroflex s  ṣ    
retroflex S  Ṣ    
anusvara  ṃ    
visarga  ḥ    
long e  ē     
long o  ō     
l underbar  ḻ    
r underbar  ṟ    
n underbar  ṉ    
k underbar  ḵ    
t underbar  ṯ    
  
  
  
Unless indicated otherwise, accents have been dropped in order   
to facilitate word search.  
  
For a comprehensive list of GRETIL encodings and formats see:  
http://gretil.sub.uni-goettingen.de/gretil/gretdiac.pdf  
and  
http://gretil.sub.uni-goettingen.de/gretil/gretdias.pdf  
  
For further information see:

## पाठः


॥हरिवंशः॥  
    
नारायणं नमस्कृत्य नरं चैव नरोत्तमम् ।  
देवीं सरस्वतीं व्यासं ततो जयमुदीरयेत् ॥ भ्ञ्ज्_१९।१ ॥  
    
मुनिः पुनातु वो व्यासः सदा सन्निहिता सुखे ।  
त्रिमार्गगा मधुमती यस्य शुद्धा सरस्वती ॥ भ्ञ्ज्_१९।२ ॥  
    
शौनकेन पुनः पृष्टो नैमिषे लौमहर्षणिः ।  
अभ्यधादद्भुतं भूमौ सम्भवं कैटभद्विषः ॥ भ्ञ्ज्_१९।३ ॥  
    
आकर्ण्य भारतकथां प्रहृष्टो जनमेजयः ।  
अपृच्छद्वैष्णवं वंशं वैशम्पायनमादरात् ॥ भ्ञ्ज्_१९।४ ॥  
    
स पृष्टः पृषुवंशेन पार्थिवेन कथां हरेः ।  
जगाद जगतां हेतुं प्रणम्य प्रयतः प्रभुम् ॥ भ्ञ्ज्_१९।५ ॥  
    
अप एवासृजत्पूर्वं भगवान्विष्णुरव्ययः ।  
तासु वीर्यं नराख्यासु येन नारायणः स्मृतः ॥ भ्ञ्ज्_१९।६ ॥  
    
तदण्डमभवद्वैमं यस्मिञ्जातः प्रजापतिः ।  
असृजन्मनुमुख्यांश्च कर्दमाद्यान्प्रजापतीन् ॥ भ्ञ्ज्_१९।७ ॥  
    
दक्षं च सर्वभूतानि यस्य दौहित्रसन्ततिः ।  
पृथक्पृथक्च राज्यानि सोमादिनामकल्पयत् ॥ भ्ञ्ज्_१९।८ ॥  
    
कदाचिदत्रिवंशस्य सुतो ऽङ्गस्य प्रजापतेः ।  
मृत्युपुत्र्यां सुनीथायां जातः स्थितिविलोपकृत् ॥ भ्ञ्ज्_१९।९ ॥  
    
स्वर्वो नामाभवद्राजा किल्बिषात्कलुषाशयः ।  
प्रजानां विधिवैमुख्यान्मूर्तिमानिव विप्लवः ॥ भ्ञ्ज्_१९।१० ॥  
    
अनुनीतो ऽपि बहुशः स यदा नाभवद्वशी ।  
तदा निगृह्यातिबलं मुनयस्तमपातयन् ॥ भ्ञ्ज्_१९।११ ॥  
    
ममन्थुरस्य ते सव्यमूरुं क्रोधानलाकुलाः ।  
ततः समुदभूत्स्वर्वो नरः कृष्णो भयाकुलः ॥ भ्ञ्ज्_१९।१२ ॥  
    
निषीदेत्यत्रिणोक्तो ऽसौ निषादजनको ऽभवत् ।  
ततो ममन्थुर्मुनयः पाणिं वेनस्य दक्षिणम् ॥ भ्ञ्ज्_१९।१३ ॥  
    
ताम्राङ्गुलिदलात्पाणिकमलादुदभूत्ततः ।  
पितामह इव श्रीमान्पृथुः पृथुललोचनः ॥ भ्ञ्ज्_१९।१४ ॥  
    
धनुराजगवं तस्य विबिभौ हेमवर्षिणः ।  
निजज्वालावली धाम दीप्तस्येव विभावसोः ॥ भ्ञ्ज्_१९।१५ ॥  
    
तत्प्रसादाद्दिवं याते वेने वैन्यो ऽथ भूभुजाम् ।  
आद्यो रत्नाकरैरेत्य रत्नौरभ्यर्चितः स्वयम् ॥ भ्ञ्ज्_१९।१६ ॥  
    
जले शैले च तस्याभूदभग्नप्रणया गतिः ।  
तं तुष्टुवुर्नवोत्पन्नाः सूतमागधबन्दिनः ॥ भ्ञ्ज्_१९।१७ ॥  
    
प्रजानां वृत्तये भूमिस्तेनादिष्टा तरस्विना ।  
भीता दुद्राव गौर्भूत्वा धन्वी तामाद्रवत्स च ॥ भ्ञ्ज्_१९।१८ ॥  
    
सा लोकान्ब्रह्मलोकान्तानशेषान्विद्रुता जवात् ।  
तमेवात्तायुधं पश्चादपश्यद्वलितानना ॥ भ्ञ्ज्_१९।१९ ॥  
    
परित्राणमपश्यन्ती सा तमूचे कृताञ्जलिः ।  
कोपं जहि महीपाल योषितं परिरक्ष माम् ॥ भ्ञ्ज्_१९।२० ॥  
    
विना धरित्रीं तिष्ठन्ति प्रजानाथ कथं प्रजाः ।  
इति श्रितिवचः श्रुत्वा वीतकोपो ऽब्रवीन्नृपः ॥ भ्ञ्ज्_१९।२१ ॥  
    
प्रजावृत्तिनिमित्तो ऽयं समारम्भो मम त्वियि ।  
बहूनां प्राणरक्षार्थमेकहिंसा प्रशस्यते ॥ भ्ञ्ज्_१९।२२ ॥  
    
विस्तार्य स्वयमात्मानं धारयिष्याम्यहं प्रजाः ।  
न चेद्वितर लोकानां वृत्तिं पुत्री च मे भव ॥ भ्ञ्ज्_१९।२३ ॥  
    
इति क्षितिभुजादिष्टा जगाद जगती नता ।  
अहं वृत्ति विधास्यामि प्रजानां त्वत्सुता सती ॥ भ्ञ्ज्_१९।२४ ॥  
    
देशान्समीकुरु विभो शिलाकूटविशङ्कटान् ।  
सर्वस्यापि भवत्येतद्यथा क्षीरं स्त्रुन्त माय ॥ भ्ञ्ज्_१९।२५ ॥  
    
निशम्यैतत्पृथुयशाः पृथुः पृथुशिलोच्चयान् ।  
पृथक्चक्रे धनुष्कोट्या सुस्पष्टा येन भूरभूत् ॥ भ्ञ्ज्_१९।२६ ॥  
    
ततः सस्यानि पृथिवीं स्वनामाङ्कां दुदोह सः ।  
मनुं स्वायम्भुवं वत्सं कृत्वा करपुटोदरे ॥ भ्ञ्ज्_१९।२७ ॥  
    
श्रूयते मुनिभिर्दुग्धा तपो ब्रह्म च बूः पुरा ।  
वत्सः सोमो गुरुर्देग्धा पात्रमासीच्च काञ्चनम् ॥ भ्ञ्ज्_१९।२८ ॥  
    
रूप्यपात्रे च पितृभिर्दुग्धेयं वसुधा सुधाम् ।  
यमं वत्सं समादाय तथा दोग्धारमन्तकम् ॥ भ्ञ्ज्_१९।२९ ॥  
    
अलाबुपात्रे नागैश्च विषं दुग्धा बलप्रदम् ।  
धृतराष्रं च दोग्धारं कृत्वा वत्सं च तक्षकम् ॥ भ्ञ्ज्_१९।३० ॥  
    
असुरैरायसे पात्रे मायां दुग्धा वसुन्धरा ।  
वत्सस्तदाभूत्प्रह्लादो दोग्धा च दनुजो मधुः ॥ भ्ञ्ज्_१९।३१ ॥  
    
यक्षैरपि पुरा दुग्धा वत्सं कृत्वा धनेश्वरम् ।  
अन्तर्धानकरं क्षीरमामपात्रे भयङ्करम् ॥ भ्ञ्ज्_१९।३२ ॥  
    
रुधिरं राक्षसैर्दुग्धा वत्सकेन सुमालिना ।  
पद्मपात्रे शुभान्गन्धान्दुग्धा गन्धर्वकिन्नरैः ॥ भ्ञ्ज्_१९।३३ ॥  
    
पर्वतैर्मेरुमादाय दोग्धारं शैलभाजने ।  
रत्नौषधिगणान्दुग्धा वत्सं कृत्वा हिमालयम् ॥ भ्ञ्ज्_१९।३४ ॥  
    
वृक्षैः पालाशपात्रे च दुग्धा पुष्पं फलं ततः ।  
दोग्धृत्वमगमत्सालस्तदा प्लक्षश्च वत्सताम् ॥ भ्ञ्ज्_१९।३५ ॥  
    
सर्वदा सर्वदा भूमिरित्येवं शासनात्पृथोः ।  
आदिराजस्य जयिनः कर्म यस्यैतदद्भुतम् ॥ भ्ञ्ज्_१९।३६ ॥  
    
***** पृथिवीदोहः ॥ १ ॥ *****

श्रुत्वेति वैन्यचरितं विस्मितो जनमेजयः ।  
मुनिं मन्वन्तरकथामपृच्छत्सो ऽप्यभाषत ॥ भ्ञ्ज्_१९।३७ ॥  
    
स्वायम्भुवो मनुः पूर्वमभूत्सप्तर्षयस्तदा ।  
मरीच्यत्रिपुलस्त्याद्या ॥॥॥॥ ॥ भ्ञ्ज्_१९।३८ ॥  
    
॥॥॥॥ ॥॥॥॥ ।  
॥॥॥॥ देवाश्च तुष्टिताभिधाः ॥ भ्ञ्ज्_१९।३९ ॥  
    
औत्तमाख्यस्तृतीयो ऽभून्मनुः सप्तर्षयस्तदा ।  
वसिष्ठपुत्रास्तस्यासन्नृभवश्च दिवौकसः ॥ भ्ञ्ज्_१९।४० ॥  
    
तामसो ऽभून्मनुस्तुर्यो यस्य सप्तर्षयो ऽन्तरे ।  
बभूवुः पृथुगार्ग्याद्याः सभ्याश्च त्रिदिवौकसः ॥ भ्ञ्ज्_१९।४१ ॥  
    
रैवतः पञ्चमो ऽप्यासीन्मनुः सप्तर्षयस्तदा ।  
वेदबाहुमुखाश्चासन्नभूतरजसः सुराः ॥ भ्ञ्ज्_१९।४२ ॥  
    
चाक्षुषो ऽथ मनुः षष्ठो भृगुमुख्या यदन्तरे ।  
अभवन्सप्त मुनयो लेखसञ्ज्ञास्तथामराः ॥ भ्ञ्ज्_१९।४३ ॥  
    
एतेषु बहुपुत्रेषु षट्सु यातेषु साम्प्रतम् ।  
वर्तते सप्तमः श्रीमानद्य वैवस्वतो मनुः ॥ भ्ञ्ज्_१९।४४ ॥  
    
कश्यपो ऽत्रिर्वसिष्ठश्च भारद्वाजो ऽथ गौतमः ।  
कौशिको जमदग्निश्च सप्तैते ऽद्य महर्षयः ॥ भ्ञ्ज्_१९।४५ ॥  
    
साश्विरुद्राश्च मरुतो वस्वादित्याश्च देवताः ।  
इक्ष्वाकुप्रमुखाश्चास्य मनोः पुत्रा महीभुजः ॥ भ्ञ्ज्_१९।४६ ॥  
    
सावर्णो ऽथ मनुर्भावी तस्य सप्तर्षयो ऽन्तरे ।  
रामव्यासकृपात्रेयद्रौणिगालवकाश्यपाः ॥ भ्ञ्ज्_१९।४७ ॥  
    
चत्वारो मेरुसावर्णा भाविनो मनवः परे ।  
तेषां नव नवाश्चान्ये ते ते सप्तर्षयः क्रमात् ॥ भ्ञ्ज्_१९।४८ ॥  
    
रोच्यो नाम मनुः षष्ठो भौत्याख्यः सप्तमो मनुः ।  
चतुर्दशैते मनवो येभ्यो मन्वन्तराः क्रमात् ॥ भ्ञ्ज्_१९।४९ ॥  
    
चतुर्युगानां पूर्णानां साग्राणामेकसप्ततिः ।  
मन्वन्तराणां प्रत्येकमेष सङ्ख्याकृतो ऽवधिः ॥ भ्ञ्ज्_१९।५० ॥  
    
चतुर्दशसु यातेषु तेषु मन्वन्तरेष्वथ ।  
कल्पक्षये जगद्विष्णोरन्तः सर्वं प्रलीयते ॥ भ्ञ्ज्_१९।५१ ॥  
    
पुनश्च भवतीत्येवं चक्रवत्परिवर्तते ।  
कल्पसङ्क्षयलक्षाणामनादिनिधना गतिः ॥ भ्ञ्ज्_१९।५२ ॥  
    
साम्प्रतस्य मनोस्तावदस्मिन्वैवस्वते ऽन्तरे ।  
हरिवंशप्रसङ्गेन श्रूयतामथ सम्भवः ॥ भ्ञ्ज्_१९।५३ ॥  
    
***** मन्वन्तरवर्णनम् ॥ २ ॥ *****

आदित्यः कश्यपाज्जातो विवश्वान्महसां निधिः ।  
उग्ररूपो ऽभवद्धोरदीप्तिसन्तानसञ्चयः ॥ भ्ञ्ज्_१९।५४ ॥  
    
दिष्टया नायं मृतो ऽण्डस्थः प्रवृद्धेन स्वतेजसा ।  
स्नेहादित्युदितः पित्रा मार्तण्ड इति विश्रुतः ॥ भ्ञ्ज्_१९।५५ ॥  
    
सञ्ज्ञा नामाभवत्तस्य लावण्यनलिनी प्रिया ।  
बहुकौतुकनिर्मातुः पुत्री त्वष्टुः प्रजापतेः ॥ भ्ञ्ज्_१९।५६ ॥  
    
तस्यामजीजनत्पुत्रं श्राद्धदेवं मनुं रविः ।  
यमं कन्यां च यमुनां यमलत्वात्कृताभिधौ ॥ भ्ञ्ज्_१९।५७ ॥  
    
तीक्ष्णांशोरथ तद्रूपं विकृतं घोरतेजसः ।  
न सेहे धृतिधैर्यापि सञ्ज्ञा कान्तिकुमुद्वती ॥ भ्ञ्ज्_१९।५८ ॥  
    
तुल्यरूपां निजच्छायां मायायोगविनिर्मिताम् ।  
सा धृत्वा स्वपतेर्गूढं जगाम जनकान्तिकम् ॥ भ्ञ्ज्_१९।५९ ॥  
    
पत्युः समीपं गच्छेति निरस्ता तेन मानिना ।  
लज्जिता वडवा भूत्वा प्रययावुत्तरान्कुरून् ॥ भ्ञ्ज्_१९।६० ॥  
    
ततः सञ्ज्ञासवर्णायां सावर्णाख्यः परो मनुः ।  
रवेरज्ञातवृत्तस्य च्छायायामभवत्सुतः ॥ भ्ञ्ज्_१९।६१ ॥  
    
शनैश्चरो द्वितीयश्च स्नेहमभ्यधिकं तयोः ।  
छाया चकार वात्सल्यान्न तथापरपुत्रयोः ॥ भ्ञ्ज्_१९।६२ ॥  
    
क्षमी ज्येष्ठो मनुः सेहे तद्यमस्तु न चक्षमे ।  
बाल्यात्तेनाहता दैवाद्बालेन जननी पुरा ॥ भ्ञ्ज्_१९।६३ ॥  
    
सा तं शशाप कुपिता चरणास्ते पतन्त्विति ।  
तच्छ्रुत्वा शङ्कितो भास्वान्कोपात्तां शप्तुमुद्यतः ॥ भ्ञ्ज्_१९।६४ ॥  
    
गत्वा त्वष्टुर्गृहं तूर्मं सञ्ज्ञावृत्तान्तमभ्यधात् ।  
तेजस्तवैतदत्युग्रं सञ्ज्ञा न सहते सती ॥ भ्ञ्ज्_१९।६५ ॥  
    
प्रच्छन्नं तत्र वडवा वने चरति शाद्वलम् ।  
इति त्वष्टुर्गिरा ज्ञात्वा तेनैवारोपितो भ्रमम् ॥ भ्ञ्ज्_१९।६६ ॥  
    
अशातयन्निजं तेजो दयितादर्शनोत्सुकः ।  
तेजसा तेन विदधे त्वष्टा चक्रं सुदर्शनम् ॥ भ्ञ्ज्_१९।६७ ॥  
    
दैत्यान्धकारसंहारसहायं कैटभद्विषः ।  
ततः कमलिनीकान्तः कान्तरूपो दिवाकरः ॥ भ्ञ्ज्_१९।६८ ॥  
    
गत्वा ददर्श विपिने वडवारूपिणीं प्रियाम् ।  
तत्र तेन विवेष्टन्ती ह्यक्रान्ता हयरूपिणा ॥ भ्ञ्ज्_१९।६९ ॥  
    
परावृत्तमुखैवासीत्परसंस्पर्शशङ्कया ।  
ततो विवस्वतो वीर्यं नासिकाथूत्कृतेन सा ॥ भ्ञ्ज्_१९।७० ॥  
    
तत्ससर्ज यतो जातौ नासत्यावश्विनौ यमौ ।  
अथ सञ्ज्ञा परिज्ञाय सौम्यं देवं दिवाकरम् ॥ भ्ञ्ज्_१९।७१ ॥  
    
निजरूपवती प्रायाद्गृहं तदनुयायिनी ।  
मनुः प्रजापतिससीत्पितॄणामधिपो यमः ॥ भ्ञ्ज्_१९।७२ ॥  
    
त्रिदशानां च भिषजावश्विनौ यमुना सरित् ।  
भावी प्रजापतिश्चान्यः सवर्णातनयो मनुः ॥ भ्ञ्ज्_१९।७३ ॥  
    
ग्रहाणां सप्तमश्चासीन्मन्दचारी शनैश्वरः ।  
इक्ष्वाकुशिबिशर्यातिनाभागाद्याः सुता मनोः ॥ भ्ञ्ज्_१९।७४ ॥  
    
तेषु जातेषु पुत्रार्थी मित्त्रावरुणयोर्मनुः ।  
इष्टिं चकार तत्रास्य सुताभूल्ललितद्युतिः ॥ भ्ञ्ज्_१९।७५ ॥  
    
इडा नाम स्फुरद्रत्नभूषणोद्द्योतिताम्बरा ।  
प्रणम्य पद्मवदना मनुं तच्छासनानुगा ॥ भ्ञ्ज्_१९।७६ ॥  
    
मित्त्रावरुणयोर्वासं तदंशास्मीति सा ययौ ।  
सदाचारोचिता ताभ्यां सा पुत्रीत्यभिनन्दिता ॥ भ्ञ्ज्_१९।७७ ॥  
    
तद्वरं प्राप पुत्रस्त्वं भविष्यसि मनोरिति ।  
ततः प्रतिनिवृत्ता सा व्रजन्ती गजगामिनी ॥ भ्ञ्ज्_१९।७८ ॥  
    
दृष्ट्वा हरिणशावाक्षी बुधेन शशिसूनुना ।  
तत्सङ्गमात्समासाद्य पुरूरवसमात्मजम् ॥ भ्ञ्ज्_१९।७९ ॥  
    
स्त्रीरूपं सा समुत्सृज्य प्रद्युम्नाख्यो ऽभवन्नृपः ।  
उत्कलो विनताश्वश्च गयश्चेति तदात्मजः ॥ भ्ञ्ज्_१९।८० ॥  
    
इक्ष्वाकोस्तुमुपादो ऽभूत्ककुत्स्थस्तस्य चात्मजः ।  
तद्वंशे कुवलाश्वो ऽभूदुत्तङ्कवचसा च यः ॥ भ्ञ्ज्_१९।८१ ॥  
वालुकान्तर्गतं घोरं धुन्धुं नाम महासुरम् ।  
जघान यस्य निःश्वासैः पृथिवी समदह्यत ॥ भ्ञ्ज्_१९।८२ ॥  
    
कुवलाश्वस्य नृपतेर्जातस्त्वय्यारुणिः कुले ।  
तेन सत्यव्रतो नाम पौरकन्यापहारतः ॥ भ्ञ्ज्_१९।८३ ॥  
    
पुत्रः शप्तो ऽन्त्यजातिस्त्वमवाप्तो विजने ऽवसत् ।  
अत्रान्तरे विना वर्षं कृच्छ्रे द्वादशवार्षिके ॥ भ्ञ्ज्_१९।८४ ॥  
    
तत्याज ससुतां भार्यां विश्वामित्रो ऽम्बुधेस्तटे ।  
सां मध्यमं गले बद्ध्वा विक्रेतुं प्रस्तुता सुतम् ॥ भ्ञ्ज्_१९।८५ ॥  
    
सत्यव्रतेन कृपया वारिता वृत्तिदायिना ।  
विश्वामित्रसुतश्चाभूद्गलबन्धः स गालवः ॥ भ्ञ्ज्_१९।८६ ॥  
    
स त्यागाद्वारितः किं मे न पितेति पुरोहिते ।  
सत्यव्रतो राजपुत्रो वसिष्ठे मन्युमानभूत् ॥ भ्ञ्ज्_१९।८७ ॥  
    
कामधेनुं स तस्याथ चरन्तीं शापमोहितः ।  
निहत्य गाधिपुत्राणामात्मनश्चाशनं व्यधात् ॥ भ्ञ्ज्_१९।८८ ॥  
    
कोपकत्वात्पितुर्धेनुवधादप्रोक्षिताशनात् ।  
शापशङ्कुत्रम्य तस्य वशिष्ठः समपातयत् ॥ भ्ञ्ज्_१९।८९ ॥  
    
तस्य त्रिशङ्कुसञ्ज्ञस्य विश्वामित्रः पितुः पदम् ।  
दत्वाभूद्याजको येन सदेहस्त्रिदिवं ययौ ॥ भ्ञ्ज्_१९।९० ॥  
    
तस्य पुत्रो हरिश्चन्द्रो राजसूये रराज यः ।  
सगरस्तत्कुले राजा यत्सुतैः सागरः कृतः ॥ भ्ञ्ज्_१९।९१ ॥  
    
मातुः सपत्नीदत्तेन जातः सह गरेण यः ।  
प्रत्यन्तदेशाञ्जित्वासौ पितुः पूर्वापकारिणः ॥ भ्ञ्ज्_१९।९२ ॥  
    
निःस्वाध्यायवषट्कारान्विदधे लक्षणाङ्कितान् ।  
चकार मुण्डशिरसः काम्बोजान्वधरक्षणात् ॥ भ्ञ्ज्_१९।९३ ॥  
    
शशकोर्धशिरोमुण्डान्मुक्तकेशांश्च पारतान् ।  
पह्लवान्यवनाद्यांश्च श्मश्रुचिह्नानकल्पयत् ॥ भ्ञ्ज्_१९।९४ ॥  
    
वंशे तस्य दिलीपो ऽभूत्तस्य सूनुर्भगीरथः ।  
दुहितृत्वमगाद्यस्य भुवि भागीरथी नदी ॥ भ्ञ्ज्_१९।९५ ॥  
    
कुले तस्याभवद्राजा रामो दशरथात्मजः ।  
राजर्षिवंशा बहवो बभूवुस्तत्सुतात्कुशात् ॥ भ्ञ्ज्_१९।९६ ॥  
    
इक्ष्वाकोरित्ययं वंशस्तद्भ्रातुस्तु मरिष्यतः ।  
शका बभूवुस्तनया नाभागस्य सुतो ऽभवत् ॥ भ्ञ्ज्_१९।९७ ॥  
    
अम्बरीषो महीपालो वृष्णेः पुत्राश्च वृष्णयः ।  
रणधृष्टाः शिबेः पुत्राः शर्यातेरभवत्सुता ॥ भ्ञ्ज्_१९।९८ ॥  
    
सुकन्या च्यवनेनोढा पुत्रश्चान्तभूपतिः ।  
रवेती तस्य तनया स पुरा सहितस्तया ॥ भ्ञ्ज्_१९।९९ ॥  
    
ब्रह्मलोकं ययौ श्रोतुं गान्धर्व ब्रह्मणो ऽन्तिके ।  
ततो बहुयुगे काले व्यतीते क्षणलेशवत् ॥ भ्ञ्ज्_१९।१०० ॥  
    
अपश्यत्स्वपुरीमेत्य द्वारकां वृष्णिभिर्वृताम् ।  
अस्पृष्टां कालकलया ब्रह्मलोकनिवासतः ॥ भ्ञ्ज्_१९।१०१ ॥  
    
प्रददौ बलभद्राय बालामेव स रेवतीम् ।  
दत्त्वा च तनयां प्रायात्तपसे मेरुकन्दरम् ॥ भ्ञ्ज्_१९।१०२ ॥  
    
इक्ष्वाकोरनुजः षष्ठो रिष्टाख्यस्तस्य चात्मजौ ।  
वैश्यौ ब्राह्मणतां प्राप्तौ तपोयोगादकल्मषौ ॥ भ्ञ्ज्_१९।१०३ ॥  
    
करूषः सप्तमो यस्तु कारुषास्तत्सुता नृपाः ।  
पृथुकश्चाष्टमः शूद्रो बभूव गुरुगोवधात् ॥ भ्ञ्ज्_१९।१०४ ॥  
    
एते बभूवुरिक्ष्वाकोर्भ्रातरो ऽष्टौ मनोः सुताः ।  
इत्येते श्राद्धदेवस्य भुवि वंशधरा मनोः ॥ भ्ञ्ज्_१९।१०५ ॥  
    
***** मनुवंशः ॥ ३ ॥ *****

पृष्टः श्राद्धप्रसङ्गेन पितृकल्पं महीभुजा ।  
मुनिः प्राहावदद्भीष्मः प्रश्नान्ते यद्युधिष्ठिरम् ॥ भ्ञ्ज्_१९।१०६ ॥  
    
पितरः पूजिताः श्राद्धे त्रिभिः पिण्डैस्त्रिपौरुषैः ।  
देवतत्वेन पुष्णन्ति जन्तून्नानागतिष्वपि ॥ भ्ञ्ज्_१९।१०७ ॥  
    
शन्तनोरुद्यते पिण्डे श्राद्धकाले मया पितुः ।  
उत्तस्थौ कङ्कणोदारः करः कमलकोमलः ॥ भ्ञ्ज्_१९।१०८ ॥  
    
तं विलोक्य मया पिण्डे कुशेष्वेव समर्पिते ।  
शास्त्राक्रियानुवर्तित्वात्तत्तोषजनको मम ॥ भ्ञ्ज्_१९।१०९ ॥  
    
स्वच्छन्दमरणं तस्मादवाप्याहं वरं वरम् ।  
तेनोपदिष्टं तत्कालं मार्कण्डेयमुपस्थितम् ॥ भ्ञ्ज्_१९।११० ॥  
    
अपृच्छं दैवतं श्राद्धं फलं च पितृयाजिनाम् ।  
सो ऽब्रवीन्मेरुशिखरे मया पृषष्टस्तपस्यता ॥ भ्ञ्ज्_१९।१११ ॥  
    
सनत्कुमारे भगवान्प्राहैतत्तेजसां निधिः ।  
ब्रह्मा पुरा सुरान्दृष्ट्वा दृष्ट्वा तानात्मयाजिनः ॥ भ्ञ्ज्_१९।११२ ॥  
    
कथं नैते यजन्ते मामिति शापादमोहयत् ।  
ते नष्टसंविदः सर्वे प्रसाद्य कमलोद्भवम् ॥ भ्ञ्ज्_१९।११३ ॥  
    
प्रायश्चित्तं निजान्पुत्रान्पप्रच्छुस्तस्य शासनात् ।  
प्रायश्चित्तैस्ततः पूताः क्रियाज्ञानोपदेशतः ॥ भ्ञ्ज्_१९।११४ ॥  
    
गुरुत्वात्स्वसुतैरुक्ता गम्यतां पुत्रका इति ।  
त एते पितरः पूज्या देवानां तनया अपि ॥ भ्ञ्ज्_१९।११५ ॥  
    
येषां श्राद्धं विना प्राहुस्त्रिदशा निष्फलाः क्रियाः ।  
तद्विहीनेषु यागेषु फलमश्नन्ति राक्षसाः ॥ भ्ञ्ज्_१९।११६ ॥  
    
अन्योन्यं पितरस्तस्माद्देवाः पितृगणा अपि ।  
श्राद्धेनाप्यायते सोमः स पुष्णात्यखिलाः प्रजाः ॥ भ्ञ्ज्_१९।११७ ॥  
    
श्राद्धेन पितरः प्रीता नॄणां पितृपितामहान् ।  
आप्याययन्ति सर्वत्र तिर्यग्योनिगतानपि ॥ भ्ञ्ज्_१९।११८ ॥  
    
चत्वारस्तद्गणा मूर्ता मूर्तिहीनास्त्रयो गणाः ।  
सुधाभुजो योगजुषो वैराजा इति विश्रुताः ॥ भ्ञ्ज्_१९।११९ ॥  
    
मेनाख्या मानसी तेषां कन्या हिमगिरेः प्रिया ।  
मैनाको यत्सुतः श्रीमान्पिता क्रौञ्चमहागिरेः ॥ भ्ञ्ज्_१९।१२० ॥  
    
मेनायास्तनयास्तिस्रो याश्चेरुर्दुश्चरं तपः ।  
ज्येष्ठा तासामपार्णाख्या भवानी भववल्लभा ॥ भ्ञ्ज्_१९।१२१ ॥  
    
उ मेति तपसो मात्रा वारिताभूदुमेति या ।  
देवलस्यैकपर्णाख्या द्वितीयाभून्मुनेर्वधूः ॥ भ्ञ्ज्_१९।१२२ ॥  
    
जैगीषव्यस्य भार्याभूत्तृतीयाप्येकपाटला ।  
पुत्री मरीचिपुत्राणां पितॄणामपि मानसी ॥ भ्ञ्ज्_१९।१२३ ॥  
    
अच्छोदाख्या वरसरित्प्रागच्छोदसरःस्नुता ।  
अपरिज्ञाय पितरं साभिलाषा विलोक्य सा ॥ भ्ञ्ज्_१९।१२४ ॥  
    
भ्रष्टा पपात तच्छापात्तत्प्रसादकृतावधिः ।  
अष्टाविंशे द्वापरे सा सम्भूता मत्स्ययोनिजा ॥ भ्ञ्ज्_१९।१२५ ॥  
    
असूत या सुतं व्यासं गन्धकाली पराशरात् ।  
पुलस्त्यपुत्राः पितरो दिवि बर्हिषदः परे ॥ भ्ञ्ज्_१९।१२६ ॥  
    
मानसी कन्यका तेषां पीवरी नाम योगिनी ।  
जनयिष्यत्यपत्यानि यस्यां व्याससुतः शुकः ॥ भ्ञ्ज्_१९।१२७ ॥  
    
पुत्रीं च कृत्वा जननीं ब्रह्मदत्तस्य भूपतेः ।  
अमूर्ताः कर्मसन्न्यासादेते पितृगणास्त्रयः ॥ भ्ञ्ज्_१९।१२८ ॥  
    
सोमदेवान्मानवादीन्पूजिता भावयन्ति ये ।  
मूर्तास्तु सोमपा नाम पितरो ऽन्ये सुधाभुजः ॥ भ्ञ्ज्_१९।१२९ ॥  
    
तेषां गौर्मानसी कन्या यजन्ते ब्राह्मणाश्च ताम् ।  
अन्ये त्वङ्गिरसः पुत्राः पितरः श्रद्धवर्जिताः ॥ भ्ञ्ज्_१९।१३० ॥  
    
यष्टारः क्षत्रियास्तेषां यशोदाख्या च कन्यका ।  
सहस्रयाजिनो मात्रा दिलीपस्य महीपतेः ॥ भ्ञ्ज्_१९।१३१ ॥  
    
आज्यपाः पितरः पुत्राः कश्यपस्य प्रजापतेः ।  
यजन्ते तान्सदा वैश्या कन्या तेषां च मानसी ॥ भ्ञ्ज्_१९।१३२ ॥  
    
विरजा नाम जननी ययातेः पृथिवीपतेः ।  
सुकाला नाम पितरो वशिष्ठस्य मुनेः सुताः ॥ भ्ञ्ज्_१९।१३३ ॥  
    
शूद्राणामेव ते पूज्यास्तत्पुत्री नर्मदा सरित् ।  
कुरुकुत्सप्रिया यस्यास्त्रसद्दस्तुः सुतो नृपः ॥ भ्ञ्ज्_१९।१३४ ॥  
    
एते पितृगणा मूर्ताश्चत्वारो वर्णदैवतम् ।  
येषां युगे युगे पूजां श्राद्धदेवो ऽभ्यधान्मनुः ॥ भ्ञ्ज्_१९।१३५ ॥  
    
राजतं राजताङ्कं वा यातं तेषां स्वधाभुजाम् ।  
शस्त्रं श्राद्धे सोमवह्निमनुपूजापुरः सरे ॥ भ्ञ्ज्_१९।१३६ ॥  
    
त एते पितरः पूज्याः क्रोधहीनाः प्रसादिनः ।  
सङ्कल्पकल्पलतिका भक्तिर्येषां महाफला ॥ भ्ञ्ज्_१९।१३७ ॥  
    
धर्मापचाराद्विभ्रष्टा ब्राह्मणाः पितृपूजया ।  
यथा स्वपदमेष्यन्ति तत्सर्वं द्रक्ष्यसि क्रतौ ॥ भ्ञ्ज्_१९।१३८ ॥  
    
श्राद्धभावं विजानीहि स्वयमित्यभिधाय सः ।  
सनत्कुमारो दिव्यं मे चक्षुर्दुत्त्वा तिरोदधे ॥ भ्ञ्ज्_१९।१३९ ॥  
    
ततो ऽपश्यं कुरुक्षेत्रे विप्रान्कालेन सप्त तान् ।  
वाग्दुष्टः क्रोधनो हिंस्रः पिशुनः स्वस्टमः कविः ॥ भ्ञ्ज्_१९।१४० ॥  
    
पितृवर्ती चेति नाम सदृशाकारसेविनः ।  
अथ कौशिकदायादा गुरोर्गार्ग्यस्य ते पुरा ॥ भ्ञ्ज्_१९।१४१ ॥  
    
प्रस्थिताः पथि गां मूढाः क्षुधार्ता हन्तुमुद्ययुः ।  
यदा निवार्यमाणास्ते कविना स्वस्टमेन च ॥ भ्ञ्ज्_१९।१४२ ॥  
    
न निवृत्तास्तदा कोपात्पितृवर्ती जगाद तान् ।  
सर्वथैतदकार्यं वो गर्हितं सर्वजन्तुभिः ॥ भ्ञ्ज्_१९।१४३ ॥  
    
श्राद्धपूर्वो ऽयमारम्भः क्रियतां यदि दुर्ग्रहः ।  
एतदाकर्ण्य ते सर्वे तदुक्तं चक्रिरे विधिम् ॥ भ्ञ्ज्_१९।१४४ ॥  
    
ततस्ते हिंसया काले शप्ताजायन्त लुब्धकाः ।  
दशार्णेषु स्वकर्मस्थाः सत्यशीलपरायणाः ॥ भ्ञ्ज्_१९।१४५ ॥  
    
जन्मान्तरे श्राद्धफलाल्लुप्ता तेषां न तु स्मृतिः ।  
निर्वैरी निर्वृतिः क्षान्तो निर्मन्युर्वैधसः कृतिः ॥ भ्ञ्ज्_१९।१४६ ॥  
    
मातृवर्ती च ते व्याधाः पितृसेवाकृतक्षणाः ।  
धनूंषि पित्रोः पानीये विहाय व्यसवो ऽभवन् ॥ भ्ञ्ज्_१९।१४७ ॥  
    
ततः फुल्ललतापुञ्जकुञ्जे कालाञ्जने गिरौ ।  
त्रासायासविविग्नास्ते जाता जातिस्मरा मृगाः ॥ भ्ञ्ज्_१९।१४८ ॥  
    
उन्मुखो नित्यचकितः स्तब्धवर्णः सुलोचनः ।  
घस्मरः पिण्डितो नादी चेति चेष्टोचिताभिधाः ॥ भ्ञ्ज्_१९।१४९ ॥  
    
ते ब्रह्मचारिणः क्षान्ताः पूर्वविद्याविवासिताः ।  
विहारिणो मेरुतटी गत्वा प्राणान्पर्यत्यजन् ॥ भ्ञ्ज्_१९।१५० ॥  
    
अद्यामि मेरुगामिन्यः कालाञ्जनतटोत्थिताः ।  
तेषां कनकूटेषु दृश्यन्ते पादपङ्क्तयः ॥ भ्ञ्ज्_१९।१५१ ॥  
    
ततः शुचिसरिद्द्वीपे लहरीधैतसैकते ।  
बभूवुश्चक्रवाकास्ते तरुणा ब्रह्मचारिणः ॥ भ्ञ्ज्_१९।१५२ ॥  
    
निर्ममो निःस्पृहः क्षान्तो निर्वैरो निष्प्रतिग्रहः ।  
निर्वृतो निभृतश्चेति योगिनस्ते विहङ्गमाः ॥ भ्ञ्ज्_१९।१५३ ॥  
    
जातास्तत्र च ते हंसास्तपोयोगपरायणाः ।  
वालानिलाकुलोत्फुल्लकमलोत्पलमालिने ॥ भ्ञ्ज्_१९।१५४ ॥  
    
सलिले विलसन्त्येते विभ्राजं नाम भूपतिम् ।  
ददृशुः पद्मवदनावृन्दैर्जितसरोवरम् ॥ भ्ञ्ज्_१९।१५५ ॥  
    
पातुं यदृच्छयायातं तीरोपान्तलतावने ।  
शचीपतिमिवालोक्य तं कनीयान्विहङ्गमः ॥ भ्ञ्ज्_१९।१५६ ॥  
    
तस्य राज्यस्पृहां चक्रे तदैश्वर्यहृताशयः ।  
द्वौ चाभूतां खगौ तस्य स्पृहानुगतमानसौ ॥ भ्ञ्ज्_१९।१५७ ॥  
    
ततः कालेन ते सर्वे सारसा व्यसवो ऽभवन् ।  
वि(वै)भ्राजं तद्वनमभूत्सरश्च नृपसेवितम् ॥ भ्ञ्ज्_१९।१५८ ॥  
    
विभ्राजस्याथ पुत्रो ऽभूदणुहो नाम भूपतिः ।  
तस्मै वितॄणां दौहित्रीं पुत्रीं व्याससुतः शुकः ॥ भ्ञ्ज्_१९।१५९ ॥  
    
कृत्वीं नाम ददौ दिव्ययोगिनामधिदेवताम् ।  
तस्याः स हंसः पुत्रो ऽभूद्योगभ्रष्टो हतस्मृतिः ॥ भ्ञ्ज्_१९।१६० ॥  
    
ब्रह्मदत्त इति ख्यातः काम्पिल्ये नगरे नृपः ।  
पाञ्चालपु(क)ण्डरीकाख्यौ तस्यास्तां सचिवौ नृपौ ॥ भ्ञ्ज्_१९।१६१ ॥  
    
हंसौ स्पृहाभ्रष्टयोगौ यौ तौ तदनुगाशयौ ।  
जातिस्मरास्तु चत्वारो जाताः सब्रह्मचारिणः ॥ भ्ञ्ज्_१९।१६२ ॥  
    
ब्रह्मदत्तस्य दयिता देवलस्यात्मजा मुनेः ।  
बभूव सन्नतिर्नाम मानिनी मदिरावनिः ॥ भ्ञ्ज्_१९।१६३ ॥  
    
स कदाचिल्लतालास्यव्यालोलपवने वने ।  
सेव्यमानस्तया तन्त्र्या विजहार स्मरोपमः ॥ भ्ञ्ज्_१९।१६४ ॥  
    
सर्वप्राणिरुतज्ञो ऽसौ तत्र प्रणयकोपतः ।  
पिपीलकायाः शुश्राव भर्तुस्तां तां प्रसादनाम् ॥ भ्ञ्ज्_१९।१६५ ॥  
    
स तच्छ्रुत्वा चलच्चारुकपोलफलको नृपः ।  
जहास दयिताकण्ठे कुर्वन्मुक्तावलीमिव ॥ भ्ञ्ज्_१९।१६६ ॥  
    
कस्मादकस्मान्मे नाथो हसतीति विलज्जिता ।  
साभवत्पद्मवदना चन्द्रोदय इवाब्जिनी ॥ भ्ञ्ज्_१९।१६७ ॥  
    
पिपीलकरुताश्चर्ये कथिते ऽपि महीभुजा ।  
प्राणत्यागैकसङ्कल्पा तदसत्यममन्यत ॥ भ्ञ्ज्_१९।१६८ ॥  
    
दयितादीर्घकोपेन विविग्नो वसुधाधिपः ।  
निराहारव्रतो विष्णुं ददर्श प्रयताशयः ॥ भ्ञ्ज्_१९।१६९ ॥  
कुशलं भविता प्रातस्तवेति हरिशासनात् ।  
प्रभाते रथमारुह्य पुरं ससचिवो ऽविशत् ॥ भ्ञ्ज्_१९।१७० ॥  
    
अत्रान्तरे तैश्चतुर्भिर्द्विजैर्जातिस्मरैः पिता ।  
विसृष्टः श्रावय नृपं श्लोकमित्याजगाम तम् ॥ भ्ञ्ज्_१९।१७१ ॥  
    
स समासाद्य भूपालं सचिवाभ्यां सह स्थितम् ।  
इदमाश्रावयद्विप्रः किमप्युत्सुकमानसम् ॥ भ्ञ्ज्_१९।१७२ ॥  
    
सप्त दाशा दशार्णेषु गिरौ कालाञ्जने मृगाः ।  
चक्रवाका नदीद्वीपे हंसाः सरसि मानसे ॥ भ्ञ्ज्_१९।१७३ ॥  
    
वयं ते ऽद्य कुरुक्षेत्रे जाता वेदविदो द्विजाः ।  
गन्तारो दूरमध्वानं यूयं किमवसादिनः ॥ भ्ञ्ज्_१९।१७४ ॥  
    
श्रुत्वैतत्स्मृतयोगात्मा निःस्पन्दकरणो नृपः ।  
सचिवाभ्यां सह परं धाम तच्च समाययौ ॥ भ्ञ्ज्_१९।१७५ ॥  
    
श्राद्धप्रभावादित्येतत्क्षपयित्वोग्रपातकम् ।  
याताः कौशिकदायादा योगिनः परमं पदम् ॥ भ्ञ्ज्_१९।१७६ ॥  
    
शान्तनोः शासनादेतन्मार्कण्डेयाच्छ्रुतं मया ।  
ब्रह्मदत्तस्य पुत्रो ऽभूद्विश्वक्सेनो महीपतिः ॥ भ्ञ्ज्_१९।१७७ ॥  
    
दण्डसेनः सुतस्तस्य भल्लाटश्च तदात्मजः ।  
यः कर्णेन पुरा वीरो दिग्जये विनिपातितः ॥ भ्ञ्ज्_१९।१७८ ॥  
    
भल्लाटस्याभवत्सूनुर्दुर्नयी जनमेजयः ।  
उग्रायुधो ऽथ तत्पुत्रः पापाचारो निरङ्कुशः ॥ भ्ञ्ज्_१९।१७९ ॥  
    
त्रिदिवं शन्तनौ याते हर्तुं सत्यवतीं बलात् ।  
मनश्चकार दुर्वृत्तस्ततो यधि मया हतः ॥ भ्ञ्ज्_१९।१८० ॥  
    
इति श्राद्धफलं भीष्मो बभाषे धर्मनन्दनम् ।  
श्राद्धेनाप्यायते सोमो वृष्णयो यस्य वंशजाः ॥ भ्ञ्ज्_१९।१८१ ॥  
    
***** पितृकल्पः ॥ ४ ॥ *****

अत्रिश्चचार भगवान्मौनी मुनिवरः पुरा ।  
तपो वर्षसहस्राणि दिव्यानि त्रीणी निश्चलः ॥ भ्ञ्ज्_१९।१८२ ॥  
    
तस्याथ निर्निमेषस्य शरीरं ब्रह्मचारिणः ।  
अभूद्दिव्यामृतमयं कान्तं दुग्धोदधेरिव ॥ भ्ञ्ज्_१९।१८३ ॥  
    
ततः सुस्राव नेत्राभ्यामत्रेस्तद्दशधा स्रुतम् ।  
अमृतं दिक्षु दशसु प्रभासम्पूरिताम्बरम् ॥ भ्ञ्ज्_१९।१८४ ॥  
    
वृतं तद्दशभिर्गर्भे दिग्भिर्यत्नेन दुःसहम् ।  
सोमत्वमाप्तं सहसा पपात भुवि भास्वरम् ॥ भ्ञ्ज्_१९।१८५ ॥  
    
तस्मिन्निपतिते तूर्णं कम्पिते भुवनत्रये ।  
रथे वेदमये ब्रह्मा सहस्राश्वे तमादधे ॥ भ्ञ्ज्_१९।१८६ ॥  
    
तं रथस्थं मुनिवरा देवास्त्रैलोक्यभावनम् ।  
तुष्टुवुस्तेजसो वृद्धयो सर्वजिद्येन सो ऽभवत् ॥ भ्ञ्ज्_१९।१८७ ॥  
    
वत्सराणां चकारासौ पूर्णं पद्मशतं तपः ।  
उत्पन्नास्तेजसा तस्य दिव्यौषधिसुधागणाः ॥ भ्ञ्ज्_१९।१८८ ॥  
    
राजा राज्याभिषिक्तो ऽथ ब्रह्मणा ब्राह्मणाधिपः ।  
वल्लभो दक्षपुत्रीणां राजसूये रराज सः ॥ भ्ञ्ज्_१९।१८९ ॥  
    
सुरसिद्धर्षिगन्धर्वसेव्यस्त्रिभुवनेश्वरः ।  
लोकानविनयोत्सेकाश्चचार श्रीविशृङ्खलः ॥ भ्ञ्ज्_१९।१९० ॥  
    
जहार तरसा सो ऽथ तारां नाम बृहस्पतेः ।  
वल्लभां विभवोद्भूतभूतेनोद्भाव्यते न कः ॥ भ्ञ्ज्_१९।१९१ ॥  
    
त्रिदशैर्बोध्यमानो ऽपि न स तत्याज तां यदा ।  
तदा बृहस्पतेः पक्षं शुक्रो रुद्रस्तथाग्रहीत् ॥ भ्ञ्ज्_१९।१९२ ॥  
    
ततः प्रवृत्ते समरे भैरवे तारकामये ।  
देवानां रुद्रमुख्यानां वीरेण तुहिनात्विषा ॥ भ्ञ्ज्_१९।१९३ ॥  
    
अस्त्रं ब्रह्मशिरः स्पृ(सृ)ष्टं यशश्छेदि दिवौकसाम् ।  
अल्पावशेषामकरोद्भग्नध्वस्तहतां चमूम् ॥ भ्ञ्ज्_१९।१९४ ॥  
    
त्रस्तैरथ सुरैरेत्य याचितः कमलोद्भवः ।  
निर्वाय साम्ना समरं ददौ जायां बृहस्पतेः ॥ भ्ञ्ज्_१९।१९५ ॥  
    
सगर्भामागातामूचे स तामीर्ष्याविषोल्बणः ।  
न धार्यो ऽयं त्वया गर्भो मद्योनावित्यधोमुखीम् ॥ भ्ञ्ज्_१९।१९६ ॥  
    
ततस्तत्याज सा गर्भमिषीकास्तम्भसंस्तरे ।  
तेजसा जातमात्रो ऽसौ विबुधानजयद्बुधः ॥ भ्ञ्ज्_१९।१९७ ॥  
    
पृष्टा ततो ऽयं कस्येति देवैर्नोवाच सा यदा ।  
तदा पृष्टा विरिञ्चेन चन्द्रस्येत्यवदल्लघु ॥ भ्ञ्ज्_१९।१९८ ॥  
    
स पुत्रः शशिनः श्रीमान्प्रतिकूलोदयो दिवि ।  
शिशिरव्यजनो धीमान्बभौ विबुधनन्दनः ॥ भ्ञ्ज्_१९।१९९ ॥  
    
अथ कालेन शीतांशुर्दक्षिणाक्षीणमण्डलः ।  
परदारपरामर्षात्तप्तो ऽत्रिं शरणं ययौ ॥ भ्ञ्ज्_१९।२०० ॥  
    
स तेन पुत्रवात्सल्यान्मन्त्रैः क्षपितकिल्बिषः ।  
रराज यक्ष्मणा मुक्तः पुनर्युक्तो निजश्रिया ॥ भ्ञ्ज्_१९।२०१ ॥  
    
***** सोमोत्पत्तिः ॥ ५ ॥ *****

इडायामथ पुत्रो ऽभूद्बुधस्य स पुरूरवाः ।  
यस्याभूद्भूवनश्लाघ्या कान्ता कीर्तिरिवोर्वशी ॥ भ्ञ्ज्_१९।२०२ ॥  
    
तस्य षट् तनयास्तस्यामभवंस्त्रिदशालये ।  
आयुर्ज्येष्ठो नृपस्तेषां नहुषो ऽप्यायुषः सुतः ॥ भ्ञ्ज्_१९।२०३ ॥  
    
रजिप्रभृतयस्तस्य चत्वारो ऽप्यनुजाः पुरा ।  
देवासुररणे पूर्वं साहाय्ये वज्रपाणिना ॥ भ्ञ्ज्_१९।२०४ ॥  
    
रजिर्वृतः स्वराज्येन पणेन नहुषानुजः ।  
स हत्वा दितिजान्वीरान्सुरेन्द्रत्वं पणार्जितम् ॥ भ्ञ्ज्_१९।२०५ ॥  
    
त्वत्पुत्रो ऽस्मीति शक्रेण धूर्तेनाभिहितो ऽत्यजत् ।  
अथ कालेन जयिनो रजेः पुत्रा महौजसः ॥ भ्ञ्ज्_१९।२०६ ॥  
    
राज्यं त्रिदशराजस्य जह्रुः पितृबलार्जितम् ।  
हृतराज्यः स शक्रो ऽथ हृतभागः क्रतुष्वपि ॥ भ्ञ्ज्_१९।२०७ ॥  
    
ययाचे बदरीमात्रं पुरोडाशं बृहस्पतिम् ।  
तेन बालमुखाब्जेन याचितो नष्टचेतसा ॥ भ्ञ्ज्_१९।२०८ ॥  
    
चकार रजिपुत्राणां मतिमोहं बृहस्पतिः ।  
ततस्ते रागिणो मत्ता विभ्रष्टा न्यायवर्त्मनः ॥ भ्ञ्ज्_१९।२०९ ॥  
    
संवृत्ता भृशमुत्सेकान्नष्टवीर्यपराक्रमाः ।  
तेन तान्दुर्जयान्हत्वा वज्री स्वपदमाप्तवान् ॥ भ्ञ्ज्_१९।२१० ॥  
    
शफरोत्फालचटुला दुर्वृत्तानां हि सम्पदः ।  
नहृषस्याभवत्पुत्रो ययातिः पृथिवीपतिः ॥ भ्ञ्ज्_१९।२११ ॥  
    
दिव्येन यो रथाग्र्येण षड्रात्रेणाजयज्जगत् ।  
यो ऽसौ कालेन तद्वंशे शापान्नष्टो रथोत्तमः ॥ भ्ञ्ज्_१९।२१२ ॥  
    
जरासन्धेन सम्प्राप्तो हृतो यो ऽप्यसुरारिणा ।  
ययातेः शुक्रकन्यायां देवयान्यां बभूवतुः ॥ भ्ञ्ज्_१९।२१३ ॥  
    
यदुश्चतुर्वसुश्चेति तनयौ सम्मतौ सताम् ।  
वृषपर्वसुतायाश्च शर्मिष्ठायाः सुतास्त्रयः ॥ भ्ञ्ज्_१९।२१४ ॥  
    
द्रुह्यानुपूरुनामानस्तस्यासन्वंशवर्धनाः ।  
काले ऽथ विपुले याते ययातिः प्रवयाः सुतान् ॥ भ्ञ्ज्_१९।२१५ ॥  
    
ययाचे यौवनं कामी जरया जगतीपतिः ।  
मृत्युसिंहनखश्रेणीं सुखपद्महिमाहतिम् ॥ भ्ञ्ज्_१९।२१६ ॥  
    
यदा कश्चिन्न जग्राह जरां पुरुस्तदाग्रहीत् ।  
तस्माद्यौवनमासाद्य यदुमुख्यानथो परान् ॥ भ्ञ्ज्_१९।२१७ ॥  
    
ययातिरशपद्वंश्या येनैषामनृपाः सदा ।  
ततो दिदृक्षुः कामानां पारं तरुणविग्रहः ॥ भ्ञ्ज्_१९।२१८ ॥  
    
विश्वस्य नाककामिन्या नन्दने विजहार सः ।  
सुचिरं सेवमानो ऽपि राजा राजीवलोचनाम् ॥ भ्ञ्ज्_१९।२१९ ॥  
    
यदा प्रवर्धमानेच्छः कामानां नान्तमाययौ ।  
तदा राज्यं सुतस्यैव पुरोर्दत्वा जरां निजाम् ॥ भ्ञ्ज्_१९।२२० ॥  
    
जग्राह जातवैराग्यो जगौ चेदं मुनिव्रतः ।  
चित्रं भोगाभिलाषो ऽयं भोगाभ्यासेन वर्धते ॥ भ्ञ्ज्_१९।२२१ ॥  
    
वेल्लत्कल्लोलजालेन सलिलेनेव वाडवः ।  
बत विस्फारसंसारसरोरुहरजश्छटा ॥ भ्ञ्ज्_१९।२२२ ॥  
    
प्रीतिः प्रतिनिशं मुग्धान्बध्नाति मधुपानिव ।  
जीर्यतामप्यजीर्योर्(णो)ऽयं नश्यतामपि नश्वरः ॥ भ्ञ्ज्_१९।२२३ ॥  
    
कामः कामवतामन्तर्घुणः क्षितिरुहामिव ।  
निषिद्धो नियमेनापि धैर्येणाप्यवधीरितः ॥ भ्ञ्ज्_१९।२२४ ॥  
    
रागो ज्वलत्यहो वस्त्रेणाच्छादित इवानिलः ।  
इति सञ्चिन्त्य नियतो ययातिस्तपसा युतः ॥ भ्ञ्ज्_१९।२२५ ॥  
    
कुलोचितेन विधिना यशःशेषत्वमाययौ ।  
पूरोर्ययातिपुत्रस्य वशे सुविपुले क्षितौ ॥ भ्ञ्ज्_१९।२२६ ॥  
    
प्रवर्तमाने बहुधा कालेनाभून्महीपतिः ।  
दुष्यन्तो यस्य भरतः पुत्रो भारतवंशकृत् ॥ भ्ञ्ज्_१९।२२७ ॥  
    
अवदाते कुले यस्य जातो ऽसि जनमेजयः ।  
इत्येष पौरवो वंशः पूर्वमेव मयोदितः ॥ भ्ञ्ज्_१९।२२८ ॥  
    
***** पूरुवंशः ॥ ६ ॥ *****

तुर्वसोस्तु महान्वंशो यस्मिञ्जातः करन्धमः ।  
मरुत्तस्तत्सुतो यस्मै ददौ हेम महेश्वरः ॥ भ्ञ्ज्_१९।२२९ ॥  
    
तस्यासन्विपुले वंशे पाण्ड्यचौलाः सकेरलाः ।  
राजा मरुत्पतिर्नाम द्रुह्यवंशे त्वजायत ॥ भ्ञ्ज्_१९।२३० ॥  
    
कृच्छ्रेण दीर्घसङ्ग्रामे यौवनाश्वेन यो हतः ।  
गान्धारस्तत्सुतो यस्य वंशे जातास्तुरङ्गमाः ॥ भ्ञ्ज्_१९।२३१ ॥  
    
अनोस्तु वंशे धर्माद्या जाताः प्रत्यन्तभूमिपाः ।  
यदोस्तु प्रसृते वंशे कृतवीर्यात्मजो नृपः ॥ भ्ञ्ज्_१९।२३२ ॥  
    
कार्तवीर्यार्जुनो जातः सहस्रभुजदुर्मदः ।  
हेहयानर्तभोजाद्यस्तालजङ्घाश्च तत्कुले ॥ भ्ञ्ज्_१९।२३३ ॥  
    
कालेन जातस्तद्वंशे वृषो वृषसुतो मधुः ।  
वृषणस्तत्सुतो यस्य वंशे सागरवृष्णयः ॥ भ्ञ्ज्_१९।२३४ ॥  
    
अन्धको ऽप्यन्वये तेषामभूदन्धकवंशकृत् ।  
बहुशाखे च तद्वंशे जातो क्रूरः सहस्रदः ॥ भ्ञ्ज्_१९।२३५ ॥  
    
तत्पितृव्यकुले काले शूरः श्रीमानजायत ।  
वसुदेवः सुतस्तस्य बभूवानकदुन्दुभिः ॥ भ्ञ्ज्_१९।२३६ ॥  
    
यस्मिञ्जाते दिवि महानभूद्दुन्दुभिनिःस्वनः ।  
भ्रातास्य देवभागाख्यस्तथा देवश्रवाः परः ॥ भ्ञ्ज्_१९।२३७ ॥  
    
अनाधृष्टिः कनवको वत्सः श्यामो ववृञ्ज सः ।  
पृथुकीर्तिः पृथाख्या च श्रुतदेवी श्रुतश्रवाः ॥ भ्ञ्ज्_१९।२३८ ॥  
    
राजाधिदेवी पञ्चैताः शूरपुत्र्यो ऽस्य चानुजाः ।  
पृथुकीर्तिसुतो राजा दन्तवक्रो नृपात्मजः ॥ भ्ञ्ज्_१९।२३९ ॥  
    
पृथासुता धर्मराजभीमसेनधनञ्जयाः ।  
श्रुतश्रवायास्तनयः शिशुपालो महाबलः ॥ भ्ञ्ज्_१९।२४० ॥  
    
दैत्यराजो ऽभवद्यो ऽसौ हिरण्यकशिपुः पुरा ।  
पितृव्यवंशे शूरस्य शैनेयः सत्यको ऽभवत् ॥ भ्ञ्ज्_१९।२४१ ॥  
    
सात्यकिस्तस्य तनयो युयुधानापराभिधः ।  
उद्धवो विबुधाचार्यः शत्रुदेवमुखास्तथा ॥ भ्ञ्ज्_१९।२४२ ॥  
    
शत्रुदेवस्य नैषादिरेकलव्यो ऽभवत्कुले ।  
वत्सावते त्वपुत्राय वसुदेवः प्रतापवान् ॥ भ्ञ्ज्_१९।२४३ ॥  
    
अद्भिर्ददौ सुतं वीरं शौरिः कौशिकमौरसम् ।  
गण्डूषकायापुत्राय चारुदोष्णादिकान्हरिः ॥ भ्ञ्ज्_१९।२४४ ॥  
    
द्वे भार्ये वसुदेवस्य रोहिणी देवकी तथा ।  
रोहिणीतनयो रामः सारणो दुर्दमः सुभः ॥ भ्ञ्ज्_१९।२४५ ॥  
    
शुभ्रपिण्डारदमनास्ते महावदनात्मजाः ।  
अनुजा च सुभद्रैषा महिषी सव्यसाचिनः ॥ भ्ञ्ज्_१९।२४६ ॥  
    
रामस्य निषधो नाम रेवत्यामभवत्सुतः ।  
देवकीनन्दनः कृष्णो देवो दानवसूदनः ॥ भ्ञ्ज्_१९।२४७ ॥  
    
वसुदेवस्य चान्यासु भार्यासु ह्यभवन्सुताः ।  
भोजोपासङ्गविजया वृषदेवो गदस्तथा ॥ भ्ञ्ज्_१९।२४८ ॥  
    
आशावहो लोमपादः कपिलो वर्धमानकः ।  
पौण्ड्रो निषादनाथश्चेत्युग्रवीर्यपराक्रमाः ॥ भ्ञ्ज्_१९।२४९ ॥  
    
अत्रान्तरे गार्ग्यमुनिर्धनु कालायसाशनः ।  
चचार द्वादश समा ब्रह्मचारी परं तपः ॥ भ्ञ्ज्_१९।२५० ॥  
    
त्रिगर्तराजसुतया परीक्षायै सविभ्रमम् ।  
न चचालायसप्रख्यो ह्रियमाणशयो ऽपि यः ॥ भ्ञ्ज्_१९।२५१ ॥  
    
स मन्युतप्तो गोपालकन्यायां रुद्रशासनात् ।  
असृजत्कालयवनं कालं सर्वमहीभुजाम् ॥ भ्ञ्ज्_१९।२५२ ॥  
    
रथे यस्य हया घोरा वृषपूर्वार्धविग्रहाः ।  
गृहीतो यवनेन्द्रेण निष्पुत्रेण स पुत्रकः ॥ भ्ञ्ज्_१९।२५३ ॥  
    
युद्धार्थी दर्पसम्मत्तः पप्रच्छ सुभटान्भुवि ।  
नारदस्य गिरा ज्ञात्वा स वीरान्वृष्णियादवान् ॥ भ्ञ्ज्_१९।२५४ ॥  
    
मथुरानिलयाञ्जेतुमक्षौहिण्या समाद्रवत् ।  
ते कालयवनाक्रान्ता जरासन्धेन चार्दिताः ॥ भ्ञ्ज्_१९।२५५ ॥  
वृष्णयो मथुरां त्यक्त्वा द्वारकां चक्रुरम्बुधौ ।  
वंशस्कन्धेषु चान्येषु सम्भूता यादवाः परे ॥ भ्ञ्ज्_१९।२५६ ॥  
    
सात्वतस्याभवद्दैवैरुद्गीतचरितः कुले ।  
यज्वा देवावृधो राजा बभ्रुस्तस्यात्मजो ऽभवत् ॥ भ्ञ्ज्_१९।२५७ ॥  
    
आपगायां सर्वर्णायां जातः कोटिसहस्रदः ।  
सम्भूतास्तत्कुले वीरा भोजास्ते शान्तिकावताः ॥ भ्ञ्ज्_१९।२५८ ॥  
    
अन्धकात्कुक्कुरो जातस्तद्वंश्यो ऽप्याहुको ऽभवत् ।  
प्रणेता वृष्णिवंशानां राजा कृतयुगोचितः ॥ भ्ञ्ज्_१९।२५९ ॥  
    
देवकश्चोग्रसेनश्च तत्सुतौ देवकस्य तु ।  
देववत्प्रमुकाः पुत्रा देवक्याद्यश्च कन्यकाः ॥ भ्ञ्ज्_१९।२६० ॥  
    
याः सप्त वसुदेवाय वितीर्णा वीरमातरः ।  
उग्रसेनसुतः कंसो न्यग्रोधप्रमुखाग्रजः ॥ भ्ञ्ज्_१९।२६१ ॥  
    
कंसा कंसवती तन्वी पाली कह्वा च कन्यकाः ।  
विदूरथकुले भोजे बभूव हृदिकाभिधः ॥ भ्ञ्ज्_१९।२६२ ॥  
    
कृतवर्ममुखास्तस्य शतधन्वादयः सुताः ।  
क्रोष्टोर्वंशे प्रसेनो ऽभूत्सत्राजित्सेनजित्तथा ।  
इत्येते बहवो वंशा विश्रुता यादवा यदोः ॥ भ्ञ्ज्_१९।२६३ ॥  
    
***** यदुवंशः ॥ ७ ॥ *****

अब्धेस्तटे द्वारवत्यां निवेशे विषदं मणिम् ।  
दिव्यं स्यमन्तकं नाम प्रसेनः किल लब्धवान् ॥ भ्ञ्ज्_१९।२६४ ॥  
    
स मणिः कनकस्यन्दी व्यायिदुर्भिक्षनाशनः ।  
शक्तेनाप्युत्सुकेनापि न हृतस्तस्य शौरिणा ॥ भ्ञ्ज्_१९।२६५ ॥  
    
कालेन मृगयासक्तः प्रसेनो मणिभूषितः ।  
सिंहेन निहतो युद्धे सहसा मणिहारिणा ॥ भ्ञ्ज्_१९।२६६ ॥  
    
यान्तं जवेन तं सिंहमृक्षराजो ऽथ जाम्वान् ।  
निहत्य मणिमादाय बलवान्बिलमाविशत् ॥ भ्ञ्ज्_१९।२६७ ॥  
    
वृष्ण्यन्धकहतं दृष्ट्वा प्रसेनं विजने वने ।  
मणिलोभात्कृतं सर्वं कृष्णेनेति शशङ्किरे ॥ भ्ञ्ज्_१९।२६८ ॥  
    
विशुद्धभावः कृष्णो ऽपि तमन्वेष्टुं ययौ मणिम् ।  
मिथ्याकलङ्कं यशसामपवादं सहेत कः ॥ भ्ञ्ज्_१९।२६९ ॥  
    
सास्रं प्रसेनमालोक्य स सिंहेत विदारितम् ।  
तस्याविदूरे सिंहं च ददर्श विनिपातितम् ॥ भ्ञ्ज्_१९।२७० ॥  
    
मणेरलाभे विज्ञाय पदवीमृक्षशंसिनीम् ।  
गुहां प्रविश्य गम्भीरं ददर्श विपुलं बिलम् ॥ भ्ञ्ज्_१९।२७१ ॥  
    
तत्र धात्र्या स शुश्राव वचनं बालसान्त्वने ।  
तवैवासौ मणिः पुत्र मा रोदीः सुकुमारक ॥ भ्ञ्ज्_१९।२७२ ॥  
    
श्रुत्वेति ज्ञातवृत्तान्तो जाम्बवन्तं ददर्श सः ।  
तेनाथ युयुधे कृष्णो दिवसानेकविंशतिम् ॥ भ्ञ्ज्_१९।२७३ ॥  
    
दशग्रीवोग्रसङ्ग्रामशस्त्रोल्लिखितवक्षसम् ।  
जाम्बवन्तं विजित्याथ दत्तां तेन सुतां हरिः ॥ भ्ञ्ज्_१९।२७४ ॥  
    
बिम्बाधरां जाम्बवतीं लेभे तं च स्यमन्तकम् ।  
ततो द्वारवतीमेत्य स्यमन्तकमुदारधीः ॥ भ्ञ्ज्_१९।२७५ ॥  
    
स प्रसेनानुजायैव ददौ सत्त्रजिते मणिम् ।  
सत्यभामामुखास्तिस्रः सत्राजिन्मुरवैरिणः ॥ भ्ञ्ज्_१९।२७६ ॥  
    
प्रददौ कन्यकाः कामकुमुदाकारचन्द्रिकाः ।  
सत्राजितं घातयित्वा भोजेन शतधन्वना ॥ भ्ञ्ज्_१९।२७७ ॥  
    
अहरन्मणिमक्रूरो मिथः साहाय्यसंविदा ।  
सत्यभामा स्वयं गत्वा हते पितरि दुःखिता ॥ भ्ञ्ज्_१९।२७८ ॥  
    
जतुवेश्मनि दग्धेषु पार्थेषु धृतराष्ट्रजैः ।  
शार्ङ्गधन्वानमासाद्य वारणावतवासिनम् ॥ भ्ञ्ज्_१९।२७९ ॥  
    
हतं न्यवेदयत्साश्रुः पितरं शतधन्वना ।  
ततस्तूर्णं समभ्येत्य द्वारकां गरुडध्वजः ॥ भ्ञ्ज्_१९।२८० ॥  
    
रामेण सहिति गत्वा युयुधे शतधन्वना ।  
चक्रे मणिप्रदस्यापि नाक्रूरो ऽस्य सहायताम् ॥ भ्ञ्ज्_१९।२८१ ॥  
    
स्वार्थकाले व्यतीते हि धूर्ता नो कस्यचिन्निजाः ।  
अधिरुह्याशु वडवां शतयोजनगामिनीम् ॥ भ्ञ्ज्_१९।२८२ ॥  
    
विद्रुतं शतधन्वानं मिथिलाभिमुखं जवात् ।  
जघान कैटभारातिर्नाससाद च तं मणिम् ॥ भ्ञ्ज्_१९।२८३ ॥  
    
सो ऽपह्नुतो मणिरिति क्रुद्धो ऽस्मै लाङ्गली मृषा ।  
न द्वारकां विशामीति मिथिलां विमुखो ययौ ॥ भ्ञ्ज्_१९।२८४ ॥  
    
तत्र दुर्योधनस्तस्माद्गदाशिक्षामवाप्तवान् ।  
ततः कृष्णानुगैरेत्य वृष्णिवीरैः प्रसादितः ॥ भ्ञ्ज्_१९।२८५ ॥  
    
द्वारकामाययौ श्रीमाञ्जाततत्त्वो हलायुधः ।  
अक्रूरो ऽपि मणिस्फीतो बहुयज्ञो बहुप्रदः ॥ भ्ञ्ज्_१९।२८६ ॥  
    
सुखं निनाय षष्ट्यब्दीं दीक्षाकवचरक्षितः ।  
व्यक्तिं याते मणौ किञ्चिद्भीते रामत्सकेशवात् ॥ भ्ञ्ज्_१९।२८७ ॥  
    
अपयाते ततो ऽक्रूरे नावर्षत्पाकशासनः ।  
ज्ञातिभेदभयात्पूर्वं कृष्णेनोपेक्षितश्चिरम् ॥ भ्ञ्ज्_१९।२८८ ॥  
    
प्रसाद्य पनरानीतो दुर्भिक्षार्तैः सयादवैः ।  
तस्मिन्दानपतौ प्राप्ते ववर्ष त्रिदिववेश्वरः ॥ भ्ञ्ज्_१९।२८९ ॥  
    
कालेन याचितः साम्ना कृष्णेन स ददौ मणिम् ।  
तस्मै स्वसारं चाक्रूरः प्रीतये चारुलोचनाम् ॥ भ्ञ्ज्_१९।२९० ॥  
    
विनयार्जवतुष्टस्तं केशवो ऽपि मणिं ददौ ।  
अक्रूरायैव महतां प्रणयान्तो हि दुर्ग्रहः ॥ भ्ञ्ज्_१९।२९१ ॥  
    
***** स्यमन्तकालम्भः ॥ ८ ॥ *****

कुलावलीं यादवानां निशम्य जनमेजयः ।  
विस्मितो जन्मना विष्णोर्वैशम्पायनमब्रवीत् ॥ भ्ञ्ज्_१९।२९२ ॥  
    
अहो नु महदाश्चर्यमपूर्वं प्रतिभाति मे ।  
कथं जगन्निवासो ऽभूच्चराचरगुरुर्नरः ॥ भ्ञ्ज्_१९।२९३ ॥  
    
यत्कुक्षिकोटरे शेते कल्पान्ते भुवनावली ।  
सकथं मानुषीगर्भं प्रपेदे भूतभावनः ॥ भ्ञ्ज्_१९।२९४ ॥  
    
वैश्वरूप्यमिदं यस्य सर्वभूतान्तरात्मनः ।  
इच्छामात्रसमुन्मेषदर्पणे प्रतिबिम्बितम् ॥ भ्ञ्ज्_१९।२९५ ॥  
    
इति पृष्टः क्षितिभुजा जगाद मुदितो मुनिः ।  
श्रूयतामद्भुतं जन्म विष्णोर्जन्मभयच्छिदः ॥ भ्ञ्ज्_१९।२९६ ॥  
    
येन यज्ञवराहेण वेदयज्ञमयं वपुः ।  
कृत्वोद्धृता वसुमती चतुरर्णवमेखला ॥ भ्ञ्ज्_१९।२९७ ॥  
    
बभौ कुवलयश्यामा दंष्टाग्रे यस्य मेदिनी ।  
बालशेवलवल्लीव लीना पल्वलकेलिषु ॥ भ्ञ्ज्_१९।२९८ ॥  
    
येन केसरिणा शङ्खशुभ्राभिर्नखशुक्तिभिः ।  
आयुषा सह निष्पीतं हिरण्यकशिपोर्यशः ॥ भ्ञ्ज्_१९।२९९ ॥  
    
उरःस्थलास्थिनिर्घर्षान्नखक्रकचपञ्जरे ।  
यस्य दैत्यवधे कोपः प्राप कल्पाग्निकेतुताम् ॥ भ्ञ्ज्_१९।३०० ॥  
    
त्रैलोक्यक्रमणे यस्य विजयध्वजतां ययौ ।  
पादो गङ्गाजलोल्लासव्यालोलधवलांशुकः ॥ भ्ञ्ज्_१९।३०१ ॥  
    
खर्वः पूर्वमथ प्रांशुरप्रमेयस्ततो ऽभवत् ।  
यश्च हर्षश्च देवानां मोहश्च त्रिदशद्विषाम् ॥ भ्ञ्ज्_१९।३०२ ॥  
    
यस्य कुण्डलतां कर्णे रविर्नाभौ सरोजताम् ।  
प्राप प्रवर्धमानस्य गुल्फे कटकरत्नताम् ॥ भ्ञ्ज्_१९।३०३ ॥  
    
उच्चैर्विलोकयन्तीनां तद्वपुः सुरयोषिताम् ।  
वलिविध्वंसभीत्येव नादृश्यत वलित्रयम् ॥ भ्ञ्ज्_१९।३०४ ॥  
    
दत्तात्रेयावतारेण धर्माचारस्य मज्जतः ।  
वेदानां च कृतं येन स्थित्यै हस्तावलम्बनम् ॥ भ्ञ्ज्_१९।३०५ ॥  
    
जामदग्न्यवपुर्भूत्वा कार्तवीर्यस्य कर्मठम् ।  
मृणालमण्डलीलावं दोःसहस्रं लुलाव यः ॥ भ्ञ्ज्_१९।३०६ ॥  
    
यः कुठारे ऽस्थिनिष्पेषखण्डना दन्तमालिकाम् ।  
क्षत्रियक्षयकालानां बभार गणनामिव ॥ भ्ञ्ज्_१९।३०७ ॥  
    
यः पूर्वाङ्गवतीं चारुमध्यदेशां पयस्विनीम् ।  
सपुण्ड्रकाननां प्रादात्सवत्सां कश्यपाय गाम् ॥ भ्ञ्ज्_१९।३०८ ॥  
    
यो ऽभवद्भुवनाभोगभूषणं रघुनन्दनः ।  
वीरः सुबाहमारीचघोरमेघमहानिलः ॥ भ्ञ्ज्_१९।३०९ ॥  
    
भ्रान्तः सप्तसु लोकेषु सप्ताब्धिक्षोभसम्भृतः ।  
सप्ततालभिदो यस्य धन्विनो धनुषध्वनिः ॥ भ्ञ्ज्_१९।३१० ॥  
    
अद्यापि सेतुसङ्घट्टविस्फुटच्छुक्तिसम्पुटः ।  
सुव्यक्तमुक्तादशनो वक्ति यस्याम्बुधिर्यशः ॥ भ्ञ्ज्_१९।३११ ॥  
    
किरीटकोटिविश्रान्तं येन शुभ्रयशोंशुकैः ।  
उन्मृष्टं लोकपालानामिन्द्रिजित्सैन्यजं रजः ॥ भ्ञ्ज्_१९।३१२ ॥  
    
पतितोत्पतितैर्यस्य दशास्यवदनैर्मुहुः ।  
बभूव कन्दुकामन्दविनोदानन्दविभ्रमः ॥ भ्ञ्ज्_१९।३१३ ॥  
    
भुवो भारावताराय कृष्णो वृष्णिकुले ऽभवत् ।  
शिशुपालादिभूपालकालः शकलितासुरः ॥ भ्ञ्ज्_१९।३१४ ॥  
    
यद्वक्षसि ग्रावभिदः शृङ्गभङ्गपराभवः ।  
असक्तिविषमोल्लेखैररिष्टस्याप्यसूच्यत ॥ भ्ञ्ज्_१९।३१५ ॥  
    
चक्रे यश्चरणः शुभ्रैर्मूर्ध्नि कालियभोगिनः ।  
नखकान्तिफणाचक्रैः शेषस्पर्धधिरोहणम् ॥ भ्ञ्ज्_१९।३१६ ॥  
    
मूलास्थिच्छेदनिष्पेषजातज्वालाजटाजुषा ।  
बाणबाहुवने यस्य चक्रेण क्रकचायितम् ॥ भ्ञ्ज्_१९।३१७ ॥  
    
कर्की(ल्की) विष्णुयशा यश्च भविष्यति ययुगक्षये ।  
सत्त्वधर्मलतोद्याननवसौरभमाधवः ॥ भ्ञ्ज्_१९।३१८ ॥  
    
तस्याश्चर्यप्रभावस्य श्रूयतामिदमुज्ज्वलम् ।  
चरितं पुण्यपीयूषैः किल्बिषक्षालनक्षमम् ॥ भ्ञ्ज्_१९।३१९ ॥  
    
प्रभावं तस्य तत्त्वेन वक्तुं को नु प्रगल्भते ।  
यत्र वाचस्पतिर्मूको दूरे भोगिपतेर्गिरः ॥ भ्ञ्ज्_१९।३२० ॥  
    
***** प्रादुर्भावसङ्ग्रहः ॥ ९ ॥ *****

वृत्ते वृत्रवधे पूर्वं सङ्ग्रामे तारकामये ।  
त्रिदशाः शरणं जग्मुर्विश्वक्सेनं जनार्दनम् ॥ भ्ञ्ज्_१९।३२१ ॥  
    
दत्तं तेनाभयं तेषां विषमे दैत्यजे भये ।  
संहता दानवाः सर्वे विविशुः समराङ्गनम् ॥ भ्ञ्ज्_१९।३२२ ॥  
    
मयो मायानिधिस्तेषामग्रणीरुग्रविग्रहः ।  
बभौ हैमं समारूढो रथमृक्षसहस्रगम् ॥ भ्ञ्ज्_१९।३२३ ॥  
    
तारः क्रोशाधिकायाममायसं रथमास्थितः ।  
युक्तं स्वरसहस्रेण धूमोत्थो ऽग्निरिवाबभौ ॥ भ्ञ्ज्_१९।३२४ ॥  
    
हयग्रीवः समारुह्य रथं हयसहस्रगम् ।  
मत्तुकुञ्जरयुक्तं च त्वष्टा मन्दरगौरवम् ॥ भ्ञ्ज्_१९।३२५ ॥  
    
वीरा विरोचनाद्याश्च तस्थुः समरसम्मुखाः ।  
कल्पान्तजलदब्यूहविपुलं तद्बलार्णवम् ॥ भ्ञ्ज्_१९।३२६ ॥  
    
विष्णुना विहिताश्वासा वीक्ष्य देवाः समाद्रवन् ।  
ऐरावणगतस्तेषां सहस्राक्षः पुरो बभौ ॥ भ्ञ्ज्_१९।३२७ ॥  
    
इन्द्रायुधसहस्राणि दर्शयन्वज्ररश्मिभिः ।  
यमस्तारमहाहारः श्यामो महिषवाहनः ॥ भ्ञ्ज्_१९।३२८ ॥  
    
तस्थौ लम्बाम्बुदो नीलशैलो निर्झरवानिव ।  
श्वेताश्वो मणिमालाङ्को वरुणस्तरणिप्रभः ॥ भ्ञ्ज्_१९।३२९ ॥  
    
रथे रराज कैलासे रत्नकूट इवोद्गतः ।  
हेमर्क्मा हेमरथो हेमाङ्गदाधरः ॥ भ्ञ्ज्_१९।३३० ॥  
    
जहार धनदो मेरोः सूर्यातपजुषः श्रियम् ।  
हिमरश्मिर्हिमशिलाशुभ्राश्वस्तुहिनायुधः ॥ भ्ञ्ज्_१९।३३१ ॥  
    
तस्थौ जलदवाहश्च वायुरायुः शरीरिणाम् ।  
देवश्च स्वयमभ्यायाद्भगवान्कैटभान्तकः ॥ भ्ञ्ज्_१९।३३२ ॥  
    
दीप्तचक्रगदाशार्ङ्गनन्दनो गरुडध्वजः ।  
चक्रं रराज तस्याजौ धाराबिम्बितदानवम् ॥ भ्ञ्ज्_१९।३३३ ॥  
    
अन्तःप्रविष्टनिहतारातिव्रातमिवाभितः ।  
प्रशान्ते ज्वलिते मेरुरिवास्य भुजगान्तकः ॥ भ्ञ्ज्_१९।३३४ ॥  
    
बभासे भास्वरो वाहः प्रवाहः शत्रुतेजसाम् ।  
तस्य दीप्ततरैः पक्षैर्बभूव पिहितं नभः ॥ भ्ञ्ज्_१९।३३५ ॥  
    
अन्त्यैर्द्वादशभिः सूर्यैरिवैकघनतां गतैः ।  
विरराज तदारूढो हरिः कौस्तुभभूषितः ॥ भ्ञ्ज्_१९।३३६ ॥  
    
वडवानलसंयुक्तो मैनाक इव रत्नसूः ।  
रुद्रादित्यमरुद्विश्वसाध्याश्विवसुचारणाः ॥ भ्ञ्ज्_१९।३३७ ॥  
    
उद्ययुः क्षुब्धसैन्याब्धेः कल्लोला इव सङ्गताः ।  
अथोद्धूताम्बुधिध्वानडजीकृतजगत्त्रयः ॥ भ्ञ्ज्_१९।३३८ ॥  
    
ररास घोषगम्भीरः समराम्भदुन्दुभिः ।  
पेतुः परस्परं तेषां देहे तेजस्विनां प्रभाः ॥ भ्ञ्ज्_१९।३३९ ॥  
    
प्रवृत्ते समरे हेमनाराचनिचया इव ।  
सुरासुरकरोत्सृष्टशस्त्रास्त्रनिकपोत्थिताः ॥ भ्ञ्ज्_१९।३४० ॥  
    
ज्वालाश्चक्रुर्ध्वजाग्रेषु क्षणं पीतांशुकभ्रमम् ।  
चेरुस्त्रिदशमातङ्गदन्तोल्लिखितकङ्कटाः ॥ भ्ञ्ज्_१९।३४१ ॥  
    
जातधूमानला दैत्या मेघा इव सविद्युतः ।  
तेषां वक्षस्तटे भुग्नदन्तास्ते दिव्यकुञ्जराः ॥ भ्ञ्ज्_१९।३४२ ॥  
    
सिकतासेतुनिःसारानमन्यन्त कुलाचलान् ।  
ततो दैत्यभुजोद्धूतशस्त्रनिर्विविरा दिवि ॥ भ्ञ्ज्_१९।३४३ ॥  
    
बभूवुर्निश्चलाः क्षिप्रं चित्रन्यस्ता इवामराः ।  
इयमत्यन्तदुर्वारा दैत्यमाया महीयसी ॥ भ्ञ्ज्_१९।३४४ ॥  
    
यमो ऽवि नियमेनेव बद्धस्तन्निधनेषु यत् ।  
वायुः पङ्गुरिव क्षिप्रमप्रकाश इवांशुमान् ॥ भ्ञ्ज्_१९।३४५ ॥  
    
जयस्तु युधि दैत्येषु वह्निः शीत इवाभवत् ।  
ततः सहस्रनयनो वज्रेणोन्म्य दैत्यजाम् ॥ भ्ञ्ज्_१९।३४६ ॥  
    
मायां मयमुखान्वीरान्सुरैः पुनरयोधयत् ।  
वज्रिवज्रनिकृत्तानां दैत्यानां पततां भुवि ॥ भ्ञ्ज्_१९।३४७ ॥  
    
गुरुभिर्विग्रहैः प्रापुरैक्यं सप्तापि ते ऽब्धयः ।  
ते गजेन्द्र इवालिप्ता दानवा दानवारिभिः ॥ भ्ञ्ज्_१९।३४८ ॥  
    
तमोभिरावृताः पेतुः सुरेन्द्रेम विमोहिताः ।  
बहुमायस्ततो मायां मयः समयवर्तिनीम् ॥ भ्ञ्ज्_१९।३४९ ॥  
    
प्रमयायैव देवानामौर्वानलवतीं व्यधात् ।  
ऊरुजस्तनयो वह्नेः सङ्कल्पाद्ब्रह्मचारिणः ॥ भ्ञ्ज्_१९।३५० ॥  
    
लोकान्दिधक्षुः कालात्मा वार्भक्षो ब्रह्मणो वरात् ।  
हिरण्यकशिपोः पूर्वमौर्वो भक्त्या वरप्रदः ॥ भ्ञ्ज्_१९।३५१ ॥  
    
जज्वाल सुरेसनासु तस्मिन्समरसङ्कटे ।  
और्वेण दह्यमानास्ते ज्वालाजटिलविग्रहाः ॥ भ्ञ्ज्_१९।३५२ ॥  
    
एकीभूतान्यमन्यन्त तेजांसि च तमांसि च ।  
विवशास्त्रिदशाः सर्वे तेनौर्वानलपर्वणा ॥ भ्ञ्ज्_१९।३५३ ॥  
    
वरुणं शीतरश्मिं च त्राणमेव व्यचिन्तयन् ।  
अथाखण्डलनिर्दिष्टश्चन्द्रमा वरुणाग्रगः ॥ भ्ञ्ज्_१९।३५४ ॥  
    
क्षिपन्हिमशिलासङ्घानुद्ययौ युधि दानवान् ।  
तुषारवारिपूरैस्ते भृशं ताभ्यां समाहताः ॥ भ्ञ्ज्_१९।३५५ ॥  
    
निश्चेष्टा दानवाः प्रापुः काष्ठपाषाणतुल्यताम् ।  
हिमस्य महती शक्तिः सा कापि दहनात्मिका ॥ भ्ञ्ज्_१९।३५६ ॥  
    
यया दानवसङ्घानामस्थिभङ्गो महानभूत् ।  
तुषाराशनिसञ्छन्ना दानवानामनीकिनी ॥ भ्ञ्ज्_१९।३५७ ॥  
    
नासानिःश्वासविवरैर्निर्विभागमसूच्यत ।  
मायाविनिमयं ज्ञात्वा मयः स्वजनसिद्धये ॥ भ्ञ्ज्_१९।३५८ ॥  
    
असृजत्पार्वतीं मायां द्रुमशस्त्रशिलाघनाम् ।  
द्रुमशैलनिरुद्धानां स्फुटितायुधवर्मणाम् ॥ भ्ञ्ज्_१९।३५९ ॥  
    
मोहो जजृम्भे देवानामृते चक्रगदाधरम् ।  
ततः क्षणात्तदादिष्टौ तदनु पाणितौजसा ॥ भ्ञ्ज्_१९।३६० ॥  
    
समं विविशतुः सेनां दैत्यानामग्निमारुतौ ।  
भस्मकूटावलीशेषान्कृत्वा द्रुमशिलोच्चयान् ॥ भ्ञ्ज्_१९।३६१ ॥  
    
उद्धूतान्दिक्षु विक्षिप्य तौ रणाग्रे विचेरतुः ।  
अनिलोल्लासितज्वालाज्वलितश्मश्रुभीषणः ॥ भ्ञ्ज्_१९।३६२ ॥  
    
दैत्यानां दह्यमानानां धूमः काल इवोद्ययौ ।  
मारुतस्याग्नितप्तस्य वह्नेतोद्यतस्य च ॥ भ्ञ्ज्_१९।३६३ ॥  
    
अभूत्कूतान्तहुङ्कारघोरः कहकहारवः ।  
विचटच्चर्मणामेषं छमच्छमिति मेदसाम् ॥ भ्ञ्ज्_१९।३६४ ॥  
    
स्फुटस्स्थूलास्थिबन्धानां को ऽपि व्यतिकरो ऽभवत् ।  
जयत्सु सुरसङ्घेषु भङ्गे दितिजमण्डले ॥ भ्ञ्ज्_१९।३६५ ॥  
    
कालनेमिः समुत्तस्थौ त्रिजगद्ग्रसलालसः ।  
जृम्भाविस्पष्टदंष्टाग्रैरुग्रवक्त्रैर्भृताम्बरः ॥ भ्ञ्ज्_१९।३६६ ॥  
    
जगत्क्षयायेव रसादहम्पूर्विकयोत्थितैः ।  
तस्याञ्जनशिलास्तम्भसम्भारैर्भुजमण्डलैः ॥ भ्ञ्ज्_१९।३६७ ॥  
    
अभवन्ककुभो भीमबोगिभोगवृता इव ।  
विटङ्कमुकुटप्राप्तघृष्टब्रह्माण्डकर्परे ॥ भ्ञ्ज्_१९।३६८ ॥  
    
असृजद्धूमजालेन क्षयजीमूतडम्बरान् ।  
शतवक्त्रस्य नेत्रेभ्यस्तस्य ज्वाला दिशो ययुः ॥ भ्ञ्ज्_१९।३६९ ॥  
    
तच्छायया जगत्सर्वमदृश्यमभवत्क्षणात् ।  
अघोरैः कालरजनीसङ्घैः सङ्घट्टितैरिव ॥ भ्ञ्ज्_१९।३७० ॥  
    
तस्य विश्वक्षयाक्षेपदीक्षासमयमण्डलैः ।  
दीप्तायुप्रभाचक्रैरालोकः ककुभामभूत् ॥ भ्ञ्ज्_१९।३७१ ॥  
    
घट्टयन्सर्वतेजांसि सर्वभूतानि कम्पयन् ।  
जहार जलदव्यूहान्कोपनिःश्वासमारुतैः ॥ भ्ञ्ज्_१९।३७२ ॥  
    
उद्य्म्य पवनास्कन्धसङ्घट्टोद्धट्टनं भुजम् ।  
अजीववत्स दितिजान्क्षुब्धाब्धिध्वानया गिरा ॥ भ्ञ्ज्_१९।३७३ ॥  
    
उदायुधैः प्रमुदितैर्दानवैस्तत्पुरः सरैः ।  
ततो युयुधिरे देवाः कालनेमिहतौजसः ॥ भ्ञ्ज्_१९।३७४ ॥  
    
तस्मिन्समरसङ्घट्टे तुमुले प्राणहारिणि ।  
व्यवर्धत महान्कायः करालः कालनेमिनः ॥ भ्ञ्ज्_१९।३७५ ॥  
    
तद्वक्त्रकुहरोद्वान्तज्वालावलयिताः सुराः ।  
तिर्यगूर्ध्वं प्रवृद्धैश्च तद्भुजैरभितो हताः ॥ भ्ञ्ज्_१९।३७६ ॥  
    
तच्छस्त्रवृष्टिदलितास्तत्कराकृष्टमौलयः ।  
पेतुर्भ्रष्टा विमानेभ्यः क्षीणपुण्या इव क्षितौ ॥ भ्ञ्ज्_१९।३७७ ॥  
    
भग्ने वक्रमुखे शक्रे वरुणे करुणास्पदे ।  
धनदे निधनापन्ने शशाङ्के ग्रासशङ्किते ॥ भ्ञ्ज्_१९।३७८ ॥  
    
भग्नायुधध्वजच्छत्त्रा छिन्नस्यन्दनकुञ्जराः ।  
निश्चेष्टास्त्रिदशास्तस्थुर्दिनदीपा इवाप्रभाः ॥ भ्ञ्ज्_१९।३७९ ॥  
    
शीतस्य वह्ने का वार्ता तरणिस्तारदर्पणः ।  
आस्था किं निश्चले वायौ किं यमेन हतौजसा ॥ भ्ञ्ज्_१९।३८० ॥  
    
किमेते मुद्रिता रुद्रा वसवो व्यसवो नु किम् ।  
इति ब्रुवाणा नादेन ननन्दुर्दितिनन्दनाः ॥ भ्ञ्ज्_१९।३८१ ॥  
    
ततः सम्प्राप्तविजयः कालनेमिः क्षतामरः ।  
लोकपालपदे तस्थौ विभज्यानेकधा वपुः ॥ भ्ञ्ज्_१९।३८२ ॥  
    
जलं भूत्वाभवद्व्यापी वायुर्भूत्वा ववौ स्वयम् ।  
सोमसूर्यतनुर्भूत्वा रात्र्यहानि चकार सः ॥ भ्ञ्ज्_१९।३८३ ॥  
    
जग्राह सर्वलोकात्मा हव्यमग्निमुखः स्वयम् ।  
सर्वदेवमयः सो ऽभूदिति विष्णुजिगीषया ॥ भ्ञ्ज्_१९।३८४ ॥  
    
समस्तभुवनाधीशः सर्वदेवगणैर्युतः ।  
वेदधर्मकृपासत्यैः श्रिया च न समाश्रितः ॥ भ्ञ्ज्_१९।३८५ ॥  
    
स ददर्शाथ देवादिं देवं गरुडलाञ्छनम् ।  
उपेक्षिताग्रसम्मर्दं रणकौतुकलीलया ॥ भ्ञ्ज्_१९।३८६ ॥  
    
प्रभादामाभिरामेण कौस्तुभेन विभूषितम् ।  
स्फुरदिन्द्रायुधोदारं स्निग्धश्याममिवाम्बुदम् ॥ भ्ञ्ज्_१९।३८७ ॥  
    
भुजैर्विभ्राजितं रत्नकेयूरधृतिपल्लवैः ।  
हारकान्तिसुधासिक्तैः पारिजातैरिवापरैः ॥ भ्ञ्ज्_१९।३८८ ॥  
    
उह्यमानं सुपर्णेन सुवर्णच्छविहारिणा ।  
मन्दरोद्धारभीतेन मूर्तेनेव सुमेरुणा ॥ भ्ञ्ज्_१९।३८९ ॥  
    
दैत्यसंहारगणनाचिह्नहेमाङ्गदां गदाम् ।  
धारयन्तं गिरीन्द्राणां गौरवैरिव निर्मिताम् ॥ भ्ञ्ज्_१९।३९० ॥  
    
अरुणैरूरुयुगले रलसूर्यांशुभिर्वृतम् ।  
मधुकैटभकण्ठासृक्छटाभिरिव चर्चितम् ॥ भ्ञ्ज्_१९।३९१ ॥  
    
शङ्खकान्तिवितानेन रत्नमालातरङ्गिणा ।  
क्षीरोदेनेव शयनायासत्रस्तेन सेवितम् ॥ भ्ञ्ज्_१९।३९२ ॥  
    
राहुकण्ठाटवीछेदप्रोच्छलच्छोणितारुणैः ।  
व्याप्तं चक्रप्रभाचक्रैः सूर्याशुभिरिवाम्बरम् ॥ भ्ञ्ज्_१९।३९३ ॥  
    
अहो बतायमस्माकं शत्रुर्लोचनगोचरः ।  
निरञ्जनदशां येन नीता दैत्यवधूदृशः ॥ भ्ञ्ज्_१९।३९४ ॥  
    
घ्नता हिरण्यकशिपुं सुतारैर्नखराङ्कुरैः ।  
हन्ता हतान्यनेनैव मुक्ताभानि यशांसि नः ॥ भ्ञ्ज्_१९।३९५ ॥  
    
नृसिंहचरणाक्रान्तिरजोदिग्धां सभाभुवम् ।  
हत्वेमं क्षालयाम्येष दैत्यहर्षाश्रुवारिभिः ॥ भ्ञ्ज्_१९।३९६ ॥  
    
इति ब्रुवाणं सावज्ञं लीलास्मितसिताधरः ।  
पातिना दर्पमधुना मत्तो ऽस्मीत्यभ्यधाद्विभुः ॥ भ्ञ्ज्_१९।३९७ ॥  
    
घोराट्टहासविकटो दानवाधिपतिस्ततः ।  
अपातयच्छस्त्रवृष्टिं देवोरसि भुजैर्घनैः ॥ भ्ञ्ज्_१९।३९८ ॥  
    
अकम्प्यत सुपर्णो ऽपि गदया चण्डवेगया ।  
देवोरसि भुजैर्येन निष्कम्पो ऽकम्पत क्षणम् ॥ भ्ञ्ज्_१९।३९९ ॥  
    
विस्मितः कोपसंरम्बादथ विष्णुर्व्यवर्धत ।  
सहस्रबाहुचरणः सहस्रवदनेक्षमः ॥ भ्ञ्ज्_१९।४०० ॥  
    
स सुदर्शनमासाद्य विषदं भयदं द्विषाम् ।  
पर्यन्ततेजःप्रसरैः किरत्काञ्चनावालुकम् ॥ भ्ञ्ज्_१९।४०१ ॥  
    
दैत्यास्थिकूटकुण्ठाकं क्षुराग्रं वज्रमण्डलम् ।  
चिक्षेप क्रकचक्रूरं दानवाननकानने ॥ भ्ञ्ज्_१९।४०२ ॥  
    
तद्विष्णुभुजनिर्मुक्तं प्रतिमानं विवस्वतः ।  
चकर्ताग्निशिखोद्गारं घोरं वक्त्रशतं द्विषः ॥ भ्ञ्ज्_१९।४०३ ॥  
    
निकृत्तभुजवक्त्रोत्थसरद्रुधिरनिर्झरः ।  
न पपात चिरं दैत्यो मन्युस्तब्ध इव स्थितः ॥ भ्ञ्ज्_१९।४०४ ॥  
    
पक्षवातेन तार्क्ष्यस्य क्षुण्णक्ष्माधरमौलिना ।  
सप्ताब्धयः समुत्पेतुस्तरङ्गालिङ्गिताम्बराः ॥ भ्ञ्ज्_१९।४०५ ॥  
    
सर्वतः पाणिपादेन सर्वे सर्वत्र दानवाः ।  
पीडिता विश्वरूपेण प्रययुः स्मृतिशेषताम् ॥ भ्ञ्ज्_१९।४०६ ॥  
    
***** कालनेमिवधः ॥ १० ॥ *****

ततो निवृत्ते दुर्वृत्ते प्रवृत्ते धर्मकर्मणि ।  
ब्रह्मप्रभृतिभिर्देवैः स्तूयमानो महर्षिभिः ॥ भ्ञ्ज्_१९।४०७ ॥  
    
स्वपदे शक्रमादाय ब्रह्मसद्म ययौ हरिः ।  
वन्दितस्त्रिजगद्वन्द्यैः सिद्धैः संविन्मयात्मभिः ॥ भ्ञ्ज्_१९।४०८ ॥  
    
ततो निजाश्रमं गत्वा स्वप्रभोद्भासितं विभुः ।  
भेजे ऽम्बुधौ योगानिद्रामदभ्राभ्रोत्तरच्छदे ॥ भ्ञ्ज्_१९।४०९ ॥  
    
तं शेषशायिनं कृष्णं सहस्रवदनं शनैः ।  
निद्रा सिषेवे मत्तालिमालेव कमलाकरम् ॥ भ्ञ्ज्_१९।४१० ॥  
    
तस्य पीतांशुकोदारं सुप्तस्य विबभौ वपुः ।  
नाभेब्रह्मसरोजोत्थरजः पुञ्जैरिवाचितम् ॥ भ्ञ्ज्_१९।४११ ॥  
    
कलयन्नक्षसूत्रेण लौकिकीं कालकल्मषाम् ।  
प्रजाः श्वासावलीसूत्रैः सञ्जहारोत्ससर्ज च ॥ भ्ञ्ज्_१९।४१२ ॥  
    
तस्मिन्प्रसुप्ते विधिना दक्षैणायनकारिणा ।  
निद्रापि निद्रयेवाभूत्तमःपटलमीलिता ॥ भ्ञ्ज्_१९।४१३ ॥  
    
जृम्बालस्यविमोहाङ्का नृणां जीवार्थहारिणी ।  
अदीर्घप्रलये सेयं पावनी विष्णुसङ्गमात् ॥ भ्ञ्ज्_१९।४१४ ॥  
    
ततो वर्षसहस्रेषु यातेषु च कृते कते ।  
त्रेतायां विनिवृत्तायां द्वापरे तनुतां गते ॥ भ्ञ्ज्_१९।४१५ ॥  
    
कमलाकेलिकमलप्रान्तवातविबोधितम् ।  
पितामहमुखा देवाः सहस्राक्षपुराःसराः ॥ भ्ञ्ज्_१९।४१६ ॥  
    
एकीभूताः समभ्येत्य जगत्कार्यार्थमुद्यताः ।  
तं तुष्टुवुर्मुनिगणाः फुल्लपद्मकराः क्षणम् ॥ भ्ञ्ज्_१९।४१७ ॥  
    
योगनिद्रापदेशेन गर्भीकृतजगत्त्रये ।  
त्वयि देव न जानीमः कर्त्वयं सुप्तसंविदा ॥ भ्ञ्ज्_१९।४१८ ॥  
    
त्रैलोक्यकर्मणां मुद्रां निद्रां नेत्राब्जषट्पदीम् ।  
त्यज भोगपरिम्लानामिव नीलोत्पलस्रजम् ॥ भ्ञ्ज्_१९।४१९ ॥  
    
स्फारेण दक्षिणेनाक्ष्णा जन्मक्षेत्रेण भास्वतः ।  
जगन्ति कमलानीव विकासय जगत्पते ॥ भ्ञ्ज्_१९।४२० ॥  
    
सव्येनेन्दूदयानन्दविष्यन्दामृतवर्षिणा ।  
भूतानि सर्वभूतात्मन्कुमुदानीव जीवय ॥ भ्ञ्ज्_१९।४२१ ॥  
    
देव देवाः प्रतीक्षन्ते त्वत्प्रसादावलोकनम् ।  
विज्ञप्तिः श्रूयतामेषा जगतां कार्यगौरवात् ॥ भ्ञ्ज्_१९।४२२ ॥  
    
श्रुत्वेति देवर्षिवचो निद्राविषदलोचनः ।  
पार्श्वे वलितहारार्धविश्रान्तिकृतमण्डलः ॥ भ्ञ्ज्_१९।४२३ ॥  
    
आवृत्तकन्धरो देवानवदद्दशनांशुभिः ।  
कुर्वन्वदनपद्मानां मृणालीकाण्डमण्डलम् ॥ भ्ञ्ज्_१९।४२४ ॥  
    
किमयं लोकपालानां मन्त्रशंसी समागमः ।  
अपि नाम न दैत्येन्द्रैः क्रान्तास्त्रिदशभूमयः ॥ भ्ञ्ज्_१९।४२५ ॥  
    
फुल्लाब्जपुञ्जजयिनी किरणाङ्कुरकेसरा ।  
इयं वो वदनच्छाया न शंसति पराभवम् ॥ भ्ञ्ज्_१९।४२६ ॥  
    
अयं च स्वयमायातः पद्मजन्मा पितामहः ।  
हितं च जगतां कार्यं नाल्पमेतद्भविष्यति ॥ भ्ञ्ज्_१९।४२७ ॥  
    
सज्जो ऽहं भवतामर्थे कर्तव्यमधुनोच्यताम् ।  
इति वादिनि देवेशे बभाषे चतुराननः ॥ भ्ञ्ज्_१९।४२८ ॥  
    
सर्वं त्वमेव सर्वात्सञ्जानीषे कार्यमात्मना ।  
प्रश्नाज्ञाः किन्तु भवतः परेण न विलङ्घ्यते ॥ भ्ञ्ज्_१९।४२९ ॥  
    
सहस्रशीर्षः शेषो ऽयं वक्तुं जानाति ते स्तुतिम् ।  
तवैव भारती देवी यदि वैषा सरस्वती ॥ भ्ञ्ज्_१९।४३० ॥  
    
त्वच्चक्रक्रकरोत्कृत्तदैत्योग्रविषपादपे ।  
धर्मस्यति जगत्यस्मिन्नभग्नप्रणयो रथः ॥ भ्ञ्ज्_१९।४३१ ॥  
    
विवृद्धः सर्वभूपालाः सदाचारानुवर्तिनः ।  
प्रभूतबलसम्भारैर्भारः किन्तु महान्क्षितेः ॥ भ्ञ्ज्_१९।४३२ ॥  
    
सेयं महीयसी चिन्ता महीमञ्जनशङ्कया ।  
सद्वृत्तानां नरेन्द्राणां क्षये यदयमुद्यमः ॥ भ्ञ्ज्_१९।४३३ ॥  
    
प्रजापतेरिति वचः श्रुत्वा देवः प्रजाहितम् ।  
तथेत्युक्त्वा ययौ सार्धं त्रिदशैरमरावतीम् ॥ भ्ञ्ज्_१९।४३४ ॥  
    
तां कल्पपादपवतीं रत्नमन्दिरसुन्दराम् ।  
प्रविश्य भेजे प्रोद्भूतरत्नस्तम्भप्रभां समभाम् ॥ भ्ञ्ज्_१९।४३५ ॥  
    
चन्द्रकान्तासने तत्र क्षीरार्णव इवापरे ।  
स्तिते विष्णौ सुराः प्रापुर्हेमरत्नासनान्यथ ॥ भ्ञ्ज्_१९।४३६ ॥  
    
ब्रह्मवाक्यात्प्रतीहारे वेत्रपाणौ समीरणे ।  
निवातसुप्तदुग्धाब्धिनिःशब्दमभवत्सदः ॥ भ्ञ्ज्_१९।४३७ ॥  
    
ततस्तं सूचिताभिख्या स्वयं तामरसौकसा ।  
पादपीठे पुरो विष्णोरुपविश्यानतानना ॥ भ्ञ्ज्_१९।४३८ ॥  
    
श्यामा पद्मपलाशाक्षी हारांशुशबलस्तनी ।  
नानारत्नप्रभाभङ्केन देवी रोहिणभूभृतः ॥ भ्ञ्ज्_१९।४३९ ॥  
    
उवाचोर्वी मुखाम्भोजदिव्यगन्धाधिवासिनी ।  
हरन्ती बालवल्लीनां भृङ्गभारकदर्थनाम् ॥ भ्ञ्ज्_१९।४४० ॥  
    
देव त्वच्चरणाम्भोजमध्यविश्रान्तिलालिता ।  
न कदाचन जाने ऽहं जगद्भारपरिश्रमम ॥ भ्ञ्ज्_१९।४४१ ॥  
    
ललना क्व नु नामाहं क्व चेमे कुलभूधराः ।  
तदेतत्त्वदवष्टम्भसम्भारस्य विदृम्भितम् ॥ भ्ञ्ज्_१९।४४२ ॥  
    
मज्जन्ती सलिले पूर्वं नलिनीदललीलया ।  
त्वयैवादिवराहेण दंष्ट्राग्रेणाहमुद्धृता ॥ भ्ञ्ज्_१९।४४३ ॥  
    
जगत्येकार्णवे पूर्वं निर्मथ्य मधुकैटभौ ।  
तन्मेदसा घनीभूता त्वयाहं मेदिनी कृता ॥ भ्ञ्ज्_१९।४४४ ॥  
    
भार्गवेण कृते कोपादसकृत्क्षत्त्रसङ्क्षये ।  
कालेन पुनरुद्भूता मनोर्वंशे नरेश्वराः ॥ भ्ञ्ज्_१९।४४५ ॥  
    
तेषां सुभटसङ्घाते गजवाजिसमाकुले ।  
वृद्ध्या निर्विवरीभूते भारेणास्मि निपीडिता ॥ भ्ञ्ज्_१९।४४६ ॥  
    
क्रियतां तत्क्षयोपाये ऽप्यवधानलवः क्षणम् ।  
शरण्यं त्रिदेशेशानां त्वामस्मि शरणं गता ॥ भ्ञ्ज्_१९।४४७ ॥  
    
गुरुरग्निः सुवर्णस्य तिग्मांशुश्च गवां गुरुः ।  
तारकाणां गुरुः सोमः सदा मम गुरुर्भवान् ॥ भ्ञ्ज्_१९।४४८ ॥  
    
श्रुत्वेति पृथिवीवाक्यं विष्णुना तिर्यगीक्षितः ।  
तत्समीहिततत्त्वज्ञो देवान्प्राह पितामहः ॥ भ्ञ्ज्_१९।४४९ ॥  
    
अंशावतारः क्रियतां भवद्भिर्भूतये भुवः ।  
एष विष्णुः क्षितौ साक्षादवतारे कृतक्षणः ॥ भ्ञ्ज्_१९।४५० ॥  
    
पुरा जलनिधेस्तीरे कश्यपेन सह स्थितम् ।  
मां गङ्गानुगतः श्रीमानाययौ भूषितो ऽम्बुधिः ॥ भ्ञ्ज्_१९।४५१ ॥  
    
तेनाहं प्लावितो वार्भिर्दृप्तं तमवदं रुषा ।  
भो राजवेश शान्तो ऽसीत्युरक्तमात्रो भवत्तनुः ॥ भ्ञ्ज्_१९।४५२ ॥  
    
स जातः शन्तनुर्नाम मच्छापाद्वसुधाधिपः ।  
वसूनां जननी गङ्गा तमेवानुगता प्रिया ॥ भ्ञ्ज्_१९।४५३ ॥  
    
तद्वंशे पाण्डुरुत्पन्नो धृतराष्ट्रश्च भूमिपौ ।  
धर्मानिलेन्द्राश्विभागाः पाण्डोरायान्ति पुत्रताम् ॥ भ्ञ्ज्_१९।४५४ ॥  
    
केलरंशस्य पुत्रो ऽस्तु धृतराष्ट्रस्य सानुजः ।  
अन्येषु राजवंशेषु भवन्तु च सुराः परे ॥ भ्ञ्ज्_१९।४५५ ॥  
    
रुद्रश्च शिशिरांशुश्च गन्धर्वोरगाराक्षसाः ।  
तेषां परस्परं घोरे वैरारणिमुद्भवे ।  
रणानले क्षयं यातु घनं क्षितिपकाननम् ॥ भ्ञ्ज्_१९।४५६ ॥  
    
तान्प्रजापतिरित्युक्त्वा विससर्ज वुसन्धराम् ।  
ततोंऽशैस्तत्समादिष्टास्त्रिदशाः क्ष्मामवातरन् ॥ भ्ञ्ज्_१९।४५७ ॥  
    
अत्रान्तरे हेररंशो भगवान्नारदो मुनिः ।  
अभ्यायात्तेजसा कुर्वन्दिशः कनकपिङ्गलाः ॥ भ्ञ्ज्_१९।४५८ ॥  
    
नादशक्तिं कुटिलतां भुवनोदरसङ्कटे ।  
मूर्तामिव वहन्वीणां स्वरज्ञश्छन्दसां निधिः ॥ भ्ञ्ज्_१९।४५९ ॥  
    
रहस्यभेत्ता जगतां कलिकेलिकुतूहली ।  
आवर्जितजटाबन्धः स विष्णु प्रणतो ऽभ्यधात् ॥ भ्ञ्ज्_१९।४६० ॥  
    
भगवन्भुवि भूपालवंशेषु त्रिदशेश्वराः ।  
अवतीर्णा भवद्वाक्यात्कित्वेष विफलः श्रमः ॥ भ्ञ्ज्_१९।४६१ ॥  
    
असतां तावदमराः समुद्धतमहोरगाः ।  
तृष्णाञ्चने ऽपि का शक्तिस्त्वां विना परमेष्ठिनम् ॥ भ्ञ्ज्_१९।४६२ ॥  
    
दानवा भुवि सम्भूता भवता ये हताः पुरा ।  
अवतीर्य भवानेव तेषां मूलक्षये क्षमः ॥ भ्ञ्ज्_१९।४६३ ॥  
    
लवणं दानवं हत्वा शत्रुघ्नो राघवानुजः ।  
छित्त्वा मधुवनं चक्रे यां पुरीं मथुरां पुरा ॥ भ्ञ्ज्_१९।४६४ ॥  
    
तस्यामद्य समुत्पन्नः कंसो यदुकुले नृपः ।  
यो ऽसौ हतस्त्वया पूर्वं कालनेमिर्महासुरः ॥ भ्ञ्ज्_१९।४६५ ॥  
    
हयग्रीवादयो ये च दैत्याः पूर्वं हरास्त्वया ।  
ते केशिधेनुकारिष्टप्रलम्बाद्या भुवि स्थिताः ॥ भ्ञ्ज्_१९।४६६ ॥  
    
तेषां वधाय भगवन्क्रियतां स्वयमुद्यमः ।  
नारदेनेत्यभिहिते तथेत्यूचे जगत्पतिः ॥ भ्ञ्ज्_१९।४६७ ॥  
    
जन्मधामोचितं पृष्टस्तेन ब्रह्मवदत्ततः ।  
श्रूयतां भगवन्यस्ते धन्यः समुचितः पिता ॥ भ्ञ्ज्_१९।४६८ ॥  
    
यज्ञार्थे याज्ञियां धेनुं पुरा पुत्रस्य कश्यपः ।  
अदितिः सुरभिश्चास्य वल्लभे जगतीपतेः ॥ भ्ञ्ज्_१९।४६९ ॥  
    
स यादवकुले जातो वसुदेवो महायशाः ।  
देवकी रोहिणी चेति ते तस्य दयिते उभे ॥ भ्ञ्ज्_१९।४७० ॥  
    
तस्य पुत्रत्वमासाद्य गोपक्रीडारसाकुलः ।  
अत्यद्भुतानि कर्मणि दर्शयञ्जहि दानवान् ॥ भ्ञ्ज्_१९।४७१ ॥  
    
धन्यः स जगतां वन्द्यः कस्य वा न स्पृहापदम् ।  
यः श्रोष्यति तवाव्यक्तवर्णं तातेति जल्पतः ॥ भ्ञ्ज्_१९।४७२ ॥  
    
इति पद्मोद्भवगिरा कृताभ्युपगमे हरौ ।  
नारदः प्रययौ भेदी कौतुकेनार्जवेन च ॥ भ्ञ्ज्_१९।४७३ ॥  
    
विचित्रभास्कराल्लोकलोकसञ्चरणव्रतः ।  
स महीमेत्य मथुरां विवेश विषदां पुरीम् ॥ भ्ञ्ज्_१९।४७४ ॥  
    
कौतुकानां कुलगृहं को ऽयं सकलसम्पदाम् ।  
उद्यानं कल्पवल्लीनां वीक्ष्य तां विस्मितो ऽभवत् ॥ भ्ञ्ज्_१९।४७५ ॥  
    
तत्र सिंहासनासीनां कंसं भीमं महीभुजाम् ।  
प्रत्यग्रं तं ददर्शोग्रमुग्रसेनजमग्रजः ॥ भ्ञ्ज्_१९।४७६ ॥  
    
तत्सभां पूजितस्तेन रत्नसिंहासनोज्ज्वलाम् ।  
प्रविश्य क्षणमासीनस्तमूचे बलगर्वितम् ॥ भ्ञ्ज्_१९।४७७ ॥  
    
लोकसञ्चारिणा कम्स मया सुरसभान्तरे ।  
श्रुतस्तव वधोपाये मन्त्रः सुचिरचिन्तितः ॥ भ्ञ्ज्_१९।४७८ ॥  
    
पितुः स्वसुस्ते देवक्या यो गर्भो भविताष्टमः ।  
सानुगस्य स ते मृत्युर्विहितः शङ्कितैः सुरैः ॥ भ्ञ्ज्_१९।४७९ ॥  
    
इत्युदीर्य मुनौ याते श्वसन्कंसः सभास्थितः ।  
जहास कान्तिं शत्रूणां दंष्ट्राभिस्तर्जयन्निवः ॥ भ्ञ्ज्_१९।४८० ॥  
    
सो ऽवदत्सचिवानन्तःकोपे ऽप्यविकृताननः ।  
असूययेव देवानां मुहुरालोकयन्नभः ॥ भ्ञ्ज्_१९।४८१ ॥  
    
अहो नु भेदशीलेन मुनिना मूढचेतसा ।  
नाकौकसामविषये कथितो मन्त्र एष नः ॥ भ्ञ्ज्_१९।४८२ ॥  
    
नितरां प्रतिकूलो ऽहं देवानामधुना स्थितः ।  
केशिमुख्याः क्षयायोर्व्यां विचरन्तु मदाशया ॥ भ्ञ्ज्_१९।४८३ ॥  
    
प्रलम्बलेनुकारिष्टपूतनाकालियादयः ।  
कुर्वन्ति यज्वनां लोके देवद्वेषात्पराभवम् ॥ भ्ञ्ज्_१९।४८४ ॥  
    
देवकीगर्भनिधने तिष्ठन्त्ववहिताः सदा ।  
आप्तवादेन नार्यस्तु पुरुषाश्च हिता मम ॥ भ्ञ्ज्_१९।४८५ ॥  
    
इत्युक्तः सचिवान्कंसो निर्विकारो ऽभवद्बहिः ।  
अन्तस्तु चिन्तासन्तापमुवाह विषदुःसहम् ॥ भ्ञ्ज्_१९।४८६ ॥  
    
तस्मिन्नवसरे कृष्णो जगद्रक्षाकृतक्षणः ।  
पातालमेत्य तान्गर्भानपश्यत्कालनेमिजान् ॥ भ्ञ्ज्_१९।४८७ ॥  
    
तपसोग्रेण ते प्रापुः पुरा कमलजाद्वरात् ।  
हिरण्यकशिपुश्चैतानशपह्ब्रह्मनिन्दकः ॥ भ्ञ्ज्_१९।४८८ ॥  
    
मामनादृत्य युष्माभिर्यस्मादाराधितो विधिः ।  
तस्मात्पूर्वं पितुर्वध्या यूयं गर्भान्मृता भुवि ॥ भ्ञ्ज्_१९।४८९ ॥  
    
इति तच्छापविवशान्सलिलान्तरनिश्चलान् ।  
तान्सुप्तान्वीक्ष्य भगवान्निद्रामूचे स्वरूपिणीम् ॥ भ्ञ्ज्_१९।४९० ॥  
    
षट्सु गर्भेषु देवक्या जीवानेतान्क्षिप स्वयम् ।  
भविष्यत्यन्तकस्तत्र तेषां कंसः स्वचिन्तया ॥ भ्ञ्ज्_१९।४९१ ॥  
    
सप्तमो रोहिणीगर्भो त्याज्यो विनिमयेन तु ।  
गर्भस्तदन्ते देवक्या भविष्याम्यहमष्टमः ॥ भ्ञ्ज्_१९।४९२ ॥  
    
गोव्रजे नन्दगोपस्य यशोदाख्या कुटुम्बिनी ।  
मज्जन्म समकालत्वं तद्गर्भे ऽवतर स्वयम् ॥ भ्ञ्ज्_१९।४९३ ॥  
    
मासे ऽष्टमे नवम्यां तु कृष्णरात्र्यां मृगेक्षणे ।  
व्यत्यासस्तत्र भविता तुल्ये जन्मन्यथावयोः ॥ भ्ञ्ज्_१९।४९४ ॥  
    
ततस्त्वं कंसपुरुषैः शिलायामाहता भृशम् ।  
गमिष्यसि दिवं देवि दिव्येन वपुषान्विता ॥ भ्ञ्ज्_१९।४९५ ॥  
    
तत्र त्वं शक्रभगिनी भूत्वा पूज्या दिवौकसाम् ।  
दुर्गा निसुम्भसुम्भघ्नी पदं विन्ध्ये करिष्यसि ॥ भ्ञ्ज्_१९।४९६ ॥  
    
चन्द्रानना कृष्णतनुः सिंहवाहा शिखिध्वजा ।  
व्यक्ताव्यक्ता परा शक्तिः कालरात्रिर्जया धृतिः ॥ भ्ञ्ज्_१९।४९७ ॥  
    
ह्रीः श्रीर्माया मतिः पुष्टिर्देवानामधिदेवता ।  
जननी व्यापिनी काली पार्वती धरणी प्रभा ॥ भ्ञ्ज्_१९।४९८ ॥  
    
सर्वक्षयकरी घोरा शिवा पीयूषवर्षिणी ।  
नवमी सन्निधिः सिद्धिदायिनी त्वं भविष्यसि ॥ भ्ञ्ज्_१९।४९९ ॥  
    
इत्यादिश्य हरिर्निद्रामुन्निद्राम्बुरुहेक्षणः ।  
तत्कार्यं मनसा ध्यात्वा स्वधाम भगवान्ययौ ॥ भ्ञ्ज्_१९।५०० ॥  
    
अथ गर्भेषु देवक्याः षट्सु कंसस्य शासनात् ।  
हतेषु तेषु क्रमशः किङ्करैः क्रूरकारिभिः ॥ भ्ञ्ज्_१९।५०१ ॥  
    
सप्तमे ऽपि समाकृष्य नीते सङ्कर्षणाभिधे ।  
विन्तस्तरोहिणीगर्भगेहे स्वजननीधिया ॥ भ्ञ्ज्_१९।५०२ ॥  
    
अष्टमं जगतां नाथं गर्भमादत्त देवकी ।  
येन प्रभातवेलेव साभूदासन्नभास्करा ॥ भ्ञ्ज्_१९।५०३ ॥  
    
ततः पूर्णे ऽष्टमे मासि रात्र्यर्धे ऽभिजिता युते ।  
असूत देवकी विष्णुं हुताशनमिवारणिः ॥ भ्ञ्ज्_१९।५०४ ॥  
    
तस्मिन्नेव क्षणे कन्यां यशोदा विषदद्युतिम् ।  
अजीजनत्प्रसन्नेषु लोकेष्वच्युतजन्मना ॥ भ्ञ्ज्_१९।५०५ ॥  
    
कम्पिते भुवने देवगणे मङ्गलभाषिणि ।  
पुष्पवर्षैः प्रकाशासु दिक्षु कीर्त्या हरेरिव ॥ भ्ञ्ज्_१९।५०६ ॥  
    
निद्रया मोहिते रक्षिजने तत्प्रेरिताशयः ।  
वसुदेवो रहश्चक्रे गर्भयोर्व्यत्ययं स्वयम् ॥ भ्ञ्ज्_१९।५०७ ॥  
    
नन्दगोपगृहे पुत्रं विन्यस्यादाय तत्सुताम् ।  
देवकीगर्भशयने तत्याज भयशङ्कितः ॥ भ्ञ्ज्_१९।५०८ ॥  
    
ततः प्रबुद्धैः कन्येयं जातेत्यद्भुतवादिभिः ।  
कंसाय दर्शिता गर्भसलिलार्द्रैव रक्षिभिः ॥ भ्ञ्ज्_१९।५०९ ॥  
    
तच्छासनादाहताथ सा तैः पृथुशिलातले ।  
दीप्तायुधानेकभुजा शिखेवाग्नेः स्वमाविशत् ॥ भ्ञ्ज्_१९।५१० ॥  
    
हारनक्षत्रमालाङ्का शशाङ्करुचिरानना ।  
भूतसम्मोहजननी रजनीव सविग्रहा ॥ भ्ञ्ज्_१९।५११ ॥  
    
हंसरत्नप्रभादीप्तकुण्डलाभ्यां विराजिता ।  
द्यौरिवास्तोदयासक्तशशिमार्ताण्डमण्डला ॥ भ्ञ्ज्_१९।५१२ ॥  
    
मयूरबर्हाभरणा मायूरध्वजभूषिता ।  
श्यामा सशक्रचापेव प्रावृट्पीनपयोधरा ॥ भ्ञ्ज्_१९।५१३ ॥  
    
मुकुटेन त्रिशृङ्गेण नानारत्नाट्टहासिना ।  
विभूषितकचाबन्धा रोहिणाद्रिवतीव भूः ॥ भ्ञ्ज्_१९।५१४ ॥  
    
सा भूतसङ्घानुगता हसन्ती सखनं मुहुः ।  
दारयन्ती तमः कंसं तर्जयन्ती समभ्यधात् ॥ भ्ञ्ज्_१९।५१५ ॥  
    
कम्स कंसान्तकाले ऽहं कृष्यमाणस्य वैरिणा ।  
विदार्य जीवितं देहे पास्यामि तव शौणितम् ॥ भ्ञ्ज्_१९।५१६ ॥  
    
इत्युक्त्वाभिमतं देशं ययौ कात्यायनी दिवः ।  
चकम्पे विफलोद्योगलज्जितश्चोग्रसेनजः ॥ भ्ञ्ज्_१९।५१७ ॥  
    
स गत्वा देवकीं मूर्ध्ना प्रणिपत्य प्रसाद्य च ।  
गर्भाः कालेन ते मातः क्षपिता इत्यभाषत ॥ भ्ञ्ज्_१९।५१८ ॥  
    
***** कृष्णोत्पत्तिः ॥ ११ ॥ *****

शङ्कितो वसुदेवस्तु रोहिणीसुतमत्यजत् ।  
नन्दगोपगृहेष्वेव शीतांशुसुभगद्युतिम् ॥ भ्ञ्ज्_१९।५१९ ॥  
    
न्यासीकृत्य यशोदायां ज्येष्ठं सङ्कर्षणं शिशुम् ।  
गूढे च कृष्णवृत्तान्ते तच्चिन्तानिरतो ऽभवत् ॥ भ्ञ्ज्_१९।५२० ॥  
    
प्रेरितो नन्दगोपस्तु तेन पुत्रहितैषिणा ।  
त्यक्त्वा वृन्दावनं घोरं दैत्यकण्टकपन्नगैः ॥ भ्ञ्ज्_१९।५२१ ॥  
    
गोवर्धनवनोपान्ते यमुनास्निग्धपादपे ।  
वीतविघ्ने व्रजं चक्रे बहुभिर्गोकुलैर्वृतः ॥ भ्ञ्ज्_१९।५२२ ॥  
    
गम्भीरमन्थनिर्घोषघनानन्दितचातके ।  
पाकावर्तिघृतामोदसम्पूरितसमीरणे ॥ भ्ञ्ज्_१९।५२३ ॥  
    
वनप्राप्यप्रतिच्छन्नवत्सहुङ्कारगोगणे ।  
गोपालीकाकलीगीतनिश्चलाङ्गकुरङ्गके ॥ भ्ञ्ज्_१९।५२४ ॥  
    
कालिन्दीतीरवानीरलतादोलायितार्भके ।  
भ्रात्रा सहेन्दुशुभ्रेण कृष्णो मरकतद्युतिः ॥ भ्ञ्ज्_१९।५२५ ॥  
    
व्यवर्धत वनोद्भेदः स गाङ्ग इव यामुनः ।  
प्रसुप्तं शकटस्याधस्तृप्ते स्तन्येन निश्चलम् ॥ भ्ञ्ज्_१९।५२६ ॥  
    
कदाचित्तं समुत्सृज्य यशोदा यमुनां ययौ ।  
प्रबुद्धः सो ऽथ शनकैः पाणिपादं क्षिपन्मुहुः ॥ भ्ञ्ज्_१९।५२७ ॥  
    
रुरोद दशनोद्द्योतैः क्षीरपूरैरिवाङ्कितः ।  
चरणौ च प्रसार्योर्ध्वं जृम्भाविकसिताननः ॥ भ्ञ्ज्_१९।५२८ ॥  
    
पादेनैकेन शकटं विपर्यस्तमधो व्यधात् ।  
अत्रान्तरे सम्भ्येत्य यशोदा प्रस्नुतस्तनी ॥ भ्ञ्ज्_१९।५२९ ॥  
    
शकटं भग्नमालोक्य चकम्पे सुतवत्सला ।  
सा शिशुं स्वस्थमादायेत्यूचे नन्दो विशङ्कितः ॥ भ्ञ्ज्_१९।५३० ॥  
    
केनेदं शकटं भग्नं विना मत्तवृषाहतीः ।  
तेनेति पृष्टाः शिशवः कृष्णेनेति बभाषिरे ॥ भ्ञ्ज्_१९।५३१ ॥  
    
***** शकटभङ्गः ॥ १२ ॥ *****

ततः कृष्णोत्सवे लोके सुप्ते निशि निशाचरी ।  
आययौ पूतना नाम मायया प्रस्नुतस्तनी ॥ भ्ञ्ज्_१९।५३२ ॥  
    
सा दधौ वदने तस्य शिशोर्निधनकाङ्क्षिणी ।  
स्तनं प्राणैः सहास्याश्च तमाकृष्योच्चकर्त सः ॥ भ्ञ्ज्_१९।५३३ ॥  
    
हतायां व्याघ्रघोषायां तस्यामभ्युत्थितो भयात् ।  
सभार्यो नन्दगोपोओ ऽभून्मग्नोन्मग्न इवाम्बुधौ ॥ भ्ञ्ज्_१९।५३४ ॥  
    
ततो विदितवृत्तान्तौ विस्मयानन्दनिर्भरौ ।  
तौ दम्पती बहिः कंसभयान्नो कंसभयान्नो किञ्चिदूचतुः ॥ भ्ञ्ज्_१९।५३५ ॥  
    
***** पूतनावधः ॥ १३ ॥ *****

शनकैश्चरणन्यासमक्रूरैः सगतागतैः ।  
हर्षं ववर्ष बन्धूनां त्रैलोक्याक्रमणक्षमः ॥ भ्ञ्ज्_१९।५३६ ॥  
    
कालेन वर्धमानौ तौ कृष्णसङ्कर्षणौ वने ।  
पूर्यमाणौ मदेनेव पञ्चाननकिशोरकौ ॥ भ्ञ्ज्_१९।५३७ ॥  
    
विरेजतुः शिशुक्रीडायां सुभूषितविग्रहौ ।  
रक्ष्यमाणाविवालिङ्ग्य भुवो भारक्षयक्षमौ ॥ भ्ञ्ज्_१९।५३८ ॥  
    
कान्तौ कमलपत्त्राक्षौ चलत्कुटिलकुन्तलौ ।  
स्मितेन चक्रतुः कण्ठे सितमुक्तावलीरिव ॥ भ्ञ्ज्_१९।५३९ ॥  
    
तुल्यलावण्यमाधुर्यधुर्यं वपुरभूत्तयोः ।  
महतां संश्रये नूनमेककार्यविरोधिने ॥ भ्ञ्ज्_१९।५४० ॥  
    
स्वेच्छागोपतनौ तत्र देवे त्रैलोक्यगोप्तरि ।  
स्पृहा तत्सङ्गधन्येभ्यो गोपेभ्यो ऽबूद्दिवौकसाम् ॥ भ्ञ्ज्_१९।५४१ ॥  
    
धर्तुं यदा यशोदा तं न शशाक महाजवम् ।  
आबबन्धोदरे धीरा दाम्ना दामोदरं तदा ॥ भ्ञ्ज्_१९।५४२ ॥  
    
तरसा स समाकृष्य दामबद्धमुलूखलम् ।  
विचचार वने केलिचतुरो विगतश्रमः ॥ भ्ञ्ज्_१९।५४३ ॥  
    
विस्मयं प्रययुर्गोपास्तस्योलूखलकर्षणात् ।  
मन्दराधारधैर्ये ऽपि जगद्यस्मिन्न विस्मितम् ॥ भ्ञ्ज्_१९।५४४ ॥  
    
विपुलौ यमुनातीरे संहातावर्जुनद्रुमौ ।  
स प्राप्य तन्मध्यगतश्चकर्षोलूखलं बलात् ॥ भ्ञ्ज्_१९।५४५ ॥  
    
तद्बलोन्मूलितौ वेगात्पेततुरथ तौ द्रुमौ ।  
येनाभूत्क्षोभगम्भीरः संरम्भो यमुनाम्भसः ॥ भ्ञ्ज्_१९।५४६ ॥  
    
गोपबालास्तदालोक्य भयस्मयतयाकुलाः ।  
यशोदामूचिरे गत्वा सम्भ्रमाकुलितस्वराः ॥ भ्ञ्ज्_१९।५४७ ॥  
    
अयि प्रमादशीले त्वं सुखसुप्तेन मोहिता ।  
पूज्यौ तौ तव पुत्रस्य पतितावुपरि द्रुमौ ॥ भ्ञ्ज्_१९।५४८ ॥  
    
देवान्महाभयान्मुक्तं गत्वा तं पश्य दारकम् ।  
श्रुत्वेति स्वेदमग्नेव यशोदा कम्पिता ययौ ॥ भ्ञ्ज्_१९।५४९ ॥  
    
सा विलोक्य तयोर्मध्ये महापादपयोः सुतम् ।  
सन्त्रासं च प्रसादं च विस्मयं च ययौ क्रमात् ॥ भ्ञ्ज्_१९।५५० ॥  
    
ततः सर्वे समभ्येत्य गोपवृद्धाः ससम्भ्रमम् ।  
अवदन्केन घोषस्य दैवतौ(?) पातिताविमौ ॥ भ्ञ्ज्_१९।५५१ ॥  
    
नाभवन्मेघनिर्घातो व्यभ्रे का विद्युतां कथा ।  
नेह मत्तो द्विपः कस्मादकस्माद्द्रुमयोः क्षयः ॥ भ्ञ्ज्_१९।५५२ ॥  
    
इति वादिनि गोपालमण्डले सुतमग्रहीत् ।  
विमुच्य नन्दः सासूयं यशोदामवलोकयन् ॥ भ्ञ्ज्_१९।५५३ ॥  
    
निन्दति स्ववधूं याते नन्दगोपे सहानुगे ।  
गृहे गृहे भवत्को ऽपि द्रुमभङ्गकथास्मयः ॥ भ्ञ्ज्_१९।५५४ ॥  
    
***** द्रुमनिपातः ॥ १४ ॥ *****

किञ्चिदुन्मुक्तबाल्यौ तावथ सङ्कर्षणाच्युतौ ।  
नीलपीताम्बरौ काकपक्षाङ्कौ चेरतुर्वने ॥ भ्ञ्ज्_१९।५५५ ॥  
    
उत्तंसकुसुमापीडैः फलविभ्रमकारिणौ ।  
रक्षातिलकरत्नाग्राविव नागकुमारकौ ॥ भ्ञ्ज्_१९।५५६ ॥  
    
मयूरपक्षाभरणप्रभापल्लवशालिनौ ।  
लावण्यामृतनिष्यन्दौ पारिजातात्मजाविव ॥ भ्ञ्ज्_१९।५५७ ॥  
    
ह्रस्ववेणुकलक्वाणस्वभावमधुरस्वनौ ।  
प्रांशुशैलशिलासीनाविव किन्नरदारकौ ॥ भ्ञ्ज्_१९।५५८ ॥  
    
उत्पतत्कन्दुकोदारगुलिकाचतुरभ्रमौ ।  
विचित्रमाल्यललितौ विद्याधरसुताविव ॥ भ्ञ्ज्_१९।५५९ ॥  
    
पाणौ दधानौ बाणाङ्ककेलिकोदण्डण्डिकाम् ।  
पुनर्वनमिवायातौ वीरौ राघवलक्ष्मणौ ॥ भ्ञ्ज्_१९।५६० ॥  
    
विहरन्तौ मदोदारौ तौ राजीवविलोचनौ ।  
रेजतुः किञ्चिदासन्ननवयौवनविभ्रामौ ॥ भ्ञ्ज्_१९।५६१ ॥  
    
चिरभोगपरिम्लानविरलौषधिपादपे ।  
नारंस्त केशवस्तत्र नवकाननकौतुकी ॥ भ्ञ्ज्_१९।५६२ ॥  
    
स कृत्वा व्रजसन्त्रासं गूढं मायामयैर्वृकैः ।  
रन्तुं वृन्दावनोपान्तं कालिन्दीसुन्दरं ययौ ॥ भ्ञ्ज्_१९।५६३ ॥  
    
निविष्टे गोकुले तत्र निर्भये सेव्यसंश्रये ।  
नवकाननसम्भोगः को ऽपि गोपकुले ऽभवत् ॥ भ्ञ्ज्_१९।५६४ ॥  
    
अदृश्यत ततः श्यामा नवोद्गतपयोधरा ।  
वधूर्नवेव कृष्णस्य प्रावृड्विहितकौतुका ॥ भ्ञ्ज्_१९।५६५ ॥  
    
नववारिधरैर्व्योम्नि चलत्कलभविभ्रमैः ।  
वियोगिनीमनोजन्मवह्निधूमोद्गमायितम् ॥ भ्ञ्ज्_१९।५६६ ॥  
    
जयिनः स्मरराजस्य वीजयन्व्यजनैरिव ।  
ततो विरहिणीचिन्तानिःश्वासप्रसभो ऽनिलः ॥ भ्ञ्ज्_१९।५६७ ॥  
    
भुवि कान्तास्मितसिता बभुः केतकसूचयः ।  
मेघामर्दविशीर्णस्य शिशिरांशोः कला इव ॥ भ्ञ्ज्_१९।५६८ ॥  
    
बलाकावलयाश्चेरुर्गुरुगर्जरता दिवि ।  
मत्तमेघगजेन्द्राणां दन्तकान्तिचया इव ॥ भ्ञ्ज्_१९।५६९ ॥  
    
घनानां शक्रचापेन वनानां शिखिताण्डवैः ।  
परस्परप्रभापुञ्जस्पर्धेव समजायत ॥ भ्ञ्ज्_१९।५७० ॥  
    
वर्षाक्षालितसच्छायतमालकदलीभराः ।  
स्निग्धस्नातेव युवतिर्विरराज वसुन्धरा ॥ भ्ञ्ज्_१९।५७१ ॥  
    
त्वङ्गत्तुरङ्गभ्रूभङ्गा फेनकूटाह्व(ट्ट)हासिनी ।  
मत्तेव यौवनवती बभ्राम यमुनावने ॥ भ्ञ्ज्_१९।५७२ ॥  
    
बभौ सौदामिनीदामकान्तिः कापि पयोमुचाम् ।  
मेरुशेखरलग्नेव तप्तजाम्बूनदच्छटा ॥ भ्ञ्ज्_१९।५७३ ॥  
    
नीलाभ्रचकिताः क्वापि राजहंसगणा ययुः ।  
चिरं नष्टमिवान्वेष्टुं शशाङ्कं कुमुदाकराः ॥ भ्ञ्ज्_१९।५७४ ॥  
    
तस्मिन्कदम्बकुटजामोदप्रमुद(?)निर्भरे ।  
काले विरहिणां काले कृष्णं सङ्कर्षणो ऽब्रवीत् ॥ भ्ञ्ज्_१९।५७५ ॥  
    
पूरितं परिसर्पद्भिर्बलाकाफेनहासिभिः ।  
पश्य कृष्ण घनैर्व्योम यामुनैरिव वारिभिः ॥ भ्ञ्ज्_१९।५७६ ॥  
    
तडित्पीताम्बरजुषां वनमालावलम्बिनाम् ।  
विभाति वारिवाहानां तवेव श्यामलं वपुः ॥ भ्ञ्ज्_१९।५७७ ॥  
    
इत्यग्रजवचः श्रुत्वा प्रणयाभरणं हरिः ।  
ललास लीलाभरणो मधूराभरणे वने ॥ भ्ञ्ज्_१९।५७८ ॥  
    
***** प्रावृड्वर्णनम् ॥ १५ ॥ *****

वर्षच्छेदप्रकाशे ऽथ नवीभूत इवाखिले ।  
कदाचिद्विहरन्कृष्णः कानने भ्रातरं विना ॥ भ्ञ्ज्_१९।५७९ ॥  
    
न्यग्रोधं प्राप विपुलं वृतो गोपकुमारकैः ।  
प्रवृद्धभुजसम्भारैर्नभो मातुमिवोद्गतम् ॥ भ्ञ्ज्_१९।५८० ॥  
    
विद्याधरसनाधानि त्रिदशाध्युषितानि च ।  
कुलाद्रिशिखराणीव कौतुकाद्द्रष्टुमुत्थितम् ॥ भ्ञ्ज्_१९।५८१ ॥  
    
सर्वाशापूरणोदारसच्छायं भूषणं भुवः ।  
प्रासादं वन्देवीनां भाण्डीरं नाम पादपम् ॥ भ्ञ्ज्_१९।५८२ ॥  
    
तं दृष्ट्वा स्निग्धमानन्दबन्धुं शौरिर्निरन्तरम् ।  
हृष्टश्चचार तन्मूले गीतवाद्यविनोदकृत् ॥ भ्ञ्ज्_१९।५८३ ॥  
    
ततो ददर्श कालिन्दीं जगद्द्विपमदच्छटाम् ।  
त्वङ्गत्तरङ्गकुटिलां दीर्घवेणीमिवावनेः ॥ भ्ञ्ज्_१९।५८४ ॥  
    
फेनबुद्बुदनक्षत्रमालां पुण्यजनोचिताम् ।  
यातां तापिच्छसच्चायां द्रवतामिव शर्वरीम् ॥ भ्ञ्ज्_१९।५८५ ॥  
    
विस्फारशफरोत्फालस्फुरत्स्फीतफणाङ्किताम् ।  
सेनामिव भुजङ्गानां तरङ्गाभोगभङ्गुराम् ॥ भ्ञ्ज्_१९।५८६ ॥  
    
उन्निद्रपद्मवदनां विकचोत्पललोचनाम् ।  
चक्रवाककुचाभोगां श्यामां हंससितस्मिताम् ॥ भ्ञ्ज्_१९।५८७ ॥  
    
चण्डांशुतापविगलन्मणिपर्वतकन्दराम् ।  
सम्प्रवृत्तामिवावर्तस्फूर्जन्मरकतद्रवाम् ॥ भ्ञ्ज्_१९।५८८ ॥  
    
क्वचित्सुप्तामिवास्पन्दां क्वचिन्मत्तामिवोद्धताम् ।  
मूर्छितां विषवेगेन क्वचिद्दष्टामिवाहिना ॥ भ्ञ्ज्_१९।५८९ ॥  
    
क्वचिद्भीतामिव च्छन्नां क्वचिद्व्याग्रमिवाकुलाम् ।  
अमन्दविभ्रमालोलां क्वचिन्मानवतीमिव ॥ भ्ञ्ज्_१९।५९० ॥  
    
मज्जद्गोपाङ्गनातुङ्गकुचकुम्भोन्नतोदकाम् ।  
ननन्द कृष्णस्तां दृष्ट्वा तरुणीमिव हारिणीम् ॥ भ्ञ्ज्_१९।५९१ ॥  
    
ततो ददर्श पातालतलगम्भीरभीषणम् ।  
करालकालभ्रूभङ्गभङ्गुरोर्मिशताकुलम् ॥ भ्ञ्ज्_१९।५९२ ॥  
    
तमोमलिनमत्युग्रमकारणभयप्रदम् ।  
दूरात्परिहृतं सर्वैः खलं नरमिवेश्वरम् ॥ भ्ञ्ज्_१९।५९३ ॥  
    
अद्यापि न जगद्ग्रस्तं मयेति ज्वलिताशयम् ।  
धूमोद्गमायितैस्तोयैर्निःश्वसन्तमिवानिशम् ॥ भ्ञ्ज्_१९।५९४ ॥  
    
व्याप्तमाशीर्विषैर्घोरैस्तीरकोटरशायिभिः ।  
वीतचन्द्रार्कनक्षत्रं स्वमिवातङ्कदं ह्रदम् ॥ भ्ञ्ज्_१९।५९५ ॥  
    
निक्षीक्ष्य दूराक्षोभ्यं क्षणं हरिरचिन्तयत् ।  
अस्मिन्स कालियो नाम कालकूटोत्कटः फणी ॥ भ्ञ्ज्_१९।५९६ ॥  
    
निवासत्यसिताकारः सर्वप्राणिभयङ्करः ।  
येनेयं विषनिःश्वासैर्दूषिता यमुनातटी ॥ भ्ञ्ज्_१९।५९७ ॥  
    
सो ऽयं मत्तो ऽतिदर्पेण मत्तो नाशमिहार्हति ।  
सम्भवो ऽयं मम प्रायो विनाशाय दुरात्मनाम् ॥ भ्ञ्ज्_१९।५९८ ॥  
    
विचिन्त्येति ह्रदोपान्ताकदम्बतरुपुत्रकम् ।  
बद्धकक्ष्यः समारुह्य पपात नभसो ऽम्भसि ॥ भ्ञ्ज्_१९।५९९ ॥  
    
गर्जता कृष्णमेघेन सा वेगमवपातिना ।  
उद्ययौ क्षोभितां वारि विकरालोर्मिशेखरम् ॥ भ्ञ्ज्_१९।६०० ॥  
    
दूरोत्पतितशैलाभकल्लोलविनिपातजः ।  
तदभूद्धोरसङ्घट्टटाङ्कारो घट्टिताम्बरः ॥ भ्ञ्ज्_१९।६०१ ॥  
    
ततः स दहनोद्गारविषफूल्कारभीषणः ।  
पञ्चास्यो रक्तनयनः कालियः समदृश्यत ॥ भ्ञ्ज्_१९।६०२ ॥  
    
अञ्जनाचलतुल्येन तस्य भोगेन सर्वतः ।  
वर्धमानेन संरुद्धं जलं व्योम व्यगाहत ॥ भ्ञ्ज्_१९।६०३ ॥  
    
तत्कोपज्वलनज्वालावलये क्षिप्रमम्भसाम् ।  
अपरौर्वानलभ्रान्तिजनकः प्रलोयऽभवत् ॥ भ्ञ्ज्_१९।६०४ ॥  
    
दन्तनिष्पेषजास्तस्य विषानलपरम्पराः ।  
भस्मसात्सहसा तीरतरुमालां प्रचक्रिरे ॥ भ्ञ्ज्_१९।६०५ ॥  
    
भोगेनावेष्ट्यमानो ऽथ कृष्णः कृष्णेन भोगिना ।  
बभौ वलयितो वार्भिस्तमाल इव यामुनैः ॥ भ्ञ्ज्_१९।६०६ ॥  
    
सानुगेनोरगेन्द्रेण गोविन्दं गोपदारकाः ।  
दंष्ट्राकोटिविषोल्कभिर्व्याप्तं वीक्ष्य समन्ततः ॥ भ्ञ्ज्_१९।६०७ ॥  
    
सन्त्रस्ता व्रजमभ्येत्य चक्रन्दुः स्रस्तकन्दुकाः ।  
एष दामोदरो घोरे पतितः कालियाम्भसि ॥ भ्ञ्ज्_१९।६०८ ॥  
    
वेष्टितः कालकल्पेन भोगिनाथ विषेत्कटम् ।  
वचः श्रुत्वा ययुः सर्वे नन्दगोपमुखा ह्रदम् ॥ भ्ञ्ज्_१९।६०९ ॥  
    
प्रत्यग्रायासनिःस्पन्दे सन्देहादोलिताशये ।  
नन्दगोपे फणिव्याप्तपुत्रवक्त्रावलोकिनि ॥ भ्ञ्ज्_१९।६१० ॥  
    
तारप्रलापमुखरे यशोदादुःस्वदारिते ।  
स्त्रीजने ऽतीव सन्तप्ते प्याप्ते रागविषैरिव ॥ भ्ञ्ज्_१९।६११ ॥  
    
तीरं सङ्कर्षणेनैत्य सञ्ज्ञयैव विबोधितः ।  
भुजाभ्यां भीषणाभोगं भोगमास्फाल्य भोगिनः ॥ भ्ञ्ज्_१९।६१२ ॥  
    
चरणाभ्यां समाक्रम्य हरिर्बन्धाद्विनिर्गतः ।  
अवनाम्य फणाचक्रं सरत्नं ज्वलनोल्बणम् ।  
आरुरोह शिरःस्फारं मध्यमं मधुसूदनः ॥ भ्ञ्ज्_१९।६१३ ॥  
    
ततः स सर्वजगतां चराचरगुरुर्गुरुः ।  
उन्ममर्द पदन्यासैर्नृत्यन्निव सविभ्रमम् ॥ भ्ञ्ज्_१९।६१४ ॥  
    
स्रस्तदर्पो गलद्धैर्यः प्रोद्वान्तोग्रविषस्ततः ।  
स कृष्णं रुधिरोद्गारगलिताक्षरमभ्यधात् ॥ भ्ञ्ज्_१९।६१५ ॥  
    
भीतः संरक्षणीयो ऽहं नस्रः सर्वात्मना त्वया ।  
अञ्जलिव्यञ्जनं दैन्यं जीवपुण्यमिदं मम ॥ भ्ञ्ज्_१९।६१६ ॥  
    
दामोदरो निशम्यैतज्जगाद भुजगाधिपम् ।  
ह्रदो ऽयमशिवाचार सेव्यो ऽस्तु भवता विना ॥ भ्ञ्ज्_१९।६१७ ॥  
    
ततस्त्वमम्बुधिं गच्छ यदि वाञ्छसि जीवितम् ।  
तत्र मत्पादमुद्रा ते तार्क्ष्यरक्षा भविष्यति ॥ भ्ञ्ज्_१९।६१८ ॥  
    
इति तच्छासनाद्याते सानुगे भुजगे क्षणात् ।  
ययुः कृष्णं प्रशंसन्तो गोपाः सानन्दविस्मयाः ॥ भ्ञ्ज्_१९।६१९ ॥  
    
***** कालियसूदनम् ॥ १६ ॥ *****

ततो विविशतुः केलिकलौ हलधराच्युतौ ।  
विशालतालहिन्तालतमालश्यामलं वनम् ॥ भ्ञ्ज्_१९।६२० ॥  
    
पञ्चतालफलास्वादनन्दितोन्मदमानसौ ।  
चेरतुस्तत्र तौ डिम्बक्रीडाडम्बरतत्परौ ॥ भ्ञ्ज्_१९।६२१ ॥  
    
अथाययौ धेनुकाख्यो दैत्यस्तालवनाश्रयः ।  
करालकेसरस्फारस्कन्धबन्धोद्धुरः खरः ॥ भ्ञ्ज्_१९।६२२ ॥  
    
तस्यानुगैर्महाकायैर्गर्दभैरभितो वृतम् ।  
उदभूत्तालगहनं व्याप्तं धूमोद्गतैरिव ॥ भ्ञ्ज्_१९।६२३ ॥  
    
धेनुको ऽथ भृशं कोपाद्रुधिरारुणलोचनः ।  
स्वुरैर्निर्दारयन्भूमिं रामकृष्णवधेप्सया ॥ भ्ञ्ज्_१९।६२४ ॥  
    
आह्वानमिव दैत्यानां कुर्वन्पातालवासिनाम् ।  
घट्टयन्निव हेषाभिर्वज्रोग्रदशनायुधः ॥ भ्ञ्ज्_१९।६२५ ॥  
    
अभ्यधावत्समुद्भ्रान्तपुच्छः सङ्कर्षणं जवात् ।  
वातावधूतैकशिखश्चन्द्रं मेघ इवाकुलः ॥ भ्ञ्ज्_१९।६२६ ॥  
    
विदार् दशनैः सो ऽथ रौहिणेयमसम्भ्रमम् ।  
बभूव पश्चिममुखः प्रहाराय पराङ्मुखः ॥ भ्ञ्ज्_१९।६२७ ॥  
    
ताभ्यामेव समादाय तं खुराभ्यां प्रहारिणम् ।  
चिक्षेप तालशिखरे फलार्थीव हलायुधः ॥ भ्ञ्ज्_१९।६२८ ॥  
    
स भग्नोरुतरुस्कन्धस्रुट्यत्कठिनकीकसः ।  
पपात निष्लारम्भः सह तालफलैर्भुवि ॥ भ्ञ्ज्_१९।६२९ ॥  
    
सानुगे ऽथ हते तस्मिन्हते खरपराक्रमे ।  
वीतविघ्नमभूत्सेव्यं तत्तालवनमायतम् ॥ भ्ञ्ज्_१९।६३० ॥  
    
***** धेनुकवधः ॥ १७ ॥ *****

भूयो भाण्डीरविपिनं तौ गत्वा केलिशालिनौ ।  
द्वन्द्वोपतनलीलाभिर्गोपपुत्रैर्विजह्रतुः ॥ भ्ञ्ज्_१९।६३१ ॥  
    
अथ तावाययौ वन्यकुसुमोत्तंसभूषणः ।  
गोपवेषच्छलच्चन्नः प्रलम्बो नाम दानवः ॥ भ्ञ्ज्_१९।६३२ ॥  
    
क्रीडाभिराशयग्राही तोषयित्वा स तौ मुहुः ।  
    
जहार स्कन्धमारूढं कदाचित्केशवाग्रजम् ॥ भ्ञ्ज्_१९।६३३ ॥  
    
स तं हृत्वा द्रुततिर्निजरूपमदर्शयत् ।  
तमःपटावृता येन भीत्येव ककुभो ऽभवन् ॥ भ्ञ्ज्_१९।६३४ ॥  
    
तस्याञ्जनाद्रिशिखराकारे मूर्ध्नि परिस्फुरन् ।  
दावानलशिखापुञ्जपिङ्गश्चूडामणिर्बभौ ॥ भ्ञ्ज्_१९।६३५ ॥  
    
तस्याबभौ मुखोद्गीर्णा सधूमदहनावली ।  
नीलपीता पताकेव दंष्ट्रातोरणलम्बिनी ॥ भ्ञ्ज्_१९।६३६ ॥  
    
नीलशैलशिलाकूटविकटे रोहिणीसुतः ।  
बभार दानवस्कन्धे शरदम्भोदविभ्रमम् ॥ भ्ञ्ज्_१९।६३७ ॥  
    
ह्रियमामः स तेनाशु मानुषं भावमाश्रितः ।  
सम्मितं केशवेनारात्पुराणं स्मारितो वपुः ॥ भ्ञ्ज्_१९।६३८ ॥  
    
यत्तत्परतरं धाम वागीशं विश्वतोमुखम् ।  
सर्वदेवमयं सत्यमनन्तमजमव्ययम् ॥ भ्ञ्ज्_१९।६३९ ॥  
    
निजं विपुलामास्थाय बलं भूमिधृतिक्षमम् ।  
जघान मुष्टिना मूर्ध्नि प्रलम्बं धेनुकान्तकः ॥ भ्ञ्ज्_१९।६४० ॥  
    
मुष्टिपाताद्विघटितस्फुटल्लालाटकर्परम् ।  
    
काये विवेश दैत्यस्य कीर्मरक्तच्छटं शिरः ॥ भ्ञ्ज्_१९।६४१ ॥  
    
स्कन्धादवस्रुते रामे गिरिस्फारं कलेवरम् ।  
निपपात प्रलम्बस्य लम्बमानभुजद्वयम् ॥ भ्ञ्ज्_१९।६४२ ॥  
    
***** प्रलम्बवधः ॥ १८ ॥ *****

बलिना बलदेवेन प्रलम्बे विनिपातिते ।  
प्रयाते वार्षिके तत्र शनैर्मासचतुष्टये ॥ भ्ञ्ज्_१९।६४३ ॥  
    
प्रत्यासन्ने नवौत्सुक्यनिर्भरानन्ददायिनि ।  
क्रतूत्सवे समारम्भो बभूव वनवासिनाम् ॥ भ्ञ्ज्_१९।६४४ ॥  
    
ततः सप्तच्छदामोदमालिनीहंसनूपुरा ।  
विषदेन्दुमुखी फुल्लनीलोत्पलविलोचना ॥ भ्ञ्ज्_१९।६४५ ॥  
    
निमन्त्रितेव प्रमदा तस्मिन्व्रजमहोत्सवे ।  
अदृश्यत सिताम्भोदभक्तिस्मेराम्बरा शरत् ॥ भ्ञ्ज्_१९।६४६ ॥  
    
तत्र गोपगिरा ज्ञात्वा यागं कृष्णं मरुत्पतेः ।  
ऊचे स्मितसितालोकैः पाञ्चजन्यमिवासृजन् ॥ भ्ञ्ज्_१९।६४७ ॥  
    
अहो नु हास्यजननी मुग्धेयं भवतां मतिः ।  
यागः शक्राय नार्हे ऽयं गोपा हि गिरिदैवताः ॥ भ्ञ्ज्_१९।६४८ ॥  
    
इति तद्वचसा गोपैर्गिरियज्ञे प्रवर्तते ।  
विहिता भक्ष्यगिरयो घृतक्षीरोरुनिर्झराः ॥ भ्ञ्ज्_१९।६४९ ॥  
    
गोवर्धनगिरेर्यज्ञे तस्मिन्बह्वन्नसम्भृते ।  
पायसैः सदधिच्छन्नैर्हिमच्छन्नेव भूरभूत् ॥ भ्ञ्ज्_१९।६५० ॥  
    
मयूरपत्त्राभरणाः कुसमोत्तंसशेखराः ।  
तस्मिन्यागे बभुर्गोपा गावश्च सुविभूषिताः ॥ भ्ञ्ज्_१९।६५१ ॥  
    
गिरिमूर्धनि विश्वात्मा परेण गिरिवर्ष्मणा ।  
वपुषा बुभुजे कृष्णस्तत्सर्वं तैर्निवेदितम् ॥ भ्ञ्ज्_१९।६५२ ॥  
    
तत्प्रहर्षस्मितोदारं निजं दिव्यं महद्वपुः ।  
प्रणनाम स्वयं कृष्णो गोपैः सह गिरिप्रभम् ॥ भ्ञ्ज्_१९।६५३ ॥  
    
***** गिरियज्ञः ॥ १९ ॥ *****

वृत्ते महोत्सवे तस्मिञ्शतमन्युः क्रुधा ज्वलन् ।  
आदिदेश व्रजोच्छित्त्यै घोरान्संवर्तकाम्बुदान् ॥ भ्ञ्ज्_१९।६५४ ॥  
    
तेन ते प्रेरिताः क्षिप्रं नीलशैलशिलाघनाः ।  
घनाश्चक्रुर्जगद्व्याप्तं कालरात्रिशतैरिव ॥ भ्ञ्ज्_१९।६५५ ॥  
    
भिन्नाञ्जनघनच्छायैर्जीमूतैर्गर्जितोर्जितैः ।  
ग्रस्ता इवोद्धतैः क्षिप्रं नादृश्यन्त दिशो दश ॥ भ्ञ्ज्_१९।६५६ ॥  
    
ततः करिकराकारा स्तम्भसंरम्भविभ्रमाः ।  
पेतुर्धराधरे धाराः परिहारा धृतेः परम् ॥ भ्ञ्ज्_१९।६५७ ॥  
    
कालाट्टहासविकटा जलोद्गाराः प्रपातिनः ।  
विरेजुः कालमेघानां गिरीणामिव निर्झराः ॥ भ्ञ्ज्_१९।६५८ ॥  
    
सो ऽभवद्भीषणाभोगमेघसङ्घातनिर्मितः ।  
उल्लसत्स्थूलकल्लोललोलः सलिलविप्लवः ॥ भ्ञ्ज्_१९।६५९ ॥  
    
विद्युत्पिशङ्गकेशानां गर्जतां मेघरक्षसाम् ।  
भयेनेव ययौ क्वापी जगती जलसंस्तुता ॥ भ्ञ्ज्_१९।६६० ॥  
    
ते शक्राधिष्टिता घोरा दीप्ताशक्रायुधाङ्किताः ।  
वर्षाशनिनिपातेन चक्रिरे कदनं गवाम् ॥ भ्ञ्ज्_१९।६६१ ॥  
    
वर्त्मविन्यस्तनेत्राणां पतन्तीनामितस्ततः ।  
त्रासशीतपरीतानां घोरस्तसामभूत्क्षयः ॥ भ्ञ्ज्_१९।६६२ ॥  
    
अयं स प्रलयारम्भः पुष्करावर्तभीषणः ।  
सम्प्राप्त इति भीतानां गोपानामभवद्भवः ॥ भ्ञ्ज्_१९।६६३ ॥  
    
तद्दृष्ट्वा वैशसं घोरं नाशायोपस्थितं गवाम् ।  
गोविन्दो जगतां गोप्ता रक्षां क्षणमचिन्तयत् ॥ भ्ञ्ज्_१९।६६४ ॥  
    
इममुत्पाट्य शैलेन्द्रमहं गोवर्धनं बलात् ।  
छत्त्रीकरोम्युपस्तानां संश्रयं विपुलं गवाम् ॥ भ्ञ्ज्_१९।६६५ ॥  
    
इति ध्यात्वा धियं धीरो निदधे भूधरे दृशम् ।  
उत्पाटनक्षणक्षान्त्यै फुल्लपद्मावलीमिव ॥ भ्ञ्ज्_१९।६६६ ॥  
    
ततः सपदि विश्वात्मा बलेन महतान्वितः ।  
उज्जहार गिरिं दोर्भ्यां स्फुटन्मूलशिखातलम् ॥ भ्ञ्ज्_१९।६६७ ॥  
    
मूलावलम्बिनः क्षिप्रं पातालमिव निर्गताः ।  
उद्धृतस्य गिरेः सर्पाः स्नायुजालतुलां ययुः ॥ भ्ञ्ज्_१९।६६८ ॥  
    
सम्पीडितशिलापीडानिबडिकृतनिर्झरैः ।  
बभुः पलितकल्लोलदुकूलवलिता दिशः ॥ भ्ञ्ज्_१९।६६९ ॥  
    
हरितालरजःपुञ्जैः पवनावर्तनर्तितैः ।  
बभौ तत्पातितैर्व्याप्तः कृष्णः पीतांशुकैरिव ॥ भ्ञ्ज्_१९।६७० ॥  
    
व्याधूतास्तस्य पार्श्वेषु क्षणमुत्पततो घनाः ।  
क्ष्माभृतः पक्षविक्षेपभ्रान्तिं चक्रुः स्वचारिणाम् ॥ भ्ञ्ज्_१९।६७१ ॥  
    
तस्मिन्गोविन्ददोर्दण्डच्छत्त्रीभूते महीभृति ।  
फुल्लमालावली स्रस्ता चक्रे स्रग्दामविभ्रमम् ॥ भ्ञ्ज्_१९।६७२ ॥  
    
स्वचारिणो ऽद्य सुचिरादिमे ते गिरयो वयम् ।  
जाता वज्रधर क्ष्माभृत्पक्षच्छेदमदं त्यज ॥ भ्ञ्ज्_१९।६७३ ॥  
    
इति त्रासोत्पतन्तीनां विद्याधरमृगीदृशाम् ।  
रशनानूपुरारावैः स जगादेव भूधरः ॥ भ्ञ्ज्_१९।६७४ ॥  
    
पर्यस्तप्रसरस्तोभक्षुभ्यत्केसरिगर्जितैः ।  
स घोरघनसङ्घातानतर्जयदिवोर्जितान् ॥ भ्ञ्ज्_१९।६७५ ॥  
    
स समुन्मूलनायाससम्भ्रान्तद्विपयूथपैः ।  
बभौ खे शेखरोल्लेखपातितैरिव वारिदैः ॥ भ्ञ्ज्_१९।६७६ ॥  
    
घूर्णमानमहाशाखिकुसुमोत्कररेणुभिः ।  
स रक्षामण्डलानीव धेनूनां विदधे मुहुः ॥ भ्ञ्ज्_१९।६७७ ॥  
    
त्रासापतत्सिद्धवधूतारहारैस्तरङ्गिभिः ।  
अधःस्थान्गगनस्थो ऽद्रिर्जहासेव महीधरान् ॥ भ्ञ्ज्_१९।६७८ ॥  
    
तं दृष्ट्वा खेचराः प्राहुः किमयं गिरिरुत्थितः ।  
यदि न प्रलयारम्भो यदि नाकालविप्लवः ॥ भ्ञ्ज्_१९।६७९ ॥  
    
ततः कृष्णगिरा गोपाः शैलोत्पाटनभूगृहम् ।  
विपुलं विविशुः शान्त्यै निखिलैः सह गोधनैः ॥ भ्ञ्ज्_१९।६८० ॥  
    
निवाते निर्जले तस्मिन्सुविशाले गिरेस्तटे ।  
तस्थुर्जगान्निवासेन गावो गोपाश्च रभिताः ॥ भ्ञ्ज्_१९।६८१ ॥  
    
वृष्टिच्छन्ने प्रयाते ऽथ सप्तरात्रे मरुत्पतिः ।  
जगाम विफलोद्योगलज्जितो जलदैः सह ॥ भ्ञ्ज्_१९।६८२ ॥  
    
ततस्तं विपुलाभोगतुङ्गशृङ्गं गुरुं गिरिम् ।  
न्यवेशयन्निजपदे लीलयैव जगद्गुरुः ॥ भ्ञ्ज्_१९।६८३ ॥  
    
***** गोवर्धनोद्धरणम् ॥ २० ॥ *****  
    
सप्तरात्रं धृते तस्मिन्गिरौ गरुडलक्ष्मणाः ।  
तं द्रष्टुमाययौ साक्षात्सहस्राक्षो ऽतिविस्मितः ॥ भ्ञ्ज्_१९।६८४ ॥  
    
जङ्गमादिव कैलासात्सो ऽवतीर्य सुरद्विपात् ।  
गोवर्धनशिलासीनं ददर्श मधुसूदनम् ॥ भ्ञ्ज्_१९।६८५ ॥  
    
अन्तर्हितेन तार्क्ष्येण पक्षैराच्छादितातपम् ।  
असत्याकलितेनैव तेजसापूरिताम्बरम् ॥ भ्ञ्ज्_१९।६८६ ॥  
    
मयूरकण्ठसच्छायं तप्तहेमप्रभांशुकम् ।  
इन्द्रनीलगिरेः शृङ्गं तप्तं बालातपैरिव ॥ भ्ञ्ज्_१९।६८७ ॥  
    
तं वीक्ष्य कमलाकान्तं गोपवेषधरं हरिम् ।  
सहस्रनेत्रमात्मानं मनसा प्रशशम्स सः ॥ भ्ञ्ज्_१९।६८८ ॥  
    
मौलिकुण्डलकेयूरस्फाररत्नांशुसञ्चयैः ।  
इन्द्रायुधसहस्राणि मुहुर्दिक्षु क्षिपन्निव ॥ भ्ञ्ज्_१९।६८९ ॥  
    
अभ्येत्य केशवं शक्रो बभाषे प्रणयोचितम् ।  
दन्तत्विषा दश दिशः सुधया पूरयन्निव ॥ भ्ञ्ज्_१९।६९० ॥  
    
अतिदैवमिदं कर्म तव कृष्ण किमद्भुतम् ।  
शक्तिरल्पीयसी यस्य समग्रजगतां गतिः ॥ भ्ञ्ज्_१९।६९१ ॥  
    
सर्वलोकोपरि परं वर्तन्ते कामधेनवः ।  
तासां त्रिदशपूज्यानां ब्रह्मणश्चास्मि शासनात् ॥ भ्ञ्ज्_१९।६९२ ॥  
    
प्राप्तो ऽभिषेक्तुं गोविन्द राज्ये त्वामीप्सितं गवाम् ।  
इत्युक्त्वा रत्नकुम्भेन मूर्ध्नि तस्य ददौ पयः ॥ भ्ञ्ज्_१९।६९३ ॥  
    
उपेन्द्रमभिषिच्येन्द्रः प्रसाद्य च पुनः पुनः ।  
पाल्यस्त्वया सखा बन्धुः स्वस्रेयो जनकस्य यः ॥ भ्ञ्ज्_१९।६९४ ॥  
    
त्वया दैत्यच्छिदा कृष्ण केशिकंसवधे कृते ।  
भवत्सहायः पृथिवीं स जेष्यति धनञ्जयः ॥ भ्ञ्ज्_१९।६९५ ॥  
    
इति प्रणयिनो वाचं कृष्णः श्रुत्वा शचीपतेः ।  
जानन्भारतवृत्तान्तं तथेति प्रत्यपद्यत ॥ भ्ञ्ज्_१९।६९६ ॥  
    
एवं रहः समाभाष्य जम्भहासुरसूदनम् ।  
ऐरावणकरालूनमेघेन नभसा ययौ ॥ भ्ञ्ज्_१९।६९७ ॥  
    
***** गोविन्दाभिषेकः ॥ २१ ॥ *****

गोपवेषधरं गोपा देवं मत्वा तमद्भुतम् ।  
मुद्रिता इव तच्छक्त्या मुग्धा नो किञ्चिदूचिरे ॥ भ्ञ्ज्_१९।६९८ ॥  
    
ततस्तं पद्मपत्त्राक्षं निवृत्ताशेषशौशवम् ।  
जना निर्भरतारुण्यलावण्यं नयनैः पपुः ॥ भ्ञ्ज्_१९।६९९ ॥  
    
शरन्निशासु सम्पूर्णचन्द्रस्मितसितासु सः ।  
हरिणीहारिनेत्राभिर्विजहार रतिप्रियः ॥ भ्ञ्ज्_१९।७०० ॥  
    
स रागवृषयुद्धेषु नियुद्धेषु च कौतुकी ।  
वीरशृङ्गाररभसः स बभूव मनोहरः ॥ भ्ञ्ज्_१९।७०१ ॥  
    
छेकोक्तिषु कृताभ्यासा वेशकर्मसु सादराः ।  
बभुस्ता विस्मितो लापा विभ्रमेषु कृतक्षणाः ॥ भ्ञ्ज्_१९।७०२ ॥  
    
तल्लीलानुकृतौ यत्नस्तत्कथाश्रवणे रसः ।  
तत्स्वैरभाषणे हर्षः को ऽप्यभूद्गोपयोषिताम् ॥ भ्ञ्ज्_१९।७०३ ॥  
    
तासामकृतकस्मेरस्फुरिताधरपल्लवम् ।  
मुग्धानां वदनं प्रीत्यै बभूवाभ्यधिकं हरेः ॥ भ्ञ्ज्_१९।७०४ ॥  
    
यद्गुरूणामनायत्तायत्तास्त्यक्तगृहक्रियाः ।  
द्वेषिण्यः स्वजने यच्च तत्कृष्णास्यविजृम्भितम् ॥ भ्ञ्ज्_१९।७०५ ॥  
    
सलज्जा अपि मानिन्यः प्रकटस्मरविक्रियाः ।  
तन्व्यो ऽपि तनुतां प्रापुस्तास्तदर्पितमानसाः ॥ भ्ञ्ज्_१९।७०६ ॥  
    
कम्पस्वेदवती कस्मादकस्मात्सखि मूर्छिता ।  
अपि कृष्णभुजङ्गेन न दष्टासि प्रमादिनी ॥ भ्ञ्ज्_१९।७०७ ॥  
    
नायं तव गृहे मार्गो मार्गो ऽयं विजने वने ।  
यमुनातीरवानीरवल्लरीकेलिवेश्मनः ॥ भ्ञ्ज्_१९।७०८ ॥  
    
अमुष्मिन्कुसुमारामे कृष्णषट्चरणेन किम् ।  
कृतव्रणा त्वमधरे येनासि विनतानना ॥ भ्ञ्ज्_१९।७०९ ॥  
    
गायन्ति यदि कृष्णस्य चरितं गोपकन्यकाः ।  
त्वं न स्मरसि किं मूढे स्रस्तं शीलमिवांशुकम् ॥ भ्ञ्ज्_१९।७१० ॥  
    
दामोदरमतास्मीति मदान्धे किं न पस्यसि ।  
स कान्ताशतसङ्केतसक्तो हि बहुवल्लभः ॥ भ्ञ्ज्_१९।७११ ॥  
    
किं नु नाम स्तनौ तन्वि सोत्कम्पौ विनिगूहसे ।  
पुलकाङ्ककपोलस्य वदनस्य करोषि किम् ॥ भ्ञ्ज्_१९।७१२ ॥  
    
इयमिन्दीवरश्यामा श्यामा कुसुमहासिनी ।  
कृष्णश्च गूढसञ्चारी चरस्येकाकिनी कथम् ॥ भ्ञ्ज्_१९।७१३ ॥  
    
इति गोपाङ्गनाः सेर्ष्यं सम्भोगसुभगा मिथः ।  
व्याहरन्ति स्म सासूयं स्वैरं स्मरशरातुराः ॥ भ्ञ्ज्_१९।७१४ ॥  
    
कान्ताकररुहालूनबालवञ्जुलपल्लवम् ।  
रतिशय्यारसे शैरेवर्बभूव विललं वनम् ॥ भ्ञ्ज्_१९।७१५ ॥  
    
तस्य कान्ततरं कान्ताः समदाः सम्मदाकुलम् ।  
वदनं वदनोदारा घूर्णमानेक्षणाः पपुः ॥ भ्ञ्ज्_१९।७१६ ॥  
    
तासामभिसरन्तीनामवशं केशवं प्रति ।  
पेतुः शशाङ्के सासूया दृशो दर्शनशङ्कया ॥ भ्ञ्ज्_१९।७१७ ॥  
    
माधवे मधुरोदारसुन्दरीरतितत्परे ।  
सफलं धन्यमात्मानं मन्ये मेने मनोभवः ॥ भ्ञ्ज्_१९।७१८ ॥  
    
अहो नु जयिनी शक्तिः समरस्य स्मयकारिणी ।  
प्रजापतिगुरौ यस्याः सम्पूर्णप्रणया गतिः ॥ भ्ञ्ज्_१९।७१९ ॥  
    
***** गोपीसङ्क्रीडनम् ॥ २२ ॥ *****

ततः कदाचिल्ललनाकेलिशालिनि केशवे ।  
अदृश्यत प्रदोषान्ते दैत्यो मत्तवृषाकृतिः ॥ भ्ञ्ज्_१९।७२० ॥  
    
अरिष्टो दुष्टचरितस्तीक्ष्णशृङ्गो ऽरुणेक्षणः ।  
पुञ्जीकृतः शशिकरैस्तमःकूट इवासितः ॥ भ्ञ्ज्_१९।७२१ ॥  
    
भाययन्वृषभान्भीमो भेरीगम्भीरनिःस्वनः ।  
नीलशैलशिलापीठकाठोरस्कन्धबन्धुरः ॥ भ्ञ्ज्_१९।७२२ ॥  
    
प्रहाराभिमुखं कृष्णकुक्षिनिक्षिप्तचक्षुषः ।  
तस्य शृङ्गयुगं लेभे कालतोरणतुल्यताम् ॥ भ्ञ्ज्_१९।७२३ ॥  
    
प्रहारिणं मदोदग्रं जग्राहोग्रं तमच्युतः ।  
खलं मूर्खं नवैश्वर्यं प्रियवादीव वञ्चकः ॥ भ्ञ्ज्_१९।७२४ ॥  
    
गृहीतस्तेन बलिना बलदेवानुजेन सः ।  
बभूवोद्भ्रान्तसावेगपुच्छोद्धुतरजःपटः ॥ भ्ञ्ज्_१९।७२५ ॥  
    
तस्यान्दोलिवक्त्रस्य घोरहुङ्कारकारिणः ।  
व्यालघ्ना सङ्खमालेव स्फारफेनावली गले ॥ भ्ञ्ज्_१९।७२६ ॥  
    
ततः कण्ठं निपीड्यास्य धृत्वा मूर्ध्नि पदं जवात् ।  
शृङ्गमेकं समुत्पाट्य जघान वदने हरिः ॥ भ्ञ्ज्_१९।७२७ ॥  
    
स तीक्ष्णशृङ्गाभिहतः पपात भुवि दानवः ।  
प्रस्त्यानरुधिरोद्गारविचलद्धर्घरारवः ॥ भ्ञ्ज्_१९।७२८ ॥  
    
***** अरिष्टवधः ॥ २३ ॥ *****

अरिष्टे निहते तस्मिन्नरिष्टे त्रिदिवौकसाम् ।  
प्रभावः पप्रथे शैरेर्मथुराधिपतेः पुरः ॥ भ्ञ्ज्_१९।७२९ ॥  
    
स वृष्णिवृद्धान्विबुधान्वसुदेवपुरोगमम् ।  
उग्रसेनं च पितरं दार्दिक्याक्रूरसात्यकान् ॥ भ्ञ्ज्_१९।७३० ॥  
    
अचिन्त्यत्समानाय्य निश्चयं नयकोविदान् ।  
निःशब्दजनसञ्चारे निशीथे व्यस्तसेवकः ॥ भ्ञ्ज्_१९।७३१ ॥  
    
प्रदीपप्रतिबिम्बाङ्करत्नाभरणतेजसा ।  
गूढचिन्तानलज्वालं बहिः प्रकटयन्निव ॥ भ्ञ्ज्_१९।७३२ ॥  
    
सो ऽब्रवीत्क्षणमालोक्य वदनान्यभिमानिनाम् ।  
दीर्घोच्छ्वासेन कथयन्नवं वैरिपराभवम् ॥ भ्ञ्ज्_१९।७३३ ॥  
    
इयं प्रथितसाराणां विदुषां सत्वशालिनाम् ।  
सूच्यते भवतामग्रे मानग्लानिकदर्थना ॥ भ्ञ्ज्_१९।७३४ ॥  
    
प्रमादादवलेपाद्वा विस्मृतेनाल्पकेन नः ।  
चूडामणिषु विन्यस्तं चरणप्रभवं रजः ॥ भ्ञ्ज्_१९।७३५ ॥  
    
न सहन्ते सुरगुरोर्ये साम्यं गुरुकोविदाः ।  
स्पर्धया बत लज्जन्ते युधि वज्रायुधेन ये ॥ भ्ञ्ज्_१९।७३६ ॥  
    
ते यूयं यस्य सचिवः सचिवारोपितश्रियः ।  
तस्य का नाम गणना गणनाथे ऽपि जायते ॥ भ्ञ्ज्_१९।७३७ ॥  
    
अवज्ञोपेक्षितस्यायं विपाकः शत्रुजन्मनः ।  
वयमप्यधुना येन याताश्चिन्ताविधेयताम् ॥ भ्ञ्ज्_१९।७३८ ॥  
    
श्रूयते नन्दगोपस्य प्रवृद्धचरितः शिशुः ।  
दैत्यानामपि यः शङ्के शङ्कतङ्कगुरुर्नवः ॥ भ्ञ्ज्_१९।७३९ ॥  
    
विन्यस्य चरणं येन मूर्ध्नि कालियभिगिनः ।  
स्वर्वीकृतानि शूराणां शिरांसि च यशांसि च ॥ भ्ञ्ज्_१९।७४० ॥  
    
साग्रजेन हतास्तेन प्रलम्बारिष्टधेनुकाः ।  
अवज्ञास्पदमेवाभूद्येषां शक्रो ऽपि सङ्गरे ॥ भ्ञ्ज्_१९।७४१ ॥  
    
गिरिर्गोवर्धनो नाम सप्ताहं पाणिना धृतः ।  
स्मयाय दुर्निमित्ताय नाशाय च न कस्य सः ॥ भ्ञ्ज्_१९।७४२ ॥  
    
न जानीमः स किं तावद्भूतमत्यद्भुतं क्षितौ ।  
समुद्भूतमधो येन नीयते नः पराक्रमः ॥ भ्ञ्ज्_१९।७४३ ॥  
    
तस्मान्मनीषिभिर्वीरैर्भवद्भिश्चिन्त्यतमयम् ।  
यशःकुसुमवल्लीनां परशुर्व्यसनोदयः ॥ भ्ञ्ज्_१९।७४४ ॥  
    
उक्तं च नारदेनैतत्पुनरेत्य पुरा स्वयम् ।  
वसुदेवसुतः कृष्णो नन्दगोपगृहे स्थितः ॥ भ्ञ्ज्_१९।७४५ ॥  
    
नन्दगोपसुता चासौ शिलायामाहता त्वया ।  
सा गत्वा विन्ध्यगहनं पुलिन्दशबरार्चिता ॥ भ्ञ्ज्_१९।७४६ ॥  
    
निशुम्भशुम्भौ दितिजौ जघान घनविक्रमौ ।  
विहितो वसुदेवेन गर्भयोर्व्यत्ययस्तयोः ॥ भ्ञ्ज्_१९।७४७ ॥  
    
कृष्णः स ते भयस्थानमित्युक्त्वा नारदो ययौ ।   
सो ऽयं बन्धुः कृतघ्नो मे वसुदेवः स्थितो ऽन्तिके ॥ भ्ञ्ज्_१९।७४८ ॥  
    
येन नः क्षयसन्देहतुलामारोपितं यशः ।  
नरकावर्तकलिला यस्य किल्बिषविप्रुषः ॥ भ्ञ्ज्_१९।७४९ ॥  
    
स कृतघ्नो ऽधमः केन पातकेनोपमीयते ।  
घोरहालाहलापूर्णः कुटिलो ऽयं मया स्वयम् ॥ भ्ञ्ज्_१९।७५० ॥  
    
धृतः सर्पो निजगृहे येनाप्तः सत्कुले कलिः ।  
मिथ्या धवलकूर्चो ऽयं बन्धुच्छद्मा जडो रिपुः ॥ भ्ञ्ज्_१९।७५१ ॥  
    
वसुदेवः सदा जिह्मो वधार्हे ऽप्येष रक्षितः ।  
सर्वाभिशङ्किता राज्ञां सुनयज्ञैरुदाहृता ॥ भ्ञ्ज्_१९।७५२ ॥  
    
अतः सञ्चिन्त्यते डिम्बो न तु मे गणनास्पदम् ।  
जगद्ग्रसगरिष्ठस्य सत्प्रतापहविर्भुजः ॥ भ्ञ्ज्_१९।७५३ ॥  
    
अन्तेर न भवत्येव शिशुर्गोपपतङ्गकः ।  
अथवा वर्तते साधुर्यद्यस्मान्प्रति साग्रजः ॥ भ्ञ्ज्_१९।७५४ ॥  
    
का क्षतिर्भोगभागी मे बन्धुमध्ये भविष्यति ।  
अक्रूरो मद्गिरा यातु व्रजं दानपतिः स्वयम् ॥ भ्ञ्ज्_१९।७५५ ॥  
    
एतेन तौ समाहूतौ द्रष्टुमिच्छामि दारकौ ।  
नन्दगोपप्रभृतयः करदा मम शासनात् ॥ भ्ञ्ज्_१९।७५६ ॥  
    
धनुर्मखे समायान्तु प्रस्तुताधिकदायिनः ।  
वीराणां हर्षजननौ कृष्णसङ्कर्षणौ च तौ ॥ भ्ञ्ज्_१९।७५७ ॥  
    
मल्लाभ्यां युध्यमानौ मे रङ्गे प्रीततिं करिष्यतः ।  
इति दिव्यदृशाक्रूरः श्रुत्वा कंसेन भाषितम् ॥ भ्ञ्ज्_१९।७५८ ॥  
    
ययौ यादवशार्दूलः शौरिदर्सनलालसः ।  
अक्रूरे गोव्रजं याते वृद्धास्ते वृष्णिपुङ्गवाः ॥ भ्ञ्ज्_१९।७५९ ॥  
    
निन्दया वुसुदेवस्य क्रुद्धास्तस्थुरधोमुखाः ।  
ततः पितामहः कंसं पितामह इवापरः ॥ भ्ञ्ज्_१९।७६० ॥  
    
अभ्यधादन्धको ऽपीमान्दुर्जयः प्रतिबन्धकः ।  
वन्ध्याः कुले ऽपि सततं मयन्ये धन्यतराः स्त्रियः ॥ भ्ञ्ज्_१९।७६१ ॥  
    
न कुलघ्नः सुतो यासां कदाचिदपि जायते ।  
न जातु वज्रजिह्वेषु तीक्ष्णेषु क्रूरकारिषु ॥ भ्ञ्ज्_१९।७६२ ॥  
    
सुधालया तिष्ठति श्रीः कमलाङ्कुरकोमला ।  
अहो नु शोच्यतां याताश्चिराद्यादववृष्णयः ॥ भ्ञ्ज्_१९।७६३ ॥  
    
वृद्धावमानकृद्बालो येषां कम्स त्वमग्रणीः ।  
क एवं नाम जडधीरनुन्मत्तः प्रभाषते ॥ भ्ञ्ज्_१९।७६४ ॥  
    
रक्षितो वसुदेवेन पित्रा पुत्रः किमप्यहो ।  
नेह पुत्रात्प्रियतरं किञ्चिदस्ति शरीरिणाम् ॥ भ्ञ्ज्_१९।७६५ ॥  
    
पुत्र स्वजनकं पृच्छ पुत्रस्नेहस्य गौरवम् ।  
परलोकपरित्राणां पित्रा चेद्रक्षितः सुतः ॥ भ्ञ्ज्_१९।७६६ ॥  
    
तस्यास्य वाच्यता केयं यूयं सर्वे ऽपि पुत्रिणः ।  
वसुदेवात्मजो वीरः कृष्णः सङ्कर्षणानुजः ॥ भ्ञ्ज्_१९।७६७ ॥  
    
बन्धुबुद्ध्या प्रणयिना सन्धेयः सर्वथा त्वया ।  
हितं पथ्यं च मे मोहान्न करिष्यसि चेद्वचः ॥ भ्ञ्ज्_१९।७६८ ॥  
    
तदैश्वर्यप्रभावो ऽद्य सम्पूर्णावधिरेष ते ।  
दृश्यन्ते क्षयसंसिन्यो दुर्निमित्तपरम्पराः ॥ भ्ञ्ज्_१९।७६९ ॥  
अन्यत्र कृष्णसन्धानात्तासु शान्तिर्न ते परा ।  
इत्यन्धकवचः श्रुत्वा निःश्वसन्भ्रकुटीमुखः ॥ भ्ञ्ज्_१९।७७० ॥  
    
निर्जगाम ततः कंसः पराङ्मुख इव श्रियः ।  
नायमस्तीति वृद्धेषु भाषमाणेषु वृष्णिषु ॥ भ्ञ्ज्_१९।७७१ ॥  
    
आदिदेशाशु श्वेताङ्गं कंसः केशितुरङ्गमम् ।  
स कृष्णनिधनायोग्रः प्रेरितस्तेन दानवः ॥ भ्ञ्ज्_१९।७७२ ॥  
    
जगाम गोव्रजं घोरसन्ध्यासृक्सम्प्लुते ऽहनि ।  
स कोपाद्रुधिरेणेव पूरिताक्षः श्वसन्मुहुः ॥ भ्ञ्ज्_१९।७७३ ॥  
    
उरःस्थलमिलत्प्रोथःकुञ्चितोरुशिरोधरः ।  
वज्रसारस्वुराघातनिर्दारितशिलातलः ॥ भ्ञ्ज्_१९।७७४ ॥  
    
विस्फारकेसरसटाकरालस्कन्धकन्धरः ।  
घट्टयन्निव हेषाभिः पिबन्निव दिशो दश ॥ भ्ञ्ज्_१९।७७५ ॥  
    
निर्मांसचर्वणास्वादप्रस्रवत्सृक्विशोणितः ।  
कृतान्तचामराकारवलितोद्धूतवलधिः ॥ भ्ञ्ज्_१९।७७६ ॥  
    
विवृत्ताननविस्पष्टनिर्यद्दन्तांशुमण्डलः ।  
दिक्षु मानुषमांसादः क्षिपन्नस्थिचयानिव ॥ भ्ञ्ज्_१९।७७७ ॥  
    
सो ऽभिदुद्राव वेगेन कृष्णमापाण्डुरच्छविः ।  
पवनाप्रेरितस्फारः शरन्मेघ इवाचलम् ॥ भ्ञ्ज्_१९।७७८ ॥  
    
समुत्क्षिप्ताग्रचरणं केशवः केशिनं पुरः ।   
दृष्ट्वा निवार्यमाणो ऽपि गौपैः क्रोधात्तमाद्रवत् ॥ भ्ञ्ज्_१९।७७९ ॥  
    
खुराभ्यां कृतशल्याभ्यां बलाद्वक्षसि ताडितः ।  
घोरहेषारवोग्रेण तेन नाकम्पताच्युतः ॥ भ्ञ्ज्_१९।७८० ॥  
    
केसराधूननोद्धूतरजसस्तस्य वल्गितैः ।  
बभूवुः ककुभश्छन्ना धूमकेतुशतैरिव ॥ भ्ञ्ज्_१९।७८१ ॥  
    
तस्य प्रहारतो वक्त्रकुहरे विवरे हरिः ।  
दारुणे दारुणायेव द्विगुणं भुजमाददे ॥ भ्ञ्ज्_१९।७८२ ॥  
    
केशिदन्तान्तरासक्तः स रराज हरेर्भुजः ।  
फेनावलीपरिक्षिप्तः पारिजात इवार्णवे ॥ भ्ञ्ज्_१९।७८३ ॥  
    
केशीशैलशिलास्तम्भदृढे दोष्णि मुरद्विषः ।  
भग्नदन्तश्चिरं चक्रे वक्त्राञ्जनकदर्थनाः ॥ भ्ञ्ज्_१९।७८४ ॥  
    
प्रस्रवत्सवेदसलिलः स्रोतः प्रोद्धान्तशोणितः ।  
व्यावृत्तनयनः केशी निःश्वसन्निश्चलो ऽभवत् ॥ भ्ञ्ज्_१९।७८५ ॥  
    
स्फारिते दोष्णि कृष्णेन गण्डकूटतटान्तरे ।  
स्फुटस्थूलास्थिटाङ्कारं तद्वक्त्रमभवद्द्विधा ॥ भ्ञ्ज्_१९।७८६ ॥  
    
स दामोदरदुर्वारदोर्दण्डदलिताकृतिः ।  
पपात रुधिरोद्गारघोरस्तुरगदानवः ॥ भ्ञ्ज्_१९।७८७ ॥  
    
***** केशिवधः ॥ २४ ॥ *****

हते केशिनि कंसस्य प्रिये सुहृदि दानवे ।  
भुवनेष्वभवत्को ऽपि हर्षोत्साहमहोत्सवः ॥ भ्ञ्ज्_१९।७८८ ॥  
    
अन्तर्हितो मुनिः प्रीत्या नारदः कृष्णमब्रवीत् ।  
साधु माधव निःशल्यं त्वाया कृत्मिदं जगत् ॥ भ्ञ्ज्_१९।७८९ ॥  
    
केशिनिर्दारणात्स्वयातः केशवस्त्वं भविष्यसि ।  
इत्युक्त्वा प्रययौ हर्षान्नारदो ऽभिमतां दिशम् ॥ भ्ञ्ज्_१९।७९० ॥  
    
प्रादुरासीत्ततः शौरेर्निमित्तनिचयः शुभः ।  
बन्धुना पितृतुल्येन यः शंसति समागमम् ॥ भ्ञ्ज्_१९।७९१ ॥  
    
मेरुपार्श्वान्तरं प्रायाद्दिनान्ते वासरेश्वरः ।  
कृष्णकेशिवधाश्चर्यकथां वक्तुमिवादरात् ॥ भ्ञ्ज्_१९।७९२ ॥  
    
ततः पीतांशुकोदारदामोदरमनोहरम् ।  
बभूव सहजश्यामं सन्ध्यांशुशबलं नभः ॥ भ्ञ्ज्_१९।७९३ ॥  
    
शनैः सङ्घट्टिताः श्यामास्तमोभिरभवद्दिशः ।  
तारकांशुस्रुतक्षीरा गोपालैरिव धेनवः ॥ भ्ञ्ज्_१९।७९४ ॥  
    
व्योमाब्धिपाञ्चजन्यो ऽथ निशानाथः समुद्ययौ ।  
यामिनीकामिनीकेलिमण्डनो मणिदर्पणः ॥ भ्ञ्ज्_१९।७९५ ॥  
    
शशाङ्ककरसारेण विहारेण सुरश्रियः ।  
तमसः परिहारेण हारैणैव नभो बभौ ॥ भ्ञ्ज्_१९।७९६ ॥  
    
नेत्रप्रेम्णि सुधासीम्नि सितिम्नि व्योम्नि गाढताम् ।  
यशसीवाश्रिते शौरेर्निशाकरकरच्छलात् ॥ भ्ञ्ज्_१९।७९७ ॥  
    
प्रहर्षयन्नीलकण्ठान्रथेन घननादिना ।  
शेखरो वृष्णिवीराणामक्तूरः प्रत्यपद्यत ॥ भ्ञ्ज्_१९।७९८ ॥  
    
नन्दगोपस्य सदनं स समासाद्य गोकुले ।  
ददर्श शतपत्त्राक्षं कृष्णं केशिनिसूदनम् ॥ भ्ञ्ज्_१९।७९९ ॥  
    
अयं स कैटभारातिर्भगवान्मधुसूदनः ।  
भुवो भारावताराय जातो यादवनन्दनः ॥ भ्ञ्ज्_१९।८०० ॥  
    
श्रीवत्सलक्षणो वक्षो बिभ्राणः कुस्तुभोचितम् ।  
निःस्पन्दालिङ्गने योग्यं कमलाकुचकुम्भयोः ॥ भ्ञ्ज्_१९।८०१ ॥  
    
मेघश्यामेन वपुषा नयनामृतवर्षिणा ।  
धत्ते सौदामिनीदामरम्यं पीतांशुकद्वयम् ॥ भ्ञ्ज्_१९।८०२ ॥  
    
अनेन नृत्यति मनःस्फारं प्रसरतो दृशौ ।  
एतदालिङ्गनायेव भुजौ मे परिधावतः ॥ भ्ञ्ज्_१९।८०३ ॥  
    
एहि माधव कृष्णेति व्याहरन्प्रीतिनिर्भरः ।  
पूजितो नन्दगोपेन कृष्णेन च विवेश सः ॥ भ्ञ्ज्_१९।८०४ ॥  
    
प्राप्तपूजासनः सो ऽथ ससङ्कर्षणमच्युतम् ।  
उवाच पुण्डरीकाक्षमापिबन्निव चक्षुषा ॥ भ्ञ्ज्_१९।८०५ ॥  
    
इयं ते धीरगम्भीरा हर्षपीयूषवर्षिणी ।  
प्रयाति ना पुण्यवतां मूर्तिर्लोचनगोचरम् ॥ भ्ञ्ज्_१९।८०६ ॥  
    
मोहात्त्वद्भक्तिविमुखस्त्वां दृष्ट्वा प्रातरागतम् ।  
वाञ्छितः कृतकृत्यश्च भविता मथुरेश्वरः ॥ भ्ञ्ज्_१९।८०७ ॥  
    
द्रष्टुमिच्छति कंसस्त्वां प्रातर्गन्तासि तत्पुरीम् ।  
त्वद्वपुः पूर्णपूण्येन धन्याः पश्यन्तु यादवाः ॥ भ्ञ्ज्_१९।८०८ ॥  
    
तत्र कंसस्य सम्भारधनाधाम्नि धनुर्महीम् ।  
उपतिष्ठन्तु धनिनः सर्वे गोपाः करप्रदाः ॥ भ्ञ्ज्_१९।८०९ ॥  
    
एतावदेव प्रचुरं ममागमनकारणम् ।  
इदं तु बान्धवस्नोहाद्यत्किञ्चिदभिधीयते ॥ भ्ञ्ज्_१९।८१० ॥  
    
वृद्धः स सुकृती तत्र पुत्र पुत्रवतां वरः ।  
विलोक्य वसुदेवस्त्वां फलं प्राप्नोतु जन्मनः ॥ भ्ञ्ज्_१९।८११ ॥  
    
त्वत्कृते सततं यस्य कंसवाक्यशराः स्वराः ।  
त्वामवाप्नोतु माहात्म्यं रोहणाद्रिवसुन्धरा ॥ भ्ञ्ज्_१९।८१२ ॥  
    
अपि कंसभयात्पुत्रैरसम्पीतपयोधरा ।  
कृष्णेति नाम्ना सततं सीदति प्रस्नुस्तनी ॥ भ्ञ्ज्_१९।८१३ ॥  
    
गूढचिन्ताविनिःश्वासधूसराधरपल्लवा ।  
दूरीकृतसुतस्नेहवैक्लव्याप्तविपल्लवाम् ॥ भ्ञ्ज्_१९।८१४ ॥  
    
रहितामिव रामेण कौसल्यां कुलमौलिना ।  
दर्शनामृतवर्षेण निर्वापय समेत्य ताम् ॥ भ्ञ्ज्_१९।८१५ ॥  
    
अहो तृष्णेव सहजाच्छायेव सहचारिणी ।  
वासनेवापरिक्षीणा सर्वथा भवितव्यता ॥ भ्ञ्ज्_१९।८१६ ॥  
    
विश्वोद्धरणदक्षस्य जगद्रक्षाशिखामणेः ।  
तवापि जन्म सवुधाचिन्तया यत्प्रशुष्यति ॥ भ्ञ्ज्_१९।८१७ ॥  
    
कंसनिर्भर्त्सनानम्रस्त्वां प्राप्य जनकश्चिरात् ।  
वहतु त्रिजगत्पूज्य पुत्र मानोन्नतं शिरः ॥ भ्ञ्ज्_१९।८१८ ॥  
    
***** अक्रूरसन्देशः ॥ २५ ॥ *****

इत्युक्ते दानपतिना स्नेहवात्सल्यशालिना ।  
सर्वं करोमीति वदन्निर्विकाराननो ऽभवत् ॥ भ्ञ्ज्_१९।८१९ ॥  
    
गन्तुं कृताभ्युपगमे कृष्णे गोपमृगीदृशाम् ।  
चिन्तासन्तप्तनिःश्वासैरिवेन्दुर्म्लानतां ययौ ॥ भ्ञ्ज्_१९।८२० ॥  
    
दुग्धा निशीथत्सेन ज्योत्स्ना पूरपयस्विनी ।  
प्रातर्द्यैः सान्ध्यरागेण कपिला गौरिवाबभौ ॥ भ्ञ्ज्_१९।८२१ ॥  
    
अथोदयाचलशिरोरत्नतामागते रवौ ।  
उद्यत्प्रदीप्तचक्रस्य शोभां लेभे हरेर्नभः ॥ भ्ञ्ज्_१९।८२२ ॥  
    
करोपनयसम्पूर्णैः शकटैरथ भूरिभिः ।  
गन्तुमभ्युद्ययुर्गोपपतयः कंसशासनात् ॥ भ्ञ्ज्_१९।८२३ ॥  
    
रथैः प्रययुरक्रूररौहिणेयाच्युतादयः ।  
अर्घ्यमाना इवोत्तालगोपालीलोचनोत्पलैः ॥ भ्ञ्ज्_१९।८२४ ॥  
    
अवाप्य यमुनातीरमक्रूरः कृष्णमब्रवीत् ।  
अस्मिन्ह्रदे भोगिवृते कृष्ण शेषं फणीश्वरम् ॥ भ्ञ्ज्_१९।८२५ ॥  
    
निमज्ज्य भगवन्मन्त्रैः पूजयाम्यमृताशनः ।  
इत्युक्त्वा कृष्णनिक्षिप्तरथस्तत्र ममज्ज सः ॥ भ्ञ्ज्_१९।८२६ ॥  
    
निमग्नः सो ऽथ पातालं दिव्यखस्तिकलाञ्छनम् ।  
शेषं सहस्रमूर्धानं ददर्शासीनमीश्वरम् ॥ भ्ञ्ज्_१९।८२७ ॥  
    
हेमाब्जमालाभरणं सर्वरत्नाभूषितम् ।  
सहस्रशिखरस्फारतुषारगिरिविभ्रमम् ॥ भ्ञ्ज्_१९।८२८ ॥  
    
आसेव्यमानं प्रणतैर्निखिलैः कुलभोगिभिः ।  
नीलाम्बरं नालकेतुं हलिनं मुसलायुधम् ॥ भ्ञ्ज्_१९।८२९ ॥  
    
उत्सङ्गे तस्य कृष्णं च शीतांशोरिव लाञ्छनम् ।  
निषण्णं विस्मितो ऽपश्यञ्जपन्ब्रह्य सनातनम् ॥ भ्ञ्ज्_१९।८३० ॥  
    
रौहिणेयाच्युतौ मत्वा तावेवोन्मज्जय सत्वरः ।  
दृष्ट्वा रथस्थौ तावेव ममज्ज पुनरादरात् ॥ भ्ञ्ज्_१९।८३१ ॥  
    
पुनस्तथैव तौ दृष्ट्वा समुन्मज्ज्यास्तसंशयः ।  
त्वमेव सर्वमित्यूचे पृष्टः कृष्णेन सस्मितम् ॥ भ्ञ्ज्_१९।८३२ ॥  
    
***** ह्रददर्शनम् ॥ २६ ॥ *****

दिनान्ते प्राप्य मथुरामक्रूरः स्वगृहान्तरे ।  
स्वैरं जगाद गोविन्दं कंसदुर्नयशङ्कितः ॥ भ्ञ्ज्_१९।८३३ ॥  
    
वसुदेवगृहं तात न गन्तव्यं त्वयाधुना ।  
न च रामेण नितरां कंसादाप्नोति भर्त्सनाम् ॥ भ्ञ्ज्_१९।८३४ ॥  
    
इत्युक्ते दानपतिना कृष्णः सस्मितमब्रवीत् ।  
सत्यं तत्र न गच्छावः पश्यावः कौतुकात्पुरीम् ॥ भ्ञ्ज्_१९।८३५ ॥  
    
इत्याभाष्य मदोदारौ रामकृष्णौ विचेरतुः ।  
अवतीर्णौ विमानाभ्यां वीरौ विद्याधराविव ॥ भ्ञ्ज्_१९।८३६ ॥  
    
तौ राजरजकं प्राप्य ययाचाते महाभुजौ ।  
वासांसि रुचिराभांसि न ददावधमश्च सः ॥ भ्ञ्ज्_१९।८३७ ॥  
    
क्रोधदर्पावलिप्तं तं रजकं क्रूरवादिनम् ।  
हत्वा जहार वासांसि बलदेवानुजो बलात् ॥ भ्ञ्ज्_१९।८३८ ॥  
    
स्वयं माल्योपनयनं मालाकारी वलीमती ।  
श्रीपतेः श्रीप्रदं प्रादात्प्रीत्या प्रणयवादिनी ॥ भ्ञ्ज्_१९।८३९ ॥  
    
क्रमेण लीलया कृष्णः सुस्पष्टावयवां क्षणात् ।  
तां चक्रे यौवनोद्यानपूर्णलावण्यवल्लरीम् ॥ भ्ञ्ज्_१९।८४० ॥  
    
ततः प्राप्यायुधागारं पूजितं दैत्यदानवैः ।  
उत्साहार्हं शिलास्तम्भसारं ददृशतुर्धनुः ॥ भ्ञ्ज्_१९।८४१ ॥  
    
दामोदरस्तदादाय दोर्भ्यामाकृष्य दुर्धरम् ।  
बभञ्ज स्फारिटाङ्कारं मृणालीनाललीलया ॥ भ्ञ्ज्_१९।८४२ ॥  
    
तेन शब्देन पवनस्कन्धसङ्घट्टकारिणा ।  
ररास दारितेव द्यौश्चकम्पे च वसुन्धरा ॥ भ्ञ्ज्_१९।८४३ ॥  
    
आयुधागारिको ऽप्याशु धनुर्भङ्गं न्यवेदयत् ।  
कंसायाकम्पितमनाश्चक्रे दर्पात्स चाश्रुतम् ॥ भ्ञ्ज्_१९।८४४ ॥  
    
भग्नं केनापि मल्लेन श्रुत्वा चापं नरेश्वरः ।  
दिदेश सर्वमल्लानां युद्धप्रेक्षामहोत्सवम् ॥ भ्ञ्ज्_१९।८४५ ॥  
    
स्वैरं ततः समाहूय मल्लौ चाणूरमौष्टिकौ ।  
चिरसन्धारितौ चक्रे वधसज्जौ मुरद्विषः ॥ भ्ञ्ज्_१९।८४६ ॥  
    
गजशालाधिपं कंसः सङ्ग्रामसचिवं रहः ।  
ऊचे मोहे ऽपि सम्प्राप्तसुकृतः शौरिचिन्तया ॥ भ्ञ्ज्_१९।८४७ ॥  
    
प्रातर्धनुर्महीरङ्गमागन्ता वसुदेवजः ।  
साग्रजो दर्पसम्मत्तो मत्तः स वधर्महति ॥ भ्ञ्ज्_१९।८४८ ॥  
    
रङ्गद्वारि त्वया चासौ निर्घाती व्यालकुञ्जरः ।  
कार्यः कुवलयापीडः क्रोधात्तन्निधनोद्यतः ॥ भ्ञ्ज्_१९।८४९ ॥  
    
हतपुत्रं करोम्येव वसुदेवं निरंशकम् ।  
बन्धुच्छद्मप्रतिच्छन्नान्नृपांश्चान्धकयादवान् ॥ भ्ञ्ज्_१९।८५० ॥  
    
पुरा ममार्तववती जननी नवकौतुकात् ।  
प्रियासनादिकटके चचार कुसुमोज्ज्वले ॥ भ्ञ्ज्_१९।८५१ ॥  
    
तत्र वालानिलोल्लासवेल्लिताशोकपल्लवे ।  
स्फूर्जद्बकुलकिञ्जल्कपिञ्जरीकृतषट्पदे ॥ भ्ञ्ज्_१९।८५२ ॥  
    
पुञ्जीकृतलताकुञ्जमञ्जुगुञ्जद्विहङ्गमे ।  
रतिरागरसोदारस्मरसञ्जीवने वने ॥ भ्ञ्ज्_१९।८५३ ॥  
    
ददर्श तां सौरपतिर्द्रुमिलो दानवेश्वरः ।  
लतां स्तनस्तबकिनीं कामकल्पतरोरिव ॥ भ्ञ्ज्_१९।८५४ ॥  
    
मयो योगीश्वरः सो ऽथ रूपं कृत्वा पितुर्मम ।  
भेजे तां मन्मथाविष्टः सतीं प्रेमनिरर्गलाम् ॥ भ्ञ्ज्_१९।८५५ ॥  
ततः सा वृत्तकर्तव्या शङ्किता वीक्ष्य दानवम् ।  
पापं शशाप कुपिता दूषितास्मीति दुःखिता ॥ भ्ञ्ज्_१९।८५६ ॥  
    
वधं प्राप्स्यसि दुर्वृत्त मद्भर्तृकुलजाद्युधि ।  
अयं च मम गर्भे ऽद्य त्वया यस्तनयो धृतः ॥ भ्ञ्ज्_१९।८५७ ॥  
    
इत्युक्त्वा शनकैः प्रायादिति मामाह नारदः ।  
तस्मादहं दैत्यपतेर्द्रुमिलस्यात्मजो मतः ॥ भ्ञ्ज्_१९।८५८ ॥  
    
सुतो ऽहं नोग्रसेनस्य यादवा मे न बान्धवाः ।  
ते हिर् वे ममोच्छेद्याः कृष्णोत्साहप्रतीक्षिणः ॥ भ्ञ्ज्_१९।८५९ ॥  
    
सन्दिश्येति महामात्यं सङ्कॢप्तमपे ऽहनि ।  
सङ्गतप्रेक्षकं रङ्गं विवेश विषदांशुकः ॥ भ्ञ्ज्_१९।८६० ॥  
    
वलभीतुङ्गरत्नांशुन्तरङ्गालिङ्गिताम्बरे ।  
सङ्गतानन्तसामन्तसमागमनिरन्तेर ॥ भ्ञ्ज्_१९।८६१ ॥  
    
भोजवृष्ण्यन्धकैस्तत्र वीरैः परिवृतो बभौ ।  
हेमसिंहासनासीनः पीनांसः कंसभूपतिः ॥ भ्ञ्ज्_१९।८६२ ॥  
    
मोलिकुण्डलकेयूररत्नांशुशबलद्युतिः ।  
कान्ताभिश्चामरप्रान्तकम्पितोष्णीषपल्लवः ॥ भ्ञ्ज्_१९।८६३ ॥  
    
नानादेशागतास्तस्य शासनादथ दुर्मदाः ।  
समुत्पेतुर्महामल्ला भुजास्फालनशालिनः ॥ भ्ञ्ज्_१९।८६४ ॥  
    
सङ्कर्षणाच्युतौ वीरौ नीलपीताम्बरौ ततः ।  
सितासितघनच्छायौ रङ्गद्वारमवापतुः ॥ भ्ञ्ज्_१९।८६५ ॥  
    
गात्रैः कुवालयापीडाकारिणं तत्र गौरवात् ।  
पुनः कुवलयीपीडं सज्जं ददृशतुर्गजम् ॥ भ्ञ्ज्_१९।८६६ ॥  
    
भोगीन्द्राभोगसम्भ्रान्तिकरं कज्जलमेचकम् ।  
कालकूटच्छटाटोपनिर्दग्धमिव मन्दिरम् ॥ भ्ञ्ज्_१९।८६७ ॥  
    
आधोरणेन दुर्वारदर्पप्रेरितमोजसा ।  
तं युद्धसम्मुखं दृष्ट्वा दन्ताघातक्षताचलम् ॥ भ्ञ्ज्_१९।८६८ ॥  
    
पुनः कुण्डलितोद्दण्डघोरशुण्डालमण्डलम् ।  
त्रैलोक्यकवलीकारविकरालमिवान्तकम् ॥ भ्ञ्ज्_१९।८६९ ॥  
    
मण्डलानि चरन्कृष्णः सव्यदक्षिणपार्शवयोः ।  
स्वसहस्तालम्बनं कुर्वन्वेगेन तममोहयत् ॥ भ्ञ्ज्_१९।८७० ॥  
    
आघताकुलितः सो ऽथ विवलत्पर्वताकृतिः ।  
प्रवृद्दश्रमशूत्कारशीकरापुरिताम्बरः ॥ भ्ञ्ज्_१९।८७१ ॥  
    
दन्ताभिघावैफल्याज्जानुभ्यामवनिं गतः ।  
सहसोत्थाय गोविन्दं लघुचित्रपराक्रमम् ॥ भ्ञ्ज्_१९।८७२ ॥  
    
चरन्तं करदन्ताग्रचरणाभ्यन्तरे ऽपि सः ।  
न प्राप कृतयत्नो ऽपि भाग्यहीन इवोप्सितम् ॥ भ्ञ्ज्_१९।८७३ ॥

हरिर्ददत्सुकटकं दत्वास्य चरणं मुखे ।  
सङ्ग्रामतोरणस्तम्भं पाणिभ्यां दन्तमग्रहीत् ॥ भ्ञ्ज्_१९।८७४ ॥  
    
कंसश्रीनलिनीमूलमिवोत्पाट्य द्विपाननात् ।  
तीक्ष्णाग्रं दन्तमुसलं तेनैव निजघान तम् ॥ भ्ञ्ज्_१९।८७५ ॥  
    
निजदन्तप्रहारेण रक्तोद्गारी विदारितः ।  
हस्ती स्रुतशकृन्मूत्रश्चचालाचलसन्निभः ॥ भ्ञ्ज्_१९।८७६ ॥  
    
आकृष्टपृच्छो रामेण हतारोहः स शौरिणा ।  
दन्तनिर्दारितकटः पपात विकटः क्षितौ ॥ भ्ञ्ज्_१९।८७७ ॥  
    
***** कुवलयापीडवधः ॥ २७ ॥ *****

हत्वा कुवलयापीडं जगत्पीडाक्षयोद्यतः ।  
रङ्गं विवेश गोविन्दः कामिनीकौतुकप्रदः ॥ भ्ञ्ज्_१९।८७८ ॥  
    
गजरक्तच्छटाङ्कस्य लीलावल्गितवाससः ।  
रूपं तस्य बभौ रङ्गे मेघस्येव सविद्युतः ॥ भ्ञ्ज्_१९।८७९ ॥  
    
दन्तिदन्तः स शुशुभे करे कालियविद्विषः ।  
अष्टमीशीतकिरणः प्रभादीप्त इवाम्बरे ॥ भ्ञ्ज्_१९।८८० ॥  
    
ततः कंसाज्ञया मल्लो बलवानन्ध्रदेशजः ।  
चाणूरः पर्वताकारस्तत्र कृष्णमयोधयत् ॥ भ्ञ्ज्_१९।८८१ ॥  
    
तयोर्जानुभुजाबन्धैः प्रेरणाकर्षणाच्चनैः ।  
पीडनास्फालनाघातैः पृथिवी समकम्पतः ॥ भ्ञ्ज्_१९।८८२ ॥  
    
पुत्रः पीयूषवर्षीति हर्षबाष्पार्द्रचक्षुषा ।  
सकम्पं वसुदेवेन मात्रा च जयसंश्रये ॥ भ्ञ्ज्_१९।८८३ ॥  
    
श्रीकान्त इत्यप्सरोभिर्दैत्यच्छेदीति खेचरैः ।  
बन्धुरित्यादराद्गोपैः प्रवीर इति यादवैः ॥ भ्ञ्ज्_१९।८८४ ॥  
    
मल्लो वराको ऽस्य कियानिति सङ्कर्षणेन च ।  
तरस्वी वीक्ष्यमाणो ऽसौ मल्लानां विस्मयं व्यधात् ॥ भ्ञ्ज्_१९।८८५ ॥  
    
ततः कोपाकुलः कंसः कृष्णोत्साहविवर्धनम् ।  
भुजमुद्यम्य विपुलं तूर्यस्वनमवारयत् ॥ भ्ञ्ज्_१९।८८६ ॥  
    
उत्साहवाद्ये कंसेन कृष्णद्वेषान्निवारिते ।  
देवदुन्दुभयो नेदुस्तारतूर्यरवैर्दिवि ॥ भ्ञ्ज्_१९।८८७ ॥  
    
मल्लं कृष्ण जहीत्याशु सप्तर्षिभिरुदीरिते ।  
पपातोद्द्योतिताकाशः कंसस्य मुकुटान्मणिः ॥ भ्ञ्ज्_१९।८८८ ॥  
    
अथ दैत्यावतारस्य मल्लस्याद्भुतविक्रमः ।  
मुष्टिप्रहारेण शिरश्चकार दलितेन्द्रियम् ॥ भ्ञ्ज्_१९।८८९ ॥  
    
तस्य स्फुटल्ललाटस्य लोचने दीपसन्निभे ।  
    
निपेततुः क्षितितले तारायुगलशोभने ॥ भ्ञ्ज्_१९।८९० ॥  
    
ततो निपतिताशेषमल्ले मल्ले निपातिते ।  
अभूत्क्षुब्धाब्धिगम्भीरो रङ्गक्षोभभवः स्वनः ॥ भ्ञ्ज्_१९।८९१ ॥  
    
सङ्कर्षणो ऽपि जग्राह मल्लं मण्डलकोविदः ।  
मौष्टिकं नाम विकटं तामराख्यं च केशवः ॥ भ्ञ्ज्_१९।८९२ ॥  
    
जन्मावर्तं परिभ्राम्य तोमलं कालियान्तकः ।  
पपात भुवि निष्पिष्य मौष्टिकं च हलायुधः ॥ भ्ञ्ज्_१९।८९३ ॥  
    
हतेषु तेषु मल्लेषु शल्येषु त्रिदिवौकसाम् ।  
विस्मिते यादवकुले लुलिते रङ्गमण्डले ॥ भ्ञ्ज्_१९।८९४ ॥  
    
सुधासारैरिवासिक्ते वसुदेव वधूसखे ।  
चुकोप भ्रुकुटीभीष्मः कंसः कम्पितमानसः ॥ भ्ञ्ज्_१९।८९५ ॥  
    
सावेगैस्तस्य निःश्वासैरिव प्रलयतां गते ।  
कोपाग्नौ सर्वभूतानां घोरमाविरभूद्भयम् ॥ भ्ञ्ज्_१९।८९६ ॥  
    
तस्य गण्डतटे स्पष्टं खेदबिन्दुलता बभौ ।  
लडत्कुण्डलसक्तेव बिम्बिता मौक्तिकावली ॥ भ्ञ्ज्_१९।८९७ ॥  
    
भ्रूभङ्गेन निवार्यैव रङ्गकोलाहलस्वनम् ।  
वेत्रिप्रोत्सारितजनो जगाद जगतीपतिः ॥ भ्ञ्ज्_१९।८९८ ॥  
    
इयं सरलता जातु जाता सारक्षयाय नः ।  
कथं प्रथितसाराणां मध्ये गोपः प्रदृश्यते ॥ भ्ञ्ज्_१९।८९९ ॥  
    
जम्बुकेन हताः सिंहा यदि तत्क्रियते ऽत्र किम् ।  
निष्कास्यन्तामितो गोपा नन्दगोपश्च बध्यताम् ॥ भ्ञ्ज्_१९।९०० ॥  
    
बान्धवव्यसनश्चायं वसुदेवः कुलाधमः ।  
निधीयतां क्षयमुखे स्वपक्षैः सह यादवैः ॥ भ्ञ्ज्_१९।९०१ ॥  
    
उग्रसेनसुतस्येति शासनादुग्रविक्रमः ।  
समुद्ययुर्यथादिष्टं कर्तुं तन्मतिवर्तिनः ॥ भ्ञ्ज्_१९।९०२ ॥  
    
ततस्त्रासाकुलान्वीक्ष्य गोपान्गोप्ता दिवौकसाम् ।  
देवीं च देवकीं पुत्रस्नेहवैक्लव्यविक्लवाम् ॥ भ्ञ्ज्_१९।९०३ ॥  
    
हेमसंहासनोपान्तमभिपत्य त्रिविक्रमः ।  
जग्राह लोलमाल्येषु कंसं केशेषु केशवः ॥ भ्ञ्ज्_१९।९०४ ॥  
    
अग्रे दिग्भिरिव न्यस्तमवतीर्णमिवाम्बरात् ।  
सहसा पतितं कृष्णं कंसः कालममन्यत ॥ भ्ञ्ज्_१९।९०५ ॥  
    
कृष्णेनाकृष्यमाणेषु माल्यवत्सु महीपतेः ।  
केशेषु विललापेव राजश्रीर्भङ्गशिञ्जितैः ॥ भ्ञ्ज्_१९।९०६ ॥  
    
नाम्यमानाननः कंसः शौरिणा भारपीडिताम् ।  
वधे निमित्ततां यातामालुलोके महीमिव ॥ भ्ञ्ज्_१९।९०७ ॥  
    
वक्त्राम्बररविर्लक्ष्मीविहारमणिपर्वतः ।  
मौलिस्तस्यापतत्स्रस्तमुक्तास्रुकणसन्ततिः ॥ भ्ञ्ज्_१९।९०८ ॥  
    
तमाकृष्य स्फुटन्मुक्ताहारकेयूरकुण्डलम् ।  
स्फारैश्वर्यादिव महाहेमसिंहासनाच्च्युतम् ॥ भ्ञ्ज्_१९।९०९ ॥  
    
रक्तकुट्टिमनिर्घृष्टगात्रप्रस्रुतशोणितम् ।  
उत्ससर्ज विशीर्णासुं कंसं दूरे हरिर्व्यसुम् ।  
अजितं सर्वभूपालैरभग्नं वज्रिसङ्गरे ॥ भ्ञ्ज्_१९।९१० ॥  
    
तं वीक्ष्य सर्वभूतानामवश्यं शौरिणा हतम् ।  
रङ्गे समुदभूद्धोरः क्षणं हलहलारवः ॥ भ्ञ्ज्_१९।९११ ॥  
    
***** कंसवधः ॥ २८ ॥ *****

तस्मिन्वीरकुलोत्तंसे हते कंसे मुरारिणा ।  
कंसानुजं सुनामानं निजघान हलायुधः ॥ भ्ञ्ज्_१९।९१२ ॥  
    
देवो ऽथ देवकीसूनुर्ववन्दे देववन्दितः ।  
वसुदेवस्य पादाब्जो(ब्जे) मातुश्चानन्दनिर्भरः ॥ भ्ञ्ज्_१९।९१३ ॥  
    
सहसा हतमाकर्ण्य कंसं कंसवधूजनः ।  
अकाण्डवज्रपातेन निर्दारित इवाययौ ॥ भ्ञ्ज्_१९।९१४ ॥  
    
तं पांसुरूषितं भूमौ सिंहाहतमिव द्विपम् ।  
संवीक्ष्योन्मथितं वेगाद्वातेनेव महाद्रुमम् ॥ भ्ञ्ज्_१९।९१५ ॥  
    
क्रोशन्त्यस्तारकरुणं छिन्नहारविबूषणाः ।  
विवेष्टन्त्यः क्षितितले जगदुस्तुं मृगीदृशः ॥ भ्ञ्ज्_१९।९१६ ॥  
    
हा नाथ ललनाकेलिकलनाकुसुमायुध ।  
युधि प्रचण्डदोर्दण्डखण्डितारातिमण्डल ॥ भ्ञ्ज्_१९।९१७ ॥  
    
कथं प्रियासु विमुखः प्रेमप्रणयभूमिषु ।  
भूमिमालिङ्ग्य सुप्तो ऽसि भुभाभ्यां विस्मृतादरः ॥ भ्ञ्ज्_१९।९१८ ॥  
    
जरासन्धितो वारिनाथरत्नापहारिणः ।  
क्षतयक्षस्य ते वीरः वधः कथमनायुधः ॥ भ्ञ्ज्_१९।९१९ ॥  
    
ऐरावणविषाणाग्रविषमोल्लिखितोरसः ।  
वधे तवापि भूपाल कथं न क्षुभितं जगत् ॥ भ्ञ्ज्_१९।९२० ॥  
    
अक्षौहिणीनां नाथस्य राजराजस्य ते कथम् ।  
निजः परो वा सङ्ग्रामे नैको ऽपि निहतः पुरः ॥ भ्ञ्ज्_१९।९२१ ॥  
    
उदञ्चय दृशं देव विलोकय वधूजनम् ।  
इयं कृतकनिद्रा वा कोपः प्रणयिनीषु वा ॥ भ्ञ्ज्_१९।९२२ ॥  
    
अयं निष्करुणः को ऽपि पुंसां पर्यन्तयात्रिकः ।  
पन्थाः प्रतीक्ष्यते क्षिप्रं न यत्र दयितो जनः ॥ भ्ञ्ज्_१९।९२३ ॥  
    
इत्यन्तःपुरनारीषु विलपन्तीषु कम्पिता ।  
आययौ कंसजननी सहसा शोकविक्लवा ॥ भ्ञ्ज्_१९।९२४ ॥  
    
उत्सङ्गे सा शिरः कृत्वा पुत्रस्य क्षितिशायिनः ।  
बाष्पं दुर्धरमादाय शुशोचार्तप्रलापिनी ॥ भ्ञ्ज्_१९।९२५ ॥  
    
अहो नु त्वां नृशंसेन पुत्र कालेन निघ्नता ।  
छिन्नः पितुस्ते वृद्धस्य जलाञ्जलिमनोरथः ॥ भ्ञ्ज्_१९।९२६ ॥  
    
एकाकी पांशुशयने महार्हशयनोचितः ।  
कथं पृथग्जन इव स्थितो ऽसि पृथिवीपते ॥ भ्ञ्ज्_१९।९२७ ॥  
    
ज्ञातिभ्यो दुःसहं पुंसां जायते नान्यतो भयम् ।  
इति रक्षः सभासीनः सत्यमूचे दशाननः ॥ भ्ञ्ज्_१९।९२८ ॥  
    
स्वभुजोपार्जिता येन बन्धुसाधारणीकृता ।  
लक्ष्मीः स त्वं हतः पुत्र ज्ञातिना ज्ञातिवत्सलः ॥ भ्ञ्ज्_१९।९२९ ॥  
    
इत्युक्त्वा नृपतिं वृद्धमुग्रसेनमुवाच सा ।  
भर्तारं पुत्रशोकेन विषेणेवातिमूर्छितम् ॥ भ्ञ्ज्_१९।९३० ॥  
    
अयं ते तनयो राजन्बान्धवैः परिवर्जितः ।  
हतश्चौर इवैकाकी संस्कारं याचतां हरिम् ॥ भ्ञ्ज्_१९।९३१ ॥  
    
राज्ये प्रवीरो भोजो ऽस्मिन्नथवा माधवो विभुः ।  
इयं श्रीः सततं राजन्वीरवक्त्रावलोकिनी ॥ भ्ञ्ज्_१९।९३२ ॥  
    
गच्छ विज्ञापय विभो कृष्णं यादवसंसदि ।  
कंसो ऽयं पृथिवीपालस्त्यज्यतामैर्ध्वदैहिके ॥ भ्ञ्ज्_१९।९३३ ॥  
    
कस्य नाम हते वैरं प्राणैः संशोधितागसि ।  
त्यक्त्वा प्रयातः सर्वस्वं नोत्तिष्ठिति हतः पुनः ॥ भ्ञ्ज्_१९।९३४ ॥  
    
उग्रसेनो निशम्येति सन्ध्यारक्तांशुमानिव ।  
वसुदेवालयं प्रायाद्गले दष्ट इवाहिना ॥ भ्ञ्ज्_१९।९३५ ॥  
    
स बन्धुसहितः कृष्णं ददर्शावनताननः ।  
स्वबन्धुनिधनध्यानपश्चात्तापाकुलाशयम् ॥ भ्ञ्ज्_१९।९३६ ॥  
    
तमब्रवीदुग्रसेनः क्रियतामुचितं त्वया ।  
अपरिम्लानसद्वृत्तान्परिपालय यादवान् ॥ भ्ञ्ज्_१९।९३७ ॥  
    
त्वदाज्ञया करोम्येष क्रियां कंसस्य पश्चिमाम् ।  
दत्वा जलाञ्जलिं चास्य भवामि विपिने मुनिः ॥ भ्ञ्ज्_१९।९३८ ॥  
    
प्राप्ते विधेर्नियोगेन वियोगे योगिनो नये ।  
कानने कानने तेषां बाष्पमात्रोचिते प्रभा ॥ भ्ञ्ज्_१९।९३९ ॥  
    
तच्छ्रुत्वोवाच कंसारिः सकत्यमेतत्कुलोचितम् ।  
सदृशं तव भूपाल श्रुतस्य चरितस्य च ॥ भ्ञ्ज्_१९।९४० ॥  
    
भवाभवपरिच्छेदरेखेयं भवितव्यता ।  
जन्तोर्ललाटपाषाणलिखितेवाविनाशिनी ॥ भ्ञ्ज्_१९।९४१ ॥  
मा कृथाः शोकमधुना वृत्ते ऽस्मिन्ननिवर्तिनि ।  
काले कलितकालाग्रा न हि मुह्यन्ति धीधनाः ॥ भ्ञ्ज्_१९।९४२ ॥  
    
सत्क्रियां भजतां कंसो राज्यं च भजतां भवान् ।  
राज्यार्थिनो न हि वयं न कंसस्तत्कृते हतः ॥ भ्ञ्ज्_१९।९४३ ॥  
    
जगत्कार्यकृते ऽस्मासु प्रसन्नं यदि ते मनः ।  
तद्राज्यमपरित्याज्यं निजं निर्व्याजकारिणः ॥ भ्ञ्ज्_१९।९४४ ॥  
    
इत्युक्त्वाधोमुखः कृष्णो यदुवंशविभूषणः ।  
वृद्धमैश्वर्यविमुखं बलान्नृपपदे व्यधात् ॥ भ्ञ्ज्_१९।९४५ ॥  
    
ततः कंसस्य राजार्हे सत्कार्ये बन्धुभिः कृते ।  
उवास सानुजः कृष्णस्तत्र वृष्णिभिरर्चितः ॥ भ्ञ्ज्_१९।९४६ ॥  
    
***** कं ससत्क्रिया ॥ २९ ॥ *****

ततः सन्दीपनेर्गत्वा कश्यपस्यान्तवासिनः ।  
तौ गुरोर्व्रतसम्पन्नौ सर्वविद्याविधेर्गृहम् ॥ भ्ञ्ज्_१९।९४७ ॥  
    
दिव्यास्त्रेषु सशब्देषु वेदेषु विदितात्मसु ।  
निरवद्यासु विद्यासु कलास्वविकलासु च ॥ भ्ञ्ज्_१९।९४८ ॥  
    
अवापतुः परं पारं प्रतिभामणिदर्पणौ ।  
पूजयन्तौ शिवं साक्षात्तौ पर्वसु विसम्भ्रमम् ॥ भ्ञ्ज्_१९।९४९ ॥  
    
उक्तस्ततो गुरुस्ताभ्यां दक्षिणा गृह्यतामिति ।  
उवाच प्राप्तुमिच्छामि प्रभावाद्युवोयरहम् ।  
पुत्रं प्रभासयात्रायां समुद्रे तिमिना हृतम् ॥ भ्ञ्ज्_१९।९५० ॥  
    
गुरोरिति गिरा कृष्णः सङ्कर्षणमते स्थितः ।  
गत्वा जलनिधिं घोरं ममज्ज महसां निधिः ॥ भ्ञ्ज्_१९।९५१ ॥  
    
गुरोर्मम सुतः क्वासाविति वादिनमाशु तम् ।  
कृताञ्जलिर्जलनिधिर्जगाद जगतां पतिम् ॥ भ्ञ्ज्_१९।९५२ ॥  
    
इह पञ्चजनो नाम दैत्यो वसति दुःसहः ।  
तिमिरूपेण तेनासौ हृतः सान्दीपनेः सुतः ॥ भ्ञ्ज्_१९।९५३ ॥  
    
इत्यम्बुधिगिरा वीरो हत्वा पञ्चजनं हरिः ।  
अवाप पाञ्चजन्याख्यं शङ्खं न तु गुरोः सुतम् ॥ भ्ञ्ज्_१९।९५४ ॥  
    
ततो वैवस्वतं जित्वा गुरोः प्रेतपुरादपि ।  
सशरीरं समादाय ददौ दामोदरः सुतम् ॥ भ्ञ्ज्_१९।९५५ ॥  
    
मथुरामथ सम्प्राप्य कृतास्त्रः सर्वयादवान् ।  
रामेण सार्धं विदधे विस्मयानन्दनिर्भरान् ॥ भ्ञ्ज्_१९।९५६ ॥  
    
***** इष्वस्त्रशिक्षा ॥ ३० ॥ *****

अत्रान्तरे कंसवधार्मर्षदीप्तानलाकुलः ।  
स्वसुते विधवे दृष्ट्वा दुःखितः कंसवल्लभे ॥ भ्ञ्ज्_१९।९५७ ॥  
    
समभ्यायाज्जरासन्धो मगधाधिपतिर्बली ।  
राज्यं यत्संश्रयात्कंसो बद्ध्वा पितरमाप्तवान् ॥ भ्ञ्ज्_१९।९५८ ॥  
    
वीरास्तदनुगाश्चान्ये भूमिपालाः समाययुः ।  
कारीषो दन्तवक्राख्यः शिशुपालश्च चेदिपः ॥ भ्ञ्ज्_१९।९५९ ॥  
    
कलिङ्गः कौशिकः पौण्ड्रः क्राथो रुक्मी सभीष्मकः ।  
अंशुमानाहृतः साल्ववेणुदारिसमुद्रगाः ॥ भ्ञ्ज्_१९।९६० ॥  
    
त्रैगर्तः सुह्यसौवीरशैब्यपाण्ड्यविदेहपाः ।  
काश्यकौसल्यगान्धारकाश्मीरयवनादयः ॥ भ्ञ्ज्_१९।९६१ ॥  
    
दशार्मभगदत्ताद्यास्ते नृपा बलशालिनः ।  
रुन्धाना मथुरां चक्रुर्जग्निर्विवरं गजैः ॥ भ्ञ्ज्_१९।९६२ ॥  
    
तच्छत्त्रचामरस्फारफेनान्क्षितिपसागरान् ।  
वीक्ष्य तान्समयं मेने प्राप्तं कालियसूदनः ॥ भ्ञ्ज्_१९।९६३ ॥  
    
अक्षौहिणीनां विंशत्या मागधेन तरस्विना ।  
मथुरायां निरुद्धायां निर्ययुर्वृष्णियादवाः ॥ भ्ञ्ज्_१९।९६४ ॥  
    
ततः प्रवृत्ते समरे लाङ्गली मुसलायुधः ।  
शार्ङ्गपाणिः स कंसारिर्वहन्कौमोदकी गदाम् ॥ भ्ञ्ज्_१९।९६५ ॥  
    
तालतार्क्ष्यध्वजाग्राभ्यां रथाभ्यां हेमकङ्कटाम् ।  
वीरौ विविशतुर्वैरिसेनां रणसमाकुलाम् ॥ भ्ञ्ज्_१९।९६६ ॥  
    
तस्मिन्नाकृष्टदेहेषु पिष्टेषु मसुलेन च ।  
रामेण कुञ्जरेन्द्रेषु निपतत्सु रथेषु च ।  
वृष्णिभिर्युध्यमानेषु शौर्यशालिषु राजसु ॥ भ्ञ्ज्_१९।९६७ ॥  
    
शब्देनाकृष्यमाणस्य शार्ङ्गस्य मुरवैरिणः ।  
दैत्यातमनां नरेन्द्राणां हृदयानि चकम्पिरे ॥ भ्ञ्ज्_१९।९६८ ॥  
    
जरासन्धशरासारैर्विरथौ रामकेशवौ ।  
पद्भ्यां विचेरतुर्वीरौ कुर्वाणौ सुभटक्षयम् ॥ भ्ञ्ज्_१९।९६९ ॥  
    
सङ्कर्षणेन गदया निष्पिष्टस्यन्दनो युधि ।  
गदापाणिर्जरासन्धः स्वयं कोपात्तमाद्रवत् ॥ भ्ञ्ज्_१९।९७० ॥  
    
तयोर्घोरगदायुद्धे सुशिक्षाबलशालिनोः ।  
बभूव कौतुकायातसुरनिर्विवरं नभः ॥ भ्ञ्ज्_१९।९७१ ॥  
    
तयोः प्राहरैः सावेगैर्गिरिसञ्चूर्णनोचितैः ।  
धैर्यतुल्यानि गात्राणि दृढानि च चकम्पिरे ॥ भ्ञ्ज्_१९।९७२ ॥  
    
ततः समुद्यते घोरे प्रहारे जीवहारिणि ।  
जरासन्धाय रामेण प्रोच्चचार वचो दिवः ॥ भ्ञ्ज्_१९।९७३ ॥  
    
अलं मिथ्याप्रयासेन युधि धेनुकसूदनः ।  
नायं वध्यस्त्वया राजा प्राजातो ऽस्यान्तकः परः ॥ भ्ञ्ज्_१९।९७४ ॥  
    
श्रुत्वैतद्विरते रामे याति चास्तं दिवाकरे ।  
बलयोरवहारो ऽभुद्दारितोदारवीरयोः ॥ भ्ञ्ज्_१९।९७५ ॥  
    
***** जरासन्धयुद्धम् ॥ ३१ ॥ *****

याते जिते जरासन्धेवीतविघ्नेषु वृष्णिषु ।  
बालक्रीडाः स्मरन्रामः कदाचिद्गोव्रजं ययौ ॥ भ्ञ्ज्_१९।९७६ ॥  
    
प्रहृष्टः पूजितस्तत्र गोपैर्गोविन्दपूर्वजः ।  
विजहार वनान्तेषु कान्तेषु कुसुमश्रिया ॥ भ्ञ्ज्_१९।९७७ ॥  
    
स कदम्बतरोर्मूले निषण्णः पुष्पहासिनः ।  
विलोलपल्लवैस्तेन व्यजनैरिव वीजितः ॥ भ्ञ्ज्_१९।९७८ ॥  
    
हृष्टः पानोत्सुकः शुभ्रः कदम्बोदरनिर्गताम् ।  
पपौ कादम्बरीं दिव्यां पुष्पामृतमयीं सुराम् ॥ भ्ञ्ज्_१९।९७९ ॥  
    
मदताम्रकपोलाग्रं सन्ध्यारुणशशिप्रभम् ।  
शुशुभे वदनं तस्य लीलान्दोतकुण्डलम् ॥ भ्ञ्ज्_१९।९८० ॥  
    
ततः कादम्बरी देवी दिव्याम्बरविभूषणा ।  
कदम्बकेसरावाससङ्क्रान्तोदारसौरभा ॥ भ्ञ्ज्_१९।९८१ ॥  
    
व्यालोलकमलाकारमदाघूर्णितलोचना ।  
सिषेवे रूपिणी रामं रममाण्णं मनोरमम् ॥ भ्ञ्ज्_१९।९८२ ॥  
    
कान्तामुखोपमानस्य कान्तिश्च तुहिनद्युतेः ।  
प्रियाभिर्गीर्भिरभ्येत्य प्रहृष्टा तमतोषयत् ॥ भ्ञ्ज्_१९।९८३ ॥  
    
श्रीश्च विग्रहिणी तस्मै ददौ हेमाम्बुजस्रजम् ।  
कुण्डलं किरणोदारं हारं च हरिणेक्षणा ॥ भ्ञ्ज्_१९।९८४ ॥  
    
नीलाम्बरः स विबभौ हेममालाविभूषितः ।  
कैलास इव संसक्तविद्युद्द्योतिततोयदः ॥ भ्ञ्ज्_१९।९८५ ॥  
    
रराजराजसस्तस्य हारस्तर्जिततारकः ।  
दुग्धाब्धेरिव फेनैघश्चन्द्रस्येवामृतद्रवः ॥ भ्ञ्ज्_१९।९८६ ॥  
    
ततः स मज्जनक्रीडाजातोत्कण्ठो मदालसः ।  
एहीति दूराद्यमुनामुवाच स्स्वलिताक्षरम् ॥ भ्ञ्ज्_१९।९८७ ॥  
    
सा तद्वाक्यमनादृश्य किञ्चिन्नोवाच निम्नगा ।  
यदा तदा रुषा रामः समुत्थायादहे हलम् ॥ भ्ञ्ज्_१९।९८८ ॥  
    
तां लोलनीलसलिलां हलाग्रेणाचकर्ष सः ।  
संरम्भस्रस्तकबरीं मानिनीं कुपितामिव ॥ भ्ञ्ज्_१९।९८९ ॥  
    
क्षोभाकुलितहंसालीमेखलामुखरा मुहुः ।  
संलक्ष्य पुलकश्रेणी क्वचितस्रस्तजलांशुका ॥ भ्ञ्ज्_१९।९९० ॥  
    
क्वचित्तरङ्गभ्रूभङ्गपरिवृत्तिपराङ्मुखी ।  
छिन्नफेनावलीहाराकीर्णशीकरमौक्तिका ॥ भ्ञ्ज्_१९।९९१ ॥  
    
क्विचित्सलिलकल्लोलदुकूलग्रहणाकुला ।  
क्विचिद्वीचीकराच्छन्नचक्रवाकोन्नतस्तनी ॥ भ्ञ्ज्_१९।९९२ ॥  
    
त्रासाकुलितवाचालविहङ्गवलया क्वचित् ।  
आवर्तनर्तितोत्फुल्लनीलाब्जचकितेक्षणा ॥ भ्ञ्ज्_१९।९९३ ॥  
    
क्वचिद्वारिकुहूत्कारसनिःश्वासप्रलापिनी ।  
सावेगगमनायासविषस्खलिता क्वचित् ॥ भ्ञ्ज्_१९।९९४ ॥  
    
हलेनाकृष्यमाणा सा समुद्भ्रान्ताभवन्नदी ।  
मध्ये बृन्दावनं नीता ततः प्रत्यक्षरूपिणी ॥ भ्ञ्ज्_१९।९९५ ॥  
    
उवाच रामं यमुना कम्पमाना कृताञ्जलिः ।  
विस्रस्तवारिवसना कम्पण्याकुलगामिनी ।  
फेनैर्मां प्रहसिष्यन्ति सरितः सागरान्तिके ॥ भ्ञ्ज्_१९।९९६ ॥  
    
स्वरूपं प्राप्तुमिच्छामि प्रसन्ने त्वयि मानद ।  
महात्मनां निकारे ऽपि माननीया हि योषितः ॥ भ्ञ्ज्_१९।९९७ ॥  
    
इति प्रसादितो रामस्तया बालमृगीदृशा ।  
विररामाद्भुताक्रान्तैर्चितो व्रजवासिभिः ॥ भ्ञ्ज्_१९।९९८ ॥  
    
***** यमुनाकर्षणम् ॥ ३२ ॥ *****

ततः प्राप्तः स मथुरां पूजितः कालियद्विषा ।  
दिव्यमालाम्बरः श्रीमान्यादवानन्दकृद्बभौ ॥ भ्ञ्ज्_१९।९९९ ॥  
    
विचिन्त्याथ जरासन्धं गतं भग्नमनोरथम् ।  
तं दुःसहमहानीकं पुनरागमनोत्सुकम् ॥ भ्ञ्ज्_१९।१००० ॥  
    
अत्यल्पां मथुरां वीक्ष्य वर्धमानांश्च यादवान् ।  
उग्रसेनादिभिर्वृद्धैरमन्त्र्यत केशवः ॥ भ्ञ्ज्_१९।१००१ ॥  
    
सो ऽब्रवीदयमत्यन्तप्रणयोपचितः क्रमः ।  
गुरूणां भवतामग्रे यदस्माभिरिहोच्यते ॥ भ्ञ्ज्_१९।१००२ ॥  
    
इयं नयविदां कापि प्रख्याताभिमता मतिः ।  
तिष्ठस्तु चिन्त्यते नीतिर्यद्वीरेषु महत्स्वपि ॥ भ्ञ्ज्_१९।१००३ ॥  
    
जरासन्धेन नस्तावत्प्रजातो बलशालिना ।  
निःसामसीमा वैराग्निरङ्गच्छेदसमुद्भवः ॥ भ्ञ्ज्_१९।१००४ ॥  
    
विरक्ताः पृथिवीपालास्ते ते तदनुयायिनः ।  
जरासन्धेन सहिता ये न जेयाः सुरैरपि ॥ भ्ञ्ज्_१९।१००५ ॥  
    
स कालयवनो म्लेच्छदरच्चीनशकाग्रगः ।  
तथा बलनिरोधेन पुरीं नः समपीडयत् ॥ भ्ञ्ज्_१९।१००६ ॥  
    
स गार्ग्यस्योग्रतपसा सञ्जातस्त्रिजगज्जयी ।  
अवध्यः सर्वभूतानां वराद्वीरः पिनाकिनः ॥ भ्ञ्ज्_१९।१००७ ॥  
    
इयमस्मत्पुरीबन्धे तस्याश्वाकृदुद्भवा ।  
सरिदश्वशकृत्सञ्ज्ञा लोके ख्याता प्रसर्पति ॥ भ्ञ्ज्_१९।१००८ ॥  
    
क्रमेण विनिपातानां भयं ते महतां द्विषाम् ।  
नगर्यां प्राप दुर्गायां कालदेशोदयेन न ॥ भ्ञ्ज्_१९।१००९ ॥  
    
तस्माद्द्वारवतीं दुर्गां परिखाट्टलमालिनीम् ।  
निवेशयितुमिच्छामि पश्चिमाब्धौ कुशस्थलीम् ॥ भ्ञ्ज्_१९।१०१० ॥  
    
इत्युक्ते शौरिणा प्राहुस्तथेति यदुपुङ्गवाः ।  
श्रद्धा हि हितवाक्येषु भाविकल्याणसम्पदाम् ॥ भ्ञ्ज्_१९।१०११ ॥   
    
कृष्णसर्पः ततः कृष्णः कुम्भे प्रक्षिप्य मुद्रिते ।  
प्राहिणोद्यवनेन्द्राय दुःसहो ऽस्मीत्युदाहरन् ॥ भ्ञ्ज्_१९।१०१२ ॥  
    
तं दृष्ट्वा कालयवनः प्रहस्योग्रैः पिपीलकैः ।  
भक्षितं प्रेषयामास सर्पं सेनाढ्यतां वदन् ॥ भ्ञ्ज्_१९।१०१३ ॥  
    
ततः कृष्मेन सहिताः पुरीं जलधिमेखलाम् ।  
प्रययुर्मथुरां त्यक्त्वा सर्वे यादववृष्णयः ॥ भ्ञ्ज्_१९।१०१४ ॥  
    
ततः परिवृता वीरैर्भ्राजमाना सुरैरिव ।  
पुरी कृष्णेन शुशुभे शक्रेणेवामरावती ॥ भ्ञ्ज्_१९।१०१५ ॥  
    
ततः कदाचिदेकाकी पादचारी जनार्दनः ।  
आक्रष्टुं कालयवनं प्रययौ नयकोविदः ॥ भ्ञ्ज्_१९।१०१६ ॥  
    
गोविन्दमागतं दृष्ट्वा प्रहृष्टो यवनाधिपः ।  
अभ्याद्रवन्महाकायः कालः काल इवोत्कटः ॥ भ्ञ्ज्_१९।१०१७ ॥  
    
मनोजवं जगद्वैरी स जिघृक्षुर्जनार्दनम् ।  
वेगाभिसारी विदधे कम्पक्षुभाकुला दिशः ॥ भ्ञ्ज्_१९।१०१८ ॥  
    
स्वमायामिव गम्भीरां धीरो गिरिगुहां ततः ।  
विवेश विपुलायामामचिन्त्यगतिरच्युतः ॥ भ्ञ्ज्_१९।१०१९ ॥  
    
मान्धातुस्तनयस्तत्र मुचुकुन्दः क्षितीश्वरः ।  
देवासुररणे कृत्वा शक्रस्य रिपुसङ्क्षयम् ॥ भ्ञ्ज्_१९।१०२० ॥  
    
श्रान्तो निद्रां वरात्प्राप्य विदधे संविदं सुरैः ।  
निद्राक्षयं मे यः कुर्यात्स गच्छेद्भस्मसादिति ॥ भ्ञ्ज्_१९।१०२१ ॥  
    
सुचिरं रत्नपर्यङ्के शयानस्याथ तस्य सः ।  
राज्ञो गुहायां गोविन्दः शीर्षन्ते समुपाविशत् ॥ भ्ञ्ज्_१९।१०२२ ॥  
    
ततः प्रविश्य सावेगं कोपप्रज्वलितः श्वसन् ।  
सुप्तं ददर्श राजर्षिं यवनः पर्वताकृतिम् ॥ भ्ञ्ज्_१९।१०२३ ॥  
    
पिहिताननमालोक्य तं कालयवनः क्रुधा ।  
कृष्मो ऽयमिति सञ्चिन्त्य पदा पस्पर्श भूमिपम् ॥ भ्ञ्ज्_१९।१०२४ ॥  
    
सहसा प्रतिबुद्धो ऽथ मुचुकुन्दनृपः पदा ।  
स्पृशन्तं दुःकहरुषा चक्षुषा भस्मसाद्व्यधात् ॥ भ्ञ्ज्_१९।१०२५ ॥  
निर्दग्धे कालयवने परिवृत्ताननो नृपः ।  
निद्राकषायनयनः पुण्डरीकाक्षमैक्षत ॥ भ्ञ्ज्_१९।१०२६ ॥  
    
स दृष्ट्वा मन्दराकारः कृष्णमत्यल्पविग्रहम् ।  
विपुलं कालसञ्ज्ञासीदतीतं जगतीपतिः ॥ भ्ञ्ज्_१९।१०२७ ॥  
    
को भवानिति पृष्टो ऽथ मुचुकुन्देन केशवः ।  
न्यवेदयत्स्ववृत्तान्तमभिवाद्य कृताञ्जलिः ॥ भ्ञ्ज्_१९।१०२८ ॥  
    
युगत्रयं गतं ज्ञात्वा निद्रायाः पृथिवीपतिः ।  
गुल्फप्रमाणा दृष्ट्वा च प्रजा ह्रस्वत्वमागताः ।  
न चकार मतिं राज्ये विरसे विगतस्पृहः ॥ भ्ञ्ज्_१९।१०२९ ॥  
    
समानेषु व्यतीतेषु शून्यासु प्रेमभूमिषु ।  
जीर्णे जगति विच्छाये सजने का रतिः सताम् ॥ भ्ञ्ज्_१९।१०३० ॥  
    
स गत्वा तपसे धीमान्कन्दरं हिमभूभृतः ।  
आरुरोह नृपः स्वर्गं स्वारोहं पुण्यसम्पदाम् ॥ भ्ञ्ज्_१९।१०३१ ॥  
    
***** कालयवनवधः ॥ ३३ ॥ *****

कृष्णो ऽथ द्वारकां गत्वा विहितां विश्वकर्मणा ।  
हेमप्रतोलीप्राकारां रत्नगोपुरतोरणाम् ॥ भ्ञ्ज्_१९।१०३२ ॥  
    
स्फारस्फटिकहर्म्यांशुमालारचितचन्द्रिकाम् ।  
अमृतोद्गारिणीं क्षीरसागरादिव निर्मिताम् ॥ भ्ञ्ज्_१९।१०३३ ॥  
    
मणिभित्तिषु सङ्क्रान्तकान्तावदनमालिकाम् ।  
विजज्य बहुधात्मानं शशाङ्केनेव सेविताम् ॥ भ्ञ्ज्_१९।१०३४ ॥  
    
विवेश विषदोद्द्योतां सानुगां सततो ऽसवाम् ।  
स सैन्यधनमादाय निखिलं यवनार्जितम् ॥ भ्ञ्ज्_१९।१०३५ ॥  
    
तस्यां पोरजनं सर्वं शङ्खो नाम निधीश्वरः ।  
कृष्णस्य शासनात्तूर्णं हेमरत्नैरपूरयत् ॥ भ्ञ्ज्_१९।१०३६ ॥  
    
विसृज्य पवनं साक्षात्त्रिदिवं देवकीसुतः ।  
आनिनाय सुधर्माख्यां दिव्यां देवसभां विभुः ॥ भ्ञ्ज्_१९।१०३७ ॥  
    
सा पुरी सुभटैर्गुप्ता वृष्णिसात्वतयादवैः ।  
मेरोरिव गुहासिंहैः शुशुभे कान्तिनिर्भरा ॥ भ्ञ्ज्_१९।१०३८ ॥  
    
दत्तेव काले विपुले समुद्रेण हरेर्गिरा ।  
अनेकयोजनायामा पुरी साभूद्गरीयसी ॥ भ्ञ्ज्_१९।१०३९ ॥  
    
अत्रान्तरे भीष्मकस्य दाक्षिणात्यस्य भूपतेः ।  
शुश्राव रुक्मिणीं कृष्मः कन्यां रूपेम विश्रुताम् ॥ भ्ञ्ज्_१९।१०४० ॥  
    
सापि शुश्राव कंसारिं कृष्णं कमललोचनम् ।  
अभिलाषरसोदारं किमप्यासीन्मनस्तयोः ॥ भ्ञ्ज्_१९।१०४१ ॥  
    
भीष्मकस्यात्मजो रुक्मी भुजशाली रणोत्कटः ।  
वीरो बिभर्ति यः स्पर्धां भुवि भार्गवभीष्मयोः ॥ भ्ञ्ज्_१९।१०४२ ॥  
    
अनुजां रुक्मिणीं दृप्तः स कृष्मेनार्थितां सदा ।  
न ददौ कंसदासो ऽयमिति द्वेषादुदाहरन् ॥ भ्ञ्ज्_१९।१०४३ ॥  
    
ततो जरासन्धगिरा शिशुपालाय भूभुजे ।  
तां दातुमुद्ययौ पुत्रीं भीष्मकः पुत्रसम्मते ॥ भ्ञ्ज्_१९।१०४४ ॥  
    
वसुदेवस्वसुः पुत्रः शिशुपालो ऽथ तत्पुरीम् ।  
कृष्णादिभिर्वृष्णिवीरैर्वारयात्राभिमन्त्रितैः ॥ भ्ञ्ज्_१९।१०४५ ॥  
    
दन्तवक्रजरासन्धमुख्यैश्च सह राजभिः ।  
स विवाहोत्सवे प्रायाद्भीष्मकेनाभिपूजितः ॥ भ्ञ्ज्_१९।१०४६ ॥  
    
इन्द्राणीपूजनव्यग्रां तत्र लोचनचन्द्रिकाम् ।  
ददर्श रुक्मिणीं कृष्णः कृष्णशारायतेक्षणाम् ॥ भ्ञ्ज्_१९।१०४७ ॥  
    
सुमुखीं कान्तिललितामाताम्राधरपल्लवाम् ।  
लक्ष्मीमिव सहोत्पन्नां चन्द्रामृतसुरद्रुमैः ॥ भ्ञ्ज्_१९।१०४८ ॥  
    
तीं वीक्ष्य पद्मवदनां मदनोद्यानमाधवीम् ।  
माधवो मधुसंसिक्त इव क्षणमचिन्तयत् ॥ भ्ञ्ज्_१९।१०४९ ॥  
    
इयं शुभ्रांशुकोत्फुल्लफेना कान्तितरङ्गिणी ।  
हरहुङ्कारदग्धस्य जीवती पुष्पधन्वनः ॥ भ्ञ्ज्_१९।१०५० ॥  
    
लज्जैव जलजस्पर्धा प्रभेयं शशिनः कुतः ।  
उपमानं सुखस्यास्याः स्वमुखं दर्पणे यदि ॥ भ्ञ्ज्_१९।१०५१ ॥  
    
चिन्तयन्निति वैकुण्ठः सोत्कण्ठं मन्मथाकुलः ।  
जहार सम्मते भ्रातुः सहसा भीष्मकात्मजाम् ॥ भ्ञ्ज्_१९।१०५२ ॥  
    
रथेन रथिना तेन हृतायां वातरंहसा ।  
उदबूत्सुभटक्षोभगम्भीरो भूभुजां रवः ॥ भ्ञ्ज्_१९।१०५३ ॥  
    
इयं कृष्णेन कृष्णेन कन्या कन्या हृता हृता ।  
इति व्याहरतामेव राज्ञां मोह इवाभवत् ॥ भ्ञ्ज्_१९।१०५४ ॥  
    
वृष्णीनां राममुख्यानां भारं विन्यस्य दुःसहम् ।  
तार्क्ष्यकेतौ द्रुतं याते घोरं युद्धमवर्तत ॥ भ्ञ्ज्_१९।१०५५ ॥  
    
रामसात्यकिहार्दिक्यगदाक्रूरविदूरथैः ।  
वक्रदेवसुनक्षत्रसारणाद्यैश्च यादवैः ॥ भ्ञ्ज्_१९।१०५६ ॥  
    
शिशुपालजरासन्धमुख्यानां भूभुजां रणे ।  
अकालरजनीवाभूत्क्षणं निर्विवरैः शरैः ॥ भ्ञ्ज्_१९।१०५७ ॥  
    
बलिना बलदेवेन वध्यमानेषु वैरिषु ।  
शिशुपालेन चान्येषु सङ्क्षयः सैन्ययोरभूत् ॥ भ्ञ्ज्_१९।१०५८ ॥  
    
अत्रान्तरे पुरो राज्ञां स्क्मी क्रोधाग्निना ज्वलन् ।  
पितुश्चोवाच सन्नद्धः श्वसन्नाग इवाहतः ॥ भ्ञ्ज्_१९।१०५९ ॥  
    
नाहत्वा मलिनाचारं कृष्णं दुर्नयकारिणम् ।  
स्वपुरं समुपेष्यामि वीरव्रतपरिच्युतः ॥ भ्ञ्ज्_१९।१०६० ॥  
    
इत्युक्त्वा रथमारुह्य वीरैरनुगतो नृपैः ।  
जवोद्धूतपताकाग्रः स ययौ नादयन्दिशः ॥ भ्ञ्ज्_१९।१०६१ ॥  
    
दूरादायान्तमालोक्य रथस्थो रुक्मिणीसखः ।  
तस्थौ हरिः परावृत्य कर्णान्ताकृष्टकार्मुकः ॥ भ्ञ्ज्_१९।१०६२ ॥  
    
ततः श्रेणीकृतैः क्षिप्रं घनैः कृष्णशिलीमुखैः ।  
आच्छाद्यमाना विबभुर्भूपालकमलाकराः ॥ भ्ञ्ज्_१९।१०६३ ॥  
    
शौरिरापूर्यमाणो ऽथ रुक्मिचापच्युतैः शरैः ।  
हेमपुङ्खैरभूद्व्याप्तः सूर्यांशुभिरिवाचलः ॥ भ्ञ्ज्_१९।१०६४ ॥  
    
अक्षयां क्षितिपैः क्षिप्तां दीप्तशस्त्रपरस्पराम् ।  
भिन्दानः सायकैस्तूर्णं बभौ नृत्यन्निवाच्युतः ॥ भ्ञ्ज्_१९।१०६५ ॥  
    
ततः कृष्णशरैः क्षिप्रं छिन्नच्छत्ररथध्वजाः ।  
बभूवुः कृत्तकोदण्डास्ते खण्डितमनोरथाः ॥ भ्ञ्ज्_१९।१०६६ ॥  
    
दिव्यास्त्रवर्षिणः शौरिश्छित्वा सर्वायुधान्यथ ।  
रुक्मिणस्तीव्रनाराचैर्विव्याध हृदयं त्रिभिः ॥ भ्ञ्ज्_१९।१०६७ ॥  
    
मूर्च्छिते पतिते तस्मिन्विद्रुते राजमण्डले ।  
ररक्ष शौरिर्दयया रुक्मिणं रुक्मिणीगिरा ॥ भ्ञ्ज्_१९।१०६८ ॥  
    
याते द्वारवतीं कृष्णे विनिवृत्तेषु वृष्णिषु ।  
कुण्डिनाख्यं पुरं रुक्मी प्रविवेश न लज्जया ॥ भ्ञ्ज्_१९।१०६९ ॥  
    
प्रतिज्ञया परित्यक्तपुरः स विदधे परम् ।  
पुरं भोजकटं नाम मानभङ्गं विचिन्तयन् ॥ भ्ञ्ज्_१९।१०७० ॥  
    
***** रुक्मिणीहरणम् ॥ ३४ ॥ *****

जयश्रियमिवादाय श्रियं मूर्त्यन्तरागतम् ।  
भेजे विवाहविधिना रुक्मिणीं रुक्मिणीप्रियः ॥ भ्ञ्ज्_१९।१०७१ ॥  
    
स तया पुण्डरीकाक्षः फुल्लोन्दीवचतक्षुषा ।  
विजहार सुधासारपरिपूरितमानसः ॥ भ्ञ्ज्_१९।१०७२ ॥  
    
तस्यमजीजनत्पुत्रान्दश त्रिदशसन्निभान् ।  
प्रद्युम्नचारुदोष्णाद्यान्कन्यां चारुमतीं तथा ॥ भ्ञ्ज्_१९।१०७३ ॥  
    
ततः प्राप प्रियाः प्रेमप्रणयोद्यानवल्लरीः ।  
अन्या जगत्पतिः पत्नीर्मूर्ता इव दिशो दश ॥ भ्ञ्ज्_१९।१०७४ ॥  
    
कालिन्दी सत्यभामा च सत्या जाम्बवती तथा ।  
मित्रविन्दा सुशीला च लक्ष्मणा जालवासिनी ॥ भ्ञ्ज्_१९।१०७५ ॥  
    
सुदन्ता रोहिणी चेति ताश्चन्द्रवदनाः सदा ।  
श्यामाः श्यामा इव प्रीत्या भेजिरे शेषशायिनम् ॥ भ्ञ्ज्_१९।१०७६ ॥  
    
स षोडशसहस्राणि दिव्यानां हरिणीदृशाम् ।  
स्वैरं कन्दर्पलीलासु विश्वरूपं सिषेविरे ॥ भ्ञ्ज्_१९।१०७७ ॥  
    
तासु विश्वसृजस्तस्य लक्षसङ्ख्यो ऽभवद्विभोः ।  
पुत्रवर्गः सुरारातिक्षयक्षमपराक्रमः ॥ भ्ञ्ज्_१९।१०७८ ॥  
    
नारायणीं चन्द्रसेनां वैदर्भीं कृष्णनन्दनः ।  
लेभे स्वयंवरे कन्यां प्रद्युम्नश्चारुलोचनः ॥ भ्ञ्ज्_१९।१०७९ ॥  
    
तेनाजनि सुतस्तस्यामनिरुद्धः स्मरद्युतिः ।  
रूपं यस्यायताक्षीणां दृग्वशीकरणाञ्जनम् ॥ भ्ञ्ज्_१९।१०८० ॥  
    
कालेन रुक्मिणः पौत्रीमनिरुद्धः सुलोचनाम् ।  
प्राप्तुं ययौ रुक्मवतीं सह यादववृष्णिभिः ॥ भ्ञ्ज्_१९।१०८१ ॥  
    
हलायुधप्रधानेषु तेषु तत्र स्थितेष्वथ ।  
छद्मद्यूते मतिरभूद्दाक्षिणात्यमहीभुजाम् ॥ भ्ञ्ज्_१९।१०८२ ॥  
    
ते सम्मन्त्र्य सभासीना रत्नासनजुषो नृपाः ।  
कितवे चक्रुराह्वानं संहतास्ताललक्ष्मणः ॥ भ्ञ्ज्_१९।१०८३ ॥  
    
तस्य तैः सम्प्रवृत्ते ऽथ द्यूते कलहदोहदे ।  
पणेषु वर्तमानेषु मिथः कनककोटिभिः ॥ भ्ञ्ज्_१९।१०८४ ॥  
    
क्षद्रैर्निकृत्यानिर्व्याजो राम एव जितो ऽसकृत् ।  
तमुवाचाजितो रुक्मी विहस्याक्षान्प्रतोलयन् ॥ भ्ञ्ज्_१९।१०८५ ॥  
    
अविद्यो दुर्बलश्चायमहो बहुधनो जितः ।  
तच्छ्रुत्वा मन्युसन्तप्तः श्वसन्कृष्णाग्रजो ऽवदत् ॥ भ्ञ्ज्_१९।१०८६ ॥  
    
दशकोटिसहस्राणि हिरण्यस्य पणो मम ।  
इत्युक्तो हलिना रुक्मी न किञ्चित्प्रत्युवाच तम् ॥ भ्ञ्ज्_१९।१०८७ ॥  
    
निपातितेष्वथाक्षेषु जितः कृष्णाग्रजेन सः ।  
मौनकृन्न जितो ऽस्मीति जगाद व्याजमाश्रितः ॥ भ्ञ्ज्_१९।१०८८ ॥  
    
तेनास्य जिह्ववचसा कुपिते मुसलायुधे ।  
उच्चचार स्फुटा वाणी गगनादशरीरिणी ॥ भ्ञ्ज्_१९।१०८९ ॥  
    
रामेण विजितो रुक्मी कृत्वाभ्युपगमो धिया ।  
प्रमाणं हि मनोवृत्तिः सर्वकार्येषु देहिनाम् ॥ भ्ञ्ज्_१९।१०९० ॥  
    
तच्छ्रुत्वा न जितो ऽस्मीति वादिनं पुनरेव तम् ।  
अष्टापदेन सावेगमवधीन्मुसलायुधः ॥ भ्ञ्ज्_१९।१०९१ ॥  
    
दन्तान्कलिङ्गराजस्य निपात्य समदो बलः ।  
उत्पाट्य कलभस्तम्भमाद्रवत्क्रथकैशिकान् ॥ भ्ञ्ज्_१९।१०९२ ॥  
    
कालानलद्विषस्तस्य त्रासाद्यातेषु राजसु ।  
रुक्मिणि क्ष्माभृतां नाथे हते शक्रपराक्रमे ॥ भ्ञ्ज्_१९।१०९३ ॥  
    
यातेषु वृष्णिवीरेषु शनैः सानुशयेष्विव ।  
वृत्तं न्यवेदयत्सर्वमच्युतायाच्युताग्रजः ॥ भ्ञ्ज्_१९।१०९४ ॥  
    
ततो विलापमुखरां रुक्मिणीं मधुसूदनः ।  
परिसान्त्व्यानतमुखं किञ्चिन्नोचे हलायुधम् ॥ भ्ञ्ज्_१९।१०९५ ॥  
    
***** रुक्मिवधः ॥ ३५ ॥ *****

एवं भार्गवतुल्यो ऽसाववध्यस्त्रिदशैरपि ।  
हतः शेषावतारेण स रुक्मी तालकेतुना ॥ भ्ञ्ज्_१९।१०९६ ॥  
    
साम्बो नाम कदाचित्तु जाम्बवत्यां हरेः सुतः ।  
दुर्योधनसुतां हर्तुं प्रययौ हस्तिनापुरम् ॥ भ्ञ्ज्_१९।१०९७ ॥  
    
कन्याहरणकोपेन तस्मिन्राजस्वयंवरे ।  
संरुद्धो धार्तराष्ट्रेण मानिना माधवात्मजः ॥ भ्ञ्ज्_१९।१०९८ ॥  
    
क्रुद्धो ऽथ तद्विमोक्षाय स्वयमेत्य हलायुध ।  
पुरं कौरवराजस्य तरसा भङ्क्तुमुद्यतः ॥ भ्ञ्ज्_१९।१०९९ ॥  
    
प्राकारवप्रे विदधे हलं गङ्गातटोन्मुखम् ।  
चचाल येन निखिल सहसां हस्तिनापुरम् ॥ भ्ञ्ज्_१९।११०० ॥  
    
पुरं सगोपुराट्टालं हलाकर्षणघूर्णितम् ।  
गङ्गायामुद्यतं क्षेप्तुं ज्ञात्वा क्रुद्धं हलायुधम् ॥ भ्ञ्ज्_१९।११०१ ॥  
    
दुर्योधनः स्वम्य गत्वा प्रणिपत्य प्रसाद्य च ।  
साम्बं मुक्त्वा गदायुद्धे प्रययौ तस्य शिष्यताम् ॥ भ्ञ्ज्_१९।११०२ ॥  
    
इत्येवं बलदेवस्य बलमत्यद्भुतं विभोः ।  
येन नागायुतप्राणो भीमो दोर्भ्यां पराजितः ॥ भ्ञ्ज्_१९।११०३ ॥  
    
***** बलदेवमाहात्म्यम् ॥ ३६ ॥ *****

अत्रान्तरे भुवः सूनुर्नरको नाम दानवः ।  
जहार सर्वरत्नानि स्त्रियश्च त्रिदिवौकसाम् ॥ भ्ञ्ज्_१९।११०४ ॥  
    
अदितेः कुण्डलाहारी भयदीक्षां चकार यः ।  
युधि सेहे न तं कश्चित्प्रवृद्धं लोककण्टकम् ॥ भ्ञ्ज्_१९।११०५ ॥  
    
ततः कदाचिद्वैडूर्यस्तम्भभूरिप्रभां सभाम् ।  
आसीने वृष्मिभिः सार्धं कृष्णे रत्नासनोज्ज्वलाम् ॥ भ्ञ्ज्_१९।११०६ ॥  
    
अदृश्यत स्फुरत्तेजःपुञ्जैः पिञ्जरितं नभः ।  
रविवाजिखुरक्षुण्णमेरुहेमरजःप्रभैः ॥ भ्ञ्ज्_१९।११०७ ॥  
    
तन्मध्ये शनकैः श्रीमान्सुरेन्द्रः स्फुटमाबभौ ।  
ऐरावणकराशीर्णव्योमगङ्गाम्बुनिर्झरः ॥ भ्ञ्ज्_१९।११०८ ॥  
    
सो ऽवतीर्य दिवश्चन्द्रधवलच्छत्त्रचामरः ।  
भूषणांशुवनैर्व्याप्तः शक्रचापचयैरिव ॥ भ्ञ्ज्_१९।११०९ ॥  
    
सहसाभ्युत्थितैर्हर्षविस्मयादरशालिभिः ।  
पूजितो वृष्मिभिः कृष्णबलदेवाह्वकादिभिः ॥ भ्ञ्ज्_१९।१११० ॥  
    
अवतीर्य गजातूर्णमलङ्कृतमहासनः ।  
प्रीत्या विलोकयन्विष्णुं सहस्राक्षः समभ्यधात् ॥ भ्ञ्ज्_१९।११११ ॥  
    
अहो सुचरितश्लाघ्ना धन्या माधववृष्णयः ।  
उदिते दृश्यसै यैस्त्वं रविः पद्माकरैरिव ॥ भ्ञ्ज्_१९।१११२ ॥  
    
कर्तारं लोककार्याणां हर्तारं सुरविद्विषाम् ।  
त्रैलोक्योपप्लवच्छित्त्यै त्वामहं समुपागतः ॥ भ्ञ्ज्_१९।१११३ ॥  
    
जगन्ति जगतां नाथ नरको नाम भूमिजः ।  
बाधते कामगं यस्य पुरं प्राग्ज्योतिषं दिवि ॥ भ्ञ्ज्_१९।१११४ ॥  
    
देव्या दिवौकसां मातुरदितेर्दिव्यकुण्डले ।  
जहार तरसा दीप्ते स महादित्यतेजसा ॥ भ्ञ्ज्_१९।१११५ ॥  
    
दैत्या सुरहयग्रीवनिसुन्दाख्यास्तदाश्रयाः ।  
क्षपयन्त्यक्षया भांसि महांसि च यशांसि नः ॥ भ्ञ्ज्_१९।१११६ ॥  
    
तस्यान्धतमसस्येव निधने धरणीभुवः ।  
क्षमस्त्वमेव प्रोच्चण्डचक्रसूर्योदयाचलः ॥ भ्ञ्ज्_१९।१११७ ॥  
    
मनोरथ इवास्माकमयं त्वां पतगेश्वरः ।  
प्रापयिष्यति यत्रासौ दैत्यः स्वपुरसंश्रयः ॥ भ्ञ्ज्_१९।१११८ ॥  
    
इत्युक्त्वा विरते शक्रे तथेत्युक्ते मुरारिणा ।  
विद्युत्पुञ्ज इवाकाशे गरुडः प्रत्यपद्यत ॥ भ्ञ्ज्_१९।१११९ ॥  
    
चक्रायुधः समारुह्य सत्यभामासखः क्षणात् ।  
ऐरावणं सुरेन्द्रश्च व्योममार्गेण जग्मतुः ॥ भ्ञ्ज्_१९।११२० ॥  
    
नाकं नाकपतौ याते हरिः प्राग्ज्योतिषं पुरम् ।  
व्रजन्पाशसहस्राणि षट् छित्त्वासुरमन्दिरे ॥ भ्ञ्ज्_१९।११२१ ॥  
    
सभृत्यामात्यतनयं मुरं हत्वा सबान्धवम् ।  
निसुन्दं च शिलासङ्घान्विदार्याशनिसंहातान् ॥ भ्ञ्ज्_१९।११२२ ॥  
    
हयग्रीवं च यो वर्षसहस्रं युयुधे सुरैः ।  
विरूपाक्षं च पाप्मानमलकायां सहानुगम् ॥ भ्ञ्ज्_१९।११२३ ॥  
    
मध्ये लोहितगङ्गस्य तारं पञ्चकरं तथा ।  
हत्वा प्राग्ज्योतिषपुरं समासाद्य मनोजवम् ।  
अष्टौ लक्षाणि दैत्यानां निञ्जघान घनौजसाम् ॥ भ्ञ्ज्_१९।११२४ ॥  
    
ततो युद्धमभूद्धोरं नरकेन(ण) मधुच्चिदः ।  
भयदं सर्वभूतानां भुवनाकम्पनं महत् ॥ भ्ञ्ज्_१९।११२५ ॥  
    
अथ क्रकचधारेण वज्रनाभेन भास्वता ।  
चक्रे चक्रेण नरकं द्विधा चक्रायुधः क्रुधा ॥ भ्ञ्ज्_१९।११२६ ॥  
    
विस्फारभूधराकारे पतिते भुवि भूमिजे ।  
चक्रधारानलप्लुष्टे तस्मिन्सपुरमन्दिरे ॥ भ्ञ्ज्_१९।११२७ ॥  
    
पुत्रशोकाकुला देवी छत्रं च प्रददौ मही ।  
तत्प्रजापरिरक्षायै कुण्डले कैटभद्विषः ॥ भ्ञ्ज्_१९।११२८ ॥  
    
***** नरकवधः ॥ ३७ ॥ *****

तस्याथ लुण्ठिताशेषसुरेन्द्रधनदश्रियः ।  
रत्नसञ्चयमाहृत्य तत्पुरान्निर्ययौ हरिः ॥ भ्ञ्ज्_१९।११२९ ॥  
    
नरकेण महच्छत्त्रं हृतं यत्पाथसां पतेः ।  
धाराशतसहस्राङ्कं दाशार्हस्तज्जहार च ॥ भ्ञ्ज्_१९।११३० ॥  
    
निरुद्धास्तेन गन्धर्वसुरकिन्नरकन्यकाः ।  
रत्नशैले विनिहिता ददर्श मधुसूदनः ॥ भ्ञ्ज्_१९।११३१ ॥  
    
गोविन्दददर्शनानन्दसुधास्यन्दतरङ्गिताः ।  
मणिपर्वतमुत्पाद्य तार्क्ष्यकेतुर्निनाय ताः ॥ भ्ञ्ज्_१९।११३२ ॥  
    
स दृष्ट्वा दिवि देवेशं पूजितस्तेन सादरम् ।  
शच्या सम्मानितां सत्यभामामालोकयन्मुदा ॥ भ्ञ्ज्_१९।११३३ ॥  
    
देवीं च देवजननीमदितिं दानवान्तकः ।  
प्रणम्य सह शक्रेण दत्वास्यै दिव्यकुण्डले ॥ भ्ञ्ज्_१९।११३४ ॥  
    
ददर्श नन्दनोत्तंसं सर्वकामप्रदं सदा ।  
पारिजातं सुधाजातमभिजातमिवेश्वरम् ॥ भ्ञ्ज्_१९।११३५ ॥  
    
तं दृष्ट्वा नयनानन्दबान्धवं माधवः स्वयम् ।  
समुत्पाद्य जहाराशु तच्चामन्यत बृत्रहा ॥ भ्ञ्ज्_१९।११३६ ॥  
    
सत्यभामासखः पारिजातयुक्तो व्रजन्दिवि ।  
सुपर्णवाहनः सो ऽभून्मूर्तो रस इवाद्भुतः ॥ भ्ञ्ज्_१९।११३७ ॥  
    
विद्याधरवधूवृन्दैर्विस्मयानन्दनिर्भरैः ।  
मुहुः स कौतुकोत्कण्ठैः पीयमान इवेक्षणैः ॥ भ्ञ्ज्_१९।११३८ ॥  
    
द्वारकां स समासाद्य विसृज्य विहगेश्वरम् ।  
भूयो विचित्रसंस्कारैर्भूषितां शक्रशासनात् ॥ भ्ञ्ज्_१९।११३९ ॥  
    
रत्नान्तःपुरसम्बाधामद्भुतां विश्वकर्मणा ।  
लोलहेमलताजालैर्मणिकाञ्चनशेखरैः ।  
भूधरैरभितो गुप्तां निर्झरोदारकन्दरैः ॥ भ्ञ्ज्_१९।११४० ॥  
    
भूधरैरभितो पुरीं वीरः पूजितो वृष्मियादवैः ।  
स्वसारं मध्यगां भ्रात्रोर्नुत्वा देवीं बलाधिकाम् ॥ भ्ञ्ज्_१९।११४१ ॥  
    
चरितैर्विजयोदारैर्नारदेन स्तुतः स्वयम् ।  
हरिणीहारिनेत्राभिर्विजहार हरिश्चिरम् ॥ भ्ञ्ज्_१९।११४२ ॥  
    
***** पारिजातहरणम् ॥ ३८ ॥ *****

प्रद्युम्नो यस्तु रुक्मिण्यामजायत हरेः सुतः ।  
दैत्येन शम्बराख्येन हृतो यः सूतिकालयात् ॥ भ्ञ्ज्_१९।११४३ ॥  
    
यश्चोक्षुमति दैत्यस्य प्रवृद्धो नगरे शिशुः ।  
प्रीत्याः शनैः कृतस्तेन सर्वमायास्त्रापारगः ॥ भ्ञ्ज्_१९।११४४ ॥  
    
निजं हरणवृत्तान्तं ज्ञात्वा तद्वल्लभागिरा ।  
समं समस्तमायाज्ञं हत्वाष्टम्भां महारणे ॥ भ्ञ्ज्_१९।११४५ ॥  
    
तं कालशम्बरं घोरं साभिलाषां च तद्वधूम् ।  
विहितप्रार्थनां कान्तः कान्तां मायावतीं जवात् ॥ भ्ञ्ज्_१९।११४६ ॥  
    
हृत्वा गगनमार्गेण द्वारकामभिपत्य यः ।  
ववन्दे निर्भरानन्दं जनकं रुक्मिणीसखम् ॥ भ्ञ्ज्_१९।११४७ ॥  
    
स्मरवतारो यः श्रीमान्शम्बरस्य विमोहनः ।  
स बभूव परं वीरः कार्ष्णिलोकेषु विश्रुतः ।  
तत्तुल्याः साम्बमुख्याश्च विख्याता माधवात्मजाः ॥ भ्ञ्ज्_१९।११४८ ॥  
    
***** शम्बरवधः ॥ ३९ ॥ *****

त्रिदशस्पृहणीयां तामाश्चर्यां भुवि दुर्लभाम् ।  
सपुत्रस्य हरेर्भूपा विभूतिं द्रष्टुमाययुः ॥ भ्ञ्ज्_१९।११४९ ॥  
    
दुर्योधनप्रधानास्ते नानादेश्या नराधिपाः ।  
अक्षौहिणीभिर्वीराणामष्टादशभिरावृताः ॥ भ्ञ्ज्_१९।११५० ॥  
    
गिरिं रैवतकं सर्वे परिवार्य सविस्मयाः ।  
तस्थुर्विविक्तरम्यासु द्वारकोपान्तभूमिषु ॥ भ्ञ्ज्_१९।११५१ ॥  
    
ततो निर्गत्य भगवन्सर्वैर्वृष्णिगणैः सह ।  
यथाक्रमं हरिः सर्वान्पूजयंस्तान्क्षितीश्वरान् ॥ भ्ञ्ज्_१९।११५२ ॥  
    
तेषु सिंहासनस्थेषु भेजे रत्नासनं महत् ।  
धाम्नां निधिरिव श्रीमान्रोहणाचलशेखरम् ॥ भ्ञ्ज्_१९।११५३ ॥  
    
राजाम्बुजवनोत्था श्रीर्बन्दिनूपुरराविणी ।  
गोविन्दमालिङ्गेव च्छत्त्रचामरहासिनी ॥ भ्ञ्ज्_१९।११५४ ॥  
    
तं भूपतिसभासीनं द्रष्टुमभ्येत्य नारदः ।  
उवाच देव धन्यस्त्वमाश्चर्यं त्रिदिवौकसान् ॥ भ्ञ्ज्_१९।११५५ ॥  
    
दक्षिणाभिः सहास्मीति प्रत्युक्ते तेन नारदे ।  
किमेतादिति पप्रच्छ भूपालाः कौतुकाकुलाः ॥ भ्ञ्ज्_१९।११५६ ॥  
    
कथ्यतामिति कृष्णेन सादरं प्रेरितो ऽवदत् ।  
अहं त्रिषवणस्नायी कदाचिद्द्युनदीतटे ।  
अवदं कूर्ममालोक्य धन्यो ऽस्मीत्यद्भुताकृतिम् ॥ भ्ञ्ज्_१९।११५७ ॥  
    
सो ऽब्रवीदद्भुता गङ्गा धन्या वा(या)स्मद्विधैः श्रिता ।  
धन्यासीति मया सापि पृष्टा मां प्रत्यभाषत ॥ भ्ञ्ज्_१९।११५८ ॥  
    
धन्यो ऽब्धिरद्भुतततरः सर्वासां सरिता पतिः ।  
पृष्टः सो ऽपि मया प्राह मत्तः क्षितिरियं वरा ॥ भ्ञ्ज्_१९।११५९ ॥  
    
साप्युवाचाद्भुततरा भूधरा यैरहं धृता ।  
जगदुस्ते ऽपि जगतां स्रष्टा पद्मोद्भवो ऽद्भुतः ॥ भ्ञ्ज्_१९।११६० ॥  
    
पृष्टः सो ऽप्यवदद्वेदाः सर्वाश्चर्यमहत्तराः ।  
दे ऽप्यूचुरद्भुता यज्ञा येषामर्थे वयं स्थिताः ॥ भ्ञ्ज्_१९।११६१ ॥  
    
ते ऽप्यूचिरे मया पृष्टा गतिर्नो विष्णुरद्भुतः ।  
सत्यः सनातनः पुण्यो यः सर्वहुतमश्नुते ॥ भ्ञ्ज्_१९।११६२ ॥  
    
एतच्छ्रुत्वा मयाभ्येत्य कृष्णः पृष्टो ऽतिकौतुकात् ।  
दक्षिणाभिः सहास्मीति विभुर्मामेतदुक्तवान् ॥ भ्ञ्ज्_१९।११६३ ॥  
    
इत्युक्त्वा नारदे याते विस्मिते राजमण्डले ।  
गते सम्प्राप्तसत्कारे विवेश स्वपुरं हरिः ॥ भ्ञ्ज्_१९।११६४ ॥  
    
***** आश्चर्यपर्व ॥ ४० ॥ *****

कदाचिद्विपूले यज्ञे दीक्षितः केशवः स्वयम् ।  
त्रायस्वेत्यर्थितो ऽभ्येत्य दुःखितेन द्विजन्मना ॥ भ्ञ्ज्_१९।११६५ ॥  
    
ब्रूहि किं ते भयमिति ब्राह्मणः शौरिणोदितः ।  
उवाच भाग्यहीनस्य जाता जाताः सुतास्त्रयः ॥ भ्ञ्ज्_१९।११६६ ॥  
    
हृताः केनापि भूतेन चतुर्थं परिरक्ष मे ।  
जायायाः सूतिकालो ऽयं ममेत्युक्ते द्विजन्मना ।  
तद्रक्षायै ददौ विष्णुर्वृष्णिवीरैः सहार्जुनम् ॥ भ्ञ्ज्_१९।११६७ ॥  
    
गाण्डीवधन्वा सम्प्राप्य ब्राह्मणावसथं क्षणात् ।  
दिशो वृष्णिभिरावृत्य तस्थौ रक्षाकृतक्षणः ॥ भ्ञ्ज्_१९।११६८ ॥  
    
ततोर्ऽधरात्रे सूतायां बाह्मण्यां दुर्निमित्तवान् ।  
हृतो हृतः सुत इति प्रादुरासीज्जनस्वनः ॥ भ्ञ्ज्_१९।११६९ ॥  
    
स्त्रीणामार्तस्वनं श्रुत्वा बालस्य करुमस्वनम् ।  
पार्थसात्यकिमुख्यास्ते सायकैः स्वमपूरयन् ॥ भ्ञ्ज्_१९।११७० ॥  
    
तेषु मोघश्रमेष्वेव धिक्कृतेषु द्विजन्मना ।  
लज्जितेषु प्रयातेषु श्रुत्वा तद्वृत्तमच्युतः ॥ भ्ञ्ज्_१९।११७१ ॥  
    
शैब्यसुग्रीवयुक्तेन रथेनार्जुनसारथिः ।  
दत्तवर्त्मा समुद्रेण प्रतस्थे गरुडध्वजः ॥ भ्ञ्ज्_१९।११७२ ॥  
    
स्तब्धतोयं समुत्तीर्य सागरं स मनोजवः ।  
प्रणतैर्मेरुकैलासमुख्यैर्दत्तान्तरः पथि ॥ भ्ञ्ज्_१९।११७३ ॥  
    
पुनश्चक्रेण तिमिरं समुत्पाट्य शिलाघनम् ।  
आसाद्य विमलं व्योम तेजः पुरुषविग्रहम् ॥ भ्ञ्ज्_१९।११७४ ॥  
    
अविच्छिन्नं जगद्व्यापि दृष्ट्वा त्यक्त्वा च तं रथम् ।  
प्रविश्यार्कसहस्राभं मुहूर्तान्निर्ययौ हरिः ॥ भ्ञ्ज्_१९।११७५ ॥  
    
तत एव समादाय ददौ पुत्रचतुष्टयम् ।  
सहर्षविस्मयापूर्णहृदयाय द्विजन्मने ॥ भ्ञ्ज्_१९।११७६ ॥  
    
द्वारकामथ सम्प्राप्तः कैटभारिः किरीटिना ।  
पृष्टस्तदद्भूततरं प्रोवाचाश्चर्यसागरः ॥ भ्ञ्ज्_१९।११७७ ॥  
    
ते शैलास्तच्च तिमिरं तेजस्तच्चातिभास्करम् ।  
अहमेव जगज्जन्मस्थितिसंहारकारणम् ॥ भ्ञ्ज्_१९।११७८ ॥  
    
तेजोमयेन ते तेन मत्समागमकाङ्क्षिणा ।  
ब्राह्मणस्य हृताः पुत्रा वितीर्णाश्च महात्मना ॥ भ्ञ्ज्_१९।११७९ ॥  
    
***** वासुदेवमाहात्म्यम् ॥ ४१ ॥ *****

अत्रान्तरे बडेः(लेः) सूनुर्बाणो नाम महासुरः ।  
जहार सुरसङ्घानां तेजांसि च यशांसि च ॥ भ्ञ्ज्_१९।११८० ॥  
    
ततः प्रसन्नो भगवान्भवो भक्तजनप्रियः ।  
आस्थाने यस्य स गणः सभ्यतां सततं ययौ ॥ भ्ञ्ज्_१९।११८१ ॥  
    
यः सहस्रभुजस्तम्भस्तम्भितामरविक्रमः ।  
त्रिविक्रमस्याप्यनयत्प्राप्तं वामनतां यशः ॥ भ्ञ्ज्_१९।११८२ ॥  
    
स वीरः समराकाङ्क्षी कदाचित्त्रिपुरान्तकम् ।  
पप्रच्छ विजिताशेषः प्रणयावर्जिताञ्जलिः ॥ भ्ञ्ज्_१९।११८३ ॥  
    
चिरविस्मृतसङ्ग्रामः प्रार्थये भगवन्युधि ।  
अमीषां भुजदण्डानां रणकण्डूतिखण्डनम् ॥ भ्ञ्ज्_१९।११८४ ॥  
    
तं विहस्याब्रवीद्देवः शूलपाणिर्भुजोचितः ।  
भविता तव सङ्ग्रामः केतुभङ्गेन सूचितः ॥ भ्ञ्ज्_१९।११८५ ॥  
    
श्रुत्वैतत्साहसं हर्षनिर्भरो भूरिविक्रमः ।  
बाणः स्वभवनं गत्वा मन्त्रिणे तन्न्यवेदयत् ॥ भ्ञ्ज्_१९।११८६ ॥  
    
तमुवाचाथ कुम्भाण्डो मन्त्री मतिमतां वरः ।  
अहो नु फलशून्यो ऽयं राजन्युद्धादरस्तव ॥ भ्ञ्ज्_१९।११८७ ॥  
    
त्रैलोक्यलक्ष्मीः सम्प्राप्ता जिताः सर्वे दिवौकसः ।  
किं युद्धेन प्रवृद्धानामपि लोलौ जयाजयौ ॥ भ्ञ्ज्_१९।११८८ ॥  
    
इति वादिनि कुम्भाण्डे बाणे च समरोत्सुके ।  
ध्वजः पपात दैत्यश्रीक्रीडाशैल इवोच्छ्रितः ॥ भ्ञ्ज्_१९।११८९ ॥  
    
केतौ निपतिते तस्मिन्दानवक्षयशंसिनि ।  
घोरेषु दुर्निमित्तेषु प्रादुर्भूतेषु सर्वतः ॥ भ्ञ्ज्_१९।११९० ॥  
    
प्रहर्षविवशे बाणे पानक्रीडाविलासिनि ।  
नयचक्षुषि कुम्भाण्डे चिन्तासन्तापिताशये ॥ भ्ञ्ज्_१९।११९१ ॥  
    
कदाचिद्बाणनगरे सर्वर्तुकुसुमे वने ।  
विजहाराचलसुतासखश्चन्द्रर्धशेखरः ॥ भ्ञ्ज्_१९।११९२ ॥  
    
गीतनृत्यकलालोलगन्धर्वाप्सरसां गणैः ।  
सेव्यमानस्य सम्भोगविभ्रमः शुशुभे विभोः ॥ भ्ञ्ज्_१९।११९३ ॥  
    
हासाय चित्रलेखाख्या तत्र देवविलासिनी ।  
नाट्यं चकार विधिवत्सेवितुं पार्वतीपतिम् ॥ भ्ञ्ज्_१९।११९४ ॥  
    
नर्मक्रीडाविनोदेन परिहासविडम्बनैः ।  
अप्सरोविहितैस्तैस्तैर्जहास भववल्लभा ॥ भ्ञ्ज्_१९।११९५ ॥  
    
तत्रोषा नाम बाणस्य कन्या कुवलयेक्षणा ।  
ददर्श शिवयोः क्रीडाविलासममरोत्सवम् ॥ भ्ञ्ज्_१९।११९६ ॥  
    
तां वीक्ष्य सादरां देवी बभाषे ललिताननाम् ।  
उषे त्वमपि कान्तेन केलिसक्ता भविष्यसि ॥ भ्ञ्ज्_१९।११९७ ॥  
    
वैशाखे हर्म्यसक्ताया द्वादश्यां निशि येन ते ।  
भविता सङ्गमः स्वप्ने स ते प्राग्जातिवल्लभः ॥ भ्ञ्ज्_१९।११९८ ॥  
    
इत्युक्ता बाणतनया भवान्या भक्तिशालिनी ।  
जगामान्तःपुरं हर्षव्याकोशनयनोत्पला ॥ भ्ञ्ज्_१९।११९९ ॥  
    
किमेतदिति पृष्टेव शिञ्जानमणिभूषणैः ।  
तां सोत्कम्पकचन्यस्तहस्तां लज्जानताननाम् ॥ भ्ञ्ज्_१९।१२०० ॥  
    
पप्रच्छ चित्रलेखाख्या कुम्भाण्डदुहितासखी ।  
कुतस्ते भयमुत्पन्नं किं लतेव प्रकम्पसे ॥ भ्ञ्ज्_१९।१२०१ ॥  
    
तनया ह्यसि बाणस्य जम्भारिभयकारिणः ।  
इत्युषा सहसा सख्या पृष्टा तां प्रत्यभाषत ॥ भ्ञ्ज्_१९।१२०२ ॥  
    
मुकेन्दौ लाञ्छनच्छायां कुर्वाणामञ्जनास्रुभिः ।  
कथं नु दूषिता नाम पूज्यासि जनमानिनी ॥ भ्ञ्ज्_१९।१२०३ ॥  
    
उत्सहे जीवितं जातु कलङ्कितकुला सती ।  
इति प्रलापमुखरां सखीं तामवदन्मुदा ॥ भ्ञ्ज्_१९।१२०४ ॥  
    
स्वप्नसङ्गेन दूष्यन्ते न मुग्धे कुलयोषितः ।  
किं न स्मरसि यद्गौर्या सूचितं केलिकानने ।  
स्वप्ने हृदयचौरस्ते भविता भीरु वल्लभः ॥ भ्ञ्ज्_१९।१२०५ ॥  
    
इति संस्मारिता स्वैरं सहसा चित्रलेखया ।  
प्रदध्यौ वलल्भं हर्षान्मनसामृतदीधितिम् ॥ भ्ञ्ज्_१९।१२०६ ॥  
    
अभिलाषरसस्तस्या नवः को ऽपि व्यवर्धत ।  
सहसा येन जज्वाल प्रबलो मन्मथानलः ॥ भ्ञ्ज्_१९।१२०७ ॥  
    
तां वीक्ष्य सन्ततोच्छ्वासधूसराधरपल्लवाम् ।  
लतामिवातपक्लान्तां चित्रलेखावदत्सखीम् ॥ भ्ञ्ज्_१९।१२०८ ॥  
    
सखि को ऽयमनालेख्यचित्रत्रकौतुकविभ्रमः ।  
स्वप्नदृष्टजने रागः स्वपुष्पोत्तंसशेखरः ॥ भ्ञ्ज्_१९।१२०९ ॥  
    
दर्पणप्रतिमालाभस्तारकाचन्द्रयाचनम् ।  
हेवाकः स्वप्नदृष्टे च बाले बालमनोरथः ॥ भ्ञ्ज्_१९।१२१० ॥  
    
न जानीमः स कः क्वास्ते कथं वा केन लभ्यते ।  
अवश्यमेव भविता स्वयं ते तत्समागमः ॥ भ्ञ्ज्_१९।१२११ ॥  
    
अथवा सुरगन्धर्वकिन्नरोरगरक्षसाम् ।  
वपूंषि भूमिपानां च त्रैलोक्यान्तरवर्तिनाम् ॥ भ्ञ्ज्_१९।१२१२ ॥  
    
पटान्ते निर्विशेषाणि लिखित्वा सखि मायया ।  
दर्शयामि तव क्षिप्रं ततो जानीहि वल्लभम् ॥ भ्ञ्ज्_१९।१२१३ ॥  
    
इत्युक्त्वा सप्तरात्रेण लिखित्वा सकलान्पटे ।  
अचित्रयच्चित्रलेखा सख्याः सर्वानुकारिणी ॥ भ्ञ्ज्_१९।१२१४ ॥  
    
चित्रपट्टगतान्वीक्ष्य सुरभोगिनृमानुषान् ।  
ददर्श वृष्णिवीराणां मध्ये गोविन्दसुन्दरम् ॥ भ्ञ्ज्_१९।१२१५ ॥  
    
अनिरुद्धं तमालोक्य विस्मयानन्दनिर्भरा ।  
उषा बभाषे कौमारव्रतचौरो ममैष सः ॥ भ्ञ्ज्_१९।१२१६ ॥  
    
सखि प्राज्यभुजः कान्तः को ऽयं कमललोचनः ।  
प्रसह्यापहृतं येन धैर्यं मे मनसा सह ॥ भ्ञ्ज्_१९।१२१७ ॥  
    
चित्रलेखा निशम्यैतदुवाच रुचिरस्मिता ।  
अयं सखि मुरारातेः कृष्णस्य तनयात्मजः ॥ भ्ञ्ज्_१९।१२१८ ॥  
    
वीरो ऽनिरुद्धस्ते देव्यादिष्टो हृदयवल्लभः ।  
स्वप्ने त्वां रतिमन्वेष्टुं नूनं कामो ऽयमागतः ॥ भ्ञ्ज्_१९।१२१९ ॥  
    
विस्मितैर्विक्रमेणास्य सङ्ग्रामेषु सुरासुरैः ।  
खर्वीक्रियन्ते सुभटाः सबान्धवमनोरथाः ॥ भ्ञ्ज्_१९।१२२० ॥  
    
श्रुत्वैतन्मन्मथाविष्टा प्रतिमान्यस्तलोचना ।  
उषावदद्विना कान्तं नाहं जीवितुमुत्सहे ॥ भ्ञ्ज्_१९।१२२१ ॥  
    
यदि तेर्ऽथो मम प्राणैर्यदि ते ऽहं प्रिया सखी ।  
तदनेन कुरु क्षिप्रं कान्तेन मम सङ्गमम् ॥ भ्ञ्ज्_१९।१२२२ ॥  
    
इति ब्रुवाणामसकृच्चित्रलेखा जगाद ताम् ।  
पितुस्ते शोणितपुरं यथा सुभटरक्षितम् ॥ भ्ञ्ज्_१९।१२२३ ॥  
    
तथैव द्वारका वीरैर्वृष्णिबिः परिपालिता ।  
आगम्या च परस्यापि विकटाट्टालमालिनी ॥ भ्ञ्ज्_१९।१२२४ ॥  
    
ततः सखि कथं नाम वीरं ते जीवितेश्वरम् ।  
प्रसह्याहर्तुमबलाजनो जातु प्रगल्भते ॥ भ्ञ्ज्_१९।१२२५ ॥  
    
तथापि त्वत्प्रियायैषां गच्छामि गगने ऽग्रगा ।  
सिद्धिस्तु देव्यैवादिष्टा त्वद्भाग्येषु सखि स्थिता ॥ भ्ञ्ज्_१९।१२२६ ॥  
    
इत्युक्त्वा खं विवेशाशु सा रत्नाभरणांशुभिः ।  
घनश्रीरिव कुर्वाणा शक्रचापचिता दिशः ॥ भ्ञ्ज्_१९।१२२७ ॥  
    
मुहूर्ते बाणनगरात्तृतीये सा गता जवात् ।  
क्षणेन द्वारकां प्राप कान्त्या कैलासहासिनीम् ॥ भ्ञ्ज्_१९।१२२८ ॥  
    
तत्रोरुरत्नवललक्षीप्रभाप्रोद्भासिताम्बरम् ।  
अनिरुद्धस्य भवनं विवेशालक्षिताकृतिः ॥ भ्ञ्ज्_१९।१२२९ ॥  
    
तत्र बालमृगाक्षीभिः कान्ताभिः परिवारितम् ।  
अनिरुद्धं मनोजन्मलीलाललितचेष्टितम् ॥ भ्ञ्ज्_१९।१२३० ॥  
    
ददर्श स्निग्धललना कटाक्षशबलद्युतिम् ।  
रतिकर्णोत्पलाघातलग्नच्छदमि वस्मरन् ॥ भ्ञ्ज्_१९।१२३१ ॥  
    
अङ्गनालिङ्गनालीनस्तनपत्त्रलताङ्कितम् ।  
धम्मिल्लकुसुमैर्व्याप्तं पारिजातमिवापरम् ॥ भ्ञ्ज्_१९।१२३२ ॥  
    
तं वीक्ष्य विक्रमोदारं शृङ्गारललिताकृतिम् ।  
अचिन्तयच्चित्रलेखा मुहूर्तं जातसाध्वसा ॥ भ्ञ्ज्_१९।१२३३ ॥  
    
अहो बत महत्यस्मिन्नुद्याताहं ससंशये ।  
कार्ये प्रियसखीप्रीत्या प्रेम्णि वा किं विचिन्त्यते ॥ भ्ञ्ज्_१९।१२३४ ॥  
    
इति ध्यात्वा मुहुर्वीरा सा तमोविद्यया पुरः ।  
आच्छाद्य स्त्रीगणं सर्वं प्र(प्रा)द्युम्न(म्नि)मनयत्क्षणात् ॥ भ्ञ्ज्_१९।१२३५ ॥  
    
सङ्कल्पशक्तिरिव सा मायया क्षिप्रगामिनी ।  
प्रविश्य शोणितपुरं हर्म्यस्थां प्रययौ सखीम् ॥ भ्ञ्ज्_१९।१२३६ ॥  
    
उषापि वल्लभावाप्तिमनोरथशताकुला ।  
सहसा दयितं वीक्ष्य सख्यातीतं विहायसा ॥ भ्ञ्ज्_१९।१२३७ ॥  
    
पीयूषप्लावितेवाशु हर्षलज्जाभयाकुला ।  
किं करोमीति सम्भ्रान्ता कम्पमाना लतेव सा ॥ भ्ञ्ज्_१९।१२३८ ॥  
    
अनिर्वाच्यदशां याता शिञ्जानमणिभूषणा ।  
प्रहृष्टा सा तमादाय दयितं गुह्यमन्दिरम् ॥ भ्ञ्ज्_१९।१२३९ ॥  
    
विवेश जनसञ्चारभीता तरललोचना ।  
स्रस्तया बाणभीत्येव त्यक्ता मेखलया स्वयम् ॥ भ्ञ्ज्_१९।१२४० ॥  
    
तत्र सुस्फारमन्दारशेखरं लोलकुण्डलम् ।  
तारतारावलीचारुहारं ताराधिपप्रभम् ॥ भ्ञ्ज्_१९।१२४१ ॥  
    
शृङ्गारदीक्षागुरुणा तेन साङ्गस्मरत्विषा ।  
उषा सस्मार सम्भोगसौभाग्यविभवं रतेः ॥ भ्ञ्ज्_१९।१२४२ ॥  
    
शृङ्गारदीक्षागुरुणा तेन साङ्गस्मरत्विषा ।  
उषा सस्मार सम्भोगासौभाग्यविभवं रतेः ॥ भ्ञ्ज्_१९।१२४३ ॥  
    
अनिरुद्धो ऽपि तां प्राप्य वल्लभां भुवि दुर्लभाम् ।  
मेने भाजनमात्मानं स्मरसाम्रज्यसम्पदाम् ॥ भ्ञ्ज्_१९।१२४४ ॥  
    
रममाणस्तया गूढं तत्र प्रद्युम्नसम्भवः ।  
लक्षणैर्बहुभिर्ज्ञातः कन्यान्तःपुररक्षिभिः ॥ भ्ञ्ज्_१९।१२४५ ॥  
    
तनयादूषणरुषा निर्दिष्टा बलिसूनुना ।  
बाणेन किङ्करा घोराः प्राद्युम्निं हन्तुमाययुः ॥ भ्ञ्ज्_१९।१२४६ ॥  
    
दंष्ट्राविकटवक्त्रोग्रबद्धभ्रुकुटिभीषणान् ।  
वीरो ऽनिरुद्धस्तान्दृष्ट्वा कृष्टघोरासिकार्मुकान् ॥ भ्ञ्ज्_१९।१२४७ ॥  
    
उत्थाय समरारम्भनिःसंरम्भपराक्रमः ।  
उत्थाय द्वारपरिघं मृगान्सिम्ह इवाद्रवत् ॥ भ्ञ्ज्_१९।१२४८ ॥  
    
कान्ताकटाक्षदृष्टस्य तस् शौर्यनिधेर्वपुः ।  
वीरशृङ्गाररभसं बभौ मन्मथरूपिणः ॥ भ्ञ्ज्_१९।१२४९ ॥  
    
शस्त्रवृष्टिं तदुत्सृष्टां पुष्पमालामिवोरसा ।  
आदाय दानवभटाञ्जघान घननिःस्वनः ॥ भ्ञ्ज्_१९।१२५० ॥  
    
ते तत्प्रहाराभिहता भग्नभीषणविग्रहाः ।  
हतशेषा ययुर्भीता यत्र बाणो रणोत्कटः ॥ भ्ञ्ज्_१९।१२५१ ॥  
    
पुरन्दरपुरध्वंससाक्षिणां को ऽयमागतः ।  
सम्भ्रमः कोपसम्मोहजनकः कातरोचितः ॥ भ्ञ्ज्_१९।१२५२ ॥  
    
क्रियतामादर शौर्ये यशःकुसुममाधवे ।  
त्रासो ऽयमभिमानाद्रिवज्रपातो हि दुःसहः ॥ भ्ञ्ज्_१९।१२५३ ॥  
    
वचोभिरिति वीराणां ते बाणस्य च शासनात् ।  
अनिरुद्धं सुमहता सैन्येन पुनराद्रवन् ॥ भ्ञ्ज्_१९।१२५४ ॥  
    
आमुक्तहेमकवचैः प्रदीप्तविविधायुधैः ।  
निशि दीप्तौषधिवनैर्गिरीन्द्रैरिव जङ्गमैः ॥ भ्ञ्ज्_१९।१२५५ ॥  
    
युयुधे युधि संरब्धैश्चक्रायुधसुतात्मजः ।  
सोत्कम्पकुचविन्यस्तहस्तामालोक्यन्प्रियाम् ॥ भ्ञ्ज्_१९।१२५६ ॥  
    
आदाय तत्समुत्सृष्टं खड्गं चर्म च भास्वरम् ।  
मण्डलानि चरन्वीरः स चकर्त रणे रिपून् ॥ भ्ञ्ज्_१९।१२५७ ॥  
    
तेन कृत्तशिरःस्कन्धभुजजानुकरोदराः ।  
पेतुर्महाघनाः कल्पवातेनोन्मथिता इव ॥ भ्ञ्ज्_१९।१२५८ ॥  
    
विद्रुते दानवानीके भग्नस्यन्दनकुञ्जरे ।  
निवर्तितबलाम्भोधिर्बाणः स्वयमदृश्यत ॥ भ्ञ्ज्_१९।१२५९ ॥  
    
कुम्भाण्डाहितवल्गेन सहस्राश्वेन भास्वता ।  
रथेन भीमनादेन सहस्राश्वेन भाश्वता ।  
रथेन भीमनादेन युक्तस्त्रिदशमर्दिना ॥ भ्ञ्ज्_१९।१२६० ॥  
    
दोःसहस्रसमुद्भ्रान्तदीप्तायुधवरोत्कटः ।  
फणरत्नोग्रभुजगव्याप्तशृङ्ग इवाचलः ॥ भ्ञ्ज्_१९।१२६१ ॥  
    
मुकुटेनार्कवर्णेन रत्नज्वालाजटाजुषा ।  
तर्जयन्निव तेजांसि सितपट्टाट्टहासिना ॥ भ्ञ्ज्_१९।१२६२ ॥  
    
मार्तण्डमण्डलोच्चण्डकुण्डलोदग्रवर्चसा ।  
भ्रूभङ्गभीमवक्त्रेण सन्त्रासितजगत्त्रयः ॥ भ्ञ्ज्_१९।१२६३ ॥  
    
निशाकरकरोदारतारहारतरङ्गितः ।  
विस्फारनिर्झरोद्गार इव नीलधराधरः ॥ भ्ञ्ज्_१९।१२६४ ॥  
    
उत्तप्तकाञ्चनच्छायश्मश्रुकेशविभूषणः ।  
क्रोधनिर्घृष्टदन्ताग्रजातज्वाल इवादितः ॥ भ्ञ्ज्_१९।१२६५ ॥  
    
गर्जन्तं तिष्ठ तिष्ठेति प्रलयाम्भोजनिःस्वनम् ।  
तमापतन्तमालोक्य प्राद्युम्निर्न व्यकम्पत ॥ भ्ञ्ज्_१९।१२६६ ॥  
    
बाणबाहुवनोन्मुक्तैर्बाणजालैर्निरन्तरैः ।  
छादितोर्ऽक इवाम्भोदैर्निर्विभागैर्बभूव सः ॥ भ्ञ्ज्_१९।१२६७ ॥  
    
तयोर्हरिहरण्याक्षरणस्मरणहेतुताम् ।  
भुवनाकम्पनाकम्पमगमद्युद्धमुद्धतम् ॥ भ्ञ्ज्_१९।१२६८ ॥  
    
अनिरुद्धो ऽथ खड्गेन बाणबाणपरम्पराम् ।  
छित्त्वास्य लघुसञ्चारी चिच्छेद रथकूबरम् ॥ भ्ञ्ज्_१९।१२६९ ॥  
    
ज्वालाकुलां ततः शक्तिं शोणपट्टङ्कितामिव ।  
चिक्षेप दानवपतिस्तस्मै भोगिवधूमिव ॥ भ्ञ्ज्_१९।१२७० ॥  
    
हस्तेन कालदंष्ट्राभां तामेवादाय धैर्यभूः ।  
प्राहिणोद्दानवेन्द्राय दाशार्हे ऽद्भुतविक्रमः ॥ भ्ञ्ज्_१९।१२७१ ॥  
    
बाणस्य भित्त्वा सा देहं विवेश धरणीतलम् ।  
शक्त्या विदारितं दृष्ट्वा कुम्भाण्डो बाणमब्रवीत् ॥ भ्ञ्ज्_१९।१२७२ ॥  
    
मायामाश्रित्य युध्यस्व दुर्जयो ऽयमुपेक्षितः ।  
निःसंशयजयावाप्तिर्द्युते युद्धे च मायिनाम् ॥ भ्ञ्ज्_१९।१२७३ ॥  
    
इति कुम्भाण्डवचसा बाणो मायां विमोहनीम् ।  
आदाय तामसीं घोरां सहसान्तरधीयत ॥ भ्ञ्ज्_१९।१२७४ ॥  
    
अदृश्यः स महाभागैर्बाणैर्भुजगविग्रहैः ।  
नभोगतस्तं विदधे विष्टिताङ्गं विषोल्बणैः ॥ भ्ञ्ज्_१९।१२७५ ॥  
    
रुफुरत्फणामणिज्वालाज्वलितैर्वेष्टितो ऽहिभिः ।  
स बभौ शबलच्छायश्चन्दनद्रुमविभ्रमः ॥ भ्ञ्ज्_१९।१२७६ ॥  
    
नागपाशनिरुद्धस्य धैर्यनिष्कम्पचेतसः ।  
अनिरुद्धस्य विदधे वधे दैत्यपतिर्मतिम् ॥ भ्ञ्ज्_१९।१२७७ ॥  
    
महाप्रभावः को ऽप्येष नाज्ञातो वधमर्हति ।  
इति कुम्भाण्डवचसा विरराम बडेः(लेः) सुतः ॥ भ्ञ्ज्_१९।१२७८ ॥  
    
अत्रान्तरे द्वारकायां तारमन्तःपुरोदरे ।  
हृतो ऽनिरुद्धः केनापि प्रोच्चचारेति निःस्वनः ॥ भ्ञ्ज्_१९।१२७९ ॥  
    
मुहुर्विमोहविवशास्तत्र त्रस्ता मृगीदृशः ।  
अनिरुद्धस्य दयिताः शुशुचुः शोकविह्वलाः ॥ भ्ञ्ज्_१९।१२८० ॥  
    
अथ वृष्णिप्रवीराणां कैटभारिसभान्तरे ।  
भेरीनिनादहूतानां समाजः सुमहानभूत् ॥ भ्ञ्ज्_१९।१२८१ ॥  
    
ततो निवातनिष्कम्पसप्तसागरसन्निभम् ।  
ददृशुः साश्रुनेत्रास्ते चिन्तास्तिमितमच्युतम् ॥ भ्ञ्ज्_१९।१२८२ ॥  
    
शोकमोहविषाक्रान्ते मूके यादवमण्डले ।  
उवाच विपृथुर्धीमान्विष्णुं जिष्णुं सुरद्विषाम् ॥ भ्ञ्ज्_१९।१२८३ ॥  
    
को ऽयं तवापि भगवन्भुवनाभयदायिनः ।  
अचिन्त्यमहासश्चितासन्तापप्रसरो नवः ॥ भ्ञ्ज्_१९।१२८४ ॥  
    
न हि नाम महाम्भोधिगम्भीरोदारचेतसाम् ।  
भवन्ति सुखदुःखेषु हर्षशोकपरिप्लवाः ॥ भ्ञ्ज्_१९।१२८५ ॥  
    
यदि देव त्वमप्येवं चिन्तासन्तापितो ऽच्युतः ।  
तदिदानां निरालम्बा धैर्यस्य स्खलिता गतिः ॥ भ्ञ्ज्_१९।१२८६ ॥  
    
त्रैलोक्यरक्षां निक्षिप्य त्वद्भुजे जम्भसूदनः ।  
शेते शचीकुचाभोगसभोगानन्दनिर्वृतः ॥ भ्ञ्ज्_१९।१२८७ ॥  
    
इति तेनोक्तमाकर्ण्य कृष्णो गम्भीरमन्थरम् ।  
समादधे गिरं वैरियशोहंसकुलाम्बुदः ॥ भ्ञ्ज्_१९।१२८८ ॥  
    
परावज्ञा निकारेण करोति हृदये पदम् ।  
चिन्ताभीमानिनां सत्यमविद्येव शरीरिणाम् ॥ भ्ञ्ज्_१९।१२८९ ॥  
    
अयं यदुकुलस्याद्य केनाप्युत्सिक्तचेतसा ।  
पातितश्चरणो मूर्ध्नि रथ्यापङ्कपरिप्लुतः ॥ भ्ञ्ज्_१९।१२९० ॥  
    
अनिरुद्धे हृते यातः पुरोमन्ये महीभुजाम् ।  
उपहासकथामात्रपात्रतां नः पराक्रमः ॥ भ्ञ्ज्_१९।१२९१ ॥  
    
अविज्ञातेन विहिते निकारे ऽस्मिन्विदारणे ।  
किं कुर्मः कोपतुल्योग्रदण्डैर्गगनताडनम् ॥ भ्ञ्ज्_१९।१२९२ ॥  
    
चाराश्चरन्तु सर्वत्र बाह्याभ्यन्तरचारिणः ।  
आहुकस्याज्ञया तूर्णमनिरुद्धोपलब्धये ॥ भ्ञ्ज्_१९।१२९३ ॥  
    
इत्युक्ते कंसरिपुणा देवर्षिस्तत्र नारदः ।  
अदृश्यत निधिर्धाम्नां कलिकेलिविशारदः ॥ भ्ञ्ज्_१९।१२९४ ॥  
    
स चिन्तास्तिमितं दृष्ट्वा जगन्नाथमचिन्तयत् ।  
अहो नु बालशफरोत्फालेनाकुलितो ऽम्बुधिः ॥ भ्ञ्ज्_१९।१२९५ ॥  
    
इत्याकलयतस्तस्य पाद्यासनपुरः सराम् ।  
पूजां जनार्दनश्चक्रे पूजितः सो ऽप्यभाषत ॥ भ्ञ्ज्_१९।१२९६ ॥  
    
अहो बत विमोहो वः प्रतिपक्षः पराक्रमे ।  
लक्ष्यते येन जानीध्वमनिरुद्धस्य चेष्टितम् ॥ भ्ञ्ज्_१९।१२९७ ॥  
    
अनिरुद्धस्य बाणेन बलिना बलिसूनुना ।  
वृत्तः प्रवृत्तशस्त्रास्त्रभैरवः समरोत्सवः ॥ भ्ञ्ज्_१९।१२९८ ॥  
    
कृष्ण पौत्रो ऽनिरुद्धस्ते हृतो दैत्येन्द्रकन्यया ।  
मन्ये मुह्यति यां दृष्ट्वा स्मरो ऽपि स्मरपीडितः ॥ भ्ञ्ज्_१९।१२९९ ॥  
    
सहस्रबाहोर्बाणस्य बलिसूनोः सुरद्विषः ।  
उषा नामाम्बुजाक्षी सा लावण्यनलिनी सुता ॥ भ्ञ्ज्_१९।१३०० ॥  
    
स स्वैरकामुकं पुत्र्या ज्ञात्वा हृदयनन्दनम् ।  
दृष्ट्वा च दुर्जयं युद्धे बबन्ध फणिमण्डलैः ॥ भ्ञ्ज्_१९।१३०१ ॥  
    
तदितः शोणितपुरं बाणस्य गगनाग्रगम् ।  
गन्तव्यं भवता योद्धुं सामसाध्या न दानवाः ॥ भ्ञ्ज्_१९।१३०२ ॥  
    
अमर्त्यभूमिर्दुर्लङ्घ्या तार्क्ष्यमारुह्य गम्यताम् ।  
यस्यां त्रिदशहृद्बाणो बाणो नामाशनिर्द्विषाम् ॥ भ्ञ्ज्_१९।१३०३ ॥  
    
उक्त्वेति याते देवर्षौ देवो ऽपि मधुसूदनः ।  
हर्षविस्मयकोपानां तुल्यां प्राप विधेयताम् ॥ भ्ञ्ज्_१९।१३०४ ॥  
    
ततः प्रदध्यौ भगवान्गरुडं गरुडध्वजः ।  
स च ध्यातोर्ऽकलङ्क्षाभः सहसा प्रत्यदृश्यत ॥ भ्ञ्ज्_१९।१३०५ ॥  
    
तमारुरोह विश्वात्मा हर्म्यारोहणलीलया ।  
बलदेवसखः श्रीमान्रुक्मिणीतनयानुगः ॥ भ्ञ्ज्_१९।१३०६ ॥  
    
स बभौ विषदश्यामः कौस्तुभाभरणो विभुः ।  
मध्यावतीर्णसूर्यस्य नभसो ऽभिभवन्प्रभाम् ॥ भ्ञ्ज्_१९।१३०७ ॥  
    
चतुर्भुजस्य विभभुस्तस्य प्राज्यभुजद्रुमाः ।  
चक्रप्रभापल्लविताः पाञ्चजन्यांशुपुष्पिताः ॥ भ्ञ्ज्_१९।१३०८ ॥  
    
व्रजन्स पवनोद्धूतपीताम्बरमनोहरः ।  
तार्क्ष्यपक्षप्रबाचक्रैश्चक्रे हेमप्रभं नभः ॥ भ्ञ्ज्_१९।१३०९ ॥  
    
सर्वाभरणरत्नोषु बिम्बितैः कौतुकागतैः ।  
सिषेवे व्योमतटनीवर्तितोष्णीषपल्लवैः ॥ भ्ञ्ज्_१९।१३१० ॥  
    
सुरविद्याधरवधूपाणिपद्मवनोज्झितैः ।  
मन्दारवृन्दैरभवंस्तस्य स्रग्दामविभ्रमाः ॥ भ्ञ्ज्_१९।१३११ ॥  
    
रुद्धो ऽनिरुद्धः समरे यदा वीरः सहोषया ।  
भुजङ्गपाशैः स्वपुरे बाणेन बलशालिना ॥ भ्ञ्ज्_१९।१३१२ ॥  
    
दुर्गसन्तारिणीं दुर्गां तदा स शरणं गतः ।  
महेन्द्रोपेन्द्रभगिनीं दिव्यैस्तुष्टाव नामभिः ॥ भ्ञ्ज्_१९।१३१३ ॥  
    
नौमि कंसासुरैश्वर्यतमःपटलचन्द्रिकाम् ।  
पूर्णचन्द्राननां देवीं दुष्टसम्मोहनक्षमाम् ॥ भ्ञ्ज्_१९।१३१४ ॥  
    
दीप्तशूलप्रभाजालभीषणां ललिताकृतिम् ।  
वेल्लद्विषोल्बणव्यालामिव चन्दनवल्लरीम् ॥ भ्ञ्ज्_१९।१३१५ ॥  
    
महिषन्यस्तचरणां श्यामां हारविभूषिताम् ।  
सकालियह्रदां फेनहासिनीं यमुनामिव ॥ भ्ञ्ज्_१९।१३१६ ॥  
    
पाणिसंसक्तभुजगाभोगनीलासिवल्लरीम् ।  
एकपद्मोदरोद्गच्छदलिमालामिवाब्जिनीम् ॥ भ्ञ्ज्_१९।१३१७ ॥  
    
मयूरपक्षाभरणैः शबलैर्मेचकप्रभैः ।  
सेवितां प्रावृषमिव स्फुरदिन्द्रायुधैर्घनैः ॥ भ्ञ्ज्_१९।१३१८ ॥  
    
करालकेशविस्फारशुद्धसञ्चारलालसाम् ।  
हिमाद्रिशिखरोद्भूतां कालागुरुलतामिव ॥ भ्ञ्ज्_१९।१३१९ ॥  
    
कवीन्द्रमानसावासराजहंसीं सरस्वतीम् ।  
विचित्रमधुरोदारशब्दां चारुपदक्रमाम् ॥ भ्ञ्ज्_१९।१३२० ॥  
    
संसारमरुसन्तापनिर्वापणसमुद्यताम् ।  
संवित्समरसानन्दसुधास्यन्दतरङ्गिणीम् ॥ भ्ञ्ज्_१९।१३२१ ॥  
    
रणसंरम्भसम्भारगम्भीरारम्भविभ्रमाम् ।  
निशुम्भशुम्भारवष्टम्भभीतसम्भावितामराम् ॥ भ्ञ्ज्_१९।१३२२ ॥  
    
सन्ध्यामवन्ध्यां विन्ध्याद्रिवासिनीं वासवानुजाम् ।  
शशिखण्डशिखण्डाङ्कां मुण्डमण्डलमण्डिताम् ॥ भ्ञ्ज्_१९।१३२३ ॥  
    
फुल्लोत्पलवनश्यामां फुल्लोत्पलविलोचनाम् ।  
गम्भीरनाभिकुहरामिभकुम्भनिभस्तनीम् ॥ भ्ञ्ज्_१९।१३२४ ॥  
    
धन्यां कात्यायनीं चण्डां चामुण्डां खण्डिताहिताम् ।  
शर्वाणीं शर्वरीं शर्वां सिद्धगन्धर्वसेविताम् ॥ भ्ञ्ज्_१९।१३२५ ॥  
    
कालसङ्कर्षिणीं घोरां त्रिजगद्ग्रामलालसाम् ।  
कमलासनकङ्कालमालाकलितशेखराम् ॥ भ्ञ्ज्_१९।१३२६ ॥  
    
शिवां शिवप्रदां शान्तां शिवकान्तां शताननाम् ।  
त्रिनेत्रां सौम्यवदनां मदनारिमदप्रभाम् ॥ भ्ञ्ज्_१९।१३२७ ॥  
    
स्फीतफेनसुधाम्भोधिदुकूलां रत्नमेखलाम् ।  
कराकलितहेमाद्रिमातुलङ्गांशुपिङ्गलाम् ॥ भ्ञ्ज्_१९।१३२८ ॥  
    
अक्षसूत्रकृतावृत्तनक्षत्रमणिमालिकाम् ।  
पाणिसक्तसुधाम्भोधिपूर्णब्रह्माण्डकर्पराम् ॥ भ्ञ्ज्_१९।१३२९ ॥  
    
संवित्प्रकाशविषदव्याकोशाकाशदर्पणाम् ।  
शेषादिकुलभोगीन्द्रहारकेयूरकङ्कणाम् ॥ भ्ञ्ज्_१९।१३३० ॥  
    
तारकामौक्तिकस्मेरशशिमार्तण्डमण्डलाम् ।  
त्रिशृङ्गरत्नशैलेन्द्रविटङ्कमुकुटोज्ज्वलाम् ॥ भ्ञ्ज्_१९।१३३१ ॥  
    
कल्लोललोस्वःसिन्धुधवलोष्णीषभूषिताम् ।  
सेन्द्रायुधक्षयाम्भोदमायूरच्छत्त्रविभ्रमाम् ॥ भ्ञ्ज्_१९।१३३२ ॥  
    
कन्दाग्रकुण्डलितनाभिमृणालदण्डहृत्पुण्डरीकनिबिडामृतपानशौण्डाम् ।  
भृङ्गाङ्गनामिव सदोदितनादशक्तिसंवेद्यवेद्यजननीं जननीं प्रपद्ये ॥ भ्ञ्ज्_१९।१३३३ ॥  
    
***** दुर्गास्तोत्रम् ॥ ४२ ॥ *****

इति स्तुता भगवती भक्त्या प्रद्युम्नसूनुना ।  
सान्निध्यमकरोत्साक्षाद्दुर्ग दशभुजा पुरः ॥ भ्ञ्ज्_१९।१३३४ ॥  
    
भुजङ्गपञ्जरं घोरं पाणिना कमलत्विषा ।  
दुर्भेद्यं स्फोटयित्वास्य वज्रप्राकारसन्निभम् ॥ भ्ञ्ज्_१९।१३३५ ॥  
    
निजतेजोभिरभितः स्फीतैरनुसृता मुहुः ।  
आयूंषि दितिजेन्द्राणां कर्षन्तीवाविशन्नभः ॥ भ्ञ्ज्_१९।१३३६ ॥  
    
अत्रान्तरे महावेगो भगवान्गरुडध्वजः ।  
बाणस्य शोणितपुरं प्राप पावकरक्षितम् ॥ भ्ञ्ज्_१९।१३३७ ॥  
    
अष्टबाहुरभूद्भीमविग्रहः कालियान्तकः ।  
शङ्खचक्रगदापद्मशरशाङ्गोसिचर्मभृत् ॥ भ्ञ्ज्_१९।१३३८ ॥  
    
सहस्रशिखरस्फारतुषारगिरिसन्निभः ।  
सहस्रकायवदनो बभूव च हलायुधः ॥ भ्ञ्ज्_१९।१३३९ ॥  
    
सनत्कुमारकल्पश्च प्रद्युम्नः समपद्यत ।  
तेष्वेव पृथुरूपेषु पृथिवी समकम्पत ॥ भ्ञ्ज्_१९।१३४० ॥  
    
तार्क्ष्यपक्षानिलाक्षेपक्षुम्भ(त्)स्तब्धाब्धिमण्डलः ।  
उदभूज्जगतां को ऽपि प्रलयारम्भसम्भ्रमः ॥ भ्ञ्ज्_१९।१३४१ ॥  
    
बभाषे विस्मयाविष्टस्ततः कृष्णं हलायुधः ।  
कस्मादकस्मात्संवृत्ताः कनकद्युतयो वयम् ॥ भ्ञ्ज्_१९।१३४२ ॥  
    
तमब्रवीत्तार्क्ष्यकेतुर्बाणस्य पुररक्षिता ।  
अग्निराहवनीयो ऽत्र पुरो ऽस्मानुद्यतः क्रुधा ॥ भ्ञ्ज्_१९।१३४३ ॥  
    
जगत्यकालसन्ध्येव तेजसास्य विभाव्यते ।  
सुपर्णायत्तमधुना कार्यमेतद्भविष्यति ॥ भ्ञ्ज्_१९।१३४४ ॥  
    
इत्युक्ते शौरिणा तार्क्ष्यः पक्षाक्षेपधुताम्बुधिः ।  
गङ्गामादाय विदधे प्रशमं जातवेदसः ॥ भ्ञ्ज्_१९।१३४५ ॥  
    
ततो विस्फारशिखराकारज्वालाजटाकुलाः ।  
रुद्रस्यानुचरा घोरा वह्नयो ऽन्ये समुद्ययुः ॥ भ्ञ्ज्_१९।१३४६ ॥  
    
तेषां मध्ये ऽङ्गिरा दीप्तशूलज्वालाविभूषणः ।  
सुमेरुरिव मार्तण्डमण्डलाङ्कः समाबभौ ॥ भ्ञ्ज्_१९।१३४७ ॥  
    
तस्यार्धचन्द्रेण हरिः प्रहर्तुः शूलमुत्कटम् ।  
चिच्छेद स प्रयत्नस्य वामो विधिरिवेप्सितम् ॥ भ्ञ्ज्_१९।१३४८ ॥  
    
स्थूलाकर्णेन निहतः स महास्त्रेण शौरिणा ।  
पपात पातितरिपुर्निर्दग्धो ऽग्निरिवाग्निना ॥ भ्ञ्ज्_१९।१३४९ ॥  
    
ततो भग्ने ऽग्निगहने बाणानीके ससम्भ्रमे ।  
दध्मौ निजयशः शुद्धं पाञ्चजन्यं जनार्दनः ॥ भ्ञ्ज्_१९।१३५० ॥  
    
तस्य शब्देन महता वातस्कन्धविमर्दिना ।  
बभूव भुवनाभोगसङ्घट्टविषमः स्वनः ॥ भ्ञ्ज्_१९।१३५१ ॥  
    
ततः प्रविश्य बाणस्य नगरं गरुडध्वजः ।  
अवाप युद्धसन्नद्धक्षुब्धदैत्यमहार्णवम् ॥ भ्ञ्ज्_१९।१३५२ ॥  
    
तदपारं हरिः सैन्यं पावकास्त्रशिलाशितैः ।  
व्याप्तं चकार माञ्जिष्ठैर्बद्धैर्वध्यपटैरिव ॥ भ्ञ्ज्_१९।१३५३ ॥  
    
ततस्तूर्णं रणरसादवतीर्य गरुत्मतः ।  
विबुधारातिभिर्वीरो युयुधे लाङ्गलायुधः ॥ भ्ञ्ज्_१९।१३५४ ॥  
    
शुद्धस्तमालमलिने स दैत्यसदने बभौ ।  
ऐरावण इवादभ्रनीलाभ्रे नभसि भ्रमन् ॥ भ्ञ्ज्_१९।१३५५ ॥  
    
सङ्कर्षणहलाकृष्टास्ततस्तन्मुसलाहले ।  
निपेतुर्दानवाः सर्वे वज्रभिन्ना इवाचलाः ॥ भ्ञ्ज्_१९।१३५६ ॥  
    
अवतीर्य सुपर्णाग्रात्प्रद्युम्नेन सहाच्युतः ।  
जहार शरजालेन दैत्यजीवविहङ्गमान् ॥ भ्ञ्ज्_१९।१३५७ ॥  
    
ते चण्डचञ्चुचरणैः पक्षाक्षेपैश्च पीडिताः ।  
क्षपिताः पक्षिराजेन क्षणं शर्म न लेभिरे ॥ भ्ञ्ज्_१९।१३५८ ॥  
    
ततो भस्मप्रहरणास्त्रिमुखस्त्रिशिखस्त्रिपात् ।  
निद्राव्याघूर्णिताताम्रनेत्रो जृम्भालसः स्वयम् ॥ भ्ञ्ज्_१९।१३५९ ॥  
    
शीतोद्धतैः खरतरैर्लोमभिर्मकरोपमः ।  
भ्रमग्लानिपरिम्लानधूसरो ऽदृश्यत ज्वरः ॥ भ्ञ्ज्_१९।१३६० ॥  
    
स रौहिणेयमाहूय चित्रमण्डलचारिणम् ।  
कम्पमानतनुः कोपात्तत्क्षये विदधे मतिम् ॥ भ्ञ्ज्_१९।१३६१ ॥  
    
चिक्षेप दुःसहं तस्मै भस्मापस्मारसन्निभः ।  
वक्षोवलक्षं रामस्य येन व्याप्तमभूत्क्षणात् ॥ भ्ञ्ज्_१९।१३६२ ॥  
    
तद्वक्षसः प्रदीप्तोत्थं भस्म मेरुतटे पतत् ।  
ददाह पृथुटाङ्कारि शिखरं सहसा ज्वलत् ॥ भ्ञ्ज्_१९।१३६३ ॥  
    
शेषेण दीप्तसर्वाङ्गो भस्मना विस्मृतस्मृतिः ।  
स्खलद्गतिस्तालकेतुः परं क्षीब इवाबभौ ॥ भ्ञ्ज्_१९।१३६४ ॥  
    
सो ऽब्रवीत्कृष्ण कृष्णाहं प्रदीप्तो न लभे धृतिम् ।  
कुलालचक्रविभ्रान्तं पश्यामि निखिलं जगत् ॥ भ्ञ्ज्_१९।१३६५ ॥  
    
इति ब्रुवाणमभ्येत्य शार्ङ्गधन्वा हलायुधम् ।  
भस्मशान्त्यै पिरष्वज्य जग्राह ज्वरमोजसा ॥ भ्ञ्ज्_१९।१३६६ ॥  
    
स तेन समरे घोरे समाक्रान्तः क्रुधा ज्वलन् ।  
ज्वरश्चिक्षेपे मुष्टिभ्यां भस्म ज्वालाजटाकुलम् ॥ भ्ञ्ज्_१९।१३६७ ॥  
    
क्षणं प्रदीप्तः कृष्णो ऽपि प्रशान्ताग्निश्च तत्क्षणात् ।  
तुल्यं तेनाहतो दोर्भिस्त्रिभिर्नाकम्पताच्युतः ॥ भ्ञ्ज्_१९।१३६८ ॥  
    
स कृष्णज्वरयोर्घोरः सङ्ग्रामो वज्रनिःस्वनः ।  
बभूव सर्वभूतानां भयकृल्लोमहर्षणः ॥ भ्ञ्ज्_१९।१३६९ ॥  
    
काञ्चनाभरणच्छाया बभूवुर्ज्रविग्रहे ।  
विनिर्गता इव ज्वालाः कृष्णदोर्दण्डपीडनात् ॥ भ्ञ्ज्_१९।१३७० ॥  
    
निपीड्य निबिडं दोर्भिः क्षितौ क्षिपत्तः स शौरिणा ।  
अलक्षितो ऽविशत्क्षिप्रं तच्छरीरं समीरवत् ॥ भ्ञ्ज्_१९।१३७१ ॥  
    
तेनाविष्टः श्वसञ्जृम्भाभ्रमनिद्रालसः स्खलन् ।  
क्षणं बभूव भूतात्मा प्रोद्धूताद्भुतविप्लवः ॥ भ्ञ्ज्_१९।१३७२ ॥  
    
अहो बताप्रतिहता वस्तुशक्तिर्गरीयसी ।  
जगन्नाते ऽपि यद्भेजे ज्वरसंस्पर्शविक्रियाम् ॥ भ्ञ्ज्_१९।१३७३ ॥  
    
सो ऽसृजद्वैष्णवं घोरं ज्वरं पूर्वज्वरापहम् ।  
कृष्णस्तेन ज्वरेणाशु पुनः पूर्वो ऽभवज्ज्वरः ॥ भ्ञ्ज्_१९।१३७४ ॥  
    
तं हन्तुमुद्यतो यावत्कालियारिः स्वयं क्रुधा ।  
उच्चचार वचस्तावद्गगनाद्धोरनिःस्वनम् ॥ भ्ञ्ज्_१९।१३७५ ॥  
    
संरक्ष्यो भगवन्नेष रुद्रस्यानुचरो ज्वरः ।  
श्रुत्वेति विररामाशु तद्वधान्मधुसूदनः ॥ भ्ञ्ज्_१९।१३७६ ॥  
    
कृताञ्जलिस्तमवदज्ज्वरो विष्णुज्वरार्दितः ।  
निजं संहर विश्वेश ज्वरं मदनुकम्पया ॥ भ्ञ्ज्_१९।१३७७ ॥  
    
माधवेन तु तद्वाक्यात्संहृते च निजे ज्वरे ।  
प्रणनाम हरिं हर्षाज्ज्वरः शर्वपुरःसरः ॥ भ्ञ्ज्_१९।१३७८ ॥  
    
किं ते प्रियं करोमीति वादिनं हृष्टमानसम् ।  
तमब्रवीन्मधुरिपुः प्रसादमधुराक्षरम् ॥ भ्ञ्ज्_१९।१३७९ ॥  
    
भुजायुधमिदं युद्धमावयोः प्रणिपत्य माम् ।  
ये मन्मयाः संस्मरन्ति सन्तु ते विज्वरा नराः ॥ भ्ञ्ज्_१९।१३८० ॥  
    
त्रिपाद्भूतिप्रहरणस्त्रिशिराः सास्रुलोचनः ।  
ध्यातः प्रीतिसुखं दद्यात्त्वदाकारः शरीरिणाम् ॥ भ्ञ्ज्_१९।१३८१ ॥  
    
नाद्यन्ताः कवयः पूर्वे शास्तारो ऽल्पमहात्तमाः ।  
घ्नन्तु ज्वरांश्चानिरुद्धप्रद्युम्नबलकेशवाः ॥ भ्ञ्ज्_१९।१३८२ ॥  
    
इत्युक्तः शौरिणा प्रीत्या तथेत्याह हरि ज्वरः ।  
अभ्यधान्मौलिरत्नाग्रे प्रणयावर्जिताञ्जलिः ॥ भ्ञ्ज्_१९।१३८३ ॥  
    
अहं हरेण त्रिपुरान्तकेन विनिर्मितः कालियसूदनेन ।  
जितस्त्वाया दानवकाननाग्रे प्रसह्य युद्धे तव किं करोमि ॥ भ्ञ्ज्_१९।१३८४ ॥  
    
इत्युक्त्वापसृते शर्वज्वरे पूर्वं रणाङ्गनात् ।  
तार्क्ष्यमारुह्य युयुधे सात्मजः साग्रजो हरिः ॥ भ्ञ्ज्_१९।१३८५ ॥  
    
विदारिताः कृष्णशरैः स्वामिसन्मानयन्त्रिताः ।  
मानिनो दैत्यसुभटा न तस्थुर्न ययुः क्षणम् ॥ भ्ञ्ज्_१९।१३८६ ॥  
    
ततो विघटितव्यूहा भग्नस्यन्दनकुञ्जराः ।  
ययुस्त्यकत्वा रणं दैत्या दामोदरविदारिताः ॥ भ्ञ्ज्_१९।१३८७ ॥  
    
विद्रावितास्ते हरिणा हरिणा हरिणा इव ।  
नदीवेगा इव गताः प्रतीपं न समाययुः ॥ भ्ञ्ज्_१९।१३८८ ॥  
    
प्राणैस्तृणाग्रलघुभिः कल्पापायस्थिरं यशः ।  
विक्रीय किं गता यूयं मृत्युः सर्वत्र देहिनाम् ॥ भ्ञ्ज्_१९।१३८९ ॥  
    
मानपर्वतवज्रेण कीर्तिवल्ली दवाग्निना ।  
औचित्यचित्रधूमेन भयेनाभिहताः कथम् ॥ भ्ञ्ज्_१९।१३९० ॥  
    
इति बाणेन बहुशः कुम्भाण्डेन च मानिना ।  
निवार्यमाणा अपि ते जग्मुरेव दिशो दश ॥ भ्ञ्ज्_१९।१३९१ ॥  
    
ततो रणाङ्गने रुद्रो भगवान्भगनेत्रहा ।  
देवः पिनाकी सगुहः स्वयं योद्धुमथाययौ ॥ भ्ञ्ज्_१९।१३९२ ॥  
    
तुषारनिकरस्मेरस्फारैर्गात्रांशुसञ्चयैः ।  
कुर्वन्निव जगन्नाथो भूरिभूतिविभूषितम् ॥ भ्ञ्ज्_१९।१३९३ ॥  
    
वलद्वलयकेयूरकुण्डलव्यालमण्डलैः ।  
त्रिपुरानलधूमालीभङ्गैरिव तरङ्गितः ॥ भ्ञ्ज्_१९।१३९४ ॥  
    
सृजन्कण्ठप्रभाचक्रैर्दिग्वधूनीलकञ्चुकैः ।  
प्रलयारम्भसचिवान्पुष्करावर्तकानिव ॥ भ्ञ्ज्_१९।१३९५ ॥  
    
गाढबन्धजटाजूटस्फुटच्चन्द्रकलाङ्कुरः ।  
स्फूर्जत्फेनामरनदीरचितोष्णीषविभ्रमः ॥ भ्ञ्ज्_१९।१३९६ ॥  
    
रथेन नन्दियुक्तेन सिंहयुक्तेन भास्वता ।  
कोपपावकपुञ्जेन मूर्तेनेवावृताम्बरः ॥ भ्ञ्ज्_१९।१३९७ ॥  
    
तारकावजयोदारकुमारानुगतं हरम् ।  
हरिरालोक्य निष्कम्पः सज्जं चक्रे निजं धनुः ॥ भ्ञ्ज्_१९।१३९८ ॥  
    
क्रुद्धस्य खण्डपरशोः समराडम्बरे स्वयम् ।  
अभूदकाण्डप्रलयारम्भशङ्का शरीरिणाम् ॥ भ्ञ्ज्_१९।१३९९ ॥  
    
ततः कनकनाचैर्भर्गः कृष्णमपूरयत् ।  
तृतीयनयनोद्धूतभूरिवह्निशिखोपमैः ॥ भ्ञ्ज्_१९।१४०० ॥  
    
उग्रैरुग्रभुजोत्सृष्टैर्वेगस्पष्टीकृतैर्वृतः ।  
स तैस्तद्वलयव्यालैर्ज्याकृष्टित्रुटितैरिव ॥ भ्ञ्ज्_१९।१४०१ ॥  
    
शरधारासहस्रोग्रं विस्फूर्जद्गर्जितोर्जितम् ।  
मुमोच भद्रं रुद्राय पर्जन्यास्त्रं जनार्दनः ॥ भ्ञ्ज्_१९।१४०२ ॥  
    
अस्त्रेण त्रिपुरारातिर्व्याप्तस्तेन प्रमाथिना ।  
आग्नेयमस्त्रं विदधे वित्रासितजगत्त्रयम् ॥ भ्ञ्ज्_१९।१४०३ ॥  
    
वह्निज्वालावलयितः साग्रजो गरुडध्वजः ।  
हेमपञ्जरबद्धस्य भेजे केसरिणः श्रियम् ॥ भ्ञ्ज्_१९।१४०४ ॥  
    
वारुणेन शमं नीते तस्मिन्नस्त्रे मुरारिणा ।  
पैशाचरौद्राङ्गिरसैर्युयुधे ऽस्त्रैस्त्रिलोचनः ॥ भ्ञ्ज्_१९।१४०५ ॥  
    
निवार्यास्त्राणि तान्याशु सौरवायव्यवासवैः ।  
सन्दधे क्रोधविधुरस्त्रिपुरान्तकरं शरम् ॥ भ्ञ्ज्_१९।१४०६ ॥  
    
चिराच्चापप्रणयितां तस्मिन्नीते ऽन्धकद्विषा ।  
हरिर्विजृम्भमाणास्त्रं तं विजृम्भाकुलं व्यधात् ॥ भ्ञ्ज्_१९।१४०७ ॥  
    
घोरघोषेण शार्ङ्गस्य पाञ्चजन्यस्य चासकृत् ।  
जृम्भिते भैरवे भीमं भयं भूतानि लेभिरे ॥ भ्ञ्ज्_१९।१४०८ ॥  
    
ततः कुम्भाण्डसूतेन रथेन पृथुरंहसा ।  
प्रत्युद्ययौ रामकृष्णप्रद्युम्नान्कुपितो गुहः ॥ भ्ञ्ज्_१९।१४०९ ॥  
    
अनिलानलपर्जन्यैरस्त्रैरभिहतः स तैः ।  
दीप्तास्त्रजालैर्विदधे जगत्सङ्क्षोभविभ्रमम् ॥ भ्ञ्ज्_१९।१४१० ॥  
    
षण्मुखो ऽपि बभौ हेमपुङ्खैस्तद्विविधैर्वृतः ।  
जन्मक्षेत्रं शरवरं प्रीत्या पुनरिवाश्रितः ॥ भ्ञ्ज्_१९।१४११ ॥  
    
अस्त्रं ब्रह्मशिरो रौद्रमसृजत्तारकान्तकः ।  
ज्वालाभिज्वलिता यस्य शैलाः प्रापुः सुमेरुताम् ॥ भ्ञ्ज्_१९।१४१२ ॥  
    
तस्मिन्विश्वक्षयाक्षेपदीक्षाविक्षोभिताखिले ।  
अस्त्रानले प्रविसृते हरिश्चक्रं समादधे ॥ भ्ञ्ज्_१९।१४१३ ॥  
    
तत्सर्वास्त्रहरं घोरं मार्तण्डोच्चण्डमण्डलम् ।  
हरिदोर्दण्डसंसक्तं जहारास्त्रानलप्रभाम् ॥ भ्ञ्ज्_१९।१४१४ ॥

चक्रांशुक्रकचोत्कृत्ते तस्मिन्नस्त्रप्रभावने ।  
प्रजग्राह गुहः शक्तिं क्रूरां क्रौञ्चाद्रिदारिणीम् ॥ भ्ञ्ज्_१९।१४१५ ॥  
    
मृत्युदन्तावलीताररत्नराजिविराजिताम् ।  
तारकासृक्कणाकारशोणपट्टविभूषिताम् ॥ भ्ञ्ज्_१९।१४१६ ॥  
    
चिक्षेप कार्तिकेयस्तां घण्टापटलराविणीम् ।  
क्रोशन्तीं त्रिजगद्ग्रासलालसां क्षुधितामिव ॥ भ्ञ्ज्_१९।१४१७ ॥  
    
सा दीप्ताग्रप्रभाताभ्रभ्रूकेशश्मश्रुभीषणे ।  
चक्रे व्योम महाकालवक्त्रे जिह्वाविजृम्भितम् ॥ भ्ञ्ज्_१९।१४१८ ॥  
    
स्वस्ति स्वस्त्यच्युतायेति दिवि देवैरुदीरितम् ।  
सा कृष्णाभिमुखी शक्तिर्वेगाद्विद्युदिवाबभौ ॥ भ्ञ्ज्_१९।१४१९ ॥  
    
सा कृष्णहुङ्कारहता तस्मान्निष्फलतां ययौ ।  
आशेव बद्धा मुग्धेन लब्धे कुटिलचेतसि ॥ भ्ञ्ज्_१९।१४२० ॥  
    
ततश्चक्रायुधश्चक्रे कलयन्वलयं रुषः ।  
    
गुहं वीक्ष्य कटाक्षेण तद्वधे विदधे मतिम् ॥ भ्ञ्ज्_१९।१४२१ ॥  
    
निरम्बरा मुक्तकेशी श्यामा लोहितलोचना ।  
तस्थौ कुमाररक्षायै मूर्ता शक्तिरिवाग्रतः ॥ भ्ञ्ज्_१९।१४२२ ॥  
    
अपगच्छापगच्छेति सासूयं कालियाद्विषा ।  
निवार्यमाणाप्यसकृत्ततो नापससार सा ॥ भ्ञ्ज्_१९।१४२३ ॥  
    
अत्रान्तरे घनध्वानधीरगम्भीरनिःस्वनैः ।  
तारतीररवैः सैन्यैर्बाणः स्वयमदृश्यत ॥ भ्ञ्ज्_१९।१४२४ ॥  
    
स कौमारमयूरस्य शुशुभे पृष्ठमास्थितः ।  
अञ्जनाद्रितटं नीलमेघसङ्घ इवोच्छ्रितः ॥ भ्ञ्ज्_१९।१४२५ ॥  
    
सो ऽवदत्कृष्णमभ्येत्य बहुबाहुबलोर्जितः ।  
प्रत्यासन्नविनाशो ऽद्य दीपवद्बत वर्धसे ॥ भ्ञ्ज्_१९।१४२६ ॥  
    
हतो मया विदेशे ऽस्मिन्नविज्ञातः सुहृज्जनैः ।  
ध्रुवं त्यक्ष्यसि कृच्छ्रेण जीवितं मृतबान्धवः ॥ भ्ञ्ज्_१९।१४२७ ॥  
    
इति बाणेन गदिते गर्वाद्गरुडलाञ्छनः ।  
कत्थनेनैव शूरो ऽसि नूनमित्याह सस्मितः ॥ भ्ञ्ज्_१९।१४२८ ॥  
    
ततः शितशरासारैः पूरितः स मुरारिणा ।  
असृजद्दोःसहस्रेण घोरायुधपरम्पराम् ॥ भ्ञ्ज्_१९।१४२९ ॥  
    
तत्कृशानुकणाकारपूरपूरितमम्बरम् ।  
विकीर्णस्वर्णचूर्णाया लेभे मणिभुवः प्रभाम् ॥ भ्ञ्ज्_१९।१४३० ॥  
    
अस्त्रं हिरण्यकशिपोरथ बाणः समादधे ।  
यद्भीत्येव दिशः क्वापि ययुः सन्तमसावृताः ॥ भ्ञ्ज्_१९।१४३१ ॥  
    
तदुद्भूतास्त्रनिचयैः पूरिते गगनाङ्गने ।  
वायोरपि गतिर्नाभूत्का कथा व्योमचारिणाम् ॥ भ्ञ्ज्_१९।१४३२ ॥  
    
पर्जन्यास्त्रेण हरिणा तस्मिन्नस्त्रे निवारिते ।  
बाणबाहुवनोत्सृष्टा शरवृष्टिः समुद्ययौ ॥ भ्ञ्ज्_१९।१४३३ ॥  
    
बभर्तुर्बर्हिगरुडौ युद्धे चञ्चुनखायुधौ ।  
मिश्रीभूताविव मुहुर्नीलशैलसुराचलौ ॥ भ्ञ्ज्_१९।१४३४ ॥  
    
ततस्तार्क्ष्येण पक्षाग्रक्षेपविक्षेपकारिणा ।  
आकृष्णाभिहतो मूर्ध्नि मयूरो ऽद्रिरिवापतत् ॥ भ्ञ्ज्_१९।१४३५ ॥  
    
दैत्येन्द्रे निहते नन्दी प्रेरितस्त्रिपुरारिणा ।  
रौद्रं रथं समादाय सज्जो ऽभूत्समरे पुनः ॥ भ्ञ्ज्_१९।१४३६ ॥  
    
बाणस्तूर्णं समारुह्य मानी मन्युविषाकुलः ।  
चकार ब्रह्मशिरसा महास्त्रेण जगत्क्षयम् ॥ भ्ञ्ज्_१९।१४३७ ॥  
    
ततश्चक्रं सहस्रारं संहारं त्रिदशद्विषाम् ।  
उद्यम्य ग्रस्तदैत्यास्त्रं हरिर्दैत्येन्द्रमाद्रवत् ॥ भ्ञ्ज्_१९।१४३८ ॥  
    
पुनः सन्न्यस्तवसना काली कुवलयेक्षणा ।  
पुरो बभूव रक्षार्थं बाणस्य प्राणसंशये ॥ भ्ञ्ज्_१९।१४३९ ॥  
    
दृष्ट्वा तामवदत्कुष्णस्त्राणं वः कथमङ्गना ।  
बाण संशयकालेषु नेदं वीरव्रतोचितम् ॥ भ्ञ्ज्_१९।१४४० ॥  
    
इत्युक्त्वा मीलिताक्षस्तां परिवर्ज्याङ्गनां हरिः ।  
उत्ससर्ज प्रभाचक्रदुष्प्रेक्षं चक्रमञ्जसा ॥ भ्ञ्ज्_१९।१४४१ ॥  
    
तदलक्ष्यभ्रमोद्भ्रान्तं बाणबाहुवने मुहुः ।  
चक्रं पूर्णानलापूरक्रूरं क्रकचतां ययौ ॥ भ्ञ्ज्_१९।१४४२ ॥  
    
क्षणेन मूलनिर्लूनप्रभूतभुजापादपः ।  
बभूव बाणः सावेगस्रवद्रुधिरनिर्झरः ॥ भ्ञ्ज्_१९।१४४३ ॥  
    
कण्ठच्छेदोद्यतं दृष्ट्वा बाणस्य मधुसूदनम् ।  
अभ्येत्य भगवान्भर्गः सगुहः प्रणतो ऽभ्यधात् ॥ भ्ञ्ज्_१९।१४४४ ॥  
    
कृष्ण जाने जगज्जनमस्थितिसंहारकारणम् ।  
त्वां तथाप्येष नः को ऽपि दैत्यपक्षपरिग्रहः ॥ भ्ञ्ज्_१९।१४४५ ॥  
    
मद्भक्त एव भक्तस्ते संरक्ष्यस्ते महाश्रयः ।  
अहमेव भवान्ब्रह्ममूर्तिस्त्रैगुण्यसङ्गतः ॥ भ्ञ्ज्_१९।१४४६ ॥  
    
मदेकशरणस्तस्माद्रक्ष्यो बाणस्त्वयाधुना ।  
उक्तो हरेणेति हरिस्तथेत्युक्त्वानुरक्षितम् ॥ भ्ञ्ज्_१९।१४४७ ॥  
    
ततस्त्रिनेत्रमामन्त्र्य प्रयाते गरुडध्वजे ।  
पश्चात्कृत्तभुजं बाणं नन्दी चिन्ताकुलो ऽभ्यधात् ॥ भ्ञ्ज्_१९।१४४८ ॥  
    
अहो बत न जानीमः कियती भवितव्यता ।  
बाणस्त्र्यक्षे सपक्षे ऽपि प्राप्तो जीवितसंशयम् ॥ भ्ञ्ज्_१९।१४४९ ॥  
    
बाण च्छिन्नभुजो ऽप्यत्र नृत्येनाराधय प्रभुम् ।  
भवं भवभयोच्छेदकोविदं वरदं सखे ॥ भ्ञ्ज्_१९।१४५० ॥  
    
इत्युक्तो नन्दिना बाणश्चिरचारी पदक्रमैः ।  
ननर्त भगवान्येन वरदो ऽस्याभवद्भवः ॥ भ्ञ्ज्_१९।१४५१ ॥  
    
अमरो निर्व्यथः श्रीमाञ्जातः पूज्यभुजद्वयः ।  
बाणो ऽभूदीश्वरवरान्महाकालो गणाग्रणीः ॥ भ्ञ्ज्_१९।१४५२ ॥  
    
अन्तर्हिते ऽथ सगणे सहसा पार्वतीपतौ ।  
बभूव शोणितपुरं शून्यं दैत्यजनोज्झितम् ॥ भ्ञ्ज्_१९।१४५३ ॥  
    
उषासहायमादाय बाणान्तःपुरमन्दिरात् ।  
अनिरुद्धं प्रमुदितः प्रययौ गरुडध्वजः ॥ भ्ञ्ज्_१९।१४५४ ॥  
    
व्रजन्स तार्क्ष्यपक्षांशुपिशङ्गीकृतदिङ्मुखः ।  
सस्मार सत्यभामाया वचनं चारुलोचनः ॥ भ्ञ्ज्_१९।१४५५ ॥  
    
सन्ति दिव्यामृतक्षीरा दिव्या बाणस्य धेनवः ।  
ता मदर्थं त्वया देव हर्तव्या इति सस्मितः ॥ भ्ञ्ज्_१९।१४५६ ॥  
    
ता हर्तुमुद्ययौ यावच्चरन्तीर्जलधेस्तटे ।  
तावत्ता विविशुः सर्वा जवेन वरुणालयम् ॥ भ्ञ्ज्_१९।१४५७ ॥  
    
ततः सुपर्णपक्षोग्रवातसङ्क्षोभिते ऽम्बुधौ ।  
घोरं रथसहस्रौघैरुद्ययौ वारुणं बलम् ॥ भ्ञ्ज्_१९।१४५८ ॥  
    
मुरारिशरसम्भारदारिते च बलार्णवे ।  
उदतिष्ठन्मणिच्छत्रः कुपितो वरुणः स्वयम् ॥ भ्ञ्ज्_१९।१४५९ ॥  
    
दिव्यास्त्रवर्षी समरे वैष्णवास्त्रेण शौरिणा ।  
निर्दह्यमानो वरुणः प्राञ्जलिस्तमभाषत ॥ भ्ञ्ज्_१९।१४६० ॥  
    
मूर्तिराद्या तवैवाहं जगत्सर्गे जगत्पते ।  
क्षन्तुमर्हसि मे देव जहि कोपं तमोमयम् ॥ भ्ञ्ज्_१९।१४६१ ॥  
    
न्यासीकृतं गोधनं च बाणेन परिरक्ष मे ।  
इत्युक्तस्तेन भगवान्प्रीतः प्रायाद्विहायसा ॥ भ्ञ्ज्_१९।१४६२ ॥  
    
स्तूयमानः सुरगणैर्द्वारकोपान्तमेत्य सः ।  
निक्षिप्य निजवक्त्रे च पाञ्चजन्यमपूरयत् ॥ भ्ञ्ज्_१९।१४६३ ॥  
    
तस्य गम्भीरगोषेण सुस्निग्धघननादिना ।  
हर्षोत्सवो ऽभवत्को ऽपि वृष्णिवीरशिखण्डिनाम् ॥ भ्ञ्ज्_१९।१४६४ ॥  
    
प्रविश्य द्वारकां देवः पूजितः सर्वयादवैः ।  
पश्चादवाप्तसत्कृत्यं विसृज्येन्द्रं सहानुगम् ॥ भ्ञ्ज्_१९।१४६५ ॥  
    
गरुडं च प्रियतमाप्रणयप्रेमलालसः ।  
विजहार सुरारातिर्निःशेषक्षयनिर्वृतिः ॥ भ्ञ्ज्_१९।१४६६ ॥  
    
***** बाणयुद्धम् ॥ ४३ ॥ *****

वैशम्पायन इत्यूचे राजानं जनमेजयम् ।  
इति तस्य वचः श्रुत्वा पुनः पप्रच्छ शौनकः ॥ भ्ञ्ज्_१९।१४६७ ॥  
    
पूर्वे वंशाः श्रुताः सर्वे जनमेजयभूपतेः ।  
सन्तानवंशमिच्छामि श्रोतुं सूत त्वयोदितम् ॥ भ्ञ्ज्_१९।१४६८ ॥  
    
इति पृष्टो ऽब्रवीत्सूतो जनमेजयसम्भवौ ।  
चन्द्रापीडो महीपालः सूर्यापीडश्च मक्तिभाक् ॥ भ्ञ्ज्_१९।१४६९ ॥  
    
चन्द्रपीडसुतः सत्यकर्णो भ्रातृशताग्रजः ।  
तत्पुत्रः श्वेतकर्णाख्यो महाप्रस्थानमाविशत् ॥ भ्ञ्ज्_१९।१४७० ॥  
    
तं जाया मालिनी नाम सगर्भानुययौ सती ।  
प्रतिजातस्तया त्यक्तः कुमारो गिरिकन्दरे ॥ भ्ञ्ज्_१९।१४७१ ॥  
    
रुरोद तस्य कारुण्यात्प्रादुरासन्पयोमुचः ।  
गृहीतो मुनिपुत्राभ्यां धृष्टपार्श्वद्वयो गिरौ ॥ भ्ञ्ज्_१९।१४७२ ॥  
    
अजपार्श्व इति ख्यातः सो ऽभवद्यन्वनां वरः ।  
तत्पुत्रपौत्रैर्विपुलैः पूरुवंशो विवर्धितः ॥ भ्ञ्ज्_१९।१४७३ ॥  
    
ययातिप्रोक्तमप्यर्कग्रहहीना मही भवेत् ।  
पूरुवंशविहीना तु न कदाचिद्भविष्यति ॥ भ्ञ्ज्_१९।१४७४ ॥  
    
***** जनमेजयवंशः ॥ ४४ ॥ *****

भारते पूर्वपूजासु जनमेजयभूभुजा ।  
श्रुत्वा दानविधिं पृष्टो व्यासशिष्यो ऽब्रवीत्पुनः ॥ भ्ञ्ज्_१९।१४७५ ॥  
    
आदिपर्वणि विप्रेभ्यः प्रदद्यान्मधुपायसम् ।  
अपूपमोदकैः कुर्यात्सभापर्वणि तर्पणम् ॥ भ्ञ्ज्_१९।१४७६ ॥  
    
आरण्यके मूलफलैर्वैराटे वस्त्रमर्पयेत् ।  
विचित्रभोज्यपानान्नं दद्यादुद्योगभीष्मयोः ॥ भ्ञ्ज्_१९।१४७७ ॥  
    
द्रोणपर्वण्यायुधानि शुद्धान्नं कर्णपर्वणि ।  
शल्यपर्वण्यपूपादिसमोदकगुडोदनम् ॥ भ्ञ्ज्_१९।१४७८ ॥  
    
मुद्गमिश्रं गदायुद्धे स्त्रीपर्वणि विभूषणम् ।  
घृतौदनमथैषू(षी)के हविष्यं शान्तिपर्वणि ॥ भ्ञ्ज्_१९।१४७९ ॥  
    
अश्वमेधे यताकामं हविष्यं तद्वदाश्रमे ।  
मौसले गन्धमाल्यादि प्रस्थानाख्ये उपानहौ ॥ भ्ञ्ज्_१९।१४८० ॥  
    
स्वर्गपर्वणि भक्ष्यादि हरिवंशे तु पायसम् ।  
भारतान्ते सरस्वत्याः पूजामादाय पुस्तके ॥ भ्ञ्ज्_१९।१४८१ ॥  
    
हिरण्यदो ऽचिन्तहरिः सर्वयज्ञफलोचितः ।  
पर्वपूजां निशम्येति पुनः पप्रच्छ शौनकः ॥ भ्ञ्ज्_१९।१४८२ ॥  
    
***** पर्वपूजा ॥ ४५ ॥ *****

सर्वसत्रे निवृत्ते तु रक्षिते तक्षके तथा ।  
ततः किमकरोत्सूत स राजा जनमेजयः ॥ भ्ञ्ज्_१९।१४८३ ॥  
    
सूतो ऽवदत्ततो राजा विद्वन्मन्त्रिपुरोहितैः ।  
चिन्तयित्वाश्वमेधाय पूर्णं सम्भारमादधे ॥ भ्ञ्ज्_१९।१४८४ ॥  
    
अथाजगाम भगवान्दिव्यज्ञानमयो मुनिः ।  
वेदविद्यानिधिः श्रीमान्व्यासः सत्यतपोनिधिः ॥ भ्ञ्ज्_१९।१४८५ ॥  
    
तं महार्हासनासीनं पूजयित्वा नतो नृपः ।  
पप्रच्छ भारतसुधाचर्वणानन्दनिर्भरः ॥ भ्ञ्ज्_१९।१४८६ ॥  
    
भगवन्राजसूयेन कृतः क्षत्त्रक्षयो महान् ।  
स कथं पाण्डुपुत्राणां भवता न निवारितः ॥ भ्ञ्ज्_१९।१४८७ ॥  
    
पृष्टो नृपेणेत्यवदन्मुनिर्दन्तांशुभिर्दिशन् ।  
मुखे सरस्वतीवासकमले केसरावलीम् ॥ भ्ञ्ज्_१९।१४८८ ॥  
    
अवश्यभाविनि कथं तस्मिन्क्षत्त्रक्षये वयम् ।  
प्रभवामो हितं कश्च मन्यते विधिचोदितः ॥ भ्ञ्ज्_१९।१४८९ ॥  
    
इयं भवासक्तजन्तुयातायातानिलाहतिः ।  
सर्वात्मना बलवती जृम्भते भवित्वयता ॥ भ्ञ्ज्_१९।१४९० ॥  
    
शुभाशुभफलैः प्राप्तिः सहजाप्यग्रवर्तिनी ।  
भ्रूलतेव ललाटस्था स्वदृशा केन दृश्यते ॥ भ्ञ्ज्_१९।१४९१ ॥  
    
तेषां कालपरीतानां धीरभूद्दृढनिश्चया ।  
सर्वङ्कषो हि भगवान्कालः कवलिताखिलः ॥ भ्ञ्ज्_१९।१४९२ ॥  
    
देहिभर्दैवनिर्दिष्टं वचसा यदि लङ्घ्यते ।  
तत्सत्त्रमप्यश्वमेधं मा कृथा विघ्नदो हि सः ॥ भ्ञ्ज्_१९।१४९३ ॥  
    
श्रुत्वा शतक्रतुर्द्वैषात्तव क्रतुशतत्रयम् ।  
पत्नी प्रविश्य यज्ञाश्वं रागान्धो धर्षयिष्यति ॥ भ्ञ्ज्_१९।१४९४ ॥  
    
ततः प्रभृति लोके ऽस्मिन्प्रवृद्धे कलिकल्मषे ।  
महायज्ञकथामात्रमपि दूरे भविष्यति ॥ भ्ञ्ज्_१९।१४९५ ॥  
    
सेनानीः काश्यपिः कश्चिदौद्भिदः कलिगोचरे ।  
अश्वमेधं कृती विप्रः पुनः प्रत्याहरिष्यति ॥ भ्ञ्ज्_१९।१४९६ ॥  
    
इति श्रुत्वा विष्ण्णेन मुनिः पृष्टो महीभुजा ।  
उवाच ज्ञाननयनः पर्यन्तयुगलक्षणम् ॥ भ्ञ्ज्_१९।१४९७ ॥  
    
वर्णाश्रमाचारचर्चा विपरीता यतेप्सिता ।  
भविष्यति यदा लोके तद्युगान्तस्य यौवनम् ॥ भ्ञ्ज्_१९।१४९८ ॥  
    
शिथिलक्षणसौहार्दाः सत्यशीलविवर्जिताः ।  
केशवेशा भविष्यन्ति निरुष्णीषाम्बरा नराः ॥ भ्ञ्ज्_१९।१४९९ ॥  
    
दस्यवो राजचरिता राजाने दस्तुचेष्टिताः ।  
करिष्यन्ति कलेः सर्वे साहाय्यं धर्मसङ्क्षये ॥ भ्ञ्ज्_१९।१५०० ॥  
    
पक्वान्नविक्रयो लोके वेदविक्रयिणो द्विजाः ।  
भविष्यन्ति युगे क्षीणे गृहीण्यो भगविक्रयाः ॥ भ्ञ्ज्_१९।१५०१ ॥  
    
उपदेशकृतः शूद्रा ब्रह्मदीक्षाविधायिनः ।  
भोःशब्देन भविष्यन्ति विप्रा अवमताः पुनः ॥ भ्ञ्ज्_१९।१५०२ ॥  
    
मुण्डाः कषायवसना नानाव्रतविकारिणः ।  
प्रतिग्रहान्ग्रहीष्यन्ति शूद्रा विद्रावितद्विजाः ॥ भ्ञ्ज्_१९।१५०३ ॥  
    
रूपलावण्यमाधुर्ये परिक्षीणे सुभूषणे ।  
केशालाङ्करणा नार्यो भविष्यन्ति गतत्रपाः ॥ भ्ञ्ज्_१९।१५०४ ॥  
    
स्वशास्त्रपण्डिताः सर्वे निर्विवेका मुमुक्षवः ।  
भविष्यन्ति कुले जाता निष्प्रयत्नफलेप्सवः ॥ भ्ञ्ज्_१९।१५०५ ॥  
    
वञ्चना वञ्चनाज्ञानां तस्कराणां च तस्कराः ।  
किमन्यत्प्रभविष्यन्ति राजानो दारहारिणः ॥ भ्ञ्ज्_१९।१५०६ ॥  
    
बबुस्त्रीको ऽल्पपुरुषो हिमवत्पार्श्वसंश्रयः ।  
लोकस्कन्धार्पितापत्यो हाहाभूतश्चरिष्यति ॥ भ्ञ्ज्_१९।१५०७ ॥  
    
दम्भः शौचं वक्रमायाकृतित्वं हिंसाशौर्यं वृत्तिरन्योपघातः ।  
तर्कः शास्त्रं नास्तिकत्वं च बोधः शौचाचारत्याग एवाशु मुक्तिः ॥ भ्ञ्ज्_१९।१५०८ ॥  
    
इत्येवं कलिना लोके किल्बिषैराकुलीकृते ।  
पुनः कालविपाकेन कृतधर्मः प्रवर्तते ॥ भ्ञ्ज्_१९।१५०९ ॥  
    
***** भविष्यत् ॥ ४६ ॥ *****

ततस्तिरोहिते क्षिप्रं मुनौ ज्ञानदिवाकरे ।  
अश्वमेधो नरपतेः क्रतुः श्रीमानवर्तत ॥ भ्ञ्ज्_१९।१५१० ॥  
    
तस्मिन्यज्ञे प्रविश्याश्वं राजपत्नीं वपुष्टमाम् ।  
अकामां कामवशतः शतक्रतुरधर्षयत् ॥ भ्ञ्ज्_१९।१५११ ॥  
    
तदध्वर्युगिरा प्राप्तो राजा कोपविषोल्बणः ।  
शशाप शक्रं यज्ञांशनिषेधेनाजितेन्द्रियम् ॥ भ्ञ्ज्_१९।१५१२ ॥  
    
निरस्य सर्वान्सासूयं ब्राह्मणाद्विषयान्निजात् ।  
प्रविश्याकम्पिततनुः पत्नीशालामभाषत ॥ भ्ञ्ज्_१९।१५१३ ॥  
    
इयं निष्कास्यतां पङ्ककुल्या कुटिलचारिणी ।  
किल्बिषालोलकल्लोलाकुलकूलावपातिनी ॥ भ्ञ्ज्_१९।१५१४ ॥  
    
गृहे दूषिताचारित्रा नेयं मे स्थातुमर्हति ।  
यशःपूर्णशशाङ्कस्य मेघमालायितं यया ॥ भ्ञ्ज्_१९।१५१५ ॥  
    
स्वादु नाश्नन्ति सन्तप्ता न च रात्रिषु शेरते ।  
शल्यं मर्मान्तरे येषां गृहे भार्या हि दूषिता ॥ भ्ञ्ज्_१९।१५१६ ॥  
    
इति वादिनि भूपाले गन्धर्वाधिपतिः स्वयम् ।  
विश्वावसुस्तमभ्येत्य सौहार्दादिदमब्रवीत् ॥ भ्ञ्ज्_१९।१५१७ ॥  
    
राजन्रम्भा तव वधूरियं देवविलासिनी ।  
वपुष्टमा सुरेन्द्रेण यज्ञे ऽस्मिन्धर्षिता सती ॥ भ्ञ्ज्_१९।१५१८ ॥  
    
त्वत्प्रभावभयाद्विप्रभयाद्द्वेषान्मनोभवात् ।  
दैवदिष्टश्च शक्रेण विघ्नस्ते विहितः क्रतौ ॥ भ्ञ्ज्_१९।१५१९ ॥  
    
विप्रेभ्यो मा क्रुधः पत्नीं मा त्याक्षीः शुद्धमानसाम् ।  
गुह्यस्पर्शो ह्यकामाया दृश्ययाङ्गस्पर्शसन्निभः ॥ भ्ञ्ज्_१९।१५२० ॥  
    
जनजन्म महीरन्ध्रे पुरन्ध्रीणां स्वभावतः ।  
अशुद्धं शुद्धिमाधत्ते ब्राह्मणान्मा मुधा वधीः ॥ भ्ञ्ज्_१९।१५२१ ॥  
    
इति गन्धर्वराजेन बोधितो जनमेजयः ।  
प्रशान्तकोपः सञ्चिन्त्य तथेति प्रत्यपद्यत ॥ भ्ञ्ज्_१९।१५२२ ॥  
    
***** जनमेजययज्ञसमाप्तिः ॥ ४७ ॥ *****

निशम्य विष्णुचरितं वैशम्पायनकीर्तितम् ।  
पुनः प्रपच्छ वाराहं प्रादुर्भावं महीपतिः ॥ भ्ञ्ज्_१९।१५२३ ॥  
    
स पृष्टस्तेन विनयात्प्रणिपत्य हरिं मुनिः ।  
विष्णोरानाययद्दिव्यं प्रभावं कल्मषापहम् ॥ भ्ञ्ज्_१९।१५२४ ॥  
    
पूर्णे युगसहस्रान्ते निवृत्ते ब्रह्मवासरे ।  
हिरण्यरेतास्त्रिशिराः स्वयं देवो वृषाकपिः ॥ भ्ञ्ज्_१९।१५२५ ॥  
    
शिखाभिर्लोकमखिलं दग्ध्वा सगिरिसागरम् ।  
एको नारायणः शेते गर्भीकृतजगत्त्रयः ॥ भ्ञ्ज्_१९।१५२६ ॥  
    
स गर्भीकृतविश्वः प्राङ्मुमोचाण्डं हिरण्मयम् ।  
ऊर्ध्वाधस्तेन तद्भिन्नं विवृतं दिक्षु चाष्टधा ॥ भ्ञ्ज्_१९।१५२७ ॥  
    
बभूव त्रिजगत्क्षेत्रं भूतलान्तं खशेखरम् ।  
गर्भं हिरण्यगर्भस्य यमाहुर्ब्रह्मवादिनः ॥ भ्ञ्ज्_१९।१५२८ ॥  
    
स्वच्छं यत्सलिलं तत्र सुमेरुः काञ्चनाचलः ।  
ममज्ज मेदिनी तस्मिन्गिरीन्द्रशतपीडिता ॥ भ्ञ्ज्_१९।१५२९ ॥  
    
अशक्ता धर्तुमखिलं प्राणितं विष्णुतेजसा ।  
वैकुण्ठं शरणं प्रायानमग्ना गौरिव मेदिनी ॥ भ्ञ्ज्_१९।१५३० ॥  
    
ततो विश्वम्भरोद्धारधीरं वपुरकल्पयत् ।  
वाराहं दुष्टसंहारि हरिर्गिरिमवोच्छ्रितम् ॥ भ्ञ्ज्_१९।१५३१ ॥  
    
भिन्नाञ्जनचयच्छायं शुभदंष्ट्रांशुसञ्चयम् ।  
नीलजीमूतसङ्घातादिव निर्यन्निशाकरम् ॥ भ्ञ्ज्_१९।१५३२ ॥  
    
बभ्रुभ्रूश्मश्रुकेशेन वक्त्रणारञ्जिताम्बरम् ।  
नीलाद्रिशिखरेणेव हेमराजिरजोजुषा ॥ भ्ञ्ज्_१९।१५३३ ॥  
    
स पातालतलं तालतमालमलिनोदरम् ।  
विवेश दंष्ट्राखण्डेन्दुखण्डितध्वान्तमण्डलः ॥ भ्ञ्ज्_१९।१५३४ ॥  
    
मन्त्रात्मा वेद यज्ञाङ्गः स वराहो महाकृतिः ।  
दंष्ट्राग्रेणोज्जहार क्ष्मां शेवाललतिकामिव ॥ भ्ञ्ज्_१९।१५३५ ॥  
    
सा तस्य दंष्ट्रापर्यन्ते सक्ता कुवलयेक्षणा ।  
बभौ लाञ्छनलेखेन श्यामशीतांशुमण्डले ॥ भ्ञ्ज्_१९।१५३६ ॥  
    
जगन्निवासो वसुधामुद्धृत्य जगतः स्थितिम् ।  
विदधे दिग्विभागेन भूधरांश्च न्यवेशयेत् ॥ भ्ञ्ज्_१९।१५३७ ॥  
    
शङ्खचक्रगदाकारान्पर्वतान्विनिवेश्य सः ।  
असृजत्पुरुषं वक्त्राद्देवमाद्यं प्रजापतिम् ॥ भ्ञ्ज्_१९।१५३८ ॥  
    
किं करोमीति पुरतस्तस्मिन्वदति सादरम् ।  
विभजात्मानमित्युक्त्वा विश्वयोनिस्तिरोदधे ॥ भ्ञ्ज्_१९।१५३९ ॥  
ततश्चिन्तयतस्तस्य चिदाकाशसमुद्भवः ।  
ओमित्युदचरन्नादः सम्पूरितजगत्त्रयः ॥ भ्ञ्ज्_१९।१५४० ॥  
    
ततो ऽभवद्वषट्कारो महाव्याहृतयस्तथा ।  
वेदमाता च सावित्री वेदैः सह सनातनैः ॥ भ्ञ्ज्_१९।१५४१ ॥  
    
विशुद्धमानसावासराजहंसाः प्रजापतेः ।  
अजायन्त जगद्वन्द्याः सप्त पूर्वे महर्षयः ॥ भ्ञ्ज्_१९।१५४२ ॥  
    
दक्षस्तु दक्षिमाङ्गुष्ठादुदभूद्यः प्रजापतिः ।  
तत्सुताः कन्यकाः प्रापुर्धर्मेन्दुमनुकश्यपाः ॥ भ्ञ्ज्_१९।१५४३ ॥  
    
तासामयं विश्वसर्गः सन्तानः स सुरासुरः ।  
असूत देवानदितिर्दितिर्दैत्यांश्च कश्यपात् ॥ भ्ञ्ज्_१९।१५४४ ॥  
    
हिरण्याक्षं समाश्रित्य कदाचिद्दितिजेश्वरम् ।  
सपक्षाः पर्वताश्चक्रुर्गत्या भुवनविप्लवम् ॥ भ्ञ्ज्_१९।१५४५ ॥  
    
पक्षब्छेदोद्यते तेषां शक्रे तत्पक्षपातिना ।  
हिरण्याक्षेण देवानां दारुणः सङ्गरो ऽभवत् ॥ भ्ञ्ज्_१९।१५४६ ॥  
    
तस्मिन्महास्त्रविक्षेपभूतक्षोभविभीषणे ।  
हिरण्याक्षो ऽजयद्देवान्भुवनाकम्पने रणे ॥ भ्ञ्ज्_१९।१५४७ ॥  
    
सुरेषु ध्वस्तधैर्येषु वराहो गिरिविग्रहः ।  
भगवान्स्वयमभ्येत्य तस्थौ दैत्यवधोत्सुकः ।  
दध्मौ दंष्ट्राकरालेन शङ्खं वक्त्रेण चक्रभृत् ॥ भ्ञ्ज्_१९।१५४८ ॥  
    
नादेन तस्य ब्रह्मण्डमण्डलावर्तकारिणा ।  
ओङ्कारायितमुद्दर्पदैत्यक्षयमहाध्वरे ॥ भ्ञ्ज्_१९।१५४९ ॥  
    
ततो ऽभ्येत्य हिरण्याक्षः क्षयदूतिकया द्विषाम् ।  
शक्त्या वक्षसि देवेशं जघान घननिःस्वनः ॥ भ्ञ्ज्_१९।१५५० ॥  
    
लीलया वीक्ष्य भगवान्दैत्यमद्भूतविक्रमम् ।  
असृजद्वैरिसंहारं सहस्रारं सुदर्शनम् ॥ भ्ञ्ज्_१९।१५५१ ॥  
    
कृतोत्तमाङ्गशृङ्गे ऽथ तेन दैत्यमहीभृति ।  
पतिते भुवि विध्वस्ताः प्रययुर्दानवा दिशः ॥ भ्ञ्ज्_१९।१५५२ ॥  
    
हिरण्याक्षे हते वीरे शेखरे त्रिदशद्विषाम् ।  
धृता महावराहेण स्वपदं भेजिरे सुराः ॥ भ्ञ्ज्_१९।१५५३ ॥  
    
दंष्ट्रानिर्भिन्नभिन्नञ्जनगिरिगहनस्फारदैत्यान्धकारश्चन्द्रार्कोदारतारापथरुचिरतरप्रस्पुरच्छङ्खचक्रः ।  
पायान्नः शेषशीर्षाक्रमणसमुदितैर्व्याप्तकायः फणाग्रैः क्षुभ्यत्क्षीराब्धिफेनैरिव मणिशबलैर्मन्दराभो वराहः ॥ भ्ञ्ज्_१९।१५५४ ॥  
    
***** वराहप्रादुर्भावः ॥ ४८ ॥ *****

पुरा कृतयुगे श्रीमान्काश्यपो दितिनन्दनः ।  
चक्रे हिरण्यकशिपुः साग्रं वर्षायुतं तपः ॥ भ्ञ्ज्_१९।१५५५ ॥  
    
अवध्यः सुरगन्धर्वकिन्नरोरगरक्षसाम् ।  
आयुधानां च सर्वेषां सो ऽभवद्ब्रह्मणो वरात् ॥ भ्ञ्ज्_१९।१५५६ ॥  
    
समं प्राप्तपदो दर्पादाक्रान्तभुवनत्रयः ।  
वीरः सुराङ्गनाः सर्वाश्चक्रे प्रोषितभर्तृकाः ॥ भ्ञ्ज्_१९।१५५७ ॥  
    
ततः सन्त्रस्तविध्वस्तास्तत्प्रतापाग्निनिष्प्रभाः ।  
ब्रह्मवाक्यायुर्देवाः शरणं देवमच्युतम् ॥ भ्ञ्ज्_१९।१५५८ ॥  
    
स दत्त्वा वरदस्तेषामभयं भूतभावनः ।  
ओङ्कारानुगतं चक्रे नारसिंहं महद्वपुः ॥ भ्ञ्ज्_१९।१५५९ ॥  
    
सो ऽभूज्ज्वलितहेमाद्रिप्रभासम्भारघस्मरः ।  
सावेगचरणाक्रान्तिखर्वीकृतमहीधरः ॥ भ्ञ्ज्_१९।१५६० ॥  
    
विद्रुमाग्राङ्गुराकारैश्चञ्चद्रोमाञ्चकञ्चुकैः ।  
क्रूरक्रोधानलोद्भूतैर्विस्फुलिङ्गैरिवावृतः ॥ भ्ञ्ज्_१९।१५६१ ॥  
    
प्रतापमन्दिरागारकनकस्तम्भसन्निभैः ।  
शङ्खचक्रगदापद्मलाञ्छनैर्भूषितो भुजैः ॥ भ्ञ्ज्_१९।१५६२ ॥  
    
कृतान्तद्विरदोदीर्णकर्णचामरविभ्रमैः ।  
नखरांशुचयैः कुर्वन्साट्टहासमिवाम्बरम् ॥ भ्ञ्ज्_१९।१५६३ ॥  
    
मेरुकूटोन्नतस्कन्धशिखरासक्तकेसरैः ।  
घोरः करालकालाग्निजीवनव्यजनैरिव ॥ भ्ञ्ज्_१९।१५६४ ॥  
    
जृम्भाविस्पष्टदंष्ट्रांशुपटलैरादिशन्मुहुः ।  
चण्डांशुपुण्डरीकस्य विसिनीकाण्डमण्डलम् ॥ भ्ञ्ज्_१९।१५६५ ॥  
    
दृप्तदैत्यशतोत्पातशंसिनीं रुधिरारुणाम् ।  
अकालसन्ध्यां कुर्वाणः पिङ्गोग्रनयनातपैः ॥ भ्ञ्ज्_१९।१५६६ ॥  
    
बभ्रुभ्रुभङ्गविकटं ललाटतटमुन्नतम् ।  
अदभ्रमिव सन्ध्याभ्रं स्फुरत्तारतडिद्गणम् ॥ भ्ञ्ज्_१९।१५६७ ॥  
    
स गत्वा दैतेयनिलयं प्रलयानलसन्निभः ।  
ददर्शार्कसहस्राभां हिरण्यकशिपोः सभाम् ॥ भ्ञ्ज्_१९।१५६८ ॥  
    
स्थितां जगत्त्रयीमूर्ध्नि हेममालामिवोज्ज्वलाम् ।  
दिव्यरत्नफलोदारसर्वर्तुकुसुमद्रुमाम् ॥ भ्ञ्ज्_१९।१५६९ ॥  
    
मणिकुट्टिमसङ्क्रान्तकान्तकान्तामुखाम्बुजाम् ।  
तस्यां दैत्यपतिः श्रीमान्विरराजोर्जितद्युतिः ॥ भ्ञ्ज्_१९।१५७० ॥  
    
पृथुरत्नासनोत्सङ्गे सहस्रांशुरिवोदये ।  
शुशुभे हेमपद्मस्रग्विपुले तस्य वक्षसि ॥ भ्ञ्ज्_१९।१५७१ ॥  
    
कल्पान्तसूर्यमालेव तटे कनकभूभृतः ।  
निषिद्धा लोकपालानां स्थितिरत्रेति शासनम् ॥ भ्ञ्ज्_१९।१५७२ ॥  
    
क्षणं दिक्षु लिलेखेव रत्नकुण्डलरश्मिभिः ।  
विटङ्करत्नमुकुटोद्द्योतैरिन्द्रायुधप्रभैः ॥ भ्ञ्ज्_१९।१५७३ ॥  
    
मुहुर्व्योममयूरस्य रत्नाभारमिवाकरोत् ।  
सेवितः सिद्धगन्धर्वकिन्नराप्सरसां गणैः ॥ भ्ञ्ज्_१९।१५७४ ॥  
    
विश्वैश्वर्याब्धिफेनौघं बभारोष्णीषमुज्ज्वलम् ।  
तस्मिन्स्वर्गाङ्गानापाणिमन्दान्दोलितचामरैः ।  
राजलक्ष्मीर्जहासेव तरङ्गितसितांशुके ॥ भ्ञ्ज्_१९।१५७५ ॥  
    
अथादृश्यत दिग्दाहोद्गारदारुणमम्बरम् ।  
केनापि॥॥॥॥क्षरत्क्षतजनिर्भरम् ॥ भ्ञ्ज्_१९।१५७६ ॥  
    
प्रादुरासीत्ततः सिंहः श्रीमान्पुरुषविग्रहः ।  
देवो देवारिदलनः कृशानुशतपिङ्गलः ॥ भ्ञ्ज्_१९।१५७७ ॥  
    
तं वीक्ष्य हृदयोत्कम्पनवदीक्षाविधायिनम् ।  
मिथोमुखानि दितिजा विस्मयार्ता व्यलोकयन् ॥ भ्ञ्ज्_१९।१५७८ ॥  
    
को ऽयमित्याकुले क्षिप्रं दैत्यास्थानसभाङ्गणे ।  
धीमानुवाच प्रह्लादो हिरण्यकशिपोः सुतः ॥ भ्ञ्ज्_१९।१५७९ ॥  
    
सर्वदेवमयः को ऽपि देवो ऽयं महसां निधिः ।  
येन नः स्थगितानीव चेतांसि च वचांसि च ॥ भ्ञ्ज्_१९।१५८० ॥  
    
स एवायं हिरण्याक्षो येन नीतः प्रमाथिना ।  
कालकापालिकोत्तलस्कन्धवल्कलकेतुताम् ॥ भ्ञ्ज्_१९।१५८१ ॥  
    
इति ब्रुवाणे प्रह्लादे भ्रुकुटीकुटिलाननः ।  
हिरण्यकशिपुर्दैत्यान्गृह्यतामित्यभाषत ॥ भ्ञ्ज्_१९।१५८२ ॥  
    
विप्रचितिप्रभृतयस्ततस्ते दानवर्षभाः ।  
प्रदीप्तकङ्कटा घोरास्तं सर्वे पर्यवारयन् ॥ भ्ञ्ज्_१९।१५८३ ॥  
    
शस्त्रवृष्टिं तदुत्सृष्टां ज्वालाजालजटाकुलाम् ।  
जग्राह निश्चलो देवः शोणपुष्पामिव स्रजम् ॥ भ्ञ्ज्_१९।१५८४ ॥  
    
स स्वद्योतैरिव व्याप्तः शरैः शिखदिदारुणैः ।  
दृङ्मात्रेणैव तांश्चक्रे वातक्षिप्ततृणोपमान् ॥ भ्ञ्ज्_१९।१५८५ ॥  
    
नदत्प्रलयजीमूतनिःस्वनस्तान्विधूय सः ।  
सभां बभञ्ज सञ्जातजनक्षोभविराविणीम् ॥ भ्ञ्ज्_१९।१५८६ ॥  
    
दैत्यचक्रे ऽथ विध्वस्ते सहसा तस्य तेजसा ।  
दष्टौष्ठः स्वयमुत्तस्थौ हिरण्यकशिपुः क्रुधा ॥ भ्ञ्ज्_१९।१५८७ ॥  
    
स क्षिपन्नस्त्रसङ्घातं दण्डं चिक्षेप भीषणम् ।  
कालचक्रं त्रिशूलं च कङ्कालं मुसलं तथा ॥ भ्ञ्ज्_१९।१५८८ ॥  
    
ब्रह्मास्त्रमशनिं त्वाष्ट्रं शक्तिं पाशुपतं हलम् ।  
कालमुद्गरमत्युग्रं कृतान्तास्त्रं सविग्रहम् ॥ भ्ञ्ज्_१९।१५८९ ॥  
    
इत्येतैश्छाद्यमानो ऽपि न चकम्पे नृकेसरी ।  
नानाप्राणिमुखैर्दैत्यैर्घोरामायामयैर्वृतः ॥ भ्ञ्ज्_१९।१५९० ॥  
    
ततो हिरण्यकशिपुः क्रोधान्धः पृथुविग्रहः ।  
चकार जगतां क्षोभं येन लोकाश्चकम्पिरे ॥ भ्ञ्ज्_१९।१५९१ ॥  
    
सपत्तनपुरीद्वीपपुरीनगरशासना ।  
मही चचाल तटिनी मालिनी शैलशालिनी ॥ भ्ञ्ज्_१९।१५९२ ॥  
    
अथाकृष्य बालद्दैत्यं कृत्वोत्सङ्गे रणोत्कटम् ।  
वक्षस्यदारयद्देवो वज्रोग्रनखरैः खरैः ॥ भ्ञ्ज्_१९।१५९३ ॥  
    
दैत्यहृत्कमलोदीर्णा निर्ययुः शोणितच्छटाः ।  
नखक्रकचनिष्पेषजातवह्निशिखा इव ॥ भ्ञ्ज्_१९।१५९४ ॥  
    
हते दैत्येश्वरे वीरे प्रवरे दर्पशालिनाम् ।  
देवा नृहरिनिर्दिष्टां निजां लक्ष्मीं प्रपेदिरे ॥ भ्ञ्ज्_१९।१५९५ ॥  
    
स्तुतश्चतुर्मुखमुखैर्ध्येयो मोक्षपथार्थिनाम् ।  
ततः क्षीरोदधेः कूलमुत्तरं प्रययौ हरिः ॥ भ्ञ्ज्_१९।१५९६ ॥  
    
रक्तच्छटाछुरितदारुणदैत्यवश्रःसन्ध्याभ्ररन्ध्रविसृता नखशुक्तयस्ताः ।  
देवस्य सिंहवपुषः सुरवैरिनारीवक्त्राब्जपुञ्जशिशिरांशुकला जयन्ति ॥ भ्ञ्ज्_१९।१५९७ ॥  
    
***** नरसिंहप्रादुर्भावः ॥ ४९ ॥ *****

हिरण्यकशिपोः सूनुः प्रह्लादो दैत्यशेखरः ।  
प्रल्हादस्य सुतो वीरः सुरवैरी विरोचनः ॥ भ्ञ्ज्_१९।१५९८ ॥  
    
विरोचनस्य तन्यस्त्रैलोक्यविजयी बडिः(लिः) ।  
धृतः शक्रपदे चक्रवर्ती दैत्यगणैः स्वयम् ॥ भ्ञ्ज्_१९।१५९९ ॥  
    
प्रययौ त्रिदशाञ्जेतुं त्रिजगद्व्यापिभिर्बलैः ।  
मत्तद्विपघटाघण्टाटाङ्कार्घट्टिताम्बरः ॥ भ्ञ्ज्_१९।१६०० ॥  
    
रथैर्नगरनिस्फारैर्गिरिराजनिभैर्गजैः ।  
वातवेगैश्च तुरगैस्तेन खं समपूर्यत ॥ भ्ञ्ज्_१९।१६०१ ॥  
    
स्वर्भानुविन्दनमुचिप्रह्लादबलशम्बरैः ।  
जम्भकुम्भोदरोग्राक्षतारकाक्षविरोचनैः ॥ भ्ञ्ज्_१९।१६०२ ॥  
    
विप्रचित्तिहयग्रीवमयमुख्यैः सुरारिभिः ।  
प्रदीप्तध्वजसन्नाहैः कोटीनां कोटिभिर्वृतः ॥ भ्ञ्ज्_१९।१६०३ ॥  
    
चकार धवलोष्णीषच्छत्रचामरमण्डलैः ।  
स्फारफेनावलीस्फीतदुग्धोदधिनिभं नभः ॥ भ्ञ्ज्_१९।१६०४ ॥  
    
शक्रो ऽपि सह लोकेशैर्धृतस्त्रिदशकोटिभिः ।  
चक्रे कुटिलदीप्तांशुमण्डलीकपिशा दिशः ॥ भ्ञ्ज्_१९।१६०५ ॥  
    
अताड्यत ततश्चण्डस्त्रिदशासुरसैन्ययोः ।  
प्रलयाम्बुधरध्वानधीरः समरदुन्दुभिः ॥ भ्ञ्ज्_१९।१६०६ ॥  
    
अथ शस्त्रास्त्रसङ्घट्टज्वालाजटिलविग्रहाः ।  
कोपानले खड्गयूपे रुधिराज्ये धनुःस्रुवे ।  
तस्मिन्रणमहायज्ञे विबभौ दीक्षितो बलिः ॥ भ्ञ्ज्_१९।१६०७ ॥  
    
इतः शक्रार्कदहनैर्बाणासुरमुखौरितः ।  
शरान्धकारे विहिते घोरो ऽभूत्सैन्ययोः क्षयः ॥ भ्ञ्ज्_१९।१६०८ ॥  
    
ततो दैत्यास्त्रनिस्त्रिंशदारितास्त्रिदशा दिशः ।  
त्रस्ता ययुर्देहमात्रपरित्राणत्रपाकुलाः ॥ भ्ञ्ज्_१९।१६०९ ॥  
    
भग्नचक्रे गते शक्रे दहने गहनैषणि ।  
विरते मारुते युद्धाद्गृहीतप्रशमे यमे ॥ भ्ञ्ज्_१९।१६१० ॥  
    
त्रैलोक्याधिपतिर्वीरः शशास त्रिदशान्बलिः ।  
निःशेषभुवनाधीशमस्तकन्यस्तशासनः ॥ भ्ञ्ज्_१९।१६११ ॥  
    
सुरराज्ये कथाशेषे प्राज्ये राज्ये सुरद्विषाम् ।  
सुराश्चतुर्मुखगिरा त्राणां नारायणं ययुः ॥ भ्ञ्ज्_१९।१६१२ ॥  
    
अव्यक्तरूपो भगवन्गीर्वाणैरर्थितो विभुः ।  
विवेश योगाददितेर्गर्भं वार्षसहस्रिकम् ॥ भ्ञ्ज्_१९।१६१३ ॥  
    
स काश्यपस्ततो विष्णुः श्यामो वामनविग्रहः ।  
अजायत जगच्च्येष्ठो बालः श्रेष्ठो दिवौकसाम् ॥ भ्ञ्ज्_१९।१६१४ ॥  
    
अत्रान्तरे बडि(लिर्)धीमानश्वमेधाय दीक्षितः ।  
बभूव सर्वकामानां दाता कल्पद्रुमो ऽर्थिषु ॥ भ्ञ्ज्_१९।१६१५ ॥  
    
तस्य यज्ञभुवं देवो बृहस्पतिसखः स्वयम् ।  
गत्वा विवेश त्रिशिखः किरीटि छत्रदण्डवत् ॥ भ्ञ्ज्_१९।१६१६ ॥  
    
श्यामं पद्मपलाशाक्षं चलत्कुटिलकुन्तलम् ।  
तं लावण्यमयं वीक्षअय ययौ निश्चलतां बडिः(लिः) ॥ भ्ञ्ज्_१९।१६१७ ॥   
    
दैत्येन्द्रं स समभ्येत्य महात्मा वामनाकृतिः ।  
उवाच मधुरोदारगिरा वर्षन्निवामृतम् ॥ भ्ञ्ज्_१९।१६१८ ॥  
    
महेन्द्रस्य कुबेरस्य चन्द्रस्य वरुमस्य च ।  
ब्रह्मणश्चाभवद्यज्ञस्त्वत्क्रतुश्च विराजते ॥ भ्ञ्ज्_१९।१६१९ ॥  
    
यज्ञानामश्वमेधो ऽयं वरस्त्वमिव देहिनाम् ।  
श्रुत्वेति वामनवचः पूतात्मा बडि(लि)रभ्यधात् ॥ भ्ञ्ज्_१९।१६२० ॥  
    
इदं ते दर्शनं साधो प्रीणाति मम मानसम् ।  
श्रोत्रशुक्तिसुधाधारा वाणी ते कस्य न प्रिया ॥ भ्ञ्ज्_१९।१६२१ ॥  
    
ददानि किं ते ऽभिमतं त्वादृशां हि महात्मनाम् ।  
शरीरमपि नादेयं किं पुनर्बाह्मतश्चिरम् ॥ भ्ञ्ज्_१९।१६२२ ॥  
    
इत्युक्ते बडि(लि)ना प्रीत्या प्रत्यभाषत वामनः ।  
दन्तत्विषा मुहुः कुर्वन्क्षीरक्षालितमम्बरम् ॥ भ्ञ्ज्_१९।१६२३ ॥  
    
पदत्रयं त्वया मह्यं गुर्वर्थं सम्प्रदीयताम् ।  
अतः परं भवत्प्रीतिं बहु मन्ये प्रियंवद ॥ भ्ञ्ज्_१९।१६२४ ॥  
    
श्रुत्वेति विस्मितमना बडिः(लिः) प्रोवाच सस्मितः ।  
दाता बडि(लिर्)भवानर्थी त्रिपदी दीयतां कथम् ॥ भ्ञ्ज्_१९।१६२५ ॥  
दयितं बहुमानं मे यथेष्टं गृह्यतां मुने ।  
ससागरगिरीन्द्रापि स्वल्पा ते रत्नसूर्मही ॥ भ्ञ्ज्_१९।१६२६ ॥  
    
इत्युच्छमाने ऽपि यदा ययाचे नाधिकं हरिः ।  
हस्तोदकं तदा प्रादाद्बडि(लिर्)लज्जानताननः ॥ भ्ञ्ज्_१९।१६२७ ॥  
    
ततः प्रववृधे देवः सर्वदेवमयो विभुः ।  
व्याप पद्भ्यां वसुमतीं शिरसा च दिवं क्षणात् ॥ भ्ञ्ज्_१९।१६२८ ॥  
    
तस्य प्रवर्धमानस्य त्रैलोक्याक्रान्तिकारिणः ।  
ब्रह्मण्डमानदण्डो ऽभूदण्डपादो ऽन्तरिक्षगः ॥ भ्ञ्ज्_१९।१६२९ ॥  
    
जगत्पर्याप्तमेतन्मे न सम्पूर्णे पदद्वये ।  
इतीव कम्पविलुठद्गिरिशब्दैर्जगाद सः ॥ भ्ञ्ज्_१९।१६३० ॥  
    
यः पूर्वमभवद्रत्नं मुकुटे प्राप्तमौक्तिके ।  
वक्त्रे स्मितांशुचक्रं च शनैः शङ्खो ऽपि वक्षसि ॥ भ्ञ्ज्_१९।१६३१ ॥  
    
व्योम्नि चन्द्रः स एवास्य परमाक्रन्तिकारिणः ।  
ऊरुमाले जगामाशु स्रग्दाम सितपद्मताम् ॥ भ्ञ्ज्_१९।१६३२ ॥  
    
ब्रह्मणा क्षालिते तस्य पादपद्मे इवाम्बुभिः ।  
जाता हरजटाजूटमाला जगति जाह्नवी ॥ भ्ञ्ज्_१९।१६३३ ॥  
    
इति त्रैलोक्यमात्क्रम्य हृत्वा दैत्यपतेः क्षणात् ।  
सुतले नाम्नि पातालतले तस्यादिशत्स्थितिम् ॥ भ्ञ्ज्_१९।१६३४ ॥  
    
अहो महोदधिस्फीतं सत्त्वं बलवतो बलेः ।  
येन स्वकायबन्धेन दानशेषो विशोधितः ॥ भ्ञ्ज्_१९।१६३५ ॥  
    
विस्मिताश्च प्रहृष्टाश्च लज्जिताः कम्पितास्तथा ।  
बभूवुः सुरगन्धर्वसिद्धचारणकिन्नराः ॥ भ्ञ्ज्_१९।१६३६ ॥  
    
हत्वा दितिजसङ्घातं बडे(लेर्)वृत्तिमकल्पयत् ।  
अश्रद्धया हुतं दत्तं श्राद्धमश्रोत्रियं तथा ॥ भ्ञ्ज्_१९।१६३७ ॥  
    
अमन्त्रमव्रतं यश्च यज्ञादिकमदक्षिणम् ।  
विधिहीनं यदन्यच्च तदस्मै प्रददौ हरिः ॥ भ्ञ्ज्_१९।१६३८ ॥  
    
ततो निजपदे देवान्यथास्थानं निवेश्य सः ।  
आदिदेश सुरेन्द्रस्य श्रियं स्रजमिवोज्ज्वलाम् ॥ भ्ञ्ज्_१९।१६३९ ॥  
    
इति ते चरितं पुण्यं देवस्य कमलापतेः ।  
प्रादुर्भावप्रसङ्गेन कथितं किल्बिषापहम् ॥ भ्ञ्ज्_१९।१६४० ॥  
    
त्रैलोक्याक्रान्तिलीलोदितचरणनखखच्छकान्तिप्रवाहैः कुर्वन्ब्रह्माण्डमूर्ध्नि प्रसृतसुरसरिद्वैजयन्तीविलासम् ।  
प्रोद्भूतब्रह्मपद्मप्रतिमपरिसरन्नाभिलग्नार्कबिम्बं निःशेषातङ्कशान्त्यै भवतु भगवतो रूपमत्यद्भुतं नः ॥ भ्ञ्ज्_१९।१६४१ ॥  
    
***** वामप्रादुर्भावः ॥ ५० ॥ *****

इति क्षेमेन्द्रविरचितायां भारतमञ्जर्यां परिपूर्णो हरिवंशः ।  
काश्मीरिको गुणाधारः प्रकाशेन्द्राभिधो ऽभवत् ।  
नानार्थिसार्थसङ्कल्पपूरणे कल्पपादपः ॥ भ्ञ्ज्_१९।*१ ॥  
    
सम्पूर्णदानसन्तुष्टाः प्राहुस्तं ब्राह्मणाः सदा ।  
इन्द्र एवासि किन्त्वेकः प्रकाशस्ते गुणो ऽधिकः ॥ भ्ञ्ज्_१९।*२ ॥  
    
यस्य मेरोरिवोदाराः कल्याणपूर्णसम्पदः ।  
अवारितमभूद्गेहे भोज्यसत्त्रं द्विजन्मनाम् ॥ भ्ञ्ज्_१९।*३ ॥  
    
सूर्यग्रहे त्रिभिर्लक्षैर्दत्त्वा कृष्णाजिनत्रयम् ।  
अल्पप्रदो ऽस्मीत्यभवत्क्षणं लज्जानताननः ॥ भ्ञ्ज्_१९।*४ ॥  
    
स्वयम्भूशम्भुविजये यः प्रतिष्ठाप्य देवताः ।  
दत्त्वा कोटिचतुर्भागं देवद्विजमठादिषु ॥ भ्ञ्ज्_१९।*५ ॥  
    
पूजयित्वा स्वयं शर्वं प्रसरद्बाष्पनिर्झरः ।  
गाढं दोर्भ्यां समालिङ्ग्य यस्तत्रैव व्यपद्यत ॥ भ्ञ्ज्_१९।*६ ॥  
    
क्षेमेन्द्रनामा तनयस्तस्य विद्वत्सपर्यया ।  
प्रयातः कविगोष्ठीषु नामग्रहणयोग्यताम् ॥ भ्ञ्ज्_१९।*७ ॥  
    
आचार्यशेखरमणेर्विद्याविवृतिकारिणः ।  
श्रुत्वाभिनवगुप्ताख्यात्साहित्यं बोधवारिधेः ॥ भ्ञ्ज्_१९।*८ ॥  
    
श्रीमद्भागवताचार्यसोमपादब्जरेणुभिः ।  
धन्यतां यः परां प्राप्तो नारायणपरायणः ॥ भ्ञ्ज्_१९।*९ ॥  
    
कदाचिद्ब्राह्मणेनैत्य स रामयशसार्थितः ।  
सङ्क्षिप्तां भारतकथां कुरुष्वेत्यार्यचेतसा ॥ भ्ञ्ज्_१९।*१० ॥  
    
स तमूचे करोम्येव प्रागेतच्चरितं मम ।  
हृष्टः सत्यवतीसूनुः स्वप्ने ज्ञाननिधिर्ददौ ॥ भ्ञ्ज्_१९।*११ ॥  
    
तं नमस्कृत्य वरदं सज्जो ऽहं त्वत्समीहिते ।  
इत्युक्त्वा स्वप्नदृष्टस्य मुनेस्तुष्टव तद्वपुः ॥ भ्ञ्ज्_१९।*१२ ॥  
    
नमो ज्ञानानलशिखापुञजपिङ्गजटाभृते ।  
कृष्णायाकृष्णमहसे कृष्णद्वैपायनाय ते ॥ भ्ञ्ज्_१९।*१३ ॥  
    
नमस्तेजोमयश्मश्रुप्रभाशबलितत्विषे ।  
वक्त्रवागीश्वरीपद्मरजसेवोदितश्रिये ॥ भ्ञ्ज्_१९।*१४ ॥  
    
नमः सन्ध्यासमाधाननिष्पीतरवितेजसे ।  
त्रैलोक्यतिमिरोच्छेददीपप्रतिमचक्षुषे ॥ भ्ञ्ज्_१९।*१५ ॥  
    
नमः सहस्रशाखाय धर्मोपवनशाखिने ।  
सत्त्वप्रतिष्ठापुष्पाय निर्वाणफलशालिने ॥ भ्ञ्ज्_१९।*१६ ॥  
    
नमः कृष्णाजिनजुषे बोधनन्दनवासिने ।  
व्याप्तायेवालिजालेन पुण्यसौरभलिप्सया ॥ भ्ञ्ज्_१९।*१७ ॥  
    
नमः शशिकलाकारब्रह्मसूत्रांशुशोभिने ।  
श्रिताय हंसकान्त्येव सम्पर्कार्कमलौकसः ॥ भ्ञ्ज्_१९।*१८ ॥  
    
नमो विद्यानदीपूर्णशास्त्राब्धिसकलेन्दवे ।  
पीयूषरससाराय कविव्यापारवेधसे ॥ भ्ञ्ज्_१९।*१९ ॥  
    
नमःसत्यनिवासाय स्वविकाशविलासिने ।  
व्यासाय धाम्ने तपसां संसारायासहारिणे ॥ भ्ञ्ज्_१९।*२० ॥

***** व्यासाष्टकस्तोत्रम् ॥ ५१ ॥ *****

इति व्यासाष्टकं कृत्वा महाभारतमञ्जरीम् ।  
सचक्रे विबुधानन्दसुधास्यन्दतरङ्गिणीम् ॥ भ्ञ्ज्_१९।*२१ ॥  
    
समाप्तेयं महाभारतमञ्जरी कृतिः कवेर्व्यासदासापनाम्नः प्रकाशेन्द्रसूनोः क्षेमेन्द्रस्य ॥  
    
अहो कविसरस्वत्या विचित्रेयं प्रसन्नता ।  
सद्यो मलिनता वक्त्रे खलानां जायते यया ॥ भ्ञ्ज्_१९।**१ ॥  
    
मद्वचोदर्पणतले महाभारतदिग्द्विपः ।  
समस्तावयवो ऽप्येष मुष्टिमेय इवेक्ष्यते ॥ भ्ञ्ज्_१९।**२ ॥  
    
रत्नोदारचतुःसमुद्ररशनां भुक्त्वा भुवं कौरवो भग्नोरुः पतितः स निष्परिजने जीवन्वृकैर्भक्षितः ।  
गौपैर्विश्वजयी जितः स विजयः कक्षैः क्षिता वृष्णयस्तस्मात्सर्वमिदं विचार्य सुचिरं शान्त्यै मनो दीयताम् ॥ भ्ञ्ज्_१९।**३ ॥  
    
फुल्लेन्दीवरसुन्दरद्युतिमुषः शौरेः शरीरत्विषः पायासुर्निजनाभिपङ्कजरजोलुब्धालिमालोपमाः ।  
याः कुर्वन्ति शशाङ्कबिम्बविषदे लक्ष्मीमुखाब्जे मुहुः कस्तूरीरसपत्त्रभङ्गसुभगा लक्ष्मीमुखाब्जे मुहः कस्तूरीरसपत्त्रभङ्गसुभगा लक्ष्मीप्रभाविभ्रमम् ॥ भ्ञ्ज्_१९।**४ ॥  
    
एष विष्णुकथातीर्थपुण्यवत्सलिलोक्षितः ।  
प्राप्तः सामान्यजल्पो ऽपि क्षेमेन्द्रो ऽद्य कवीन्द्रताम् ॥ भ्ञ्ज्_१९।**५ ॥  
    
॥ शुभं भूयत् ॥

