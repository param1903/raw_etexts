+++
title = "Ksemendra: Bharatamanjari, 18"

+++


## Intro
  
  
  
  
Ksemendra: Bharatamanjari, 18  
  
  
  
  
Ksemendra: Bharatamanjari  
18. Svargaparvan  
  
  
Input by members of the Sansknet project  
(sansknet.ac.in)  
  
  
  
This GRETIL version has been converted from a custom Devanagari encoding.  
Therefore, many word boundaries are not marked by blanks.  
  
  
  
  
THIS GRETIL TEXT FILE IS FOR REFERENCE PURPOSES ONLY!  
COPYRIGHT AND TERMS OF USAGE AS FOR SOURCE FILE.  
  
Text converted to Unicode (UTF-8).  
(This file is to be used with a UTF-8 font and your browser's VIEW configuration  
set to UTF-8.)  
  
  
  
description:multibyte sequence:  
long a  ā     
long A  Ā     
long i  ī     
long I  Ī     
long u  ū     
long U  Ū     
vocalic r  ṛ    
vocalic R  Ṛ    
long vocalic r  ṝ    
vocalic l  ḷ    
vocalic L  Ḷ    
long vocalic l  ḹ    
velar n  ṅ    
velar N  Ṅ    
palatal n  ñ     
palatal N  Ñ     
retroflex t  ṭ    
retroflex T  Ṭ    
retroflex d  ḍ    
retroflex D  Ḍ    
retroflex n  ṇ    
retroflex N  Ṇ    
palatal s  ś     
palatal S  Ś     
retroflex s  ṣ    
retroflex S  Ṣ    
anusvara  ṃ    
visarga  ḥ    
long e  ē     
long o  ō     
l underbar  ḻ    
r underbar  ṟ    
n underbar  ṉ    
k underbar  ḵ    
t underbar  ṯ    
  
  
  
Unless indicated otherwise, accents have been dropped in order   
to facilitate word search.  
  
For a comprehensive list of GRETIL encodings and formats see:  
http://gretil.sub.uni-goettingen.de/gretil/gretdiac.pdf  
and  
http://gretil.sub.uni-goettingen.de/gretil/gretdias.pdf  
  
For further information see:

## पाठः


॥स्वर्गपर्व॥

नारायणं नमस्कृत्य नरं चैव नरोत्तमम् ।  
देवीं सरस्वतीं व्यासं ततो जयमुदीरयेत् ॥ भ्ञ्ज्_१८।१ ॥  
    
ततः स्वर्गश्रिया जुष्टं भ्राजिष्णुमुकुटाङ्गदम् ।  
ददर्श शक्रसङ्काशं कुरुराजं युधिष्ठिरः ॥ भ्ञ्ज्_१८।२ ॥  
    
तं वीक्ष्य सानुजं तत्र जातमन्युः शतक्रतुम् ।  
उवाच स्वस्ति देवेभ्यः स्वर्गायास्त्वयमञ्जलिः ॥ भ्ञ्ज्_१८।३ ॥  
    
यत्र दुर्योधनः पापः पृथिवीक्षयकारणम् ।  
सुमेरुकूटविकटे विभाति परमासने ॥ भ्ञ्ज्_१८।४ ॥  
    
न तत्र मम वासो ऽस्ति व्रजाम्येष नमो ऽस्तु ते ।  
यत्र मे भ्रातरः शूरास्तत्र वासो ममाधुना ॥ भ्ञ्ज्_१८।५ ॥  
    
इति राज्ञो ब्रुवाणस्य देवदूतं सुरास्ततः ।  
भ्रातॄन्प्रति प्रयाहीति प्राहुर्वायुमनोजवम् ॥ भ्ञ्ज्_१८।६ ॥  
    
स देवदूतादिष्टेन व्रजन्सपदि वर्त्मना ।  
ददर्श पुरुषान्घोरान्नरकान्तरवर्तिनः ॥ भ्ञ्ज्_१८।७ ॥  
    
केशशोणितमांसासृग्वसासङ्घातपिच्छिले ।  
प्रक्लिन्नानेककुणपव्याकीर्णकृमिसङ्कुले ॥ भ्ञ्ज्_१८।८ ॥  
    
काककङ्कबकोलूकवदनैरभितो वृते ।  
शवदुर्गन्धनीरन्ध्रसङ्घट्टशतसङ्कुले ॥ भ्ञ्ज्_१८।९ ॥  
    
करपत्त्रशिलापाकसन्तप्तसिकतातटे ।  
लोहितैलवसाकुम्भकूटशल्मलिदारुणे ॥ भ्ञ्ज्_१८।१० ॥  
    
क्षुरकण्टककीलोग्रज्वालास्तम्भविभीषणे ।  
तप्तवैतरणीविस्रपूयपूरितसैकते ॥ भ्ञ्ज्_१८।११ ॥  
    
असिपत्रवनोत्कृत्तनरनारीकृतस्वने ।  
घोरान्धकारगहने तत्र शुश्राव धर्मजः ॥ भ्ञ्ज्_१८।१२ ॥  
    
पापिनां क्वाथ्यमानानामाक्रन्दं धृतिदारुणम् ।  
क्षणमेकमितो राजन्मा निवर्तस्व शीतलैः ॥ भ्ञ्ज्_१८।१३ ॥  
    
त्वत्पुण्यवातैः स्पृष्टानामस्माकं बाधते तमः ।  
वयं भीमप्रभृतयः पाण्डवा भ्रातरस्तव ॥ भ्ञ्ज्_१८।१४ ॥  
    
कृष्णा चेयं वरारोहा महिषी वल्लभा सती ।  
श्रुत्वैतत्करुणं राजा वज्रेणेव विदारितः ॥ भ्ञ्ज्_१८।१५ ॥  
    
तत्रैव तस्थौ निर्द्वन्द्वो निन्दन्दुर्ललितं विधेः ।  
सो ऽवदद्बत देवानामविचारहतैव धीः ॥ भ्ञ्ज्_१८।१६ ॥  
    
यैरेत धर्मनिरताः क्लेशे ऽस्मिन्समुपेक्षिताः ।  
अयं मोहः प्रसादो वा विवेको नायमीदृशः ॥ भ्ञ्ज्_१८।१७ ॥  
    
विबुधानां न जानन्ति ये धर्मस्य व्यतिक्रमम् ।  
भ्रमः स्वप्नो ऽथ मायेयं किमेतदिति चिन्तयन् ॥ भ्ञ्ज्_१८।१८ ॥  
    
देवदूत न जानामि कस्येदं दुर्विचेष्टते ।  
इहैवाहं स्थितो गच्छ न मे स्वर्गेण कारणम् ॥ भ्ञ्ज्_१८।१९ ॥  
    
पूज्यन्ते यत्र दुर्वृत्ता विशस्यन्ते नु साधवः ।  
इत्युक्तो धर्मराजेन देवदूतः सुराधिपम् ॥ भ्ञ्ज्_१८।२० ॥  
    
गत्वा व्यजिज्ञपत्सर्वं स च तूष्णीं समाययौ ।  
प्राप्ते सुराधिपे तत्र सह धर्मादिभिः सुरैः ॥ भ्ञ्ज्_१८।२१ ॥  
    
नादृश्यताशुभं किञ्चिद्ववौ पुण्यश्च मारुतः ।  
ततो ऽब्रवीत्सुरपतिर्विष्णं धर्मनन्दनम् ॥ भ्ञ्ज्_१८।२२ ॥  
    
असत्यमेतन्नायेयं मयैवेह प्रदर्शिता ।  
एतदालोकनं राज्ञामवश्यं मिश्रकर्मणाम् ॥ भ्ञ्ज्_१८।२३ ॥  
    
असत्यलेशसंस्पर्शादेतद्द्रोणवधात्तव ।  
एहि पश्य निजान्भ्रातॄन्दिव्यं स्वपदमाश्रितान् ॥ भ्ञ्ज्_१८।२४ ॥  
    
स्वर्गश्रियं च पाञ्चालीं पुत्रांश्चामरतां गतान् ।  
इत्युक्ते देवराजेन वीतशोकी युधिष्ठिरः ॥ भ्ञ्ज्_१८।२५ ॥  
    
स्नात्वा धर्मगिरा स्वर्गगङ्गाम्भसि नभःप्रभे ।  
उत्सृज्य मानुषं भावं पुण्यां सुरसभां ययौ ॥ भ्ञ्ज्_१८।२६ ॥  
    
अप्सरोनृत्तललितान्गायन्गन्धर्वकिन्नरान् ।  
तत्र स्वपदमारूढानपश्यदनुजान्निजान् ॥ भ्ञ्ज्_१८।२७ ॥  
    
मण्डले च रवेः कर्णं स्वयमिन्द्रेण दर्शितम् ।  
अभिभन्युं च रुचिराकारनिर्जितमन्मथम् ॥ भ्ञ्ज्_१८।२८ ॥  
    
वर्चोभिधानं सोमस्य तं सुतं सोममण्डले ।  
गन्धर्वराजं साक्षाच्च धृतराष्ट्रं जनेश्वरम् ॥ भ्ञ्ज्_१८।२९ ॥  
    
वसुं शान्तनवं भीष्मं गुरुं द्रोणं बृहस्पतिम् ।  
नारायणं च विश्वेशं शङ्खचक्रगदाधरम् ॥ भ्ञ्ज्_१८।३० ॥  
    
यदंशा भुवि ये जातास्तांश्च दृष्ट्वा तदाश्रयान् ।  
आससाद सदानन्दं वन्द्यं नन्दनवासिनाम् ।  
धर्मसूनुर्निधिर्धाम्नां हरिश्चन्द्रोचितं पदम् ॥ भ्ञ्ज्_१८।३१ ॥  
    
अथ नहुषदिलीपधुन्धुमारसगरभगीरथरामकार्तवीर्यैः ।  
नृपतिभिरभितो ऽभिवन्द्यमानः सितचरितः स रराज राजचन्द्रः ॥ भ्ञ्ज्_१८।३२ ॥  
    
श्रुत्वेति भारतकथां वैशम्पायनकीर्तिताम् ।  
सम्पन्नसर्पसत्रो ऽभून्निर्वृत्तो जनमेजयः ॥ भ्ञ्ज्_१८।३३ ॥  
    
एतत्सूतेन कथितं नैमिषारण्यवासिनः ।  
निशम्य शौनकमुखास्तस्थुरानन्दनिर्भराः ॥ भ्ञ्ज्_१८।३४ ॥

इति श्रीक्षेमेन्द्रविरचितायां भारतमञ्जर्यां स्वर्गपर्व

