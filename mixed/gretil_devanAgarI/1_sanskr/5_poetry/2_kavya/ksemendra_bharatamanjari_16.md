+++
title = "Ksemendra: Bharatamanjari, 16"

+++


## Intro
  
  
  
  
Ksemendra: Bharatamanjari, 16  
  
  
  
  
Ksemendra: Bharatamanjari  
16. Mausalaparvan  
  
  
Input by members of the Sansknet project  
(sansknet.ac.in)  
  
  
  
This GRETIL version has been converted from a custom Devanagari encoding.  
Therefore, many word boundaries are not marked by blanks.  
  
  
  
  
THIS GRETIL TEXT FILE IS FOR REFERENCE PURPOSES ONLY!  
COPYRIGHT AND TERMS OF USAGE AS FOR SOURCE FILE.  
  
Text converted to Unicode (UTF-8).  
(This file is to be used with a UTF-8 font and your browser's VIEW configuration  
set to UTF-8.)  
  
  
  
description:multibyte sequence:  
long a  ā     
long A  Ā     
long i  ī     
long I  Ī     
long u  ū     
long U  Ū     
vocalic r  ṛ    
vocalic R  Ṛ    
long vocalic r  ṝ    
vocalic l  ḷ    
vocalic L  Ḷ    
long vocalic l  ḹ    
velar n  ṅ    
velar N  Ṅ    
palatal n  ñ     
palatal N  Ñ     
retroflex t  ṭ    
retroflex T  Ṭ    
retroflex d  ḍ    
retroflex D  Ḍ    
retroflex n  ṇ    
retroflex N  Ṇ    
palatal s  ś     
palatal S  Ś     
retroflex s  ṣ    
retroflex S  Ṣ    
anusvara  ṃ    
visarga  ḥ    
long e  ē     
long o  ō     
l underbar  ḻ    
r underbar  ṟ    
n underbar  ṉ    
k underbar  ḵ    
t underbar  ṯ    
  
  
  
Unless indicated otherwise, accents have been dropped in order   
to facilitate word search.  
  
For a comprehensive list of GRETIL encodings and formats see:  
http://gretil.sub.uni-goettingen.de/gretil/gretdiac.pdf  
and  
http://gretil.sub.uni-goettingen.de/gretil/gretdias.pdf  
  
For further information see:

## पाठः


॥मौसलं पर्व॥  

नारायणं नमस्कृत्य नरं चैव नरोत्तमम् ।  
देवीं सरस्वतीं व्यासं ततो जयमुदीरयेत् ॥ भ्ञ्ज्_१६।१ ॥  
    
महीं महीभृतां धुर्ये धर्मराजे प्रशासति ।  
षड्विंशे ऽब्दे महाभागा द्वारकां मुनयो ययुः ॥ भ्ञ्ज्_१६।२ ॥  
    
तान्दृष्ट्वा कौशिकमुखान्प्रहर्षन्मदविप्लुताः ।  
साम्बं कृत्वा वधूवेशं पप्रच्छुर्वृष्णिपुङ्गवाः ॥ भ्ञ्ज्_१६।३ ॥  
    
अपि पुत्रः सुता वास्या भविष्यति मुनीश्वराः ।  
तच्छ्रुत्वा ते ऽवदन्नस्याः कुलमृत्युर्भविष्यति ॥ भ्ञ्ज्_१६।४ ॥  
    
मुसलं ब्रह्मदण्डाख्यमित्युक्त्वादर्शनं ययुः ।  
लौहं साम्बस्ततो ऽसूत मुसलं वज्रसंहतम् ॥ भ्ञ्ज्_१६।५ ॥  
    
तदाह्वको भयात्पिष्ट्वा तूर्णं तत्याज सागरे ।  
सर्वज्ञो ज्ञातवृत्तान्तो वृष्णिक्षयमुपस्थितम् ॥ भ्ञ्ज्_१६।६ ॥  
    
विज्ञाय कैटभारातिस्तीर्थयात्रारसाद्ययौ ।  
चण्डांशुमण्डलोच्चण्डं ततश्चक्रं सुरद्विषः ॥ भ्ञ्ज्_१६।७ ॥  
    
रथो ध्वजश्च सौवर्णः सहसान्तरधीयत ।  
अथ मार्जारविच्छाये कबन्धावृतमण्डले ॥ भ्ञ्ज्_१६।८ ॥  
    
सूर्ये विघट्टिताशेषदिक्तटे वाति मारुते ।  
मुण्डो विटङ्कवदनो यादवानां गृहे गृहे ॥ भ्ञ्ज्_१६।९ ॥  
    
सन्दर्श्य वदनं प्रायाद्वाचान्विष्टो ऽप्यदृश्यत ।  
चीत्कारपुरुषः शब्दः शारिकानां गृहेष्वभूत् ॥ भ्ञ्ज्_१६।१० ॥  
    
गृध्रगोमायुनादेन राजमार्गौऽप्यपूर्यत ।  
विपरीता प्रसूतिश्च पशूनामभवत्तदा ॥ भ्ञ्ज्_१६।११ ॥  
    
कोशेषु कनकाबन्धे रत्नानि स्वयमस्फुटन् ।  
तेषु घोरनिमित्तेषु जातेष्वप्यविशङ्किताः ॥ भ्ञ्ज्_१६।१२ ॥  
    
बभूवुर्वृष्णयो भान्ति न हि नाशेषु बुद्धयः ।  
प्रभासमथ सम्प्राप्ते कृष्णे यादववृष्णयः ॥ भ्ञ्ज्_१६।१३ ॥  
    
तमेव देशमभ्येत्य चक्रिरे विपुलोत्सवम् ।  
उद्यानेषु विचित्रेषु विजह्नुस्तत्र ते सुखम् ॥ भ्ञ्ज्_१६।१४ ॥  
    
गीतनृत्यरसासक्ताः कलिताः कालचक्षुषा ।  
आपानकेलिसंसक्ते ततो वृष्णिकुले ऽभवत् ॥ भ्ञ्ज्_१६।१५ ॥  
    
विवादे युद्धसम्बद्धः शैनेयकृतवर्मणोः ।  
हार्दिक्यं सात्याकिः प्राह सुप्तहा सौप्तिको भवान् ॥ भ्ञ्ज्_१६।१६ ॥  
    
स तमूचे त्वया प्रायगतो भूरिश्रवा हतः ।  
एवं विवादात्सङ्ग्रामस्तेषामासीत्सुदारुणः ॥ भ्ञ्ज्_१६।१७ ॥  
    
प्राक्तस्माद्वज्रमुसलात्प्रजातैर्वल्लरीचयैः ।  
तृणमप्यभवत्तत्र ब्रह्मदण्डमदोत्कटम् ॥ भ्ञ्ज्_१६।१८ ॥  
    
क्षयाय मुसलीभूतं सहसान्धकवृष्णिषु ।  
या भूदापानभूस्तेषां ललनानयनोत्सवः ॥ भ्ञ्ज्_१६।१९ ॥  
    
सैव मृत्योरभूद्धोरसंहाराहारमण्डपः ।  
साम्बे गदे चारुदोष्णि प्रद्युम्ने कृतवर्मणि ॥ भ्ञ्ज्_१६।२० ॥  
    
अनिरुद्धे च शैनेये निहते पश्यतो हरेः ।  
वृत्ते वृष्णिक्षये घोरे स्त्रीशेषा यादवे कुले ॥ भ्ञ्ज्_१६।२१ ॥  
    
द्वारका प्ररुरोदेव च्छिन्नहाराश्रुनिर्झरैः ।  
ततः शौरिर्हलधरं द्रष्टुं दुःखाकुलो व्रजन् ॥ भ्ञ्ज्_१६।२२ ॥  
    
दारुकं तत्कथयितुं प्राहिणोत्सव्यसाचिने ।  
योषितां दस्तुरक्षायै बभ्रुमादाय केशवः ॥ भ्ञ्ज्_१६।२३ ॥  
    
गत्वा जनकमामन्त्र्य रौहिणेयमुपाययौ ।  
अथापश्यन्मुखात्तस्य निःसृतं मधुसूदनः ॥ भ्ञ्ज्_१६।२४ ॥  
    
सहस्रशीर्षं भुजगं श्वेतं श्वेताचलोपमम् ।  
वासुकिप्रमुखैर्नागैरथ प्रत्युद्यतैः सह ॥ भ्ञ्ज्_१६।२५ ॥  
    
दृष्ट्वार्णवं प्रविष्टं तं वरुणेनार्चितं पुनः ।  
गतिज्ञः सर्वभूतानां न शुशोच जनार्दनः ॥ भ्ञ्ज्_१६।२६ ॥  
    
भवे ह्यभावसद्भावे भावानां स्थिरता कुतः ।  
अनन्तधाम्नि मिलिते बलभद्रे सकानने ॥ भ्ञ्ज्_१६।२७ ॥  
    
प्रविश्य योगी सुष्वाप निबद्धप्राणधारणः ।  
तं स्वज्योतिषि संसक्तं लुब्धको मृगशङ्कया ॥ भ्ञ्ज्_१६।२८ ॥  
    
जघान निशिताग्रेण शरेण चरणोदरे ।  
कृष्णशारधिया कृष्णो लुब्धकेनेषुणा हतः ॥ भ्ञ्ज्_१६।२९ ॥  
    
नारायणाख्यमविशत्परं धाम सनातनम् ।  
सुरसिद्धर्षिगन्धर्वैः पूज्यमाने सह श्रिया ॥ भ्ञ्ज्_१६।३० ॥  
    
विष्णुं प्रविष्टे गोविन्दे बभूव क्षुभितं जगत् ।  
अत्रान्तरे दारुकेन कथिते यादवक्षये ॥ भ्ञ्ज्_१६।३१ ॥  
    
शोकं त्रासं च दैन्यं च भेजिरे पाण्डवाः परम् ।  
ततो युधिष्ठिरगिरा द्वारकां श्वेतवाहनः ॥ भ्ञ्ज्_१६।३२ ॥  
    
दारुकेनैव सहितः प्रययौ शोकमूर्च्छितः ।  
स प्राप यादवपुरीमपद्मामिव पद्मिनीम् ॥ भ्ञ्ज्_१६।३३ ॥  
    
वृष्णिसिंहैर्विरहिता गुहां हैमवतीमिव ।  
कष्टैररिष्टनिचयैः स्पृष्टां दुःखाद्विलोक्य ताम् ॥ भ्ञ्ज्_१६।३४ ॥  
    
द्रष्टुं विवेश शोकार्तं जनकं कंसविद्विषः ।  
तारप्रलापमुखरैर्वृतं वृष्णिवधूजनैः ॥ भ्ञ्ज्_१६।३५ ॥  
    
षोडशस्त्रीसहस्राणि कलत्रं कमलापतेः ।  
सौभद्रजनको दृष्ट्वा मुमोह भयविह्वलम् ॥ भ्ञ्ज्_१६।३६ ॥  
    
शयानं भुवि पार्थो ऽपि वसुदेवं प्रलापिनम् ।  
विलोक्य शोकविवशो वज्रभिन्न इवापतत् ॥ भ्ञ्ज्_१६।३७ ॥  
    
क्व रामः क्व च गोविन्दः क्व प्रद्युम्नः क्व सात्यकिः ।  
अहो विधेर्दुरन्तेयं शक्तिरित्यर्जुनो ऽवदत् ॥ भ्ञ्ज्_१६।३८ ॥  
    
मणिकङ्कणझाङ्कारिनृत्तगीतघनध्वनिः ।  
अविश्रान्तमभूद्यत्र श्रवणानन्दनिर्झरैः ॥ भ्ञ्ज्_१६।३९ ॥  
    
तत्रैव वृष्णिनारीणां शृण्वन्नारोदनध्वनिम् ।  
निशां निनाय बीभत्सुर्निरपायमयीं श्रियम् ॥ भ्ञ्ज्_१६।४० ॥  
    
ततः प्रातः प्रियसुतो वसुदेवः प्रियां तनुम् ।  
तत्याज देवकीमुख्यैरनुयातो वधूजनैः ॥ भ्ञ्ज्_१६।४१ ॥  
    
ततः सात्त्वतमुख्यानां सर्वेषां शोकविह्वलः ।  
पार्थः शरीरं संस्कृत्य चकार सलिलक्रियाम् ॥ भ्ञ्ज्_१६।४२ ॥  
    
वज्राभिधानं कृष्णस्य पौत्रं कुन्तीसुतस्ततः ।  
आदाय वृष्णिकान्ताश्च प्रतस्थे दारुकानुगः ॥ भ्ञ्ज्_१६।४३ ॥  
    
अथ द्वारवतीं स्फारतरङ्गभुजमण्डलैः ।  
शङ्खाट्टहासविकटो जहार मकराकरः ॥ भ्ञ्ज्_१६।४४ ॥  
    
हते वृष्णिपुरे क्षिप्रं रत्नलोभादिवाब्धिना ।  
पुरुषानुगतं सर्वमित्यूचे दुःखितो जनः ॥ भ्ञ्ज्_१६।४५ ॥  
    
कलत्रं वृष्णिसिंहानामादाय श्वेतवाहनः ।  
इन्द्रप्रस्थं व्रजन्प्राप दुर्गमां विकटाटवीम् ॥ भ्ञ्ज्_१६।४६ ॥  
    
दस्यवस्तत्र गोपाला बलिनः पशुजीविनः ।  
अदृष्टपूर्वाः स्वर्योषित्सुभगाः सात्त्वताङ्गनाः ॥ भ्ञ्ज्_१६।४७ ॥  
    
तडित्तरलरत्नांशुपुञ्जरिताम्बराः ।  
विलोक्य लोभवशगा हर्तुमभ्युद्ययुर्बलात् ॥ भ्ञ्ज्_१६।४८ ॥  
    
गोपानापतितान्दृष्टा तानुग्रलगुडायुधान् ।  
गाण्डीवधन्वा गाण्डीपमधिज्यमकरोत्क्रुधा ॥ भ्ञ्ज्_१६।४९ ॥  
    
कालशक्तिहतस्यापि तस्यापि क्षपितद्विषः ।  
न शक्तिरभवत्काचित्क्षीणेषोर्ज्याविकर्षणे ॥ भ्ञ्ज्_१६।५० ॥  
    
चापयष्टिरनायत्ता तस्याभूदतिदुःखगा ।  
वृद्धस्येव दरिद्रस्य तरुणी रूपिणी वधूः ॥ भ्ञ्ज्_१६।५१ ॥  
    
तस्य कोपाग्नितप्तस्य वृथा भ्रूभङ्गकारिणः ।  
भृत्या इवाविनीतस्य बभूवुरवशाः शराः ॥ भ्ञ्ज्_१६।५२ ॥  
    
ते दिव्यास्त्रगणाः क्वापि जग्मुरुत्सृज्य तं मृधे ।  
गुणसङ्गामनादृत्य धूर्ता मित्रमिवाधनम् ॥ भ्ञ्ज्_१६।५३ ॥  
    
स निःशश्वास विपुलैर्मार्गणैः परिवर्जितः ।  
क्षीणकोश इव त्यागी वैलक्ष्यविनताननः ॥ भ्ञ्ज्_१६।५४ ॥  
    
ततो निष्प्रतिभे तत्र पार्थे सर्वायुधक्षयात् ।  
वृष्णिपौराङ्गना जह्रुर्निर्विवेका वनेचराः ॥ भ्ञ्ज्_१६।५५ ॥  
    
न तु प्रधाननारीषु तेषामासीत्प्रगल्भता ।  
अनर्हस्य महार्हेषु नीचस्योजस्विता कथम् ॥ भ्ञ्ज्_१६।५६ ॥  
    
तैः प्रसह्य हृते स्त्रैणे भग्नमानो धनञ्जयः ।  
प्रतस्थे निजदोर्दण्डे सासूयाः पातयन्दृशः ॥ भ्ञ्ज्_१६।५७ ॥  
    
अहो बलवती देवी संसारे ऽस्मिन्ननित्यता ।  
अहो निःसारपर्यन्ता भावानां प्रभविष्णुता ॥ भ्ञ्ज्_१६।५८ ॥  
    
अहो सर्वकषः कालश्चित्रपाकमहो जगत् ।  
विजिते विजयो गोपैर्दुःखादित्यवदज्जनः ॥ भ्ञ्ज्_१६।५९ ॥  
    
धिगनित्यविलासस्य विभ्रमभ्रान्तिकारिणः ।  
धातुरद्भुतनिर्माणविनोदविशरारुताम् ॥ भ्ञ्ज्_१६।६० ॥  
    
आखण्डलप्रभृतयः खाण्डवे येन खण्डिताः ।  
कैराते त्रिपुरारातिः समरे येन तोषितः ॥ भ्ञ्ज्_१६।६१ ॥  
    
जित्वा तमपि गोपाला वराकाः सुहृदं हरेः ।  
जह्रुर्विष्णुकलत्राणि धिक्कालस्य दुरन्तताम् ॥ भ्ञ्ज्_१६।६२ ॥  
    
रेवतीं रुक्मिणीं सत्यभामां जाम्बवतीं तथा ।  
वज्रं पौत्रं च कंसारेरन्याश्च यदुयोषितः ॥ भ्ञ्ज्_१६।६३ ॥  
    
आदाय फल्गुणः शोचन्निन्द्रप्रस्थं समाविशत् ।  
सबाष्पं पौरसङ्घातैरभितः परिवारितः ॥ भ्ञ्ज्_१६।६४ ॥  
    
राज्ये निधाय तत्रैव वज्रं याते धनञ्जये ।  
सत्यभामानुगा देव्यः पावकं विविशुः शुचा ॥ भ्ञ्ज्_१६।६५ ॥  
    
व्रजन्वृष्णिवियोगार्तः किरीटि हस्तिनापुरम् ।  
परावरज्ञं भावानां वने व्यासं व्यलोकयत् ॥ भ्ञ्ज्_१६।६६ ॥  
    
दुःखान्न्यवेदयत्तस्मै घोरं वृष्णिकुलक्षयम् ।  
आत्मनश्चात्तचापस्य गोपैः पथि पराभवम् ॥ भ्ञ्ज्_१६।६७ ॥  
    
तमब्रवीज्ज्ञाननिधिर्मुनिराश्वास्य मूर्च्छितम् ।  
पुत्र कालविलासानां सर्वमेतद्विजृम्भितम् ॥ भ्ञ्ज्_१६।६८ ॥  
    
मतिर्विभूतयो भोगाः प्रभावाः शक्तयो गुणाः ।  
सर्वथा कालकलया नीयते स्मृतिशेषताम् ॥ भ्ञ्ज्_१६।६९ ॥  
    
ध्रुवं सर्वपरित्यागे न कुर्युर्मुनयो मतिम् ।  
अवसानैकविरसा यदि न स्याद्भवस्थितिः ॥ भ्ञ्ज्_१६।७० ॥  
    
इत्युक्तो मुनिना पार्थः प्रययौ हस्तिनापुरम् ।  
प्रभावं वृष्णिसिंहस्य कलयन्भृशविह्वलः ॥ भ्ञ्ज्_१६।७१ ॥

इति श्रीक्षेमेन्द्रविरचितायां भारतमञ्जर्यां मौसलं पर्व

