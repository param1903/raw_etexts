+++
title = "Asvaghosa: Saundarananda"

+++


## Intro
  
  
  
  
Asvaghosa: Saundarananda  
  
  
  
  
Asvaghosa: Saundarananda  
Based on the ed. by Seiren Matsunami. Memyo: Tanseinaru Nanda. Tokyo 1980.  
  
  
Input by N.N.  
  
  
  
  
THIS GRETIL TEXT FILE IS FOR REFERENCE PURPOSES ONLY!  
COPYRIGHT AND TERMS OF USAGE AS FOR SOURCE FILE.  
  
Text converted to Unicode (UTF-8).  
(This file is to be used with a UTF-8 font and your browser's VIEW configuration  
set to UTF-8.)  
  
  
  
description:multibyte sequence:  
long a  ā     
long A  Ā     
long i  ī     
long I  Ī     
long u  ū     
long U  Ū     
vocalic r  ṛ    
vocalic R  Ṛ    
long vocalic r  ṝ    
vocalic l  ḷ    
vocalic L  Ḷ    
long vocalic l  ḹ    
velar n  ṅ    
velar N  Ṅ    
palatal n  ñ     
palatal N  Ñ     
retroflex t  ṭ    
retroflex T  Ṭ    
retroflex d  ḍ    
retroflex D  Ḍ    
retroflex n  ṇ    
retroflex N  Ṇ    
palatal s  ś     
palatal S  Ś     
retroflex s  ṣ    
retroflex S  Ṣ    
anusvara  ṃ    
visarga  ḥ    
long e  ē     
long o  ō     
l underbar  ḻ    
r underbar  ṟ    
n underbar  ṉ    
k underbar  ḵ    
t underbar  ṯ    
  
  
  
Unless indicated otherwise, accents have been dropped in order   
to facilitate word search.  
  
For a comprehensive list of GRETIL encodings and formats see:  
http://gretil.sub.uni-goettingen.de/gretil/gretdiac.pdf  
and  
http://gretil.sub.uni-goettingen.de/gretil/gretdias.pdf  
  
For further information see:

## पाठः


चन्तो इ  
    
ॐ नमो बुद्धाय ॥  
    
चन्तो इ  
    
गौतमः कपिलो नाम मुनि धर्मभृतां वरः ।  
बभूव तपसि श्रान्तः काक्षीवान् इव गौतमः ॥ सौन्द्_१।१ ॥  
अशिश्रियद् यः सततं दीप्तं काश्यपवत् तपः ।  
आशिश्राय च तद्वृद्धौ सिद्धिम् काश्यपवत् पराम् ॥ सौन्द्_१।२ ॥  
हविःषु यश् च स्वात्मार्थं गाम् अधुक्षद् वसिष्ठवत् ।  
तपःशिष्टेषु च शिष्येषु गाम् अधुक्षद् वसिष्ठवत् ।  
माहात्म्याद् दीर्घतपसो यो द्वितीय इवाभवत् ॥ सौन्द्_१।३ ॥  
तृतीय इव यश् चाभूत् कायाङ्गिरसयोर् धिया ॥ सौन्द्_१।४ ॥  
तस्य विस्तीर्णतपसः पार्श्वे हिमवतः शुभे ।  
क्षेत्रं चायतनं चैव तपसाम् आश्रमो ऽभवत् ॥ सौन्द्_१।५ ॥  
चारुवीरुत्तरुवनः प्रस्निग्धमृदुशाद्वलः ।  
हविर्धूमवितानेन यः सदाभ्र इवाबभौ ॥ सौन्द्_१।६ ॥  
मृदुभिः सैकतैः स्निग्धैः केसरातरपाण्डुभिः ।  
भूमिभागैर् असङ्कीर्णैः साङ्गराग इवाभवत् ॥ सौन्द्_१।७ ॥  
शुचिभिस् तीर्थसङ्ख्यातैः पावनैर् भावनैर् अपि ।  
बन्धुमान् इव यस् तस्थौ सरोभिः ससरओरुहैः ॥ सौन्द्_१।८ ॥  
पर्याप्तफलपुष्पाभिः सर्वतो वनराजिभिः ।  
शुशुभे ववृधे चैव नरः साधनवान् इव ॥ सौन्द्_१।९ ॥  
नीवारफलसन्तुष्टैः स्वस्थैः शान्तैर् अनुत्सुकैः ।  
अकीर्णो ऽपि तपोभृधिभिः शून्यशून्य इवाभवत् ॥ सौन्द्_१।१० ॥  
अग्नीनां हूयमानानां शिखिना कूजताम् अपि ।  
तीर्थानां चाभिषेकेषु शुश्रुवे यत्र निस्वनः ॥ सौन्द्_१।११ ॥  
विरेजुर् हरिणा यत्र सुप्ता मेध्यासु वेदिषु ।  
सलाजैर् माधवीपुष्पैर् उपहाराः कृता इव ॥ सौन्द्_१।१२ ॥  
अपि क्षुद्रमृगा यत्र सान्ताश् चेरुः समं मृगैः ।  
शरञ्येभ्यस् तपस्विभ्यो विनयङ् शिक्षिता इव ॥ सौन्द्_१।१३ ॥  
सन्दिग्धे ऽप्य् अपुनर्भावे विदुध्हेष्व् आगमेष्व् अपि ।  
प्रत्यक्षिण इवाकुर्वंस् तपो यत्र तपोधनाः ॥ सौन्द्_१।१४ ॥  
यत्र स्म मीयते ब्रह्म कैश् चित् कैश् चिन् न मीयते ।  
काले निमीयते सोमो न चाकाले प्रमीयते ॥ सौन्द्_१।१५ ॥  
निरपेक्षाः शरिरेषु धर्मे यत्र स्वभुद्धयः ।  
संहृष्टा इव यत्नेन तापसास् ते पिरे तपः ॥ सौन्द्_१।१६  
श्राम्यन्तो मुनयो यत्र स्वर्गायोद्युक्तचेतसः ।  
तपोरागेण धर्मस्य विलोपम् इव चक्रिरे ॥ सौन्द्_१।१७ ॥  
अथ तेजविसदनं तपःक्षेत्रं तम् आश्रमम् ।  
केचिद् इक्ष्वाकवो जग्मू राजपुत्रा विवत्सवः ॥ सौन्द्_१।१८ ॥  
सुवर्णस्तम्भवर्ष्माणः सिंहोरस्का महाभुजाः ।  
पात्रं शब्दस्य महतः श्रियां च विनयस्य च ॥ सौन्द्_१।१९ ॥  
अर्हरूपा ह्य् अनर्हस्य महात्मानश् चलात्मनः ।  
प्राज्ञाः प्रज्ञाविमुक्तस्य भ्रातृयस्य यवीयसः ॥ सौन्द्_१।२० ॥  
मातृशुल्काद् उपगतां ते श्रियं न विषेहिरे ।  
ररक्षुश् च पितुः कौत्सास् ते भवन्ति स्म गौतमाः ॥ सौन्द्_१।२२ ॥  
एकपित्रोर् यथा भ्रात्रोः पृथग्गुरुपरिग्रहात् ।  
राम एवाभवद् गार्ग्यो वासुभद्रो ऽपि गौतमः ॥ सौन्द्_१।२३ ॥  
शाक्रवृक्षप्रतिच्छन्नं वासं यस्माच् च चक्रिरे ।  
तस्माद् इक्ष्वाकुवंश्यास् ते भुवि शाक्य इति स्मृताः ॥ सौन्द्_१।२४ ॥  
स तेषां गौतमश् चक्रे स्ववंशसदृशीः क्रियाः ।  
मुनिर् ऊर्ध्वं कुमारस्य सगरस्येव भार्गवः ॥ सौन्द्_१।२५ ॥  
कण्वः शाकुन्तलस्येव भरतस्य तरस्विअः ।  
वाल्मीकिर् इव धीमांश् च धीमतोर् मैथिलेययोः ॥ सौन्द्_१।२६ ॥  
तद्वनं मुनिना तेन तैश् च क्षत्रियपुङ्गवैः ।  
शान्तां गुप्तां च युगपद् ब्रह्मक्षत्रश्रियं दधे ॥ सौन्द्_१।२७ ॥  
अथोदकलशं गृह्य तेषा वृद्धिचिकीर्षया ।  
मुनिः स वियद् उत्पत्य तान् उवाच नृपात्मजान् ॥ सौन्द्_१।२८ ॥  
या पतेत् कलशाद् अस्माद् अक्षय्यसलिलान् महीम् ।  
धारा ताम् अनतिक्रम्य माम् अन्वेत यथाक्रमम् ॥ सौन्द्_१।२९ ॥  
ततः परमम् इत्य् उक्त्वा शिरोभिः प्रणिपत्य च ।  
रथान् आरुरुहुः सर्वे शीघ्रवाहान् अलङ्क्रृतान् ॥ सौन्द्_१।३० ॥  
ततः स तैर् अनुगतः स्यन्दनस्थैर् नभोगतः ।  
तदाश्रममहीप्रान्तं परिचिक्षेप वारिणा ॥ सौन्द्_१।३१ ॥  
अष्टापदम् इवालिख्य निमित्तैः सुर्भीकृतम् ।  
तान् उवाच मुनिः स्थित्वा भूमिपालसुतान् इदम् ॥ सौन्द्_१।३२ ॥  
अस्मिन् धारापरिक्षिप्ते नेमिचिह्नितलक्षणे ।  
निर्मिमीध्वं पुरं यूयं मयि याते त्रिविष्टपम् ॥ सौन्द्_१।३३ ॥  
ततः कदाचित् ते वीरास् तस्मिन् प्रतिगते मुनौ ।  
बभ्रमुर् यौवनोद्दामा गजा इव निरङ्कुशाः ॥ सौन्द्_१।३४ ॥  
बद्धगोधाङ्गुलीत्राणा हस्तविष्ठितकार्मुकाः ।  
शराध्मातमहातूणा व्यायताबद्धवाससः ॥ सौन्द्_१।३५ ॥  
जिज्ञासमाना नागेषु कौशलं श्वापदेषु च ।  
अनुचक्रुर् वनस्थस्य दौष्मन्तेर् देवक्रमणः ॥ सौन्द्_१।३६ ॥  
तान् दृष्ट्वा प्रकृतिं यातान् वृद्धान् व्याघ्रशिशून् इव ।  
तापसास् तद्वनर्ह् हित्वा हिमवन्तर्ह् सिषेविरे ॥ सौन्द्_१।३७ ॥  
ततस् तदाश्रमस्थानं शून्यर्ह् तैः शून्यचेतसः ।  
पश्यन्तो तदाश्रमस्थानर्ं शून्यं तैः निशश्वसुः ॥ सौन्द्_१।३८ ॥  
अथ ते पुण्यकर्माणः प्रत्युपस्थिरवृद्धयः ।  
तत्र तज्ज्ञैर् उपाख्यातान् अवापुर् महतो निधीन् ॥ सौन्द्_१।३९ ॥  
अलं धर्मार्थकामानां निखिलानाम् स्वाप्तये ।  
निधयो नैकविधयो भूरयस् ते गतारयः ॥ सौन्द्_१।४० ॥  
ततस् तत्प्रतिलम्भाच् च परिणामाच् च कर्मणः ।  
तस्मिन् वास्तुनि वास्तुज्ञाः पुरं श्रीमन् न्यवेशयन् ॥ सौन्द्_१।४१ ॥  
सरिद्विस्तीर्णपरिखं स्पष्टाञ्चितमहापथम् ।  
शैलकल्पमहावप्रं गिविरजम् इवापरम् ॥ सौन्द्_१।४२ ॥  
पाण्डुराट्टालसुमुखं सुविभक्तान्तरापणम् ।  
हर्म्यमालापरिक्षिप्तं कुक्षिं हिमगिरेर् इव ॥ सौन्द्_१।४३ ॥  
वेदवेदाङ्गविदुषस् तस्थुषः षट्सु कर्मसु ।  
शान्तये वृद्धये चैव यत्र विप्रान् अजीत्जपन् ॥ सौन्द्_१।४४ ॥  
तद्भूमेर् अभियोक्तॄणां प्रयुक्तान् विनिवृत्तये ।  
यत्र स्वेन प्रभावेन भृत्यदण्डान् अजीत्जपन् ॥ सौन्द्_१।४५ ॥  
चारित्रधन्सम्पन्नान् सलज्जान् दीर्घदर्शिनः ।  
अर्हतो ऽतिष्ठिपन् यत्र शूरान् दक्षान् कुटुम्बिनः ॥ सौन्द्_१।४६ ॥  
व्यस्तैस् तैस् तैर् गुञैर् युक्तान् मतिवाग्विक्रमादिभिः ।  
कर्मसु पतिरूपेषु सैचांस् तान् न्ययूयुजन् ॥ सौन्द्_१।४७ ॥  
वसुमद्भिर् अविभ्रान्तैर् अलंविद्यैर् अविस्मितैः ।  
यद् बभासे नरैः कीर्णं मन्दरः किन्नरैर् इव ॥ सौन्द्_१।४८ ॥  
यत्र ते हृष्टमनसः पौरप्रीतिच्कीर्षया ।  
श्रीमन्त्य् उद्यानसञ्ज्ञानि यशोधामान्य् अचीकरन् ॥ सौन्द्_१।४९ ॥  
श्वाः पुष्करिणीश् चैव परमाग्र्यगुणाम्भसः ।  
नाज्ञाया चेतनोत्कर्षाद् दिक्षु सर्वास्व् अचीखनन् ॥ सौन्द्_१।५० ॥  
मनोज्ञाः श्रीमतिः प्रश्ठीः पथिषूपवनेषु च ।  
सभाः कूपवतीश् चैव समन्तात् प्रत्यतिष्ठिपन् ॥ सौन्द्_१।५१ ॥  
हस्त्यश्वरथसकीर्णम् असङ्कीर्णम् अनाकुलम् ।  
अनिगूढार्थिविभवं निगूढज्ञानपौरुषम् ॥ सौन्द्_१।५२ ॥  
सन्निधानम् इवार्थानाम् आधानम् इव तेजसाम् ।  
निकेतम् इव विद्यानां सङ्केतम् इव सम्पदाम् ॥ सौन्द्_१।५३ ॥  
वासवृक्षं गुणवताम् आश्रयं शरणैषिआम् ।  
आनर्तं कृतशास्त्राणाम् आलानं बाभुशालिनाम् ॥ सौन्द्_१।५४ ॥  
समाजैर् उत्सवैर् दायैः क्रियाविधिभिर् एव च ।  
अलञ्चक्रुर् अलंवीर्यास् ते जगद्धाम तत्पुरम् ॥ सौन्द्_१।५५ ॥  
यस्माद् अन्यायतस् ते च कं चिन् नाचीकरन् करम् ।  
तस्माद् अल्पेन कालेन तत् तदापूपुरन् पुरम् ॥ सौन्द्_१।५६ ॥  
कपिलस्य च तस्यर्षेस् तस्मिन्न् आश्रमवास्तुनि ।  
यस्मात् ते तत्पुरं चक्रुस् तस्मात् कपिलवास्तु तत् ॥ सौन्द्_१।५७ ॥  
ककन्दस्य मकन्दस्य कुशाम्बस्येव चाश्रमे ।  
पुर्यो यथा हि श्रूयन्ते तथैव कपिलस्य तत् ॥ सौन्द्_१।५८ ॥  
आपुः पुरं तत्पुरुहूतकल्पास् ते तेजसार्येण न विस्मयेन ।  
आपुर् यशोगन्धम् अतश् च शश्वत् सुता ययातेर् इव कीर्तिमन्तः ॥ सौन्द्_१।५९ ॥  
तन्नाथवृत्तैर् अपि राजपुत्रैर् अराजकं नैव रराज राष्ट्रम् ।  
तारासहस्रैर् अपि दीप्यमानैर् अनुत्थिते चन्द्र इवान्तरीक्षम् ॥ सौन्द्_१।६० ॥  
यो ज्यायान् अथ वयसा गुणैश् च तेषां भ्रातॄणां वृषभ इवौजसा वृषाणाम् ।  
ते तत्र प्रियगुरुवस् तम् अभ्यषिञ्चन्न् आदित्या दशशतलोचनं दिवीव ॥ सौन्द्_१।६१ ॥  
आचारवान् विनयवान् नयवान् क्रियावान् धर्माय नेन्द्रियदुखाय धृतात्परः ।  
तद्भ्रातृभिः परिवृतः स जुगोप राष्ट्रं सङ्क्रन्दनो दिवम् इवानुष्र्तो मरुद्भिः ॥ सौन्द्_१।६२ ॥  
    
सौन्दरनद महाकाव्ये कपिलवास्तुवर्णनो नाम प्रथमः सर्गः ।

चन्तो इइ  
    
ततः कदा चित् कालेन तद् अवाप कुलक्रमात् ।  
राज शुद्धोधनो नाम शुद्धकर्मा जितेन्द्रियः ॥ सौन्द्_२।१ ॥  
यः ससञ्जे न कामेषु श्रीपाप्तौ न विसिस्मिये ।  
नावमेने परानृद्ध्या परेभ्यो नापि विव्यथे ॥ सौन्द्_२।२ ॥  
बलीयान् सत्त्वसम्पन्नः श्रुतवान् बुद्धिमान् अपि ।  
विक्रान्तो नय्वांश् चैव धीरः सुमुख एव च ॥ सौन्द्_२।३ ॥  
वपुष्मांश् च न च स्तब्धो दक्षिणो न च नारजवः ।  
तेजस्वी न च न क्षान्तः कर्ता च न च विस्मितः ॥ सौन्द्_२।४ ॥  
आक्षिप्तः शत्रुभिः सङ्ख्ये सुहृद्भिश् च व्यपाश्रितः ।  
अभवद् यो न विमुखस् तेजसा दित्सयैव च ॥ सौन्द्_२।५ ॥  
यः पूर्वै राजभिर् यातां यियासुर् धर्मपद्धतिम् ।  
राज्यं दीक्षाम् इव वहन् वृत्तेतान्वगमत् पितॄन् ॥ सौन्द्_२।६ ॥  
यस्य सुव्यहाराच् च रक्षनाच् च सुखं प्रजाः ।  
शिश्यिरे विगतोद्वेगाः पितुर् अङ्कगता इव ॥ सौन्द्_२।७ ॥  
कृतशास्त्रः कृतास्त्रो वा जातो वा विपुले कुले ।  
अकृतार्थो न ददृशे यस्य दर्शनमेयिवान् ॥ सौन्द्_२।८ ॥  
हितं विप्रियम् अप्य् उक्तो यः शुश्राव न चुक्षुभे ।  
दुष्कृतं बह्व् अपि त्यक्त्वा सस्मार कृतम् अण्व् अपि ॥ सौन्द्_२।९ ॥  
प्रणतान् अनुजग्राह विजग्राह कुलद्विषः ।  
आपन्नान् परिजग्राह निजग्राहास्थितान् पथि ॥ सौन्द्_२।१० ॥  
प्रायेण विषये यस्य तच्छीलम् अनुवर्तिनः ।  
अर्जयन्तो ददृशिरे धनानीव गुणान् अपि ॥ सौन्द्_२।११ ॥  
अध्यैष्ट यः परं ब्रह्म न व्यैष्ट सततं धृतेः ।  
दानान् यदित पात्रेभ्यः पापं नाकृत किं चन ॥ सौन्द्_२।१२ ॥  
धृत्यावाक्षीत् प्रतिज्ञां स सद्वाजिवोद्यतां धुरम् ।  
न ह्य् अवान्छीच् एयुतः सत्यान् मुहूर्तम् अपि जीवितम् ॥ सौन्द्_२।१३ ॥  
विदुषः पर्युपासिष्ट व्यकाशिष्टात्मवत्तया ।  
व्यरोचिष्त च शिष्टेभ्यो मासीषे चन्द्रमा इव ॥ सौन्द्_२।१४ ॥  
अवेदीद् बुद्धिशास्त्राभ्याम् इह चामुत्र च क्षमम् ।  
अरक्षीद् धैर्यवीर्याभ्याम् इन्द्रियाण्य् अपि च प्रजाः ॥ सौन्द्_२।१५ ॥  
अहार्षीद् दुःखम् आर्तानां द्विषतां चोर्जितं यशः ।  
अचैष्ते च नयैर् भूमिं भूयसा यशसैव च ॥ सौन्द्_२।१६ ॥  
अप्य् आसीद् दुःखितान् पश्यन् प्रकृत्या करुणात्मकः ।  
नाहौष्ते च यशो लोभाद् अन्यायाधिगतैर् धनैः ॥ सौन्द्_२।१७ ॥  
सौहार्दऋढभक्तित्वान् मैत्रेषु विगुणेष्व् अपि ।  
नादिदासीददित्सीत् तु सौमुख्वात् स्वं स्वम् अर्थवत् ॥ सौन्द्_२।१८ ॥  
अनिवेद्याग्रम् अर्हद्भ्यो नालिक्षत् हिं चिद् अप्लुतः ।  
गाम् अधर्मेण नाधुक्षत् क्षीरतर्षेण गाम् इव ॥ सौन्द्_२।१९ ॥  
नासृक्षद् बलिम् अप्राप्तं नारुक्षन् मानम् ऐश्वरम् ।  
आगमैर् बुद्धिम् आहिक्षद् धर्माय न तु कीर्तये ॥ सौन्द्_२।२० ॥  
क्लेशार्हान् अपि कांश् चि तु नाक्लिष्ट क्लिष्टकर्मणः ।  
आर्यभावाच् च नाघुक्षद् द्विषतो ऽपि सतो गुणान् ॥ सौन्द्_२।२१ ॥  
आकृषद् वपुषा दृष्टीः प्रजानां चन्द्रमा इव ।  
परस्वं भुवि नामृक्षन् महाविषम् इवोरगम् ॥ सौन्द्_२।२२ ॥  
नाक्रुक्षद् विषये तस्य कश् चित् कैश् चित् क्व चित् क्षतः ।  
अदिक्षत् तस्य हस्तस्थम् आर्तेभ्यो ह्य् अभयं धनुः ॥ सौन्द्_२।२३ ॥  
कृतागसो ऽपि प्रणतान् प्राग् एव प्रियकारिणः ।  
अदर्शत् स्निघया दृष्ट्या श्लक्ष्णेन वचसासिचत् ॥ सौन्द्_२।२४ ॥  
बह्वीर् अध्यगमद् विद्या विषयेष्व् अकुतूहलः ।  
अदर्शत् कार्तयुगे धर्मे धर्मात् कृच्छ्रे ऽपि नास्रसत् ॥ सौन्द्_२।२५ ॥  
अवर्धिष्ट गुञैः शश्वद् अवृधन् मित्रसम्पदा ।  
अवर्तिष्ट च वृद्धेषु नावृतद् गर्हिते पथि ॥ सौन्द्_२।२६ ॥  
शरैर् अशीशम् अच्छत्रून् गुणैर् बन्धून् अरीरमत् ।  
रन्ध्रैर् नाचूचुदद् भृत्यान् करैर् नापीपिडत् प्रजाः ॥ सौन्द्_२।२७ ॥  
रक्षणाच् चैव शौर्याच् च निखिलां गाम् अवीवपत् ।  
स्पष्टया दण्डनीत्या च रात्रिसत्त्रान् अवीवपत् ॥ सौन्द्_२।२८ ॥  
कुलं राजर्षिवृत्तेन यशोगन्धम् अवीवपत् ।  
दीप्त्या तम इवादित्यस् तेजसारीन् अवीवपत् ॥ सौन्द्_२।२९ ॥  
अपप्रथत् पितॄंश् चैव सत्पुत्रदऋशैर् गुणैः ।  
सलिलेनेव चाम्भोदो वृत्तेनाजिह्णदत् प्रजाः ॥ सौन्द्_२।३० ॥  
दानैर् अजस्रविपुलैः सोमं विप्रान् असूषवत् ।  
राजधर्मस्थिअत्वाच् च काले सस्यम् असूषवत् ॥ सौन्द्_२।३१ ॥  
अधर्मिष्ठाम् अचकथन् न कथाम् अकथङ्कतः ।  
चक्रवर्तीव च परान् धर्मायाभ्युदसीषहत् ॥ सौन्द्_२।३२ ॥  
राष्ट्रम् अन्यत्र च बलेर् न स किङ् चिद् ददीदपत् ।  
भृत्यैर् एव च सोद्योगं द्विषद्दर्पम् अदीदपत् ॥ सौन्द्_२।३३ ।  
स्वैर् एवादीदपच् चापि भूयो भूयो गुणैः कुलम् ।  
प्रजा नादीदपच् चैव सर्वधर्मव्यवस्थया ॥ सौन्द्_२।३४ ॥  
अश्रान्तः समये यज्वा वज्ञभूमिम् अमीमपत् ।  
पालनाच् च च्विजान् ब्रह्म निर्दुविग्नान् अमीमपत् ॥ सौन्द्_२।३५ ॥  
गुरुभिर् विधिवत्काले सौम्यः सोमम् अमीमपत् ।  
तपसा तेजसा चैव द्विषत्सैन्यम् अमीमपत् ॥ सौन्द्_२।३६ ॥  
प्रजाः परमधर्ञ्ज्ञः सूक्ष्मं धर्मम् अवीवसत् ।  
दर्शनाच् चैव धर्मस्य काले स्वर्गम् अवीवसत् ॥ सौन्द्_२।३७ ॥  
व्यक्तम् अप्य् अर्थकृच्छ्रेषु नाधर्मिष्ठम् अतिष्ठिपत् ।  
प्रिय इत्य् एव चाशक्तं न संरागाद् अवीवृधत् ॥ सौन्द्_२।३८ ॥  
तेजसा च त्विषा चैव रिपून् दृप्तान् अभीभसत् ।  
यशोदीपेन दीप्तेन पृथिवीं च व्यभीभसत् ॥ सौन्द्_२।३९ ॥  
आनृशंस्यान् न यशसे तेनादायि सदार्थिने ।  
द्रव्यं महद् अपि त्यक्त्वा न चैवाकीर्ति किं चन ॥ सौन्द्_२।४० ॥  
तेनारिर् आपि दुःखार्तो नात्याजि शरणागतः ।  
जित्वा दृप्तान् अपि रिपून् न तेनाकारि विस्मयः ॥ सौन्द्_२।४१ ॥  
न तेनाभेदि मार्यादा कामाद् द्वेषाद् भयाद् अपि ।  
तेन सत्स्व् अपि भोगेषु नासेवीन्द्रियवृत्तिता ॥ सौन्द्_२।४२ ॥  
न तेनार्दर्शि विषमं कार्यङ् क्व चन किं चन ।  
विप्रियप्रिययोः कृत्ये न तेनागामि निक्रियाः ॥ सौन्द्_२।४३ ॥  
तेनापायि यथाकल्पं सोमश् च यश एव च ।  
वेदश् चाम्नायि सततं वेदोक्तो धर्म एव च ॥ सौन्द्_२।४४ ॥  
एवमादिभिर् अत्यक्तो बभूवासुलभैर् गुणैः ।  
अशक्यशक्यसामन्तः शाक्यराजः स शक्रवत् ॥ सौन्द्_२।४५ ॥  
अथ तस्मिन् तथा काले धर्मकामा दिवौकसः ।  
विचेरुर् दिशि लोकस्य धर्मचर्या दिदृक्षवः ॥ सौन्द्_२।४६ ॥  
धर्मात्मानश् चरन्तस् ते धर्मजिज्ञासया जगत् ।  
ददृशुस् तं विशेषेण धर्मात्मानं नराधिपम् ॥ सौन्द्_२।४७ ॥  
देवेभ्यस् तुषितेभ्यो ऽथ बोधिसत्त्वः क्षितिं व्रजन् ।  
उपपत्तिं प्रणिदधे कुले तस्य महीपतेः ॥ सौन्द्_२।४८ ॥  
तस्य देवी नृदेवस्य माया नाम तदाभवत् ।  
वीतक्रोधतमोमाया मायेव दिवि देवता ॥ सौन्द्_२।४९ ॥  
स्वप्ने ऽथ समये गर्भम् आविशन्तं ददर्श सा ।  
षड्दन्तं वारणं श्वेतम् ऐरावतम् इवौजसा ॥ सौन्द्_२।५० ॥  
तं विनिर्दिदिषुः श्रुत्वा स्वप्नं स्वप्नविदो द्विजाः ।  
तस्य जन्म कुमारस्य लक्ष्मीधर्मयशोभृतः ॥ सौन्द्_२।५१ ॥  
तस्य सत्त्वविशेषस्य जातौ जातिक्षयैषिनः ।  
साचला प्रचचालोर्वी तरङ्गाभिहतेव नौः ॥ सौन्द्_२।५२ ॥  
सूर्यरश्मिभिर् अक्लिष्टं पुष्पवर्षं पपात खात् ।  
दिग्वारणकराधूताद् वनाच् चैत्ररथाद् इव ॥ सौन्द्_२।५३ ॥  
दिवि दुन्दुभयो नेदुर् दीव्यतां मरुताम् इव ।  
दिदीपे ऽभ्यधिअं सूर्यः शिवश् च पवनो ववौ ॥ सौन्द्_२।५४ ॥  
तुतुषुस् तुषिताश् चैव शुद्धावासाश् च देवताः ।  
सद्धर्मबहुमानेन सत्त्वानां चानुकम्पया ॥ सौन्द्_२।५५ ॥  
समाययौ यशःकेतुं श्रेयःकेतुकरः परः ।  
बभ्राजे शान्तया लक्ष्म्या धर्मो विग्रहवान् इव ॥ सौन्द्_२।५६ ॥  
देव्याम् अपि यवीयस्याम् अरण्याम् इव पावकः ।  
नन्दो नाम सुतो जज्ञे नित्यानन्दकरः कुले ॥ सौन्द्_२।५७ ॥  
दीर्घबाहुर् महावक्षाः सिंहांसो वृसभेक्षनः ।  
वपुषाग्र्येण यो नाम सुन्दरोपपदं दधे ॥ सौन्द्_२।५८ ॥  
मधुमास इव प्राप्तश् चन्द्रो नअ इवोदितः ।  
अङ्गवान् इव चानङ्गः स बभौ कान्तया श्रिया ॥ सौन्द्_२।५९ ॥  
स तौ संवर्धयामास नरेन्द्रः परया मुदा ।  
अर्थः सज्जनहस्तस्थो धर्मकामौ महान् इव ॥ सौन्द्_२।६० ॥  
तस्य कालेन सत्पुत्रौ ववृधाते भवाय तौ ।  
आर्यस्यारम्भमहतो दर्मार्थाव् इव भूतये ॥ सौन्द्_२।६१ ॥  
तयोः सत्पुत्रयोर् मध्ये शाक्यराजो रराज सः ।  
मध्यदेश इव व्यक्तो हिमवत्पारिपात्रयोः ॥ सौन्द्_२।६२ ॥  
ततस् तयोः संस्कृतयोः क्रमेण नरेन्द्रसून्वोः कृतविद्ययोश् च ।  
कामेष्व् अजस्रङ् प्रममाद नन्दः सर्वार्थसिद्धस् तु न संररञ्ज ॥ सौन्द्_२।६३ ॥  
स प्रेक्श्यैव हि जीर्णम् आतुरङ् च मृतङ् च विमृशन् जगदन्भिज्ञम् आर्तचित्तः ।  
हृदयगतपरघृणो न विषयरतिम् अगमज् जननमरणभयम् अभितो विजिघांसुः ॥ सौन्द्_२।६४ ॥  
उद्वेगाद् अपुनर्भवे मनः प्रणिधाय स ययौ शयितवराङ्गनादनास्थः ।  
निशि नृपतिनिलयनाद् वनगमन्कृत्मनाः सरस इव मथितनलिनात् कलहंसः ॥ सौन्द्_२।६५ ॥  
    
सौन्दरनन्दे महाकाव्ये राजवर्णनो नाम द्वितीयः सर्गः ।  
    
चन्तो इइइ  
    
तपसे ततः कपिलवास्तु हयगरथौघसङ्कुलम् ।  
श्रीमद् अभयम् अनुरक्तजनं स विहाय विश्चितमना वनं ययौ ॥ सौन्द्_३।१ ॥  
विविधाग्मांस् तपसि तांश् च विविधनियमाश्रयान् मुनीन् ।  
प्रेक्ष्य स विषयतृआकृपणान् अनवस्थितं तप इति न्यवर्तत ॥ सौन्द्_३।२ ॥  
अथ मोक्षवादिनम् अराडम् उपशममतिं तथोड्रकम् ।  
तत्त्वकृतमतिर् उपास्य जहावयम् अप्य् अमार्ग इति मागकोविदः ॥ सौन्द्_३।३ ॥  
स विचारयन् जगति किं नु परमम् इति तं तम् आगमम् ।  
निश्चयम् अनधिगतः परतः परमं चचार तप एव दुष्करम् ॥ सौन्द्_३।४ ॥  
अथ नैष मार्ग इति विक्ष्य तद् अपि विपुलं जहौ तपः ।  
ध्यानविषयम् अवगम्य परं बुभुजे वरान्नम् अमृतत्वबुद्धये ॥ सौन्द्_३।५ ॥  
स सुवर्णपीनयुगबाहुर् ऋषभगतिर् आयतेक्षणः ।  
प्लक्षम् अवनिरुहम् अभ्यगमत् परमस्य निश्चयविधेर् बुभुत्सया ॥ सौन्द्_३।६ ॥  
उपविश्य तत्र कृतबुद्धिर् अचल्धृतिर् अद्रिराजवत् ।  
मारबलम् अजयद् उग्रम् अथो बुबुधे पदं शिवम् अहार्यम् अव्ययम् ॥ सौन्द्_३।७ ॥  
अवगम्य तं च कृतकार्यम् अमृतमनसो दिवौकसः ।  
हर्षम् अतुलम् अगमन् मुदिता विमुखी तु मारपरिषत् प्रचुक्षुभे ॥ सौन्द्_३।८ ॥  
सनगा च भूः प्रविचाल हुतवहसकः शिवो ववौ ।  
नेदुर् अपि च सुरदुन्दुभयः प्रववर्ष चाम्बुधरवर्जितं नभः ॥ सौन्द्_३।९ ॥  
अवबुध्य चैव परमार्थम् अजरम् अनुकम्पया विभुः ।  
नित्यम् अमृतम् उपदर्श्यितुं स वराञसीपरिकराम् अयात् पुरीम् ॥ सौन्द्_३।१० ॥  
अथ धर्मचक्रम् ऋतनाभि धृतिमतिसमाधिनेमिमत् ।  
तत्र विनयनिमारम् ऋषिर् जगतो हिताय परिषद्य् अवर्तयत् ॥ सौन्द्_३।११ ॥  
इति दुःखम् एतद् इयम् अस्य समुदयलता प्रवर्तिका ।  
शान्तिर् इयम् अयम् उपाय इति प्रविभागशः परम् इदं चतुष्टयम् ॥ सौन्द्_३।१२ ॥  
अभिधाय च त्रिपरिवर्तम् अतुलम् अनिवर्त्यम् उत्तमम् ।  
द्वादशनियतविकल्पम् ऋषिर् विनिनाय कौण्डिनसगोत्रम् आदितः ॥ सौन्द्_३।१३ ॥  
स हि दोषसागरम् अगाधम् उपधिजलम् आधिजनुत्कम् ।  
क्रोधमदभयतर्ङ्गचलं प्रततार लोकम् अपि व्यतारयत् ॥ सौन्द्_३।१४ ॥  
स विनीय काशिषु गयेषु बहुजनम् अथो गिरिव्रजे ।  
पित्र्यम् अपि परमकारुणिको नगरं ययाव् अनुजिघृक्षया तदा ॥ सौन्द्_३।१५ ॥  
विषयात्मकस्य हि इअनस्य बहुविविधमार्गसेविनः ।  
सूर्यसदृशवपुर् अभ्युदितो विजहार सूर्य इव गौतमस् तमः ॥ सौन्द्_३।१६ ॥  
अभितस् ततः कपिलवास्तु परमशुभवास्तुसंस्तुतम् ।  
वस्तुमतिशुचि शिवोपवनं स ददर्श निःस्पृहतया यथा वनम् ॥ सौन्द्_३।१७ ॥  
अपरिग्रहः स हि बभूव नियतमतिर् आत्मनीश्वरः ।  
नैकविधभयकरेषु किम्-उ स्वजनस्वदेशजनमित्रवस्तुषु ॥ सौन्द्_३।१८ ॥  
प्रतिपूजया न स जहर्ष न च शुचम् अवज्ञयागमत् ।  
निश्चितमतिर् असिचन्दनयोर् न जगाम दुःखसुखयोश् च विक्रियाम् ॥ सौन्द्_३।१९ ॥  
अथ पार्थिवः समुपलभ्य सुतम् उपगतं तथागतम् ।  
तूर्णम् अबभुतुरगानुगतः सुतदर्शनोत्सुकतयाभिनिर्ययौ ॥ सौन्द्_३।२० ॥  
सुगतस् तथागतम् अवेक्ष्य नरपतिम् अधीरम् आशया ।  
शेषम् अपि च जनम् अश्रुमुखं विनीषय गगनम् उत्पपात ह ॥ सौन्द्_३।२१ ॥  
स विचक्रमे दिवि भुवीव पुनर् उपविवेश तस्थिवान् ।  
निश्चलमतिर् अशयिष्ट पुनर् बहुधाभवत् पुनर् अभूत् तथैकधा ॥ सौन्द्_३।२२ ॥  
सलिले क्षिताव् इव चचार जलम् इव विवेष मेदिनीम् ।  
मेघ इव दिवि ववर्ष पुनः पुनर् अज्वलन् नव इवोदितो रविः ॥ सौन्द्_३।२३ ॥  
युगपज् ज्वलन् ज्वलनवच् च जलम् अवसृहंश् च मेघवत् ।  
तप्तकनकसदृशप्रभया स बभौ प्रदीप्त इव सन्ध्यया घनः ॥ सौन्द्_३।२४ ॥  
तम् उदीक्ष्य हेममणिजालवलयिनम् इवोत्थितं ध्वजम् ।  
प्रीतिम् अगमद् अतुलां नृपतिर् जनता नताश् च बहुमानम् अभ्ययुः ॥ सौन्द्_३।२५ ॥  
अथ भाजनीकृतम् अवेक्ष्य मनुजपतिम् ऋद्धिसम्पदा ।  
पौरजनम् अपि च तत्प्रवणं निजगाद धर्मविनयं विनायकः ॥ सौन्द्_३।२६ ॥  
नृपतिस् ततः प्रथमम् आप फलम् अमृतधर्मसिद्धयोः ।  
धर्मम् अतुलम् अधिगम्य मुनेर् मुनये ननाम स यतो गुराव् इव ॥ सौन्द्_३।२७ ॥  
बहवः प्रसन्नमनसो ऽथ जननमरणार्तिभीरवः ।  
शाक्यतनयवृषभाः कृतिनो वृषभा इन्वानलभयात् प्रवव्रजुः ॥ सौन्द्_३।२८ ॥  
विजहुस् तु ये ऽपि न गृहाणि तनयपितृमात्रपेक्षया ।  
ते ऽपि नियमविधिमामरणाज् जगृहुश् च युक्तमनसश् च दघ्रिरे ॥ सौन्द्_३।२९ ॥  
न जिहिम्स सूक्ष्मम् अपि जन्तुम् अपि परवधोपजीवनः ।  
किं बत विपुलगुञः कुलजः सदयः सदा किमु मुनेर् उपासया ॥ सौन्द्_३।३० ॥  
अकृशोध्यमः कृशधनो ऽपि परपरिभवासहो ऽपि सन् ।  
नान्यधनम् अपजहार तथा भुजगाद् इवान्यविभवाद् धि विव्यथे ॥ सौन्द्_३।३१ ॥  
विभवान्वितो ऽपि तरुणो ऽपि विषयचपलेन्द्रियो ऽपि सन् ।  
नैव च परयुवतीर् अगमत् परमं हि ता धनतो ऽप्य् अमन्यत ॥ सौन्द्_३।३२ ॥  
अनृतं जगाद न च कश् चिद् ऋतम् अपि जजल्प नाप्रियम् ।  
श्लक्ष्णम् अपि च न जगाव् अहितं हितम् अप्य् उवाच न च पैशुनाय यत् ॥ सौन्द्_३।३३ ॥  
मनसा लुलोभ न च जातु परवसुषु गृद्धमानसः ।  
कामसुखम् असुखतो विमृशन् विजहार तृप्त इव तत्र सज्जनः ॥ सौन्द्_३।३४ ॥  
न परस्य कश् चिद् अपघातम् अपि च स्गृणो व्यचिन्तयत् ।  
मातृपिऋसुतसुहृसदृशं स ददर्श तत्र हि परस् परं जनः ॥ सौन्द्_३।३५ ॥  
नियतं भविष्यति परत्र भवद् अपि च भूतम् अप्य् अथो ।  
कर्मफलम् अपि च लोकगतिर् नियतेति दर्शनम् अवाप साधु च ॥ सौन्द्_३।३६ ॥  
इति कर्मञा दशविधेन परमकुशलेन भूरिणा ।  
भ्रंशिनि शितहिलगुणो ऽपि युगे विजहार तत्र मुन्संश्रयज् जनः ॥ सौन्द्_३।३७ ॥  
न च तत्र कश् चिद् उपपत्तिसुखम् अभिललाष तैर् गुणैः ।  
सर्वम् अशिवम् अवगम्य भवं भवसङ्क्षयाय ववृते न जन्मने ॥ सौन्द्_३।३८ ॥  
अकथङ्कथा गृहिण एव परमपरिशुद्धदृष्तयः ।  
स्रोतसि हि ववृतिरे बहवो रजसस् तनुत्वम् अपि चक्रिरे परे ॥ सौन्द्_३।३९ ॥  
ववृते ऽत्र यो ऽपि विषमेषु विभवदृशेषु कश् चन ।  
त्यागविनयनियमाभिरतो विजहार सो ऽपि न चचाल सत्पथात् ॥ सौन्द्_३।४० ॥  
अपि च स्वतो ऽपि परतो ऽपि न भयम् अभवन् न दैवतः ।  
तत्र च सुसुखसुभिक्षगुणैर् जहृषुः प्रजाः कृतयुगे मनोर् इव ॥ सौन्द्_३।४१ ॥  
इति मुदितम् अनामयं निरापत् कुरुरघुपुरुपुरोपमं पुरं तत् ।  
अभवद् अभयदैशिके महर्षौ विहरति तत्र शिवाय वीतरागे ॥ सौन्द्_३।४२ ॥

चन्तो इव्  
    
मुनौ ब्रुवाञे ऽपि तु तत्र धर्मं धर्मं प्रति ज्ञातिषु चादृतेषु ।  
प्रासादसंस्थो मदनैककार्यः प्रियासहायो विजहार नन्दः ॥ सौन्द्_४।१ ॥  
स चक्रवाक्येव हि चक्रवाकस् तया समेतः प्रियया प्रियार्हः ।  
नाचिन्तयद् वैश्र्मणं न शक्रं तस्थानहेतोः कुत एव धर्मम् ॥ सौन्द्_४।२ ॥  
लक्ष्म्या च रूपेण च सुन्दरीति स्तम्भेन गर्वेण च मानिनीति ।  
दीप्त्या च मानेन च भामिनीति यतो बभाषे त्रिविधेन नाम्ना ॥ सौन्द्_४।३ ॥  
सा हासहंसा नयन्द्विरेफा पीनस्तनात्युन्नतपद्मकोशा ।  
भूयो बभासे स्वकुलोदितेन स्त्रीपद्मिनी नन्ददिवाकरेण ॥ सौन्द्_४।४ ॥  
रूपेण चात्यन्तमनोहरेण रूपानुरूपेण च चेष्टितेन ।  
मनुष्यलोके हि तदा बभूव सा सुन्दरी स्त्रीषु नरेषु नन्दः ॥ सौन्द्_४।५ ॥  
सा देवता नन्दनचारिणीव कुलस्य नन्दीजननश् च नन्दः ।  
अतीत्य मर्त्यान् अनुपेत्य देवान् सृष्टाव् अभूताम् इव भूतधात्रा ॥ सौन्द्_४।६ ॥  
तां सुन्दरीं चेन् न लभेत नन्दः सा वा निषेवेत न तं नतभ्रूः ।  
द्वन्दं ध्रुवं तद् विकलं न शोभेतान्योन्यहीनाव् इव रात्रिचन्द्रौ ॥ सौन्द्_४।७ ॥  
कन्दर्परत्योर् इव लक्ष्यभूतं प्रमोदनान्द्योर् इव नीडभूतम् ।  
प्रहर्षतुष्ट्योर् इव पात्रभूतं द्वन्दं सहारंस्त मदान्धभूतम् ॥ सौन्द्_४।८ ॥  
परस्परोद्वीक्षणतत्पराक्षं परस्परव्याहृतसक्तचित्तम् ।  
परस्पराश्लेषहृताण्गरागं परस्परं तन् मिथुनं जहार ॥ सौन्द्_४।९ ॥  
भावानुरक्तौ गिरिनिर्झरस्थौ तौ किन्नरीकिम्पुरुषाव् इवोभौ ।  
चिक्रीडतुश् चाभिविरेजतुश् च रूपश्रियान्योन्यम् इवाक्षिपन्तौ ॥ सौन्द्_४।१० ॥  
अन्योन्यसंरागविवर्धनेन तद् द्वन्द्वम् अन्योन्यम् अरीरमच् च ।  
क्लमान्तरे ऽन्योन्यविनोदनेन सलीलम् अन्योन्यम् अमीमदच् च ॥ सौन्द्_४।११ ॥  
विभूषयाम् आस ततः प्रियां स सिषेविषुस् तां न मृजावहार्थम् ।  
स्वेनैव रूपेण विभूषिता हि विभूषणानाम् अपि भुषणं सा ॥ सौन्द्_४।१२ ॥  
दत्त्वाथ सा दर्पणम् अस्य हस्ते ममाग्रतो धारय तावद् एनम् ।  
विशेषकं यावद् अहं करोमीत्य् उवाच कान्तं स च तं बभार ॥ सौन्द्_४।१३ ॥  
भर्तुस् ततः श्मश्रु निरीक्षमाणा विशेषकङ् सापि चकार तादृक् ।  
निश्वासवातेन च दर्पञस्य चिकित्सयित्वा निजघान नन्दः ॥ सौन्द्_४।१४ ॥  
सा तेन चेष्टाललितेन भर्तुः शाठ्येन चान्तर्मनसा जहास ।  
भवेच् च रुष्टा किल नाम तस्मै ललाटजिह्मां भृकुटिं चकार ॥ सौन्द्_४।१५ ॥  
चिक्षेप कर्णोत्पलम् अस्य चांसे करेञ सव्येन मदालसेन ।  
पत्त्राङ्गुलिं चार्धनिमीलिताक्षे वक्त्रे ऽस्य ताम् एव विनिर्दुधाव ॥ सौन्द्_४।१६ ॥  
ततश् चलन्नूपुरयोक्त्रिताभ्यां नखप्रभोधासितराङ्गुलिभ्याम् ।  
पध्यां प्रियाया नलिनोपमाभ्यां मूर्ध्ना भयान् नाम ननाम नदः ॥ सौन्द्_४।१७ ॥  
स मुक्तपुष्पोन्मिषितेन मूर्ध्ना ततः प्रियायाः प्रियकृद् बभासे ।  
सुवर्णवेद्याम् अनिलावभग्नः पुष्पातिभाराद् इव नागवृक्षः ॥ सौन्द्_४।१८ ॥  
सा तं स्तनोद्वर्तितहारष्टिर् उत्थापयाम् आस निपीड्य दोर्भ्याम् ।  
कथं कृतो ऽसीति जहास चोच्चैर् मुखेन साचीकृतकुण्डलेन ॥ सौन्द्_४।१९ ॥  
पत्युस् ततो दर्पणसक्तपाणेर् मुहुर्मुहुर् वक्त्रम् अवेक्षमाणा ।  
तमालपत्त्रार्द्रतले कपोले समापयामास विशेषकं तत् ॥ सौन्द्_४।२० ॥  
तस्या मुखङ् तत् सतमालपत्त्रङ् ताम्राधरौष्ठं चिकुरायताक्षम् ।  
रक्ताधिकाग्रं पतितद्विरेफङ् सशैवलङ् पद्मम् इवाबभासे ॥ सौन्द्_४।२१ ॥  
नन्दस् ततो दर्पणम् आदरेण बिभ्रत् तदामण्डनसाक्षिभूतम् ।  
विशेषकावेक्षणकेकराक्षो लडत् प्रियाया वदनं ददर्श ॥ सौन्द्_४।२२ ॥  
तत् कुण्डलादष्टविशेषकान्तं कारण्डवक्लिष्टम् इवारविन्दम् ।  
नन्दः प्रियाया मुखम् ईक्षमाणो भूयः प्रियानन्दकरो बभूव ॥ सौन्द्_४।२३ ॥  
विमानकल्पे स विमानगर्भे ततस् तथा चैव नन्दन नन्दः ।  
तथागतश् चागतभैक्षकालो भैक्षाय तस्य प्रविवेष वेश्म ॥ सौन्द्_४।२४ ॥  
अवाङ्मुखो निष्प्रणयश् च तस्थौ भ्रातु गृहे ऽन्यस्य गृहे यथैव ।  
तस्माद् अथो प्रेष्यजनप्रमादाद् भिक्षाम् अलब्धैव पुनर् जगाम ॥ सौन्द्_४।२५ ॥  
का चित् पिपेषाङ्गविलेपनं हि वासो ऽङ्गना का चिद् अवासयच् च ।  
अयोजयत् स्नानविधिं तथान्या जग्रन्थुर् अन्याः सुरभीः स्रजश् च ॥ सौन्द्_४।२६ ॥  
तस्मिन् गृहे भर्तुर् अतश् चरन्त्यः क्रीडानुरूपं ललितं नियोगम् ।  
काश् चिन् न बुद्धं ददृशुर् युवत्यो बुद्धस्य वैषा नियतङ् मनीषा ॥ सौन्द्_४।२७ ॥  
का चित् स्थिता तत्र तु हर्म्यपृष्ठे गवाक्षपक्षे प्रणिधाय चक्षुः ।  
विनिष्पतन्तं सुगतं ददर्श पयोदगर्भाद् इव दीप्तम् अर्कम् ॥ सौन्द्_४।२८ ॥  
सा गौरवं तत्र विचार्य भर्तुः स्वया च भक्त्यार्हतयार्हतश् च ।  
नन्दस्य तस्थौ पुरतो विवक्षुस् तदाज्ञया चेति तदाचचक्षे ॥ सौन्द्_४।२९ ॥  
अनुग्रहायास्य जनस्य शङ्के गुरुर् गृहं नो भगवान् प्रविष्टः ।  
भिक्षाम् अलब्ध्वा गिरम् आसनं वा सून्याद् अरण्याद् इव याति भूयः ॥ सौन्द्_४।३० ॥  
श्रुत्वा महर्षेः स गृहप्रवेशं सत्कारहीनं च पुनःप्रयाणम् ।  
चचाल चित्राभरणाम्बरस्रक् कल्पद्रुमो धूत इवानिलेन ॥ सौन्द्_४।३१ ॥  
कृत्वाञ्जलिं मूर्धनि पद्मकल्पं ततः स कान्तां गमनं ययाचे ।  
कर्तुं गमिष्यामि गुरौ प्रणामं माम् अभ्यनुज्ञातुम् इहार्हसीति ॥ सौन्द्_४।३२ ॥  
सा वेपमाना परिसस्वजे तं शालं लता वातसमीरितेव ।  
ददर्श चाशुप्लुतलोलनेत्रा दीर्घं च निश्वस्य वचो ऽभ्युवाच ॥ सौन्द्_४।३३ ॥  
नाहं यियासोर् गुरुदर्शनार्थम् अर्हामि कर्तुं तव धर्मपीडाम् ।  
गच्छार्यपुत्रैहि च शीघ्रम् एव विशेषको यावद् अयङ् न शुष्कः ॥ सौन्द्_४।३४ ॥  
सचेद् भवेस् त्वं खलु दीर्घसूत्रो दण्दं महान्तं त्वयि पातयेयम् ।  
मुहुर्मुहुस् त्वां शयितं कुचाभ्यां विबोधयेयं च न चालपेयम् ॥ सौन्द्_४।३५ ॥  
अथाप्य् अनाश्यानविशेषकायां मय्य् एष्यसि त्वं त्वरितं ततस् त्वाम् ।  
निपीडयिष्यामि भुजद्वयेन निर्भूषञेनार्द्रविलेपनेन ॥ सौन्द्_४।३६ ॥  
इत्य् एवम् उक्तश् च निपीडितश् च तयासवर्णस्वनया जगाद ।  
एवं करिष्यामि विमुञ्च चण्डि यावद् गुरुर् दूरगतो न मे सः ॥ सौन्द्_४।३७ ॥  
ततः स्तनोद्वर्तितचन्दनाभ्यां मुक्तो भुजाभ्यां न तु मानसेन ।  
विहाय वेषं मदनानुरूपं सत्कारयोग्यं स वपुर् बभार ॥ सौन्द्_४।३८ ॥  
सा तं प्रयान्तं रमणं प्रदध्यौ प्रध्यानशून्यस्थितनिश्चलाक्षी ।  
स्थितोच्चकर्णा व्यपविद्धशष्पा भ्रान्तस्ं मृगं भ्रान्तं मृगङ् भ्रान्तं मुखी मृगीव ॥ सौन्द्_४।३९ ॥  
दिदृक्षयाक्षिप्तमना मुनेस् तु नन्दः प्रयाणं प्रति तत्वरे च ।  
विवृत्तदृष्टिश् च शनैर् ययौ तां करीव पश्यन् स लडत्करेञुम् ॥ सौन्द्_४।४० ॥  
छातोदरिं पीनपयोधरोरुं स सुन्दरीं रुक्मदरीम् इवाद्रेः ।  
काक्षेण पश्यन् न ततर्प नन्दः पिबन्न् इवैकेन जलं करेण ॥ सौन्द्_४।४१॥  
तङ् गौरवं बुद्धगतं चकर्ष भार्यानुरागः पुनर् आचकर्ष ।  
स ऽनिश्चयान् नापि ययौ न तस्थौ तुरंस् तरङ्गेष्व् इव राजहंसः ॥ सौन्द्_४।४२ ॥  
अदर्शनं तूपगतश् च तस्या हर्म्यात् ततश् चावततार तूर्णम् ।  
श्रुत्वा ततो नूपुरनिस्वनं स पुनर् ललम्बे हृदये गृहीतः ॥ सौन्द्_४।४३ ॥  
स कामरागेञ निगृह्यमाणो धर्मानुरागेञ च कृष्यमाणः ।  
जगाम दुःखेन विवर्त्यमानः प्लवः प्रतिस्रोत इवापगायाः ॥ सौन्द्_४।४४ ॥  
ततः क्रमैर् दीर्घतमैः प्रचक्रमे कतं नु यातो न गुरुर् भवेद् इति ।  
स्वजेय तां चैव विशेषकप्रियां कथं प्रियाम् आर्द्रविशेषकाम् इति ॥ सौन्द्_४।४५ ॥  
अथ स पथि ददर्श मुक्तमानं पितृनगरे ऽपि तथागताभिमानम् ।  
दशबलम् अभितो विलम्बमानं ध्वजम् अनुयान इवैन्द्रम् अर्च्यमानम् ॥ सौन्द्_४।४६ ॥  
    
सौन्दरनन्दे महाकाव्ये भार्यायाचितको नाम चतुर्थः सर्गः ।

चन्तो व्  
    
अथावतीर्याश्वरथद्विपेभ्यः शाक्या यथास्वर्द्धि गृहीतवेषाः ।  
महापणेभ्यो व्यवहारिणश् च महामुनौ भक्तिवशात् प्रणेमुः ॥ सौन्द्_५।१ ॥  
के चित् प्रणम्यानुययुर् म्हूर्तङ् के चित् प्रणम्यार्थवशेन जग्मुः ।  
के चित् स्वकेष्व् आवस्थेषु तस्तुः कृत्वाञ्जलीन् विक्षणतत्पराक्षाः ॥ सौन्द्_५।२ ॥  
बुद्धस् ततस् तत्र नरेन्द्रमार्ग स्रोतो महद्भक्तिमतो जनस्य ।  
जगाम दुऊखेन विगाहमानो जलागमे स्रोत इवापगायाः ॥ सौन्द्_५।३ ॥  
अथो महद्भिः पथि सम्पतद्भिः सम्पूज्यमानाय तथागताय ।  
कर्तुं प्रञामं न शशाक नन्दस् तेनाभिरेमे तु गुरोर् महिम्ना ॥ सौन्द्_५।४ ॥  
स्वं चावसङ्गं पथि निर्मुमुक्षुर् भक्तिं जनस्यान्यमतेश् च रक्षन् ।  
नन्दं च गेहाभिमुखं जिघृक्षन् मार्गं ततो ऽन्यं सुगतः प्रपेदे ॥ सौन्द्_५।५ ॥  
ततो विविक्तं च विविक्तचेताः सन्मार्गविन् मार्गम् अभिप्रतस्थे ।  
गत्वाग्रतश् चाग्र्यतमाय तस्मै नान्दीविमुक्ताय ननाम नद्नः ॥ सौन्द्_५।६ ॥  
शनैर् व्र्जन्न् एव स गौरवेण पटावृतांसो विनतार्धकायः ।  
अधोनिबद्धाञ्जलिर् ऊर्ध्वनेत्रः सगद्गदं वाक्यम् इदं बभाषे ॥ सौन्द्_५।७ ॥  
प्रासादसंस्थो भवन्तम् अन्तःप्रविष्टम् अश्रौषम् अनुग्रहाय ।  
अतस् त्वरावान् अहम् अभ्युपेतो गृहस्य कक्ष्यामहतो ऽभसूयन् ॥ सौन्द्_५।८ ॥  
तत् साधु साधुप्रिय मत्प्रियार्थं तत्रास्तु बिक्षूत्तम भैक्षकाल्सः ।  
असौ हि मध्यं नभसो यियासुः कालं प्रतिस्मारयतीव सूर्यः ॥ सौन्द्_५।९ ॥  
इत्य् एवम् उक्तः प्रणतेन तेन स्नेहाभिमानोन्मुखलोचनेन ।  
तादृङ्निमित्तं सुगतश् चकार नाहारकृत्यं स यथा विवेद ॥ सौन्द्_५।१० ॥  
ततः स कृत्वा मुनये प्रणामं गृहप्रयाणाय मतिं चकार ।  
अनुग्रहार्थं सुगतस् तु तस्मै पात्रं ददौ पुष्करपत्त्रनेत्रः ॥ सौन्द्_५।११ ॥  
ततः स लोके ददतः फलार्थं पात्रस्य तस्याप्रतिमस्य पात्रम् ।  
जग्राह चापग्रहणक्षंआभ्यां पद्मोपमाभ्यां प्रयतः कराभ्याम् ॥ सौन्द्_५।१२ ॥  
पराङ्मुखस् त्व् अन्यमनस्कम् आराद् विज्ञाय नन्दः सुगतं गतास्थम् ।  
हस्तस्थपात्रो ऽपि गृह यियासुः ससार मार्गान् मुनिम् ईक्षमाणः ॥ सौन्द्_५।१३ ॥  
भार्यानुरागेण यदा गृहं स पात्रं गृहीत्वापि यियासुर् एव ।  
विमोहयाम् आस मुनिस् ततस् तं रथ्यामुखस्यावरणेन तस्य ॥ सौन्द्_५।१४ ॥  
निर्मोक्षबीजं हि ददर्श तस्य ज्ञनं मृदु क्लेशरजश् च तीव्रम् ।  
क्लेशानुकूलं विषयात्मकङ् च नन्दं यतस् तं मुनिर् आचकर्ष ॥ सौन्द्_५।१५ ॥  
सङ्क्लेशपक्षो द्विविधश् च दृष्टस् तथा द्विकल्पो व्यवदानपक्षः ।  
आत्माश्रयो हेतुबलाधिकस्य बाह्याश्रयः प्रत्ययगौरवस्य ॥ सौन्द्_५।१६ ॥  
अयत्नतो हेतुबलाधिकस् तु निर्मुच्यते घट्टितमात्र एव ।  
यत्नेन तु प्रत्ययनेयबुद्धिर् विमोक्षम् आप्नोति पराश्रयेण ॥ सौन्द्_५।१७ ॥  
नन्दः स च प्रत्ययनेयचेता यं शिश्रिये तन्मयताम् अवाप ।  
यस्माद् इमं तत्र चकार यत्नं तं स्नेहपङ्कान् मुनिर् उज्जिहीर्षम् ॥ सौन्द्_५।१८ ॥  
नन्दस् तु दुःखेन विचेष्टमानः शनैर् अगत्या गुरुम् अन्वगच्छत् ।  
भार्यामुखं वीक्षणलोलनेत्रं विचिन्तयन्न् आद्रविशेषकं तत् ॥ सौन्द्_५।१९ ॥  
ततो मुनिस् तं प्रियमाल्यहारं वसन्तमासेन कृताभिहारम् ।  
निनाय भग्नप्रमदाविहारं विद्याविहाराभिमतं विहारम् ॥ सौन्द्_५।२० ॥  
दीनं महाकारुणिकस् ततस् तं दृष्ट्वा मुहूर्तं करुणायमानः ।  
करेण चक्द्राङ्कतलेन मूर्ध्नि पस्पर्श चैवेदम् उवाच चैनम् ॥ सौन्द्_५।२१ ॥  
यावन् न हिंस्रः समुपैति कालः शमाय तावत् कुरु सौम्य बुद्धिम् ।  
सर्वास्व् अवस्थास्व् इह वर्तमानः सर्वाभिसारेण निहन्ति मृत्युः ॥ सौन्द्_५।२२ ॥  
साधारणात् स्वप्ननिभादसाराल् लोलं मनः कामसुखान् नियच्छ ।  
हव्यैर् इवाग्नेः पवनेरितस्य लोकस्य कामैर् न हि तृप्तिर् अस्ति ॥ सौन्द्_५।२३ ॥  
श्रद्धाधनं श्रेष्ठतमं धनेभ्यः प्रज्ञारसस् तृप्तिर् रसेभ्यः ।  
प्रधानमध्यात्मसुखं सुखेभ्यो विद्यारतिर् दुःखतत्मा रतिभ्यः ॥ सौन्द्_५।२४ ॥  
हितस्य वक्ता प्रवरः सुऋद्भ्यो धर्माय खेदो गुणवान् श्रमेभ्यः ।  
ज्ञानाय कृत्यं परमं क्रियाभ्यः किम् इन्द्रियाणाम् उपगम्य दास्यम् ॥ सौन्द्_५।२५ ॥  
तन् निश्चितं भीक्लमशुग्वियुक्तं परेष्व् अनायत्तम् अहार्यम् अन्यैः ।  
नित्यं शिवं शान्तिसुखं वृणीष्व किम् इन्द्रियार्थार्थम् अनर्थम् ऊढ्वा ॥ सौन्द्_५।२६ ॥  
जरासमा नास्त्य् अमृजा प्रजानां व्याधेः समो नास्ति जगत्य् अनर्थः ।  
मृत्योः समं नास्ति भयं पृथिव्याम् एतत् त्रयं खल्व् अवशेन सेव्यम् ॥ सौन्द्_५।२७ ॥  
स्नेहेन कश् चिन् न समो ऽस्ति पाशः स्रोतो न तृणासमम् अस्ति हारि ।  
रागाग्निना नास्ति समस् तथाग्निस् तच् चेत् त्रयं नास्ति सुखं च ते ऽस्ति ॥ सौन्द्_५।२८ ॥  
अवश्यभावि प्रियविप्रयोगस् तस्माच् च शोको नियतं विषेव्यः ।  
शोकेन चोन्मादम् उपेयिवांसो राजर्षयो ऽन्ये ऽप्य् अवशा विचेलुः ॥ सौन्द्_५।२९ ॥  
प्रज्ञामयं वर्म बधान तस्मान् नो क्षान्तिनिघ्नस्य हि शोकबाणाः ।  
महच् च दग्धुं भवकक्षजालं सन्धुक्षयाल्पाग्निम् इवात्मतेजः ॥ सौन्द्_५।३० ॥  
यथौषधैर् हस्तगतैः सविद्यो न दश्यते कश् चन पन्नगेन ।  
तथानपेक्षो जितलोकमोहो न दश्यते शोकभुजङ्गमेन ॥ सौन्द्_५।३१ ॥  
आस्थाय योगं परिगम्य तत्त्वं न त्रासम् आगच्छति मृत्युकाले ।  
आबद्धवर्मा सुधनुः कृतास्त्रो जिगीषया शूर इवाहवस्थः ॥ सौन्द्_५।३२ ॥  
इत्य् एवम् उक्तः स तथागतेन सर्वेषु भूतेष्व् अनुकम्पकेन ।  
धृष्टं गिरान्तर्हृदयेन सीदंस् तथेति नन्दः सुगतं बभाषे ॥ सौन्द्_५।३३ ॥  
अथ प्रमादाच् च तम् उज्जिहीर्षन् मत्वागमस्यैव च पात्रभूतम् ।  
प्रव्राजयानन्द शमाय नन्दम् इत्य् अब्रवीन् मैत्रमना महर्षिः ॥ सौन्द्_५।३४ ॥  
नन्दं ततो ऽन्तर्मनसा रुदन्तम् एहीति वैदेहमुनिर् जगाद ।  
शनैस् ततस् तं समुपेत्य नन्दो न प्रव्रजिष्याम्य् अहम् इत्य् उवाच ॥ सौन्द्_५।३५ ॥  
श्रुत्वाथ नन्दस्य मनीषितं तद् बुद्धाय वैदेहमुनिः शशम्स ।  
संश्रुत्य तस्माद् अपि तस्य भावं महामुनिर् नन्दम् उवाच भूयः ॥ सौन्द्_५।३६ ॥  
मय्य् अग्रजे प्रव्रजिते ऽजितात्मन् भ्रात्षृव् अनुप्रव्रजितेषु चास्मान् ।  
ज्ञातींश् तस्माद् अपि तस्य भावं महामुनिर् नन्दम् उवाच भूयः ॥ सौन्द्_५।३७ ॥  
राजर्षयस् ते विदिता न नूनं वनानि ये शिश्रियिरे हसन्तः ।  
निष्ठीव्य कामान् उपशान्तिकामाः कामेषु नैवं कृपणेषु सक्ताः ॥ सौन्द्_५।३८ ॥  
भूयः समालोक्य गृहेषु दोषान् निशाम्य तत्त्यागकृतं च शर्म ।  
नैवास्ति मोक्तुं मैत्रालयं ते देशं मुमूर्षोर् इव सोपसर्गम् ॥ सौन्द्_५।३९ ॥  
संसारकान्तारपरायणस्य शिवे कथं ते पथि नारुरुक्षा ।  
आरोप्यमाणस्य तम् एव मार्गं भ्रष्टस्य सार्थाद् इव सार्थिकस्य ॥ सौन्द्_५।४० ॥  
यः सर्वतो वेश्मनि दह्यमाने शयित मोहान् न ततो व्यपेयात् ।  
कालाग्निना व्याधिजराशिखेन लोके प्रदीप्ते स भवेत् प्रमत्तः ॥ सौन्द्_५।४१ ॥  
प्रञीयमानश् च यथा वधाय मत्तो हसेच् च प्रलपेच् च वध्यः ।  
मृत्यौ तथा तिष्ठति पाशहस्ते शोच्यः प्रमाद्यन् विपरीतचेताः ॥ सौन्द्_५।४२ ॥  
यदा नरेन्द्राश् च कुटुम्बिनश् च विहाय बधूंश् च परिग्रहांश् च ।  
ययुश् च यास्यन्ति च यान्ति चैव प्रियेष्व् अनित्येष्व् कुतो ऽनुरोधः ॥ सौन्द्_५।४३ ॥  
किं चिन् न पश्यामि रतस्य यत्र तद् अन्यभावेन भवेन् न दुःखम् ।  
तस्मात् क्व चिन् न क्षमते प्रस्क्तिर् यदि क्षमस् तद्विगमान् न शोकः ॥ सौन्द्_५।४४ ॥  
तत् सौम्य लोलं परिगम्य लोकं मायोपमं चित्रम् इवेन्द्रजालम् ।  
प्रियाभिधान्तं तय्ज मोहजालं छेत्तुं मतिस् ते यदि दुःखजालम् ॥ सौन्द्_५।४५ ॥  
वरं हितोदर्कम् अनिष्टम् अन्नं न स्वादु यत् स्याद् अहितानुबद्धम् ।  
यस्माद् अहं त्वा विनियोजयामि शिवे शुचौ वर्त्मनि विप्रिये ऽपि ॥ सौन्द्_५।४६ ॥  
बालस्य धार्त्री विनिगृह्य लोष्टं यथोद्धरत्य् आस्यपुटप्रविष्टम् ।  
तथोज्जिहीर्षुः खलु रागशल्यं तत् त्वाम् अवोचं परुषं हिताय ॥ सौन्द्_५।४७ ॥  
अनिष्टम् अप्य् औषधम् आतुराय ददाति वैद्यश् च यथा निगृह्य ।  
तद्वन् मयोक्तं प्रतिकूलम् एतत् तुभ्यं हितोदर्कम् अनुग्रहाय ॥ सौन्द्_५।४८ ॥  
तद् यावद् एव क्षञसन्निपातो न मृत्युर् आगच्छति यावद् एव ।  
यावद् वयो योगविधौ समर्थं बुद्धिं कुरु श्रेयसि तावद् एव ॥ सौन्द्_५।४९ ॥  
इत्य् एवम् उक्तः स विनायकेन हितैषिना कारुणिकेन नन्दः ।  
कर्तास्मि सर्वं भगवन् वचस् ते तथा यथाज्ञापय्सीत्य् उवाच ॥ सौन्द्_५।५० ॥  
आदाय वैदेहमुनिस् ततस् तं निनाय संश्लिष्य विचेष्टमानम् ।  
व्ययोजयच् चास्रुपरिप्लुताक्षं केशश्रियं छत्त्रनिभस्य मूर्ध्नः ॥ सौन्द्_५।५१ ॥  
अथो नतं तस्य मुखं सबाष्पं प्रवास्यमानेषु शिरोरुहेषु ।  
वक्राग्रनालं नलिनं तडागे वर्षोदकलिन्नम् इवाबभासे ॥ सौन्द्_५।५२ ॥  
नन्दस् ततस् तरुकषायविरक्तवासाश् चिन्तावशो नवगृहित इव द्विपेन्द्रः ।  
पूर्णः शशी बहुलपक्षगतः क्षपान्ते बालात्पेन परिषिक्त इवाबभासे ॥ सौन्द्_५।५३ ॥  
    
सौन्दरनन्दे महाकाव्ये नन्दप्रव्राजनो नाम पञ्चमः सर्गः ।

चन्तो वि  
    
ततो हृते भर्तरि गौरवेण प्रीतौ हृतायाम् अरतौ कृतायाम् ।  
तत्रैव हर्म्योपरि वर्तमाना न सुन्दरी सैव तदा बभासे ॥ सौन्द्_६।१ ॥  
सा भर्तुर् अभ्यागमनप्रतीक्षा गवाक्षम् आक्रम्य पयोधराभ्याम् ।  
द्वारोन्मुखी चलयोक्त्रका ललम्बे मुखेन तिर्यङ्नतकुण्डलेन ॥ सौन्द्_६।२ ॥  
विलम्भआरा चलयोक्त्रका सा तस्माद् विमानाद् विनता चकाशे ।  
तपःक्सयाद् अप्सरसां वरेव च्युतं विमानात् प्रियम् ईक्षमाणा ॥ सौन्द्_६।३ ॥  
सा खेदसंस्विन्नललाटकेन निश्वासनीष्पीतविशेषकेण ।  
चिन्ताचलाक्षेण मुखेन तस्थौ बर्तारम् अन्यत्र विशङ्कमाना ॥ सौन्द्_६।४ ॥  
ततश् चिरस्थानपर्श्रमेञ स्थितैव पर्यङ्कतले पपात ।  
तिर्यक् च शिश्ये प्रविकीर्णहारा सपादुकैकार्थविलम्बपादा ॥ सौन्द्_६।५ ॥  
अथात्र का चित् प्रमदा सबाष्पां तां दुःखितां द्रष्टुम् अनीप्समाना ।  
प्रासादसोपानतलप्रणादं चकार पद्भ्यां सहसा रुदन्ती ॥ सौन्द्_६।६ ॥  
तस्याश् च सोपानतलप्रणादं श्रुतैव तूर्णं पुनर् उत्पपात ।  
प्रीत्या प्रसक्तैव च सञ्जहर्ष प्रियोपयानं परिशङ्कमाना ॥ सौन्द्_६।७ ॥  
सा त्रासयन्ती वलभीपुटस्थान् पारावतान् नूपुरनिस्वनेन ।  
सोपानकुक्षिङ् प्रससार हर्षाद् भ्रष्टं दुकूलान्तम् अचिन्तयन्ती ॥ सौन्द्_६।८ ॥  
ताम् अङ्गनां प्रेक्ष्य च विप्रलब्धा निश्वस्य भूयः शयनं प्रपेदे ।  
विवर्णवक्त्रा न रराज चाशु विवर्णचन्द्रेव हिमागमे द्यौः ॥ सौन्द्_६।९ ॥  
सा दुःखिता भर्तुर् अदर्शनेन कामेन कोपेन च दह्यमाना ।  
कृत्वा करे वक्त्रम् उपोपविष्टा चिन्तानदीं शोकजलां ततार ॥ सौन्द्_६।१० ॥  
तस्या मुखं पद्मसपत्नभूतं पाणौ स्थितङ् पल्लवरागताम्रे ।  
छायामयस्याम्भसि पङ्कजस्य बभौ नतं पद्मम् इवोपरिष्टात् ॥ सौन्द्_६।११ ॥  
सा स्त्रीस्वभावेन विचिन्त्य तत् तद् दृष्टानुरागे ऽभिमुखे ऽपि पत्यौ ।  
धर्माश्रिते तत्त्वम् अविन्दमाना सङ्कल्प्य तत् तद् विललाप तत् तत् ॥ सौन्द्_६।१२ ॥  
एष्याम्य् अनाश्यानविशेषकायां त्वयीति कृत्वा मयि तां प्रतिज्ञाम् ।  
कस्मान् नु हेतोर् दयितप्रतिज्ञः सो ऽद्य प्रिय मे वितथप्रतिज्ञः ॥ सौन्द्_६।१३ ॥  
आर्यस्य साधोः करुणात्मकस्य मन्नित्यभीरोर् अतिदक्षिणस्य ।  
कुतो विकारो ऽयम् अभूतपूर्वः स्वेनापरागेण ममापचारात् ॥ सौन्द्_६।१४ ॥  
रतिप्रियस्य प्रियवर्तिनो मे प्रियस्य नूनं हृदयं विरक्तम् ।  
तथापि रागो यदि तस्य हि स्यान् मच्चित्तरक्षी न स नागतः स्यात् ॥ सौन्द्_६।१५ ॥  
रूपेण भावेन च मद्विशिष्ता प्रियेण दृष्टा नियतं ततो ऽन्या ।  
तथा हि कृत्वा मयि मोघसान्त्वं लग्नां सतीं माम् अगमद् विहाय ॥ सौन्द्_६।१६ ॥  
भक्तिं स बुद्धं प्रति याम् अवोचत् तस्य प्रयातुं मयि सोपदेशः ।  
मुनौ प्रसादो यदि तस्य हि स्यान् मृत्योर् इवोग्राद् अनृताद् बिभीयात् ॥ सौन्द्_६।१७ ॥  
लेकार्थम् आदर्शनम् अन्यचित्तो विभूषयन्त्य मम धारयित्वा ।  
बिभर्ति सो ऽन्यस्य जनस्य तङ् चेन् नमो ऽस्तु तस्मै चलसौहृदाय ॥ सौन्द्_६।१८ ॥  
नेच्छन्ति याः शोकम् अवाप्तुम् एवं श्रद्धातुम् अर्हन्ति न ता नराणाम् ।  
क्व चानुवृत्तिर् मयि सास्य पूर्वं त्यागः क्व चायं जनवत् क्षणेन ॥ सौन्द्_६।१९ ॥  
इत्य् एवमादि प्रियविप्रकुता प्रिये ऽन्यद् आशङ्क्य च सा जगाद ।  
सम्भ्रान्तम् आरुह्य च तद् विमानं तां स्त्री सबाष्पा गिरम् इत्य् उवाच ॥ सौन्द्_६।२० ॥  
युवापि तावत् प्रियदर्शनो ऽपि सौभाग्यभाग्व्याभिजनान्वितो ऽपि ।  
यस् त्वां प्रियो नाभ्यचरत् कदा चित् तम् अन्यथा यास्यतिकातरासि ॥ सौन्द्_६।२१ ॥  
मा स्वामिनं स्वामिनि दोषतो गाः प्रियं प्रियार्हं प्रियकारिणं तम् ।  
न स त्वद् अन्यां प्रमदाम् अवैति स्वचक्रवाक्या इव चक्रवाकः ॥ सौन्द्_६।२२ ॥  
स तु त्वदर्थं गृहवासम् ईप्सन् जिजीविषुस् त्वत्परितोषहेतोः ।  
भ्रात्रा किलार्येण तथागतेन प्रव्राजितो नेत्रजलार्द्रवक्त्रः ॥ सौन्द्_६।२३ ॥  
श्रुत्वा ततो भर्तरि तां प्रवृत्तिं सवेपथुः सा सहसोत्पपात ।  
प्रगृह्य बाहू विरुराव चोच्चैर् हृदीव दिग्धाभिहता करेणुः ॥ सौन्द्_६।२४ ॥  
सा र्दोअनारोषितरक्तदृष्टिः सन्तापसङ्क्षोभितगात्रयष्टिः ।  
पपात शीर्णाकुलहारयष्टिः फलातिभाराद् इव चूतयष्टिः ॥ सौन्द्_६।२५ ॥  
सा पद्मरागं वसनं वसाना पद्मानना पद्मदलायताक्षी ।  
पद्मा विपद्मा पतितेव लक्ष्मीः शुशोष पद्मस्रग् इवातपेन ॥ सौन्द्_६।२६ ॥  
सञ्चिन्त्य सञ्चिन्त्य गुणांश् च भर्तुर् दीर्घं निशशवास तताम चैव ।  
विभूषश्रीनिहिते प्रकोष्ठे ताम्रे कराग्रे च विनिर्दुधाव ॥ सौन्द्_६।२७ ॥  
न भुषणार्थो मम सम्प्रतीति सा दिक्षु चिक्षेप विभूषणानि ।  
निर्भुषणा सा पतिता चकाशे विशीर्णपुष्पस्तबका लतेव ॥ सौन्द्_६।२८ ॥  
धृतः प्रियेणायम् अभून् ममेति रुक्मत्सरुं दर्पणम् आलिलिङ्गे ।  
यत्नाच् च विन्यस्ततमालपत्त्रौ रुष्टेव धृष्टं प्रममार्ज गण्डौ ॥ सौन्द्_६।२९ ॥  
सा चक्रवाक्वीक भृशं चुकूज श्येनाग्रपक्षक्षतचक्रवाका ।  
विस्पर्धमानेव विमानसंस्तहिः पारावतैः कूजनलोकण्ठैः ॥ सौन्द्_६।३० ॥  
विचित्रमृद्वास्तरणे ऽपि सुप्ता वैडूर्यवज्रप्रतिमण्डिते ऽपि ।  
रुक्माङ्गपादे शयने महार्हे न शर्म लेभे परिचेष्टमाना ॥ सौन्द्_६।३१ ॥  
सन्दृष्य भर्तुश् च विभूषञानि वासांसि वीणाप्रभृतिंश् च लीलाः ।  
तमो विवेशाभिननाद चोच्चैः पङ्कावतीर्णेव च संससाद ॥ सौन्द्_६।३२ ॥  
सा सुन्दरी श्वासचलोदरी हि वज्राग्निसम्भिन्नदरीगुहेव ।  
शोकाग्निनान्तर्धृदि दह्यमाना विभ्रान्तचित्तेव तदा बभूव ॥ सौन्द्_६।३३ ॥  
रुरोद मम्लौ विरुराव जग्लौ बभ्राम तस्थौ विललाप दध्यौ ।  
चकार रोषं विचकार माल्यं चकर्त वक्त्रं विचकर्ष वस्त्रम् ॥ सौन्द्_६।३४ ॥  
तां चारुदन्तीं प्रसभं रुदन्तीं संश्रुत्य नार्यः परमाभितप्ताः ।  
अन्तर्गृहाद् आरुरुहुर् विमानं त्रासेन किन्नर्य इवाद्रिपृष्ठम् ॥ सौन्द्_६।३५ ॥  
बाष्पेण ताः क्लिन्नविषण्णवक्त्रा वर्षेण पद्मिन्य इवार्द्रपद्माः ।  
स्थानानुरूपेण यथाभिमानं निलिल्यिरे ताम् अनु दह्यमानाः ॥ सौन्द्_६।३६ ॥  
ताभिर् वृता हर्म्यतले ऽङ्गनाभिश् चिन्तातनुः सा सुतनुर् बभासे ।  
शतह्रदाभिः परिवेष्टितेव शशाङ्कलेखा शरद्भ्रमध्ये ॥ सौन्द्_६।३७ ॥  
या तत्र तासां वचसोपपन्ना मान्या च तस्या वयसाधिका च ।  
सा पृष्ठतस् तां तु समालिलिङ्गे प्रमृह्य चाश्रूणि वचांस्य् उवाच ॥ सौन्द्_६।३८ ॥  
राजर्षिवध्वास् तव नानुरूपो धर्माश्रिते भर्तरि जातु शोकः ।  
इक्ष्वाकुवंशे ह्य् अभिकाङ्क्षितानि दायाद्यभूतानि तपोवनानि ॥ सौन्द्_६।३९ ॥  
प्रायेण मोक्षाय विनिःसृतानां शाक्यर्षभाणां विदिताः स्त्रियस् ते ।  
तपोवनानीव गृहाणि यासां साध्वीव्रतं कामवदास्रितानाम् ॥ सौन्द्_६।४० ॥  
यद्य् अन्यया रूपगुणाधिकत्वाद् भर्ता हृतस् ते कुरु बाष्पमोक्षम् ।  
मनस्विनी रूपवती गुणाध्या हृदि क्षते कात्र हि नाश्रु मुञ्चेत् ॥ सौन्द्_६।४१ ॥  
अथापि किं चिद् व्यसनं प्रपन्नो मा चैव तद् भूत् सदृशो ऽत्र बाष्पः ।  
अतो विशिष्टं न हि दुःखम् अस्ति कुलोद्गतायाः पतिदेवतायाः ॥ सौन्द्_६।४२ ॥  
अथ त्व् इदानीं लडितः सुखेन स्वस्थः फलस्थो व्यस्नान्य् अदृष्त्वा ।  
वीतस्पृहो धर्मम् अनुप्रपन्नः किं विक्लवे रोदिषि हर्षकाले ॥ सौन्द्_६।४३ ॥  
इत्य् एवम् उक्तापि बहुप्रकारं स्नेहात् तया नैव धृतिं चकार ।  
अथापरा तां मनसो ऽनुकूलं कालोपपन्नं प्रणयाद् उवाच ॥ सौन्द्_६।४४ ॥  
ब्रवीमि सत्यं सुविनिश्चितं मे प्राप्तं प्रियं द्रक्ष्यसि शीघ्रम् एव ।  
त्वया विना स्थास्यति तत्र नासौ सत्त्वाष्रयश् चेतनयेव हीनः ॥ सौन्द्_६।४५ ॥  
अङ्के ऽपि लक्ष्म्या न स निर्वृतः स्यात् त्वं तस्य पार्श्वे यदि तत्र न स्याः ।  
आपत्सु कृच्छ्रास्व् अपि चागतासु त्वां पश्यतस् तस्य भवेन् न दुःखम् ॥ सौन्द्_६।४६ ॥  
त्वं निर्वृतिं गच्छ नियच्छ बाष्पं तप्ताश्रुमोक्षात् परिरक्ष चक्षुः ।  
यस् तस्य भावस् त्वयि यश् च रागो न रंस्यते त्वद्विरहात् स धर्मे ॥ सौन्द्_६।४७ ॥  
स्याद् अत्र नासौ कुलसत्त्वगोयात् काषायम् आदाय विहास्यतीति ।  
अनात्मनादाय गृहोन्मुखस्य पुनर् विमोक्तुं क इवास्ति दोषः ॥ सौन्द्_६।४८ ॥  
इत्य् युवतिजनेन सान्त्व्यमाना हृतहृदया रमणेन सुन्दरी सा ।  
द्रमिडम् अभिमुखी पुरेव रम्भा क्षितिम् अगमत् परिवारिताप्सरोभिः ॥ सौन्द्_६।४९ ॥  
    
सौन्दरनन्दे महाकाव्ये भार्याविलापो नाम षष्टः सर्गह् ॥

चन्तो विइ  
    
लिङ्गं ततः शास्तृविधिप्रदिष्टं गात्रेण बिभ्रन् न तु चेतसा तत् ।  
भार्यागतैर् एव मनोवितकैर् जेह्रीयमाणो न ननन्द नन्दः ॥ सौन्द्_७।१ ॥  
स पुष्पमासस्य च पुष्पलक्ष्म्या सर्वाभिसारेण च पुष्पकेतोः ।  
यानीयभावेन च यौवनस्य विहारसंस्थो न शमं जगाम ॥ सौन्द्_७।२ ॥  
स्थितः स दीनः सहकारवीथ्याम् आलीनसम्मूर्छितषत्पदायाम् ।  
भृशं जजृम्भे युगदीर्घबाहुर् ध्यात्वा प्रियां चापम् इवाचकर्ष ॥ सौन्द्_७।३ ॥  
स पितक्षोदम् इव प्रतीच्छन् चूतद्रुम्भेयस् तनुपुष्पवर्षम् ।  
दीर्घं निशश्वास विचिन्त्य भार्यां नवग्रहो नाग इवावरुद्धः ॥ सौन्द्_७।४ ॥  
शोकस्य हर्ता शरणागतानां शोकस्य कर्ता प्रतिगर्वितानाम् ।  
अशोकम् आलम्ब्य स जातशोकः प्रियां प्रियाशोकवनां शुशोच ॥ सौन्द्_७।५ ॥  
प्रियां प्रियायाः प्रतनुं प्रियण्गुं निशाम्य भीताम् इव निष्पतन्तिम् ।  
सस्मार ताम् अश्रुमुखीं सबाष्पः प्रियां प्रियङ्गुप्रसवावदाताम् ॥ सौन्द्_७।६ ॥  
पुष्पावनद्धे तिलकद्रुमस्य दृष्ट्वान्यपुष्टां शिखरे निविष्टाम् ।  
सङ्कल्पयाम् आस शिखां प्रियायाः शुक्लांशुके ऽट्टालम् अपास्रितायाः ॥ सौन्द्_७।७ ॥  
लतां प्रफुल्लाम् अतिमुक्तकस्य चूतस्य पार्श्वे परिरभ्य जाताम् ।  
निशाम्य चिन्ताम् अगमत् तदैवं श्लिष्टाभवन् माम् अपि सुन्दरीति ॥ सौन्द्_७।८ ॥  
पुष्पोत्कराला अपि नागवृक्षा दान्तैः समुद्गैर् इव हेमगर्भैः ।  
कान्तारवृक्षा इव दुःखितस्य न चक्षुर् आचिक्षिपुर् अस्य तत्र ॥ सौन्द्_७।९ ॥  
गन्धं वसन्तो ऽपि च गन्धपर्णा गन्धर्ववेष्या इव गन्धपूर्णाः ।  
तस्यान्यचित्तस्य शुगात्मकस्य घ्राणं न जह्रुर् हृदयं प्रतेपुः ॥ सौन्द्_७।१० ॥  
संरक्तकण्ठैश् च विनीलकण्ठैस् तुष्टैः प्रहृष्टैर् अपि चान्यपुष्टैः ।  
लेलिह्यमानैश् च मधु द्विरेपैः स्वनद्वनं तस्य मनो नुनोद ॥ सौन्द्_७।११ ॥  
स तत्र भार्यारणिसम्भवेन वितर्कधूमेन तमःशिखेन ।  
कामाग्निनान्तर्हृदि दह्यमानो विहाय धैर्यं विललाप तत् तत् ॥ सौन्द्_७।१२ ॥  
अद्यावगच्छामि सुदुष्करं ते चक्रुः करिष्यन्ति च कुर्वते च ।  
त्यक्त्वा प्रियाम् अश्रुमुखीं तपो ये चेरुश् चरिष्यन्ति चरन्ति चैव ॥ सौन्द्_७।१३ ॥  
तावद् दृढं बन्धनम् अस्ति लोके न दारवं तान्तवम् आयसं वा ।  
यावद् दृढं बन्धनम् एतद् एव मुखं चल्श्क्षं ललितं च वाक्यम् ॥ सौन्द्_७।१४ ॥  
छित्त्वा च भित्त्वा च हि यान्ति तानि स्वपौरुषाच् चैव सुहृद्बलाच् च ।  
ज्ञानाच् च रौक्ष्याच् च विना विमोक्तुं न शक्यते स्नेहमयस् तु पाशः ॥ सौन्द्_७।१५ ॥  
ज्ञानं न मे तच् च शमाय यत् स्यान् न चास्ति रौक्ष्यं करुणात्मको ऽस्मि ।  
कामात्मकश् चास्मि गुरुश् च बुद्धः स्थितो ऽन्तरे चक्रगतेर् इवास्मि ॥ सौन्द्_७।१६ ॥  
अहं गृहीत्वापि हि भिक्षुलिङ्गं भ्रातॄषिणा द्विर्गुरुणानुशिष्टः ।  
सर्वास्व् अवस्थासु लभे न शान्तिं प्रियावियोगाद् इव चक्रवाकः ॥ सौन्द्_७।१७ ॥  
अद्यापि तन् मे हृदि वर्तते च यद् दर्पणे व्याकुलिते मया सा ।  
कृतानृतक्रोधकम् अब्रवीन् मां कथं कृतो ऽसीति शठं हसन्ती ॥ सौन्द्_७।१८ ॥  
यथैष्य् अनाश्यानविशेषकायां मयीति यन् माम् अवदच् च साश्रु ।  
पारिप्लवाक्षेण मुखेन बाला तन् मे वचो ऽद्यापि मनो रुणद्धि ॥ सौन्द्_७।१९ ॥  
बद्ध्वासनं पर्वतनिर्झरस्थः स्वस्थो यथा ध्यायति भिक्षुर् एषः ।  
सक्तः क्व चिन् नाहम् इवैष नूनं शान्तस् तथा तृप्त इवोपविष्टः ॥ सौन्द्_७।२० ॥  
पुंस्कोकिलानाम् अविचिन्त्य घोषं वसन्तलक्ष्म्याम् अविचार्य चक्षुः ।  
शास्त्रं यथाभ्यस्यति चैष युक्तः शङ्के प्रियाकर्षति नास्य चेतः ॥ सौन्द्_७।२१ ॥  
अस्मै नमो ऽस्तु स्थिरनिश्चयाय निवृत्तकौतूहलविस्मयाय ।  
शान्तात्मने ऽन्तर्गतमानसाय चङ्क्रम्यमाणाय निरुत्सुकाय ॥ सौन्द्_७।२२ ॥  
निरीक्षमाणाय जलं सपद्मं वनं च फुल्लं परपुष्टजुष्टम् ।  
कस्यास्ति धैर्यं नवयौवनस्य मासे मधौ धर्मसपत्नभूते ॥ सौन्द्_७।२३ ॥  
भावेन गर्वेण गतेन लक्ष्म्या स्मितेन कोपेन मदेन वाग्भिः ।  
जह्रुः स्त्रियो देवनृपर्षिसङ्घान् कस्माद् धि नास्मद्विधम् आषिपेयुः ॥ सौन्द्_७।२४ ॥  
कामाभिभूतो हि हिरण्यरेताः स्वाहां सिषेवे मघवान् अहल्याम् ।  
सत्त्वेन सर्गेञ च तेन हीनः स्त्रीनिर्जितः किं बत मानुषो ऽहम् ॥ सौन्द्_७।२५ ॥  
सूर्यः सरण्यूं प्रति जातरागस् तत्प्रीतये तष्ट इति श्रुतं नः ।  
याम् अश्वभूतो ऽश्ववधुं समेत्य यतो ऽश्विनौ तौ जनयां बभूव ॥ सौन्द्_७।२६ ॥  
स्त्रीकारणं वैरविषक्तबुद्ध्योर् वैवस्वताग्न्योश् चलितात्मधृत्योः ।  
बहूनि वर्षाणि बभूव युद्धं कः स्त्रीनिमित्तं न चलेद् इहान्यः ॥ सौन्द्_७।२७ ॥  
भेजे श्वपाकीं मुनिर् अक्षमालां कामाद् वैष्ठश् च स सद्वरिष्टः ।  
यस्यां विवस्वान् इव भूजलादः सुतः प्रसूतो ऽस्य कपिञ्जलादः ॥ सौन्द्_७।२८ ॥  
पराशः शापशरस् तहर्षिः कालीं सिषेवे झषगर्भयोनिम् ।  
सुतो ऽस्य यस्यां सुषुवे महात्मा द्वैपायनो वेदविभागकर्ता ॥ सौन्द्_७।२९ ॥  
द्वैपायनो धर्मपरायञश् च रेमे समं काशिषु वेश्यवध्व ।  
यया हतो ऽभूच् चलनूपुरेञ पादेन विद्युल्लतयेव मेघः ॥ सौन्द्_७।३० ॥  
तथाञ्गिरा रागपरीतचेताः सरस्वतीं ब्रह्मसुतः सिषेवे ।  
सारस्वतो यत्र सुतो ऽस्य जज्ञे नष्टस्य वेदस्य पुनःप्रवक्ता ॥ सौन्द्_७।३१ ॥  
तथा नृपर्षेर् दिलिपस्य यज्ञे स्वर्गस्त्रियां काश्यप आगतास्थः ।  
स्रुचं गृहीत्वा स्रवद् आत्मतेजश् चिक्षेप वह्नाव् असितो यतो ऽभूत् ॥ सौन्द्_७।३२ ॥  
तथाङ्गदो ऽन्तं तपसो ऽपि गत्वा कामाभिभूतो यमुनाम् अगच्छत् ।  
धीमत्तरं यत्र रहीतरं स सारङ्गजुष्टं जनयां बभूव ॥ सौन्द्_७।३३ ॥  
निशाम्य शान्तां नरदेवकन्यां वने ऽपि शान्ते ऽपि च वर्तमानः ।  
चचाल धैर्यान् मुनिर् ऋष्यषृङ्गः शैलो महीकम्प इवोच्चशृङ्गः ॥ सौन्द्_७।३४ ॥  
ब्रह्मर्षिभावार्थम् अपास्य राज्यं भेजे वनं यो विषयेष्व् अनास्थः ।  
स गाधिजश् चापहृतो घृताच्या समा दशैकं दिवसं विवेद ॥ सौन्द्_७।३५ ॥  
तथैव कन्दर्पशराभिमृष्टो रम्भां प्रति स्तुःइलशिरा मुमूर्छ ।  
यः कामरोषात्मतयानपेक्षः शशाप ताम् अप्रतिगृह्यमाणः ॥ सौन्द्_७।३६ ॥  
प्रमद्वरायां च रुरुः प्रियायां भुजङ्गमेनापहृतेन्द्रियायाम् ।  
सन्दृश्य सन्दृश्य जघान सर्पान् प्रियं न रोषेण तपो ररक्ष ॥ सौन्द्_७।३७ ॥  
नप्ता शशाङ्कस्य यशोगुणाङ्को बुधस्य सूनुर् विभुधप्रभावः ।  
तथोर्वशीम् अप्सरसं विचिन्त्य राजर्षिर् उन्मादम् अगच्छद् ऐडः ॥ सौन्द्_७।३८ ॥  
रक्तो गिरेर् मूर्धनि मेनकायां कामात्मकत्वाच् च स ताल्जङ्घः ।  
पादेन विश्वावसुना सरोषं वज्रेण हिन्ताल इवाभिजघ्ने ॥ सौन्द्_७।३९ ॥  
नाशं गतायां परमाङ्गनायां गङ्गाजले ऽनङ्गपरीतचेताः ।  
जह्नुश् च गङ्गां नृपतिर् भुजाभ्यां रुरोध मैनाक इवाचलेन्द्रः ॥ सौन्द्_७।४० ॥  
नृपश् च गङ्गाविरहाज् जुघूर्ण गङ्गाम्भसा साल इवात्तमूलः ।  
कुलप्रदीपः प्रतिपस्य सूनुः श्रीमत्तनुः शन्तनुर् अस्वतन्त्रः ॥ सौन्द्_७।४१ ॥  
हृतां च सौनन्दकिनानुशोचन् प्राप्ताम् इन्वोर्वीं स्त्रियम् उर्वशीं ताम् ।  
सद्वृत्तवर्मा किल सोमवर्मा बभ्राम चित्तोधवभिन्नवर्मा ॥ सौन्द्_७।४२ ॥  
भार्यां मृतां चानुममार राजा भीमप्रभावो भुवि भीमकः सः ।  
बलेन सेनाक इति प्रकाशः सेनापतिर् देव इवात्तसेनः ॥ सौन्द्_७।४३ ॥  
स्वर्गं गते भर्तरि शन्तनौ च कालीं जिहिर्षन् जनमेजयः सः ।  
अवाप भीष्मात् समवेत्य मृत्युं न तद्गतं मन्म्हथम् उत्ससर्जे ॥ सौन्द्_७।४४ ॥  
शप्तश् च पाण्डुर् मदनेन नूनं स्त्रीणां वशं कामवशेन जग्मुः ।  
जगाम माद्रीं न महर्षिशापाद् असेव्यसेवी विममर्श मृत्युम् ॥ सौन्द्_७।४५ ॥  
एवंविधा देवनृपर्षिसङ्घः स्त्रीणां वशं कामवशेन जग्मुः ।  
धिया च सारेण च दुर्बलः सन् प्रियाम् अपश्यन् किमु विक्लवो ऽहम् ॥ सौन्द्_७।४६ ॥  
यास्यामि तस्माद् गृहम् एव भूयः कामं करिष्ये विधिवत् सकामम् ।  
न ह्य् अन्यचित्तस्य चलेन्द्रियस्य लिङ्गं क्षमं धर्मपथाच् च्युतस्य ॥ सौन्द्_७।४७ ॥  
पाणौ कपालम् अवधाय विधाय मौण्ड्यं मान निधाय विकृतं परिधाय वासः ।  
यस्योयोद्धवो न धृतिर् अस्ति न शान्ति अस्ति चित्रप्रदीप इव सो ऽस्ति च नास्ति चैव ॥ सौन्द्_७।४८ ॥  
यो निःसृतश् च न च निःसृतकामरागः काषायम् उद्वहति यो न च निष्कसायः ।  
पात्रं बिभर्ति च गुणैर् न च पात्रभूतो किङ्गं वहन्न् अपि स नैव गृही न भिक्षुः ॥ सौन्द्_७।४९ ॥  
न न्याय्यम् अन्वयवतः परिगृह्य लिङ्गं भूयो विमोक्तुम् इति यो ऽपि हि मे विचारः ।  
सो ऽपि प्रणश्यति विचिन्त्य नृपप्रवीरांस् तान् ये तपोवनं अपास्य गृहाण्य् अतीयुः ॥ सौन्द्_७।५० ॥  
शाल्वाधिपो हि ससुतो ऽपि तथाम्बरीषो रामो ऽन्ध्व एव स च साङ्कृतिर् अन्तिदेवः ।  
चीराण्य् अपास्य दधिरे पुनर् अंशुकानि छित्त्वा जटाष् च कुटिला मुकुटानि बभ्रुः ॥ सौन्द्_७।५१ ॥  
तस्माद् भिक्षार्थं मम गुरुर् इतो यावद् एव प्रयातस् त्यक्त्वा काषायं गृहम् अहम् इतस् तावद् एव प्रयास्ये ।  
पूज्यं लिङ्गं हि स्कलितमनसो बिभ्रतः क्लिष्टबुद्धेर् नामुत्रार्थः स्याद् उपहतमतेर् नाप्य् अयं जीवलोकः ॥ सौन्द्_७।५२ ॥  
    
सौन्दरनन्द महाकाव्ये नन्दिव्लापो नाम सप्तमः सर्गः ।

चन्तो विइइ  
    
अथ नन्दम् अधीरलोचनं गृहयानोत्सुकम् उत्सुकोतुस्कम् ।  
अभिगम्य शिवेन चक्षुषा श्रमणः कश् चिद् उवाच मैत्रया ॥ सौन्द्_८।१ ॥  
किम् इदं मुखम् अश्रुदुरिनं हृदयस्थं विवृणोति ते तमः ।  
धृतिम् एहि नियच्छ विक्रियां न हि बाष्पश् च शमश् च शोभते ॥ सौन्द्_८।२ ॥  
द्विविधा समुदेति वेदना नियतं चेतसि देह एव च ।  
श्रुतविध्युपचारकोविदा द्विविधा एव तयोश् चिकित्सकाः ॥ सौन्द्_८।३ ॥  
तद् इयं यदि कायिकी रुजा भिषजे तूर्णम् अनूनम् उच्यताम् ।  
विनिगुह्य हि रोगम् आतुरो नचिरात् तीव्रम् अनर्थम् ऋच्छति ॥ सौन्द्_८।४ ॥  
अथ दुःखम् इदं मनोमयं वद वक्ष्यामि यद् अत्र भेषजम् ।  
मनसो हि रजस्तमस्विनो भिषजो ऽध्यात्मविदः परीक्षकाः ॥ सौन्द्_८।५ ॥  
निखिलेन च सत्यम् उच्यतां यदि वाच्यं मयि सौम्य मन्यस्ते ।  
गतयो विविधा हि चेतसां बहुगुह्यानि मदाकुलानि च ॥ सौन्द्_८।६ ॥  
इति तेन स चोदितस् तदा व्यवसायं प्रविवक्षुर् आत्मनः ।  
अवलम्ब्य करे करेण तं प्रविवक्षुर् आत्मनः ॥ सौन्द्_८।७ ॥  
अथ तत्र शुचौ लतागृहे कुसुमोद्गारिणि तौ निषेदतुः ।  
मृदुभिर् मृदुमारुतेरितैर् उपगूधाव् इव बालपल्लवैः ॥ सौन्द्_८।८ ॥  
स जगाद ततश् चिकीषितम् घननिश्वासगृहीतम् अन्तरा ।  
श्रुतवाग्विशदाय भिक्षवे विदुषा प्रव्रजितेन दुर्वचम् ॥ सौन्द्_८।९ ॥  
सदृशं यदि धर्मचारिणः सततं प्राणिषु मैत्रचेतसः ।  
अधृतौ यद् इयं हितैषिता मयि ते स्यात् करुणात्मनः सतः ॥ सौन्द्_८।१० ॥  
अत एव च मे विशेषतः प्रविवक्षा क्षमवादिनि त्वयि ।  
न हि भावम् इमं चलात्मने कथयेयं ब्रुवते ऽप्य् असाधवे ॥ सौन्द्_८।११ ॥  
तद् इदं शृणु मे समासतो न रमे धरविधाव् ऋते प्रियाम् ।  
गिरिसानुषु कामिनीम् ऋते कृतरेता इव किन्नरश् चरन् ॥ सौन्द्_८।१२ ॥  
वनवाससुखात् पराङ्मुखः प्रयियासा गृहम् एव येन मे ।  
न हि शर्म लभे तया विना नृपतिर् हीन इवोत्तमश्रिया ॥ सौन्द्_८।१३ ॥  
अथ तस्य निशम्य तद्वचः प्रियभार्याभिमुखस्य शोचतः ।  
श्रमणः स शिरः प्रकम्पयन् निजगादात्मगतं शनैर् इदम् ॥ सौन्द्_८।१४ ॥  
कृपणं बत यूथलालसो महतो व्याधभयाद् विनिःसृतः ।  
प्रविविक्षति वागुरां मृगश् चपलो गीतरवेण वञ्चितः ॥ सौन्द्_८।१५ ॥  
विहगः खलु जालसंवृतो हितकामेन जनेन मोक्षितः ।  
विचरन् फलपुष्पवद्वनं प्रविविक्षुः स्वयम् एव पञ्जरम् ॥ सौन्द्_८।१६ ॥  
कलभः करिणा खलूद्धृतो बहुपङ्काद् विषमान् नदीतलात् ।  
जलतर्षवशेन तां पुनः सरितं ग्राहवती तितीर्षति ॥ सौन्द्_८।१७ ॥  
शरणे सभुजङ्गमे स्वपन् प्रतिबुद्धेन परेञ बोधितः ।  
तरुणः खलु जातविभ्रमः स्वयम् उग्रं भुजगं जिघृक्षति ॥ सौन्द्_८।१८ ॥  
महता खलु जातवेदसा ज्वलिताद् उत्पतितो वनद्रुमात् ।  
पुनर् इच्छति नीडतृष्णया पतितुं तत्र गतव्यथो द्विजः ॥ सौन्द्_८।१९ ॥  
अवशः खलु काममूर्छया प्रियया श्येनभयाद् विनाकृतः ।  
न धृतिं समुपैति न ह्रियं करुणं जीवति जीवजीवकः ॥ सौन्द्_८।२० ॥  
अकृतात्मतया तृषान्वितो घृणया चैव धिया च वर्जितः ।  
अशनं खलु वान्तम् आत्मना कृपञः श्वा पुनर् अत्तुम् इच्छति ॥ सौन्द्_८।२१ ॥  
इति मन्मथशोककर्षितं तम् अनुध्याय मुहुर् निरीक्ष्य च ।  
श्रमणः स हिताभिकाङ्क्षया गुणवद्वाक्यम् उवाच विप्रियम् ॥ सौन्द्_८।२२ ॥  
अविचारयतः शुभाशुभं विषयेष्व् एव निविष्टचेतसः ।  
उपपन्नम् अलब्धचकुसुषो न रतिः श्रेयसि चेद् भवेत् तव ॥ सौन्द्_८।२३ ॥  
श्रवणे ग्रहणे ऽथ धारणे परमार्थावगमे मनःशमे ।  
अविषक्तमतेश् चलात्मनो न हि धर्मे ऽभिरतिर् विधीयते ॥ सौन्द्_८।२४ ॥  
विषयेषु तु दोषदर्शिनः परितुष्टस्य शुचेर् अमानिनः ।  
शमकर्मसु युक्तचेतसः कृतबुद्धेर् न रतिर् न विद्यते ॥ सौन्द्_८।२५ ॥  
रमते तृषितो धनश्रिया रमते कामसुखेन् बालिशः ।  
रमते प्रशमेन सज्जनः परिभोगान् परिभूय विद्यया ॥ सौन्द्_८।२६ ॥  
अपि च प्रथितस्य धीमतः कुलजस्यार्चितलिङ्गधारिणः ।  
सदृशी न गृहाय चेतना प्रणतिर् वायुवशाद् गिरेर् इव ॥ सौन्द्_८।२७ ॥  
स्पृह्येत् परसंश्रिताय यः परिभूयात्मवशां स्वतन्त्रताम् ।  
उपशान्तिपथे शिवे स्थितः स्पृहयेद् दोषवते गृहाय सः ॥ सौन्द्_८।२८ ॥  
व्यसनाभिहतो यथा विशेत् पर्मुक्तः पुनर् एव बन्धनम् ।  
समुपेत्य वनं तथा पुनर् गृहसञ्ज्ञं मृगयेत बन्धनम् ॥ सौन्द्_८।२९ ॥  
पुरुषश् च विहाय यः कलिं पुनर् इच्छेत् कलिम् एव सेवितुम् ।  
स विहाय भजेत बालिषः कलिभूताम् अजितेन्द्रियः प्रियाम् ॥ सौन्द्_८।३० ॥  
सविषा इव संश्रिता लताः परिमृष्टा इव सोरगा गुहाः ।  
विवृता इव चासयो धृता व्यसनान्ता हि भवन्ति योषितः ॥ सौन्द्_८।३१ ॥  
प्रमदाः समदा मदप्रदाः प्रमदा वीतमदा भयप्रदाः ।  
इति दोषभयावहाश् च ताः कथम् अर्हन्ति निषेवनं नु ताः ॥ सौन्द्_८।३२ ॥  
स्वजनः स्वजनेन भिद्यते सुहृदश् चापि सुहृज्जनेन यत् ।  
परदोषविक्षणाः शठास् तदनार्याः प्रचरन्ति योषितः ॥ सौन्द्_८।३३ ॥  
कुलजाः कृपणीभवन्ति यद् यद् अयुक्तं प्रचरन्ति साहसम् ।  
प्रविशन्ति च यच् चमूमुखं रभसास् तत्र निमित्तम् अङ्गनाः ॥ सौन्द्_८।३४ ॥  
वचनेन हरनति वल्गुना निशितेन प्रहरन्ति चेतसा ।  
मधु तिष्ठति वाचि योषितां हृदये हालहलं महद्विषम् ॥ सौन्द्_८।३५ ॥  
प्रदहन् दहनो ऽपि गृह्यते विशरीरः पवनो ऽपि गृह्यते ।  
कुपितो भुजगो ऽपि गृह्यते प्रदानां तु मनो न गृह्यते ॥ सौन्द्_८।३६ ॥  
न वपुर् विमृशन्ति न श्रियं न मतिं नापि कुलं न विक्रमम् ।  
प्रहरन्त्य् अविशेषतः स्त्रियः सरितो ग्राहकुलाकुला इव ॥ सौन्द्_८।३७ ॥  
न वचो मधुरं न लालनं स्मरति स्त्री न च सुअहृदं क्व चित् ।  
कलिता वनितैव चञ्चला तद् इहारिष्व् इव नावलम्ब्यते ॥ सौन्द्_८।३८ ॥  
अददत्सु भवन्ति नर्मदाः प्रददत्सु प्रविशन्ति विभ्रमम् ।  
प्रणतेषु भवन्ति गर्विताः प्रमदास् तृप्ततराश् च मानिषु ॥ सौन्द्_८।३९ ॥  
गुणवत्सु चरन्ति भर्तृवद् गुणहीनेषु चरन्ति पुत्रवत् ।  
धनवत्सु चरन्ति तृष्णया धनहीनेषु चरन्त्य् अवज्ञया ॥ सौन्द्_८।४० ॥  
विषयाद् विषयान्तरं गता प्रचरत्य् एव यथा हृतापि गौः ।  
अनवेक्षितपूर्वसौहृदा रमते ऽन्यत्र गता तथाङ्गना ॥ सौन्द्_८।४१ ॥  
प्रविशन्त्य् अपि हि स्त्रियश् चिताम् अनुभध्नन्त्य् अपि मुक्तजीव्ताः ।  
अपि बिभ्रति नैव यन्त्रणा न तु भावेन वहन्ति साहृदम् ॥ सौन्द्_८।४२ ॥  
रमयन्ति पतीन् कथं चन प्रमदा याः पतिदेवताः क्व चित् ।  
चलचित्ततया सहस्रशो रमयन्ते हृदयं स्वन् एव ताः ॥ सौन्द्_८।४३ ॥  
श्वपचं किल सेनजित्सुता चकमे मीनरिपुं कुमुद्वती ।  
मृगराजम् अथो बृहद्रथा प्रमदानाम् अगतिर् न विद्यते ॥ सौन्द्_८।४४ ॥  
कुरुहैहयवृष्णिवंशजा बहुमायाकवचो ऽथ शम्बरः ।  
मुनिर् उग्रतपाश् च गौतमः समवापुर् वनितोद्धतं रजः ॥ सौन्द्_८।४५ ॥  
अकृतज्ञम् अनार्यम् अस्थिरं वनितानाम् इद ईदृशं मनः ।  
कथम् अर्हति तासु पण्डितो हृदयं सञ्जयितुं चलात्मसु ॥ सौन्द्_८।४६ ॥  
अथ सूक्ष्ममति द्वयाशिवं लघु तासां हृदयं न पश्यसि ।  
किमु कायम् असद्गृहं स्रवद् वैन्तानाम् अशुचिं न पश्यसि ॥ सौन्द्_८।४७ ॥  
अनुलेपनम् अञ्जनं स्रजो मणिमुक्तातपनीयम् अंशुकम् ।  
यद् अहन्य् अहनि प्रधावनैर् वसनैश् चाभरणैश् च संस्कृतम् ।  
अशुभं तमसावृतेक्षणः शुभतो गच्छसि नावगच्छसि ॥ सौन्द्_८।४८ ॥  
अथ वा समवैषि तत्तनूम् अशुभां त्वं न तु संविद् अस्ति ते ।  
सुरभिं विदधासि हि क्रियाम् अशुचेस् तत्प्रभवस्य शान्तये ॥ सौन्द्_८।४९ ॥  
मलपञ्कधरा दिगम्बरा प्रकृतिस्थैर् नखदन्तरोमभिः ।  
यदि साधु किम् अत्र योषितां सहजं तासु विचीयतां शुचि ॥ सौन्द्_८।५० ॥  
मलपङ्कधरा दिगम्बरा प्रकृतिस्थैर् नखदन्तरोमभिः ।  
यदि सा तव सुन्दरी भवेन् नियतं ते ऽद्य न सुन्दरी भवेत् ॥ सौन्द्_८।५१ ॥  
स्रवतीम् अशुचिं स्पृशेच् च कः सघुणो जर्जरभाण्डवत् स्त्रियम् ।  
यदि केवलया त्वचावृता न भवेन् मक्षिकपत्त्रमात्रया ॥ सौन्द्_८।५२ ॥  
त्वचवेष्ठितम् अस्तिपञ्जरं यदि कायं समवैषि योषिताम् ।  
मदनेन च कृष्यसे बलाद् अघृणः कायं सम्वैषि योषिताम् ॥ सौन्द्_८।५३ ॥  
शुभताम् अशुभेषु कल्पयन् नखदन्तत्वचकेशरोमसु ।  
अविचक्षण किं न पश्यसि प्रकृतिं च प्रभवं च योषिताम् ॥ सौन्द्_८।५४ ॥  
तद् अवेत्य मनःशरीरयोर् वनिता दोषवतीर् विशेषतः ।  
चपलं भवनोत्सुकं मनः प्रतिसङ्ख्यानबलेन वार्यताम् ॥ सौन्द्_८।५५ ॥  
श्रुतवान् मतिमान् कुलोद्गतः परमस्य प्रशमस्य भाजनम् ।  
उपगम्य यथा तथा पुनर् न हि बेह्त्तुं नियमं त्वम् अर्हसि ॥ सौन्द्_८।५६ ॥  
अभिजनमहतो मनस्विनः प्रिययशसो बहुमानम् इच्छतः ।  
निधनम् अपि वरं स्थिरात्मनश् च्युतविनयस्य न चैव जीवितम् ॥ सौन्द्_८।५७ ॥  
बद्ध्वा यथा हि कवचं प्रगृहीतचापो निन्द्यो भवत्य् अपसृतः समराद् रथस्थः ।  
भैक्षाकम् अभ्युपगतः परिगृह्य लिङ्गं निन्द्यस् तथा भवति कामर्हृतेन्द्रियाश्वः ॥ सौन्द्_८।५८ ॥  
हास्यो यथा च परमाभरणाम्बरस्रग् भैक्षं चरन् धृतधनुश् चलचित्रमौलिः ।  
वैरूप्यम् अभ्युपगतः परैण्डभोजी हास्यस् तथा गृहसुखाभिमुखः सतृष्णः ॥ सौन्द्_८।५९ ॥  
यथा स्वन्नं भुक्त्वा परमश्यनीये ऽपि शयितो वराहो निर्मुक्तः पुनर् अशुचि धावेत् परिचितम् ।  
तथा श्रेयः शृण्वन् प्रशमसुखम् आस्वाद्य गुणवद् वनं शान्तं हित्वा गृहम् अभिलषेत् कामतृषितः ॥ सौन्द्_८।६० ॥  
यथोल्का हस्तस्था दहति पवनप्रेरितशिखा यथा पादाक्रान्तो दशति भुजगः क्रोधरभसः ।  
यथा हन्ति व्याघ्रः शिशुर् अपि गृहीतो गृहगतः तथा स्त्रीसंसर्गो भुविधम् अनर्थाय भवति ॥ सौन्द्_८।६१ ॥  
तद् विज्ञाय मनःशरीरनियतान् नारिषु दोषान् इमान् मत्वा कामसुखं नदीजलचलं क्लेशाय शोकाय च ।  
दृष्ट्वा दुर्बलम् आमपत्रसदृशं मृत्यूपसृष्टं जगन् निर्मोक्षाय कुरुष्व बुद्धिम् अतुलाम् उत्कण्ठितुं नार्हसि ॥ सौन्द्_८।६२ ॥  
    
सुन्दरनन्दे महाकाव्ये स्त्रीविघातो नामाष्टमः सर्गः ।

चन्तो इX  
    
अथैवम् उक्तो ऽपि स तेन भिषुणा जगाम नैवोपशमं प्रियां प्रति ।  
तथा हि ताम् एव तदा स चिन्तयन् न तस्य शुश्राव विसञ्ज्ञवद् वचः ॥ सौन्द्_९।१ ॥  
यथा हि वैद्यस्य चिकीर्षतः शिवं वचो न गृह्नाति मुमूर्षुर् आतुरः ।  
तथैव मत्तो बलरूपयौवनैर् हितं न जग्राध स तस्य तद्वचः ॥ सौन्द्_९।२ ॥  
न चात्र चित्रं यदि रागपाप्मना मनो ऽभिभूयेत तमोवृतामनः ।  
नरस्य पाप्मा हि तदा निवर्तते यदा भवत्य् अन्तगतं तमस् तनु ॥ सौन्द्_९।३ ॥  
ततस् तथाक्षिप्तम् अवेक्ष्य तं तदा बलेन रूपेण च यौवनेन च ।  
गृहप्रयाणं प्रति च व्यवस्थितं शशास नन्दं श्रमणः स शन्तये ॥ सौन्द्_९।४ ॥  
बलं च रूपं च नवं च यौवनं तथावगच्छामि यथावगच्छसि ।  
अहं इव् इदं ते त्रयम् अव्यवस्तितं यथावबुद्धो न तथावबुध्यसे ॥ सौन्द्_९।५ ॥  
इदं हि रोगायतनं जरावशं नदीतटानोकहवच् चलाचलम् ।  
न वेत्सि देहं जलफेनदुर्बलं बलस्थताम् आत्मनि येन मन्यसे ॥ सौन्द्_९।६ ॥  
यदान्नपानासनयानकर्मणाम् असेवनाद् अप्य् अतिसेवनाद् अपि ।  
शरीरम् आसन्नविपत्ति दृश्यते बले ऽभिमानस् तव केन हेतुना ॥ सौन्द्_९।७ ॥  
हिमातपव्याधिजराक्षुदादिभिर् यदाप्य् अनर्थैर् उपमीयते जगत् ।  
जलं शुचौ मास इवार्करश्मिभिः क्षयं व्रजन् किं बलदृप्त मन्यसे ॥ सौन्द्_९।८ ॥  
त्वगस्थिमांसक्षतजात्मकं यद शरीरम् आहारवशेन तिष्ठति ।  
अजस्रम् आर्तं सततप्रतिक्रियं बलान्वितो ऽस्मीति कथं विहन्यसे ॥ सौन्द्_९।९ ॥  
यथा घटं मृन्मयम् आमम् आश्रितो नरस् तितीर्षेत् क्षुभितं महार्णवम् ।  
समुच्छ्रयं तद्वद् असारम् उद्वहन् बलं व्यवस्येद् विषयार्थम् उद्यतः ॥ सौन्द्_९।१० ॥  
शरिरम् आमाद् अपि मृन्मयम् आमम् आश्रितो नरस् तितीर्षेत् क्षुभितं महार्णवम् ।  
चित्रं हि तिष्ठेद् विधिवद्धृतो घटाद् इदं नु निःसारत्मं मतं मम ॥ सौन्द्_९।११ ॥  
यदाम्बुभूवाय्वनलाश् च धातवः सदा विरुद्धा विषमा इवोरगाः ।  
भवन्त्य् अनर्थाय शरीरम् आश्रिताः कथं बलं रोगविधो व्यवस्यसि ॥ सौन्द्_९।१२ ॥  
प्रायन्ति मन्त्रैः प्रशमं भुजङ्गमा न मन्त्रसाध्यास् तु भवन्ति धातवः ।  
क्व चिच् च किं चिच् च दशन्ति पन्नगाः सदा च सर्वं च तुदन्ति धातवः ॥ सौन्द्_९।१३ ॥  
इदं हि शय्यासनपानभोजनैर् गुणैः शरिरं चिरम् अप्य् अवेक्षितम् ।  
न मर्षयत्य् एकम् अपि व्य्तिक्रमं यतो महाशिविषवत् प्रकुप्यति ॥ सौन्द्_९।१४ ॥  
यदा हिमार्तो ज्वलनं निषेवते हिमं निदाघाभिहतो ऽभिकाङ्क्षति ।  
क्षुधानिव्तो ऽन्नं सलिलं तृषान्वितो बलं कुतः किं च कथं च कस्य च ॥ सौन्द्_९।१५ ॥  
तद् एवम् अज्ञाय शरीरम् आतुरं बलान्वितो ऽस्मीति न मन्तुम् अर्हसि ।  
असारम् अस्वन्तम् अनिश्चितं जगज् जगत्य् अनित्ये बलम् अव्यवस्थितम् ॥ सौन्द्_९।१६ ॥  
क्व कार्तवीर्यस्य बलाभिमानिनः स्हस्रबाहोर् बलम् अर्जुनस्य तत् ।  
चकर्त बाहून् युधि यस्य भार्गवो महान्ति शृङ्गाण्य् अशनिर् गिरेर् इव ॥ सौन्द्_९।१७ ॥  
क्व तद्बलं कंसविकर्षिणो हरेस् तुरङ्गराजस्य पुटावभेदिनः ।  
यम् एकबाणेन निजघिन्वान् जराः क्रमागता रूपम् इवोत्तमं जरा ॥ सौन्द्_९।१८ ॥  
दितेः सुतस्यामररोषकारिणश् चमूरुचेर् वा नमुचेः क्व तद्बलम् ।  
यम् आहवे क्रुद्धम् इवान्तकं स्थितं जघान फेनावयवेन वासवः ॥ सौन्द्_९।१९ ॥  
बलं कुरूणां क्व च तत् तदाभवद् युधि ज्वलित्वा तरसौजसा च ये ।  
समित्सम्मिधा ज्वलना इवाध्वरे हतासवो भस्मनि पर्यवस्थिताः ॥ सौन्द्_९।२० ॥  
अतो विदित्वा बल्वीर्यमानिनां बलान्वितानाम् अवमर्दितं बलम् ।  
जगज् जरामृत्युवशं विचारयन् बले ऽभिमानं न विधातुम् अर्हसि ॥ सौन्द्_९।२१ ॥  
बलं महद् वा यदि वा न मन्यसे कुरुष्व युद्धं सह तावद् इन्द्रियैः ।  
जयश् च ते ऽत्रास्ति महच् च ते बलं पराजयश् चेद् वितथं च ते बलम् ॥ सौन्द्_९।२२ ॥  
तथा मता वीरतरा मनीषिणो जयन्ति लोहानि षशिन्द्रियाणि ये ॥ सौन्द्_९।२३ ॥  
अहं वपुष्मान् इति यच् च मन्यसे विचक्षणं नैतद् इदं च गृह्यताम् ।  
क्व तद् वपुः सा च वपुष्मती तनुर् गदस्य साम्यस्य च सारणस्य च ॥ सौन्द्_९।२४ ॥  
यथा मयूरश् चलचित्रचन्द्रको बिभर्ति रूपं गुणवत् स्वभावतः ।  
शरीरसंस्कारगुणाद् ऋते तथा बिभर्षि रूपं यदि रूपवान् असि ॥ सौन्द्_९।२५ ॥  
यदि प्रतीपं वृणुयान् न वाससा न शौचकाले यदि संस्पृशेद् अपः ।  
मृजाविशेषं यदि नाददीत वा वपुर् वपुष्मन् वद कीदृशं भवेत् ॥ सौन्द्_९।२६ ॥  
नवं वयश् चात्मगतं निशाम्य यद् गृहोन्मुखं ते विषयाप्तये मनः ।  
नियच्छ तच् छैलनदीरयोपमं द्रुतं हि गच्छत्य् अन्विरति यौवनम् ॥ सौन्द्_९।२७ ॥  
ऋतुर् व्यतीतः परिवर्तते पुनः क्षयङ् प्रयातः पुनर् एति चन्द्रमाः ।  
गतं गतं नैव तु सन्निवर्तते जलं नदीनां च नृणां च यौवनम् ॥ सौन्द्_९।२८ ॥  
विवर्णितश्मश्रु वलीविकुञ्चितं विशीर्णदन्तं शिथिलभ्रु निष्प्रभम् ।  
यदा मुखं द्रक्ष्यसि जर्जरं तदा जराभिभूतो विमदो भविष्यसि ॥ सौन्द्_९।२९ ॥  
निषेव्य पानं मदनीयम् उत्तमं निशाविवासेषु चिराद् विमाद्यति ।  
नरस् तु मत्तो बलरूपयौवनैर् न कश् चिद् अप्राप्य जरां विमाद्यति ॥ सौन्द्_९।३० ॥  
यथेक्षुर् अत्यन्तरसप्रपीडितो भुवि प्रविद्धो दहनाय शुष्यते ।  
तथा जरायन्त्रनिईडिता तनुर् निपीतसारा मरणाय तिष्ठति ॥ सौन्द्_९।३१ ॥  
यथा हि नृभ्यां करपत्त्रम् ईरितं समुच्छ्रितं दारु भिनत्त्य् अनेकधा ।  
तथोच्छ्रितां पातयति प्रजाम् इमाम् अहर्निशाभ्याम् उपसंहिता जरा ॥ सौन्द्_९।३२ ॥  
स्मृतेः प्रमोषो वपुषः पराभवो रतेः क्षयो वाच्छ्रुतिचक्षुषां ग्रहः ।  
श्रमस्य योनिर् बल्वीर्ययोर् वधो जरासमो नास्ति शरीरिणां रिपुः ॥ सौन्द्_९।३३ ॥  
इदं विदित्वा निधनस्य दैशिकं जराभिदहानं जगतो महद्भयम् ।  
अहं वपुष्मान् बलवान् युवेति वा न मानम् आरोढुम् अनार्यम् अर्हसि ॥ सौन्द्_९।३४ ॥  
अहं ममेत्य् एव च रक्तचेतसां शरीरसञ्ज्ञा तव यः कलौ ग्रहः ।  
तम् उत्सृजैवं यदि शाम्यता भवेद् भयं ह्य् अहं चेति ममेति चार्छति ॥ सौन्द्_९।३५ ॥  
यदा शरीरे न वशो ऽस्ति कस्य चिन् निरस्यमाने विविधैर् उपप्लवैः ।  
कथं क्षमं वेत्तुम् अहं ममेति वा शरीरसञ्ज्ञं गृहम् आपदाम् इदम् ॥ सौन्द्_९।३६ ॥  
सपन्नगे यः कुगृहे सदाशुचौ रमेत नित्यं प्रतिसंस्कृते ऽबले ।  
स दुष्टधाताव् अशुचौ चलाचले रमेत काये विपरीत्दर्शनः ॥ सौन्द्_९।३७ ॥  
यथा प्ररोहन्ति तृणान्य् अयत्नतः क्षितौ प्रयत्नात् तु भव्न्ति शालयः ।  
तथैव दुःखानि तृञान्य् अयत्नतः क्षितौ प्र्यत्नात् तु भवन्ति वा न वा ॥ सौन्द्_९।३९ ॥  
शरीरम् आर्तं परिकर्षतश् चलं न चास्ति किं चित् परमार्थतः सुखम् ।  
सुखं हि दुःखप्रतिकारसेवया स्थिते च दुःखे तनुनि व्यस्वस्यति ॥ सौन्द्_९।४० ॥  
यथानपेक्ष्याग्र्यम् अपीसितं सुखं प्रबाधते दुःखम् उपेतम् अण्व् अपि ।  
तथानपेक्ष्यात्मनि दुःखम् आगतं न विद्यते किं चन कस्य चित् सुखम् ॥ सौन्द्_९।४१ ॥  
शरीरम् ईदृग्भहुदुःखम् अध्रुवं फलानुरोधाह् अथ नावगच्छसि ।  
द्रवत् फलेभ्यो धृतिरश्मिभिर् मनो निगृह्यतां गौर् इव शस्यलालसा ॥ सौन्द्_९।४२ ॥  
न कामभोगा हि भवन्ति तृप्तये हवींषि दीप्तस्य विभावसोर् इव ।  
यथा यथा कामसुखेषु वर्तते तथा तथेच्छा विषयेषु वर्धते ॥ सौन्द्_९।४३ ॥  
यथा च कुष्ठव्यसनेन दुःखितः प्रतापनान् नैव शमं निगच्छति ।  
तथेन्द्रियार्थेष्व् अजितेन्द्रियश् चरन् न कामभोगैर् उपशान्तिम् ऋच्छति ॥ सौन्द्_९।४४ ॥  
यथा हि भैषज्यसुखाभिकाङ्क्षया भजेत रोगान् न भजेत तत्क्षमम् ।  
तथा शरीरे बहुदुःखभाजने रमेत मोहाद् विषयाभिकाङ्क्षया ॥ सौन्द्_९।४५ ॥  
अनर्थकामः पुरुषस्य यो जनः स तस्य शत्रुः किल तेन कर्मणा ।  
अनर्थमूला विषयाश् च केवला ननु प्रहेया विषमा यथारयः ॥ सौन्द्_९।४६ ॥  
इहैव भूत्वा रिपवो वधात्मकाः प्रयान्ति काले पुरुषस्य मित्रताम् ।  
परत्र चैवेह च दुःखहेतवो भवन्ति कामा न तु कस्य चिच् छिवाः ॥ सौन्द्_९।४७ ॥  
यथोपयुक्तं रसवर्णगन्धवद् वधाय किम्पाकफलं न पुष्टये ।  
निषेव्यमाणा विषयाश् चलात्मनो भवन्त्य् अनर्थाय तथा न भूतये ॥ सौन्द्_९।४८ ॥  
तत् एतद् आज्ञाय विपाप्मनात्मना विमोक्षधर्माद्युपसंहितं हितम् ।  
जुषस्व मे सज्जनसम्मतं मतं प्रचक्ष्व वा निश्चयम् उद्गिरन् गिरम् ॥ सौन्द्_९।४९ ॥  
इति हितम् अपि बह्व् अपीदम् उक्तः श्रुतमहता श्रमणेन तेन नन्दः ।  
न धृतिम् उपययौ न शर्म लेभे द्विरद इवातिमदो मदान्धचेताः ॥ सौन्द्_९।५० ॥  
नन्दस्य भावम् अवगम्य ततः स भिक्षुः पारिप्लवं गृहसुखाभिमुखं न धर्मे ।  
सत्त्वाशयानुशयभावपर्क्षकाय बुद्धाय तत्त्वदिउषे कथयां चकार ॥ सौन्द्_९।५१ ॥  
    
सौन्दरनन्दे महाकाव्ये मदापवादो नाम नवमः सर्गः ।

चन्तो X  
    
श्रुत्वा ततः सद्व्रतम् उत्सिसृक्षुं भार्यां दिदृक्षुं भवनं विविक्षुम् ।  
नन्दं निरानन्दम् अपेतधैर्यम् अभ्युज्जिहीर्षुर् मुनिर् आजुहाव ॥ सौन्द्_१०।१ ॥  
तं प्राप्तम् अप्राप्तविमोक्षमार्गं पप्रच्छ चित्तस्खलितं सुचित्तः ।  
स ह्रीमते ह्रीविनतो जगाद स्वं निश्चयं निश्चयकोविदाय ॥ सौन्द्_१०।२ ॥  
नन्दं विदित्वा सुगतस् ततस् तं भार्याभिधाने तमसि भ्रमन्तम् ।  
पाणौ गृहीत्वा वियद् उत्पपात मणिं जले साधुर् इवोज्जिहीर्षुः ॥ सौन्द्_१०।३ ॥  
काषायवस्त्रौ कनकावदातौ विरेजतुस् तौ नभसि प्रसन्ने ।  
अन्योन्यसंश्लिष्टविकीर्णपक्षौ सरःप्रकीर्णाव् इव चक्रवाकौ ॥ सौन्द्_१०।४ ॥  
तौ देवदारूत्तमगन्धवन्तं नदीसरःप्रस्रवणौघवन्तम् ।  
आजग्मतुः काञ्चनधातुमन्तं देवर्षिमन्तं हिमवन्तम् आशु ॥ सौन्द्_१०।५ ॥  
तस्मिन् गिरौ चारञसिद्धजुष्टे शिवे हविर् धूमकृत्तोत्तरीये ।  
आगम्य पारस्य निराश्रयस्य तौ तस्थतुर् द्वीप इवाम्बरस्य ॥ सौन्द्_१०।६ ॥  
शान्तेन्द्रिये तत्र मुनौ स्थिते तु सविस्मयं दिक्षु ददर्श नन्दः ।  
दरीश् च कुञ्जांश् च वनौकसश् च विभूषणं रक्षणम् एव चाद्रेः ॥ सौन्द्_१०।७ ॥  
बह्वायते तत्र सिते हि शृङ्गे सङ्क्षिप्तबर्हः शयितो मयूरः ।  
भुजे बलस्यायतपीनबाहोर् वैडूर्यकेयूर इवाबभासे ॥ सौन्द्_१०।८ ॥  
मनःशिलाधातुशिलाश्रयेण पीताकृतांसो विरराज सिंहः ।  
सन्तप्तचामीकरभक्त्चित्रं रूप्याङ्गदं शीर्णम् इवाम्बिकस्य ॥ सौन्द्_१०।९ ॥  
व्याघ्रः क्लव्यायतखेलगामी लाङ्गूलचक्रेण कृतापस्व्यः ।  
बभौ गिरेः प्रस्रवणं पिपासुर् दित्सन् पितृभ्यो ऽम्भ इवावतिर्णः ॥ सौन्द्_१०।१० ॥  
चलत्कदम्बे हिम्वन्नितम्बे तरौ प्रलम्बे चमरो ललम्बे ।  
छेत्तुं विलग्नं न शशाक बालं कुलोद्गतां प्रीतिम् इवार्यवृत्तः ॥ सौन्द्_१०।११ ॥  
सुवर्णगौराश् च किरातसङ्घा मयूरपत्त्रोज्ज्वलगात्रलेखाः ।  
सार्दूलपातप्रतिमा गुहाभयो निशेप्तुर् उद्गार इवाचलस्य ॥ सौन्द्_१०।१२ ॥  
दरीचरीणाम् अतिसुन्दरिणां मनोहरश्रोणिकुचोधरीणाम् ।  
वृद्न्दानि रेजुर् दिशि किन्नरीणां पुष्पोत्कचानाम् इव वल्लरीणाम् ॥ सौन्द्_१०।१३ ॥  
नगान् नगस्योपरि देवदारून् आयासयन्तः कपयो विचेरुः ।  
तेभ्यः फलं नापुरतो ऽपजग्मुर् मोघप्रसादेभ्य इवेश्वरेभ्यः ॥ सौन्द्_१०।१४ ॥  
तस्मात् तु यूथाद् अपसार्यमाणां निष्पीदितालक्तकरक्तवक्त्राम् ।  
शाखामृगीम् एकविपन्नदृष्टिं दृष्ट्वा मुनिर् नन्दम् इदं बभाषे ॥ सौन्द्_१०।१५ ॥  
का नन्द रूपेण च चेष्टया च सम्पश्यतश् चारुतरा मता ते ।  
एषा मृगी विअकविपन्न्दृष्टिः स वा जनो यत्र गता तवेष्टिः ॥ सौन्द्_१०।१६ ॥  
इत्य् एवम् उक्तः सुगतेन नन्दः कृत्वा स्मितं किं चिद् इदं जगाद ।  
क्व चोत्तमस्त्री भगवन् बधूस् ते मृगि नगक्लेश्करी क्व चैषा ॥ सौन्द्_१०।१७ ॥  
ततो मुनिस् तस्य निशम्य वाक्यं हेत्वन्तरं किं चिद् अवेक्षमाणः ।  
आलम्ब्य नन्दं प्रययौ तथैव क्रीडावनं वज्रधरस्य राज्ञः ॥ सौन्द्_१०।१८ ॥  
ऋताव् र्ताव् आकृतिम् एक एके क्षणे क्षणे बिभ्रति यत्र वृक्षाः ।  
चित्रां समस्ताम् अपि के चिद् अन्ये षण्णाम् ऋतूनां श्रियम् उद्वहन्ति ॥ सौन्द्_१०।१९ ॥  
पुष्यन्ति के चित् सुरभीर् उदारा मालाः स्रजश् च ग्रथिता विचित्राः ।  
कर्णानुकूलान् अवतंसकांष् च प्रत्यर्थिभूतान् इव कुण्डलानाम् ॥ सौन्द्_१०।२० ॥  
रक्तानि फुल्लाः कमलानि यत्र प्रदीपवृक्षा इव भान्ति वृक्षा ।  
प्रफुल्लनीलोत्पलरोहिणो ऽन्ये सोन्मीलिताक्षा इव भान्ति वृक्षा ॥ सौन्द्_१०।२१ ॥  
नानाविरागाण्य् अथ पाण्डराणि सुवर्णभक्तिव्यवभासितानि ।  
अतान्तवान्य् एकघनानि यत्र सूक्ष्माणि वासांसि फलन्ति वृक्षा ॥ सौन्द्_१०।२२ ।  
हारान् मणीन् उत्तमकुण्डलानि केयूरवर्याण्य् अथ नूपुराणि ।  
एवंविधान्य् आभरणानि यत्र स्वर्गानुरूपाणि फलन्ति वृक्षः ॥ सौन्द्_१०।२३ ॥  
वैडूर्यनालानि च काञ्चनानि पद्मानि वज्राङ्कुरकेसराणि ।  
स्पर्शक्षमाण्य् उत्तमगन्धवन्ति रोहन्ति निष्कम्पतला नलिन्यः ॥ सौन्द्_१०।२४ ॥  
यत्रायतांश् चैव ततांश् च तांस् तान् वाद्यस्य हेतून् सुषिरान् घनांश् च ।  
फलन्ति वृक्षा मणिहेमचित्राः क्रीडासहायास् त्रिदशालयानाम् ॥ सौन्द्_१०।२५ ॥  
मन्दारवृक्षांश् च कुशेशयांश् च पुष्पानतान् कोकनदांश् च वृक्षान् ।  
आक्रम्य माहात्म्यगुणैर् विराजन् राजायते यत्र स पारिजातः ॥ सौन्द्_१०।२६ ॥  
कृष्टे तपःषीलहलैर् अखिन्नैस् त्रिपिष्टपक्षेत्रतले प्रसूताः ।  
एवंविधा यत्र सआनुवृत्ता दिवौकसां भोगविधानवृक्षाः ॥ सौन्द्_१०।२७ ॥  
मनःशिलाभैर् वदनैर् विहङ्गा यत्राक्षिभिः स्पाटिकसन्निभैश् च ।  
शावैश् च पक्षैर् अभिलोहितान्तैर् माञ्जिष्ठकैर् अर्धसितैश् च पादैः ॥ सौन्द्_१०।२८ ॥  
चित्रैः सुवर्णच्छदनैस् तथान्ये वैडुर्यवर्णाभिर् नयनैः प्रसन्नैः ।  
विहङ्गमा शिञ्जिरिकाभिधाना रुतैर् मनःश्रोतहरैर् भ्रमन्ति ॥ सौन्द्_१०।२९ ॥  
रक्ताभिर् अग्रेषु च वल्लरीभिर् मध्येषु चामीकरपिञ्जराभिः ।  
वैडूर्यवर्णाभिर् उपान्तमध्येष्व् अलङ्कृता यत्र खगाश् चरन्ति ॥ सौन्द्_१०।३० ॥  
रोचिष्णवो नाम पत्रत्रिणो ऽन्ये दीप्ताग्निवर्णा ज्वलितैर् इवास्यैः ।  
भ्रमन्ति दृष्टीर् वपुषाक्षिपन्तः स्वनैः शुभैर् अप्सरसो हरन्तः ॥ सौन्द्_१०।३१ ॥  
यत्रेष्टचेष्टाः सततप्रहृष्टा निरर्तयो निर्जरसो विशोकाः ।  
स्वैः कर्मभिर् हीनविशिष्ट्तमध्याः स्वयम्प्रभाः पुण्यकृतो रमन्ते ॥ सौन्द्_१०।३२ ॥  
पूर्वं तपोमूल्यपरिग्रहेण स्वर्गक्रयार्थं कृतनिश्चयानां ।  
मनांसि खिन्नानि तपोधनानां हरन्ति यत्राप्सरसो लडन्त्याः ॥ सौन्द्_१०।३३ ॥  
नित्योत्सवं तं च निशाम्य लोकं निस्तन्द्रिनिद्रारतिशोकरोगम् ।  
नन्दो जरामृत्युवशं सदार्तं मेने श्मशानप्रतिमं नृलोकम् ॥ सौन्द्_१०।३४ ॥  
ऐन्द्रं वनं तच् च ददर्श नन्दः समन्ततो विस्मयफुल्लदृष्टिः ।  
हर्षान्विताश् चाप्सरसः परीयुः सगर्वम् अन्योन्यम् अवेक्षमाणाः ॥ सौन्द्_१०।३५ ॥  
सदा युवत्यो मदनैककार्याः साधारणाः पुण्यकृतां विहाराः ।  
दिव्याश् च निर्दोषपरिग्रहाश् च तपःफलस्याश्रयणं सुराणाम् ॥ सौन्द्_१०।३६ ॥  
तासां जगुर् धीरम् उदात्तम् अन्याः पद्मानि काश् चिल् ललितं लभञ्जुः ।  
अन्योन्यहर्षान् ननृतुस् तथान्याश् चिराङ्गहाराः स्तनभिन्नभाराः ॥ सौन्द्_१०।३७ ॥  
कासां चिद् आसां वदनानि रेजुर् वनान्तरेभ्यश् चलकुण्डलानि ।  
व्याविद्धपर्णेभ्य इवाकरेभ्यः पद्मानि कारण्डवघट्टितानि ॥ सौन्द्_१०।३८ ॥  
ताः निःसृताः प्रेक्ष्य वनान्तरेभ्यस् तडित्पताका इव तोयदेभ्यः ।  
नन्दस्य रागेण तनुर् विवेपे जले चले चन्द्रमसः प्रभेव ॥ सौन्द्_१०।३९ ॥  
वपुश् च दिव्यं ललिताश् च चेष्टास् ततः स तासां मनसा जहार ।  
कौतूहलावर्जितया च दृष्ट्या संश्लेषतर्षाद् इव जातरागः ॥ सौन्द्_१०।४० ॥  
स जाततर्षो ऽप्सरसः पिपासुस् तत्प्राप्तये ऽधिष्ठितविक्लवार्तः ।  
लोलेन्द्रियाश्वेन मनोरथेन जेह्रियमाणो न धृतिं चकार ॥ सौन्द्_१०।४१ ॥  
यथा मनुष्यो मलिनं हि वासः क्षारेण भूयो मलिनीकरोति ।  
मलक्षयार्थं न मलोद्भवार्तं रजस् तथास्मै मुनिर् आचकर्ष ॥ सौन्द्_१०।४२ ॥  
दोषांश् च कायाद् भिषगुज् जिहीर्षुर् भूयो यथा क्लेशयितुं यतेत ।  
रागं तथा तस्य मुनिर् जिघांसुर् भूयस्तरं रागम् उपानिनाय ॥ सौन्द्_१०।४३ ॥  
दीपप्रभां हन्ति यथान्धकारे सहस्ररश्मेर् उदितस्य दीप्तिः ।  
मनुष्यलोके द्युतिम् अङ्गनानाम् अन्तर्दधात्य् अप्सरसां तथा श्रीः ॥ सौन्द्_१०।४४ ॥  
महच् च रूपं स्वणु हन्ति रूपं शब्दो महान् हन्ति च शब्दम् अल्पम् ।  
गुर्वी रुजा हन्ति रुजां च मृद्विं सर्वो महान् हेतुर् अणोर् वधाय ॥ सौन्द्_१०।४५ ॥  
मुनेः प्रभावाच् च शशाक नन्दस् तद्दर्शनं सोढुम् असह्यम् अन्यैः ।  
अवितरागस्य हि दुर्बलस्य मनो दहेद् अप्सरसां वपुःष्रीः ॥ सौन्द्_१०।४६ ॥  
मत्वा ततो नन्दम् उदीर्णरागं भार्यानुरोधाद् अपवृत्तरागम् ।  
रागेण रागं प्रतिहन्तुकामो मुनिर् विरागो गिरम् इत्य् उवाच ॥ सौन्द्_१०।४७ ॥  
एताः स्त्रीयः पश्य दिवौकसस् त्वं निरीक्ष्य च ब्रूहि यथार्थत्त्वम् ।  
एताः कथं रूपगुणैर् मतास् ते स वा जनो यत्र गतं मनस् ते ॥ सौन्द्_१०।४८ ॥  
अथाप्सरःस् एव निविष्टदृष्ती रागाग्निनान्तर्हृदये प्रदीप्तः ।  
सगद्गगदं कामविषक्तचेताः कृताञ्जलिर् वाक्यम् उवाच नन्दः ॥ सौन्द्_१०।४९ ॥  
हर्यङ्गनासौ मुषितैकदृष्टिर् यदन्तरे स्यात् तव नाथ वध्वाः ।  
तदन्तरे ऽसौ कृपणा वधूस् ते वौष्मतीर् अप्सरसः प्रतीत्य ॥ सौन्द्_१०।५० ॥  
आस्था यथा पूर्वम् अभून् न का चिद् अन्यासु मे स्त्रिषु निशाम्य भार्याम् ।  
तस्यां ततः सम्प्रति का चिद् आस्था न मे निशाम्यैव हि रूपम् आसाम् ॥ सौन्द्_१०।५१ ॥  
यथा प्रतप्तो मृदुनातपेन दह्येत कश् चिन् महतानलेन ।  
रागेण पूर्वं मृदुनाभितप्तो रागानिनानेन तथाभिदह्ये ॥ सौन्द्_१०।५२ ॥  
वाग्वारिणा मां परिषिञ्च तस्माद् यावन् न दह्ये स इवाह्जशत्रुः ।  
राराग्निर् अद्यैव हि मां दिधक्षुः कक्षं सवृक्षाग्रम् इवोत्थितो ऽग्निः ॥ सौन्द्_१०।५३ ॥  
प्रसीद सीदामि विमुञ्च मा मुने वसुन्धराधैर्य न धैर्यम् अस्ति मे ।  
असून् विमोक्ष्यामि विमुक्तमानस प्रय्च्छ वा वागमृतं मुमूर्षवे ॥ सौन्द्_१०।५४ ॥  
अनर्थभोगेन विघातय्दृष्तिना प्रमाददंश्ट्रेण तमोविषाग्निना ।  
अहं हि दष्टो हृदि मन्मथाहिना विधत्स्य तस्माद् अगदं महाभिषक् ॥ सौन्द्_१०।५५ ॥  
अनेन दष्टो मदनाहिना हि ना न कश् चिद् आत्मन्य् अनवस्थितः स्थितः ।  
मुमोह वोध्योर् ह्य् अचलात्मनो मनो बभूव धीमांश् च स शन्तनुस् तनुः ॥ सौन्द्_१०।५६ ॥  
स्थिते विशिष्टे त्वयि संश्रये श्रये यथा न यामीह वसन् दिशं दिशम् ।  
यथा च लब्ध्वा व्यसनक्षयं क्षयं व्रजामि तन् मे कुरु शंसतः सतः ॥ सौन्द्_१०।५७ ॥  
ततो जिघांसुर् हृदि तस्य तत्तमस् तमोनुदो नक्तम् इवोत्थितं तमः ।  
महर्षिचन्द्रो जगतस् तमोनुदस् तमःप्रहीणो निजगाद गौतमः ॥ सौन्द्_१०।५८ ॥  
धृतिं परिष्वज्य विधूय विक्रियां निगृह्य तावच् छ्रुतचेतसी शृणु ।  
इमा यदि प्रार्थयसे त्वम् अङ्गना विधत्स्व शुल्कार्थम् इहोत्तमं तपः ॥ सौन्द्_१०।५९ ॥  
इमा हि शक्या न बलान् न सेवया न सम्प्रदानेन न रूप्तवत्तया ।  
इमा ह्रियन्ते खलु धर्मचर्यया सचेत् प्रहर्षश् चर धर्मम् आदृतः ॥ सौन्द्_१०।६० ॥  
इहाधिवासो दिवि दैवतैः समं वनानि रम्याण्य् अजराश् च योषितः ।  
इदं फलं स्वस्य शुभस्य कर्मणो न दत्तम् अन्येन न चाप्य् अहेतुतः ॥ सौन्द्_१०।६१ ॥  
क्षितौ मनुष्यो धनुराधिभिः श्रमैः स्त्रियः कदा चिद् धि लभेत वा न वा ।  
असंशयं यत् त्व् इह धर्मचर्यया भवेयुर् एता दिवि पुणकर्मणः ॥ सौन्द्_१०।६२ ॥  
तद् अप्रमत्तो नियमे समुद्यतो रमस्व यद्य् अप्सरसो ऽभिलिप्ससे ।  
अहं च ते ऽत्र प्रतिभूः स्थिरे व्रते यथा त्वम् आभिर् नियतं समेष्यसि ॥ सौन्द्_१०।६३ ॥  
अतःपरं परमम् इति व्यवस्थितः परां धृतिम् परममुनौ चकार सः ।  
ततो मुनिः पवन इवाम्बरात् पतन् प्रगृह्य तं पुनर् अगमन् महीतलम् ॥ सौन्द्_१०।६४ ॥  
    
सौन्दरनन्दे महाकाव्ये स्वर्गनिदर्शनो नाम दशमः सर्गः ।  
    
चन्तो Xइ  
    
ततस् ता योषितो दृष्ट्वा नन्दो नन्दनचारिणीः ।  
बबन्ध नियमस्तम्भे दुर्दमं चपलं मनः ॥ सौन्द्_११।१ ॥  
सो ऽनिश्टनिऐष्क्रम्यरसो म्लानतामरसोपमः ।  
चचार विरसो धर्मं निवेश्याप्सरसो हृदि ॥ सौन्द्_११।२ ॥  
तथा लोलेन्द्रियो भूत्वा दयितेन्द्रियगोचरः ।  
इन्द्रियार्थवशाद् एव बभूव नियतेन्द्रियः ॥ सौन्द्_११।३ ॥  
कामचर्यासु कुशलो भिक्षुचर्यासु विक्लवः ।  
परमाचार्यविष्टब्धो ब्रह्मचर्यं चचार सः ॥ सौन्द्_११।४ ॥  
संवृतेन च शान्तेन तीव्रेण मदनेन च ।  
जलाग्नेर् इव संसर्गाच् छशाम च शुशोष च ॥ सौन्द्_११।५ ॥  
स्वभावदर्शनीयो ऽपि वैरूप्यम् अगमत् परम् ।  
चिन्तयाप्सरसां चैव नियमेनायतेन च ॥ सौन्द्_११।६ ॥  
प्रस्तवेष्व् अपि भार्यायां प्रियभार्यस् तथापि सः ।  
वीतराग इवोत्तस्थौ न जहर्ष न चुक्षुभे ॥ सौन्द्_११।७ ॥  
तं व्यवस्थितम् आज्ञाय भार्यारागात् पराङ्मुखम् ।  
अभिगम्याभ्रवीन् नन्दम् आनन्दः प्रणयाद् इदम् ॥ सौन्द्_११।८ ॥  
अहो सदृशम् आरब्धं श्रुतस्याभिजनस्य च ।  
निगृहीतेन्द्रियः स्वस्थो नियमे यदि संस्थितः ॥ सौन्द्_११।९ ॥  
अभिष्वक्तस्य कामेषु रागिणो विषयात्मनः ।  
यद् इयं संविद् उत्पन्ना नेयम् अल्पेन हेतुना ॥ सौन्द्_११।१० ॥  
व्याधिर् अल्पेन यत्नेन मृदुः प्रतिनिवार्यते ।  
प्रबलः प्रबलैर् एव यत्नैर् नश्यत्ति वा न वा ॥ सौन्द्_११।११ ॥  
दुर्हरो मानसो व्याधिर् बलवांश् च तवाभवत् ।  
विनिवृत्तो यदि स ते सर्वथा धृतिमानसि ॥ सौन्द्_११।१२ ॥  
दुष्करं साध्व् अनार्येण मानिना चैव मार्दवम् ।  
अतिसर्गश् च लुब्धेन ब्रमचर्यं च रागिणा ॥ सौन्द्_११।१३ ॥  
एकस् तु मम सन्देहस् तवास्यां नियमे धृतौ ।  
अत्रानुनयम् इच्छामि वक्तव्यं यदि मनसे ॥ सौन्द्_११।१४ ॥  
आर्जवाभिहितं वाक्यं न च गन्तव्यम् अन्यथा ।  
रूक्षम् अप्य् आशये शुद्धे रूक्षतो नैति सज्जनः ॥ सौन्द्_११।१५ ॥  
स्प्रियं हि हितं स्निग्धम् अस्निग्धम् अहितं प्रियं ।  
दुर्लभं तु प्रियहितं स्वादु पथ्यम् इवौषधम् ॥ सौन्द्_११।१६ ॥  
विश्वासश् चार्थचर्या च सामान्यं सुखदुःखयोः ।  
मर्षणं प्रणयश् चैव मित्रवृत्तिर् इयं सताम् ॥ सौन्द्_११।१७ ॥  
तद् इदं त्वा विवक्षामि प्रणयान् न जीघांसया ।  
त्वच्छ्रेयो हि विवक्षा मे यतो नार्हाम्य् उपेक्षितुम् ॥ सौन्द्_११।१८ ॥  
अप्सरोभृतको धर्मं चरसीत्य् अभिदीयसे ।  
किम् इदं भूतम् आहोस्वित् प्ररिहासो ऽयम् ईदृशः ॥ सौन्द्_११।१९ ॥  
यदि तावद् इदं सत्यं वक्ष्याम्य् अत्र युदषधम् ।  
औद्धत्यम् अथ वक्तॄमा, अभिदास्यामि तत्त्वतः ॥ सौन्द्_११।२० ॥  
श्लक्ष्णपूर्वम् अथो तेन हृदि सो ऽभिहतस् तदा ।  
ध्यात्वा दीर्घं निशश्वास किं चिच् चावाञ्मुखो ऽभवत् ॥ सौन्द्_११।२१ ॥  
ततस् तस्येङ्गितं ज्ञात्वा मनःसङ्कल्पसूचकम् ।  
बभाषे वाक्यम् आनन्दो मधुरोदर्कम् अप्रियम् ॥ सौन्द्_११।२२ ॥  
आकारेणावगच्छामि तव धर्मप्रयोजनम् ।  
यज् ज्ञात्वा त्वयि जातं मे हास्यं काउण्यम् एव च ॥ सौन्द्_११।२३ ॥  
यथासनार्थं स्कन्धेन कश् चिद् गुर्वीं शिलां वहेत् ।  
तद्वत् त्वम् अपि कामार्थं नियमं वोढुम् उद्यतः ॥ सौन्द्_११।२४ ॥  
तिताडयिषयासृप्तो यथा मेषो ऽपसर्पति ।  
तद्वद् अब्रह्मचर्याय ब्रह्मचर्यम् इदं तव ॥ सौन्द्_११।२५ ॥  
चिक्रीषन्ति यथा पण्यं वणिजो लाभलिप्सया ।  
धर्मचर्या तव तथा पण्यभूता न शान्तये ॥ सौन्द्_११।२६ ॥  
यथा फलविशेषार्थं बीजं वपति कार्षकः ।  
तद्वद् विषयकार्पण्याद् विषयांस् त्यक्तवान् असि ॥ सौन्द्_११।२७ ॥  
आकाङ्क्षेच् च यथा रोगं प्रतीकारसुखेप्सया ।  
दुःखम् अन्विच्छति भवांस् तथा विषयतृश्णया ॥ सौन्द्_११।२८ ॥  
यथा पश्यति मध्व् एव न प्रपातम् अवेक्षते ।  
पश्यस्य् अप्सरसस् तद्वद् भ्रंशम् अन्ते न पश्यसि ॥ सौन्द्_११।२९ ॥  
हृदि कामाग्निना दीप्ते कायेन वहतो व्रतम् ।  
किम् इदं ब्रह्मचर्यं ते मनसाब्रह्मचारिणः ॥ सौन्द्_११।३० ॥  
संसारे वर्तमानेन यदा चाप्सरसस् त्वया ।  
प्राप्तास् त्यक्ताश् च शतशस् ताभ्यः किम् इति ते स्पृहा ॥ सौन्द्_११।३१ ॥  
तृप्तिर् नास्तीन्धनैर् अग्नेर् नाम्भसा लवणाम्भसः ।  
नापि कामैः सतृष्णस्य तस्मात् कामा न तृप्तये ॥ सौन्द्_११।३२ ॥  
अतृप्तौ च कुतः शान्तिर् अशान्तौ च कुतः सुखम् ।  
असुखे च कुतः पृतिर् अप्रीतौ च कुतो रतिः ॥ सौन्द्_११।३३ ॥  
रिरंसा यदि ते तस्माद् अध्यात्मे धीयतां मनः ।  
प्रशान्त चानवद्या च नास्त्य् अध्यात्मसमा रतिः ॥ सौन्द्_११।३४ ॥  
न तत्र कार्यं तूर्यैस् ते न स्त्रीभिर् न विभूषनैः ।  
एकस् त्वं यत्रत्रस्थस् तया रत्याभिरंस्यसे ॥ सौन्द्_११।३५ ॥  
मानसं बलवद् दुःखं तर्षे तिष्ठति तिष्ठति ।  
तं तर्षं छिन्धि दुःखं हि तृष्णा चास्ति च नास्ति च ॥ सौन्द्_११।३६ ॥  
सम्पत्तौ वा विपत्तौ वा दिवा वा नक्तम् एव वा ।  
कामेषु हि सटृष्ञस्य न शान्तिर् उपदद्यते ॥ सौन्द्_११।३७ ॥  
कामानां प्रार्थना दुःखा प्राप्तौ तृप्तिर् न विद्यते ।  
वियोगान् नियतः शोको वियोगश् च ध्रुवो दिवि ॥ सौन्द्_११।३८ ॥  
कृत्वापि दुष्करं कर्म स्वर्गं लब्ध्वापि दुर्लभम् ।  
नृलोकं पुनर् एवैति प्रवासात् स्वगृहं यथा ॥ सौन्द्_११।३९ ॥  
यदा भ्रष्टस्य कुशलं शिष्टं किं चिन् न विद्यते ।  
त्रियक्षु पितृलोके वा नरके वोपपद्यते ॥ सौन्द्_११।४० ॥  
तस्य भुक्तवतः स्वर्गे विषयान् उत्तमान् अपि ।  
भ्रष्टस्यार्तस्य दुःखेन किम् आस्वादः करोति सः ॥ सौन्द्_११।४१ ॥  
श्येनाय प्राणिवात्सल्यात् स्वमांसान्य् अपि दत्तवान् ।  
शिभिः स्वर्गात् परिभ्रष्टस् तादृक् कृत्वापि दुष्करम् ॥ सौन्द्_११।४२ ॥  
शक्रस्यार्धासनं गत्वा पूर्वपार्थिव एव यः ।  
सदेवतं गते काले मान्धाताधः पुनर् ययौ ॥ सौन्द्_११।४३ ॥  
राज्यं कृत्वापि देवानां पपात नहुषो भुवि ।  
प्राप्तः किल ब्जुअङ्गत्वं नाद्यापि परिमुच्यते ॥ सौन्द्_११।४४ ॥  
तथैवेलिविलो राज राजवृत्तेन संस्कृतः ।  
स्वर्गं गत्वा पुनर् भ्रष्टः कूर्मीभूतः किलार्णवे ॥ सौन्द्_११।४५ ॥  
भूर्दियुम्नो ययातिश् च ते चान्ये च नृपर्षभाः ।  
कर्मभिर् द्याम् अभिक्रीय तत्क्षयात् पुनर् अत्यजन् ॥ सौन्द्_११।४६ ॥  
असुराः पूर्वद्वास् तु सुरैर् अपहृतश्रियः ।  
श्रियं समनुशोचन्तः पातालं शरञं ययुः ॥ सौन्द्_११।४७ ॥  
किं च राजर्षिभिस् तावद् असुरैर् वा सुरादिभिः ।  
महेन्द्राः शतशः पेतुर् माहात्म्यम् अपि न स्थिरम् ॥ सौन्द्_११।४८ ॥  
संसदं शोभयित्वैन्द्रीम् उपेन्द्रश् च त्रिविक्रमः ।  
क्षीणकर्मा पपातोव्रिं मध्याद् अप्सरसां रसन् ॥ सौन्द्_११।४९ ॥  
हा चैत्ररथ हा वापि हा मन्दाकिनि हा प्रिये ।  
इत्य् आर्ता विलपन्तो ऽपि गां पतन्ति दिवौकसः ॥ सौन्द्_११।५० ॥  
तीव्रं ह्य् उप्तद्यते दुःखम् इह तावन् मुमूर्षताम् ।  
किं पुनः पततां स्वर्गाद् एवान्ते सुखसेविनाम् ॥ सौन्द्_११।५१ ॥  
रजो गृह्णन्ति वासांसि म्लायन्ति परमाः स्रजः ।  
गात्रेभ्यो जायते स्वेदो रतिर् भवति नासने ॥ सौन्द्_११।५२ ॥  
एतान्य् आदौ निमित्तानि च्युतौ स्वर्गाद् दिवौकसाम् ।  
अनिष्टानिव मर्त्यानाम् अरिष्टानि मुमूर्षताम् ॥ सौन्द्_११।५३ ॥  
सुखम् उत्पद्यते यच् च दिवि कामान् उपाश्नताम् ।  
यच् च दुःखं निपततां दुःखम् एव विषिष्यते ॥ सौन्द्_११।५४ ॥  
तस्माद् अस्वन्तम् अत्राणम् अविश्वास्यम् अतर्पकम् ।  
विज्ञाय क्षयिणं स्वर्गम् अपवर्गे मतिं कुरु ॥ सौन्द्_११।५५ ॥  
अशरीरं भवाग्रं हि गत्वापि मुनिर् उद्रकः ।  
कर्मणो ऽन्ते च्युतस् तस्मात् तिर्यग्योनिं प्रपत्स्यते ॥ सौन्द्_११।५६ ॥  
मैत्रया स्प्तवार्षिक्या ब्रह्मलोकम् इतो गतः ।  
सुनेत्रः पुनर् आवृत्तो गर्भवासम् उपेयिवान् ॥ सौन्द्_११।५७ ॥  
यद चैश्व्चर्यवन्तो ऽपि क्षयिञः स्वर्गवासिनः ।  
को नाम स्वर्गवासाय क्षेष्णवे स्पृहयेद् बुधः ॥ सौन्द्_११।५८ ॥  
सूत्रेण बद्धो हि यथा विहङ्गो व्यावर्तते दूरगतो ऽपि भूयः ।  
अज्ञानसूत्रेण तथावबद्धो गतो ऽपि दूरं पुनर् एति लोकः ॥ सौन्द्_११।५९ ॥  
कृत्वा कालविलक्षञं प्रतिभुवा मुक्तो यथा बन्धनाद् भुक्त्वा वेश्मसुखान्य् अतीत्य समयं भूयो विशेद् बन्धनम् ।  
तद्वद् द्यां प्रतिभूवद् आत्मनियमैर् ध्यानादिभिः प्राप्तवान् काले कर्मसु तेषु भुक्तविषयेष्व् आकृष्यते गां पुनः ॥ सौन्द्_११।६० ॥  
अन्तर्जालगताः प्रमत्तमनसो मिनास् तडागे यथा जानन्ती व्यसनं न रोधजनितं स्वस्थाश् चरन्त्य् अम्भसि ।  
अन्तर्लोकगताः कृतार्थमतयस् तद्वद् दिवि ध्यायिनो मन्यन्ते शिवम् अच्युतं ध्रुवम् इति स्वं स्थानम् आवर्तकम् ॥ सौन्द्_११।६१ ॥  
तज्जन्मव्याधिमृत्युव्यसनपरिगतं मत्वा जगद् इदं संसारे भ्राम्यमाणं दिवि नृषु नरके तिर्यक्पितृषु च ।  
यत् त्राणं निर्भयं यच् छिवम् अमरजरं निःषोकम् अमृतं तद्धेतोर् ब्रह्मचर्यं चर जहिहि चलं स्वर्गं प्रति रुचिम् ॥ सौन्द्_११।६२ ॥  
    
सौन्दरनन्दे महाकाव्ये स्वर्गापवादो नामैकदशः सर्गः ।

चन्तो Xइइ  
    
अप्सरोभृतको धर्मं चरसीत्य् अथ चोदितः ।  
आनन्देन तदा नन्दः परं व्रीडम् उपागमत् ॥ सौन्द्_१२।१ ॥  
तस्य व्रिडेन महता प्रमोदो हृदि नाभवत् ।  
अप्रामोद्येन विमुखं नावतस्थे व्रते मनः ॥ सौन्द्_१२।२ ॥  
कामरागप्रधानो ऽपि परिहाससमो ऽपि सन् ।  
परिपाकगते हेतौ न स तन् ममृषे वचः ॥ सौन्द्_१२।३ ॥  
अपरीक्षब्कभावाच् च पूर्वं मत्वा दिवं ध्रुवम् ।  
तस्मात् क्षेष्णुं परिश्रुत्य भृशं संवेगम् एयिवान् ॥ सौन्द्_१२।४ ॥  
तस्य स्वर्गान् निववृते सङ्कल्पाश्वो मनोरथः ।  
महारथ इवोन्मार्गाद् अप्रमत्तस्य सारथेः ॥ सौन्द्_१२।५ ॥  
स्वर्गतर्षान् निवृत्तश् च सद्यः स्वस्थ इवाभवत् ।  
मृष्टाद् अपथ्याद् विरतो जिजीव्षुर् इवातुरः ॥ सौन्द्_१२।६ ॥  
विसस्मार प्रियां भार्यां अस्प्सरोदर्शनाद् यथा ।  
तथानित्यतयोद्विग्नस् तत्याजाप्सरसो ऽपि सः ॥ सौन्द्_१२।७ ॥  
महताम् अपि भूतानाम् आवृत्ति इति चिन्तयन् ।  
संवेगाच् च सरागो ऽपि वीतराग इवाभवत् ॥ सौन्द्_१२।८ ॥  
बभूव स हि संवेगः श्रेयसस् तस्य वृद्धये ।  
धातुर् एधिर् इवाख्याते पठितो ऽक्षरचिन्तकैः ॥ सौन्द्_१२।९ ॥  
न तु कामान्मनस् तस्य केन चिज् जगृहे धृतिः ।  
त्रिषु कालेषु सर्वेषु निपातो ऽस्तिर् इव स्मृतः ॥ सौन्द्_१२।१० ॥  
खेलगामी महाबाहुर् गजेन्द्र इव निर्मदः ।  
सो ऽभ्यगच्छद् गुरुं कले विवक्षुर् भावम् आत्मनः ॥ सौन्द्_१२।११ ॥  
प्रणम्य च गुरौ मूर्ध्ना बाष्पव्याकुललोचनः ।  
कृत्वान्जलिम् उवाचेदं ह्रिया किं चिद् अवाञ्मुखः ॥ सौन्द्_१२।१२ ॥  
अप्सरःप्राप्तये यन् मे भगवन् प्रतिभूर् असि ।  
नाप्सरोभिर् ममार्थो ऽस्ति प्रतिभूत्वं त्यजाम्य् अहम् ॥ सौन्द्_१२।१३ ॥  
श्रुत्वा ह्य् आवर्तकं स्वर्गं संसारस्य च चित्रताम् ।  
न मर्त्येषु न देवेषु प्रवृत्तिर् मम रोचते ॥ सौन्द्_१२।१४ ॥  
यदि प्राप्य दिवं यत्नान् नियमेन दमेन च ।  
अवितृप्ताः पतनत्य् अन्ते स्वर्गाय त्यागिने नमः ॥ सौन्द्_१२।१५ ॥  
अतश् च निखिलं लोकं विदिबा सचराचरम् ।  
सर्वदुःखक्षयकरे त्वद्धर्मे परमे रमे ॥ सौन्द्_१२।१६ ॥  
तस्माद् व्यासमासाभ्यां तन् मे व्याख्यातुम् अर्हसि ।  
यच् छ्रुत्वा शृण्वतां श्रेष्ठ परमं प्राप्नुयां पदम् ॥ सौन्द्_१२।१७ ॥  
ततस् तस्याशयं ज्ञात्वा विपक्षाणिन्द्रियाणि च ।  
श्रेयश् चैवामुखीभूतं निजगाद तथागतः ॥ सौन्द्_१२।१८ ॥  
अहो प्रत्यवमर्शो ऽयं श्रेयसस् ते पुरोजवः ।  
अरण्यां मथ्यमानायाम् अग्नेर् धूम इवोत्थितः ॥ सौन्द्_१२।१९ ॥  
चिरम् उन्मार्गविहृतो लोलैर् इन्दियवाजिभिः ।  
अवतिर्णो ऽसि पन्थानं दिष्ट्या दृश्त्याविमूढया ॥ सौन्द्_१२।२० ॥  
अद्य ते सफलं जन्म लाभो ऽद्य सुमहांस् तव ।  
यस्य कामरस्ज्ञस्य नैष्क्रम्यायोत्सुकं मनः ॥ सौन्द्_१२।२१ ॥  
लोके ऽस्मिन्न् आलयारामे निवृत्तौ दुर्लभा रतिः ।  
व्यथन्ते ह्य् अपुनर्भावात् प्रपाताद् इव बालिशाः ॥ सौन्द्_१२।२२ ॥  
दुःखं न स्यात् सुखं मे स्याद् इति प्रयतते जनः ।  
अत्यन्तदुःखोपरमं सुखं तच् च न बुध्यते ॥ सौन्द्_१२।२३ ॥  
ऐर्भूतेष्व् अनित्येषु सततं दुःखहेतुशु ।  
कामादिषु जगत् सक्तं न वेत्ति सुखम् अव्ययम् ॥ सौन्द्_१२।२४ ॥  
सर्वदुःखापहं तत् तु हस्तथम् अमृतं तव ।  
विषं पीत्वा यद् अगदं समये पातुम् इच्छसि ॥ सौन्द्_१२।२५ ॥  
अनर्हसंसारभयं मानार्हं ते चिकीर्षितम् ।  
रागाग्निस् तादृषो यस्य धर्मोन्मुख पराण्मुखः ॥ सौन्द्_१२।२६ ॥  
रागोद्दामेन मनसा सर्वथा दुष्करा धृतिः ।  
सदोषम् सलिलं दृष्ट्वा पथिनेव पिपासुना ॥ सौन्द्_१२।२७ ॥  
ईदृशी नाम बुद्धिस् ते निरुद्धा रजसाभवत् ।  
रजसा चण्डवातेन विवस्वत इव प्रभा ॥ सौन्द्_१२।२८ ॥  
सा जिघांसुस् तमो हार्दं या सम्प्रति विजृम्भते ।  
तमो नैशं प्रभा सौरी विनिर्गीर्णेव मेरुणा ॥ सौन्द्_१२।२९ ॥  
युक्तरूपम् इदं चैव शुद्धसत्त्वस्य चेतसः ।  
यत् ते स्यान् नैष्ठिके सूक्ष्मे श्रेयसि श्रक़्द्दधानता ॥ सौन्द्_१२।३० ॥  
धर्मच्छन्दम् इमं तस्माद् विवर्धयितुम् अर्हसि ।  
सर्वधर्मा हि धर्मज्ञ नियमाच्x छन्दहेतवः ॥ सौन्द्_१२।३१ ॥  
सत्यां गमनबुद्धौ हि गमनाय प्रवर्तते ।  
शय्याबुद्धौ च शयनं स्थानबुद्धौ तथा स्थितिः ॥ सौन्द्_१२।३२ ॥  
अन्तर्भूमिगतं ह्य् अम्भः श्रद्दधाति नरो यदा ।  
अर्थित्वे सति यत्नेन तदा खनति गाम् इमाम् ॥ सौन्द्_१२।३३ ॥  
नार्थि यद्य् अग्निना वा स्याच् छ्रद्दध्यात् तं न वारणौ ।  
मथ्नीयान् नारणिं कश् चित् तद्भावे सति मथ्यते ॥ सौन्द्_१२।३४ ॥  
सस्योत्पत्तिं यदि न वा श्रद्दध्यात् कार्षकः क्षितौ ।  
अर्थी सस्येन वा न स्याद् भीजानि न वपेद् भुवि ॥ सौन्द्_१२।३५ ॥  
अतश् च हस्त इत्य् उक्ता मया श्रद्धा विशेषतः ।  
यस्माद् गृह्नाति सद्धर्मं दायं हस्त इवाक्षतः ॥ सौन्द्_१२।३६ ॥  
प्राधान्याद् इन्द्रियम् इति स्ह्तिरत्वाद् बलम् इत्य् अतः ।  
गुणदारिद्र्यशमनाद् धनम् इत्य् अभिवर्णिता ॥ सौन्द्_१२।३७ ॥  
रक्षणार्थेन धर्मस्य तथेषीकेत्य् उदाहृता ।  
लोके ऽस्मिन् दुर्लभत्वाच् च रत्नम् इत्य् अभिहाषिता ॥ सौन्द्_१२।३८ ॥  
पुनश् च बीजम् इत्य् उक्ता निमित्तं श्रेयसोत्पदा ।  
पावनार्थेन पापस्य नदीत्य् अभिहिता पुनः ॥ सौन्द्_१२।३९ ॥  
यस्माद् धर्मस्य चोत्त्पत्तौ श्रद्धा कारणम् उत्तमम् ।  
मयोक्ता कार्यतस् तस्मात् तत्र तत्र तथा तथा ॥ सौन्द्_१२।४० ॥  
श्रद्धाञ्कुरम् इमं तस्मात् संवर्धयितुम् अर्हसि ।  
तद् वृद्धौ वर्धते धर्मो मूलवृद्धौ यथा द्रुमः ॥ सौन्द्_१२।४१ ॥  
व्याकुलं दर्शनं यस्य दुर्बलो यस्य निश्चयः ।  
तस्य पारिप्लवा श्रद्धा न हि कृताय वर्तते ॥ सौन्द्_१२।४२ ॥  
यावत् तत्त्वं न भवति हि दृष्टं श्रुतं वा तावच् छ्रद्धा न भवति बलस्था स्थिरा वा ।  
दृष्टे तत्त्वे नियमपरिभूतेन्द्रियस्य श्रद्धावृक्षो भवति सफलश् चाश्रयास् च ॥ सौन्द्_१२।४३ ॥  
    
सौन्दरनन्दे महाकाव्ये पर्यवमर्शो नाम द्वादशः सर्गः ।

चन्तो Xइइइ  
    
अथ संराधितो नन्दः श्रद्धां प्रति महर्षिना ।  
परिक्षिक्तो ऽमृतेनेव युयुजे परया मुदा ॥ सौन्द्_१३।१ ॥  
कृतार्थम् इव तं मेने सम्बुद्धः श्रद्धया तया ।  
मेने प्राप्तम् इव श्रेयः स च बुद्धेन संस्कृतः ॥ सौन्द्_१३।२ ॥  
श्लक्ष्णेन वचसा कांश् चित् कांश् चित् परुषया गिरा ।  
कांश् चिद् आभ्याम् उपायाभ्यां स विनिन्ये विनायकः ॥ सौन्द्_१३।३ ॥  
पांसुभ्यः काञ्चनं जातं विशुद्धं निर्मलं शुचि ।  
स्थितं पांसुष्व् अपि यथा पांसुदोषैर् न लिप्यते ॥ सौन्द्_१३।४ ॥  
पद्मपर्णं यथा चैव जले जातं जले स्थिथम् ।  
उपरिष्टाद् अधस्ताद् वा न जलेन्दोपलिप्यते ॥ सौन्द्_१३।५ ॥  
तद्वल् लोके मुनिर् जातो लोकस्यानुग्रहं चरन् ।  
कृतित्वान् निर्मलत्वाच् च लोकधर्मैर् न लियते ॥ सौन्द्_१३।६ ॥  
श्लेषं त्यागं प्रियं रूक्षं कथां च ध्यानम् एव च ।  
मन्तुकाले चिकित्सार्थं चक्रे नात्मानुवृत्तये ॥ सौन्द्_१३।७ ॥  
अतश् च सन्दधे दायं महाकरुणया तया ।  
मोचयेयं कथं दुःखात् सत्त्वानीत्य् अनुकम्पकः ॥ सौन्द्_१३।८ ॥  
अथ संहर्षणान् नदं विदित्वा भाजनीकृतम् ।  
अब्रवीद् ब्रुवतां श्रेष्ठः क्रमज्ञः श्रेयसां क्रमम् ॥ सौन्द्_१३।९ ॥  
अतः प्रभृति भूयस् त्वं श्रद्धेन्द्रियपुरःसरः ।  
अमृतस्याप्तये सौम्य वृत्तं रक्षितुम् अर्हसि ॥ सौन्द्_१३।१० ॥  
प्रयोगः कायवचसोः शुद्धो भवति ते यथा ।  
उत्तानो निवृतो गुप्तो ऽनवच्छिद्रस् तथा कुरु ॥ सौन्द्_१३।११ ॥  
उत्तानो भावकरञाद् विवृतश् चाप्य् अगूहनात् ।  
गुप्तो रक्षणतात्पर्याद् अच्छिद्रश् चानवद्यतः ॥ सौन्द्_१३।१२ ॥  
शरीरवचसोः शुद्धौ सप्ताङ्गे चापि कर्मणि ।  
आजीवसमुदाचारं शौचात् संस्कर्तुम् अर्हसि ॥ सौन्द्_१३।१३ ॥  
दोषानां कुहनादीनां पञ्चानाम् अनिषेवणात् ।  
त्यागाच् च ज्योतिषादीनां चतुर्णां वृत्तिघातिनाम् ॥ सौन्द्_१३।१४ ॥  
प्राणिधान्यधनादीनां वर्ज्यानाम् अप्रतिग्रहात् ।  
भैषाङ्गानां निसृष्टानां नियतानां प्रतिग्रहात् ॥ सौन्द्_१३।१५ ॥  
पर्तिउष्टः शुचिर् मञ्जुश् चौक्षया जीवसम्पदा ।  
कुर्या दुःखप्रतीकारं यावद् एव विमुक्तये ॥ सौन्द्_१३।१६ ॥  
कर्मञो हि यथादृष्तात् कायवाक्प्रभवाद् अपि ।  
आजीवः पृथग् एवोक्तो दुःषोधत्वाद् अयं मया ॥ सौन्द्_१३।१७ ॥  
गृहस्थेन हि दुःशोब्धा दृष्टिर् विविधदृष्टिना ।  
आजीवो भिक्षुणा चैव परेष्टायत्तवृत्तिना ॥ सौन्द्_१३।१८ ॥  
एतावच् छीलम् इत्य् उक्तम् आचाअरो ऽयं समासतः ।  
अस्य नाशेन नैव स्यात् प्रव्रज्या न गृहस्थता ॥ सौन्द्_१३।१९ ॥  
तस्माच् चारित्रसम्पन्नो ब्रह्मचर्यम् इदं चर ।  
अणुमात्रेष्व् अवद्येषु भयदर्शि दृढव्रतः ॥ सौन्द्_१३।२० ॥  
शीलम् आस्थाय वर्तन्ते सर्वा हि श्रेयसि क्रियाः ।  
स्थानाद्यानिव कार्याणि प्रतिष्ठाय वसुन्धराम् ॥ सौन्द्_१३।२१ ॥  
मोक्षस्योपनिषत् सौम्य वैराग्यम् इति गृह्यताम् ।  
वैरागस्यापि संवेदः संविदो ज्ञानर्दर्शनम् ॥ सौन्द्_१३।२२ ॥  
ज्ञानस्योपनिषच् चैव समाधिर् उपधार्यताम् ।  
समाधेर् अप्य् उपनिषत् सुखं शरीरमानसम् ॥ सौन्द्_१३।२३ ॥  
पश्रब्धिः कायमनसः सुखस्योपनिषत्परा ।  
प्रशब्धेर् अप्य् उपनिषत् प्रामोद्यं परमं ममतम् ॥ सौन्द्_१३।२४ ॥  
तथः प्रीतेर् उपनिषत् प्रामोद्यं परमं मतम् ।  
प्रामोद्यस्याप्य् अहृल्लेखः कुकृतेष्व् अकृतेषु वा ॥ सौन्द्_१३।२५ ॥  
अहृल्लेखस्य मनसः शीलं तूपनिषच् छुचि ।  
अतः शीलं नयत्य् अग्र्यम् इति शीलं विशोधय ॥ सौन्द्_१३।२६ ॥  
शीलनाच् छीलम् इत्य् उक्तं शीलनं सेवनाद् अपि ।  
सेवनं तन्निदेशाच् च निदेशश् च तदाश्रयात् ॥ सौन्द्_१३।२७ ॥  
शीलं हि शरणं सौम्य कान्तार इव दैशिकः ।  
मित्रं बन्धुश् च रक्षा च धनं च बलम् एव च ॥ सौन्द्_१३।२८ ॥  
यतः शीलम् अतः सौम्य शीलं संस्कर्तुम् अर्हसि ।  
एतत् स्थानम् अथान्ये च मोक्षारम्भेषु योगिनां ॥ सौन्द्_१३।२९ ॥  
ततः स्मृतिम् अधिष्ठाय चपलानि स्वभावतः ।  
इन्द्रियाणीन्द्रियार्थेभ्यो निवारयितुम् अर्हसि ॥ सौन्द्_१३।३० ॥  
भेतव्यं न तथा शत्रोर् नाग्नेर् नाहेर् न चाशनेः ।  
इन्द्रियेभ्यो यथा स्वेभ्यस् तैर् अजस्रं हि हन्यते ॥ सौन्द्_१३।३१ ॥  
द्विषब्धिः शत्रुभिः कश् चित् कदा चित् पीड्यते न वा ।  
इन्द्रियैर् बाध्यते सर्वः सर्वत्र च सदैव च ॥ सौन्द्_१३।३२ ॥  
न च प्रयाति नरकं शत्रुप्रभृथिभिर् हतः ।  
कृष्यते तत्र निघ्नस् तु चपलैर् इन्द्रियैर् हतः ॥ सौन्द्_१३।३३ ॥  
हन्यमानस्य तैर् दुःखं हार्दं भवति वा न वा ।  
इन्द्रियैर् बाध्यमानस्य हार्दं शारीरम् एव च ॥ सौन्द्_१३।३४ ॥  
सङ्कल्पविषदिग्धा हि पञ्चेन्द्रियमयाः शराः ।  
चिन्तापुङ्खा रैफला विषयाकाशगोचराः ॥ सौन्द्_१३।३५ ॥  
मनुष्यहरिणान् घ्नन्ति कामव्याधेरिता हृदि ।  
विहन्यन्ते यदि न ते ततः पतन्ति तैः क्षताः ॥ सौन्द्_१३।३६ ॥  
नियमाजिरसंस्थेन धैर्यकार्मुकधारिणा ।  
निपतन्तो निवार्यास् ते महता स्मृतिवर्मणा ॥ सौन्द्_१३।३७ ॥  
इन्द्रियाणाम् उपशमाद् अरीणां निग्रहाद् इव ।  
सुखं स्वपिति वास्ते वा यत्र तत्र गतोद्धवः ॥ सौन्द्_१३।३८ ॥  
तेषां हि सततं लोके विषयाण् अभिकाङ्क्षताम् ।  
संविन् नैवास्ति कार्पण्याच् छुनाम् आशावताम् इव ॥ सौन्द्_१३।३९ ॥  
विषयैर् इन्द्रियग्रामो न तृप्तिम् अधिगच्छति ।  
अजस्रं पूर्यमाणो ऽपि समुद्रः सलिलैर् इव ॥ सौन्द्_१३।४० ॥  
अवश्यं गोचरे स्वे स्वे वर्तितव्यम् इहेन्द्रियैः ।  
निमित्तं तत्र न ग्राह्यम् अनुव्यञ्जनम् एव च ॥ सौन्द्_१३।४१ ॥  
आलोक्य चक्षुषा रूपं धातुमात्रे व्यवस्थितः ।  
स्त्री वेति पुरुषो वेति न कल्पयितुम् अर्हसि ॥ सौन्द्_१३।४२ ॥  
सचेत् स्त्रीपुरुषग्राहः क्व चिद् विद्येत कास् चन ।  
शुभतः केशदन्तादीन् नानुप्रस्थातुम् अर्हसि ॥ सौन्द्_१३।४३ ॥  
नापनेयं भूततो भूतं शश्वद् इन्दियगोचरे ।  
द्रष्टव्यं भूततो भूतं यादृषं च यथा च यत् ॥ सौन्द्_१३।४४ ॥  
एवं ते पश्यतस् तत्त्वं शश्वद् इन्द्रियगोचरे ।  
भविष्यति पदस्थानं नाभियादौर्मनस्ययोः ॥ सौन्द्_१३।४५ ॥  
अभिध्या प्रियरूपेण हन्ति कामात्मकं जगत् ।  
अरिर् मित्रमुखेनेव प्रियवाक्कलुषाशयः ॥ सौन्द्_१३।४६ ॥  
दौर्मनस्याभिधानस् तु प्रतिघो विषयाश्रितः ।  
मोहाद् येनानुवृत्तेन परत्रेह च हन्यते ॥ सौन्द्_१३।४७ ॥  
अनुरोधविरोधाभ्यां शितोष्णाभ्याम् इवार्दितः ।  
शर्म नाप्नोति न श्रेयश् चलेन्द्रिचम् अतो जगत् ॥ सौन्द्_१३।४८ ॥  
नेन्द्रियं विषये तावत् प्रवृत्तम् अपि सज्जते ।  
यावन् न मनसस् तत्र परिकल्पः प्रवर्तते ॥ सौन्द्_१३।४९ ॥  
इन्धने सति वायौ च यथा ज्वलति पावकः ।  
विषयात् परिकल्पाच् च क्लेशाग्निर् जायते तथा ॥ सौन्द्_१३।५० ॥  
अभूतपरिकल्पेन विषयस्य हि बध्यते ।  
तम् एव विषयं पश्यन् भूततः परिमुच्यते ॥ सौन्द्_१३।५१ ॥  
दृष्ट्वैकं रूपम् अन्यो हि रज्यते ऽन्यः प्रदुष्यति ।  
कश् चिद् भवति मध्यस्थस् तत्रैवान्यो घृणायते ॥ सौन्द्_१३।५२ ॥  
अतो न विषयो हेतुर् बन्धाय न विमुक्तये ।  
परिकल्पविषेषेण सङ्गो भवति वा न वा ॥ सौन्द्_१३।५३ ॥  
कार्यः परमयत्नेन तस्माद् इन्दियसंवरः ।  
इन्द्रियाणि ह्य् अगुप्तानि दुःखाय च भवाय च ॥ सौन्द्_१३।५४ ॥  
कामभोगभोगवद्भिर् आमदृष्टिदृष्टिभिः प्रमादनैकमूर्धभिः प्रहर्षलोलजिवैः ।  
इन्द्रियोरगैर् मनोबिलशयैः स्पृहाविषैः शमागदा ऋते न दष्टम् अस्ति यच् चिकित्सेत् ॥ सौन्द्_१३।५५ ॥  
तस्माद् एषाम् अकुषलकराणाम् अरीणां चक्षुर्घ्राणश्रवञरसनस्पर्शनानाम् ।  
सर्वावस्थं भव विनियमाद् अप्रमत्तो मास्मिन्न् अर्थे क्षणम् अपि कृथास त्वं प्रमादं ॥ सौन्द्_१३।५६ ॥  
    
सौन्दरनन्दे महाकाव्ये शीलेन्द्रियजयो नाम त्रयोदशः सर्गः ।

चन्तो Xइव्  
    
अथ स्मृतिकवाटेन पिधायेन्द्रियसंवरम् ।  
भोजने भव मात्राज्ञो ध्यानायानामयाय च ॥ सौन्द्_१४।१ ॥  
प्राणापानौ निगृह्णाति ग्लानिनिद्रे प्रयच्छति ।  
कृतो ह्य् अत्यर्थम् आहारो विहन्ति च पराक्रमम् ॥ सौन्द्_१४।२ ॥  
यथा चात्यर्थम् आहारः कृतो ऽनर्थाय कल्पते ।  
उपयुक्तस् तथात्यल्पो न सामर्थ्याय कल्पते ॥ सौन्द्_१४।३ ॥  
आचयं द्युतिम् उत्साहं प्रयोगं बलम् एव च ।  
भोजनं कृतम् अत्यल्पं शरीरस्यापकर्षति ॥ सौन्द्_१४।४ ॥  
यथा भारेण नमते लघुनोन्नमते तुला ।  
समा तिष्ठति युक्तेन भोज्येनेयं तथा तनुः ॥ सौन्द्_१४।५ ॥  
तस्माद् अभ्यवहर्तव्यं स्वशक्तिम् अनुपश्यता ।  
नातिमात्रं न चात्यल्पं मेयं मानवशाद् अपि ॥ सौन्द्_१४।६ ॥  
अत्याक्रान्तो हि कायाग्निर् गुरुणान्नेन शाम्यति ।  
अवच्छन् न इवाल्पो ऽग्निः सहसा महतेन्धसा ॥ सौन्द्_१४।७ ॥  
अत्यन्तम् अपि संहारो नाहारस्य प्रशस्यते ।  
अनाहारो हि निर्वाति निरिन्धन इवानलः ॥ सौन्द्_१४।८ ॥  
यस्मान् नास्ति विनाहारात् सर्वप्राणभृतां स्थितिः ।  
तस्माद् दुष्यति नाहारो विकल्पो ऽत्र तु वार्यते ॥ सौन्द्_१४।९ ॥  
न ह्य् एवक्विषये ऽन्यत्र सज्यन्ते प्राणिनस् तथा ।  
अविज्ञाते यथाहारे बोद्धव्यं तत्र कारणम् ॥ सौन्द्_१४।१० ॥  
चिकित्सार्थं यथा धत्ते व्रणस्यालेपनं व्रणी ।  
क्षुद्विघातार्थम् आहारस् तद्वत् सेव्यो मुमुक्षुना ॥ सौन्द्_१४।११ ॥  
भारस्योद्वहनार्थं च रथाक्षो ऽभ्यज्यते यथा ।  
भोजनं प्राणयात्रार्थं तद्वद् विद्वान् निषेवते ॥ सौन्द्_१४।१२ ॥  
समतिक्रमणार्थं च कान्तारस्य यथाध्वगौ ।  
पुत्रमांसानि खादेतां दम्पती भृषदुःखितौ ॥ सौन्द्_१४।१३ ॥  
एवम् अभ्यवहर्तव्यं भोजनं प्रतिसङ्ख्यया ।  
न भूषार्थं न वपुषे न मदाय न दृप्तये ॥ सौन्द्_१४।१४ ॥  
धारणार्थं शरीरस्य भोजनं हि विधियते ।  
उपस्तम्भः पिपतिषोर् दुर्बलस्येव वेश्मनः ॥ सौन्द्_१४।१५ ॥  
प्लवं यत्नाद् यथा कश् चिद् बध्नीयाद् धारयेद् अपि ।  
न तत्स्नेहेन यावत् तु महौघस्योत्तीर्षया ॥ सौन्द्_१४।१६ ॥  
तथोपकरणैः कायं धारयन्ति परिक्षकाः ।  
न तत्स्नेहेन यावत् तु दुःखौघस्य तितीर्षया ॥ सौन्द्_१४।१७ ॥  
शोचता पीड्यमानेन दीयते शत्रवे यथा ।  
न भक्त्या नापि तर्षेन केवलं प्राणगुप्तये ॥ सौन्द्_१४।१८ ॥  
योगाचारस् तथाहारं शरिराय पयच्छति ।  
केवलं क्षुद्विघातार्थं न रागेण न भक्तये ॥ सौन्द्_१४।१९ ॥  
मनोधारणया चैव परिणाम्यात्मवान् अहः ।  
विधूय निद्रां योगेन निशाम् अप्य् अतिनामयेः ॥ सौन्द्_१४।२० ॥  
हृर्दि यत्सञ्ज्ञिनश् चैव निद्रा प्रादुर्भवेत् तव ।  
गुणवत्सञ्ज्ञितां सञ्ज्ञां तदा मनसि मा कृथाः ॥ सौन्द्_१४।२१ ॥  
धातुर् आरम्भधृत्योश् च स्थामविक्रमयोर् अपि ।  
नित्यं मनसि कार्यस् ते बाध्यमानेन निद्रया ॥ सौन्द्_१४।२२ ॥  
आम्नातव्याश् च विशदं ते धर्मा ये परिश्रुताः ।  
परेभ्यश् चोपदेष्टव्याः सञ्चिन्त्याः स्वयम् एव च ॥ सौन्द्_१४।२३ ॥  
प्रक्लेद्यमद्भिर् वदन्ं विलोक्याः सर्वतो दिशः ।  
चार्या दृष्टिश् च तारासु जिजागरिषुणा सदा ॥ सौन्द्_१४।२४ ॥  
अन्तर्गतैर् अचपलैर् वशस्थायिभिर् इन्द्रियैः ।  
अविक्षिप्तेन मनसा चङ्क्रम्यवास्व वा निशि ॥ सौन्द्_१४।२५ ॥  
भये प्रीतौ च शोके च निद्रया नाभिभूयते ।  
तस्मान् निद्राभियोगेषु सेवितव्यम् इदं त्रयम् ॥ सौन्द्_१४।२६ ॥  
भयम् आगमनान् मृत्योः प्रीतिं धर्मपरिग्रहात् ।  
जन्मदुःखाद् अपर्यन्ताच् छोकम् आगन्तुम् अर्हसि ॥ सौन्द्_१४।२७ ॥  
एवमादि क्रमः सौम्य कार्यो जागरणं प्रति ।  
वन्ध्यं हि शयनाद् आयुः कः प्राज्ञः कर्तुम् अर्हति ॥ सौन्द्_१४।२८ ॥  
दोषव्यालान् अतिक्रम्य व्यालान् गृहगतान् इव ।  
क्षमं प्राज्ञस्य न स्वप्तुं निस्तीर्षोर् महद्भयम् ॥ सौन्द्_१४।२९ ॥  
प्रदीप्ते जीवलोके हि मृत्युव्याधिजराग्निभिः ।  
कः शयीत निरुद्वेगः प्रदीप्त इव वेश्मनि ॥ सौन्द्_१४।३० ॥  
तस्मात् तम इति ज्ञात्वा निद्रां नावेष्टुम् अर्हसि ।  
अप्रशान्तेषु दोषेषु सशस्त्रेष्व् इव शत्ग्रुषु ॥ सौन्द्_१४।३१ ॥  
पूर्वं यामं त्रियामायाः प्रयोगेणातिनाम्य तु ।  
सेव्या शय्या शरीरस्य विश्रामार्थं स्वतन्त्रिणा ॥ सौन्द्_१४।३२ ॥  
दक्षिणेन तु पार्श्वेन स्थितयालोकसञ्ज्ञया ।  
प्रबोधं हृदये कृत्वा शयीथाः शान्तमानसः ॥ सौन्द्_१४।३३ ॥  
यामे तृतीये चोत्थाय चरन्न् आसीन एव वा ।  
भूयो योगं महःशुद्धौ कुर्वीथा नियतेन्द्रियः ॥ सौन्द्_१४।३४ ॥  
अथासनगतस्थानप्रेक्षितव्याहृतादिषु ।  
सम्प्रजानन् क्रियाः सर्वाः स्मृतिम् आधातुम् अर्हसि ॥ सौन्द्_१४।३५ ॥  
द्वाराध्यक्ष इव द्वारि यस्य प्रणिहिता स्मृतिः ।  
धर्षयन्ति न तं दोषाः पुरं गुप्तम् इवारयः ॥ सौन्द्_१४।३६ ॥  
न तस्योत्पद्यते क्लेशो यस्य कायगता स्मृतिः ।  
चित्तं सर्वास्व् अवस्थासु बालं धात्रीव रक्षति ॥ सौन्द्_१४।३७ ॥  
शरव्यः स तु दोषाणां यो हीनः स्मृतिवर्मणा ।  
रणस्थः प्रतिशत्रूणां विहीन इव वर्मणा ॥ सौन्द्_१४।३८ ॥  
अनाथं तन् मनो ज्ञेयं यत् स्मृतिर् नाभिरक्षति ।  
निर्णेता दृष्टिरहितो विषमेषु चरन्न् इव ॥ सौन्द्_१४।३९ ॥  
अनर्थेषु प्रसक्ताश् च स्वार्थेभ्यश् च पराङ्मुखाः ।  
यद् भये सति नोद्विग्नाः स्मृतिनाशो ऽत्र कारणम् ॥ सौन्द्_१४।४० ॥  
स्वभूमिषु गुणाः सर्वे ये च शीलादयः स्थिताः ।  
विकीर्णा इव गा गोपः स्मृतिस् तान् अनुगच्छति ॥ सौन्द्_१४।४१ ॥  
प्रनष्टम् अमृतं तस्य यस्य क्विप्रसृता स्मृतिः ।  
हस्तस्थम् अमृतं तस्य यस्य कायगता स्मृतिः ॥ सौन्द्_१४।४२ ॥  
आर्यो न्यायः कुतस् तस्य स्मृतिर् यस्य न विद्यते ।  
यस्यार्यो नास्ति च न्यायः प्रनष्टस् तस्य सत्पथः ॥ सौन्द्_१४।४३ ॥  
प्रनष्टो यस्य सन्मार्गो नष्टं तस्यामृतं पदम् ।  
प्रनष्टम् अमृतङ् यस्य स दुःखान् न विमुच्यते ॥ सौन्द्_१४।४४ ॥  
तस्माच् चरन् चरो ऽस्मीति स्थितो ऽस्मिति च धिष्ठितः ।  
एवमादिषु कालेषु स्मृतिम् आधातुम् अर्हसि ॥ सौन्द्_१४।४५ ॥  
यगानुलोमं विजनं विशब्दं शय्यासनं सौम्य तथा भजस्व ।  
कायस्य कृत्वा हि विवेकम् आदौ सुखो ऽधिगन्तुं मनसो विवेकः ॥ सौन्द्_१४।४६ ॥  
अलब्धचेतःप्रशमः सरागो यो न प्रचारं भजते विविक्तम् ।  
स क्षण्यते ह्य् अपर्तिलब्धमार्गश् चरन्न् इवोर्यां बहुकण्टकायाम् ॥ सौन्द्_१४।४७ ॥  
अदृष्टतत्त्वेन परीक्षकेण स्थितेन चित्रे विषयप्रचारे ।  
चित्तं निषेद्धुं न सुखेन श्क्यं कृश्टादको गौर् इव सस्यमध्यात् ॥ सौन्द्_१४।४८ ॥  
अनीर्यमाणस् तु यथानिलेन प्रशान्तिम् आगच्छति चित्रभानुः ।  
अल्पेन यत्नेन तथा विविक्तेष्व् अघट्टितं शान्तिम् उपैति चेतः ॥ सौन्द्_१४।४९ ॥  
क्व चिद् भुक्त्वा यत् तद् वसनम् अपि यत् तत् परिहितो  
वसन्न् आत्मारामः क्व चन विजने यो ऽभिरमते ।  
कृतार्थः सज् ञेयः शमसुखरसज्ञः कृतमतिः  
परेषां संसर्गं परिहरति यः कण्टकम् इव ॥ सौन्द्_१४।५० ॥  
यदि द्वन्द्वारामे जगति विषयव्यग्रहृदये  
विविक्ते निर्द्वन्दो विहरति कृती शान्तहृदयः ।  
ततः पीत्वा प्रज्ञारसम् अमृतवत् तृप्तहृदयो  
विविक्तः संसक्तं विषयकृपणं शोचति जगत् ॥ सौन्द्_१४।५१ ॥  
वसञ् शुण्यागारे यदि सततम् एको ऽभिरमते  
यदि क्लेशोत्पादैः सह न रमते शत्रुभिर् इव ।  
चरन्न् आत्मारामो यदि च पिबति प्रीतिसलिलं  
ततो भुङ्क्ते श्रेष्ठं त्रिदशपतिराज्याद् अपि सुखम् ॥ सौन्द्_१४।५२ ॥  
    
सौन्दरनन्दे महाकाव्य आदिप्रस्थानो नाम चतुर्दशः सर्गः ।

चन्तो Xव्  
    
यत्र तत्र विविक्ते तु बद्ध्वा पर्यङ्कम् उत्तमम् ।  
ऋजुं कायं समाधाय स्मृत्याभिमुखयान्वितः ॥ सौन्द्_१५।१ ॥  
नासाग्रे वा ललाटे वा भ्रुवोर् अन्तर एव वा ।  
कुर्वीथाश् चपलं चित्तम् आलम्बनपरायणम् ॥ सौन्द्_१५।२ ॥  
सचेत् कामवितर्कस् त्वां धर्षयेन् मानसो ज्वरः ।  
क्षेप्तव्यो नाधिवास्यः स वस्त्रे रेणुर् इवागतः ॥ सौन्द्_१५।३ ॥  
यद्य् अपि प्रतिसङ्ख्यानात् कामान् उत्सृष्टवान् असि ।  
तमांसीव प्रकाशेन प्रतिपक्षेण ताञ् जहि ॥ सौन्द्_१५।४ ॥  
तिष्ठत्य् अनुशयस् तेषां छन्नो ऽग्निर् इव भस्मना ।  
स ते भावनया सौम्य प्रशाम्यो ऽग्निर् इवाम्बुना ॥ सौन्द्_१५।५ ॥  
ते हि तस्मात् प्रवर्तन्ते भूयो बीजाद् इवाङ्कुराः ।  
तस्य नाशेन ते न स्युर् बीजनाशाद् इवाङ्कुराः ॥ सौन्द्_१५।६ ॥  
अर्जनादीनि कामेभ्यो दृष्ट्वा दुःखानि कामिनाम् ।  
तस्मात् तान् मूलतश् छिन्धि मित्रसञ्ज्ञान् अरीन् इव ॥ सौन्द्_१५।७ ॥  
अनित्या मोषधर्माणो रिक्ता व्यसनहेतवः ।  
बहुसाधारणाः कामा बर्ह्या ह्य् आशिविषा इव ॥ सौन्द्_१५।८ ॥  
ये मृग्यमाणा दुःखाय रक्ष्यमाणा न शान्तये ।  
भ्रष्टाः शोकाय महते प्राप्ताश् च न वितृप्तये ॥ सौन्द्_१५।९ ॥  
तृप्तिं वित्तप्रकर्षेण स्वर्गावाप्त्या कृतार्थताम् ।  
कामेभ्यश् च सुखोत्पत्तिं यः पश्यति स नश्यति ॥ सौन्द्_१५।१० ॥  
चलान् अपरिनिष्पन्नान् असारान् अनवस्थितान् ।  
परिकल्पसुखान् कामान् न तान् स्मर्तुम् इहार्हसि ॥ सौन्द्_१५।११ ॥  
व्यापादो वा विहिंसा वा क्षोभयेद् यदि ते मनः ।  
प्रसाद्यं तद् विपक्षेन मणिनेवाकुलं जलम् ॥ सौन्द्_१५।१२ ॥  
प्रतिपक्षस् तयोर् ज्ञेयो मैत्री कारुण्यम् एव च ।  
विरोधो हि तयोर् नित्यं प्रकाशतमसोर् इव ॥ सौन्द्_१५।१३ ॥  
निवृत्तं यस्य दुःशील्यं व्यापादश् च प्रवर्तते ।  
हन्ति पांसुभिर् आत्मानां स स्नात इव वारणः ॥ सौन्द्_१५।१४ ॥  
दुःखितेभ्यो हि मर्त्येभ्यो व्याधिमृत्युजरादिभिः ।  
आर्यः को दुःखम् अपरं सघृणो धातुम् अर्हति ॥ सौन्द्_१५।१५ ॥  
दुष्टेन चेह मनसा बाध्यते वा परो न वा ।  
सद्यस् तु दह्यते तावत् स्वं मनो दुष्टचेतसः ॥ सौन्द्_१५।१६ ॥  
तस्मात् सर्वेषु भूतेषु मैत्रीं कारुण्यम् एव च ।  
न व्यापादं विहिंसां वा विकल्पयितुम् अर्हसि ॥ सौन्द्_१५।१७ ॥  
यद् यद् एव प्रसक्तं हि वितर्कयति मानवः ।  
अभ्यासात् तेन तेनास्य नतिर् भवति चेतसः ॥ सौन्द्_१५।१८ ॥  
तस्माद् अस्कुशलं त्यक्त्वा कुशलं ध्यातुम् अर्हसि ।  
यत् ते स्याद् इह चार्थाय परमार्थस्य चाप्तये ॥ सौन्द्_१५।१९ ॥  
संवर्धन्ते ह्य् अकुशला वितर्काः सम्भृता हृर्दि ।  
अनर्थजनकास् तुल्यम् आत्मनश् च परस्य च ॥ सौन्द्_१५।२० ॥  
श्रेयसो विघ्नकरणाद् भवन्त्य् आत्मविपत्तये ।  
पात्रीभावोपघातात् तु परभक्तिविपत्तये ॥ सौन्द्_१५।२१ ॥  
मनःकर्मस्व् अविक्षेपम् अपि चाभ्यस्तुम् अर्हसि ।  
न त्व् एवाकुशलं सौम्य वितर्कयितुम् अर्हसि ॥ सौन्द्_१५।२२ ॥  
या त्रिकामोपभोगाय चिन्ता मनसि वर्तते ।  
न च तं गुणम् आप्नोति बन्धनाय च कल्पते ॥ सौन्द्_१५।२३ ॥  
सत्त्वानाम् उपघाताय परिक्लेषाय चात्मनः ।  
मोहं व्रजति कालुष्यं नरकाय च वर्तते ॥ सौन्द्_१५।२४ ॥  
तद्वितर्कैर् अकुशलैर् नात्मानं हन्तुम् अर्हसि ।  
सुशस्त्रं रत्नविकृतं मृद्धतो गां खनन्न् इव ॥ सौन्द्_१५।२५ ॥  
अनभिज्ञो यथा जातं दहेद् अगुरु काष्ठवत् ।  
अन्यायेन मनुष्यत्वम् उपहन्याद् इदं तथा ॥ सौन्द्_१५।२६ ॥  
त्यक्त्वा रत्नं यथा लोष्टं रत्नद्वीपाच् च संहरेत् ।  
त्यक्त्वा नैःश्रेयसं धर्मं चिन्तयेद् अशुभं तथा ॥ सौन्द्_१५।२७ ॥  
हिमवन्तं यथा गत्वा विषं भुञ्जीत नौषधम् ।  
मनुष्यतं तथा प्राप्य पापं सेवेत नो शुभम् ॥ सौन्द्_१५।२८ ॥  
तद् बुद्ध्वा प्रतिकषेण वितर्कं क्षेप्तुम् अर्हसि ।  
सूक्ष्मेण परिकीलेन किलं दार्वन्तराद् इव ॥ सौन्द्_१५।२९ ॥  
वृध्ह्यवृद्ध्योर् अथ भवेच् चिन्ता ज्ञातिजनं प्रति ।  
स्वभावो जीवलोकस्य परीक्ष्यस् तन्निवृत्तये ॥ सौन्द्_१५।३० ॥  
संसारे कृष्यमाणानां सत्त्वानां स्वेन कर्मणा ।  
को जनः स्वजनः को वा मोहात् सक्तो जने जनः ॥ सौन्द्_१५।३१ ॥  
अतीते ऽध्वनि संवृत्तः स्वजनो हि जनस् तव ।  
अप्राप्ते चाध्वनि जनः स्वजनस् ते भविष्य्ति ॥ सौन्द्_१५।३२ ॥  
विहगाना यथा सायं तत्र तत्र समागमः ।  
जातौ जातौ तथा श्लेषो जनस्य स्वजनस्य च ॥ सौन्द्_१५।३३ ॥  
परिश्रयं अभुविधं संश्रयन्ति यथाध्वगाः ।  
प्रातियान्ति पुनस् त्यक्त्वा तद्वज् ज्ञातिसमागमः ॥ सौन्द्_१५।३४ ॥  
लोके प्रकृतिभिन्ने ऽस्मिन् न कश् चित् कस्य चित् प्रियः ।  
कार्यकारञसम्बद्धं बालुकामुष्टिवज् जगत् ॥ सौन्द्_१५।३५ ॥  
बिभर्ति हि सुतं माता धरयिष्यति माम् इति ।  
मातरं भजते पुतृओ गर्भेणाधत्त माम् इति ॥ सौन्द्_१५।३६ ॥  
अनुकूलं प्रवर्तन्ते ज्ञातिषु ज्ञातयो यदा ।  
तदा स्नेहं प्रकुर्वन्ति रिपुत्वं तु विपर्ययात् ॥ सौन्द्_१५।३७ ॥  
अहितो दृष्यते ज्ञातिर् अज्ञातिर् हितः ।  
स्नेहं कार्यान्तराल् लोकश् छिनत्ति च करोति च ॥ सौन्द्_१५।३८ ॥  
स्वयम् एव यथालिक्य रज्येच् चित्रकरः स्त्रियम् ।  
तथा कृत्वा स्वयं स्नेहं सङ्गमेति जने जनः ॥ सौन्द्_१५।३९ ॥  
यो ऽभवद् बान्धवजनः परलोके प्रियस् तव ।  
स ते कम् अर्थं कुरुते त्वं वा तस्मै करोषि कम् ॥ सौन्द्_१५।४० ॥  
तस्माज् ज्ञात्वितर्केण मनो नावेष्टुम् अर्हसि ।  
व्यवस्था नास्ति संसारे स्वजनस्य जनस्य च ॥ सौन्द्_१५।४१ ॥  
असौ क्षेमो जनपदः सुभिक्षो ऽसाव् असौ शिवः ।  
इत्य् एवम् अथ जायेत वितर्कस् तव कश् चन ॥ सौन्द्_१५।४२ ॥  
प्रहेयः स त्वया सौम्य नाधिवास्यः कथं चन ।  
विदित्वा सर्वम् आदीप्तं तैस् तैर् दोषाग्निभिर् जगत् ॥ सौन्द्_१५।४३ ॥  
ऋतुचक्रनिवर्ताच् च क्षुत्पिपासाक्लमाद् अपि ।  
सर्वत्र नियतं दुःखं न क्व चिद् विद्यते शिवम् ॥ सौन्द्_१५।४४ ॥  
क्व चिच् छितं क्व चिद् धर्मः क्व चिद् रोगो भयं क्व चित् ।  
बाधते ऽभ्यधिकं लोके तस्माद् अशरणं जगत् ॥ सौन्द्_१५।४५ ॥  
जरा व्याधिश् च मृत्युश् च लोकस्यास्य महद्भयम् ।  
नास्ति देशः स यत्रास्य तद्भयं नोपपद्यते ॥ सौन्द्_१५।४६ ॥  
यत्र गच्छति कायो ऽयं दुःखं तत्रानुगच्छति ।  
नास्ति का चिद् गतिर् लोके गतो यत्र न बाधय्ते ॥ सौन्द्_१५।४७ ॥  
रमणीयो ऽपि देशः सन् दुभिक्षः क्षेम एव च ।  
कुदेश इति विज्ञेयो यत्र क्लेशैर् विधयते ॥ सौन्द्_१५।४८ ॥  
लोकस्याभ्याहत्स्यास्य दुःखैः शरीरमानसैः ।  
क्षेमः कश् चिन् न देशो ऽस्ति स्वस्थो यत्र गतो भवेत् ॥ सौन्द्_१५।४९ ॥  
दुःखं सर्वत्र सर्वस्य वर्तते सर्वदा यदा ।  
छन्दरागम् अतः सौम्य लिकचित्रेषु मा कृथाः ॥ सौन्द्_१५।५० ॥  
यदा तस्मान् निवृत्तस् ते छन्दरागो भविष्यति ।  
जीवलोकं तदा सर्वम् आदीप्तम् इव मंस्यसे ॥ सौन्द्_१५।५१ ॥  
अथस् कश् चिद् वितर्कस् ते भवेद् अमरणाश्रयः ।  
यत्नेन स विहन्तव्यो व्याधिर् आत्मगतो यथा ॥ सौन्द्_१५।५२ ॥  
मुहूर्तम् अपि विश्रम्भः कार्यो न खलु जीविते ।  
निलीन इव हि व्याघ्रः कालो विश्वस्तघातकः ॥ सौन्द्_१५।५३ ॥  
बलस्थो ऽहं युवा वेति न ते भवितुम् अर्हति ।  
मृत्युः सर्वास्व् अवस्थासु हन्ति नावेक्षते वयः ॥ सौन्द्_१५।५४ ॥  
क्षेत्रभूतम् अनर्थानां शरीरं परिकर्षतः ।  
स्वास्थ्याशा जिविताश वा न दृष्टार्थस्य जायते ॥ सौन्द्_१५।५५ ॥  
निवृतः को भवेत् कायं महाभूताश्रयं वहन् ।  
परस्परविरुद्धानाम् अहिनाम् इव भाजनम् ॥ सौन्द्_१५।५६ ॥  
प्रश्वसित्य् अयम् अन्वक्ष यद् उच्छ्वसिति मानवः ।  
अवगच्छ तद् आश्चर्यम् अविश्वास्यं हि जीवितम् ॥ सौन्द्_१५।५७ ॥  
इदम् आश्चर्यम् अपरं यत् सुप्तः प्रतिबुध्यते ।  
स्वपित्य् उत्थाय वा भूयो बह्वमित्रा हि देहिनः ॥ सौन्द्_१५।५८ ॥  
गर्भात् प्रभृति यो लोकं जिघांसुर् अनुगच्छति ।  
कस् तस्मिन् विश्वसेन् मृत्याव् उद्यतासाव् अराव् इव ॥ सौन्द्_१५।५९ ॥  
प्रसूतः पुरुषो लोके श्रुतवान् बलवान् अपि ।  
न जयत्य् अन्तकं कश् चिन् नाजयन् नापि जेष्यति ॥ सौन्द्_१५।६० ॥  
साम्ना दानेन भेदेन दण्डेन नियमेन वा ।  
प्राप्तो हि रभसो मृत्युः प्रतिहन्तुं न शक्यते ॥ सौन्द्_१५।६१ ॥  
तस्मान् नायुषि विश्वासं चञ्चले कर्तुम् अर्हसि ।  
नित्यं हरति कालो हि स्थाविर्यं न प्रतीक्षते ॥ सौन्द्_१५।६२ ॥  
निःसारं पश्यतो लोकं तोयबुद्बुददुर्बलम् ।  
कस्यामरवितर्को हि स्याद् अनुन्मत्तचेतसः ॥ सौन्द्_१५।६३ ॥  
तस्माद् एषां वितर्काणां प्रहाणार्थं समासतः ।  
आनापानस्मृतिं सौम्य विषयीकर्तुम् अर्हसि ॥ सौन्द्_१५।६४ ॥  
इत्य् अनेन प्रयोगेण काले सेवितुम् अर्हसि ।  
प्रतिपक्षान् वितर्काणां गदानाम् अगदान् इव ॥ सौन्द्_१५।६५ ॥  
सुवर्णहेतोर् अपि पांसुधावको विहाय पांसून् बृहतो यथादितः ।  
जहाति सूक्ष्मान् अपि तद्विशुद्धये विशोध्य हेमावयवान् नियच्छति ॥ सौन्द्_१५।६६ ॥  
विमोक्षहेतोर् अपि युक्तमानसो विहाय दोषा बृहतस् तथादितः ।  
जहाति सूक्ष्मान् अपि तद्विशुद्धये विशोध्य धर्मावयान् नियच्छति ॥ सौन्द्_१५।६७ ॥  
क्रएणाद्भिः शुद्धं कनकम् इह पांसुव्यवहितं  
यथाग्नौ कर्मारः पचति भृषम् आवर्तयति च ।  
तथा योगाचारो निपुञम् इह दोषव्यवहितं  
विशोध्य क्लेशेभ्यः शमयति मनः सङ्क्षिपति च ॥ सौन्द्_१५।६८ ॥  
यथा च स्वच्छन्दाद् उपनयति कर्माश्रयसुखं  
सुवर्णं कर्मारो बहुंविधम् अलङ्कारविधिषु ।  
मनःशुद्धो भिक्षुर् वशगतम् अभिज्ञास्व् अपि तथा  
यथेच्छं यत्रेच्छं शमयति मनः प्रेरयति च ॥ सौन्द्_१५।६९ ॥  
    
सौन्दरनन्दे महाकाव्ये वितर्कप्रहाणो नाम पञ्चदशः सर्गः ।

चन्तो Xवि  
    
एवं मनोधारणया क्रमेण व्यपोह्य किं चित् समुपोह्य किं चित् ।  
ध्यानानि चत्वार्य् अधिगम्य योगी प्राप्नोत्य् अभिज्ञा नियमेन पञ्च ॥ सौन्द्_१६।१ ॥  
ऋद्धिप्रवेकं च बहुप्रकारं परस्य चेतश् चरितावबोधम् ।  
अतीतजन्मस्मरणं च दीर्घं दिव्ये विशुद्धे श्रुतिचक्षुषी च ॥ सौन्द्_१६।२ ॥  
अतःपरं तत्त्वपरीक्षणेन मनो दधात्य् आस्रवसङ्क्षयाय ।  
ततो हि दुःखप्रभृतीनि सम्यक् चत्वारि सत्यानि पदान्य् अवैति ॥ सौन्द्_१६।३ ॥  
बाधात्मकं दुःखम् इदं प्रसक्तं दुःखस्य हेतुः प्रभवात्मको ऽयम् ।  
दुःखक्षयो निःसरणात्मको ऽयं त्राणात्मको ऽयं प्रशमाय मार्गः ॥ सौन्द्_१६।४ ॥  
इत्य् आर्यसर्यान्य् अवबुध्य बुद्ध्या चत्वारि सम्यक् प्रतिविध्य चैव ।  
सर्वास्रवान् भावनयाभिभूय न जायते शान्तिम् अवाप्य भूयः ॥ सौन्द्_१६।५ ॥  
अबोधतो ह्य् अप्रतिवेधतश् च तत्त्वात्मकस्यास्य चतुष्टयस्य ।  
भावद् भवं याति न शान्तिम् एति संसारदोलाम् अधिरुह्य लोकः ॥ सौन्द्_१६।६ ॥  
तस्माज् जरादेर् व्यसनस्य मूलं समासतो दुःखम् अवैहि जन्म ।  
सर्वौषधीनाम् इव भूर् भवाय सर्वापदां क्षेत्रम् इदं हि जन्म ॥ सौन्द्_१६।७ ॥  
यज् जन्म रूपस्य हि सेन्द्रियस्य दुःखस्य तन् नैकविधस्य जन्म ।  
यः सम्भवश् चास्य समुच्छ्रयस्य मृत्योष् च रोगस्य च सम्भवः सः ॥ सौन्द्_१६।८ ॥  
सद् वाप्य् असद् वा विषमिष्रम् अन्नं यथा विनाशाय न धारणाय ।  
लोके तथा तिर्यग् उपर्यधो वा दुःखाय सर्वं न सुक्ःआय जन्म ॥ सौन्द्_१६।९ ॥  
जरादयो नैकविधा परजानां सत्यां प्रवृत्तौ प्रभवन्त्य् अनर्थाः ।  
प्रवात्सु घोएष्व् अपि मारुतेषु न ह्य् अप्रसूतास् तरवश् चलन्ति ॥ सौन्द्_१६।१० ॥  
आकासयोनिः पवनो यथा हि यथा शमीगर्भशयो हुताशः ।  
आपो यथान्तर्वसुधाशयाश् च दुःखं तथा चित्तशरीरयोनि ॥ सौन्द्_१६।११ ॥  
अपां द्रवत्वं कठिनत्वम् उर्व्या वायोश् चलत्वं ध्रुवम् औष्ण्यम् अग्नेः ।  
यथा स्वभावो हि तथा स्वभावो दुःखं शरीरस्य च चेतसश् च ॥ सौन्द्_१६।१२ ॥  
काये सति व्याधिजरादि दुःखं क्षुत्तर्षवर्षोष्णहिमादि चैव ।  
रुपाश्रिते चेतसि सानुबन्धे शोकारतिक्रोधभयादि दुःखम् ॥ सौन्द्_१६।१३ ॥  
प्रत्यक्षम् आलोक्य च जन्मदुःखं दुःखं तथातीतम् अपीति विद्धि ।  
यथा च तद् दुःखम् इदं च दुःखं दुःखं तथानागतम् अप्य् अवेहि ॥ सौन्द्_१६।१४ ॥  
बीजस्वभावो हि यथेह दृष्टो भूतो ऽपि भव्यो ऽपि तथानुमेयः ।  
प्रत्यक्षतश् च ज्वलनो यथोष्णो भूतो ऽपि भव्यो ऽपि तथोष्ण एव ॥ सौन्द्_१६।१५ ॥  
तन् नामरूपस्य गुणानुरूपं यत्रैव निर्वृत्ति उदारवृत्त ।  
तत्रैव दुःखं न हि तद्विमुक्तं दुःखं भविष्यत्य् अभवद् भवेद् वा ॥ सौन्द्_१६।१६ ॥  
प्रवृत्तिदुःखस्य च तस्य लोके तृष्णादयो दोषगणा निमित्तम् ।  
नैवेष्वरो न प्रकृतिर् न कालो नापि स्वभावो न विधिर् यदृच्छा ॥ सौन्द्_१६।१७ ॥  
ज्ञातव्यम् एतेन च कारणेन लोकस्य दोषेभ्य इति प्रवृत्तिः ।  
यस्मान् म्रियन्ते सरजस्तमस्का न जायते वीतरजस्त्मस्कः ॥ सौन्द्_१६।१८ ॥  
इच्छाविषेशे सति तत्र तत्र यानासनादेर् भवति प्रयोगः ।  
यस्माद् अतस् तर्षवशत् तथैव जन्म प्रजानाम् इति वेदितव्यम् ॥ सौन्द्_१६।१९ ॥  
सत्त्वान्य् अभिष्वङ्गवशानि दृष्ट्वा स्वजातिषु प्रीतिपराण्य् अतीव ।  
अभ्यासयोगाद् उपपादितानि तैर् एव दोषैर् इति तानि विद्धि ॥ सौन्द्_१६।२० ॥  
क्रोधप्रहर्षादिभिर् आश्रयाणाम् उत्पद्यते चेह यथा विशेषः ।  
तथैव जन्मस्व् अपि नैकरूपो निर्वर्तते क्लेशकृतो विशेषः ॥ सौन्द्_१६।२१ ॥  
दोषाधिके जन्मनि तीव्रदोष उत्पद्यते रागिणि तीव्ररागः ।  
मोहाधिके मोहबलाधिकश् च तदल्पदोषे च तदल्पदोषः ॥ सौन्द्_१६।२२ ॥  
फलं हि यादृक् समवैति साक्षात् तदागमाद् बीजम् अवैत्य् अतीतम् ।  
अवेत्य बीजप्रकृतिं च साक्षाद् अनागतं तत्फलम् अभ्युपैति ॥ सौन्द्_१६।२३ ॥  
दोषक्षयो जातिषु यासु यस्य वैराग्यतस् तासु न जायते सः ।  
दोषाशयस् तिष्ठति यस्य यत्र तस्योपपत्तिर् विवशस्य तत्र ॥ सौन्द्_१६।२४ ॥  
तज् जन्मनो नैकविधस्य सौम्य तृष्णादयो हेतव इत्य् अवेत्य ।  
तांश् छिन्धि दुःखाद् यदि निर्मुमुक्षा कार्यक्षयः कारणसङ्क्षयाद् धि ॥ सौन्द्_१६।२५ ॥  
दुःखक्षयो हेतुपरिक्षयाच् च शान्तनं शिवं साक्षिकुरुष्व धर्मम् ।  
तृष्णाविरागं लयनं निर्दोहं सनातनं त्राणम् अहार्यम् आर्यम् ॥ सौन्द्_१६।२६ ॥  
यस्मिन् न जातिर् न जरा न मृत्युर् न व्याधयो नाप्रियसम्प्रयोगः ।  
नेच्छाविपन्न प्रियविप्रयोगः क्षेमं पदं नैष्ठिकम् अच्युतं तत् ॥ सौन्द्_१६।२७ ॥  
दीपो यथा निर्वृतिम् अभ्युपेतो नैवावनिं गच्छति नानतरिक्षम् ।  
दिशं न कां चिद् विदिषं न कां चित् स्नेहक्षयात् केवलम् एति शान्तिम् ॥ सौन्द्_१६।२८ ॥  
एवं कृती निर्वृतिम् अभ्युपेतो नैवावनिं गच्छति नान्तरिक्षम् ।  
दिशं न कां चिद् विदिशं न कां चित् क्लेशक्षयात् केवलम् एति सान्तिम् ॥ सौन्द्_१६।२९ ॥  
अस्याभ्युपायो ऽधिन्गमाय मार्गः प्रज्ञात्रिकल्पः प्रशमद्विकल्पः ।  
स भावनीयो विधिवद् बुधेन शीले शुचौ त्रिपमुखे स्थितेन ॥ सौन्द्_१६।३० ॥  
वाक्कर्म सम्यक् सहकायकर्म यथावद् आजीवनयश् च शुद्धः ।  
इदं त्रयं वृत्तविधौ प्रवृत्तं शीलाश्रयं कर्मपरिग्रहाय ॥ सौन्द्_१६।३१ ॥  
सत्येषु दुःखादिषु दृष्टिर् आर्या सम्यग्वितर्कश् च पराक्रमश् च ।  
इदं त्रयं ज्ञानविधौ प्रवृत्तं प्रज्ञाश्रयं क्लेशपरिक्षयाय ॥ सौन्द्_१६।३२ ॥  
न्यायेन सत्याधिगमाय युक्ता सम्यक् स्मृतिः सम्यग् अथो समाधिः ।  
इदं द्वयं योगविधौ प्रवृत्तं शमाश्रयं चित्तपरिग्रहाय ॥ सौन्द्_१६।३३ ॥  
क्लेशाङ्कुरान् न प्रतनोति शीलं बीजाङ्कुरान् काल इवावृत्तः ।  
शुचौ हि शीले पुरुषस्य दोषा मनः सलज्जा इव धर्षयन्ति ॥ सौन्द्_१६।३४ ॥  
क्लेशांस् तु विष्कम्भयते समाधिर् वेगान् इवाद्रिर् महओत् नदीनाम् ।  
स्थिते समाधौ हि न धर्षयन्ति दोषा भुजङ्गा इव मन्त्रबद्धाः ॥ सौन्द्_१६।३५ ॥  
प्रज्ञा त्व् अशेषेण निहन्ति दोषांस् तीरद्रुमान् प्रावृषि निम्नगेव ।  
दग्धा यया न प्रभवन्ति दोषा वज्राग्निनेवानुसृतेन वृक्षाः ॥ सौन्द्_१६।३६ ॥  
त्रिस्कन्धम् एतं प्रविगाह्य मार्गं प्रस्पष्टम् अष्टाङ्गम् अहार्यम् आर्यम् ।  
दुःखस्य हेतून् प्रजहाति दोषान् प्राप्नोति चात्यन्तशिवं पदं तत् ॥ सौन्द्_१६।३७ ॥  
अस्योपचारे धृतिर् आर्जवं च ह्रीर् अप्रमादः प्रविविक्तता च ।  
अल्पेच्छता तुष्टिर् असङ्गता च लोकप्रवृत्ताव् अरतिः क्षमा च ॥ सौन्द्_१६।३८ ॥  
याथात्म्यतो विन्दति यो हि दुःखं तस्योद्भवं तस्य च यो निर्दोधम् ।  
आर्येण मार्गेण स सान्तिम् एति कल्याणमित्रैः सह वर्तमानः ॥ सौन्द्_१६।३९ ॥  
यो व्याधितो व्याधिम् अवैति सम्यग् व्याधेर् निदानं च तदौषधं च ।  
आरोग्यम् आप्नोति हि सो ऽचिरेण मित्रैर् अभिज्ञैर् उपचर्यमाणः ॥ सौन्द्_१६।४० ॥  
तद् व्याधिसञ्ज्ञां कुरु दुःखसत्ये दोषेष्व् अपि व्याधिनिदानसञ्ज्ञाम् ।  
आरोग्यसञ्ज्ञां च निर्दोहसत्ये भैषज्यसञ्ज्ञाम् अपि मार्गसत्ये ॥ सौन्द्_१६।४१ ॥  
तस्मात् प्रवृत्तिं परिगच्छ दुःखं प्रवर्तकान् अप्य् अवगच्छ दोषान् ।  
निवृत्तिम् आगच्छ च तन्निरोधं निवर्तकं चाप्य् अवगच्छ मार्गम् ॥ सौन्द्_१६।४२ ॥  
शिरस्य् अथो वाससि सम्प्रदीप्ते सत्यावबोधाय मतिर् विचार्या ।  
दग्धं जगत् सत्यनयं ह्य् अदृष्ट्वा प्रदह्यते सम्प्रति धक्ष्यते च ॥ सौन्द्_१६।४३ ॥  
यदैव यः पश्यति नामरूपं क्षयीति तद्दर्शनम् अस्य सम्यक् ।  
सम्यक् च निर्वेदम् उपैति पश्यान् नन्दीक्षयाच् च क्षयम् एति रागः ॥ सौन्द्_१६।४४ ॥  
तयोश् च नन्दीरजसोः क्षयेण सम्यग् विमुक्तं प्रवदामि चेतः ।  
सम्यग् विमुक्तिर् मनसश् च ताभ्यां न चास्य भूयः करणीयम् अस्ति ॥ सौन्द्_१६।४५ ॥  
यथास्वभावेन हि नामरूपं तद् धेतुम् एवास्तगमं च तस्य ।  
विजानतः पश्यत एव चाहं ब्रवीमि सम्यक् क्षयम् आस्रवाणाम् ॥ सौन्द्_१६।४६ ॥  
तस्मात् परं सौम्य विधाय वीर्यं शीघ्रं घटस्व् आस्रवसङ्क्षयाय ।  
दुःखान् अनित्यांश् च निरात्मकांश् च धातून् विशेषेण परीक्षमाणाः ॥ सौन्द्_१६।४७ ॥  
धातून् हि षड् भूसलिलानलादीन् सामान्यतः स्वेन च लक्षणेन ।  
अवैति यो नान्यम् अवैति तेभ्यः सो ऽत्यन्तिकं मोक्षम् अवैति तेभ्यः ॥ सौन्द्_१६।४८ ॥  
क्लेशप्रहाणाय च निश्चितेन कालो ऽभ्युपायश् च परीक्षितव्यः ।  
योगो ऽप्य् अकाले ह्य् अनुपायतश् च भवत्य् अनर्थाय न तद्गुणाय ॥ सौन्द्_१६।४९ ॥  
अजातवत्सां यदि गां दुहीत नैवाप्तुयात् क्षीरम् अकालदोही ।  
काले ऽपि वा स्यान् न पयो लभेत मोहेन शृङ्गाद् यदि गां दुहीत ॥ सौन्द्_१६।५० ॥  
आर्द्राच् च काष्ठा ज्वलनाभिकामो नैव प्रयत्नाद् अपि वह्निम् ऋच्छेत् ।  
काष्ठाच् च शुष्काद् अपि पात्गनेन नैवाग्निम् आप्नोत्य् अनुपाअपूर्वम् ॥ सौन्द्_१६।५१ ॥  
तद् देशकालौ विधिवत् परीक्ष्य योगस्य मात्राम् अपि चाभ्युपायम् ।  
बलाबले चात्मनि सम्प्रधार्य कार्याः प्रयत्नो न तु तद्विरुद्धः ॥ सौन्द्_१६।५२ ॥  
प्रग्राहकं यत् तु निमित्तम् उक्तम् उद्दन्यमाने हृदि तन् न सेव्यम् ।  
एवं हि चित्तं प्रशमं न याति [न वह्रि] ना वह्निर् इवेर्यमाणः ॥ सौन्द्_१६।५३ ॥  
शमाय यत् स्यान् नियतं निमित्तं जातोद्धवे चेतसि तस्य कालः ।  
एवं हि चित्तं प्रशमं नियच्छेत् प्रदीप्यमानो ऽग्निर् इवोदकेन ॥ सौन्द्_१६।५४ ॥  
शमावहं यन् नियतं निमित्तं सेव्यं न तच् चेतसि लीयमाने ।  
एवं हि भूयो लयमेति चित्तम् अनीर्यमाणो ऽग्निर् इवाल्पसारः ॥ सौन्द्_१६।५५ ॥  
प्रग्राहकं यन् नियतं निमित्तं लयं गते चेतसि तस्य कालः ।  
क्रियासमर्थं हि मनस् तथा स्यान् मन्दायमानो ऽग्निर् इवेन्धनेन ॥ सौन्द्_१६।५६ ॥  
औपेक्षिकं नापि निमित्तम् इष्टं लयं गते चेतसि सोद्धवे वा ।  
एवं हि तीव्रं जनयेद् अनर्थम् उपेक्षितो व्याधिर् इवातुरस्य ॥ सौन्द्_१६।५७ ॥  
यत् स्याद् उपेक्षानियतं निमित्तं साम्यं गते चेतसि तस्य कालः ।  
एवं हि कृत्याय भवेत् प्रयोगो रथो विधेयाश्व इव प्रयातः ॥ सौन्द्_१६।५८ ॥  
रागोद्धव्याकुलिते ऽपि चित्ते मैत्रोपसंहारविधिर् न कार्यः ।  
रागात्मको मुह्यति मैत्रया हि सेन्हं कफक्षोभ इवोपयुज्य ॥ सौन्द्_१६।५९ ॥  
रागोद्धते चेतसि धैर्यम् एत्य निषेवितव्यं त्व् अशुभं निमित्तम् ।  
रागात्मको ह्य् एवम् उपैति शर्म कफात्मको रूक्षम् इवोपयुज्य ॥ सौन्द्_१६।६० ॥  
व्यापाददोषेण मनस्य् उदीर्णे न सेवितव्यं त्व् अशुभं निमित्तम् ।  
द्वेषात्मकस्य ह्य् अशुभा वधाय पित्तात्मनस् शीत इवोपचारः ॥ सौन्द्_१६।६१ ॥  
व्यापाददोषक्षुभिते तु चित्ते सेव्या अवपक्षोपनयेन मैत्री ।  
द्वेषात्मनो हि प्रशमाय मैत्री पित्तात्मनः शीत इवोपचराः ॥ सौन्द्_१६।६२ ॥  
मोहानुबद्धे मनसः प्रचारे मैत्राशुभा चैव भवत्य् अयोगः ।  
ताभ्यां हि सम्मोहम् उपैति भूयो वाय्वात्मको रूक्षम् इवोपनीय ॥ सौन्द्_१६।६३ ॥  
मोहात्मैकायां मन्सः प्रवृत्तौ सेव्यस् त्व् इदं प्रत्ययताविहारः ।  
मूढे मनस्य् एष हि शान्तिमार्गो वाय्वात्मके स्निग्ध इवोपचारः ॥ सौन्द्_१६।६४ ॥  
उल्कामुखस्तं हि यथा सुवर्णं सुवर्णकारो धमतीह काले ।  
काले परिप्रोक्षयते जलेन क्रमेण काले समुपेक्षते च ॥ सौन्द्_१६।६५ ॥  
दहेत् सुवर्णं हि धमन्न् अकाले जले क्षिपन् संशमयेद् अकाले ।  
न चापि सम्यक् परिपाकम् एनं नयेद् अकाले समुपेक्षमाणः ॥ सौन्द्_१६।६६ ॥  
सम्प्रग्रहस्य प्रशमस्य चैव तथैव काले समुपेक्षणस्य ।  
सम्यङ्निमित्तं मनसा त्व् अवेक्ष्यं नाशो हि यत्नो ऽप्य् अनुपायपूर्वः ॥ सौन्द्_१६।६७ ॥  
इत्य् एवम् अन्यायनिवर्तनं च न्यायं च तस्मै सुगतो बभाषे ।  
भूयश् च तत् तच् चरितं विदित्वा वितर्कहानाय विधीन् उवाच ॥ सौन्द्_१६।६८ ॥  
यथा भिषक् पित्तकफानिलानां य एव कोपं समुपैति दोषः ।  
शमाय तस्यैव विधत्ते व्यधत्त दोषेषु तथैर्व बुद्धः ॥ सौन्द्_१६।६९ ॥  
एकेन कल्पेन सचेन् न हन्यात् स्वभ्यस्तभावाद् अशुभान् वितर्कान् ।  
ततो द्वितीयं क्रमम् आरभेत न त्व् एव हेयो गुणवान् प्रयोगः ॥ सौन्द्_१६।७० ॥  
अनादिकालोपचितात्मकत्वाद् बलीयसः क्लेशगणस्य चैव ।  
सम्यक्प्रयोगस्य च दुष्करत्वाच् छेत्तुं न शक्याः सहसा हि दोषाः ॥ सौन्द्_१६।७१ ॥  
अञ्व्या यथाण्या विपुलाणिर् अन्या निर्वाह्यते तद्विदुषा नरेण ।  
तद्वद् तद् एवाकुशलं निमित्तं क्षिपेन् निमित्तान्तरसेवनेन ॥ सौन्द्_१६।७२ ॥  
तथाप्य् अथाध्यात्मनवग्रहत्वान् नैवोपशाम्येद् अशुभो वितर्कः ।  
हेयः स तद्दोषपरीक्षणेन सश्वापदो मार्ग इवाध्वगेन ॥ सौन्द्_१६।७३ ॥  
यथा क्षुधार्तो ऽपि विषेण पृक्तं जिजीविषुर् नेच्छति भोक्तुम् अन्नम् ।  
तथैव दोषावहम् इत्य् अवेत्य जहाति विद्वान् अशुभं निमित्तम् ॥ सौन्द्_१६।७४ ॥  
न दोषतः पश्यति यो हि दोषं कस् तं ततो वारयितुं समर्थः ।  
गुणं गुणे पश्यति यश् च यन्त्र स वार्यमाणो ऽपि ततः प्रयाति ॥ सौन्द्_१६।७५ ॥  
व्यपत्रपन्ते हि कुलप्रसूता महःप्रचारैर् अशुभैः प्रवृत्तैः ।  
कण्ठे मनस्वीव युवा वपुष्मान् अचाक्षुषैर् अप्रयतैर् विषक्तैः ॥ सौन्द्_१६।७६ ॥  
निर्धूयमानास् त्व् अथ लेशतो ऽपि तिष्ठेयुर् एवाकुशला वितर्काः ।  
कार्यान्तरैर् अध्ययनक्रियाद् यैः सेव्यो विधिर् विस्मरणाय तेषाम् ॥ सौन्द्_१६।७७ ॥  
स्वप्तव्यम् अप्य् एव विचक्षणेन कायक्लमो वापि निषेवितव्यः ।  
न त्व् एव सञ्चिन्त्यम् असन्निमित्तं यत्रावसक्तस्य भवेद् अनर्थः ॥ सौन्द्_१६।७८ ॥  
यथा हि भीतो निशि तस्करेभ्यो द्वारं प्रियेभ्यो ऽपि न दातुम् इच्छेत् ।  
प्राज्ञस् तथा संहरति प्रयोगं समं शुभस्याप्य् अशुभस्य दोषैः ॥ सौन्द्_१६।७९ ॥  
एवम्प्रकारैर् अपि यद्य् उपायैर् निवार्यमाणा न पराञ्मुखाः स्युः ।  
ततो यथास्थूलनिबर्हणेन सुवर्णदोषा इव ते प्रहेयाः ॥ सौन्द्_१६।८० ॥  
द्रुतप्रयाणप्रभृतींश् च तीक्ष्णात् कामप्रयोगात् परिखिद्यमानः ।  
यथा नरः संश्रयते तथैव प्राज्ञेन दोषेष्व् अपि वरितव्यम् ॥ सौन्द्_१६।८१ ॥  
ते चेद् अलब्धप्रतिपक्षभावा नैवोपआम्येयुर् असद्वितर्काः ।  
मुहूर्तम् अप्य् अप्रतिवध्यमाना गृहे भुजङ्गा इव नाधिवास्याः ॥ सौन्द्_१६।८२ ॥  
दन्ते ऽपि दन्तं प्रणिधाय कामं ताल्वग्रम् उत्पीड्य च जिह्वयापि ।  
चित्तेन चित्तं प्ररिगृह्य चापि कार्यः प्रयत्नो न तु ते ऽनुवृत्ताः ॥ सौन्द्_१६।८३ ॥  
किम् अत्र चित्रम् यदि वीतमोहो वनं गतः स्वस्थमना न मुह्येत् ।  
आक्षिप्यमाणो हृदि तन्निमित्तैर् न क्षोभ्यते यः स कृती स धीरः ॥ सौन्द्_१६।८४ ॥  
तद् आर्यसत्याधिगमाय पूर्वं विशोधयानेन नयेन मार्गम् ।  
यात्रागतः शत्रुविनिग्रहार्थं राजेव्य् लक्ष्मीम् अजितां जिगीषन् ॥ सौन्द्_१६।८५ ॥  
एतान्य् अरण्यान्य् अभितः शिवानि योगानुकूलान्य् अजनेरितानि ।  
कायस्य कृत्वा प्रविवेकमात्रं क्लेशप्रहाणाय भजस्व मार्गम् ॥ सौन्द्_१६।८६ ॥  
कौण्डिन्यननदकृमिलानिरुद्धास् तिप्योपसेनौ विमलो ऽथ राधः ।  
बाष्पोत्तरौ धौतकिमोहराजौ कात्यायनद्रव्यपिनिन्दवत्साः ॥ सौन्द्_१६।८७ ॥  
भद्दालिभद्रायणसर्पदाससुभूतिगोदत्त्सुजातवत्साः ।  
सङ्ग्रामजिद्भद्रजिदश्वजिच् च श्रोणश् च शोणश् च स कोटिकर्णः ॥ सौन्द्_१६।८८ ॥  
क्षेमाजितो नन्दकनन्दमाता वुपालिवागीशयशाओयशोदाः ।  
महाह्वयो वल्कलिराष्ट्रपालौ सुदर्शअनस्वागतमेघिकाश् च ॥ सौन्द्_१६।८९ ॥  
स कप्फिनः काश्यप औरुविल्वो महामहाकाश्यपतिष्यनन्दाः ।  
पूर्णश् च पूर्णश् च स पूर्णकश् च शोनापरान्तश् च स पूर्ण एव ॥ सौन्द्_१६।९० ॥  
शारद्वतीपुत्रसुबाहुचुन्दाः कोन्देयकाप्यभृगुकुण्ठधानाः ।  
सशैवलौ रेवतकौष्ठिलौ च मौद्गल्यगोत्रश् च गवां पतिश् च ॥ सौन्द्_१६।९१ ॥  
यं विक्रमं योगविधाव् अकुर्वंस् तम् एव शीघ्रं विधिवत् कुरुष्व ।  
ततः पदं प्राप्स्यसि तैर् अवाप्तं सुखावृतैस् त्वं निवतं नियतं यशश् च ॥ सौन्द्_१६।९२ ॥  
द्रव्यं यथा स्यात् कटुकं रसेन तच् चोपयुक्तं मधुरं विपाके ।  
तथैव वीर्यं कटुकं श्रमेण तस्यार्थसिद्ध्यै मधुरो विपाकः ॥ सौन्द्_१६।९३ ॥  
वीर्यं परं कार्यकृतौ हि मूलं वीर्याद् ऋते का चन नास्ति सिद्धिः ।  
उदेति वीर्याद् इह सर्वसम्पन् निर्वीर्यता चेत् सकलश् च पाप्मा ॥ सौन्द्_१६।९४ ॥  
अलब्धस्यालाभो नियतम् उपलब्धस्य विगमस्  
तथैवात्मावज्ञा कृपञम् अधिकेभ्यः परिभवः ।  
तमो निस्तेजस्त्वं श्रुतिनियमतुष्टिव्युपरमो  
नृणां निर्वीर्याणां भवति विनिपातश् च भवति ॥ सौन्द्_१६।९५ ॥  
नयं श्रुत्वा शक्तो यद् अयम् अभिवृद्धिं न लभते  
परं धर्मं ज्ञात्वा यद् उपरि निवासं न लभते ।  
गृहं त्यक्त्वा मुक्तौ यद् अयम् उपशान्तिं न लभते  
निमित्तं कौसीद्यं भवति पुरुषस्यात्र न रिपुः ॥ सौन्द्_१६।९६ ॥  
अनिक्षिप्तोत्साहो यदि खनति गां वारि लभते  
प्रसक्तं व्यामथ्नन् ज्वलनम् अरणिभ्यां जनयति ।  
प्रयुक्ता योगे तु ध्रुवम् उपलभन्ते श्रमफलं  
द्रुतं नित्यं यान्तो गिरिम् अपि हि भिन्दन्ति सरितः ॥ सौन्द्_१६।९७ ॥  
कृष्ट्वा गां परिपाल्य च श्रमशतैर् अश्नोति सस्यशारियं  
यत्नेन प्रविगाह्य सागरजलं रत्नश्रिया क्रीडति ।  
शत्रूणाम् अवधूय वीर्यम् इषुभिर् भुङ्क्ते नरेन्द्रश्रियं  
तद् वीर्यं कुरु शान्तये विनियतं वीर्ये हि सर्वर्द्द्धयः ॥ सौन्द्_१६।९८ ॥  
    
सौन्दरननदे महाकाव्य आर्यसत्यव्याख्यानो नाम षोडशः सर्गः ।

चन्तो Xविइ  
    
अथैवम् आदेसिततत्त्वमार्गो नन्दस् तदा प्राप्तविमोक्षमार्गः ।  
सर्वेण भावेन गुरौ प्रणम्य क्लेशप्रहाणाय वनं जगाम ॥ सौन्द्_१७।१ ॥  
तत्रावकाशं मृदुनीलशष्पं ददर्श सान्तं तरुषण्डवन्तम् ।  
निःशब्दया निम्नगयोपगूढं वैडूर्यनीलोदकया वहन्त्या ॥ सौन्द्_१७।२ ॥  
स पादयोस् तत्र विधाय शौचं शुचौ शिवे श्रीमति वृक्षमूले ।  
मोक्षाय बद्ध्वा व्यवसायकषां पर्यङ्कम् अङ्कावहितम् बबन्ध ॥ सौन्द्_१७।३ ॥  
ऋजुं समग्रं प्रणिधाय कायं कावे स्मृतिं चाभिमुखीं विधाय ।  
सर्वेन्द्रियाण्य् आत्मनि सन्निधाय स तत्र योगं प्र्यतः प्रपेदे ॥ सौन्द्_१७।४ ॥  
ततः स तत्त्वं निखिलं चिकीषुर् मोक्षानुकूलांश् च विधींश् चिकीर्षन् ।  
ज्ञानेन लोक्येन शमेन चैव चचार चेतःपरिकर्मभूमौ ॥ सौन्द्_१७।५ ॥  
सन्धाय धैर्यं प्रणिधाय वीर्यं व्यपोह्य सक्तिं परिगृह्य शक्तिम् ।  
प्रशान्तचेता नियमस्थचेताः स्वस्थस् ततो ऽभूद् विषयेष्व् अनास्थः ॥ सौन्द्_१७।६ ॥  
आतप्तबुद्धेः प्रहितात्मनो ऽपि स्वभ्यस्तभावाद् अथ कामसञ्ज्ञा ।  
पर्याकुलं तस्य मनश् चकार प्रावृट्सु विद्युज् अलम् आगतेव ॥ सौन्द्_१७।७ ॥  
स पर्यवस्थानम् अवेत्य सद्यश् चिक्षेप तां धर्मविघात्गकर्त्रीम् ।  
प्रियाम् अपि क्रोधपारितचेता नारीम् इवोद्वृत्तगुणां मनस्वी ॥ सौन्द्_१७।८ ॥  
आरब्धवीर्यस्य मनःशमाय भूयस् तु तस्याकुशलो वितर्कः ।  
व्याधिप्रणाशाय निविष्टबुद्धेर् उपद्रवो घोर इवाजगाम ॥ सौन्द्_१७।९ ॥  
स तद्विघाताय निमित्तम् अन्यद् योगानुकूलं कुशलं प्रपेदे ।  
आर्तायनं स्क्षीणबलो बल्स्थं निरस्यमानो बलिनारिणेव ॥ सौन्द्_१७।१० ॥  
पुरं विधायानुविधाय दण्डं मित्राणि सङ्गृह्य रिपून् विघृह्य ।  
राजा यथाप्नोति हि गाम् अपूर्वां नीतिर् मुकुक्षोर् अपि सैव योगे ॥ सौन्द्_१७।११ ॥  
विमोक्षकामस्य हि योगिनो ऽपि मनः पुरं ज्णानविधिश् च दण्डः ।  
गुणाश् च मित्राण्य् अरयश् च दोषा भूमिर् विमुक्तिर् यतते यदर्थम् ॥ सौन्द्_१७।१२ ॥  
स दुःखजालान् महतो मुकुक्षुर् विमोक्षमार्गाधिगमे विविक्षुः ।  
पन्थानम् आर्यं परमं दिदृक्षुः शमं ययौ किं चिद् उपात्तचक्षुः ॥ सौन्द्_१७।१३ ॥  
यः स्यान् निकेतस् तमसो ऽनिकेतः श्रुत्वापि तत्त्वं स भवेत् प्रमत्तः ।  
यस्मात् तु मोक्षाय स पात्रभूतस् तस्मान् मनः स्वात्मनि सञ्जहार ॥ सौन्द्_१७।१४ ॥  
सम्भारतः प्रत्ययतः स्वभावाद् आस्वादतो दोषविशेषतश् च ।  
अथात्मवान् निःसरणात्मतश् च धर्मेषु चक्रे विधिवत् परीक्षाम् ॥ सौन्द्_१७।१५ ॥  
स रूपिणं कृत्स्नम् अरूपिणं च सारं दिदृक्षुर् विचिकाय कायम् ।  
अथाशुचिं दुःखम् अनित्यम् अस्वं निरात्मकं चैव चिकाय कायम् ॥ सौन्द्_१७।१६ ॥  
अनित्यतस् तत्र हि शून्यतश् च निरात्मतो दुःखत एव चापि ।  
मार्गप्रवेकेण स लौकिकेन क्लेशद्रुमं सञ्चलयां चकार ॥ सौन्द्_१७।१७ ॥  
यस्माद् अभूत्वा भवतीह सर्वं भूत्वा च भूयो न भवत्य् अवश्यम् ।  
सहेकुतं च क्षयिहेतुमच् च तस्माद् अनित्यं जगद् इत्य् अविन्दत् ॥ सौन्द्_१७।१८ ॥  
यतः प्रसूतस्य च कर्मयोगः प्रसज्यते बन्धविघातहेतुः ।  
दुःखप्रतीकारविधौ सुखाख्ये ततो भवं दुःखम् इति व्यपश्यत् ॥ सौन्द्_१७।१९ ॥  
यतश् च संस्करागतं विविक्तं न कारकः कश् चन वेदको वा ।  
सामग्र्यथः सम्भवति प्रवृत्तिः शून्यं ततो लोकम् इमं ददर्श ॥ सौन्द्_१७।२० ॥  
यस्मान् निरीहं जगद् अस्वतन्त्रं नैश्वर्यम् एकः कुरुते क्रियासु ।  
तत् तत् प्रतीत्य प्रभवन्ति भावा निरात्मकं तेन विवेद लोकम् ॥ सौन्द्_१७।२१ ॥  
ततः स वातं व्यजनाद् इवोष्णे काष्ठाश्रितं निर्मथनाद् इवाग्निम् ।  
अन्तःक्षितिस्थं खननाद् इवाम्भो लोकत्तरं वर्तिम दुरापम् आप ॥ सौन्द्_१७।२२ ॥  
सज्ज्ञानचापः स्मृतिवर्म बद्ध्वा विशुद्धशीलव्रतवाहनस्थः ।  
क्लेशारिभिश् चित्तरणाजिरस्थैः सार्धं युयुस्त्सुर् विजयाय तस्थौ ॥ सौन्द्_१७।२३ ॥  
ततः स बोध्यङ्गशितात्तशस्त्रः सम्यक्प्रधानोत्तमवाहनस्थः ।  
मार्गाङ्गमातङ्गवता बलेन शनैः शनैः क्लेशचुमूं जगाहे ॥ सौन्द्_१७।२४ ॥  
स स्मृत्युपस्थानमयैः पृषत्कैः शत्रून् विपर्यासमयान् क्षणेन ।  
दुःखस्य हेतूंश् चतुरश् चतुर्भिः स्वैः स्वैः प्रचारायतनैर् ददार ॥ सौन्द्_१७।२५ ॥  
आर्यैर् बलैः पञ्चभिर् एव पञ्च चेतःखिलान्य् अप्रतिमैर् बभञ्ज ।  
मिथ्याञ्गनागांश् च तथाङ्गनागैर् विनिर्दुधावाष्टभिर् एव सो ऽष्टौ ॥ सौन्द्_१७।२६ ॥  
अथात्मदृष्टिं सकलां विधूय चतुर्षु सत्येष्व् अकथं कथः सन् ।  
विशुद्धशीलव्रतदृष्टधर्मा धर्मस्य पूर्वां फलभूमिम् आप ॥ सौन्द्_१७।२७ ॥  
स दर्शनाद् आर्यचतुष्टयस्य क्लेशैकदेशस्य च विप्रयोगात् ।  
प्रत्यात्मिकाच् चापि विशेषलाभात् प्रत्यक्षतो ज्ञानिसुखस्य चैव ॥ सौन्द्_१७।२८ ॥  
दार्ढ्यात् प्रसादस्य धृतेः स्थिरत्वात् सत्येष्व् असम्मूढतया चतुर्षु ।  
शीलस्य चाच्छिद्रतयोत्तमस्य निःसंशयो धर्मविधौ बभूव ॥ सौन्द्_१७।२९ ॥  
कुदृष्टिजालेन स विप्रयुक्तो लोकं तथाभूतम् अवेक्षमाणः ।  
ज्ञानाश्रयां प्रीतिम् उपाजगाम भूयः प्रसादं च गुराव् इयाय ॥ सौन्द्_१७।३० ॥  
यो हि प्रवृत्तिं नियताम् अवैति नैवान्यहेतोर् इह नाप्य् अहेतोः ।  
प्रतीत्य तत् तत् समवैति तत् तत् स नैष्ठिकं पश्यति यश् च धर्मम् ।  
तस्योपदेष्टारम् अथार्यवर्यं स प्रेक्षते बुद्धम् अवाप्तचक्षुङ् ॥ सौन्द्_१७।३२ ॥  
यथोपदेशेन शिवेन मुक्तो रोगाद् अरोगो भिषजं कृतज्ञः ।  
अनुस्मरन् पश्यति चित्तदृष्ट्या मैत्र्या च शास्त्रज्ञतया च तुष्टः ॥ सौन्द्_१७।३३ ॥  
आर्येण मार्गेण तथैव मुक्तस् तथागतं तत्त्वविद् आर्यतत्त्वः ।  
अनुस्मरन् पश्यति कायसाक्षी मैत्र्या च सर्वज्ञतया च तुष्टः ॥ सौन्द्_१७।३४ ॥  
स नाशकैर् दृष्टिगतैर् विमुक्तः पर्यन्तम् आलोक्य पुनर्भवस्य ।  
भक्त्वा घृणां क्लेशविजृम्भितेषु मृत्योर् न तत्रास न दुर्गतिभ्यः ॥ सौन्द्_१७।३५ ॥  
त्वक्स्नायुमेदोर्दुहिरास्थिमांसकेशादिनामेध्यगणेन पूर्णम् ।  
ततः स कायं समवेक्षमाणः सारं विचिन्त्याण्व् अपि नोपलेभे ॥ सौन्द्_१७।३६ ॥  
स कामरागप्रतिघौ स्थिरात्मा तेनैव योगेन तनू चकार ।  
कृत्वा महोरस्कतनुस् तनू तौ प्राप द्वितीयं फलम् आर्यधर्मे ॥ सौन्द्_१७।३७ ॥  
स लोभचापं परिकल्पबाणं रागं महावैरिणम् अल्पशेषम् ।  
कायस्वभावाधिगतैर् बिभेद योगायुधास्त्रैर् अशुभापृषत्कैः ॥ सौन्द्_१७।३८ ॥  
द्वेषायुधं क्रोधविकीर्णबाणं व्यापादम् अन्तःप्रसवं सपत्नम् ।  
मैत्रीपृषत्कैर् धृतितूणसंस्थैः क्षमाधनुर्ज्याविसृतैर् जघान ॥ सौन्द्_१७।३९ ॥  
मूलान्य् अथ त्रीण्य् आसुधस्य वीरस् त्रिभिर् विमोक्षायतनैश् चकर्त ।  
चमूमुखस्थान् धृतकार्मुकांस् त्रीन् अरीन् इवारिस् त्रिभिर् आयसाग्रैः ॥ सौन्द्_१७।४० ॥  
स कामधातोः सन्तिक्रमाय पार्ष्णिग्रहांस् तान् अभिभूय शत्रून् ।  
योगाद् अनागामिफलं प्रपद्य द्वारीव निर्वाञपुरस्य तस्थौ ॥ सौन्द्_१७।४१ ॥  
कामैर् विकितं मलिनैश् च धर्मैर् वितर्कवच् चापि विचारवच् च ।  
विवेकजं प्रीतिसुखोपपन्नं ध्यानं ततः स प्रथमं प्रपेदे ॥ सौन्द्_१७।४२ ॥  
कामाग्निधाहेन स विप्रमुक्तो ह्लादं परं ध्यानसुखाद् अवाप ।  
सुखं विगाह्याप्स्व् इव घर्मखिन्नः प्राप्येव चार्थं चिपुलं दरिद्रः ॥ सौन्द्_१७।४३ ॥  
तत्रापि तद्धर्मगतान् वितर्कान् गुणागुणे च प्रसृतान् विचारान् ।  
बुद्ध्वा मनःक्षोभकरान् अशान्तांस् तद्विप्रयोगाय मतिं चकार ॥ सौन्द्_१७।४४ ॥  
क्षोभं प्रकुर्वन्ति यथोर्मयो हि धीरप्रसन्नाम्बुवहस्य सिन्धोः ।  
एकाग्रभूतस्य तह्तोर्मिभूताश् चित्ताम्भसः क्षोभकरा वितर्काः ॥ सौन्द्_१७।४५ ॥  
खिन्नस्य सुप्तस्य च निर्वृतस्य बाधं यथा सञ्जनयन्ति शब्दाः ।  
अध्यात्मम् ऐकाग्र्यम् उपागतस्य भवन्ति बाधाय तथा वितर्काः ॥ सौन्द्_१७।४६ ॥  
अथावितर्कं क्रमशो ऽविचारम् एकाग्रभावान् मनसः प्रसन्नम् ।  
समाधिजं प्रीत्सुखं द्वितीयं ध्यानं तद् आध्यात्मशिवं स दध्यौ ॥ सौन्द्_१७।४७ ॥  
तद् ध्यानम् आगम्य च चित्तमौनं लेभे परां प्रीतिम् अलब्धपूर्वाम् ।  
प्रीतौ तु तत्रापि स दोषदर्शी यथा वितर्केष्व् अभवत् तथैव ॥ सौन्द्_१७।४८ ॥  
प्रीतिः परा वस्तुनि यत्र यस्य विपर्ययात् तस्य हि तर दुःखम् ।  
प्रीताव् अतः प्रेक्ष्य स तत्र दोषान् प्रीतिक्षये योगम् उपारुरोह ॥ सौन्द्_१७।४९ ॥  
प्रीतेद्र् विरागात् सुखम् आर्यजुष्टं कायेन विन्दन्न् अथ सम्प्रजानन् ।  
उपेक्षकः स स्मृतिमान् व्यहार्षीद् ध्यानं तृतीयं प्रतिलभ्य धीरः ॥ सौन्द्_१७।५० ॥  
यस्मात् परं तत्र सुखं सुखेभ्यस् ततः परं नास्ति सुखप्रवृत्तिः ।  
तस्माद् बभाषे शुभकृत्स्नभूमिं परापरज्ञः परमेति मैत्र्या ॥ सौन्द्_१७।५१ ॥  
ध्याने ऽपि तत्राथ ददर्श दोषं मेने परं शान्तम् अनिञ्जम् एव ।  
आभोगतो ऽपीञ्जयति स्म तस्य चित्तं प्रवृत्तं सुखम् इत्य् अजस्रम् ॥ सौन्द्_१७।५२ ॥  
यत्रेञ्जितं स्पन्दितम् अस्ति तत्र यत्रास्ति च स्पन्दितम् अस्ति दुःखम् ।  
यस्माद् अतस् तत् सुखम् इञ्जकत्वात् प्रशान्तिकामा यतयस् त्यजन्ति ॥ सौन्द्_१७।५३ ॥  
अथ प्रहाणात् सुखदुःखयोश् च मनोविकारस्य च पूर्वम् एव ।  
दध्याव् उपेक्षामृतिमद् विशुद्धं ध्यानं तथादुःखसुखं चतुर्थम् ॥ सौन्द्_१७।५४ ॥  
यस्मात् तु तस्मिन् न सुखं न दुःखं ज्ञानं च तत्रास्ति तद् अर्थचारि ।  
तस्माद् उपेक्षास्मृतिपारिशुद्धिर् निरुच्यते ध्यानविधौ चतुर्थे ॥ सौन्द्_१७।५५ ॥  
ध्यानं स निश्रित्य ततश् चतुर्थम् अर्हत्त्वलाभाय मतिं चकार ।  
सन्धाय मैत्रं बलवन्तम् आर्यं राजेव देशान् अजितान् जिगीषुः ॥ सौन्द्_१७।५६ ॥  
चिच्छेद कार्त्स्न्येन ततः स पञ्च प्रज्ञासिना भावनयेरितेन ।  
ऊर्ध्वङ्गमान्य् उत्तमबन्धनानि संयोजनान्य् उत्तमबन्धनानि ॥ सौन्द्_१७।५७ ॥  
बोध्यङ्गनागैर् अपि सप्तभिः स सप्तैव चित्तानुशयान् ममर्द ।  
द्वीपान् इवोपस्थितविप्रणाशान् कालो ग्रहैः सप्तभिर् एव सप्त ॥ सौन्द्_१७।५८ ॥  
अग्निद्रुमाज्याम्बुषु या हि वृत्तिः कवन्धवाव्यग्निदिवाकराणाम् ।  
दोषेषु तां वृत्तिम् इयाय नन्दो निर्वापणोत्पाटनदाहशोषैः ॥ सौन्द्_१७।५९ ॥  
इति त्रिवेगं त्रिझषं त्रिवीचम् एकाम्भसं पञ्चरयं द्विकूलम् ।  
द्विग्राहम् अष्टाङ्गवता प्लवेन दुःखार्णवं चुस्तरम् उत्ततार ॥ सौन्द्_१७।६० ॥  
अर्हत्त्वम् आसाद्य स सत्क्रियार्हो निरुत्सुको निष्प्रणयो निराशः ।  
विभीर् विषुग् वीतमदो विरागः स एव धृत्यान्य इवाबभासे ॥ सौन्द्_१७।६१ ॥  
भ्रातुश् च शास्तुश् च तयानुशिष्ट्या नन्दस् ततः स्वेन च विक्रमेण ।  
प्रशान्तचेताः परिपूर्णकार्यो वाणीम् इमाम् आत्मगतां जगाद ॥ सौन्द्_१७।६२ ॥  
नमो ऽस्तु तस्मै सुगताय येन हितैषिणा मे करुणत्मकेन ।  
बहूनि दुःखान्य् अपवर्तितानि सुखानि भूयांस्य् उपसंहृतानि ॥ सौन्द्_१७।६३ ॥  
अहं ह्य् अनार्येण शरीरजेन दुःखात्मके वर्त्मनि कृष्यमाणः ।  
निवर्तितस् तद्वचनाङ्कुषेन दर्पान्वितो नाग इवाङ्कुशेन ॥ सौन्द्_१७।६४ ॥  
तस्याज्ञया कारुणिकस्य शास्तुर् हृदिस्थम् उत्पाट्य हि रागशल्यम् ।  
अद्यैव तावत् सुमहत् सुखं मे सर्वक्षये किं बत निर्वृतस्य ॥ सौन्द्_१७।६५ ॥  
निर्वाप्य कामाग्निम् अहं हि दीप्तं धृत्यम्बुना पावकम् अम्बुनेव ।  
ह्लादं परं साम्प्रतम् आगतो ऽस्मि शीतं ह्रदं घर्म इवावतीर्णः ॥ सौन्द्_१७।६६ ॥  
न मे प्रियं किं चन नाप्रियं मे न मे ऽनुरोधो ऽस्ति कुतो विरोधः ।  
तयोर् अभावात् सुखितो ऽस्मि सद्यो हिमातपाभ्याम् इव विप्रमुक्तः ॥ सौन्द्_१७।६७ ॥  
महाभयात् क्षेमम् इवोपलभ्य महावरोधाद् इव विप्रमोक्षम् ।  
महार्णवात् पारम् इवाप्लवः सन् भीमान्धकाराद् इव च प्रकाशम् ॥ सौन्द्_१७।६८ ॥  
रोगाद् इवारोग्यम् असह्यरूपाद् ऋणाद् इवानृण्यम् अनन्तसङ्ख्यात् ।  
द्विषत्सकाशद् इव चापयानं दुर्छिक्षयोगाच् च यथा सुभिक्षम् ॥ सौन्द्_१७।६९ ॥  
तद्वत् परां शान्तिम् उपागतो ऽहं यस्यानुभावेन विनायकस्य ।  
करोमि ब्ःऊयः पुनर् उक्तम् अस्मै नमो नमो ऽर्हाय तथागताय ॥ सौन्द्_१७।७० ॥  
येनाहं गिरिम् उपनीय रुक्मशृङ्गं स्वर्गं च प्लवगवधूनिदर्शनेन ।  
कामात्मा त्रिदिवचरीभिर् अङ्गनाभिर् निष्कृष्टो युवतिमये कलौ निमग्नः ॥ सौन्द्_१७।७१ ॥  
तस्माच् च व्यसनपराद् अनर्थपङ्काद् उत्कृष्य क्रमशिथिलः करीव पङ्कात् ।  
शान्ते ऽस्मिन् विरजसि विज्वरे विशोके सद्धर्मे वितमसि नैष्ठिके विमुक्तः ॥ सौन्द्_१७।७२ ॥  
तं वन्दे परम् अनुकम्पकं महर्षिं मूर्ध्नाहं प्रकृतिगुणज्ञम् आशयज्ञम् ।  
सम्बुद्धं दशबलिनं भिषक्प्रधानं त्रातारं पुनर् अपि चास्मि सन्नतस् तम् ॥ सौन्द्_१७।७३ ॥  
    
महाकाव्ये सौन्दरनन्दे ऽमृताधिगमो नाम सप्तदशः सर्गः ।

चन्तो Xविइइ  
    
अथ द्विजो बाल इवाप्तवेदः क्षिप्रं वणिक् प्राप्त इवाप्तलाभः ।  
जित्वा च राजन्य इवार्सैन्यं नन्दः कृतार्थो गुरुम् अभ्यगच्छत् ॥ सौन्द्_१८।१ ॥  
द्रष्टुं सुखं ज्ञानसमाप्तिकाले गुरुर् हि शिष्यस्य गुरोश् च शिष्यः ।  
परिश्रमस् ते सफलो मयीति यतो दिदृक्षास्य मुनौ बभूव ॥ सौन्द्_१८।२ ॥  
यतो हि येनाधिगतो विशेषस् तस्योत्तमाङ्गे ऽर्हति कर्तुमिड्याम् ।  
आर्यः सरागो ऽपि कृतज्ञभावात् प्रक्षीणमानः किमु वीतरागः ॥ सौन्द्_१८।३ ॥  
यस्यार्थकामप्रभवा हि भक्तिस् ततो ऽस्य सा तिष्ठति रूढमूला ।  
धर्मान्वयो यस्य तु भक्तिरागस् तस्य प्रसादो हृदयावगाढः ॥ सौन्द्_१८।४ ॥  
काषायवासाः कनकावदातस् ततः स मूर्ध्ना गुरवे प्रणेमे ।  
वातेरितः पल्लवताम्ररागः पुष्पोज्ज्वलश्रीर् इव कर्णिकारः ॥ सौन्द्_१८।५ ॥  
अथात्मनः शिष्यगुणस्य चैव महामुनेः शास्तृगुणस्य चैव ।  
सन्दर्शनार्थं स न मानहेतोः स्वां कार्यसिद्धिं कथयां बभूव ॥ सौन्द्_१८।६ ॥  
या दृष्टिशल्यो हृदयावगाढः प्रभो भृशं माम् अतुदत् सुतीक्ष्णः ।  
त्वद्वाक्यसन्दंशमुखेन मे स समुद्धृतः शल्यहृतेव शल्यः ॥ सौन्द्_१८।७ ॥  
कथङ्कथाभावगतो ऽस्मि येन छिन्नः स निःसंशय संशयो मे ।  
त्वच्छासनात् सत्पथम् आगतो ऽस्मि सुदेशिकस्येव पथि प्रनष्टः ॥ सौन्द्_१८।८ ॥  
यत् पीतम् आस्वादवशेन्द्रियेण दर्पेण कन्दर्पविषं मयासीत् ।  
तन् मे हतं त्वद्वचनागदेन विषं विनाशीव महागदेन ॥ सौन्द्_१८।९ ॥  
क्षयं गतं जन्म निरस्तजन्मन् सद्धर्मचर्याम् उषितो ऽस्मि सम्यक् ।  
कृत्स्नं कृतं मे कृतकार्य कार्यं लोकेषु भूतो ऽस्मि न लोकधर्मा ॥ सौन्द्_१८।१० ॥  
मैत्रीस्तनीं व्यञ्जनचारुसास्नां सद्धर्मदुग्धां प्रतिभानशृङ्गाम् ।  
तवास्मि गां साधु निपीय तृप्तस् तृषेव गाम् उत्तमवत्सवर्णः ॥ सौन्द्_१८।११ ॥  
यत् पश्यतश् चाधिगमो ममायं तन् मे समासेन मुने निबोध ।  
सर्वज्ञ कामं विदितम् तवैतत् स्वं तूपचरां प्रविवक्षुर् अस्मि ॥ सौन्द्_१८।१२ ॥  
अन्ये ऽपि सन्तो विमुमुक्षवो हि श्रुत्व विमोक्षाय नयं परस्य ।  
मुक्तस्य रोगाद् इव रोगवन्तस् तेनैव मार्गेण सुखं घटान्ते ॥ सौन्द्_१८।१३ ॥  
उर्व्यादिकान् जन्मनि वेद्मि धातून् नात्मानम् उर्व्यादिषु तेषु किं चित् ।  
यस्माद् अतस् तेषु न मे ऽस्ति सक्तिर् बहिश् च कायेन समा मतिर् मे ॥ सौन्द्_१८।१४ ॥  
स्कन्धांश् च रूपप्रभृतीन् दशार्धान् पश्यामि यस्माच् चपलान् असारान् ।  
अनात्मकांश् चैव वधात्मकांश् च तस्माद् विमुक्तो ऽस्म्य् अशिवेभ्य एभ्यः ॥ सौन्द्_१८।१५ ॥  
यस्माच् च पश्याम्य् उदयं व्ययं च सर्वास्व् अवस्थास्व् अहम् इन्द्रियाणाम् ।  
तस्माद् अनित्येषु निरात्मकेषु दुःखेषु मे तेष्व् अपि नास्ति सङ्गः ॥ सौन्द्_१८।१६ ॥  
यतश् च लोकं सञ्जन्मनिष्ठं पश्यामि निःसारम् असच् च सर्वम् ।  
अतो धिया मे मनसा विबद्धम् अस्मीति मे नेञ्जितम् अस्ति येन ॥ सौन्द्_१८।१७ ॥  
चतुर्विधे नैकविधप्रसङ्गे यतो ऽहम् आहारवैधाव् असक्तः ।  
अमूर्छितश् चाग्रथितश् च तत्र त्रिभ्यो विमुक्तो ऽस्मि ततो भवेभ्यः ॥ सौन्द्_१८।१८ ॥  
अनिश्रितश् चाप्रतिबद्धचित्तो दृष्टशुतादौ व्यवहारधर्मे ।  
यस्मात् समात्मानुगतश् च तत्र तस्माद् विसंयोगगतो ऽस्मि मुक्तः ॥ सौन्द्_१८।१९ ॥  
इत्य् एवम् उक्त्वा गुरुबाहुमान्यात् सर्वेण कायेन स गां निपन्नः ।  
प्रवेरितो लोहितचन्दनाक्तो हैमो महास्तम्भ इवाभासे ॥ सौन्द्_१८।२० ॥  
ततः प्रमादात् प्रसृतस्य पूर्वं श्रुत्वा धृतिं व्याकरणं च तस्य ।  
धर्मान्वयं चानुगतं प्रसादं मेघस्वरस् तं मुनिर् आबभाषे ॥ सौन्द्_१८।२१ ॥  
उत्तिष्ठ धर्मे स्थित शिष्यजुष्टे किं पादयोर् मे पतितो ऽसि मूर्ध्ना ।  
अभ्यर्चनं मे न तथा प्रणामो धर्मे यथैषा प्रतिपत्तिर् एव ॥ सौन्द्_१८।२२ ॥  
अद्यासि सुप्रव्रजितो जितात्मन्न् ऐश्वर्यम् अप्य् आत्मनि येन लब्धम् ।  
जितात्मनः प्रव्रजनं हि साधु चलात्मनो न त्व् अजितेन्द्रियस्य ॥ सौन्द्_१८।२३ ॥  
अद्यासि शौचेन परेण युक्तो वाक्कायचेतांसि शुचीनि यत् ते ।  
अतः पुनश् चाप्रयताम् असौम्यां यत् सौम्य नो वेक्ष्यसि गर्भशय्याम् ॥ सौन्द्_१८।२४ ॥  
अद्यार्थवत् ते श्रुतवच् छ्रुतं तच् छ्रुतानुरूपं प्रतिपद्य धर्मम् ।  
कृतश्रुतो विप्रतिपद्यमानो निन्द्यो हि निर्वीर्य इवात्तशस्त्रः ॥ सौन्द्_१८।२५ ॥  
अहो धृतिस् ते ऽविषयात्मकस्य यत् त्वं मतिं मोक्षविधाव् अकार्षीः ।  
यास्यामि निष्ठाम् इति बालिशो हि जन्मक्षयात् त्रासम् इहाभ्युपैति ॥ सौन्द्_१८।२६ ॥  
दिष्ट्या दुरापः क्षणसन्निपातो नायं कृतो मोहवशेन मोघः ।  
उदेति दुःखेन गतो ह्य् अधस्तात् कूर्मो युगच्छिद्र इवार्ञवस्थः ॥ सौन्द्_१८।२७ ॥  
निर्जित्य मारं युधि दुर्निवारम् अद्यासि लोके रणशीर्षूरः ।  
शूरो ऽप्य् आसूरः स हि वेदितव्यो दोषैर् अमित्रैर् इव हन्यते यः ॥ सौन्द्_१८।२८ ॥  
निर्वाप्य रागाग्निम् उदीर्णम् अद्यासि लोके रणशीर्षशूरः ।  
दुःखं हि शेते शयने ऽप्य् उदारे क्लेशाग्निना चेतसि धयमानः ॥ सौन्द्_१८।२९ ॥  
अभ्युच्छ्रितो द्रव्यमदेन पूर्वम् अद्यासि तृष्नोपरमात् समृद्धः ।  
यावत् सतर्षः पुरुषो हि लोके तावत् समृद्धो ऽपि सदा दरिद्रः ॥ सौन्द्_१८।३० ॥  
अद्यापदेष्टुं तव युक्तरूपं शुद्धोधनो मे नृपतिः पितेति ।  
भ्रष्टस्य धर्मात् पितृभिर् निपाताद् अश्लाघनियो हि कुलापदेशः ॥ सौन्द्_१८।३१ ॥  
दिष्ट्यासि शान्तिं परमाम् उपेतो निस्तीर्णकान्तार इवाप्तसारः ।  
सर्वो हि संसारगतो भयार्तो यथैव कान्तारगतस् तथैव ॥ सौन्द्_१८।३२ ॥  
आरण्यकं क्भैक्षचरं विनीतं द्क्रष्यामि नन्दं निभृतं कदेति ।  
आसीत् पुरस्तात् त्वयि मे दिदृक्षा तथासि दिष्ट्या मम दर्शनीयः ॥ सौन्द्_१८।३३ ॥  
भवत्य् अरूपो ऽपि हि दर्शनीयः स्वलङ्कृतः श्रेष्ठतमैर् गुणैः स्वैः ।  
दोषैः परीतो मलिनीकरैस् तु सुदर्शनीयो ऽपि विरूप एव ॥ सौन्द्_१८।३४ ॥  
अद्य प्रकृष्ता तव बुद्धिमत्ता कृत्स्नं यया ते कृतम् आत्मकार्यम् ।  
श्रुतोन्नतस्यापि हि नास्ति बुद्धिर् नोत्पद्यते श्रेयसि यस्य बुद्धिः ॥ सौन्द्_१८।३५ ॥  
उन्मीलितस्यापि जनस्य मध्ये निमीलितस्यापि तथैव चक्षुः ।  
प्रज्ञामयं यस्य हि नास्ति चक्षुश् चक्षुर् न तस्यास्ति सचक्षुषो ऽपि ॥ सौन्द्_१८।३६ ॥  
दुःखप्रतीकारनिमित्तम् आर्तः कृष्यादिभिः खेदम् उपैति लोकः ।  
अजस्रम् आगच्छति तच् च भूयो ज्ञानेन यस्याद्य कृतस् त्वयान्तः ॥ सौन्द्_१८।३७ ॥  
दुःखं न मे स्यात् सुखम् एव मे स्याद् इति प्रवृत्तः स्ततं हि लोकः ।  
न वेत्ति तच् चैव तथा यथा स्यात् प्राप्तं त्वयाद्यासुलभं यतावत् ॥ सौन्द्_१८।३८ ॥  
इत्य् एवमादि स्थिरबुद्धिचित्तस् तथागतेनाभिहितो हिताय ।  
स्तवेषु निन्दासु च निर्व्यपेक्षः कृताञ्जलिर् वाक्यम् उवाच नन्दः ॥ सौन्द्_१८।३९ ॥  
अहो विशेषेण विषेषदर्शिंस् त्वयानुकम्पा मयि दर्षितेयम् ।  
यत् कामपण्के भगवन् निमग्नस् त्रातो ऽस्मि संसारभयाद् अकामः ॥ सौन्द्_१८।४० ॥  
भ्रात्रा त्वया श्रेयसि दैशिकेन पित्रा फलस्थेन ततैव मात्रा ।  
हतो ऽभविष्यं यदि न व्यमोक्ष्यं सार्थात् परिभ्रष्ट इवाकृतार्थः ॥ सौन्द्_१८।४१ ॥  
शान्तस्य तुष्टस्य सुखो विवेको विज्ञातत्त्वस्य परीक्षकस्य ।  
प्रहीणमानस्य च निर्मदस्य सुखं विरागत्वम् असक्तबुद्धेः ॥ सौन्द्_१८।४२ ॥  
अतो हि तत्त्वं परिगम्य सम्यञ् निर्धूय दोषान् अधिगम्य शान्तिम् ।  
स्वं नाश्रयं सम्प्रति चिन्तयामि न तं जनं नाप्सरसो न देवान् ॥ सौन्द्_१८।४३ ॥  
इदं हि भुक्त्वा सुचि शामिकं सुखं न मे मनः कांषति काञ्जं सुखम् ।  
महार्हम् अप्य् अन्नम् अदैवाहृतं दिवौकसो भुक्तवतः सुधाम् इव ॥ सौन्द्_१८।४४ ॥  
अहो ऽन्धविज्ञाननिमीलितं जगत् पटान्तरे पश्यति नोत्तमं सुखम् ।  
सुधीरम् अध्यात्मसुखं व्यपास्य हि श्रमं तथा कामसुखार्थम् ऋच्छति ॥ सौन्द्_१८।४५ ॥  
यथा हि रत्नाकरम् एत्य दुर्मतिर् विहाय रत्नान्य् असतो मणिन् हरेत् ।  
अपास्य सम्बोधिसुखं तहोत्तमं श्रमं व्रजेत् कामसुखोपअब्धये ॥ सौन्द्_१८।४६ ॥  
अहो हि सत्तेष्व् अतिमैत्रचेतसस् तथागतस्यानुजिघृक्षुता परा ।  
अपास्य यद् ध्यानसुखं मुने परं परस्य दुःखोपरमाय खिद्यसे ॥ सौन्द्_१८।४७ ॥  
मया न शक्यं प्रतिकर्तुम् अद्य किं गुरौ हितैषिण्य् अनुकम्पके त्वयि ।  
समुद्धृतो येन भवार्णवाद् अहं महार्णवाच् चूर्णितनौर् इवोर्मिभिः ॥ सौन्द्_१८।४८ ॥  
ततो मुनिस् तस्य निशम्य हेतुमत् प्रहीणसर्वास्रवसूचकं वचः ।  
इदं बभाषे वदताम् अनुत्तमो यद् अर्हति श्रीघन एव भाषितुम् ॥ सौन्द्_१८।४९ ॥  
इदं कृतार्थः परमार्थवित् कृती त्वम् एव धीमन्न् अभिधातुम् अर्हसि ।  
अतीत्य कान्तारम् अवाप्तसाधनः सुदैशिकस्येव कृतं महावणिक् ॥ सौन्द्_१८।५० ॥  
अवैति बुद्धं नरदम्यसार्थिं कृती यथार्हन्न् उप्शान्तमानसः ।  
न दृष्टसत्यो ऽपि तथावबुध्यते पृथग्जनः किं बत बुद्धिमान् अपि ॥ सौन्द्_१८।५१ ॥  
रजस्तमोभ्यां परिमुक्तचेतसस् तवैव चेयं सदृसी कृतज्ञता ।  
रजःप्रकर्षेण जगत्य् अवस्थिते कृतज्ञभावो हि कृतज्ञ दुर्लभः ॥ सौन्द्_१८।५२ ॥  
अतो ऽस्ति भूयस् त्वयि मे विवक्षितं नतो हि भक्तश् च नियोगम् अर्हसि ॥ सौन्द्_१८।५३ ॥  
अवाप्तकार्यो ऽसि परां गतिं गतो न ते ऽस्ति किं चित् करणीयम् अण्व् अपि ।  
अतःपरं सौम्य चरानुकम्पया विमोक्षयन् कृच्छ्रगतान् परान् अपि ॥ सौन्द्_१८।५४ ॥  
इहार्थम् एवारभते नरो ऽधमो विमध्यमस् तूभयलौकिकीं क्रियाम् ।  
क्रियाम् अमुत्रैव फलाय मध्यमो विशिष्टधर्मा पुनर् अप्रवृत्तये ॥ सौन्द्_१८।५५ ॥  
इहोत्तमेभ्यो ऽपि मतः स तूत्तमो य उत्तमं धर्मम् अवाप्य नैष्ठिकम् ।  
अचिन्तयित्वात्मगतं परिश्रमं शमं परेभ्यो ऽप्य् उपदेष्टुम् इच्छति ॥ सौन्द्_१८।५६ ॥  
विहाय तस्माद् इह कार्यम् आत्मनः कुरु स्थिरात्मन् परकार्यम् अप्य् अथो ।  
भ्रमत्सु सत्त्वेषु तमोवृतात्मसु श्रुतप्रदीपो निशि धार्यताम् अयम् ॥ सौन्द्_१८।५७ ॥  
ब्रवीतु तावत् पुरि विस्मितो जनस् त्वयि स्थिते कुर्वति धर्मदेशनाः ।  
अहो बताश्चर्यम् इदं विमुक्तये करोति रागी यद् अयम् कथाम् इति ॥ सौन्द्_१८।५८ ॥  
ध्रुवं हि संश्रुत्य तव स्थिरं मनो निवृत्तनानाविषयैर् मनोरथैः ।  
वधूर् गृहे सापि तवानुकुर्वती करिष्यते स्त्रीषु विरागिणीः कथाः ॥ सौन्द्_१८।५९ ॥  
त्वयि परमधृतौ निविष्टतत्त्वे भवनगता न हि रंस्यते ध्रुवं सा ।  
मनसि शमदमात्मैके विविक्ते मतिर् इव कामसुखैः परीक्षकस्य ॥ सौन्द्_१८।६० ॥  
इत्य् अर्हतः परमकारुणिकस्य शास्तुर् मूर्ध्ना वचश् च चरणौ च समं गृहीत्वा ।  
स्वस्थः प्रशान्तहृदयो विनिवृत्तकार्यः पार्श्वान् मुनेः प्रतिययौ विमदः करीव ॥ सौन्द्_१८।६१ ॥  
भिक्षर्थं समये विवेश स पुरं दृष्टीर् जनस्याक्षिपन् लाभालाभसुखासुखादिषु समः स्वस्थेन्द्रियो निःस्पृहः ।  
निर्मोक्षाय चकार तत्र च कथां काले जनायार्थिने नैवोन्मार्गगतान् परान् परिभवन् नात्मानम् उत्कर्षयन् ॥ सौन्द्_१८।६२ ॥  
इत्य् एषा व्युपशान्तये न रतये मोक्षार्थगर्भा कृतिः श्रोतॄणां ग्रहणार्थम् अन्यमनसां काव्योपचारात् कृता ।  
यन् मोक्षात् कृतम् अन्यद् अत्र हि मया तत् काव्यधर्मात् कृतं पातुं तिक्तम् इवौषधं मधुयुतं हृद्यं कथं स्याद् इति ॥ सौन्द्_१८।६३ ॥  
प्रायेणालोक्य लोकं विषयरतिपरं मो क्षात् प्रतिहतं काव्यवाजेन तत्त्वं कथितम् इह मया मोक्षः परम् इति ।  
तद् बुद्ध्वा शामिकं यत् तद् अवहितम् इतो ग्राह्यं न ललितं पांसुभ्यो धातुजेभ्यो नियतम् उपकरं चामीकरम् इति ॥ सौन्द्_१८।६४ ॥  
    
सौन्दरनन्दे महाकाव्य आज्ञाव्याकरणो नामाष्टादशः सर्गः ।  
    
आर्यसुवर्णाक्षीपुत्रस्य साकेतकस्य भिक्षोर् आचार्यभदन्ताश्वघोषस्य महाकवेर् महावादिनः कृतिर् इयम् ॥

