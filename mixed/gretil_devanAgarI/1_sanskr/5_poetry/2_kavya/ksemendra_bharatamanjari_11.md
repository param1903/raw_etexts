+++
title = "Ksemendra: Bharatamanjari, 11"

+++


## Intro
  
  
  
  
Ksemendra: Bharatamanjari, 11  
  
  
  
  
Ksemendra: Bharatamanjari  
11. Sauptikaparvan  
  
  
Input by members of the Sansknet project  
(sansknet.ac.in)  
  
  
  
This GRETIL version has been converted from a custom Devanagari encoding.  
Therefore, many word boundaries are not marked by blanks.  
  
  
  
  
  
  
THIS GRETIL TEXT FILE IS FOR REFERENCE PURPOSES ONLY!  
COPYRIGHT AND TERMS OF USAGE AS FOR SOURCE FILE.  
  
Text converted to Unicode (UTF-8).  
(This file is to be used with a UTF-8 font and your browser's VIEW configuration  
set to UTF-8.)  
  
  
  
description:multibyte sequence:  
long a  ā     
long A  Ā     
long i  ī     
long I  Ī     
long u  ū     
long U  Ū     
vocalic r  ṛ    
vocalic R  Ṛ    
long vocalic r  ṝ    
vocalic l  ḷ    
vocalic L  Ḷ    
long vocalic l  ḹ    
velar n  ṅ    
velar N  Ṅ    
palatal n  ñ     
palatal N  Ñ     
retroflex t  ṭ    
retroflex T  Ṭ    
retroflex d  ḍ    
retroflex D  Ḍ    
retroflex n  ṇ    
retroflex N  Ṇ    
palatal s  ś     
palatal S  Ś     
retroflex s  ṣ    
retroflex S  Ṣ    
anusvara  ṃ    
visarga  ḥ    
long e  ē     
long o  ō     
l underbar  ḻ    
r underbar  ṟ    
n underbar  ṉ    
k underbar  ḵ    
t underbar  ṯ    
  
  
  
Unless indicated otherwise, accents have been dropped in order   
to facilitate word search.  
  
For a comprehensive list of GRETIL encodings and formats see:  
http://gretil.sub.uni-goettingen.de/gretil/gretdiac.pdf  
and  
http://gretil.sub.uni-goettingen.de/gretil/gretdias.pdf  
  
For further information see:

## पाठः


॥सौप्तिकपर्व॥

नारायणं नमस्कृत्य नरं चैव नरोत्तमम् ।  
देवीं सरस्वतीं व्यासं ततो जयमुदीरयेत् ॥ भ्ञ्ज्_११।१ ॥  
    
प्रतापधाम्नि याते ऽस्तं रवौ कमलिनीप्रिये ।  
शोकावकीर्णकेशेन तमोभिरभवन्मही ॥ भ्ञ्ज्_११।२ ॥  
    
क्षयं कालेन नीते ऽह्नि शान्ते सन्ध्याचितानले ।  
अस्थिशेषैरिवापूर्णं तारकाभिरभून्नभः ॥ भ्ञ्ज्_११।३ ॥  
    
श्यामा प्रत्यग्रदुःखेन प्रसरत्तिमिराञ्जना ।  
बभार तारतरलां नक्षत्राश्रुकणावलीम् ॥ भ्ञ्ज्_११।४ ॥  
    
घोरे तस्मिन्निशावक्त्रे घोरसत्त्वघने वने ।  
श्रमान्निद्रामुपगते कृपे स कृतवर्मणि ॥ भ्ञ्ज्_११।५ ॥  
    
ध्यायन्दुर्योधनवधं मन्युहालाहलाकुलः ।  
प्रतिज्ञां शत्रुनिधने द्रौणिरेको व्यचिन्तयत् ॥ भ्ञ्ज्_११।६ ॥  
    
अत्रान्तरे ददर्शोच्चन्यग्रोधशिखराश्रयम् ।  
वध्यमानमुलूकेन वायसानां च मण्डलम् ॥ भ्ञ्ज्_११।७ ॥  
    
काकान्कालबलेनैत्य दृष्ट्वा घूकेन पातितान् ।  
तामेव पाण्डववधे नीतिं द्रौणिरचिन्तयत् ॥ भ्ञ्ज्_११।८ ॥  
    
क्रुधा क्रूरां धियं कृत्वा कृपभोजौ विबोध्य सः ।  
उवाच निःश्वसन्दीर्घं दह्यमान इव क्रुधा ॥ भ्ञ्ज्_११।९ ॥  
    
राजा राजसहस्राणामेकाकी विषमस्थितिः ।  
व्याजादस्मासु जीवत्सु भीमसेनेन पातितः ॥ भ्ञ्ज्_११।१० ॥  
    
शस्त्रं वहद्भिर्मिथ्यैव दृष्टो ऽस्माभिः स भूतले ।  
अश्रुपातप्रतीकाराक्षमैः क्लीबतरैरिव ॥ भ्ञ्ज्_११।११ ॥  
    
देशकालौ समाश्रित्य वध्यः सर्वात्मना रिपुः ।  
तस्मात्प्रसुप्तानद्यैव सानुगान्हन्मि पाण्डवान् ॥ भ्ञ्ज्_११।१२ ॥  
    
श्रुत्वैतत्कूणितमनाः प्रसुप्तवधपातकम् ।  
कृपः कृपाकुलो निन्दन्नभाषत सुतं स्वसुः ॥ भ्ञ्ज्_११।१३ ॥  
    
धिगेतत्कुत्सितं युद्धं निश्चेष्टो यत्र हन्यते ।  
भग्नधैर्ये ऽपि नो वीराः प्रहरन्ति यशस्विनः ॥ भ्ञ्ज्_११।१४ ॥  
    
भवानहं च भोजश्च कर्तारः प्रातरेव तत् ।  
पुनर्येन न यास्यामो दुर्योधनवधव्यथाम् ॥ भ्ञ्ज्_११।१५ ॥  
    
सुराणामपि पर्याप्ताः संहताः समरे वयम् ।  
प्रवेक्ष्यामो वैरिवनं ज्वलिता इव पावकाः ॥ भ्ञ्ज्_११।१६ ॥  
    
गौतमेनेत्यभिहिते सम्मते कृतवर्मणः ।  
निःश्वसन्साश्रुन्यनः पुनर्द्रैणिरभाषत ॥ भ्ञ्ज्_११।१७ ॥  
    
मायोपमा विदग्धेषु निकृत्याविचरस्तु ये ।  
स्पृशन्त्यधर्ममर्यादां न ते तत्फलभागिनः ॥ भ्ञ्ज्_११।१८ ॥  
    
अर्जुनेन हतः कर्णः स च शान्तनवो यथा ।  
तत्किं न विदितं लोके शेषं वक्तुं न पार्यते ॥ भ्ञ्ज्_११।१९ ॥  
    
अधुना स्वस्ति धर्माय रचितो ऽस्मै मयाञ्जलिः ।  
पराभवमिमं तावन्न सहे मर्मदारणम् ॥ भ्ञ्ज्_११।२० ॥  
    
द्रौणिर्दारुणसङ्कल्पमित्युक्त्वा कृतनिश्चयः ।  
रथेन तमसि प्रायाच्छिबिरं कौरवद्विषम् ॥ भ्ञ्ज्_११।२१ ॥  
    
कृष्णस्य शासनात्पूर्वं यातेषु शिबिरान्तरम् ।  
सह सात्यकिना योधैः पाण्डवेषु विनानुगैः ॥ भ्ञ्ज्_११।२२ ॥  
    
कृपभोजावतिक्रम्य जवाद्द्रौणिरुपागतः ।  
शिबिरद्वारमासाद्य महद्भूतं व्यलोकयत् ॥ भ्ञ्ज्_११।२३ ॥  
    
हरिश्मश्रुजटानेत्रं ज्वालानामिव सञ्चयम् ।  
तमसामिव सङ्घातमञ्जनाचलसन्निभम् ॥ भ्ञ्ज्_११।२४ ॥  
    
सहस्रशीर्षनयनं सहस्रचरणाद्भुतम्।  
सर्पयज्ञोपवीताङ्गं सर्पकेयूरकङ्कणम् ।  
भयङ्करं भयस्यापि कृतान्तस्येव दैवतम् ॥ भ्ञ्ज्_११।२५ ॥  
    
तद्दृष्ट्वा घोरसंरम्भो द्रौणिर्दुर्जयविक्रमः ।  
सर्वायुधावली तस्मै प्राहिणौद्धैर्यभूधरः ॥ भ्ञ्ज्_११।२६ ॥  
    
तान्यायुधानि सहसा ज्वलितान्येव तेजसा ।  
बृम्भमाणं महद्भूतं तदासाद्य क्षयं ययुः ॥ भ्ञ्ज्_११।२७ ॥  
    
द्रौणिस्ततस्तदाकारमरीचिभ्यो व्यलोकयत् ।  
चक्रायुधसहस्रणि निःसृतानि स विस्मयः ॥ भ्ञ्ज्_११।२८ ॥  
    
क्षणाद्ग्रस्तायुधस्तेन गाढानुशयतापितः ।  
प्रस्तुतं मलिनं कर्म निनिन्द स्वयमाकुलः ॥ भ्ञ्ज्_११।२९ ॥  
    
स रथादवतीर्याथ प्रयतस्त्रिपुरान्तकम् ।  
शूलिनं शरणं प्रायात्तत्स्तोत्रमुखराननः ॥ भ्ञ्ज्_११।३० ॥  
    
आत्मोपहारं रुद्राय तस्मिन्दातुं समुद्यते ।  
ज्वालाकुला हेमवेदी पुरस्तात्प्रत्यदृश्यत ॥ भ्ञ्ज्_११।३१ ॥  
    
तदुद्भूतैर्गणैर्घोरैर्नानाप्राणिमुखोदरैः ।  
नानाप्रहरणैर्दीप्तैर्व्योम क्षिप्रमपूरयत् ॥ भ्ञ्ज्_११।३२ ॥  
    
ततो वेद्यां महावह्नौ ज्वलिते द्रोणनन्दनः ।  
भक्त्यात्मानं त्रिनेत्राय निवेद्याभ्यपतत्स्वयम् ॥ भ्ञ्ज्_११।३३ ॥  
    
तुष्टो ऽथ भगवानेत्य स्वयमन्धकसूदनः ।  
तमुवाच स्वमेवांशमुत्तिष्ठाङ्गिरसां वर ॥ भ्ञ्ज्_११।३४ ॥  
    
संस्थानाय मयैतावत्कृतं कैटभविद्विषः ।  
आत्गानं विद्धि मे कृष्णं स मे बहुमतः सदा ॥ भ्ञ्ज्_११।३५ ॥  
    
कालपक्वास्तु पाञ्चाला नैषां रक्षास्ति कुत्रचित् ।  
गृहाण खड्गमेतेन दारयैतानशङ्कितः ॥ भ्ञ्ज्_११।३६ ॥  
    
इत्युक्त्वा भैरवे दीप्तं खड्गं दत्वा तिरोहिते ।  
तदा विकाराद्दुष्प्रेक्ष्यो द्रौणिः शिबिरमाविशत् ॥ भ्ञ्ज्_११।३७ ॥  
    
द्वारि भोजकृपौ धृत्वा विद्रुतानां वधाय सः ।  
प्रविश्य शयने शुभ्रे धृष्टद्युम्नं व्यलोकयत् ॥ भ्ञ्ज्_११।३८ ॥  
    
तारहारांशुनखरं दीप्तकेसरिसन्निभम् ।  
घूर्णमानशिखैर्दीपैर्विस्मयादिव वीक्षितम् ॥ भ्ञ्ज्_११।३९ ॥  
    
अनेकरणसम्मर्दश्रान्तैर्निद्राविमोहितैः ।  
अधिष्ठितं बहुभटैर्मुक्तपर्याणवाहनैः ॥ भ्ञ्ज्_११।४० ॥  
    
तं दृष्ट्वा कोपशिखिना दह्यमानः स्मरन्पितुः ।  
उत्तिष्ठ रे गुरुघ्नेति द्रौणिरुक्त्वा पदास्पृशत् ॥ भ्ञ्ज्_११।४१ ॥  
    
बोधितः सहसा तेन सम्भ्रमस्वीकृतायुधः ।  
द्रोणपुत्रं परिज्ञाय चकम्पे द्रुपदात्मजः ॥ भ्ञ्ज्_११।४२ ॥  
    
द्रौणिस्तमुत्थितं वेगान्माल्यवद्भिः शिरोरुहैः ।  
आकृष्यापातयत्कण्ठे गाढं निष्पीड्य विह्वलम् ॥ भ्ञ्ज्_११।४३ ॥  
    
निष्पिष्यमाणः संरम्भाद्रक्तोद्गाराकुलाननः ।  
कुपित्वा पादयोर्द्रैणिं नखैर्दन्तैश्च विस्फुरन् ॥ भ्ञ्ज्_११।४४ ॥  
    
शस्त्रेण छिन्धि मां तूर्णं मा पदेनेति गद्गदम् ।  
कण्ठरुद्धस्वरः श्वासादस्फुटाक्षरमभ्यधात् ॥ भ्ञ्ज्_११।४५ ॥  
    
तमब्रवीद्द्रोणसुतः पाप पद्भ्यां निहन्यसे ।  
लोकानां शस्त्रपूतानां न पापं गुरुघातिनाम् ॥ भ्ञ्ज्_११।४६ ॥  
    
इत्युक्त्वा चरणाघातैर्जर्जरं तमपोथयत् ।  
तस्मिन्हते तद्विमर्दशब्देन बुबुधे जनः ॥ भ्ञ्ज्_११।४७ ॥  
    
***** धृष्टद्युम्नवधः ॥ १ ॥ *****  
    
ततो द्रौणिं समालेक्य रिपुरक्तच्छटाङ्कितम् ।  
पाञ्चाला द्रौपदेयाश्च कालो ऽयमिति मेनिरे ॥ भ्ञ्ज्_११।४८ ॥  
    
निद्राशेषारुणदृशां शस्त्राण्यानयतां मिथः ।  
क्रोशतां वर्म वर्मेति तेषामासीन्महास्वनः ॥ भ्ञ्ज्_११।४९ ॥  
    
क्व गजः क्व रथः क्वाश्वः क्व चापं क्व शिलीमुखाः ।  
इति ब्रुवाणान्खङ्गेन द्रौणिश्चिच्छेद तान्क्रुधा ॥ भ्ञ्ज्_११।५० ॥  
    
हत्वोत्तमौजसं पद्भ्यां कण्ठे कठिनविक्रमः ।  
गदाहस्तं युधामन्युं निष्पिपेष विराविणम् ॥ भ्ञ्ज्_११।५१ ॥  
    
ततः खङ्गेन शूराणां शिरांसि भुवि पातयन् ।  
कालरात्र्याः स विदधे विनोदं कन्दुकैरिव ॥ भ्ञ्ज्_११।५२ ॥  
    
कृष्णासुतानापततो द्रौपदेयानसम्भ्रमात् ।  
चकार करवालेन स कालकवलोचितान् ॥ भ्ञ्ज्_११।५३ ॥  
    
प्रतिविन्ध्ये हते वीरे सुतसोमे निपातिते ।  
श्रुतकीर्तै शतानीके छिन्ने च श्रुतवर्मणि ॥ भ्ञ्ज्_११।५४ ॥  
    
शिखण्डी कृष्टकोदण्डः शरैर्द्रैणिमपूरयत् ।  
द्रोणपुत्रो ऽपि खड्गेन क्रुद्धस्तं विदधे द्विधा ॥ भ्ञ्ज्_११।५५ ॥  
    
***** द्रौपदेयशिखण्डिवधः ॥ २ ॥ *****  
    
कोपादाचार्यपुत्रेण वध्यमानाः प्रभद्रकाः ।  
मत्स्यसृञ्जयपाञ्चालाः कालं ददृशुरन्तिके ॥ भ्ञ्ज्_११।५६ ॥  
    
असितं रक्तवसनं रक्तमाल्यानुलेपनम् ।  
हसन्तं वीक्ष्य तं वीराः संहारं मेनिरे स्फृटम् ॥ भ्ञ्ज्_११।५७ ॥  
    
घनान्धकारे वीराणां रथकुञ्जरवाजिनाम् ।  
योधानां च क्षयं द्वारि चक्रतुर्भोजगौतमौ ॥ भ्ञ्ज्_११।५८ ॥  
    
एवमक्षौहिणीं हत्वा वसारक्तानुलेपनः ।  
निर्ययौ रौद्रचरितो द्रौणिर्भैरवविग्रहः ॥ भ्ञ्ज्_११।५९ ॥  
    
स गत्वा सहितस्तूर्णं हार्दिक्येन कृपेण च ।  
ददर्श भुवि राजानं भग्नशक्तिं सुयोधनम् ॥ भ्ञ्ज्_११।६० ॥  
    
वारयन्तं गदाग्रेण मुहुः क्रव्यादमण्डलम् ।  
व्यथया मर्मदिन्या भक्षयन्तं वसुन्धराम् ॥ भ्ञ्ज्_११।६१ ॥  
    
शोणितं वदनोद्वान्तं परिमृज्याशु तस्य ते ।  
सर्वपाञ्चलसंहारकथया ववृषुः सुधाम् ॥ भ्ञ्ज्_११।६२ ॥  
    
स किञ्चिच्छेषजीवो ऽपि तच्छ्रुत्वा वृत्तकन्धरः ।  
पर्यन्तग्रसिताव्यक्तभाषितैः प्रशशम्स तान् ॥ भ्ञ्ज्_११।६३ ॥  
    
स परिष्वज्य यत्नेन द्रौणिं साश्रुविलोचनम् ।  
पुनर्नः सङ्गमः स्वर्गे भूयादित्यवदच्छनैः ॥ भ्ञ्ज्_११।६४ ॥  
    
अङ्गे विधाय दयितां स गदां सदैव भुक्तां चिरं वसुमतीमवगूह्य दोर्भ्याम् ।  
कर्णावलम्बितबलोद्गतजीवचारो वीरः शनैः सुरवधूप्रणयी बभूव ॥ भ्ञ्ज्_११।६५ ॥  
    
***** दुर्योधनस्वर्गगमनम् ॥ ३ ॥ *****  
    
अत्रान्तरे प्रयातायां क्षपायां क्षपितारयः ।  
जज्ञिरे पाण्डवाः कर्म दारुणं द्रौणिना कृतम् ॥ भ्ञ्ज्_११।६६ ॥  
    
मुक्तान्महाभयात्तस्मात्कृष्णा श्रुत्वा हतान्सुतान् ।  
अनुजांश्च सपाञ्चालान्पपात भुवि मूर्च्छिता ॥ भ्ञ्ज्_११।६७ ॥  
    
शनकैर्लब्धसञ्ज्ञा सा विलपन्ती सुलोचना ।  
पार्थानां शोकविधुरा हृदयानि व्यदारयत् ॥ भ्ञ्ज्_११।६८ ॥  
    
यावन्न विशिखैः कृत्तमुत्तमाङ्गं विकर्मणः ।  
द्रौणेर्दृष्टं मया तावज्जीवितस्यायमञ्जलिः ॥ भ्ञ्ज्_११।६९ ॥  
    
इत्युक्त्वा द्रौपदी दुःखाद्वीक्षमाणा वृकोदरम् ।  
नोवाच किञ्चित्सन्तापान्मरणे कृतनिश्चया ॥ भ्ञ्ज्_११।७० ॥  
    
ततो भीमः प्रियाशोकशूलेनाभ्याहतो हृदि ।  
प्रययौ रथमारुह्य द्रोणपुत्रजिघांसया ॥ भ्ञ्ज्_११।७१ ॥  
    
व्रजतस्तस्य कालग्नेरिव लोकान्दिधक्षतः ।  
धूममालाभ्रमं चक्रे ललाटे भ्रुकुटिः क्षणम् ॥ भ्ञ्ज्_११।७२ ॥  
    
रौद्रो रुद्राश्रयो द्रौणिः क्रुद्धश्च पवनात्मजः ।  
गच्छामः पृष्ठतस्तस्मादित्यूचे पाण्डवान्हरिः ॥ भ्ञ्ज्_११।७३ ॥  
    
ततः किरीटिप्रमुखाः सह सात्यकिना ययुः ।  
रथिनः सेषवः सर्वे पाण्डुपुत्रा युयुत्सवः ॥ भ्ञ्ज्_११।७४ ॥  
    
ततस्ते द्रौणिमासाद्य प्रसुप्तवधपातकात् ।  
ध्वस्तच्छायं क्रियाहीनं कोपेनाकुलतां ययुः ॥ भ्ञ्ज्_११।७५ ॥  
    
अभिद्रुते भीमसेने द्रौणिं नकुलसारथौ।  
पादचारी घृताभ्यक्तः सरस्वत्यास्तटे क्षणम् ।  
अपाण्डवं जगत्कर्तुं ब्रह्मशीर्षास्त्रमाददे ॥ भ्ञ्ज्_११।७६ ॥  
    
तद्विनाशाय पार्थो ऽपि ब्रह्मास्त्रमसृजत्कृती ।  
येनाभवन्दिशो व्याप्ताः कम्पातङ्कतरङ्गिताः ॥ भ्ञ्ज्_११।७७ ॥  
    
अत्रान्तरे समभ्यायान्नारदेन सह स्वयम् ।  
मुनिः सत्यवतीसूनुर्भगवान्भूतभावनः ॥ भ्ञ्ज्_११।७८ ॥  
    
सो ऽब्रवीद्द्रोणतनयं जिष्णुं च क्षयशङ्कितः ।  
अयं दिव्यास्त्रसम्मर्दे हतवीरं जगद्दहेत् ॥ भ्ञ्ज्_११।७९ ॥  
    
पार्थ संहर दिव्यास्त्रं त्वं च द्रौणे गिरा मम ।  
अकाण्डे मा भवन्त्वेते लोकाः प्रलयभागिनः ॥ भ्ञ्ज्_११।८० ॥  
    
इत्युक्ते मुनिना क्षिप्रं सञ्जहारास्त्रमर्जुनः ।  
द्रौणिः प्रयोगकुशलो नेशो ऽभूदस्त्रसंहृतौ ॥ भ्ञ्ज्_११।८१ ॥  
    
ततः प्रज्वलिते लोके व्यथिते सुरमण्डले ।  
अभिमन्युवधूगर्भे द्रौणिरस्त्रमपातयत् ॥ भ्ञ्ज्_११।८२ ॥  
    
भूयस्तत्प्रतिषेधाय पुत्रसन्तानवाञ्छया ।  
निन्दन्द्रोणसुतं पार्थस्तदस्त्रं कुपितो ऽसृजत् ॥ भ्ञ्ज्_११।८३ ॥  
    
ततः कृष्णो ऽवदज्जिष्णुं विषण्णं सन्ततिक्षयात् ।  
मा शुचो धैर्यजलधे न ते वंशो विनङ्क्ष्यति ॥ भ्ञ्ज्_११।८४ ॥  
    
जात्वेनं जीवयिष्यामि दग्धमप्यस्त्रतेजसा ।  
उत्तरायाः स्थितं गर्भे सौभद्रतनयं शिशुम् ॥ भ्ञ्ज्_११।८५ ॥  
    
इति ब्रुवाणे गोविन्दे पार्थास्त्रे ज्वलिते भुवि ।  
उवाच द्रोणतनयं व्यासो देवर्षिणा सह ॥ भ्ञ्ज्_११।८६ ॥  
    
त्यज चूडामणिं रक्ष जीवरत्नं महास्त्रतः ।  
अशक्तश्च प्रमादी च जानीषे न यथोचितम् ॥ भ्ञ्ज्_११।८७ ॥  
    
वत्सराणां सहस्र त्वं विस्ररोगी समाहितः ।  
दुर्भिक्षव्यञ्जको दुःखी विजने विचरिष्यसि ॥ भ्ञ्ज्_११।८८ ॥  
    
इति शप्तो गुरुसुतः कोपाद्व्यासमभाषत ।  
व्यसने पतितः कस्मात्क्षिप्तो ऽहं सङ्कटे त्वया ॥ भ्ञ्ज्_११।८९ ॥  
    
यत्र यत्र भविष्यामि तत्र तत्र ममानुगः ।  
त्वमपि प्रतिशापेन मुने नित्यं भविष्यसि ॥ भ्ञ्ज्_११।९० ॥  
    
इत्युक्त्वास्त्रोपहाराय चूडारत्नं वितीर्य सः ।  
प्रययौ द्रोणतनयो मुनिश्च मुनिना सह ॥ भ्ञ्ज्_११।९१ ॥  
    
ततः प्रशान्ते ब्रह्मास्त्रे पाण्डवाः सह शौरिणा ।  
चूडारत्नं समादाय याज्ञसेन्यै न्यवेदयन् ॥ भ्ञ्ज्_११।९२ ॥  
    
***** ऐषीकमस्त्रम् ॥ ४ ॥ *****  
    
एवं प्रसाद्य पाञ्चालीं शोकार्ताः पाण्डुनन्दनाः ।  
पाञ्चालकदनं घोरं ध्यायन्तो न ययुर्वृतिम् ॥ भ्ञ्ज्_११।९३ ॥  
    
सञ्जयेनेति कथिते श्रुत्वा राजाम्बिकासुतः ।  
पपात मूर्च्छितो मोहाल्लीनशोकानलः क्षणम् ॥ भ्ञ्ज्_११।९४ ॥  
    
तं शीतसलिलापूरैराश्वास्योवाच सञ्जयः ।  
मन्त्रिणश्च प्रियान्पुत्राञ्शोचन्तं व्यथितेन्द्रियम् ॥ भ्ञ्ज्_११।९५ ॥  
    
स्वप्नमायाविलसितैः पर्यन्ते शोकमोहदैः ।  
संसारविभ्रमैर्धीराः स्पृश्यन्ते न मनीषिणः ॥ भ्ञ्ज्_११।९६ ॥  
    
देवैन्द्रजालिककृतैश्छायाक्रीडनकैरिव ।  
पुत्रैर्धनैश्च दारैश्च न मुह्यन्ति मदाशयाः ॥ भ्ञ्ज्_११।९७ ॥  
    
उपेक्षितस्त्वयैवायं दुर्नयाद्बान्धवक्षयः ।  
वृत्ते तस्मिन्नमिथ्यैव शोकं कर्तुमिहार्हसि ॥ भ्ञ्ज्_११।९८ ॥  
    
प्रभावप्रभवैर्भावैर्मायाविभवभावितैः ।  
अभावनिष्ठापर्यन्तैः सतां न क्रियते भ्रमः ॥ भ्ञ्ज्_११।९९ ॥  
    
स्वकर्ममुद्रिते लोके नियतौ प्रलयोदधौ ।  
कलयामि न कालस्य कश्च तावति वर्तते ॥ भ्ञ्ज्_११।१०० ॥  
    
इत्यादि सञ्जयमुखा नृपमुग्रमोहभग्नं स्वयं विहितदुर्नयदृष्टपारम् ।  
हेलावलत्कलभच्ञ्चलकर्णताललोलां भवस्थितिकथामसकृत्तमूचुः ॥ भ्ञ्ज्_११।१०१ ॥  
    
इति क्षेमेन्द्रविरचितायां भारतमञ्जर्यां सौप्तिकपर्व

