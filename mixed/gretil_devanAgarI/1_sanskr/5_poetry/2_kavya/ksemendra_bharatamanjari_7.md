+++
title = "Ksemendra: Bharatamanjari, 7"

+++


## Intro
  
  
  
  
Ksemendra: Bharatamanjari, 7  
  
  
  
  
Ksemendra: Bharatamanjari  
7. Dronaparvan  
  
  
Input by members of the Sansknet project  
(sansknet.ac.in)  
  
  
  
This GRETIL version has been converted from a custom Devanagari encoding.  
Therefore, many word boundaries are not marked by blanks.  
  
  
  
  
  
THIS GRETIL TEXT FILE IS FOR REFERENCE PURPOSES ONLY!  
COPYRIGHT AND TERMS OF USAGE AS FOR SOURCE FILE.  
  
Text converted to Unicode (UTF-8).  
(This file is to be used with a UTF-8 font and your browser's VIEW configuration  
set to UTF-8.)  
  
  
  
description:multibyte sequence:  
long a  ā     
long A  Ā     
long i  ī     
long I  Ī     
long u  ū     
long U  Ū     
vocalic r  ṛ    
vocalic R  Ṛ    
long vocalic r  ṝ    
vocalic l  ḷ    
vocalic L  Ḷ    
long vocalic l  ḹ    
velar n  ṅ    
velar N  Ṅ    
palatal n  ñ     
palatal N  Ñ     
retroflex t  ṭ    
retroflex T  Ṭ    
retroflex d  ḍ    
retroflex D  Ḍ    
retroflex n  ṇ    
retroflex N  Ṇ    
palatal s  ś     
palatal S  Ś     
retroflex s  ṣ    
retroflex S  Ṣ    
anusvara  ṃ    
visarga  ḥ    
long e  ē     
long o  ō     
l underbar  ḻ    
r underbar  ṟ    
n underbar  ṉ    
k underbar  ḵ    
t underbar  ṯ    
  
  
  
Unless indicated otherwise, accents have been dropped in order   
to facilitate word search.  
  
For a comprehensive list of GRETIL encodings and formats see:  
http://gretil.sub.uni-goettingen.de/gretil/gretdiac.pdf  
and  
http://gretil.sub.uni-goettingen.de/gretil/gretdias.pdf  
  
For further information see:

## पाठः


॥द्रोणपर्व॥  
    
नारायणं नमस्कृत्य नरं चैव नरोत्तमम् ।  
देवीं सरस्वतीं व्यासं ततो जयमुदीरयेत् ॥ भ्ञ्ज्_७।१ ॥  
    
सुरव्रतं हतं श्रुत्वा धृतराष्ट्रो ऽतिदुःखितः ।  
मुहुर्मुहुर्यशोराशिं तमशोचदरिन्दमम् ॥ भ्ञ्ज्_७।२ ॥  
    
पुनः सङ्ग्राममालोक्य समायातो ऽथ सञ्जयः ।  
पृष्टो वैचित्रवीर्येण वीरसंहारमभ्यधात् ॥ भ्ञ्ज्_७।३ ॥  
    
ततो भीष्मेहते राजन्कुरवो भृशदुःखिताः ।  
अब्धौ भग्ने प्रवहणे वणिजः पतिता इव ॥ भ्ञ्ज्_७।४ ॥  
    
वाञ्छितं समरे शर्म ददृशुः कर्णमागतम् ।  
विक्रीताः परदेशेषु स्निग्धं बन्धुमिवापदि ॥ भ्ञ्ज्_७।५ ॥  
    
ततो दुर्योधनः शोकं संस्तम्भ्य धृतिसागरः ।  
कर्णस्यानुमते चक्रे द्रोणं सेनासु नायकम् ॥ भ्ञ्ज्_७।६ ॥  
    
तेनाभिषिक्तो विधिवद्गुरुः सर्वधनुष्मताम् ।  
स बभौ शक्तिमान्वीरो महासेन इवापरः ॥ भ्ञ्ज्_७।७ ॥  
    
वृद्धस्य स्वयशःशुभ्रं छत्त्रं तस्य व्यरोचत ।  
दुग्धोदधेरिव श्रीमच्चन्द्रमण्डलमुद्यतम् ॥ भ्ञ्ज्_७।८ ॥  
    
आमुक्तहेमकवचः स दीप्तः किरणैर्बभौ ।  
उपस्थितैः कृत्यकाले दिव्यास्त्रैरिव सेवितः ॥ भ्ञ्ज्_७।९ ॥  
    
प्रणेता सर्ववीराणां सदृशः प्राज्यतेजसा ।  
साक्षादिव धनुर्वेदः संहारस्यागमावधिः ॥ भ्ञ्ज्_७।१० ॥  
    
रेजे रथेन रौक्मेन शोणाश्वेन पताकिना ।  
सन्ध्याजुषा निर्झरिणा मेरुणेव दिवाकरः ॥ भ्ञ्ज्_७।११ ॥  
    
विरराज रथे तस्य शातकौम्भः कमण्डलुः ।  
शौर्योष्मणा प्रतिगतः प्रताप इव पिण्डितः ॥ भ्ञ्ज्_७।१२ ॥  
    
आकर्णपलितः श्यामो धौरेयः सर्वधन्विनाम् ।  
ददौ वरं श्रिया जुष्टः स राज्ञा स्वयमर्थितः ॥ भ्ञ्ज्_७।१३ ॥  
    
जीवग्राहं समादाय राजानं ते युधिष्ठिरम् ।  
हतेर्जुने प्रदास्यामि पश्यतां सर्वभुभुजाम् ॥ भ्ञ्ज्_७।१४ ॥  
    
एतद्गुरुवचो राजा प्रतिगृह्य कृताञ्जलिः ।  
विश्राव्य निजसेनासु तूर्यनादोत्सवं व्यधात् ॥ भ्ञ्ज्_७।१५ ॥  
    
तच्च धर्मसुतो ज्ञात्वा सह गाण्डीवधन्वना ।  
क्रौञ्चव्यूहं समाधाय सन्नद्धो योद्धुमुद्ययौ ॥ भ्ञ्ज्_७।१६ ॥  
    
द्रोमेन शकटव्यूहे निर्मिते भृशसंहते ।  
अवर्तत महद्युद्धं वीराणां देहशातनम् ॥ भ्ञ्ज्_७।१७ ॥  
    
ततः सृञ्जयपाञ्चालमत्स्यसेनासु दुःसहाः ।  
शरीरहारिणः पेतुर्द्रेणनामाङ्किताः शराः ॥ भ्ञ्ज्_७।१८ ॥  
    
भिद्यमानेषु सैन्येषु निपतद्गजवाजिषु ।  
रक्तकल्लोलिनीवेगैर्नीतेषु स्यन्दनेष्वपि ॥ भ्ञ्ज्_७।१९ ॥  
    
युधिष्ठिरमुखान्वीरान्कोपाद्द्रोणमभिद्रुतान् ।  
अवारयन्सुसंरब्धान्द्रोणिकर्णकृपादयः ॥ भ्ञ्ज्_७।२० ॥  
    
अभिमन्युरथाकृष्य रथात्केशेषु पौरवम् ।  
अपातयत्कृपाणेन पश्यतां सर्वधन्विनाम् ॥ भ्ञ्ज्_७।२१ ॥  
    
तत्कोपात्खङ्गमादाय जयद्रथमुपागतम् ।  
शल्यं च विरथं वीरो विदधे बलिनां वरम् ॥ भ्ञ्ज्_७।२२ ॥  
    
ततः शल्यो गदापाणिः पद्भ्यां सौभद्रमाद्रवत् ।  
गदया वीरवारिन्या भीमश्च तमवारयत् ॥ भ्ञ्ज्_७।२३ ॥  
    
तयोः परस्पराघातकीर्णवह्निकणाकुलम् ।  
नृणां विमोहनं घोरं गदायुद्धमवर्तत ॥ भ्ञ्ज्_७।२४ ॥  
    
मण्डलानि चरन्तौ तौ समदाविव कुञ्जरौ ।  
अभिपत्य पदान्यष्टौ गदाभ्यां जघ्नतुर्मिथः ॥ भ्ञ्ज्_७।२५ ॥  
    
गाढप्रहारसञ्जातमूर्छाविह्वलमानसौ ।  
तौ दृष्ट्वा पतितौ वीराः सन्निपेतुः प्रहारिणः ॥ भ्ञ्ज्_७।२६ ॥  
    
नीते मद्राधिपे तूर्णं रथेन कृतवर्मणा ।  
भीमसेनः समादाय कुरुसेनामदारयत् ॥ भ्ञ्ज्_७।२७ ॥  
    
कर्णसूनोरथ शरैर्दृषसेनस्य पाण्डवाः ।  
आकीर्णान्द्रौपदीपुत्रान्विलोक्य तमुपाद्रवन् ॥ भ्ञ्ज्_७।२८ ॥  
    
ततो रुक्मरथो द्रोणः स्वयं पाञ्चालवाहिनीम् ।  
प्रविश्य बाणैर्विदधे विप्रकीर्णां सहस्रधा ॥ भ्ञ्ज्_७।२९ ॥  
    
शिखण्डिसात्यकिमुखान्स विदार्य महारथान् ।  
युधिष्ठिरमभिप्रेक्षुः कुर्वन्नरपतिक्षयम् ॥ भ्ञ्ज्_७।३० ॥  
    
युगन्धरं व्याघ्रदत्तं सिहसेनं च पार्थिवम् ।  
निनाय मृत्युसदन शरैरशनिदारुणैः ॥ भ्ञ्ज्_७।३१ ॥  
    
तिष्ठ स्थितो ऽह युद्धस्व हतो ऽसीति मुहुर्मुहुः ।  
द्रोणाग्रे युध्यमानानां भूभुजामभवद्रणः ॥ भ्ञ्ज्_७।३२ ॥  
    
द्रोणेन युध्यमानानां निशम्य श्वेतवाहनः ।  
कोलाहलं स्वसैन्यानां तूर्णं तं देशमाययौ ॥ भ्ञ्ज्_७।३३ ॥  
    
स निहत्यास्त्रजालेन वीरः कुरुवरूथिनीम् ।  
विदधे रक्ततटिनीमावर्तहृतकुञ्जराम् ॥ भ्ञ्ज्_७।३४ ॥  
    
ततो ऽवहारं सैन्यानां पार्थसायकपीडिताः ।  
याते ऽस्तं तिग्मकिरणे चक्रिरे कुरुपुङ्गवाः ॥ भ्ञ्ज्_७।३५ ॥

***** द्रोणाभिषेकः प्रथमो युद्धदिवसश्च ॥ १ ॥ *****

निशायां सन्निविष्टेषु शिबिरे सर्वराजसु ।  
लज्जमान इवाचार्यो दुर्योधनमभाषत ॥ भ्ञ्ज्_७।३६ ॥  
    
उक्तमेव मया राजन्रहितं सव्यसाचिना ।  
युधिष्ठिरं ग्रहीष्यामि दुर्जयो हि धनञ्जयः ॥ भ्ञ्ज्_७।३७ ॥  
    
इति ब्रुवाणे वैलक्ष्यादाचार्ये राजसन्निधौ ।  
त्रिगर्वराजः प्रोवाच कृतवैरः किरीटिना ॥ भ्ञ्ज्_७।३८ ॥  
    
वयं संशप्तकगणैर्मालवैस्तुण्डिलैस्तथा ।  
वीरैर्मद्रककाम्बोजललितैश्च प्रहारिभिः ॥ भ्ञ्ज्_७।३९ ॥  
    
रथायुतैस्त्रिभिः पार्थमाहूय पृथगास्थितः ।  
योत्स्यामहे सुप्रकृतैरिति सत्यं शपामहे ॥ भ्ञ्ज्_७।४० ॥  
    
इत्युक्ते शपथं कृत्वा त्रिगर्ता वह्निसाक्षिणः ।  
प्रत्यूषे निर्ययुर्वीराः सुशर्मप्रमुखा नृपाः ॥ भ्ञ्ज्_७।४१ ॥  
    
ते तुरङ्गखरोद्धूतधूलिग्रस्तनभस्तलाः ।  
चक्रिरे फल्गुणाह्वानं नादैः प्रलयशंसिभिः ॥ भ्ञ्ज्_७।४२ ॥  
    
तान्व्यूहेनार्धचन्द्रेण समे देशे व्यवस्थितान् ।  
दृष्ट्वा पार्थस्तदाहूतो युधिष्ठिरमभाषत ॥ भ्ञ्ज्_७।४३ ॥  
    
अनुजानातु मामार्यस्त्रिगर्तानां वधं प्रति ।  
एते मामभिवाञ्चन्ति योद्धुं सङ्घर्षशालिनः ॥ भ्ञ्ज्_७।४४ ॥  
    
अयं ते सत्यजिद्वीरः पाञ्चाल्यः प्रवरो रथः ।  
गोप्ता द्रोणाभिसरणे शक्रतुल्यपराक्रमः ॥ भ्ञ्ज्_७।४५ ॥  
    
इत्युक्त्वा चण्डगाण्डीवघोषघण्टितदिक्तटः ।  
प्रलयाम्भोदसंरब्धस्तान्ययौ कपिकेतनः ॥ भ्ञ्ज्_७।४६ ॥  
    
ते ऽपि पाण्डवमायान्तं दृष्ट्वा प्रमदनिर्भराः ।  
फुल्लसालमिवादृश्यं चक्रुः क्षिप्रं शिलीमुखैः ॥ भ्ञ्ज्_७।४७ ॥  
    
ततः शौर्याम्बुधेः फेनमट्टहासं रणश्रियः ।  
दध्मौ धनञ्जयः शङ्खं कन्दं निजयशस्तरोः ॥ भ्ञ्ज्_७।४८ ॥  
    
तस्य शब्देन महता तत्सैन्यं भयकारिणा ।  
अभून्निवृत्तमातङ्गं स्तिमिताङ्गतुरङ्गमम् ॥ भ्ञ्ज्_७।४९ ॥  
    
अथ सायकजालेन जीवमत्स्यापहारिणा ।  
त्रिगर्तवाहिनीं पार्थः समन्तात्पर्यवारयत् ॥ भ्ञ्ज्_७।५० ॥  
    
ततः संशप्तकगणोत्सृष्टैरविवरैः शरैः ।  
पिहिते भुवनाभोगे बभूवाकालशर्वरी ॥ भ्ञ्ज्_७।५१ ॥  
    
ततः प्रविदधे त्वाष्ट्रं महास्त्रं वज्रिनन्दनः ।  
येनार्जुनसहस्राणि ददृशुस्ते ससम्भ्रमाः ॥ भ्ञ्ज्_७।५२ ॥  
    
जहाराकर्णकृष्टेन भल्लेन च महौजसः ।  
स्फुरन्मौलिप्रभाजालं शिरः कायात्सुधन्वनः ॥ भ्ञ्ज्_७।५३ ॥  
    
तत्प्रेषितां शस्त्रवृष्टिं पवनास्त्रेण हारिणा ।  
विधूय तच्छिरःपुञ्जैरदृश्यां विदधे महीम् ॥ भ्ञ्ज्_७।५४ ॥  
    
छिन्नच्छत्त्रध्वजरथं पतद्भुजभटाननम् ।  
त्रिगर्तकदनं पार्थो घोरमायोधनं व्यधात् ॥ भ्ञ्ज्_७।५५ ॥

***** संशप्तकयुद्धम् ॥ २ ॥ *****

अस्मिन्क्षणे वैनतेयव्यूहे द्रोणेन निर्मिते ।  
व्यूहेन निर्मितार्धेन पाण्डुपुत्राः समुद्ययुः ॥ भ्ञ्ज्_७।५६ ॥  
    
ततः प्रवृत्ते सङ्ग्रामे क्षये चैव महीभुजाम् ।  
धृष्टद्युम्नप्रभृतयो द्रोणमुख्यानयोधयन् ॥ भ्ञ्ज्_७।५७ ॥  
    
रजोभिः पिहिते व्योम्नि दिक्षु रुद्धासु सायकैः ।  
अविभागममर्यादं घोरं युद्धमवर्तत ॥ भ्ञ्ज्_७।५८ ॥  
    
अभिद्रुते ततो द्रोणे धर्मराजजिघृक्षया ।  
घोरो हलहलाशब्दः सैन्यानामुदभूत्क्षणम् ॥ भ्ञ्ज्_७।५९ ॥  
    
कालाग्नितेजसं वीरं धौरेयं सर्वधन्विनाम् ।  
अवारयितुमभ्येत्य सत्यजित्सत्यविक्रमः ॥ भ्ञ्ज्_७।६० ॥  
    
युध्यमानं ततो हत्वा वृकं राजसुतं गुरुः ।  
शरैः सत्यजितं चक्रे कीर्णांशुमिव भास्करम् ॥ भ्ञ्ज्_७।६१ ॥  
    
हेमनामाङ्कितैर्बाणैर्मुहूर्तादथ सत्यजित् ।  
दीप्तैरपूरयद्द्रोणं खद्योतैरिव पादपम् ॥ भ्ञ्ज्_७।६२ ॥  
    
ततः सत्यजितः कायादाचार्यः शौर्यशालिनः ।  
शिरो जहार भल्लेन चण्डताण्डवकुण्डलम् ॥ भ्ञ्ज्_७।६३ ॥  
    
निपातिते सत्यजिति प्रवरे सर्वधन्विनाम् ।  
विद्रुते धर्मतनये व्यदीर्यते वरूथिनी ॥ भ्ञ्ज्_७।६४ ॥

***** सत्यजिद्वधः ॥ ३ ॥ *****

हृत्वानुजं विराटस्य शतानीकं प्रहारिणम् ।  
दृढसेनं क्षत्रदेवं वसुदानं च पार्थिवम् ॥ भ्ञ्ज्_७।६५ ॥  
    
निघ्नन्रुक्मरथश्चेदिमत्स्यपाञ्चालसृञ्जयान् ।  
विदधे रुधिरावर्तैः कृतान्तोद्यानवाहिनीम् ॥ भ्ञ्ज्_७।६६ ॥  
    
विद्रुते पाण्डवबले पीडिते द्रोणसायकैः ।  
कर्णदुर्योधनमुखा भारद्वाजमपूजयन् ॥ भ्ञ्ज्_७।६७ ॥  
    
पुनरावर्तिते सैन्ये भीमेन भुजशालिना ।  
संहताः पृथिवीपालाः कोपाद्द्रोणमुपाद्रवन् ॥ भ्ञ्ज्_७।६८ ॥  
    
ऋष्यवर्णैर्हयैर्भीमः सात्यकिः स्फाटिकप्रभैः ।  
पारावतप्रभैश्चाश्वैर्धृष्टद्युम्नश्चमूपतिः ॥ भ्ञ्ज्_७।६९ ॥  
    
नकुलः सहदेवश्च शुकतित्तिरिसप्रभैः ।  
अभिमन्युः पिशङ्गाभैः पाण्ड्यैश्च तुहिनप्रभैः ।  
दन्तप्रभैः कृष्णवालैः स्वयं राजा युधिष्ठिरः ॥ भ्ञ्ज्_७।७० ॥  
    
अन्ये तु विविधच्छायैश्चित्रवर्माम्बरध्वजैः ।  
परिवार्य रणे द्रोणं चक्रुर्बाणमयं जगत् ॥ भ्ञ्ज्_७।७१ ॥  
    
मृदङ्गनादकौ राज्ञो ध्वजो नन्दोपनन्दकौ ।  
दिव्ययन्त्रेण विहितौ बभतुर्धर्मजन्मनः ॥ भ्ञ्ज्_७।७२ ॥  
    
धर्मानिलेन्द्राश्विनां च प्रतिमा द्रौपदीभुवाम् ।  
    
तुमुले युध्यमानानां रेजिरे काञ्चनोज्ज्वलाः ॥ भ्ञ्ज्_७।७३ ॥  
    
आवृतं द्रोणमालोक्य राजभिः क्रूरया धिया ।  
दुर्योधनादयो वीरान्भीममुख्यान्समापतन् ॥ भ्ञ्ज्_७।७४ ॥  
    
तेषु शल्यप्रधानेषु युधिष्ठिरपुरोगमैः ।  
द्वन्द्वद्धनिषक्तेषु समरोत्सवराजिषु ॥ भ्ञ्ज्_७।७५ ॥  
    
कृतबाहौ सुबाहौ च हते वीरे युयुत्सुना ।  
वङ्गराजे समातङ्गे भीमसेनेन पातिते ॥ भ्ञ्ज्_७।७६ ॥  
    
विद्रुते कौरवबले निहतेष्वभिमानिषु ।  
निरालोकेषु लोकेषु रजस्तिमिरमण्डलैः ॥ भ्ञ्ज्_७।७७ ॥  
    
प्रेरितो भगदत्तेन संवर्तकघनप्रभः ।  
सुप्रतीको मदोद्दामः पाण्डुसेनां व्यगाहत ॥ भ्ञ्ज्_७।७८ ॥  
    
दैत्यसङ्ग्रामसाहाय्ये जम्भारिभवनस्थितः ।  
ऐरावणघटाबन्धः प्रमाणं यस्य वर्ष्ममः ॥ भ्ञ्ज्_७।७९ ॥  
    
शशिशुभ्रैर्नखैरुद्यादेकपात्स क्षणं बभौ ।  
स्वमहीपीडनरुषा दष्टः सेषशतैरिव ॥ भ्ञ्ज्_७।८० ॥  
    
इतश्चन्द्रार्कमुख्यानां प्रभवः सर्वतेजसाम् ।  
इति नक्षत्रमालाभिरुदयाद्रिरिवाश्रितः ॥ भ्ञ्ज्_७।८१ ॥  
    
दिग्वारणरणावाप्तिं विना व्यर्थमिदं बलम् ।  
इतीव पृथुशूत्कारैर्निःशश्वास मदालसः ॥ भ्ञ्ज्_७।८२ ॥  
    
एता आयान्तु वैक्लव्यं मत्प्रतापोष्मणा दिशः ।  
इतीव कर्णतालाभ्यां मुहुर्मुहुरवीजयत् ॥ भ्ञ्ज्_७।८३ ॥  
    
चण्डीशडमरोच्चण्डडिण्डिमध्वाननिःस्वनैः ।  
हेलयोन्मीलयन्किञ्चिल्लोचने प्रचचाल सः ॥ भ्ञ्ज्_७।८४ ॥  
    
भगदत्तास्त्रनिष्कृत्तवीरवक्त्राञ्चितां महीम् ।  
गत्वा पदे पदे पश्यन्सस्मार कमलाकरान् ॥ भ्ञ्ज्_७।८५ ॥  
    
स वाहिनीं पाण्डवानां प्रविश्य निबिडं गजः ।  
गजवाजिरतान्पिंषन्वसाकर्दमिनीं व्यधात् ॥ भ्ञ्ज्_७।८६ ॥  
    
मृद्यमानाः करीन्द्रेण ताः सेनाः कौरवद्विषाम् ।  
सङ्कोचमापुः सहसा दर्पेणेव विभूतयः ॥ भ्ञ्ज्_७।८७ ॥  
    
तेन मन्दरतुल्येन गजेनानीकवारिधेः ।  
समाक्रान्तस्य निस्त्रिंशकालकूटच्छटा बभुः ॥ भ्ञ्ज्_७।८८ ॥  
    
कुण्डलीकृतशुण्डाग्रः सो ऽभ्यधावद्वृकोदरम् ।  
आकृष्टं पाशहस्तेन येन तं मेनिरे जनाः ॥ भ्ञ्ज्_७।८९ ॥  
    
संशये पतितं भीमं दृष्ट्वा तूर्णं युधिष्ठिरः ।  
सह सर्वैर्महीपालैर्भगदत्तं समभ्यधात् ॥ भ्ञ्ज्_७।९० ॥  
    
स तैः परिवृतो वीरैर्हत्वा दाशार्णभूपतिम् ।  
उन्ममाथ रथं वेगात्सुप्रतीकेन सात्यके ॥ भ्ञ्ज्_७।९१ ॥  
    
तस्य शीकरिणा घोरशीत्कृतेनाथ दन्तिनः ।  
भीमसेनमुखा दूरं जह्रुस्त्रस्तास्तुरङ्गमान् ॥ भ्ञ्ज्_७।९२ ॥  
    
सा सेना भगदत्तेन कुञ्जरस्थेन पीडिता ।  
जनता कृनृपेणेव न लेभे शरणं क्वचित् ॥ भ्ञ्ज्_७।९३ ॥  
    
गजानां पत्यमानानां रथानां स्फुटतामपि ।  
हाहाकारैश्च भीतानां निःस्वनस्तुमुलो ऽभवत् ॥ भ्ञ्ज्_७।९४ ॥  
    
स्वेषामाक्रन्दमाकर्ण्य वज्रास्त्रेणेन्द्रनन्दनः ।  
त्रिगर्तान्सानुगान्हत्वा भगदत्तमथापतत् ॥ भ्ञ्ज्_७।९५ ॥  
    
दृष्ट्वा गाण्डीवधन्वानं तार्क्ष्यवत्तर्णमागतम् ।  
प्रेरितो भगदत्तेन क्रुद्धो ऽदावद्द्विपाधिपः ॥ भ्ञ्ज्_७।९६ ॥  
    
तमन्तकमिवायान्तमपसव्येन केशवः ।  
रथेन मोघसंरम्भं कृत्वा पुनरभूत्पुरः ॥ भ्ञ्ज्_७।९७ ॥  
    
विद्ध्वा शरसहस्रेण पार्थं प्राग्ज्योतिषेश्वरः ।  
नारायणास्त्रमसृजत्तच्च जग्राह केशवः ॥ भ्ञ्ज्_७।९८ ॥  
    
अर्जुनं रक्षतस्तूर्णं तदस्त्रं कैटभद्विषः ।  
निषक्तं वक्षसि प्राप हेमस्रग्दामविभ्रमम् ॥ भ्ञ्ज्_७।९९ ॥  
    
तस्मिन्विफलतां याते महास्त्रे दीप्ततेजसि ।  
वैलक्ष्यादर्जुनः कृष्णमुवाचास्फालयन्धनुः ॥ भ्ञ्ज्_७।१०० ॥  
    
नूनं युद्धेष्वयोग्यो ऽहं येनास्त्रं धृतवानसि ।  
श्रुत्वैतदवदत्पार्थं मानयन्गरुडध्वजः ॥ भ्ञ्ज्_७।१०१ ॥  
    
चतुर्मूर्तिमृता पूर्वं पृथिवीवचसा मया ।  
वितीर्णं नरकायैतन्निजास्त्रं भूमिसूनवे ॥ भ्ञ्ज्_७।१०२ ॥  
    
अमोघमाप्तवांस्तस्माद्देत्यात्सो ऽसौ नराधिपः ।  
गृहीतं तन्मया दिव्यं जह्येनमधुना नृपम् ॥ भ्ञ्ज्_७।१०३ ॥  
    
उक्ते जनार्दनेनेति सव्यसाची सकुञ्जरम् ।  
ऊर्ध्ववक्त्रैः शरैः क्षिप्रं भगदत्तमपूरयत् ॥ भ्ञ्ज्_७।१०४ ॥  
    
गिरिवर्ष्म गजारूढो बाणैः प्राग्ज्योतिषेश्वरः ।  
अदूरविद्रुतामर्त्यविमानमकरोन्नभः ॥ भ्ञ्ज्_७।१०५ ॥  
    
ततः कर्णान्तकृष्टेन कुम्भयोः कुञ्जरेश्वरम् ।  
आपुच्छगामिना पार्थो नाराचेनाकुलं व्यधात् ॥ भ्ञ्ज्_७।१०६ ॥  
    
स फल्गुणेषुनिर्भिन्नः पतिन्द्विरदभूधरः ।  
जघान महीतं सेनां पतिताः पातयन्ति यत् ॥ भ्ञ्ज्_७।१०७ ॥  
    
क्रुद्धस्ततोर्ऽधचन्द्रेण हृदि विद्धः किरीटिना ।  
मुक्ताङ्कुशधनुर्बाणो भगदत्तो ऽभवद्व्यसुः ॥ भ्ञ्ज्_७।१०८ ॥

***** भगदत्तवधः ॥ ४ ॥ *****

तस्मिन्निपतिते वीरे ककुदे सर्वभूभुजाम् ।  
विजये कुरुसेनानामाशाबन्धः श्लथो ऽभवत् ॥ भ्ञ्ज्_७।१०९ ॥  
    
विद्रुते कौरवानीके सौबलौ वृषकाचलौ ।  
गान्धारौ धन्विनां धुर्यै धनञ्जयमयुध्यताम् ॥ भ्ञ्ज्_७।११० ॥  
    
तौ बाणवर्षिणौ पार्थशरेणैकेन संहतौ ।  
स्यूतावपातयत्प्रीत्या यातो भारुण्डतामिव ॥ भ्ञ्ज्_७।१११ ॥

***** वृषभकाचलवधः ॥ ५ ॥ *****

अनुजौ निहतौ दृष्ट्वा शकुनिः कोपकम्पितः ।  
कल्पयन्विपुलां मायां सव्यसाचिनामाद्रवत् ॥ भ्ञ्ज्_७।११२ ॥  
    
अस्त्रैश्च क्रूरसत्वैश्च तमोभिश्चभितो वृतः ।  
नाकम्पत रणे पार्थस्तस्य मायाशतैरपि ॥ भ्ञ्ज्_७।११३ ॥  
    
सौरेणास्त्रेण तन्मायां छित्त्वा कातरमोहिनीम् ।  
प्राहिणोत्सायकान्येन शकुनिः प्रययौ भयात् ॥ भ्ञ्ज्_७।११४ ॥  
    
यातेर्ऽजुनमयं लोकं मन्यमाने ऽथ सौबले ।  
न लेभे शरणं त्रासाद्विद्रुता कुरुवाहिनी ॥ भ्ञ्ज्_७।११५ ॥  
    
ततो द्रोणः सहानीकैर्युधिष्ठिरजिघृक्षया ।  
हरन्वक्त्राणि वीराणां पाञ्चालान्समुपाद्रवत् ॥ भ्ञ्ज्_७।११६ ॥  
    
वध्यमानेष्वनीकेषु शोणाश्वेन सहस्रशः ।  
रक्तासवमदेनेव चकम्पे वसुधावधूः ॥ भ्ञ्ज्_७।११७ ॥  
    
तूर्णं प्रहरत द्रोणं तूर्णं रक्षत सङ्गरे ।  
पाण्डवानां परेषां च बभूवेति महाध्वनिः ॥ भ्ञ्ज्_७।११८ ॥  
    
पाञ्चालेष्वथ भग्नेषु सृञ्जयेषु च सर्वतः ।  
अयोधयत्कुरुचमूं नीलो माहिष्मतीपतिः ॥ भ्ञ्ज्_७।११९ ॥  
    
तं दहन्तमनीकानि दिव्यास्त्रैर्वह्नितेजसम् ।  
प्रत्युद्ययौ धैर्यनिधिर्द्रैणिरेको धनुर्धरः ॥ भ्ञ्ज्_७।१२० ॥  
    
आचार्यसूनुस्तस्याथ वज्रसारेषुवर्षिणः ।  
छत्त्रं ध्वजं कार्मुकं च भल्लैश्चिच्छेद निर्व्यथः ॥ भ्ञ्ज्_७।१२१ ॥  
    
अवरुह्य रथात्तूर्णं नीलश्चित्रपराक्रमः ।  
कृपाणेन शिरो हर्तुं द्रौणेः श्येन इवापतत् ॥ भ्ञ्ज्_७।१२२ ॥  
    
भारद्वाजसुतस्तस्य भल्लेनोज्ज्वलकुण्डलम् ।  
कान्तं शिरो ऽहरत्तारायुगयुक्तमिवोडुपम् ॥ भ्ञ्ज्_७।१२३ ॥

***** नीलवधः ॥ ६ ॥ *****

नीले हते पाण्डवानां भग्ने सुभटमण्डले ।  
हत्वा संशप्तकान्पार्थो जवार्तां भुवमाययौ ॥ भ्ञ्ज्_७।१२४ ॥  
    
भीमफल्गुणसौभद्रमत्स्यचैद्यमुखैस्ततः ।  
भिद्यमाने परानीके निःस्वनस्तुमुलो ऽभवत् ॥ भ्ञ्ज्_७।१२५ ॥  
    
ततः कर्णप्रभृतिभिस्तेषां समरशालिनाम् ।  
घोरो बभूत सम्मर्दः सर्वलोकभयङ्करः ॥ भ्ञ्ज्_७।१२६ ॥  
    
निर्मर्यादे रणे तस्मिन्रूधिरावर्तदुस्तरे ।  
भिन्नां कुरुचमूं दृष्ट्वा कर्णः पार्थमयोधयत् ॥ भ्ञ्ज्_७।१२७ ॥  
    
सोर्ऽजुनं पावकास्त्रेण सात्यकिप्रमुखांस्तथा ।  
चकार घोरदिग्दाहपिङ्गलानिव भूधरान् ॥ भ्ञ्ज्_७।१२८ ॥  
    
ततो धनञ्जयमुखा हत्वास्त्रैरस्त्रमुत्कटम् ।  
कर्णं शरशतैश्चक्रुर्घनवेत्रवनोपमम् ॥ भ्ञ्ज्_७।१२९ ॥  
    
शत्रुञ्जयं विपाटं च वीरं चावरजं शरैः ।  
कर्णानुजान्यमपुरं प्राहिणोत्कपिकेतनः ॥ भ्ञ्ज्_७।१३० ॥

***** कर्णानुजवधः ॥ ७ ॥ *****

अथ द्रोणमुखाः सर्वे कौरवाणां महारथाः ।  
कर्णपार्श्वं समाजग्मुर्दीप्तास्त्रग्रामदुःसहाः ॥ भ्ञ्ज्_७।१३१ ॥  
    
ते सात्यकिप्रभृतिभिः संसक्ता धन्विनां वराः ।  
चक्रिरे समरं घोरं गजवाजिरथक्षयम् ॥ भ्ञ्ज्_७।१३२ ॥  
    
ततोर्ऽजुनशरासारैर्भिन्नेषु भुजशालिषु ।  
वासरान्ते न्यवर्तन्त पार्थिवा भृशपीडिताः ॥ भ्ञ्ज्_७।१३३ ॥

***** द्वीतीयो युद्धदिवसः ॥ ८ ॥ *****

ततः प्रातः समभ्येत्य गुरुं दुर्योधनो ऽब्रवीत् ।  
कर्णयन्भृशसन्तप्तः पाण्डवानां पराक्रमम् ॥ भ्ञ्ज्_७।१३४ ॥  
    
अहो नु पुण्यहीनस्य भवतापि प्रतिश्रुतः ।  
वीरो निष्फलतां यातो धर्मजग्रहणे मम ॥ भ्ञ्ज्_७।१३५ ॥  
    
शक्तिमन्त- प्रणयिनामभिजाता यशस्विनः ।  
वृथा मनोरथं कर्तुं शिक्षिता न भवद्विधाः ॥ भ्ञ्ज्_७।१३६ ॥  
    
श्रुत्वा सुयोधनेनोक्तं जगाद कलशोद्भवः ।  
दुर्ग्रह्यः पाण्डवो राजन्गुप्तो गाण्डीवधन्वना ॥ भ्ञ्ज्_७।१३७ ॥  
    
तथाप्यद्य करोम्येष यथाशक्ति हितं तव ।  
संशप्तकाः पुनर्यान्तु रतादाकृष्य फल्गुणम् ॥ भ्ञ्ज्_७।१३८ ॥  
    
आचार्येणेति गदिते संशप्तकगणाः पुनः ।  
समाहूयार्जुनं निन्युर्दक्षिणाशां युयुत्सवः ॥ भ्ञ्ज्_७।१३९ ॥  
    
रामशिष्यस्ततो द्रोणः क्षत्रियक्षयदीक्षितः ।  
संसारचक्रदुर्भेद्यं चक्रव्यूहं विनिर्ममे ॥ भ्ञ्ज्_७।१४० ॥  
    
अरीणामयुते तस्मिन्राजपुत्रायुतं बभौ ।  
व्योमनिर्झरिणीस्वच्छपताकालङ्कृतैर्भुजैः ॥ भ्ञ्ज्_७।१४१ ॥  
    
नाभिमन्ये स्वय श्रीमान्राजा तस्थौ सुयोधनः ।  
गजानीकेन महता वृतः सर्वैर्महारथैः ॥ भ्ञ्ज्_७।१४२ ॥  
    
जयद्रथेन सहितो द्रोणो व्यूहमुखो ऽभवत् ।  
त्रिंशता त्रिदशाकरैस्तथा दुर्योधनानुजैः ॥ भ्ञ्ज्_७।१४३ ॥  
    
तदपारं बलं दृष्ट्वा व्यूहं विक्रमशालिभिः ।  
द्रोणनिर्दारितानीकः प्रदध्यौ धर्मनन्दनः ॥ भ्ञ्ज्_७।१४४ ॥  
    
स सौभद्रं रणे मत्वा कंसारिसमविक्रमम् ।  
बभाषे सन्निधौ राज्ञां त्रैलोक्यविजयक्षमम् ॥ भ्ञ्ज्_७।१४५ ॥  
    
अभिमन्यो तव पिता यातः संशप्तकान्प्रति ।  
तद्वोढुर्महसि धुरं त्वमिमां तद्गुणाधिकः ॥ भ्ञ्ज्_७।१४६ ॥  
    
कृष्णोर्ऽजुनो रौक्मिणेयस्त्वं वा वज्रिपराक्रमः ।  
प्रगल्भः पञ्चमो नास्ति चक्रव्यूहविभेदिने ॥ भ्ञ्ज्_७।१४७ ॥  
    
श्रुत्वैतदूचे सौभद्रः प्रहर्षोत्फुल्ललोचनः ।  
एष व्यूहं विदार्याद्य प्रविशामि त्वदाज्ञया ॥ भ्ञ्ज्_७।१४८ ॥  
    
निर्गन्तुमनभिज्ञं मामनुयान्तु महारथाः ।  
उक्तेर्ऽजुनसुतेनेति युधिष्ठिरमुखैर्नृपैः ॥ भ्ञ्ज्_७।१४९ ॥  
    
तथेत्यभिहिते सूतं सौभद्रः समचोदयत् ।  
स मुक्तशैश्वो वीरः केसरीव त्रिहायनः ॥ भ्ञ्ज्_७।१५० ॥  
    
मन्यमानो रणमुखे वराकं सर्वराजकम् ।  
कान्तः कन्कसन्नाहो बद्धस्वङ्गो विभूषितः ॥ भ्ञ्ज्_७।१५१ ॥  
    
कौतुकात्क्ष्मामिवायातो वीरः सुरकुमारकः ।  
अकठोरतराकारो वीरो जरठविक्रमः ॥ भ्ञ्ज्_७।१५२ ॥  
    
द्रोणानीकं शरैश्चक्रे क्षुभिताम्भोधिविभ्रमम् ।  
ततः प्रवृत्ते समरे महतामपि मोहने ॥ भ्ञ्ज्_७।१५३ ॥  
    
विदार्य व्यूहमविशत्सौभद्रस्तीक्ष्णविक्रमः ।  
लाघवे सौष्ठवे चित्रे यातमेकमनेकताम् ॥ भ्ञ्ज्_७।१५४ ॥  
    
दृष्ट्वा प्रविष्टं तं सर्वे कुरुवीराः समाद्रवन् ।  
अयं गृहीतो यातो ऽयं हतो ऽयं हन्त्ययं बहून् ॥ भ्ञ्ज्_७।१५५ ॥  
    
इति राज्ञां निनादो ऽबूदभिमन्युरथं प्रति ।  
सरत्नमुकुटैः शीर्षैः सप्रासासिशरैः करैः ॥ भ्ञ्ज्_७।१५६ ॥  
    
सहेमकवचैः कायैः सकेयूराङ्गदैर्भुजैः ।  
तुरङ्गैः कृत्तसारङ्गैर्भिन्नकुम्भैश्च कुम्भिभिः ॥ भ्ञ्ज्_७।१५७ ॥  
    
निपतद्भिरविश्रान्तश्छन्नां चक्रे स मेदिनीम् ।  
वध्यमानं बलं दृष्ट्वा सौभद्रेण प्रहारिणा ॥ भ्ञ्ज्_७।१५८ ॥  
    
तमाद्रवन्ससंरब्धाः द्रौणिकर्णकृपादयः ।  
तान्बाणवर्षिणो वीरान्विधाय विमुखाञ्शरैः ॥ भ्ञ्ज्_७।१५९ ॥  
    
शिरो जहार भल्लेन सौभद्रो ऽश्मकभूपतेः ।  
भग्ने ततो कुरुबले द्रोणकर्णकृपाः पुनः ॥ भ्ञ्ज्_७।१६० ॥  
    
द्रौणिहार्दिक्यगान्धारशरशल्यबृहद्बलाः ।  
भूरिभूरिश्रवश्चित्रदुःशासनसुयोधनाः ॥ भ्ञ्ज्_७।१६१ ॥  
    
अन्ये चाभ्येत्य भूपालाः सायकैस्तमवाकिरन् ।  
क्षिप्रैः शिलीमुखैस्तेषां सञ्च्छन्नोर्ऽजुननन्दनः ॥ भ्ञ्ज्_७।१६२ ॥  
    
वसन्तसमये कान्तः कर्णिकार इवाबभौ ।  
तस्य पार्थकुमारस्य कुमारस्येव दानवाः ॥ भ्ञ्ज्_७।१६३ ॥  
    
शक्त्या शक्तिमतो युद्धे निर्जितास्ते प्रदुद्रुवुः ।  
मद्रराजानुजं हत्वा स तूर्णं भीमविक्रमम् ॥ भ्ञ्ज्_७।१६४ ॥  
    
कर्णस्य भ्रातरं शूरं जघान घनगर्जितम् ।  
क्रमेणैकैकशो जित्वा संहतांश्च पुनः पुनः ॥ भ्ञ्ज्_७।१६५ ॥  
    
कर्णदुःशासनमुखान्स चक्रे भूभुजां क्षयम् ।  
परसैन्यान्तरस्थस्य दिक्षु सर्वासु भूमिपाः ॥ भ्ञ्ज्_७।१६६ ॥  
    
हेमचापसहस्राणि ददृशुस्तस्य लाघवात् ।  
गजवाजिरथानीके दारिते तेन पत्त्रिभिः ॥ भ्ञ्ज्_७।१६७ ॥  
    
चामरोष्णीषहासाङ्का प्रससर्पास्रवाहिनी ।  
उत्थितेषु कबन्धेषु भग्ने सुभटमण्डले ॥ भ्ञ्ज्_७।१६८ ॥  
    
दध्मौ पार्थसुतः शङ्खं दिशः शकलयन्निव ।  
अत्रान्तरे पाण्डुसुतान्प्रवेष्टुं व्यूहमुद्यतान् ॥ भ्ञ्ज्_७।१६९ ॥  
    
अवारयद्भर्गवराद्दृप्तो राजा जयद्रथः ।  
स कृष्णाहरणे पूर्वं विजितस्तैर्महेश्वरात् ॥ भ्ञ्ज्_७।१७० ॥  
    
वरं तपः कृशो लेभे तज्जयं फल्गुमं विना ।  
स बभौ पाण्डुतनयान्वारयन्सपदानुगान् ॥ भ्ञ्ज्_७।१७१ ॥  
    
वेलाचल इवोद्धूतान्वारिवेगान्महोदधेः ।  
हैमं वराहं बिभ्राणो ध्वजे वैश्वानरप्रभम् ॥ भ्ञ्ज्_७।१७२ ॥  
    
ददाह पाण्डवचमूं सैन्धवो रुद्रतेजसा ।  
तेनैकेन निरुद्धेषु प्रसभं पाण्डुसूनुषु ॥ भ्ञ्ज्_७।१७३ ॥  
    
अभिमन्युर्विशन्राज्ञामुच्चकर्त शिरोवनम् ।  
वृषसेनं स विद्राव्य वीरो वैकर्तनात्मजम् ॥ भ्ञ्ज्_७।१७४ ॥  
    
जहार लुलितोष्णीषं काम्बोजनृपतेः शिरः ।  
तस्मिन्विमर्दे तुमुले दिक्षु रुद्धासु पांसुभिः ॥ भ्ञ्ज्_७।१७५ ॥  
    
असूच्यन्त महीपाला रत्नाभरणरशिमभिः ।  
ततो विजयदायादः केसरीव मदद्विपम् ॥ भ्ञ्ज्_७।१७६ ॥  
    
जग्राह सत्यश्रवसं राजानमतुलौजसम् ।  
अभिमन्योर्वशं याते तस्मिन्भूमिभृतां वरे ॥ भ्ञ्ज्_७।१७७ ॥  
    
शल्यात्मजो रुक्मरथस्तं गर्जन्समुपाद्रवत् ।  
स तेषां भ्रुकुटीधूमलक्ष्यकोपाग्निसम्पदाम् ॥ भ्ञ्ज्_७।१७८ ॥  
    
गान्धर्वास्त्रेण सहसा विदधे कीर्तिशेषताम् ।  
तेन तुल्यवयोवेशे राजपुत्रशते हते ॥ भ्ञ्ज्_७।१७९ ॥  
    
रम्भाकाण्डवने भग्ने प्रभिन्नेनेव दन्तिना ।  
विद्रुते भूभुजां चक्रे भग्नामानः सुयोधनः ॥ भ्ञ्ज्_७।१८० ॥  
    
निःशश्वास ह्रिया नम्रः सौभद्रशरदारितः ।  
ततो दुर्योधनसुतो लक्ष्मणो लक्ष्मणोपमः ॥ भ्ञ्ज्_७।१८१ ॥  
    
अभिमन्युं समभ्येत्य प्राहिणोद्विशिखावलीम् ।  
लक्ष्मीलताकिसलयं सम्भोगतरुकन्दरम् ॥ भ्ञ्ज्_७।१८२ ॥  
    
तं राजपुत्रं सौभद्रः क्षणं तुल्यमयोधयत् ।  
तस्य मुक्तावलीतारापङ्क्तिसेवितमाननम् ॥ भ्ञ्ज्_७।१८३ ॥  
    
शशाङ्कमिव भल्लेन कण्ठमूलाज्जहार सः ।  
कौरवेन्द्रस्ततः क्रुद्धः प्रिये पुत्रे निपातिते ॥ भ्ञ्ज्_७।१८४ ॥  
    
सौभद्रमाद्रवद्वीरः सह सर्वैर्महारथैः ।  
नृपवैकर्तन्द्रोणद्रौणिहार्दिक्यगौतमान् ॥ भ्ञ्ज्_७।१८५ ॥  
    
शरैर्विद्राव्य तरसा वृन्दारकमपातयत् ।  
कोपादापततः सो ऽथ कोसलाधिपतेः शिरः ॥ भ्ञ्ज्_७।१८६ ॥  
    
बृहद्बलस्य चिच्छेद भल्लेनाकुलकुण्डलम् ।  
ततः कर्णमभिद्रुत्य शरैरशनिदारुणैः ॥ भ्ञ्ज्_७।१८७ ॥  
    
निनाय संशयतुलां मृत्युदंष्ट्राङ्कुरैरिव ।  
निपात्य कर्णसचिवान्राजपुत्रान्प्रहारिणः ॥ भ्ञ्ज्_७।१८८ ॥  
    
जघान मार्तिकं भोजं तथा कुञ्जरेकतनम् ।  
दौःशासनिं ततः कृत्वा पृषत्केन पराङ्भुखम् ॥ भ्ञ्ज्_७।१८९ ॥  
    
विधाय विरथं शल्यं शरजालैरमोहयत् ।  
शत्रुञ्जयं मेघवेगं चन्द्रकेतुं सुवर्चसम् ॥ भ्ञ्ज्_७।१९० ॥  
    
सूर्यभासं च हत्वैतान्गान्धाराणां क्षयं व्यधात् ।  
विद्राव्य भिन्नसर्वाङ्गं शकुनिं क्षतजोक्षितम् ॥ भ्ञ्ज्_७।१९१ ॥  
    
शिरःफलोच्चयं चक्रे राजचूतवनेषु सः ।  
हेमपुङ्खेषुजालेन जनकस्पर्धयेव सः ॥ भ्ञ्ज्_७।१९२ ॥  
    
चकार कौरवानीकं ज्वलत्स्वाण्डवविभ्रमम् ।  
स बभौ बिम्बितो राज्ञां स्वङ्गेषु कवचेषु च ॥ भ्ञ्ज्_७।१९३ ॥  
    
एको विश्वक्षयायेव प्रयातो विश्वरूपताम् ।  
तं दहन्तमनेकानि दृष्ट्वा शरशतार्चिषम् ॥ भ्ञ्ज्_७।१९४ ॥  
    
आचार्यमेत्य राधेयो गाढविद्धः समभ्यधात् ।  
बालो ऽप्यबालचरितः काकुत्स्थमविक्रमः ॥ भ्ञ्ज्_७।१९५ ॥  
    
अशेषं क्षपयत्येष सैन्यं वज्रिसुतात्मजः ।  
विधीयतामत्र नीतिर्दुर्जयो ऽयमुपेक्षितः ॥ भ्ञ्ज्_७।१९६ ॥  
    
त्वदधीना हि युद्धे ऽस्मिन्कौरवाणां जयश्रियः ।  
श्रुत्वैतत्सस्मितो द्रोणः सूतपुत्रमभाषत ॥ भ्ञ्ज्_७।१९७ ॥  
    
सत्यं हिनस्ति पृतनां मुहुर्तेनार्जुनात्मजः ।  
अस्य धैर्यममर्यादं दृष्ट्वा प्रौढं च विक्रमम् ॥ भ्ञ्ज्_७।१९८ ॥  
    
रोमाञ्जकञ्चुकः कायः कस्य नाम न जायते ।  
सकार्मुको न शक्यो ऽयं सखङ्गरथकङ्कटः ॥ भ्ञ्ज्_७।१९९ ॥  
    
सचक्रो वा रणे जेतुं भास्वरैस्त्रिदशैरपि ।  
तदस्य क्रियतां यत्नः सर्वायुधविनाशने ॥ भ्ञ्ज्_७।२०० ॥  
    
परचक्रान्तरस्थस्य युष्माभिर्यदि शक्यते ।  
ततो द्रोणः समाभाष्य कर्णेन सहितो ययौ ॥ भ्ञ्ज्_७।२०१ ॥  
    
सौभद्रं द्रावितानीकं सह सर्वैर्महारथैः ।  
स तानापततो वीरान्मण्डलीकृतकार्मुकः ॥ भ्ञ्ज्_७।२०२ ॥  
    
शरैश्चकार विमुखान्नदीवेगानिवाचलः ।  
ततश्चिच्छेद पार्श्वेन कर्णस्तस्यानतं धनुः ॥ भ्ञ्ज्_७।२०३ ॥  
    
रथं जघान हार्दिक्यः सारथिं तस्य गौतमः ।  
विरथं छिन्नधन्वानं द्रोणमुख्यास्तमाद्रवन् ॥ भ्ञ्ज्_७।२०४ ॥  
    
स दीप्तं स्वङ्गमादाय चर्म चानेकतारकम् ।  
मण्डलानि चरन्वीरो दुर्लक्ष्यः समपद्यत ॥ भ्ञ्ज्_७।२०५ ॥  
    
चरन्तं व्योम्नि बाहुल्यात्सहस्रांशुमिवाभितः ।  
पतितं मेनिरे मूर्ध्नि तुल्यं सर्वे महारथाः ॥ भ्ञ्ज्_७।२०६ ॥  
    
प्रहारिणः क्षुरप्रेण द्रोणस्तस्याकरोद्द्विधा ।  
खङ्गं भिन्नेभकुम्भाग्रसक्तमौक्तिकदन्तुरम् ॥ भ्ञ्ज्_७।२०७ ॥  
    
छिन्नखङ्गः समादाय चक्रं विक्रमलाच्छनः ।  
स चक्रे राजचक्राणां क्षयं चक्रायुधभ्रमम् ॥ भ्ञ्ज्_७।२०८ ॥  
    
ततस्ते संहताः सर्वे द्रोणमुख्या महारथाः ।  
तच्चक्रं तिलशश्चक्रुः शरैः संहारशङ्किताः ॥ भ्ञ्ज्_७।२०९ ॥  
    
हेमाङ्गदगदापाणिः सो ऽथ भीम इवापरः ।  
सुबलस्यात्मजं वीरं कालिकेयं जघान सः ॥ भ्ञ्ज्_७।२१० ॥  
    
गान्धारराजपुत्राणां स हत्वा सप्तसप्ततिम् ।  
नृपान्ब्रह्मवसातीयान्गदयापातयद्दश ॥ भ्ञ्ज्_७।२११ ॥  
    
निष्पिष्टकेकयरथो गजानीकं चकार सः ।  
वज्रपातविनिर्भिन्नशैलमण्डलसन्निभम् ॥ भ्ञ्ज्_७।२१२ ॥  
    
रथं दौःशासनेः साश्वं स निष्पिष्य ससारथिम् ।  
गदया गजघातिन्या गदापाणिं तमाद्रवत् ॥ भ्ञ्ज्_७।२१३ ॥  
    
मण्डलानि चरन्तौ तावन्योन्यमभिजघ्नतुः ।  
गदाभ्यं भीषणाघातजातवह्निकणाकुलौ ॥ भ्ञ्ज्_७।२१४ ॥  
    
गुरुप्रहाराभिहतौ पेततुस्तौ महाभुजौ ।  
सौभद्रं पतितं दूराद्बाणैर्जघ्नुर्महारथाः ॥ भ्ञ्ज्_७।२१५ ॥  
    
सायकाञ्चितसर्वाङ्गं विकीर्णाकुलकुन्तलम् ।  
दौःशासनिस्तमुत्थान गदया मूर्ध्न्यताडयत् ॥ भ्ञ्ज्_७।२१६ ॥  
    
तस्मिन्निपतिते वीरे वालचूत इवानिलैः ।  
वीतशोभमभूत्सर्वं जगदुद्यानमाकुलम् ॥ भ्ञ्ज्_७।२१७ ॥  
    
प्रशान्तमपि तं दृष्ट्वा क्षत्रवेणुवनानलम् ।  
पुनरुत्तिष्ठतीत्यासीद्भूभुजां हृदयभ्रमः ॥ भ्ञ्ज्_७।२१८ ॥  
    
तं दृष्ट्वा चन्द्रवदनं कुमारं भूमिपातितम् ।  
व्योमगा मुमुचुर्बाष्पं सुरविद्याधराङ्गनाः ॥ भ्ञ्ज्_७।२१९ ॥  
    
बालो लूनधनुष्स्वण्डः श्रान्तो विहतवाहनः ।  
हतो महारथैः सर्वैरित्यभूद्दिवि निःश्वनः ॥ भ्ञ्ज्_७।२२० ॥  
    
ततः प्रहृष्टैः कुरुभिर्लब्धलक्ष्यैः समन्ततः ।  
गर्जद्भिर्निर्जिताः सेना दुद्रुवुर्धर्मनन्दनम् ॥ भ्ञ्ज्_७।२२१ ॥

***** तृतीये दिने ऽभिमन्युवधः ॥ ९ ॥ *****

सहस्रपत्त्रनयने सौभद्रे युधि पातिते ।  
शोकार्त इव रक्तांशुः पपातास्ताद्रिकन्दरात् ॥ भ्ञ्ज्_७।२२२ ॥  
    
ततो युधिष्ठिरमुखाः सम्मुखं हतमाहवे ।  
अशोच्यं शुशुचुः स्नेहाज्जम्भारितनयात्मजम् ॥ भ्ञ्ज्_७।२२३ ॥  
    
समाययौ ततो जिष्णुः शिबिरं विमना इव ।  
प्रायः पूर्वं मनांस्येव कथयन्ति शुभाशुभम् ॥ भ्ञ्ज्_७।२२४ ॥  
    
स निजं सैन्यमालोक्य ध्वस्तच्छायमधोमुखम् ।  
भ्रातॄंश्च विषनाराचनिर्भिन्नानिव मर्मसु ॥ भ्ञ्ज्_७।२२५ ॥  
    
दिवसप्रोषितं पुत्रं द्रष्टुमुत्कण्ठिताशयः ।  
मूकीभूतानिव शुचा तानपृच्छत्ससम्भ्रमः ॥ भ्ञ्ज्_७।२२६ ॥  
    
कच्चिन्न द्रोणविहितं चक्रव्यूहं ममात्मजः ।  
प्रविष्टो निधनं नीतः कुरुभिः कूटयोधिभिः ॥ भ्ञ्ज्_७।२२७ ॥  
    
प्रवेशं शिक्षितो व्यूहे मया बालो न निर्गमम् ।  
ध्रुवं स निहतः पापौर्वीरो राजीवलोचनः ॥ भ्ञ्ज्_७।२२८ ॥  
    
उक्त्वेति शोकदनक्वाथ्यमानो धनञ्जयः ।  
श्रुत्वा तनयवृत्तान्तं मोहात्स्थाणुरिवाभवत् ।  
यशोमयीं प्रविष्टो ऽसौ वीरः कल्पस्थिरां तनुम् ॥ भ्ञ्ज्_७।२२९ ॥  
    
इत्युच्यमानः कृष्णेन लब्धसञ्ज्ञो जगाद सः ।  
अहो नु नाभवत्कश्चिन्मत्पुत्रं यो ऽरिमध्यगम् ॥ भ्ञ्ज्_७।२३० ॥  
    
ररक्ष मध्ये युष्माकं मिथ्याशस्त्रपरिग्रहः ।  
तं समग्रगुणारामं तनयं रामविक्रमम् ॥ भ्ञ्ज्_७।२३१ ॥  
    
द्रक्ष्यामि क्व पुनः कान्तं स्वप्नलब्धमिवेप्सितम् ।  
व्यक्तं रिपुभिराकीर्णः पतन्सस्मार मां सुतः ॥ भ्ञ्ज्_७।२३२ ॥  
    
स्वस्रीयः केशव त्वां वा लुप्तधैर्यो ऽथवा न सः ।  
हता सुभद्रा रहिता पुत्रेणामृतवर्षिणा ॥ भ्ञ्ज्_७।२३३ ॥  
    
सर्वातिशयलावण्यगुणविक्रमशालिना ।  
मन्ये तं मन्यते कान्तं तारापतिनिभाननम् ॥ भ्ञ्ज्_७।२३४ ॥  
    
नवं मन्मथमायातं दिवि देववधूजनः ।  
परिष्वजस्व हा पुत्र क्व यातो ऽसि विहाय माम् ॥ भ्ञ्ज्_७।२३५ ॥  
    
इत्युक्त्वा मूलनिर्लूनो भुवि ताल इवापतत् ।  
प्रतिलभ्य पुनः सञ्ज्ञां श्रुत्वा हेतुं जयद्रथम् ॥ भ्ञ्ज्_७।२३६ ॥  
    
सुतक्षयप्रकोपाग्निपीतशोकार्णवो ऽवदत् ।  
हन्ताहं सैन्धवं पापं त्रिदशैरपि रक्षितम् ॥ भ्ञ्ज्_७।२३७ ॥  
    
अनस्तनो तिग्मकरे पश्यतां सर्वभूजाम् ।  
ये चरन्ति गुरुद्रोहं साधून्परिवदन्ति ये ॥ भ्ञ्ज्_७।२३८ ॥  
    
विश्वस्तान्घ्नन्ति ये स्वैरं निक्षेपं भक्षयन्ति ये ।  
निन्दन्ति ये स्त्रियं भुक्त्वा ये च शास्त्रार्थवर्जिताः ॥ भ्ञ्ज्_७।२३९ ॥  
    
आचरन्ति निषिद्धं ये विहितं च त्यजन्ति ये ।  
लोकन्व्रजेयं तत्तुल्यान्हन्या यदि न तं युधि ॥ भ्ञ्ज्_७।२४० ॥  
    
असमाप्ते ऽह्नि निखिले न हतश्चेज्जयद्रथः ।  
तत्प्रवेक्ष्यामि दहनं हूषणानृतशान्तये ॥ भ्ञ्ज्_७।२४१ ॥  
    
भुवि वा दिव पाताले मेरुमन्दरकन्दरे ।  
अपि स्थितं तं मद्बाणा दारयिष्यन्त्यवारिताः ॥ भ्ञ्ज्_७।२४२ ॥  
    
इत्युक्त्वा कोपताम्राक्षः समं कालियविद्विषा ।  
दध्मौ शङ्खं मही येन चकम्पे सकुलाचला ॥ भ्ञ्ज्_७।२४३ ॥

***** अर्जुनप्रतिज्ञा ॥ १० ॥ *****

अस्मिन्नवसरे चारैर्विज्ञायार्जुनभाषितम् ।  
भीतो दुर्योधनायैत्य सैन्धवस्तन्न्यवेदयत् ॥ भ्ञ्ज्_७।२४४ ॥  
    
कौरवस्तं समादाय द्रोममभ्येत्य सानुगः ।  
प्रतिज्ञामवदद्धोरां सैन्धवे सव्यसाचिनः ॥ भ्ञ्ज्_७।२४५ ॥  
    
जयद्रथो वदत्येष दिनमेकमलक्षितः ।  
गच्छामि पार्थिवाः सर्वे मां वा रक्षन्तु संहताः ॥ भ्ञ्ज्_७।२४६ ॥

इति दुर्योधनेनोक्ते भारद्वाजस्तमब्रवीत् ।

श्वः कर्तास्मि महाव्यूहं दुर्भेद्यं त्रिदशैरपि ॥ भ्ञ्ज्_७।२४७ ॥  
    
अहं धनञ्जयं वीरं वारयिष्यामि सायकैः ।  
सैन्धवार्थिनमायान्तं वेलशैल इवोदधिम् ॥ भ्ञ्ज्_७।२४८ ॥  
    
उक्ते शोणहयेनेति प्रहृष्टाः कुरुपुङ्गवाः ।  
हतं पार्थममन्यन्त प्रतिज्ञाभङ्गवह्निना ॥ भ्ञ्ज्_७।२४९ ॥  
    
अधुनैवाखिलां सेनामेकः क्रुद्धो विनाशयेत् ।  
रात्रावित्यर्जुनभयात्कुरवस्तस्थुरुत्थिताः ॥ भ्ञ्ज्_७।२५० ॥  
    
अत्रान्तरे पुत्रशोकव्यथाताप्रलापिनीम् ।  
सुभद्रां याज्ञसेनीं च शौरिः सान्त्वयितुं ययौ ॥ भ्ञ्ज्_७।२५१ ॥  
    
आश्वासिता केशवेन सुभद्रा बाष्पगद्गदम् ।  
विललाप मुहुः कण्ठे स्नुषामालम्ब्य मूर्च्छिताम् ॥ भ्ञ्ज्_७।२५२ ॥  
    
हा पुत्र नयनानन्द मन्दिरामृतदीधिते ।  
क्व नु ते पद्मपत्त्राक्षं द्रक्ष्यामि वदनं पुनः ॥ भ्ञ्ज्_७।२५३ ॥  
    
इयं ते मत्स्यदुहिता नवोढा महिषी प्रिया ।  
मर्तुमाहितसङ्कल्पा रक्ष्यते गर्भगौरवात् ॥ भ्ञ्ज्_७।२५४ ॥  
    
नाथे पितरि कृष्णे च भीमे च बलिनां वरे ।  
रणे रेणुभिरकीर्णः शेषे कथमनाथवत् ॥ भ्ञ्ज्_७।२५५ ॥  
    
ब्रह्मण्यानां वदान्यानां यज्वनां पुण्यकर्मिणाम् ।  
सदाचारव्रतजुषां गतिमाप्नुहि पुत्रक ॥ भ्ञ्ज्_७।२५६ ॥  
    
इति प्रलापमुखरां तां समाश्वास्य माधवः ।  
तूर्णं गाण्डीवधन्वानं वीतनिद्रमुपाययौ ॥ भ्ञ्ज्_७।२५७ ॥  
    
कृष्णाज्ञया जपपरो विधिवत्परिकल्पिते ।  
पवित्रे शयने निद्रां लेभे शक्रसुतस्ततः ॥ भ्ञ्ज्_७।२५८ ॥  
    
सो ऽपस्यद्व्योमगः स्वप्ने विष्णुना सह संयुतः ।  
दिव्यपर्वतमारूढो देवं चन्द्रार्धसेखरम् ॥ भ्ञ्ज्_७।२५९ ॥  
    
तं गोविन्दसखो दृष्ट्वा प्रणम्य रचिताञ्जलिः ।  
भक्त्या तुष्टाव वरदं वरेण्यं हर्षनिर्भरः ॥ भ्ञ्ज्_७।२६० ॥  
    
नमो भवाय भुवनप्रभवाप्यायकारिणे ।  
नमः शर्वाय निःशेषदुष्कर्मविषहारिणे ॥ भ्ञ्ज्_७।२६१ ॥  
    
नमो रुद्राय दैत्येन्द्रद्रावितेन्द्रभयच्छिदे ।  
नमः शिवाय भीमाय श्रीकण्ठाय कपालिने ॥ भ्ञ्ज्_७।२६२ ॥  
    
उग्राय श्रेयसां धाम्ने वामार्धायोर्ध्वरेतसे ।  
व्यालाकुलाय सेव्याय निष्कलाय कलाभृते ॥ भ्ञ्ज्_७।२६३ ॥  
    
त्रिगुणाय त्रिनेत्राय त्र्यम्बकाय त्रिमूर्तये ।  
सङ्कल्पकल्पवृक्षाय नमस्तुभ्यं त्रिशूलिने ॥ भ्ञ्ज्_७।२६४ ॥  
    
इति रुद्रः स्तुतः स्वप्ने महाभुजगविग्रहम् ।  
धनुरस्त्रं च पार्थाय सस्थानकमदर्शयत् ॥ भ्ञ्ज्_७।२६५ ॥  
    
पूर्वलब्धं महास्त्रं तद्दृष्ट्वा पाशुपतं जयः ।  
मन्त्त्रं च प्राप्य चण्डीशात्कृतकृत्यो व्यबुध्यत ॥ भ्ञ्ज्_७।२६६ ॥  
    
ततः प्रभाते कृष्णाय तन्निवेद्य धनञ्जयः ।  
प्रतिज्ञाभारमखिलं हृष्टः स्वल्पममन्यत ॥ भ्ञ्ज्_७।२६७ ॥  
    
अथ स्नाताः कृतावश्यकरणीया हुताग्नयः ।  
रणाङ्गणं महोत्साहा निर्ययुः कुरुपाण्डवाः ॥ भ्ञ्ज्_७।२६८ ॥  
    
ततो व्यूहं व्यधाद्द्रोणः पृथुचक्रपरिष्कृतम् ।  
शकटं विकटाटोपं गुप्तं सुभटकोटिभिः ॥ भ्ञ्ज्_७।२६९ ॥  
    
महादलं च तन्मध्ये पद्मं नृपतिकेसरम् ।  
तुरङ्गरथमातङ्गसहस्रायुतकर्णिकम् ॥ भ्ञ्ज्_७।२७० ॥  
    
कृतवर्ममुखैः कृत्वा सूचिव्यूहं तदन्तरे ।  
जयद्रथं वृतं वीरैः सूचीपाशे न्यवेदयत् ॥ भ्ञ्ज्_७।२७१ ॥  
    
एवं व्यूढेष्वनीकेषु गुरुणाद्भुतकारिणा ।  
गाण्डीवधन्वा सेनाग्रे दीप्तकेतुरदृश्यत ॥ भ्ञ्ज्_७।२७२ ॥  
    
तस्य चण्डकरस्येव शररश्मिसहस्रिणः ।  
सेहिरे न महीपाला द्रष्टुं तेजो महौजसः ॥ भ्ञ्ज्_७।२७३ ॥  
    
आकम्पिते ऽथ भुवने दुर्निमित्तशताकुले ।  
श्वेताश्वे स्यन्दने कृष्णौ शुभ्रौ शङ्खौ प्रदध्मतुः ॥ भ्ञ्ज्_७।२७४ ॥  
    
तयोः शब्देन पवनस्कन्दसङ्घट्टकारिणा ।  
अकाण्डप्रलयारम्भसर्वभूतानि मेनिरे ॥ भ्ञ्ज्_७।२७५ ॥  
    
ततो मिलितयोस्तूर्णं मिथः सेनासमुद्रयोः ।  
व्यालनीलवलतस्वङ्गातरङ्गः सङ्गरो ऽभवत् ॥ भ्ञ्ज्_७।२७६ ॥  
    
शिरोभिरथ शूराणां बाहुभिश्च सभूषणैः ।  
महीमाच्छादयन्पार्थो द्रोणानीकमथाविशत् ॥ भ्ञ्ज्_७।२७७ ॥  
    
स प्रणम्य गुरुं वृद्धमनुमान्य प्रसाद्य च ।  
पूर्वोत्सृष्टशरं दीप्तैः शरजालैरवाकिरत् ॥ भ्ञ्ज्_७।२७८ ॥  
    
ततो जयद्रथाकाङ्क्षी तूर्णमच्युतसारथिः ।  
द्रोणं प्रदक्षिणीकृत्य प्रविश्यानिलरंहसा ॥ भ्ञ्ज्_७।२७९ ॥  
    
लाघवाद्द्रोणमृत्सृज्य प्रविष्टे श्वेतवाहने ।  
चक्ररक्षौ विविशतुर्युधामन्यूत्तमौजसौ ॥ भ्ञ्ज्_७।२८० ॥  
    
ततो मन्दरसंरब्धक्षुभिताम्भोधिविभ्रमः ।  
व्यूहस्यादीर्यमाणस्य निर्घोषस्तुमुलो ऽभवत् ॥ भ्ञ्ज्_७।२८१ ॥  
    
प्रसक्तं व्रजतस्तस्य पुरः कुञ्जरभेदिनः ।  
बभुः पद्मवनानीव पतितैर्भूभुजां मुखैः ॥ भ्ञ्ज्_७।२८२ ॥  
    
वृतो गतो हतो लब्धो हन्त्येष पतिता वयम् ।  
इत्यभूद्दारुमः शब्दो यत्र यत्र धनञ्जयः ॥ भ्ञ्ज्_७।२८३ ॥  
    
तूर्णं प्रविशतस्तस्य सिन्धुराजवधेप्सया ।  
प्रलयाम्बुधरध्वानधीरो ऽभूतस्यन्दन्स्वनः ॥ भ्ञ्ज्_७।२८४ ॥  
    
अजय्यं समरे द्रोणं त्यक्त्वा धीमति फल्गुणे ।  
प्रविष्टे शरवर्षाभ्रे चकम्पे कुरुकाननम् ॥ भ्ञ्ज्_७।२८५ ॥  
    
कृतवर्ममुखान्वीरांस्ततस्तूर्णमभिद्रुतान् ।  
जित्वा यवनकाम्बोजं जघान शतमन्युजः ॥ भ्ञ्ज्_७।२८६ ॥  
    
द्रोणः पश्चादथाभ्येत्य ब्रह्मास्त्रेण धनञ्जयम् ।  
रुन्धानः समरे चक्रे ज्वालाजालजटं नभः ॥ भ्ञ्ज्_७।२८७ ॥  
    
ब्रह्मास्त्रेणैव सहसा हत्वास्त्रं शक्रनन्दनः ।  
परिवर्ज्य गुरुं प्रायाद्भोजानीकं मनोजवः ॥ भ्ञ्ज्_७।२८८ ॥  
    
विधाय विमुखं भोजं प्रयान्तं सव्यसाचिनम् ।  
अभ्युद्ययौ वारिपतेः सुतो राजा श्रुतायुधः ॥ भ्ञ्ज्_७।२८९ ॥  
    
शरैस्तेनायुतोत्सृष्टैर्विद्धो धैर्यमहोदधिः ।  
रथं हत्वास्य विदधे पार्थः सर्वायुधक्षयम् ॥ भ्ञ्ज्_७।२९० ॥  
    
वरुणेन पुरा पित्रा स दत्तामाददे गदाम् ।  
अयोधे पातिता मोहात्तमेवैत्य निहन्ति या ॥ भ्ञ्ज्_७।२९१ ॥  
    
स तया केशवं मूढो मृत्युदूत्येव घोरया ।  
अताडयन्महावेगी विचचाल न चाच्युतः ॥ भ्ञ्ज्_७।२९२ ॥  
    
तया प्रतीपमभ्येत्य स निष्पिष्टो नरेश्वरः ।  
पपात भग्नकटको वज्रेणेव कुलाचलः ॥ भ्ञ्ज्_७।२९३ ॥  
    
सरितस्तनये वीरे वर्णमायाः श्रुतायुधे ।  
हते पार्थरथस्याभूदभग्नप्रणया गतिः ॥ भ्ञ्ज्_७।२९४ ॥

***** श्रुतायुधवधः ॥ ११ ॥ *****

जयोद्धूतपताकाग्रं व्रजन्तं वानरध्वजम् ।  
वेगदीर्घीकृतस्मेरकिरीटाभरणप्रभम् ॥ भ्ञ्ज्_७।२९५ ॥  
    
तडितां मण्डलेनेव पिङ्गं गाण्डीवतेजसा ।  
राजा सुदक्षिणो ऽभ्यायात्काम्बोजः कुरुदक्षिणः ॥ भ्ञ्ज्_७।२९६ ॥  
    
तस्यास्त्रवर्षिणस्तूर्णं छित्वा कार्मुकमर्जुनः ।  
चकर्त शक्तिं तन्मुक्तां घनघण्टाविराविणीम् ॥ भ्ञ्ज्_७।२९७ ॥  
    
सो ऽथ पार्थशरासारविशरारुतनुर्नृपः ।  
पपात हेममालाङ्को विद्याधर इवाम्बरात् ॥ भ्ञ्ज्_७।२९८ ॥

***** सुदक्षिमवधः ॥ १२ ॥ *****

काम्बोजे निहते वीरे भज्यमाने बलार्णवे ।  
सहाच्युतायुषा राज्ञा श्रुतायुः पार्थमाद्रवत् ॥ भ्ञ्ज्_७।२९९ ॥  
    
श्रुतायुषा तोमरेम शूलेनान्येन चाहतः ।  
तुल्यं बाणसहस्रैश्च मुमोह कपिकेतनः ॥ भ्ञ्ज्_७।३०० ॥  
    
लब्धसञ्ज्ञो ऽथ शक्रास्रं समुदीर्य धनञ्जयः ।  
साश्वसूतौ सुपत्रौ च कथाशेषौ चकार तौ ॥ भ्ञ्ज्_७।३०१ ॥

***** श्रुतायुर्वधः ॥ १३ ॥ *****

अङ्गान्वङ्गान्कलिङ्गांश्च दाक्षिणात्यांश्च पाण्डवः ।  
हत्वा जघान विपुलं कुञ्जरानीकमाशुगैः ॥ भ्ञ्ज्_७।३०२ ॥  
    
दरत्तुरष्कचीनानां म्लेच्छानां च वरूथिनीम् ।  
शरैर्निपात्य विदधे घोरां रक्ततरङ्गिणीम् ॥ भ्ञ्ज्_७।३०३ ॥  
    
अम्बष्ठाधिपतेश्छित्वा मौलिरत्नोज्जवलं शिरः ।  
अवारितगतिर्वीरो विवेशाच्युतसारथिः ॥ भ्ञ्ज्_७।३०४ ॥  
    
अथ द्रोणं समभ्येत्य बभाषे कौरवेश्वरः ।  
आचार्य पश्य पार्थेन भूभुजां कदनं कृतम् ॥ भ्ञ्ज्_७।३०५ ॥  
    
कथं नु लङ्घयेद्वीर वराकस्त्वां पृथासुतः ।  
शिष्यानुरोधो यदि ते न स्यात्सरलचेतसः ॥ भ्ञ्ज्_७।३०६ ॥  
    
दत्ताभयो ऽद्य भवता हेलयैव जयद्रथः ।  
प्रवेशितः स्वयं कालकरालवदनोदरे ॥ भ्ञ्ज्_७।३०७ ॥  
    
को हि गाण्डीवधन्वानं त्वयापि समुपेक्षितम् ।  
चरन्तं मम सैन्येषु सामान्यो वारयिष्यति ॥ भ्ञ्ज्_७।३०८ ॥  
    
इत्युक्ते कुरुराजेन भारद्वाजो जगाद तम् ।  
तार्क्ष्यवेगो युवा पार्थो वृद्धमुल्लङ्घ्य चागतः ॥ भ्ञ्ज्_७।३०९ ॥  
    
व्यूहद्वारे मया रुद्धा भीमसात्यकिपार्षताः ।  
    
प्रविशन्त्येष बीभात्सुं व्रजामि यदि पृष्ठतः ॥ भ्ञ्ज्_७।३१० ॥  
    
इदं तु ते करोम्यद्य हितं लोकेषु दुष्करम् ।  
भविष्यसि रणे येन देवानामपि दुर्जयः ॥ भ्ञ्ज्_७।३११ ॥  
    
घोरे वृत्ररणे रुद्रः सुरेन्द्राय ददौ पुरा ।  
दिव्यं मन्त्रमयं वर्म दुर्भेद्यो येन सो ऽभवत् ॥ भ्ञ्ज्_७।३१२ ॥  
    
तदेतन्मन्त्रसंयुक्तं प्राप्तं गुरुमुखान्मया ।  
बध्नामि ब्रह्मसूत्रेण तव शत्रुनिबर्हणम् ॥ भ्ञ्ज्_७।३१३ ॥  
    
इत्युक्त्वा तस्य मन्त्रेण भास्वत्कनककङ्कटम् ।  
प्रस्थितस्यार्जुनं जेतुं बबन्ध कुरुभूपतेः ॥ भ्ञ्ज्_७।३१४ ॥  
    
आमुक्तदिव्यकवचो गुरुणा कौरवेश्वरः ।  
गजवाजिरथानीकैः प्रययौ पार्थमोजसा ॥ भ्ञ्ज्_७।३१५ ॥  
    
अस्मिन्नवसरे युद्धे व्यूहस्य प्रमुखे ऽभवन् ।  
द्रोणशल्यशलादीनां धृष्टद्युम्नपुरोगमाः ॥ भ्ञ्ज्_७।३१६ ॥  
    
पाण्डवा द्रौपदेयाश्च राक्षसश्च घटोत्कचः ।  
सात्यकिर्द्रुपदो मत्स्यः कुन्तिभोजस्च केकयाः ॥ भ्ञ्ज्_७।३१७ ॥  
    
वीराश्चान्ये महीपालाः समभिद्रुत्य संहताः ।  
दिव्यास्त्रवित्तमा वीरा जलसन्धं नराधिपम् ॥ भ्ञ्ज्_७।३१८ ॥  
    
दुःशासनं विकर्णं च चित्रसेनं विविंशतिम् ।  
अलायुधं राक्षसेन्द्रमलम्बुममलम्बुसम् ॥ भ्ञ्ज्_७।३१९ ॥  
    
बाह्लिकं शकुनिं द्रोणिं वृषसेनं च गौतमम् ।  
मुहुर्मुहारथांश्चन्यान्व्यूहगर्भविनिर्गतान् ॥ भ्ञ्ज्_७।३२० ॥  
    
अवाकिरन्हेमपुङ्खैर्निजनामाङ्कितैः शरैः ।  
मिथो रथाग्रे कुर्वाणा रुधिरावर्तदुर्गमम् ॥ भ्ञ्ज्_७।३२१ ॥  
    
ते चक्रुर्विक्रमोदारा घोराभिः शस्त्रवृष्टिभिः ।  
कबन्धताण्डवोच्चण्डसंरम्भललिता दिशः ॥ भ्ञ्ज्_७।३२२ ॥  
    
अत्रान्तरे श्वेतहयः प्रविशन्कुरुवाहिनीम् ।  
चकार निपतच्छत्रुराजहंसावलीसिताम् ॥ भ्ञ्ज्_७।३२३ ॥  
    
शराणामर्जुनभुजोत्सृष्टानामाशुगामिनाम् ।  
क्रोशद्वयं ययावग्रे स कृष्णप्रेरितो रथः ॥ भ्ञ्ज्_७।३२४ ॥  
    
ते हया हेमसन्नाहा गाहमाना इवाम्बरम् ।  
जवदीर्घैः प्रभाजालैश्चक्रुः पल्लविता दिशः ॥ भ्ञ्ज्_७।३२५ ॥  
    
हतो गजो रथश्छिन्नः पतितो ऽयं नराधिपः ।  
इत्यभून्निःस्वनस्तत्र चेरुर्यत्रार्जुनेषवः ॥ भ्ञ्ज्_७।३२६ ॥  
    
विन्दानुविन्दावावन्त्यावभिद्रुत्याथ पाण्डवम् ।  
अदृश्यं चक्रतुर्नानाशस्त्रवर्षैः सकेशवम् ॥ भ्ञ्ज्_७।३२७ ॥  
    
तयोः पार्थो रथौ हत्वा छित्वा च धनुषी शरैः ।  
जहार शिरसी याभ्यां द्विचन्द्रेवाभवन्मही ॥ भ्ञ्ज्_७।३२८ ॥

***** विन्दानुविन्दवधः ॥ १४ ॥ *****

ससैन्यो राजपुत्रौ तौ हत्वा विपुलविक्रमौ ।  
निजाश्वान्व्यथितान्वीक्ष्य बभाषे कृष्णमर्जुनः ॥ भ्ञ्ज्_७।३२९ ॥  
    
कृष्णार्तान्वाजिनः क्लान्तान्दस्युशस्त्रशरक्षतान् ।  
पाययोद्धृतशल्यांस्त्वं मुक्त्वैतान्सलिलं विभो ॥ भ्ञ्ज्_७।३३० ॥  
    
उक्त्वेति सो ऽवतीर्यशु पादचारी नरेश्वरान् ।  
इदमन्तरमित्याप्तानेकः सर्वानयोधयत् ॥ भ्ञ्ज्_७।३३१ ॥  
    
ततः पार्थास्त्रजालानां तदस्त्राणां च सङ्घशः ।  
निघर्षनिःसृतज्वालाकरालमभवन्नभः ॥ भ्ञ्ज्_७।३३२ ॥  
    
अर्जुनेन कृते क्षिप्रं शरपञअजरमन्दिरम् ।  
तदस्त्रभिन्नवसुधासञ्जातविमलोदके ॥ भ्ञ्ज्_७।३३३ ॥  
    
परिवृत्तान्समाकृष्टशल्यानाघ्रातभूतलान् ।  
पाययित्वा हयान्कृष्णो हृष्टान्पुनरयोजयत् ॥ भ्ञ्ज्_७।३३४ ॥  
    
ते कृष्णाववहन्वाहा जातद्विगुणरंहसः ।  
आरुहन्त इवाकाशं शक्राश्विविजिगीषया ॥ भ्ञ्ज्_७।३३५ ॥  
    
अथ स्वल्पावशेषे ऽह्नि तूर्णं सैन्धवकाङ्क्षिणः ।  
चकम्पे कौरवचमूः सायकैः सव्यसाचिनः ॥ भ्ञ्ज्_७।३३६ ॥  
    
विद्रुतेषु नरेन्द्रेषु भग्ने गजघटावने ।  
द्रोणानुबद्धकवचः कौरवेन्द्रः समाययौ ॥ भ्ञ्ज्_७।३३७ ॥  
    
विलोक्य विपुलानीकं तमायान्तं महौजसम् ।  
उवाच कैटभारातिर्निवातकवचान्तकम् ॥ भ्ञ्ज्_७।३३८ ॥  
    
अयं स कर्ता दर्पान्धो निकाराणां स्थवीयसाम् ।  
प्राप्तो मूलमनर्थानां जह्येनं कुलकण्टकम् ॥ भ्ञ्ज्_७।३३९ ॥  
    
इत्युक्ते पुष्कराक्षेण वीरौ जिष्णुसुयोधनौ ।  
क्षणं विलोक्य चक्राते सुरेन्द्रनमुचिप्रभम् ॥ भ्ञ्ज्_७।३४० ॥  
    
प्रेरिता कुरुराजेन शुभ्रपक्षा किरीटिनम् ।  
क्रौञ्चाद्रिमिव हंसाली विवेश विशिखावली ॥ भ्ञ्ज्_७।३४१ ॥  
    
गाण्डीवधन्वनो बाणान्वन्ध्यान्दृष्ट्वा सुयोधने ।  
किमेतदिति गोविन्दो जगाद पृथुविस्मयः ॥ भ्ञ्ज्_७।३४२ ॥  
    
धनञ्जयस्तमवदत्स्मितधौताधरद्युतिः ।  
ज्ञातं कृष्ण मया येन पापो ऽयं प्रतिभां श्रितः ॥ भ्ञ्ज्_७।३४३ ॥  
    
वर्मास्य गुरुणा बद्धं विद्यया वज्रसन्निभम् ।  
प्रतियोगं च जाने ऽहं कृत्स्नमेतद्विनाशने ॥ भ्ञ्ज्_७।३४४ ॥  
    
इत्युक्त्वास्त्रं महद्दिव्यं कवचोच्छित्तये व्यधात् ।  
तच्च दूरान्महास्त्रेण द्रोणपुत्रो व्यदारयत् ॥ भ्ञ्ज्_७।३४५ ॥  
    
द्विष्प्रयोज्यं न दिव्यास्त्रमित्युक्त्वा पाण्डुनन्दनः ।  
चक्रे सुयोधनं छिन्नरथसारथिकार्मुकम् ॥ भ्ञ्ज्_७।३४६ ॥  
    
हस्तयोश्च शरैरस्य चकाराप्राप्तवर्मणोः ।  
लक्ष्याभ्यासमिवासक्तं येनासौ विमुखो ऽभवत् ॥ भ्ञ्ज्_७।३४७ ॥  
    
ततो द्रौणिप्रभृतयः पार्थं सर्वे महारथाः ।  
अभ्याद्रवन्सुसंरब्धा विचित्रकवचध्वजाः ॥ भ्ञ्ज्_७।३४८ ॥  
    
शिखिध्वजः कर्णसुतः सीराङ्को मद्रभूपतिः ।  
मणिनागध्वजः श्रीमान्स्वयं राजा सुयोधनः ॥ भ्ञ्ज्_७।३४९ ॥  
    
भूरिश्रवा यूपकेतुरन्ते च विविधध्वजाः ।  
हेमदीप्तायुधधरा घोरं युयुधिरे नृपाः ॥ भ्ञ्ज्_७।३५० ॥  
    
तेषामापततां तूर्णं लघुहस्तो धनञ्जयः ।  
चिच्छेद बाणैर्मर्माणि छत्त्राणि च धनूंषि च ॥ भ्ञ्ज्_७।३५१ ॥  
    
शरैर्विवर्मणां तेषां पद्मगर्भनिभानि सः ।  
बालातपारुणानीव वपूंषि रुधिरैर्व्यधात् ॥ भ्ञ्ज्_७।३५२ ॥  
    
वध्यमानेषु वीरेषु जिष्णुना सर्वराजसु ।  
वलत्स्वङ्गभुजः कालो ननर्तेव निजोत्सवे ॥ भ्ञ्ज्_७।३५३ ॥  
    
अत्रान्तरे धर्मसुतं द्रोणो व्यूहमुखे स्थितः ।  
महारथैः परिवृतं जिघृक्षुस्तूर्णमाद्रवत् ॥ भ्ञ्ज्_७।३५४ ॥  
    
स कृत्वा मत्स्यपाञ्चालचेदिसृञ्जयकेकयान् ।  
अल्पावशेषान्राजानं चकार विरथं शरैः ॥ भ्ञ्ज्_७।३५५ ॥  
    
हताश्वं कृत्तचापं च दृष्ट्वा सर्वे युधिष्ठिरम् ।  
हृतो हृतो नृप इति स्फारतारं प्रचुक्रुशुः ॥ भ्ञ्ज्_७।३५६ ॥  
    
ततः पाण्डुसुतः शक्तिं प्राहिणोत्प्राणहारिणीम् ।  
ब्रह्मस्त्रेण च तां द्रोणो भस्मसादकरोत्क्षणात् ॥ भ्ञ्ज्_७।३५७ ॥  
    
छिन्नसर्वायुधो विद्धः शरैः कुलिशदारुणैः ।  
सह देवरथेनाशु मुक्त्वा द्रोणं ययौ नृपः ॥ भ्ञ्ज्_७।३५८ ॥  
    
विद्रुते धर्मतनये भारद्वाजो रुषा ज्वलन् ।  
ददाह पाण्डवचमूं शरश्रेणीशिकाशतैः ॥ भ्ञ्ज्_७।३५९ ॥  
    
केकयो ऽथ बृहत्क्षत्रः पाण्डवानीकनायकः ।  
द्रोणानुगं क्षेमधूतिं महीपालमपातयत् ॥ भ्ञ्ज्_७।३६० ॥  
    
त्रैगर्तं वीरधन्वानं धृष्टकेतुं महारथम् ।  
विधाय च्छिन्नमूर्धानं कबन्धं विदधे क्षणम् ॥ भ्ञ्ज्_७।३६१ ॥  
    
निरपत्यं हातमित्रं सहदेवो ऽवधीद्युधि ।  
सात्यकिर्व्याघ्रदत्तं च राजपुत्रमपातयत् ॥ भ्ञ्ज्_७।३६२ ॥  
    
विध्यमानं बलं दृष्ट्वा भारद्वाजसुतः परैः ।  
शिरःकूटावसेषाणि पाण्डुसैन्यान्यकल्पयत् ॥ भ्ञ्ज्_७।३६३ ॥  
    
राक्षसो ऽथ बकभ्राता भीमसेनमलम्बुसः ।  
योधयित्वा शरशतैस्तत्सेनां माययावधीत् ॥ भ्ञ्ज्_७।३६४ ॥  
    
प्रवर्तितां राक्षसेन भीमो दृष्ट्वासृगापगाम् ।  
त्वाष्ट्रेणास्त्रेण तन्मायां छित्वारमजयत्कृती ॥ भ्ञ्ज्_७।३६५ ॥  
    
वधाय भीमसेनस्य रक्षस्तत्पुनरागमत् ।  
अवारयन्महाकायं महाकायो घटोत्कचः ॥ भ्ञ्ज्_७।३६६ ॥  
    
स रथाद्रथमुत्सृज्य कालः काल इवोन्नदन् ।  
आकृष्यालम्बुसं वेगान्निष्पिष्य विदधे व्यसुम् ॥ भ्ञ्ज्_७।३६७ ॥

***** अलम्बुसवधः ॥ १५ ॥ *****

घटोत्कचेन निहते राक्षसे जम्भविक्रमे ।  
भयमाविरभूद्धोरं समरे सर्वभूभुजाम् ॥ भ्ञ्ज्_७।३६८ ॥  
    
अत्रान्तरे धर्मसुतो दूरस्थस्य किरीटिनः ।  
अशृण्वञ्शङ्खनिर्घोषं किमप्याशङ्कितो ऽभवत् ॥ भ्ञ्ज्_७।३६९ ॥  
    
भीतो ऽभिमन्युवृक्तान्ताद्विषण्णो भ्रातृवत्सलः ।  
उवाच सात्यकिं मत्वा स धुर्यं सर्वधन्विनाम् ॥ भ्ञ्ज्_७।३७० ॥  
    
सात्यके पश्य बन्धूनां गुरूणां सुहृदां तथा ।  
दोर्दर्पस्य च सम्प्राप्तः कालो ऽयमुचितस्तव ॥ भ्ञ्ज्_७।३७१ ॥  
    
स ते गुरुः सखा बन्धुः किरीटि शत्रुमध्यगः ।  
न ज्ञायते प्रणष्टे ऽत्र शङ्खशब्दे कथं स्थितः ॥ भ्ञ्ज्_७।३७२ ॥  
    
ऋते त्वामुज्ज्वलाचारं प्रवरं शौर्यशालिनाम् ।  
भारः कस्मिन्नसह्यो ऽयं धुरन्धर निधीयताम् ॥ भ्ञ्ज्_७।३७३ ॥  
    
पात्रे वितरतां पृथ्वीं रक्षतां शरणागतम् ।  
मित्त्रार्थे त्यजतां प्राणान्समानं श्रूयते फलम् ॥ भ्ञ्ज्_७।३७४ ॥  
    
धन्या भवद्विधा एव क्रियते यैः स्थिरं यशः ।  
पवनाकम्पिकदलीदलालोलैर्निजासुभिः ॥ भ्ञ्ज्_७।३७५ ॥  
    
त्वयि यातेर्ऽजुनं द्रष्टुं द्रोणग्रहणजं भयम् ।  
भीमपार्षतगुप्तस्य सत्यं मे न भविष्यति ॥ भ्ञ्ज्_७।३७६ ॥  
    
उक्त युधिष्ठिरेणेति सात्यकिः सत्वसागरः ।  
सज्जो ऽभवत्तथेत्युक्त्वा परानीकबिभित्सया ॥ भ्ञ्ज्_७।३७७ ॥  
    
स हेमकवचः स्रग्वी शुभ्राश्वं रथमास्थितः ।  
दीप्तसंहध्वजः श्रीमान्घननिर्घोषकार्मुकः ॥ भ्ञ्ज्_७।३७८ ॥  
    
दाता हुतानलो हृष्टो नृपमान्त्र्य सानुजम् ।  
भीमे रक्षां निधायास्य मङ्गलालङ्कृतो ययौ ॥ भ्ञ्ज्_७।३७९ ॥  
    
स भारद्वाजमासाद्य वैनतेय इवाशुगः ।  
चक्रे राजभुजङ्गानां क्षणमाकम्पविभ्रमम् ॥ भ्ञ्ज्_७।३८० ॥  
    
ततो युद्धमभूद्धोरमाचार्ययुयुधानयोः ।  
मोहनं सर्वलोकानां स्कन्दतारकयोरिव ॥ भ्ञ्ज्_७।३८१ ॥  
    
द्रोणं स दुर्जयं मत्वा धीमान्सात्यकिरब्रवीत् ।  
गुरो शिष्यं तवान्वेष्टुं फल्गुणं प्रस्थितस्य मे ।  
अस्मिन्नल्पावशेषे ऽह्नि न विघ्नं कर्तुमर्हसि ॥ भ्ञ्ज्_७।३८२ ॥  
    
श्रुत्वैतच्चापमाकृष्य बभाषे कुम्भसम्भवः ।  
न प्रवेष्टुं त्वया शक्यं मयि जीवति सात्यके ॥ भ्ञ्ज्_७।३८३ ॥  
    
इति ब्रुवाणं शैनेयो मनो मारुतरंहसा ।  
रथेन वञ्चयित्वा तं पराहूतं समाविशत् ॥ भ्ञ्ज्_७।३८४ ॥  
    
स व्रजन्दुर्जयाञ्जित्वा कृतवर्ममुखान्रणे ।  
घोरान्म्लेच्छान्किरातांश्च काम्बोजांश्च न्यपातयत् ॥ भ्ञ्ज्_७।३८५ ॥  
    
सानुगान्पाण्डुतनयान्भेत्तुं व्यूहाग्रमुद्यतान् ।  
निर्गत्यावारयन्सर्वान्कृतवर्मा धनुर्धनः ॥ भ्ञ्ज्_७।३८६ ॥  
    
जवेन प्रविशन्तं च सात्यकिं सुभटाशनिम् ।  
भिन्दानं कुञ्जरघटा रुन्धानं सायकैर्दिशः ॥ भ्ञ्ज्_७।३८७ ॥  
    
शस्त्रवृष्टिं तदुत्सृष्टां शरैर्विक्षिप्य सात्यकिः ।  
चिच्छेद जलसन्धस्य शक्रायुधनिभं धनुः ॥ भ्ञ्ज्_७।३८८ ॥  
    
कुपितश्छिन्नचापास्त्रः कृत्वा सर्वायुधव्ययम् ।  
सावेगं प्रेरितगजः सो ऽथ सात्यकिमाद्रवत् ॥ भ्ञ्ज्_७।३८९ ॥  
    
जवादापततस्तस्य शैनेयश्चन्दनोक्षितौ ।  
छित्वा भुजौ जहाराशु सरत्नमुकुटं शिरः ॥ भ्ञ्ज्_७।३९० ॥  
    
तस्मिन्हते स नागेन्द्रो युयुधानशरार्दितः ।  
विद्रुतः कौरवचमूं पिपेषालम्बि कङ्कटः ॥ भ्ञ्ज्_७।३९१ ॥

***** जलसन्धवधः ॥ १६ ॥ *****

विदार्य मागधानीकं प्रविशन्वृष्णिपुङ्गवः ।  
दुर्योधनमुखान्वीरानयोधयदसम्भ्रमः ॥ भ्ञ्ज्_७।३९२ ॥  
    
पराङ्मुखीकृताशेषसुभटः सो ऽथ मानिनः ।  
सुदर्शनस्य नृपतेश्चकर्त रुचिरं शिरः ॥ भ्ञ्ज्_७।३९३ ॥  
    
शबरान्यवनान्भोजान्बर्बरांस्ताम्रलिप्तिकान् ।  
शकान्मुण्डान्कुविन्दांश्च हरन्दूरान्मतङ्गजान् ॥ भ्ञ्ज्_७।३९४ ॥  
    
दस्युसङ्घांश्च विविधान्स हत्वा क्रूरविक्रमान् ।  
चक्रे करभकुट्टाकः क्षितं मस्तिष्ककर्दमाम् ॥ भ्ञ्ज्_७।३९५ ॥  
    
दुःशासनो ऽथ निशितैर्विद्धः सात्यकिना शरैः ।  
विहाय समरं तूर्णं भारद्वाजान्तिकं ययौ ॥ भ्ञ्ज्_७।३९६ ॥  
    
तं दृष्ट्वा विह्वलं द्रोणो बभाषे पार्श्वर्तिनम् ।  
को ऽयं ते सम्भ्रमो वीर गत्वा रक्ष यजद्रथम् ॥ भ्ञ्ज्_७।३९७ ॥  
    
अहो न सात्यकिशरैर्भिन्नां दृष्ट्वा वरूथिनीम् ।  
कृतवैरश्च मानी च योद्धव्ये विद्रुतो ऽसि किम् ॥ भ्ञ्ज्_७।३९८ ॥  
    
एतत्तावत्कृतं कर्म शैनेयेनातिमानुषम् ।  
अतो बहुगुणं वीरौ भीमपार्थौ करिष्यतः ॥ भ्ञ्ज्_७।३९९ ॥  
    
नैषा सभा सा पाञ्चाली यत्र त्वं कृष्टवानसि ।  
इमाः प्राणपणप्राप्या यशोविक्रमभूमयः ॥ भ्ञ्ज्_७।४०० ॥  
    
अद्यापि रोचतां सन्धिर्युष्माकं पाण्डुनन्दनैः ।  
अन्तं न याता वीराणां सम्प्रत्यर्जुनसायकाः ॥ भ्ञ्ज्_७।४०१ ॥  
    
युध्यस्व तूर्णमथवा शात्रवैरपराङ्मुखः ।  
भग्नप्रधाना हि चमूर्वार्यमाणापि दीर्यते ॥ भ्ञ्ज्_७।४०२ ॥  
    
इति रुक्मरथेनोक्तो वैलभ्यात्क्ष्मां विलोकयन् ।  
निघ्नन्साहाय्यकं चक्रे मृत्योरिव जगत्क्षते ॥ भ्ञ्ज्_७।४०३ ॥  
    
वीरकेतुं सुधन्वानं चित्रकेतुं च पार्थिवम् ।  
तथा चित्रर्थं वीरं पाञ्चालानवधीद्युधि ॥ भ्ञ्ज्_७।४०४ ॥  
    
धृष्टद्युम्नस्ततः क्रुद्धः सर्वाभरणभेदिभिः ।  
विद्ध्वा द्रोणमसम्भ्रान्तः शरैः सेनामदारयत् ॥ भ्ञ्ज्_७।४०५ ॥  
    
आचार्यं भृशमाकीर्णं शरैर्मूर्छामुपागतम् ।  
खड्गपाणिरभिद्राव्य पार्षतो हन्तुमुद्ययौ ॥ भ्ञ्ज्_७।४०६ ॥  
    
लब्धसञ्ज्ञस्ततो द्रोणः शरैरासन्नपातिभिः ।  
किष्कुप्रमाणैर्वैतस्तैर्वंशोत्थैस्तमपूरयत् ॥ भ्ञ्ज्_७।४०७ ॥  
    
वृश्चिकैरिव तैर्व्याप्तो धृष्टद्युम्नः पराङ्मुखः ।  
प्रययौ गुरुणा पश्चाद्दारितः पृथुसायकैः ॥ भ्ञ्ज्_७।४०८ ॥  
    
ततः शोणहयः क्रुद्धः पाण्डवानामनीकिनीम् ।  
दारयन्भूमिपालानां शिरोभिः क्ष्मामपूरयत् ॥ भ्ञ्ज्_७।४०९ ॥  
    
दुःशासनमथायान्तं सात्यकिः शरवर्षिणम् ।  
चकार च्छिन्नवर्माणं विरथध्वजसायकम् ॥ भ्ञ्ज्_७।४१० ॥  
    
सन्त्यक्तं विद्रुतैर्म्लेच्छैः प्रहारशकलीकृतैः ।  
रक्षन्प्रतिज्ञां भीमस्य विमुखं नावधीद्गतम् ॥ भ्ञ्ज्_७।४११ ॥  
    
अत्रान्तरे रुक्मरथो विशन्पाञ्चालवाहिनीम् ।  
द्रोणाय प्राहिणोद्दीप्तां शिशुपालसुतो बली ॥ भ्ञ्ज्_७।४१२ ॥  
    
तस्य तूर्णं शितैर्बाणैर्गुरुः कृत्वा युधि क्षयम् ।  
चकार मौलिरत्नांशुच्छुरितोष्णीषमाननम् ॥ भ्ञ्ज्_७।४१३ ॥  
    
धृष्टकेतौ विनिहते जलसन्धसुतो बली ।  
बाणवर्षी क्षणात्प्राप द्रोणानलपतङ्गताम् ॥ भ्ञ्ज्_७।४१४ ॥

***** केकयधृष्टकेतुवधः ॥ १७ ॥ *****  
    
धृष्टद्युम्नसुतं हत्वा कृतवर्माणमाशुगैः ।  
द्रोणो जघान पाञ्चालान्हेहयानिव भार्गवः ॥ भ्ञ्ज्_७।४१५ ॥  
    
भग्नासु पाण्डुसेनासु घोरे तस्मिन्महाहवे ।  
निनिन्द क्रूरवर्माणमाचार्यं व्यथितो जनः ॥ भ्ञ्ज्_७।४१६ ॥

***** सात्यकिप्रवेशः ॥ १८ ॥ *****

चिरप्रविष्टे शेनेये शङ्कितो धर्मजः पुनः ।  
लम्बमाने रवौ भीमं समभ्येत्याभ्यभाषत ॥ भ्ञ्ज्_७।४१७ ॥  
    
यथा न श्रूयते भीम शङ्खशब्दः किरीटिनः ।  
तथा मन्ये किमप्यस्य कृतं सर्वैर्महारथैः ॥ भ्ञ्ज्_७।४१८ ॥  
    
तं वीरममरारातितमोविध्वंसभास्करम् ।  
विना तवानुजं भीम कथं जीवितुमुत्सहे ॥ भ्ञ्ज्_७।४१९ ॥  
    
निर्घोषः श्रूयते घोरः पाञ्चजन्यस्य दुःसहः ।  
जानेर्ऽजुनवधक्रोधान्माधवो योद्धुमुद्यतः ॥ भ्ञ्ज्_७।४२० ॥  
    
तद्गत्वा वीर जानीहि वृत्तान्तं सव्यसाचिनः ।  
पश्यामि तिमिराक्रान्ताः कश्मलाभिहतो दिशः ॥ भ्ञ्ज्_७।४२१ ॥  
    
उक्ते युधिष्ठिरेणेति तं जगाद वृकोदरः ।  
राजन्धनञ्जये शङ्कां न मिथ्या कर्तुमर्हसि ॥ भ्ञ्ज्_७।४२२ ॥  
    
को नाम विबुधारातिवधूवैधव्यदायिनः ।  
प्रगल्भते धुरं धत्ते युधि गाण्डीवधन्वनः ॥ भ्ञ्ज्_७।४२३ ॥  
    
तथाप्यद्य गृहीत्वाहं शिरसा तव शासनम् ।  
चरामि पदवीं जिष्णोर्दारयन्कुरुवाहिनीम् ॥ भ्ञ्ज्_७।४२४ ॥  
    
इत्युक्त्वा मारुतसुतः स्यन्दनेनाभ्रनादिना ।  
हेमचित्रतनुत्राणः पत्त्रिराज इवाद्रवत् ॥ भ्ञ्ज्_७।४२५ ॥  
    
स रुक्मरथमारुह्य रुक्मपुङ्खैः शिलीमुखैः ।  
अपूरयत्कुरुवनं रत्नदीप्तैरिवाहिभिः ॥ भ्ञ्ज्_७।४२६ ॥  
    
प्रवेष्टुकाममाचार्यस्तमभ्येत्याब्रवीत्ततः ।  
मामनिर्जित्य कौन्तेय भेत्तुं शक्या न वाहिनी ॥ भ्ञ्ज्_७।४२७ ॥  
    
त्वद्विधैः कुरुराजस्य संरम्भं मा कृथा वृथा ।  
इत्युक्त्वा पाण्डवं द्रोणः शरवर्षैरवाकिरत् ॥ भ्ञ्ज्_७।४२८ ॥  
    
तद्बाणजालनिर्भिन्नो बभाषे च वृकोदरः ।  
यथा त्वं मन्यसे द्रोण नेदानीं नो गुरुर्भवान् ॥ भ्ञ्ज्_७।४२९ ॥  
    
पूजयत्यर्जुनो मान्यान्भीमो ऽहं पश्य मामिति ।  
इत्युक्त्वा प्राहिणोत्तस्मै गदामशनिगौरवाम् ॥ भ्ञ्ज्_७।४३० ॥  
    
तया द्रोणपरित्यक्तो रथः शकलतां ययौ ।  
अपक्रान्ते क्षणं द्रोणे सानुजं कौरवेश्वरम् ॥ भ्ञ्ज्_७।४३१ ॥  
    
शरैरपूरयद्भीमो भीमसायकवर्षिणम् ।  
क्षुरप्रोत्कृत्तवदनान्स जघानाथ कौरवान् ॥ भ्ञ्ज्_७।४३२ ॥  
    
वृन्दारकं दीर्घनेत्रं सुषेणं दुर्विमोचनम् ।  
रौद्रकर्माणमभयं चित्रकान्तिं सुदर्शनम् ॥ भ्ञ्ज्_७।४३३ ॥  
    
निपात्यैतान्गदाभिन्नसैन्यश्चक्रे तलस्वनम् ।  
विद्रुतं स्वबलं दृष्ट्वा तं द्रोमः पुनराद्रवत् ॥ भ्ञ्ज्_७।४३४ ॥  
    
रथेनाकालजलदध्वनिगम्भीरनादिना ।  
सम्प्रहारस्ततः क्षिप्रं दारुणो द्रोणभीमयोः ॥ भ्ञ्ज्_७।४३५ ॥  
    
ययौ भार्गवकाकुत्स्थरणस्मरणहेतुताम् ।  
स्यन्दनादवरुह्याथ क्रूरकर्मा वृकोदरः ॥ भ्ञ्ज्_७।४३६ ॥  
    
चिक्षेप दोर्भ्यामुत्क्षिप्य दूरदूरे रथं गुरोः ।  
भग्नचक्रध्वजहयाद्विकीर्णयुगकूबरात् ॥ भ्ञ्ज्_७।४३७ ॥  
    
अवप्लुत्य ययौ तस्माद्द्रोणो गरुडविक्रमः ।  
अथान्तरं समासाद्य दारयन्वरवारणान् ॥ भ्ञ्ज्_७।४३८ ॥  
    
पोथयन्रणसङ्घातान्विवेश पवनात्मजः ।  
पातयन्राजवक्त्राणि पुनः सस्मार मारुतिः ॥ भ्ञ्ज्_७।४३९ ॥  
    
निर्लूननालनलिनां कुबेरनलिनीं मुहुः ।  
स व्रजन्बोजकाम्बोजान्विजित्य विजयाग्रजः ॥ भ्ञ्ज्_७।४४० ॥  
    
विवेशाकुलितं तूर्णं कर्णानीकमनाकुलः ।  
तस्य नादं परिज्ञाय दूरात्कृष्णधनञ्जयौ ॥ भ्ञ्ज्_७।४४१ ॥  
    
आकर्ण्य कार्मुकरवं ननाद प्रमदाकुलः ।  
तस्य नादं परिज्ञाय दूरात्कृष्णधनञ्जयौ ॥ भ्ञ्ज्_७।४४२ ॥  
    
मन्दरोद्धूतदुग्धाब्धिघोषौ सङ्खौ प्रदध्मतुः ।  
तेन दिक्तटसङ्घट्टपट्टटाङ्कारशालिना ॥ भ्ञ्ज्_७।४४३ ॥  
    
शब्देन साध्वसकृता भुवनानि चकम्पिरे ।  
आकर्ण्य कृष्णयोस्तुल्यं शङ्खनादं युधिष्ठिरः ॥ भ्ञ्ज्_७।४४४ ॥  
    
हृष्टो मेने समुत्तीर्णमर्जुनं रिपुसागरात् ।  
भज्यमानं बलं दृष्ट्वा भीमेन भुजशालिना ॥ भ्ञ्ज्_७।४४५ ॥  
    
कोपादभ्याययौ कर्णः कुर्वन्बाणमयं जगत् ।  
तमायान्तं शरैर्विद्ध्वा नदत्पवननन्दनः ॥ भ्ञ्ज्_७।४४६ ॥  
    
चकार विमुखं कृत्तध्वजस्यन्दनकार्मुकम् ।  
भग्ने समिति राधेये धौरेये धैर्यशालिनाम् ॥ भ्ञ्ज्_७।४४७ ॥  
    
उवाच द्रोणमागत्य म्लानमानः सुयोधनः ।  
अर्जुनस्ते प्रियः शिष्यस्त्वामुल्लङ्घ्य गतो यदि ॥ भ्ञ्ज्_७।४४८ ॥  
    
तत्किं प्रविष्टौ प्रसभं युयुधानवृकोदरौ ।  
किमन्यद्विधिवैमुख्यं सत्यमस्मासु जृम्भते ॥ भ्ञ्ज्_७।४४९ ॥  
    
यत्र वेलामतिक्रान्तो भवान्वीर्यमहोदधिः ।  
इत्युक्तः कुरुराजेन बभाषे कुम्भसम्भवः ॥ भ्ञ्ज्_७।४५० ॥  
    
सैन्यं पुरश्च पश्चाच्च गृहीतं धार्यते कथम् ।  
रक्ष्यमाणमितो यत्नात्पुरतः प्रविदीर्यते ॥ भ्ञ्ज्_७।४५१ ॥  
    
अवारिता विशन्त्येव सर्वे पाञ्चालसृञ्जयाः ।  
सैन्यद्वारमितो यत्नाद्रक्ष्यं सर्वात्मना मया ॥ भ्ञ्ज्_७।४५२ ॥  
    
भवान्कर्णमुखैः सार्धमेभिः सर्वैर्महारथैः ।  
पार्थसात्यकिभीमानां पर्याप्तः किं न वारणे ॥ भ्ञ्ज्_७।४५३ ॥  
    
अस्मिन्मुहूर्तशेषे ऽह्नि गत्वा रक्ष जयद्रथम् ।  
अधुना तत्पणावेव रणद्यूते जयाजयौ ॥ भ्ञ्ज्_७।४५४ ॥  
    
इत्युक्तो गुरुणा राजा गत्वा पाञ्चालनन्दनौ ।  
सर्वैश्चकार विरथौ चक्ररक्षौ किरीटिनः ॥ भ्ञ्ज्_७।४५५ ॥  
    
अत्रान्तरे पुनः कर्णः समागत्य वृकोदरम् ।  
हेमुपुङ्खैः शरैश्चक्रे ज्वलितानलसन्निभम् ॥ भ्ञ्ज्_७।४५६ ॥  
    
ततो भीमभुजोत्सृष्टैः पत्त्रिभिर्गिरिभेदिभिः ।  
विद्धश्छिन्नायुधरथो रणं तत्याज सूतजः ॥ भ्ञ्ज्_७।४५७ ॥  
    
ततो भग्ने कुरुबले नदन्तं वायुनन्दनम् ।  
कर्णो मानी समाश्वस्य रथेन पुनराद्रवत् ॥ भ्ञ्ज्_७।४५८ ॥  
    
घोरे प्रवृत्ते समरे सुचिरं कर्णभीमयोः ।  
बभूव विशिखव्रातैर्नरनागरथक्षयः ॥ भ्ञ्ज्_७।४५९ ॥  
    
भीमो ऽथ सूतपुत्रस्य च्छित्वा तालोपमं धनुः ।  
जघान घननिर्घोषं रथं सह मनोरथैः ॥ भ्ञ्ज्_७।४६० ॥  
    
विरथं कर्णमालोक्य युध्यमानं प्रयत्नतः ।  
आदिष्टः कुरुराजेन दुर्जयस्तमुपाद्रवत् ॥ भ्ञ्ज्_७।४६१ ॥  
    
दुर्योधनानुजं वीरमायान्तं शरवर्षिणम् ।  
तं हत्वा विनदन्भीमः शरैः कर्णमपूरयत् ॥ भ्ञ्ज्_७।४६२ ॥  
    
पुनः स्यन्दनमास्थाय सूतपूत्रो वृकोदरम् ।  
अभ्यधावत्पृथुशरज्वालाजटिलकार्मुकम् ॥ भ्ञ्ज्_७।४६३ ॥  
    
तद्बाणदारिततनुः पावनिः कोपकम्पितः ।  
गुर्वी गदां विसृज्यास्य निष्पिपेष रथं जवात् ॥ भ्ञ्ज्_७।४६४ ॥  
    
भुवि स्थितं शरैर्भिन्नं कर्णं दृष्ट्वा सुयोधनः ।  
आदिदेशानुजं कोपाद्दुर्मुखं कर्णगुप्तये ॥ भ्ञ्ज्_७।४६५ ॥  
    
वेगात्कौरवमायान्तं तं शस्त्राशनिदुःसहम् ।  
रथादपातयद्भीमो निर्भिन्नहृदयं शरैः ॥ भ्ञ्ज्_७।४६६ ॥  
    
आरुह्य दुर्मुखरथं कर्णो दुःखानलाकुलः ।  
भीमाय प्राहिणोद्बाणाञ्ज्वलितानिव दुःसहान् ॥ भ्ञ्ज्_७।४६७ ॥  
    
ततो भीमभुजोत्सृष्टाः सनिःश्वासा इवोरगाः ।  
अङ्गराजं विनिर्भिद्य शराः पातालमाविशन् ॥ भ्ञ्ज्_७।४६८ ॥  
    
स गाढविद्धो दुद्राव जवव्यालोलकेतुना ।  
रथेन कुरुसेनानां धृतिमुन्मूलयन्निव ॥ भ्ञ्ज्_७।४६९ ॥  
    
अभ्यधावंस्ततो भीमं पञ्च दुर्योधनानुजाः ।  
जगदुः शल्यदुर्ग्राह्याः सदुर्दर्शनदुष्प्रभाः ॥ भ्ञ्ज्_७।४७० ॥  
    
युध्यमानान्स तान्बाणैर्महार्हाभरणोज्ज्वलान् ।  
अपातयन्महावात इव सेन्द्रायुधान्घनान् ॥ भ्ञ्ज्_७।४७१ ॥  
    
हतेषु तेषु राधेयो धुनानो विपुलं धनुः ।  
    
अयोधयत्पुनर्भीमं महाकाले ऽप्यसम्भ्रमः ॥ भ्ञ्ज्_७।४७२ ॥  
    
तस्य भीमो धनुश्छित्वा रथं च गुरुविक्रमः ।  
नर्दन्करे ऽभ्यो वीराणामायुधानि न्यपातयत् ॥ भ्ञ्ज्_७।४७३ ॥  
    
विषमे वर्तमानस्य राधेयस्य सुयोधनः ।  
सप्तानुजान्सहायार्थं प्रेषयामास सत्वरम् ॥ भ्ञ्ज्_७।४७४ ॥  
    
चित्राक्षश्चित्रवर्मा च चित्रबाणः शरासनः ।  
उपचित्रः सचित्रश्च चारुचित्रश्च ते समम् ॥ भ्ञ्ज्_७।४७५ ॥  
    
आयान्त एव विमुखास्तुल्याभरणवाससः ।  
शरैभर्मिभुजोत्सृष्टैः प्रेताः पेतुर्महीतले ॥ भ्ञ्ज्_७।४७६ ॥  
    
तान्वीक्ष्य पतितान्वीरान्क्षीणपुण्यानिव ग्रहान् ।  
कर्णो ऽस्रुपूर्णनयनो रथमन्यं समाददे ॥ भ्ञ्ज्_७।४७७ ॥  
    
क्रोधादधिकसंरम्बो युध्यमानो वृकोदरः ।  
तं निर्विकारो विशिखैर्वज्रवेगैरपूरयत् ॥ भ्ञ्ज्_७।४७८ ॥  
    
कर्णमाच्छादितं दृष्ट्वा भीमचापच्युतैः शरैः ।  
व्यादिदेशानुजान्सप्त तद्गुप्त्यै कौरवेश्वरः ॥ भ्ञ्ज्_७।४७९ ॥  
    
चित्रायुधः शत्रुसहः शत्रुः शत्रुञ्जयस्तथा ।  
चित्रासुश्चित्रसेनश्च विकेशश्चेति तान्द्रुतम् ॥ भ्ञ्ज्_७।४८० ॥  
    
वीरानभिमुखान्बाणविद्धान्पवननन्दनः ।  
उन्ममाथ रताग्रेभ्यः शैलेभ्यः पादपानिव ॥ भ्ञ्ज्_७।४८१ ॥  
    
हतेषु राजपुत्रेषु तेषु विक्रमशालिषु ।  
भीमकर्णशरैः क्षिप्रं बभूव जनसङ्क्षयः ॥ भ्ञ्ज्_७।४८२ ॥  
    
भीमबाणविनिर्भिन्नः संस्तम्भ्याधिरथिर्व्यथाम् ।  
मण्डलीकृतकोदण्डश्चक्रे बाणमयं नभः ॥ भ्ञ्ज्_७।४८३ ॥  
    
ततः कर्णशराश्चक्रुर्व्यश्वसूतधनुर्ध्वजम् ।  
एकीभूता इव जवाद्भीमं विस्मयकारिणः ॥ भ्ञ्ज्_७।४८४ ॥  
    
सर्वायुधानि संरब्धो विरथस्योपसर्पतः ।  
वैकर्तनश्चकर्तास्य संवर्तक इवोन्नदन् ॥ भ्ञ्ज्_७।४८५ ॥  
    
क्षीणायुधो ऽथ द्विरदान्हयांश्च पवनात्मजः ।  
प्राहिणोत्सूतपुत्राय शरैश्चिच्छेद तांश्च सः ॥ भ्ञ्ज्_७।४८६ ॥  
    
विषमस्थं रणे कर्णो न जघान वृकोदरम् ।  
वीरः कुन्तीवचः स्मृत्वा सत्यशीला हि साधवः ॥ भ्ञ्ज्_७।४८७ ॥  
    
तं स्पृशन्निव चापेन प्रोवाच विनदन्नृपः ।  
महद्भिर्मूढमा युद्धमकृतास्त्रः पुनः कृथाः ॥ भ्ञ्ज्_७।४८८ ॥  
    
हंहो बहुभुजो नेयमुचिता तव युद्धभूः ।  
मांसास्तिकूटकुट्टाक सूदशालासु शोभसे ॥ भ्ञ्ज्_७।४८९ ॥  
    
अथवा भारयोग्यस्य शरीरस्यास्य ते पशोः ।  
युक्तास्तूवरकाः स्फीताः कानने लब्धवृत्तयः ॥ भ्ञ्ज्_७।४९० ॥  
    
इति ब्रुवाणे राधेये भीमं कृच्छ्रदशाश्रितम् ।  
विलोक्य दूरात्कंसारिः फ्लगुणाय न्यवेदयत् ॥ भ्ञ्ज्_७।४९१ ॥  
    
ततो मुहूर्तगणने हेमरेखानुकारिणी ।  
तूर्णं बाणावली कर्णं गाण्डीवपतिताविशत् ॥ भ्ञ्ज्_७।४९२ ॥  
    
खाण्डवानलसङ्क्रान्तशिखयेव भृतो भृशम् ।  
व्याप्तो दुद्राव राधेयो जयोद्धूतध्वजांशुकः ॥ भ्ञ्ज्_७।४९३ ॥  
    
***** भीमसेनप्रवेशः ॥ १९ ॥*****

आरूढे सात्यकिरथं कोपतप्ते वृकोदरे ।  
कर्णाय प्राहिणोत्पार्थो नाराचं व्योमवर्त्मना ॥ भ्ञ्ज्_७।४९४ ॥  
    
वज्रतुल्यं तमायान्तं दारुणं सर्वभूभुजाम् ।  
दूरादलक्षितो द्रौणिश्चिच्छेदाशु पतत्रिभिः ॥ भ्ञ्ज्_७।४९५ ॥  
    
अथार्जुनो बाणशतैर्द्रेणात्मजमपूरयत् ।  
सो ऽपि तत्सायकैर्भिन्नः सेनासङ्गरमाविशत् ॥ भ्ञ्ज्_७।४९६ ॥  
    
ततः कनकपृष्ठानां शराणां धनुषां तथा ।  
रश्मिभिः कोपरचना रटन्तमिव राजकम् ॥ भ्ञ्ज्_७।४९७ ॥  
    
विदारयन्नाससाद सूचिव्यूहं धनञ्जयः ।  
आस्ते महारथैर्गुप्तो यत्र पापो जयद्रथः ॥ भ्ञ्ज्_७।४९८ ॥  
    
अत्रान्तरे शरज्वालीञक्षितिपकाननम् ।  
अलम्बिषो घनध्वानो गर्जन्सात्यकिमाद्रवत् ॥ भ्ञ्ज्_७।४९९ ॥  
    
तं राजवरमायान्तं पूरयन्तं शरैर्दिशः ।  
अवारयन्महानीकं सात्यकिः सत्यपौरुषः ॥ भ्ञ्ज्_७।५०० ॥  
    
तयोः काञ्चनपुङ्खाभिः शरमालाभिरावृताः ।  
सिक्ता वीररसेनेव दिशः पल्लविता बभुः ॥ भ्ञ्ज्_७।५०१ ॥  
    
ततश्चकर्त भल्लेन शिरस्तस्याशु सात्यकिः ।  
मौलिशोणमणिच्छायाच्छुरितेन समाहरन् ॥ भ्ञ्ज्_७।५०२ ॥  
    
निहत्यालम्बिपं वीरं प्रवराणां प्रहारिणाम् ।  
शतानि राजपुत्राणां न्यवधीत्पञ्च सात्यकिः ॥ भ्ञ्ज्_७।५०३ ॥  
    
क्षपयन्तं कुरुचमूं तं रणे दीप्तविक्रमम् ।  
अभ्यधावद्वीरकेतुर्वीरो भूरिश्रवाः स्वयम् ॥ भ्ञ्ज्_७।५०४ ॥  
    
तयोर्विचित्रधनुषोः शरदुर्दिनमेघयोः ।  
गर्जितं चकिताः सर्वे राजहंसा न सेहिरे ॥ भ्ञ्ज्_७।५०५ ॥  
    
तौ मिथः शरसम्पातनिर्घर्षणसमुत्थितैः ।  
विरेजतुः स्फुलिङ्गौघैः कीटरत्नौरिवाचलौ ॥ भ्ञ्ज्_७।५०६ ॥  
    
छित्वा परस्परं चापं स्यन्दनं सम्प्रमथ्य च ।  
खङ्गचर्मधरौ वीरौ युयुधाते चिराय तौ ॥ भ्ञ्ज्_७।५०७ ॥  
    
जवादलक्ष्यवपुषोश्चित्रमण्डलचारिणोः ।  
तयोः स्थगितसङ्ग्रामा वीराः प्रेक्षकतां ययुः ॥ भ्ञ्ज्_७।५०८ ॥  
    
ततः सात्यकिमाकृष्य माल्यवद्भिः शिरोरुहैः ।  
हत्वा वक्षसि पादेन सौमदत्तिरपातयत् ॥ भ्ञ्ज्_७।५०९ ॥  
    
खड्गेन सात्यकिशिरश्छेत्तुं दृष्ट्वा तमुद्यतम् ।  
उवाच सहसा पार्थं सम्भ्रान्तः कैटभान्तकः ॥ भ्ञ्ज्_७।५१० ॥  
    
प्रेषितं धर्मराजेन त्वदर्थं वृष्णिपुङ्गवम् ।  
पश्य शत्रुवशं यातं श्रान्तं सात्यकिमाहवे ॥ भ्ञ्ज्_७।५११ ॥  
    
अनित्यौ सर्वथा नूनं सुभटानां जयाजयौ ।  
यदिमां सात्यकिरपि प्राप्तः क्लीबोचितां दशाम् ॥ भ्ञ्ज्_७।५१२ ॥  
    
एष भूरिश्रवास्तूर्णं खड्गेनाखण्डविक्रमः ।  
समुद्यतः शिरो हर्तुं शिष्यस्य तव सात्यकेः ॥ भ्ञ्ज्_७।५१३ ॥  
    
उक्ते जनार्दनेनेति प्रहाराभिमुखं भुजम् ।  
भल्लेन भूरिश्रवसो जहार कपिकेतनः ॥ भ्ञ्ज्_७।५१४ ॥  
    
कृत्ते दूराददृश्येन भुजस्तम्भे किरीटिना ।  
कालवक्त्रान्निपतितं सात्यकिं मेनिरे जनाः ॥ भ्ञ्ज्_७।५१५ ॥  
    
पतन्स भुवि दोर्दण्डः कङ्कणावलिनिःस्वनः ।  
निनादैरिव कौन्तेयं तारतारैरतर्जयत् ॥ भ्ञ्ज्_७।५१६ ॥  
    
तस्मिञ्जयद्विपालाने विश्रान्तिसदने क्षितेः ।  
प्रतापमन्दिरस्तम्भे भुजे भुवि निपातिते ॥ भ्ञ्ज्_७।५१७ ॥  
    
त्यक्त्वा वामकराकृष्टां सात्यकेर्मूर्धजावलीम् ।  
उवाचानल्पसङ्कल्पो यूपकेतुर्धनञ्जयम् ॥ भ्ञ्ज्_७।५१८ ॥  
    
अहो वीरव्रतं पार्थ कीदृशं दर्शिनं त्वया ।  
येनान्यरणसक्तस्य च्छद्मना मे हतो भुजः ॥ भ्ञ्ज्_७।५१९ ॥  
    
उचितं वा तवैवैतन्मन्त्री यस्य जनार्दनः ।  
जाता हृद्यार्थलोभेन कूटयुद्धविग्धता ॥ भ्ञ्ज्_७।५२० ॥  
    
इत्युक्त्वा वामहस्तेन शरशय्यां विधाय सः ।  
उपविश्य विशन्नन्तः सहितः स्वर्शवृत्तिभिः ॥ भ्ञ्ज्_७।५२१ ॥  
    
हुत्वा प्राणानलं बाणैर्भ्रुमध्ये निहितेक्षणः ।  
तेजः प्रविदधे मूर्ध्नि शशिसूर्यानलोत्तरम् ॥ भ्ञ्ज्_७।५२२ ॥  
    
ततो बीभत्सुरवदन्निन्दामुखरितान्नृपान् ।  
विह्वलो विषमात्मा च रक्षितः सात्यकिर्मया ॥ भ्ञ्ज्_७।५२३ ॥  
    
हन्ता शिष्यस्य सख्युश्च कृत्तहस्तः कृतो यदि ।  
तत्र किं नाम मन्यध्वं निर्देषा यूयमाहवे ॥ भ्ञ्ज्_७।५२४ ॥  
    
एको ऽभिमन्युर्निहतः समायैः सर्वपार्थिवैः ।  
श्रान्तश्छिन्नधनुःखड्गस्तत्किं नाम वदन्ति नः ॥ भ्ञ्ज्_७।५२५ ॥  
    
इत्युक्तवति कौन्तेये लब्धसञ्ज्ञो ऽथ सात्यकिः ।  
ययाचे प्रणतः पूर्वं रणं प्रायजुषो रिपोः ॥ भ्ञ्ज्_७।५२६ ॥  
    
खड्गेन यज्ञशीलस्य वीरस्य यशसां निधेः ।  
वक्त्रं मुक्तावलीभाभिर्जातहासमिवाहरत् ॥ भ्ञ्ज्_७।५२७ ॥  
    
स कृष्णेन च भूपालैर्वार्यमाणेन सम्भ्रमात् ।  
क्रोधादज्ञातवृत्तेन तस्मिन्सात्यकिना हते ॥ भ्ञ्ज्_७।५२८ ॥  
    
धिक्शब्दः सर्ववीराणामुत्तस्थौ स्थगिताम्बरः ।  
सौमदत्तेश्च चरितं प्रशशंसुः सुरा दिवि ॥ भ्ञ्ज्_७।५२९ ॥

***** भूरिश्रवसो वधः ॥ २० ॥ *****

स तेन निर्जितः पूर्वं सोमदत्तो ऽतिमन्युना ।  
आराध्य तपसा देवं रूद्रं त्रिपुरदारणम् ॥ भ्ञ्ज्_७।५३० ॥  
    
लेभे सात्यकिजेतारं भूरिश्रवसमात्मजम् ।  
शेखरं सर्ववीराणां वदान्यं बहुयाजिनम् ॥ भ्ञ्ज्_७।५३१ ॥  
    
तस्मिन्निपतिते वीरे जयद्रथवधोत्सुकः ।  
तूर्णं विवेश श्वेताश्वो निबिडं राजमण्डलम् ॥ भ्ञ्ज्_७।५३२ ॥  
    
अस्ताद्रिचूडामणितां गन्तुमिच्छति भास्करे ।  
ददर्श सैन्धवं पार्थो गुप्तं सर्वैर्महारथैः ॥ भ्ञ्ज्_७।५३३ ॥  
    
आकर्णाञ्चितगाण्डीवस्तं दूराद्दुःसहागमम् ।  
दृशैव कोपारुणया तस्य दाहमिवाकरोत् ॥ भ्ञ्ज्_७।५३४ ॥  
    
ततो विलुलिते सैन्ये परावृत्त इवाम्बुधौ ।  
हतो हतः सिन्धुराजो बभूवेति महास्वनः ॥ भ्ञ्ज्_७।५३५ ॥  
    
अथ कर्णकृपद्रौणिदुःशासनसुयोधनाः ।  
सह सर्वैर्महीपालैर्धनञ्जयमयोधयत् ॥ भ्ञ्ज्_७।५३६ ॥  
    
तान्विधाय शरैस्तूर्णं द्वस्तवर्मरथध्वजान् ।  
पातयन्राजवक्त्राणि जिष्णुः सैन्धवमाद्रवत् ॥ भ्ञ्ज्_७।५३७ ॥  
    
जयद्रथो ऽपि विजयं विलोक्याच्युतसारथिम् ।  
स निष्कृष्यासकृत्तैस्तैः सायकैस्तमपूरयत् ॥ भ्ञ्ज्_७।५३८ ॥  
    
ततो ऽब्रवीन्मधुरिपुर्दिनान्ते सव्यसाचिनम् ।  
छिन्धि सिन्धुपतेः क्षिप्रं शिरो दिव्येन पत्रिणा ॥ भ्ञ्ज्_७।५३९ ॥  
    
वृद्धक्षत्त्रः पिता प्रादाद्वरमस्य क्षितौ शिरः ।  
पातयिष्यति यस्तुल्यं तस्यापि निपतिष्यति ॥ भ्ञ्ज्_७।५४० ॥  
    
समन्तपञ्चकाभ्यर्णे पितास्य तपसि स्थितः ।  
तदङ्के पातय रिपोः सिरस्तस्मात्प्रयातु गाम् ॥ भ्ञ्ज्_७।५४१ ॥  
    
इत्युक्ते शौरिणा जिष्णुश्छित्त्वा सिन्धुशिरो जवात् ।  
शरेण सन्ध्याध्यानस्थजनकाङ्के न्यपातयत् ॥ भ्ञ्ज्_७।५४२ ॥  
    
अङ्कादज्ञासवृत्तस्य क्षिपतस्तच्छिरः क्षितौ ।  
वृद्धक्षत्त्रस्य सहसा पपाताग्रे निजं शिरः ॥ भ्ञ्ज्_७।५४३ ॥  
    
***** जयद्रथवधः ॥ २१ ॥*****

तस्मिन्निपतिते वीरे त्रैलोक्याश्चर्यकारिणा ।  
गाण्डीवधन्वना कृष्णो ननादास्फोटयन्दिशः ॥ भ्ञ्ज्_७।५४४ ॥  
    
ततो विघटिते व्यूहे कुरुराजवरूथिनी ।  
नौरिवाब्धेर्महावातैर्बभ्रामावर्तनर्तिता ॥ भ्ञ्ज्_७।५४५ ॥  
    
भीमो ननर्द तं नादं हतं मत्वा जयद्रथम् ।  
प्रहृष्टः प्रतिजग्राह नानावाद्यं युधिष्ठिरः ॥ भ्ञ्ज्_७।५४६ ॥  
    
अक्षौहिणीः सप्त हत्वा हतः पार्थेन सैन्धवः ।  
नूनं न दुर्गं दैवस्य किञ्चिदित्यूचिरे जनाः ॥ भ्ञ्ज्_७।५४७ ॥  
    
निर्विभागे ततो युद्धे प्रवृत्ते नृपतिक्षये ।  
द्रोणं कृपं च विदधे शरैर्जिष्णुः पराङ्मुखम् ॥ भ्ञ्ज्_७।५४८ ॥  
    
भीमसायकनिर्भिन्नजिह्वाकर्णं(?) च सात्यकिः ।  
आरुरोह रथं वीरो वितीर्ण हरिणा निजम् ॥ भ्ञ्ज्_७।५४९ ॥  
    
मारुतेरवमानं च कलयञ्शतमन्युजः ।  
पुनः प्रतिज्ञां कर्णस्य वृषसेनवधे व्यधात् ॥ भ्ञ्ज्_७।५५० ॥  
    
ततो युधिष्ठिरं प्राप्य तौ च सात्यकिफल्गुणौ ।  
मिथः शशंसुः प्रमदादभिनन्द्य पराक्रमम् ॥ भ्ञ्ज्_७।५५१ ॥  
    
कृष्णावथ परिष्वज्य मानन्दं धर्मनन्दनः ।  
तुष्टाव जगतां नाथं विष्णुं विजयकारणम् ॥ भ्ञ्ज्_७।५५२ ॥  
    
बाष्पाकुलस्ततो राजा द्रोणमेत्य सुयोधनः ।  
ऊचे त्वया कृताश्वासो निहतः स जयद्रथः ॥ भ्ञ्ज्_७।५५३ ॥  
    
श्रुत्वैतदवदद्द्रोणो निधनायैव दीक्षितः ।  
त्यक्ष्यामि कवचं राजन्नाहत्वा तव वैरिणः ॥ भ्ञ्ज्_७।५५४ ॥  
    
आचार्येणेत्यभिहिते सर्वे दुर्योधनानुगाः ।  
प्राणहव्ये रणमखे तस्थुराबद्धनिश्चयाः ॥ भ्ञ्ज्_७।५५५ ॥  
    
अथांशुमति याते ऽस्तं दिनकृत्कमलत्विषि ।  
शोणच्छत्र इवाकृष्टे सन्ध्यारक्तसरित्प्लवैः ॥ भ्ञ्ज्_७।५५६ ॥  
    
नक्षत्रैस्तारतरलैः कोपकम्पजुषां रणे ।  
हतानां भूभुनां जीवैरिव व्याप्ते नभस्तले ॥ भ्ञ्ज्_७।५५७ ॥  
    
तमोभिरावृते व्योम्नि कृपाणवनमेच्कैः ।  
दिव्यास्त्रदग्धैर्मातङ्गैरिव त्रिदिवगामिभिः ॥ भ्ञ्ज्_७।५५८ ॥  
    
विस्फुरन्मौलिकेयूरहेमसायककार्मुकाः ।  
चक्रिरे समरं घोरं दुर्योधनमुखाः परैः ॥ भ्ञ्ज्_७।५५९ ॥  
    
अर्जुनध्वानगर्जाभिः सिंहनादैश्च मारुतेः ।  
द्रोणकार्मुकनिर्घोषैः पृथिवी समकम्पत ॥ भ्ञ्ज्_७।५६० ॥  
    
अश्रान्तं युध्यमानानां कुरुपाण्डवभूभुजाम् ।  
बभौ साक्षादिवायाता कालरात्रिर्विभावरी ॥ भ्ञ्ज्_७।५६१ ॥  
    
प्रापुस्तमांसि वैपुल्यं खड्गेषु द्विरदेषु च ।  
प्रापुस्तमांसि दारिद्र्यं छत्त्रेषु व्यजनेषु च ॥ भ्ञ्ज्_७।५६२ ॥  
    
गृध्रभूतोत्सवे तस्मिन्विकराला वसुन्धरा ।  
अवर्तमानमानेन तमसेव विदारिता ॥ भ्ञ्ज्_७।५६३ ॥  
    
दत्तवेतालतालो ऽभूदकाण्डधृतिखण्डनः ।  
कबन्धोद्दण्डदोर्दण्डताण्डवाडम्बरोत्सवः ॥ भ्ञ्ज्_७।५६४ ॥  
    
शिरस्त्रकङ्कटापातिशस्त्रज्वालाजटा बभुः ।  
तमःपिशाचसङ्घानां पिङ्गाः श्मश्रुसटा इव ॥ भ्ञ्ज्_७।५६५ ॥  
    
तत्र द्रोणो महास्त्रौघैः क्षपयन्राजमण्डलम् ।  
आदीप्तरत्नमुकुटं प्रोच्चकर्त शिनेः शिरः ॥ भ्ञ्ज्_७।५६६ ॥  
    
भीमसेनो ऽपि कालिङ्गं राजपुत्रं तरस्विनम् ।  
रथाद्रथमभिप्लुत्य निजघानाशु मुष्टिना ॥ भ्ञ्ज्_७।५६७ ॥  
    
तस्य मुष्टिहतस्याजौ पेतुरस्थीनि भूतले ।  
फल्गुन्यश्महतस्येव चिरपक्वस्य शाखिनः ॥ भ्ञ्ज्_७।५६८ ॥  
    
कलिङ्गकुलसंहारं कृत्वा तूर्णं वृकोदरः ।  
ध्रुवं च जलधारं च राजपुत्रावदारयत् ॥ भ्ञ्ज्_७।५६९ ॥  
    
विधाय विमुखं कर्णं भीमो दुर्योधनानुजम् ।  
निष्पिपेष पदा हत्वा वीरो दुष्करदुर्मदः ॥ भ्ञ्ज्_७।५७० ॥  
    
सोमदत्तस्य तनयं शलं हत्वाथ सात्यकिः ।  
तं पुत्रशोकविधुरं चकार विमुखं शरैः ॥ भ्ञ्ज्_७।५७१ ॥  
    
दारयन्तं कुरुचमूं सात्यकिं शरवर्षिणम् ।  
दिशः सम्पूरयन्बाणैरश्वत्थामा समाद्रवत् ॥ भ्ञ्ज्_७।५७२ ॥  
    
क्षपयन्तमनीकानि दृष्ट्वा रुद्रमिवापरम् ।  
निशीथे द्विगुणोत्साहस्तमधावद्धटोत्कचः ॥ भ्ञ्ज्_७।५७३ ॥  
    
तस्य नादेन महता दिशः समभिपूरिताः ।  
स्फुटिता यत्र दलशस्तदाश्चर्यमिवाभवत् ॥ भ्ञ्ज्_७।५७४ ॥  
    
अश्वत्थाम्नि प्रभाधाम्नि बाणोग्रकिरणे रणे ।  
कुर्वन्घटोत्कचो रेजे राहुजृम्भाविजृम्भितम् ॥ भ्ञ्ज्_७।५७५ ॥  
    
शराणां द्रौणिमुक्तानां दिव्यानां समरे रुचः ।  
न कूणितानि नेत्राणि रात्रौ भूतानि सेहिरे ॥ भ्ञ्ज्_७।५७६ ॥  
    
अक्षौहिणीं राक्षसानां हैडम्बवशवर्तिनाम् ।  
तटायुधानि दलयन्नेको द्रौणिरयोधयत् ॥ भ्ञ्ज्_७।५७७ ॥  
    
छित्त्वा घटोत्कटो हृष्टं चक्रं कालानलप्रभम् ।  
जघानाञ्जनपर्वाणं तत्पुत्रं घोरविक्रमम् ॥ भ्ञ्ज्_७।५७८ ॥  
    
ततो विमोहनीं मायां द्रौणिः क्रुद्धस्य रक्षसः ।  
छित्त्वा जघान विसिखैर्धृम्नानुजान्रणे ॥ भ्ञ्ज्_७।५७९ ॥  
    
कुन्तिभोजसुतान्हत्वा सहस्राणि प्रहारिणाम् ।  
जघान राजपुत्राणां द्रौणिः काल इवाकुलः ॥ भ्ञ्ज्_७।५८० ॥  
    
अत्रान्तरे भीमसेनो बाह्लिकाधिपतेः शिरः ।  
गदया वीरघातिन्या निष्पिपेषाशु मौलिनः ॥ भ्ञ्ज्_७।५८१ ॥  
    
ततो जघान संरब्धान्दश दुर्योधनानुजान् ।  
वीरबाहुं दृढरथं नागदन्तमयोभुजम् ॥ भ्ञ्ज्_७।५८२ ॥  
    
प्रमाथिनं विरजसं सुहस्तं सुदृढं तथा ।  
हत्वैतान्सप्त गान्धारानवधीत्सुबलात्मजान् ॥ भ्ञ्ज्_७।५८३ ॥  
    
निघ्नन्तं कौरवचमूं स्वयं युधि युधिष्ठिरम् ।  
ऐन्द्रवारुणवायव्यैरस्त्रैर्द्रेणो ऽप्ययोधयत् ॥ भ्ञ्ज्_७।५८४ ॥  
    
ततः प्रयुक्तं ब्रह्मास्त्रं गुरुणा तज्जिहीर्षया ।  
अवारयदसंरम्भो ब्रह्मास्त्रेणैव धर्मजः ॥ भ्ञ्ज्_७।५८५ ॥  
    
सानुगैः पाण्डुतनयैर्गजैरिव सरोजिनीम् ।  
मृद्यमानां चमूं दृष्ट्वा कर्णमूचे सुयोधनः ॥ भ्ञ्ज्_७।५८६ ॥  
    
कर्णाकर्णय सङ्ग्रामे जयिभिः पाण्डुसूनुभिः ।  
विरावं वध्यमानानां सैन्यानां च तरस्विनाम् ॥ भ्ञ्ज्_७।५८७ ॥  
    
तुमुले ऽस्मिन्निरालोके विषमे समुपस्थिते ।  
तेजसामाश्रयः शूर त्वमेवैकः परायणम् ॥ भ्ञ्ज्_७।५८८ ॥  
    
प्रणयादिति राधेयो भूभुजा स्वयमर्थितः ।  
उवाच पाण्डुसेनासु क्षिपन्निव शरवलीः ॥ भ्ञ्ज्_७।५८९ ॥  
    
वीरशय्यास्थिते भीष्मे शेखरे सर्वधन्विनाम् ।  
राजन्भारः क्रमायातो ममैवायं किमुच्यते ॥ भ्ञ्ज्_७।५९० ॥  
    
अद्य वीरव्रतहरं हरस्यापि किरीटिनम् ।  
पातयाम्येष समरे शक्त्या वासवदत्तया ॥ भ्ञ्ज्_७।५९१ ॥  
    
इत्युक्ते सूतपुत्रेण प्रोवाच प्रहसन्कृपः ।  
लोके सूत्यमवीरे ऽस्मिन्नेकस्त्वं वीरतां गतः ॥ भ्ञ्ज्_७।५९२ ॥  
    
अहो नु मिथ्या राधेय कथितेन तावमुना ।  
सततं सर्ववीराणां श्रवणौ बधिरीकृतौ ॥ भ्ञ्ज्_७।५९३ ॥  
    
कुतस्त्वमश्रुतोदन्त इवायातः पराक्रमी ।  
यदा हतः सिन्धुपतिः कृतवान्न भवांस्तदा ॥ भ्ञ्ज्_७।५९४ ॥  
    
दृष्टसारा वयं सर्वे तव पाण्डुसुतस्य च ।  
बलानुसारं युध्यस्व वृथा श्लाघां तु मा कृताः ॥ भ्ञ्ज्_७।५९५ ॥  
    
इति शारद्वतेनोक्ते कोपाद्वैकर्तनो ऽब्रवीत् ।  
गर्जन्ति सफलं वीराः प्रावृषेण्या इवाम्बुदाः ॥ भ्ञ्ज्_७।५९६ ॥  
    
त्वं तु वृद्ध निराचारो मोहादेवं प्रभाषसे ।  
अन्यपक्षाश्रयः को हि बन्दीवान्यान्प्रशंसति ॥ भ्ञ्ज्_७।५९७ ॥  
    
ब्रह्मबन्धो पुनर्द्वेषाद्यद्येवमभिधास्यति ।  
छेतस्यामि जिह्वां कटुकां तदनेनासिना तव ॥ भ्ञ्ज्_७।५९८ ॥  
    
इति कर्णेन संरम्भात्कोपितं वीक्ष्य मातुलम् ।  
करवालमथाकृष्य क्रुध्यंस्तं द्रौणिराद्रवत् ॥ भ्ञ्ज्_७।५९९ ॥  
    
रुद्रतुल्यं तमायान्तं त्रिजगत्प्रलयक्षमम् ।  
न्यवारयत्स्वयं राजा नयवाग्भिः सगौतमम् ॥ भ्ञ्ज्_७।६०० ॥  
    
द्रोणिकर्णौ प्रसाद्याथ कुरुराजे रणोन्मुखः ।  
विवेश पाण्डवचमूं सह सर्वैर्महारथैः ॥ भ्ञ्ज्_७।६०१ ॥  
    
आकर्णाञ्चितकोदण्डमुक्तैः कर्णशरैस्तथा ।  
अभूद्यौधिष्ठिरं सैन्यं विप्रकीर्णं समन्ततः ॥ भ्ञ्ज्_७।६०२ ॥  
    
शरत्वालाकरालं तं कर्णपावकमुत्कटम् ।  
अभ्येत्य पार्थजलदो बाणधाराभिरावृणोत् ॥ भ्ञ्ज्_७।६०३ ॥  
    
क्षणादथार्जुनशरच्छिन्नचापरथध्वजः ।  
कर्णः कृपस्यारुहोह रथं भग्नमनोरथः ॥ भ्ञ्ज्_७।६०४ ॥  
    
दृष्ट्वा दुर्योधनं वीरं युध्यमानमरातिभिः ।  
जघान पाञ्चालचमूं द्रौणिराहवदुर्मदः ॥ भ्ञ्ज्_७।६०५ ॥  
    
सहस्रशो वध्यमानाः क्षत्रकाननवह्निना ।  
पाञ्चाला द्रोणपुत्रेण हतशेषा दिशो ययुः ॥ भ्ञ्ज्_७।६०६ ॥  
    
धृष्टद्युम्नं ततो जित्वा वीरं हत्वास्य चानुगान् ।  
द्रौणिरायोधनं चक्रे कृतान्तोद्यानविभ्रमम् ॥ भ्ञ्ज्_७।६०७ ॥  
    
भीमार्जुनाभ्यां सहितः स्वयं राजा युधिष्ठिरः ।  
विद्राव्य कौरवीं सेनां द्रोणशेषामिवाकरोत् ॥ भ्ञ्ज्_७।६०८ ॥  
    
सोमदत्तमथायान्तं सात्यकिः पृथुविक्रमम् ।  
अयोधवदसम्भ्रान्तः कुमार इव तारकम् ॥ भ्ञ्ज्_७।६०९ ॥  
    
तद्बाणशतनिर्भिन्नो व्यथां संस्तम्ब्य सात्यकिः ।  
शरेणाशनितुल्येन विदार्य तमपातयत् ॥ भ्ञ्ज्_७।६१० ॥  
    
ततो द्रोणार्जुनरणे दिव्यास्त्रग्रामदुःसहे ।  
बभौ रक्ताम्बरवती कालरात्रीव शर्वरी ॥ भ्ञ्ज्_७।६११ ॥  
    
ततः किरीटिप्रमुखैर्द्रैणिकृपेरितैः ।  
सैन्यानां भज्यमानानां बभूव भयदो रवः ॥ भ्ञ्ज्_७।६१२ ॥  
    
ततो दुर्योधनादेशाद्गाढे तमसि सन्ततैः ।  
दीपैर्युयुधिरे वीरा गजाश्वेत्सङ्गसङ्गिभिः ॥ भ्ञ्ज्_७।६१३ ॥  
    
ते सेने दीपनिकरैरभितो बभतुः क्षणात् ।  
हतानां कणशो यातैस्तेजोभिरिव भूभुजाम् ॥ भ्ञ्ज्_७।६१४ ॥  
    
विरेजुस्तान्यनीकानि दीपैः खड्गेषु बिम्बितैः ।  
ज्वलितानि वनानीव नक्तमोषधिमण्डलैः ॥ भ्ञ्ज्_७।६१५ ॥  
    
दीपदीप्ता नरेन्द्राणां रत्नाभरणरोचिषः ।  
तमःकषणपाषाणे हेमलेखा इवाबभुः ॥ भ्ञ्ज्_७।६१६ ॥  
    
ततो विमर्दनष्टेषु तेषु दीपेषु सङ्गरे ।  
निशीथो यौवनं प्राप वैराण्यपनयैरिव ॥ भ्ञ्ज्_७।६१७ ॥  
    
निर्विभागे ततो युद्धे प्रवृत्ते शौर्यशालिनि ।  
स्वयं जिते धर्मजेन सानुगे कौरवेश्वरे ॥ भ्ञ्ज्_७।६१८ ॥  
    
मृत्युवीथीमपि प्राप्तं सहदेवमवारयत् ।  
न जघान रणे कर्णः स्मरन्कुन्तीवचो मुहुः ॥ भ्ञ्ज्_७।६१९ ॥  
    
ततः कर्णसुतो वीरो वृषसेनो ऽरिवाहिनीम् ।  
विवेशास्त्रावलीज्वालालीढक्षत्त्रियकाननः ॥ भ्ञ्ज्_७।६२० ॥  
    
विद्रावितेषु वीरेषु वृषसेनेन सायकैः ।  
कुपितो द्रौपदो रोषात्कुरुसैन्यं व्यदारयत् ॥ भ्ञ्ज्_७।६२१ ॥  
    
वर्तमाने रणे घोरे भारद्वाजस्य पश्यतः ।  
धृष्टद्युम्नो ऽवधीद्वीरं द्रुमसेनं नराधिपम् ॥ भ्ञ्ज्_७।६२२ ॥  
    
ततो दुर्योधनगिरा द्रोणकर्णौ महीभुजाम् ।  
कृत्तैः शिरोभिश्चक्राते भुवि पद्माकरानिव ॥ भ्ञ्ज्_७।६२३ ॥  
    
धृष्टद्युम्नमुखाञ्जित्वा क्षपितानीकनायकः ।  
विद्राव्य पाण्डवचमूं कर्णश्चक्रे नृपक्षयम् ॥ भ्ञ्ज्_७।६२४ ॥  
    
तं कर्णं सायकानेन किरन्तं तेजसां निधिम् ।  
न सेहिरे परे द्रष्टुं रणे तपनसम्भवम् ॥ भ्ञ्ज्_७।६२५ ॥  
    
भज्यमानेष्वनीकेषु कर्णेन रणशालिना ।  
जयाशा पाण्डुपुत्राणां सकला तनुतां ययौ ॥ भ्ञ्ज्_७।६२६ ॥  
    
अथ कृष्णस्य वचनात्कृष्णरात्रौ घटोत्कचः ।  
अवधीत्त्वरितं कर्णं कृष्णाकोप इवापतन् ॥ भ्ञ्ज्_७।६२७ ॥  
    
तस्मिन्नभ्युद्गते दीप्तश्मश्रुजिह्वाविलोचने ।  
वाहिन्यः शतधा जग्मुः प्रतापपतिता इव ॥ भ्ञ्ज्_७।६२८ ॥  
    
स तदा जलदच्छायो भ्रुकुटी विद्युदुत्कटः ।  
स्फाराभिः शतधाराभिः पार्थः कर्णमपूरयत् ॥ भ्ञ्ज्_७।६२९ ॥  
    
आस्थितस्तप्तहेमाङ्गं चतुर्हस्तशतं रथम् ।  
सर्वाकारस्य लग्नाग्नेर्नीलाद्रेरुपमाक्षमम् ॥ भ्ञ्ज्_७।६३० ॥  
    
दशहस्तपरीणाहं दधानो भासुरं धनुः ।  
दावानलप्रज्वलितं महासालमिवानलः ॥ भ्ञ्ज्_७।६३१ ॥  
    
विस्फुरत्स्फारमुकुटो दीप्तजाम्बूनदाङ्गदः ।  
तमःशैलशिखासज्जो बभौ विघटयन्निव ॥ भ्ञ्ज्_७।६३२ ॥  
    
अट्टहासपटुर्नादस्तस्याभूत्तमसामिव ।  
तं दृष्ट्वा विकटाज्वालं पाटितानां व्यथारवः ॥ भ्ञ्ज्_७।६३३ ॥  
    
विद्रुतेष्वरिसैन्येषु सम्भोगार्हेषु राजसु ।  
राधेयगिरिरेवास्य जग्राह शरदुर्दिनम् ॥ भ्ञ्ज्_७।६३४ ॥  
    
अथाङ्गराजरक्षायै जटासुरसुतो बली ।  
कौरवेश्वरमामन्त्र्य समभ्यायादलम्बुसः ॥ भ्ञ्ज्_७।६३५ ॥  
    
ततस्तस्याभवद्धोरः सम्प्रहारः प्रहारिणा ।  
घटोत्कचेन सश्त्रास्त्रशिलापावकवर्षिणः ॥ भ्ञ्ज्_७।६३६ ॥  
    
तयोर्मायामयाश्चर्यकूटप्रकटयोधिनोः ।  
ऊर्जितैः शतशो योधा गर्जितैर्व्यसवो ऽभवत् ॥ भ्ञ्ज्_७।६३७ ॥  
    
रथाद्रथमभिद्रुत्य ततो भैमिरलम्बुसम् ।  
दोर्भ्यां मित्त्रमिवालिङ्ग्य गाढगाढमपीडयत् ॥ भ्ञ्ज्_७।६३८ ॥  
    
तस्य निष्पीड्यमानस्य निर्ययुः स्रोतसां मुखैः ।  
सधूमाः सानलज्वालाः सशब्दं शोणितच्छटाः ॥ भ्ञ्ज्_७।६३९ ॥  
    
ततो भुवि विनिष्पिष्य राविणं तं घटोत्कचः ।  
उद्धृत्य तच्छिरो वेगाद्दुर्योधनमथाययौ ॥ भ्ञ्ज्_७।६४० ॥  
    
तमुवाच हतो ऽयं ते मया बन्धुर्निशाचरः ।  
प्रियस्य पातय शिरः पुनरेव नृपाधम् ॥ भ्ञ्ज्_७।६४१ ॥  
    
उक्त्वैतत्कर्णमभ्यायाद्विनदन्रजनीचरः ।  
चण्डानिलसमुद्धूतः कालमेव इवाकुलः ॥ भ्ञ्ज्_७।६४२ ॥

***** अलम्बुसवधः ॥ २२ ॥ *****

ततः प्रवृत्ते समरे घोरे राधेयरक्षसोः ।  
रामरावणसङ्ग्राममस्मरन्विबुधा दिवि ॥ भ्ञ्ज्_७।६४३ ॥  
    
स्तम्भप्रमाणैर्विशखैर्ज्वलितैरुल्मुकैरिव ।  
विद्धो ऽपि रक्षसा कर्णो न चचाल महाशयः ॥ भ्ञ्ज्_७।६४४ ॥  
    
अथ क्रोधविनिर्मुक्तैर्विपुलैः कर्णसायकैः ।  
निर्भिन्नो राक्षसश्चक्रं प्राहिणोत्कर्णपावकम् ॥ भ्ञ्ज्_७।६४५ ॥  
    
प्रेक्ष्य चायत्सहस्रारं तेजःपिञ्जरिताम्बरम् ।  
चकार खण्डशश्चक्रं कर्णः सावेगमाशुगैः ॥ भ्ञ्ज्_७।६४६ ॥  
    
ततो घटोत्कचः कोपान्मायां कृत्वा विमोहनीम् ।  
पिष्ट्वा सूतध्जरथं विशालमविशन्नभः ॥ भ्ञ्ज्_७।६४७ ॥  
    
शान्ततेजोमये वह्नौ तारा तारास्थिसङ्कुले ।  
व्योम श्मशाने तस्यासन्मत्तवेतालकोटयः ॥ भ्ञ्ज्_७।६४८ ॥  
    
मुहुर्गजो मुहुः सिंहः क्षणं मेघः क्षणं गिरिः ।  
सर्वभूतमहाकायो वर्षन्स विपुलाः शिलाः ॥ भ्ञ्ज्_७।६४९ ॥  
    
भुवो वह्निं दिवः शस्त्रं दिग्भ्यो राक्षसमण्डलम् ।  
विसृजन्कुरुसेनासु वैकर्तनमयोधयत् ॥ भ्ञ्ज्_७।६५० ॥  
    
ततो विधूय तां मायां कर्णो दिव्यास्त्रतेजसा ।  
निर्दहन्पाण्डवचमूं रक्षो विव्याध सायकैः ॥ भ्ञ्ज्_७।६५१ ॥  
    
हेडिहन्पाण्डव यातुधानान्सहस्रशः ।  
कर्णो धनुष्मतां धुर्यो विबभौ रामविक्रमः ॥ भ्ञ्ज्_७।६५२ ॥  
    
अष्टाष्टचक्रामशनिं कालजिह्वविभीषणाम् ।  
भैमः ससर्ज कर्णाय स्वयं रुद्रेण निर्मिताम् ॥ भ्ञ्ज्_७।६५३ ॥  
    
विसृष्टा राक्षसेन्द्रेण शैलसङ्घप्रमाथिनी ।  
सा भस्मसान्महाघोषा रथमाधिरथेर्व्यधात् ॥ भ्ञ्ज्_७।६५४ ॥  
    
ततो ऽपरं समास्थाय स्यन्दनं सूतनन्दनः ।  
पिशाचवदनानन्याञ्जघान पिशिताशिनः ॥ भ्ञ्ज्_७।६५५ ॥  
    
विरथः कोपहुतभुग्ज्वालावलयितेक्षणः ।  
घटोत्कचो महामायः पुनरन्तरधीयत ॥ भ्ञ्ज्_७।६५६ ॥  
    
अत्रान्तरे राक्षसेन्द्रो बकस्य दयितः सखा ।  
सुयोधनाभ्यनुज्ञातो बीममायादलायुधः ॥ भ्ञ्ज्_७।६५७ ॥  
    
हयानां हस्तिकर्णानां पिशाचमुखवर्चसाम् ।  
युक्ते शतेन गम्भीरनिर्घोषे स्यान्दने स्थितम् ॥ भ्ञ्ज्_७।६५८ ॥  
    
तं भीमः प्रतिजग्राह संरम्भगुरुगर्जितम् ।  
सिद्धमन्त्र इवाकम्पो वीरो वेतालमुत्थितम् ॥ भ्ञ्ज्_७।६५९ ॥  
    
आकीर्यमाणो घोरेण शिलशस्त्रस्त्रवर्षिणा ।  
राक्षसेन गदां भीमः प्राहिणोत्तद्वधाशया ॥ भ्ञ्ज्_७।६६० ॥  
    
तां गदां गदया रक्षो हत्वा जाम्बूनदाङ्गदाम् ।  
नदन्नकालजलदध्वानधीरः खमाविशत् ॥ भ्ञ्ज्_७।६६१ ॥  
    
अलायुधेन संसक्तं रजन्यां कूटयोधिना ।  
भीमं दृष्ट्वा क्षणं कृष्णः सन्देहाकुलितो ऽभवत् ॥ भ्ञ्ज्_७।६६२ ॥  
    
ततः शौरेर्गिरा वीरः प्रवरो रौद्रकर्मणाम् ।  
अलायुधं समभ्यायात्त्यक्त्वा कर्णं घटोत्कचः ॥ भ्ञ्ज्_७।६६३ ॥  
    
तयोः संरब्धयोर्व्योम्नि सन्निपातो घनस्वनः ।  
अभूद्भृशं शिलाशस्त्रनिर्घर्षोद्धूतपावकः ॥ भ्ञ्ज्_७।६६४ ॥  
    
चिताग्निपङ्गलश्मश्रुजटाभीषणयोस्तयोः ।  
दन्तनिष्पेषसञ्जाताः स्फुलिङ्गा इव बभ्रमुः ॥ भ्ञ्ज्_७।६६५ ॥  
    
अग्निकुण्डोपमानाभ्यां कुण्डलाभ्यां विराजितम् ।  
अलायुधस्याशु शिरश्चिच्छेद च घटोत्कचः ॥ भ्ञ्ज्_७।६६६ ॥

***** अलायुधवधः ॥ २३ ॥ *****

तं हत्वा विनदन्घोरं हैडिम्बो घोरविक्रमः ।  
द्रुतं कर्णं समभ्येत्य शिलवर्षैरताडयत् ॥ भ्ञ्ज्_७।६६७ ॥  
    
वैकर्तनो ऽपि पार्थानां क्षपयित्वा वरूथिनीम् ।  
घटोत्कचसम्भ्रान्तः शरजालैरपूरयत् ॥ भ्ञ्ज्_७।६६८ ॥  
    
अथास्त्रेण रथं हत्वा कर्णस्य रजनीचरः ।  
त्रिजगन्मोहनीं मायां समादायाविशन्नभः ॥ भ्ञ्ज्_७।६६९ ॥  
    
उल्मुकैरायुधैर्वृक्षैः शिलाभिः पर्वतैस्तथा ।  
स जघान महाघोषः कौरवाणामनीकिनीम् ॥ भ्ञ्ज्_७।६७० ॥  
    
निशीथे सर्ववीरेषु युध्यमानेषु रक्षसा ।  
दुद्रुवुः पृथिवीपाला भग्नस्यन्दनकुञ्जराः ॥ भ्ञ्ज्_७।६७१ ॥  
    
संहारे सर्वयोधानां तस्मिन्नतिभयङ्करे ।  
निष्कम्पः समरे कर्णः सायकैः खमपूरयत् ॥ भ्ञ्ज्_७।६७२ ॥  
    
गगने विध्यमानानां शिलानां कर्णमार्गणैः ।  
ज्वालाजालजटालानामभूच्चटचटारवः ॥ भ्ञ्ज्_७।६७३ ॥  
    
ततः परिघनिस्त्रिंशशतघ्निप्रासमुद्गराः ।  
सत्रिशूलगदाचक्रभुसुण्डिशरतोमराः ॥ भ्ञ्ज्_७।६७४ ॥  
    
कर्णानने राक्षसेन प्रास्त विषमयोधिना ।  
चक्रिरे कौरवानीकं हतं कालशतैरिव ॥ भ्ञ्ज्_७।६७५ ॥  
    
विद्रुते च तथा सैन्ये रक्तकुल्यावरोहिनि ।  
विद्यमाने निराधारे राधेये धैर्यशालिनि ॥ भ्ञ्ज्_७।६७६ ॥  
    
स्वस्तीत्युक्त्वा प्रयातेषु व्योम्नः सिद्धसुरर्षिषु ।  
अकम्पत जगत्सर्वं राक्षसेन्द्रस्य मायया ॥ भ्ञ्ज्_७।६७७ ॥  
    
युध्यमानं ततो वीरं कर्णमभ्येत्य कौरवः ।  
अवदत्सर्वसंहारसन्त्रासायासकातरः ॥ भ्ञ्ज्_७।६७८ ॥  
    
त्वयार्जुनवधे शक्तिर्धार्यते किमनर्थका ।  
अस्मिन्निशीथे को ह्यस्मान्मुच्यते यः पुनर्जयेत् ॥ भ्ञ्ज्_७।६७९ ॥  
    
एतदाकर्ण्य राधेयः शक्रदत्तां महाप्रभाम् ।  
एकवीरवधायत्तां सुचिरं परिरक्षिताम् ॥ भ्ञ्ज्_७।६८० ॥  
    
दारणीं दैत्यसङ्घानामुत्ससर्ज नभस्तले ।  
यस्या ज्वालावलीधाम्ना सीमन्तितमिवाभवत् ॥ भ्ञ्ज्_७।६८१ ॥  
    
तेजस्विनो राक्षसस्य दृढं वक्षो विदार्य सा ।  
जगाम त्रिदिवं दीप्ता प्राणशक्तिरिवापरा ॥ भ्ञ्ज्_७।६८२ ॥  
    
दग्धमायस्तदा क्षिप्रं हैडिम्बो मन्दराकृतिः ।  
पतन्निर्भिन्नहृदयः पिपेष कुरुवाहिनीम् ॥ भ्ञ्ज्_७।६८३ ॥

***** रात्रियुद्धे घटोत्कचवधः ॥ २४ ॥ *****

हते घटोत्कचे वीरे दशकण्ठपराक्रमे ।  
प्रहृष्टाः कुरवः कर्णं रामोपममपूजयन् ॥ भ्ञ्ज्_७।६८४ ॥  
    
शक्तिहीने ततः कर्णे नदत्कालियसूदनः ।  
विष्णो पाण्डवानीके ननर्तानन्दनिर्भरः ॥ भ्ञ्ज्_७।६८५ ॥  
    
वलत्पीतांशुकास्तस्य नृत्यतो विबभुर्भुजाः ।  
स्फूर्जतिकञ्जल्कपटला वातलोला इव द्रुमाः ॥ भ्ञ्ज्_७।६८६ ॥  
    
तमूचे निन्दयन्पार्थो हैडिम्बवधदुःखितः ।  
को ऽयं विषादसमये प्रहर्षस्ते जनार्दन ॥ भ्ञ्ज्_७।६८७ ॥  
    
श्रुत्वैतदब्रवीत्कृष्णो जितः कर्णो ऽधुना सखे ।  
हैडिम्बवपुषः प्राणश्चिन्ताचपलचेतसः ॥ भ्ञ्ज्_७।६८८ ॥  
    
शक्तिश्च कर्णदोर्दण्डात्समं याता जयाय वः ।  
एकलव्यजरासन्धशिशुपालादयो मया ॥ भ्ञ्ज्_७।६८९ ॥  
    
पुरा युद्धमिदं ज्ञात्वा दुर्जयाः शक्तिभिर्हताः ।  
एवमेव रणे कर्णो न जेयस्त्रिदशैरपि ॥ भ्ञ्ज्_७।६९० ॥  
    
किं पुनर्घोरया पार्थ शक्त्या वासवदत्तया ।  
त्वयि नोत्सृष्टवाञ्शक्तिं सततं मोहितो मया ।  
कर्ण प्रतिनिशं पापैः प्रेर्यमाणो ऽपि कौरवैः ॥ भ्ञ्ज्_७।६९१ ॥  
    
इत्युक्तवति दाशार्हे सिद्धवीरवधार्दिताः ।  
निर्विभागं युयुधिरे क्रोधान्धाः कुरुपाण्डवाः ॥ भ्ञ्ज्_७।६९२ ॥  
    
हैडिम्बे निहते राजा शोकतप्तो युधिष्ठिरः ।  
आश्वासितः केशवेन कुपित्तः कर्णमाद्रवत् ॥ भ्ञ्ज्_७।६९३ ॥  
    
नृपैरनुगतः सर्वैः प्रविष्टः कुरुवाहिनीम् ।  
अभ्येत्य भगवान्व्यासो धर्मराजमभाषत ॥ भ्ञ्ज्_७।६९४ ॥  
    
दिष्ट्या नाधिरथेः शक्त्या कृतं जगदनर्जुनम् ।  
अधुना वीर युध्यस्व निःसंरम्भमनाकुलः ॥ भ्ञ्ज्_७।६९५ ॥  
    
इतश्चतुर्भिर्दिवसैर्न भविष्यन्ति भूमिपाः ।  
धर्मवीर त्जज क्रोधं सदा धर्मानुगो जयः ॥ भ्ञ्ज्_७।६९६ ॥  
    
इत्युक्त्वान्तर्हिते व्यासे भीमार्जुनयुधिष्ठिराः ।  
चक्रिरे समरं घोरं द्रोणकर्णकृपादिभिः ॥ भ्ञ्ज्_७।६९७ ॥  
    
सा कालरात्रिः शूराणामुत्सवो यक्षरक्षसाम् ।  
सहस्रयामतां याता त्रियामाबून्महीभुजाम् ॥ भ्ञ्ज्_७।६९८ ॥  
    
ततो निद्राकुले सैन्ये शान्ते शस्त्रकृतक्षते ।  
दृष्ट्वा जगाद कारुण्याच्छ्वेताश्वो यशसां निधिः ॥ भ्ञ्ज्_७।६९९ ॥  
    
मुहुर्ते ऽस्मिन्निरालोके खिन्नाः सर्वे महारथाः ।  
क्षणं भजन्तु विश्रान्तिं निद्रामुकुलितेक्षणाः ॥ भ्ञ्ज्_७।७०० ॥  
    
इत्युक्ते सैनिकाः सर्वे प्रशंसन्तो धनञ्जयम् ।  
क्षणं गजरथस्कन्दनिष्ण्णास्तत्यजुः श्रमम् ॥ भ्ञ्ज्_७।७०१ ॥  
    
निःस्यन्दनागतुरगा निस्चलच्छत्रचामराः ।  
अङ्कन्यस्तायुधभाटास्ताः सेना निश्चला भभुः ॥ भ्ञ्ज्_७।७०२ ॥  
    
अथोद्ययौ व्योमकृपाणपट्टदन्तत्सरुः कान्तिसरिन्मरालः ।  
चन्द्रो जगत्कुञ्जरकर्णशङ्खो दिगङ्गनामण्डनदर्पणश्रीः ॥ भ्ञ्ज्_७।७०३ ॥  
    
ततः समस्तवीराणां सम्मुखाहवपातिनाम् ।  
यशोभिरिव शीतांशुरंशुभिर्द्यामपूरयत् ॥ भ्ञ्ज्_७।७०४ ॥  
    
तुषारहररुचिरैः किरणैरमृतत्विषः ।  
चामरैरिव भूपाला वीज्यमानाः क्षणं बभुः ॥ भ्ञ्ज्_७।७०५ ॥  
    
शरेष्वङ्कुरितश्चन्द्रः सान्द्रं पल्लवितोमिंषु ।  
हरेषु फुल्लितो राज्ञां शङ्खेषु फलितो ऽभवत् ॥ भ्ञ्ज्_७।७०६ ॥  
    
प्रतिबिम्बगतो रक्ततटिनीषु निशाकरः ।  
बभौ सन्ध्यासवेनेव घूर्णमानारुणच्छविः ॥ भ्ञ्ज्_७।७०७ ॥  
    
ततः क्षीणे क्षपाकाले ध्वजिनी राजयक्ष्मणि ।  
उद्ययौ शोणिताताम्रो भगवान्वासरेश्वरः ॥ भ्ञ्ज्_७।७०८ ॥

***** चतुर्थदिवसे रात्रियुद्धम् ॥ २५ ॥ *****

दुर्योधनेन वाक्यल्यैरर्दितः कुम्भसम्भवः ।  
ततो ददाह दिव्यास्त्रैरनस्त्रज्ञानपि क्रुधा ॥ भ्ञ्ज्_७।७०९ ॥  
    
पुनः प्रवृत्ते समरे निर्मर्यादे जगत्क्षये ।  
द्रोणेन वध्यमानानामानन्दस्तुमुलो ऽभवत् ॥ भ्ञ्ज्_७।७१० ॥  
    
तस्मिन्नकालकल्पान्ते रुद्रः किं वापुषामुना ।  
संहर्तुमुद्यतो लोकानित्यूचुर्व्योमचारिणः ॥ भ्ञ्ज्_७।७११ ॥  
    
चेदिसोमकपाञ्चालमत्स्यकेकयसृञ्जयाः ।  
न शर्म लेभिरे वीराः पीडिता द्रोणसायकैः ॥ भ्ञ्ज्_७।७१२ ॥  
    
ततो विराटद्रुपदौ भारद्वाजं शितैः शरैः ।  
    
सञ्च्छाद्य चक्रतुः क्षिप्रं विस्मयं तव धन्विनाम् ॥ भ्ञ्ज्_७।७१३ ॥  
    
द्रोणो ऽथ पार्षतसुतान्हत्वा विपुलविक्रमान् ।  
कण्ठाञ्जहार भल्लाभ्यां विराटद्रुपदौ समम् ॥ भ्ञ्ज्_७।७१४ ॥

***** विराटद्रुपदवधः ॥ २६ ॥ *****  
    
मत्स्यपाञ्चालसेनासु भग्नासु पवनात्मजः ।  
धृष्टद्युम्नमुखैः सार्धं द्रोणानीकमुपाद्रवत् ॥ भ्ञ्ज्_७।७१५ ॥  
    
कर्णसौबलहार्दिक्यदुःशासनमुखास्ततः ।  
भीमपार्षतसैनेयफल्गुनाद्यानयोधयन् ॥ भ्ञ्ज्_७।७१६ ॥  
    
सङ्घट्टः सर्ववीराणां तुमुले सम्प्रहारिणि ।  
आयात्सोल्लोलकीलालकुल्या कल्लोलमालिनी ॥ भ्ञ्ज्_७।७१७ ॥  
    
पाञ्चालचेदिमत्स्यानां कुर्वाणां कदनं रणे ।  
द्रोणं विलोक्य कंसारिर्बभाषे पाण्डुनन्दनम् ॥ भ्ञ्ज्_७।७१८ ॥  
    
जामदग्न्यस्य शिष्यो ऽयं प्रवृद्धः क्षत्रियानलः ।  
दिव्यास्त्रदुःसहशिखः सोढुं नः केन पार्यते ॥ भ्ञ्ज्_७।७१९ ॥  
    
सर्वात्मना युध्यमानो दुर्जयः सायुधो गुरुः ।  
उद्यतः कर्तुमद्यैव जाने निष्पाण्डवं जगत् ॥ भ्ञ्ज्_७।७२० ॥  
    
पुत्रं तु निहतं श्रुत्वा ध्रुवमेष न योत्स्यते ।  
तस्माद्युक्तिमुपाश्रित्य जये नीतिर्विधीयताम् ॥ भ्ञ्ज्_७।७२१ ॥  
    
श्रुत्वैतदर्जुने कर्णौ पिधायाधोमुखस्थिते ।  
कथञ्चिदभ्युपगमान्मूके पाण्डवभूपतौ ॥ भ्ञ्ज्_७।७२२ ॥  
    
अश्वत्थामाभिधं हत्वा गदया मदकुञ्जरम् ।  
उच्चैः पुत्रवधं भीमो द्रोणमश्रावयत्पुरः ॥ भ्ञ्ज्_७।७२३ ॥  
    
लज्जमानेन भीमेन व्याहृतं भृशमप्रियम् ।  
दुर्जयं तनयं मत्वा द्रोणो मेने न तत्तथा ॥ भ्ञ्ज्_७।७२४ ॥  
    
स प्रविश्याथ पाञ्चालान्धृष्टद्युम्नजिघांसया ।  
जघान वीरयोधानां रथानामयुतानि षट् ॥ भ्ञ्ज्_७।७२५ ॥  
    
चेदिपाञ्चालमत्स्यानां ब्रह्मस्त्रेणोग्रविक्रमः ।  
प्रयुतान्यदहत्क्रुद्धो द्रोणो रुद्र इवापरः ॥ भ्ञ्ज्_७।७२६ ॥  
    
निघ्नन्प्रभद्रकान्वीरान्सोमकाश्च प्रहारिणः ।  
चतुर्वर्षशतो दर्पाद्युवेव विचचार सः ॥ भ्ञ्ज्_७।७२७ ॥  
    
ऋषयो ऽथ समभ्येत्य तं क्रूरतरकारिणम् ।  
तस्मादवारयन्घोराल्लोकसंहारवैशसात् ॥ भ्ञ्ज्_७।७२८ ॥  
    
मुनिसङ्घे गते व्योम्ना द्रोणो भीमवचः स्मरन् ।  
युधिष्ठिरं शङ्कितधीरपृच्छत्सत्यविक्रमम् ॥ भ्ञ्ज्_७।७२९ ॥  
    
गोविन्देनार्थितो यत्नाल्लोकसंहारशान्तये ।  
युधिष्ठिरस्तदेवोक्त्वा स्वैरं हस्तीत्यभाषत ॥ भ्ञ्ज्_७।७३० ॥  
    
अस्पृशन्तो हया भूमिमवहन्ये युधिष्ठिरम् ।  
ते नीचगामिनस्तूर्णमसत्यगुरवो ऽभवन् ॥ भ्ञ्ज्_७।७३१ ॥  
    
ततः सविषनाराचैर्निर्भिन्न इव मर्मसु ।  
निश्चित्यात्मवधं द्रोणश्चित्रार्पित इवाभवत् ॥ भ्ञ्ज्_७।७३२ ॥  
    
तं जिह्वादीप्तविशिखो धृष्टद्युम्नो ऽवदद्द्रुतम् ।  
अहो तनु ब्राह्मणो भूत्वा पिशिताशीव निष्कृपः ।  
करोषि कलुषं कर्म निहते ऽपि प्रिये सुते ॥ भ्ञ्ज्_७।७३३ ॥  
    
तच्छ्रुत्वा सहसा द्रोणस्त्यक्त्वा चापं सह क्रुधा ।  
दत्त्वा सर्वाभयं मौनी ददर्श ज्योतिरान्तरम् ॥ भ्ञ्ज्_७।७३४ ॥  
    
तस्य षट्कोशसङ्घस्य सम्पुटत्रयपातनात् ।  
ब्रह्मरन्ध्रविनिष्क्रान्तं ज्योतिर्व्योम समाविशत् ॥ भ्ञ्ज्_७।७३५ ॥  
    
अत्रान्तरे समाकृष्य धृष्टद्युम्नः शिरोरुहैः ।  
क्रोधान्धः पाण्डुतनयैर्वार्यमाणो ऽपि सम्भ्रमम् ॥ भ्ञ्ज्_७।७३६ ॥  
    
गुरोरकृष्टशस्त्रस्य धाम्नि सङ्क्रान्ततेजसः ।  
शिरो जहार खड्गेन धिक्कृतः स्रवराजभिः ॥ भ्ञ्ज्_७।७३७ ॥

***** द्रोणवधः ॥ २७ ॥ *****  
    
हते रुक्मरथे वीरे गुरौ सर्वधनुष्मताम् ।  
सम्भ्रान्ता दुद्रुवुः सर्वे कौरवाणां महारथाः ॥ भ्ञ्ज्_७।७३८ ॥  
    
भग्नं कुरुबलं दृष्ट्वा शङ्कितो द्रोणनन्दनः ।  
किमेतदिति पप्रच्छ साश्रुनेत्रं सुयोधनम् ॥ भ्ञ्ज्_७।७३९ ॥  
    
तस्मिन्नधोमुखे दुःखाद्धोरं वक्तुमनीश्वरे ।  
तत्प्रेरितः पितृवधं गौतमो ऽस्मौ न्यवेदयत् ॥ भ्ञ्ज्_७।७४० ॥  
    
श्रुत्वा स वैशसं घोरं छद्मना विहितं गुरौ ।  
पाञ्चाल्येन नृशंसेन जज्वाल क्रोधवह्निना ॥ भ्ञ्ज्_७।७४१ ॥  
    
तस्य निःश्वसतः कोपात्कालस्येव दिधक्षतः ।  
संरम्भः सर्वभूतानां बभूवातिभयङ्करः ॥ भ्ञ्ज्_७।७४२ ॥  
    
निष्पिष्यपाणिना पाणिं सो ऽब्रवीत्साश्रुलोचनः ।  
अहो ममापि जनकः केशग्रहणमाप्तवान् ॥ भ्ञ्ज्_७।७४३ ॥  
    
घातयित्वा मृषावादी गुरुं राजा बकव्रतः ।  
मयि जीवति कौन्तेयः कथं प्राप्स्यति मेदिनीम् ॥ भ्ञ्ज्_७।७४४ ॥  
    
अद्य मत्कोपनिर्दग्धे पाण्डुपुत्रे सराजके ।  
भार्गवस्य स्मरिष्यन्ति वीराः क्षत्त्रकुलच्छिदः ॥ भ्ञ्ज्_७।७४५ ॥  
    
कृत्वाद्य पार्षतपशुं क्रोधाग्नेरुपहारताम् ।  
अकृष्णपार्थां पृथिवीमेषो ऽहं कर्तुमुद्यतः ॥ भ्ञ्ज्_७।७४६ ॥  
    
पुरा मह्यं पिता प्रादादस्त्रं नारायणोदितम् ।  
तेनाद्य संहृतांल्लोकान्मया पश्यन्तु खेचराः ॥ भ्ञ्ज्_७।७४७ ॥  
    
इत्युक्त्वा सन्दधे धीप्तं तदस्त्रं नियतः शुचिः ।  
येनाश्वत्थदलालोला विचचालजगत्त्रयी ॥ भ्ञ्ज्_७।७४८ ॥  
    
ततो ननाद मन्थाद्रिक्षुभिताम्भोधिनिःस्वनम् ।  
द्रौणिर्येन दिशः सर्वा ययुः शकलतामिव ॥ भ्ञ्ज्_७।७४९ ॥  
    
ततो व्यथितमालोक्य स्वसैन्यं श्वेतवाहनः ।  
जगाद धर्मतनयं श्वसन्ननुशयाकुलः ।  
व्याजाद्विभवलुब्धेन शिष्येण निहतो गुरुः ॥ भ्ञ्ज्_७।७५० ॥  
    
इति प्रलापमुखरे सुरराजसुते गुरोः ।  
कोपादाताम्रनयनः प्रोवाच पवनात्मजः ॥ भ्ञ्ज्_७।७५१ ॥  
    
न नाम मुनिवत्पार्थ क्षत्त्रियो वक्तुमर्हसि ।  
घोरापकारे कः शत्रौ रणे न्यायमुपेक्षते ॥ भ्ञ्ज्_७।७५२ ॥  
    
अस्मिन्मम भुजे वीरे गदाप्रणयिनि स्थिते ।  
त्वयि कृष्णे च किं नाम द्रौणिश्लाघाभिनन्द्यते ॥ भ्ञ्ज्_७।७५३ ॥  
    
इत्युक्ते भीमसेनेन पार्षतोर्ऽजुनमब्रवीत् ।  
लोकान्तको विकर्मस्थो ब्रह्मबन्धुर्हतो मया ॥ भ्ञ्ज्_७।७५४ ॥  
    
ब्रह्मास्त्रेण हतो येन मुक्तवर्मा पृथग्जनः ।  
सर्वोपायैः स हन्तव्यो ऽसुरवद्विश्वकण्टकः ॥ भ्ञ्ज्_७।७५५ ॥  
    
त्वया हतः कथं भीष्मः स च प्राग्ज्योतिषेश्वरः ।  
पितुः सखा किमेतेन गहना वीरवृत्तयः ॥ भ्ञ्ज्_७।७५६ ॥  
    
धृष्टद्युम्नवचः श्रुत्वा तिर्यग्जिह्मीकृतेक्षणः ।  
निःश्वस्य कोपसन्तप्तो धिग्धिगित्यर्जुनो ऽब्रवीत् ॥ भ्ञ्ज्_७।७५७ ॥  
    
लज्जानते धर्मसुते मूकीभूतेषु राजसु ।  
सात्यकिः कोपसन्तप्तो धृष्टद्युम्नमभाषत ॥ भ्ञ्ज्_७।७५८ ॥  
    
बत पाप वयं सर्वे ये गुरुघ्नं पुरः स्थितम् ।  
स्वस्तिवत्प्रतिभाषन्ते हन्तव्यं त्वां प्रयत्नतः ॥ भ्ञ्ज्_७।७५९ ॥  
    
इत्युक्तवति शैनेये जगाद द्रुपदात्मजः ।  
अहो नु परदोषज्ञो निर्देष इव भाषसे ॥ भ्ञ्ज्_७।७६० ॥  
    
भूरिश्रवाः प्रायगतः कृत्तबाहुः किरीटिना ।  
नृशम्स पतिताचार केनान्येन निपातितः ॥ भ्ञ्ज्_७।७६१ ॥  
    
नैतद्वाच्यं त्वया भूपो बाणैस्त्वामन्यथा शितैः ।  
करोमि शिक्षागुरुभिर्विनयावनिवर्तिनम् ॥ भ्ञ्ज्_७।७६२ ॥  
    
इति ब्रुवाणौ संरम्भात्तौ मिथो हन्तुमुद्यतौ ।  
नि(न्य)वारयत्कृष्णगिरा भीमसेनः सहानुजैः ॥ भ्ञ्ज्_७।७६३ ॥  
    
ततः क्षणात्समावृत्ते कुरुराजबलार्णवे ।  
द्रोणात्मजास्त्रपिहिता नालक्ष्यन्त दिशो दश ॥ भ्ञ्ज्_७।७६४ ॥  
    
नारायणास्त्रनिःसृतैः प्रदीप्तायुधमण्डलैः ।  
बध्यमानाल्पशेषाभूत्पाण्डवानामनीकिनी ॥ भ्ञ्ज्_७।७६५ ॥  
    
तस्मिन्नायुधसङ्घर्षजातज्वालाशताकुले ।  
घोरे सुभटसंहारे त्रस्तो राजा युधिष्ठिरः ॥ भ्ञ्ज्_७।७६६ ॥  
    
उवाच पार्षतमुखान्वीक्षमाणः किरीटिनम् ।  
पलायन्तामितः सर्वे महद्भयमुपस्थितम् ॥ भ्ञ्ज्_७।७६७ ॥  
    
माध्यस्थ्यमास्थितो जिष्णुः कोपितो निधनाद्गुरोः ।  
येनाभिमन्युर्वृद्धेन व्याजाद्बालो निपातितः ॥ भ्ञ्ज्_७।७६८ ॥  
    
सत्यजित्प्रमुखा येन हतास्ते ते महारथाः ।  
दुर्भेद्यं कवचं प्रादाद्दिव्यं दुर्योधनाय यः ॥ भ्ञ्ज्_७।७६९ ॥  
    
क्रियतां नाधुना युद्धं स्वस्ति पार्थाय धीमते ।  
एवं वह्निं प्रवेक्ष्यामि द्रौणिं कालं सहेत कः ॥ भ्ञ्ज्_७।७७० ॥  
    
इत्युक्ते धर्मराजेन भुजावुत्क्षिप्य केशवः ।  
उच्चैरुवाच भूपालाञ्ज्वलितान्स्त्रतेजसा ॥ भ्ञ्ज्_७।७७१ ॥  
    
भो भोः शस्त्रं परित्यज्य रथेभ्यो व्रजत क्षितिम् ।  
अस्त्रेणानेन हन्यन्ते न विशस्त्रा भुवि स्थिताः ॥ भ्ञ्ज्_७।७७२ ॥  
    
इति ब्रुवाणे संरम्भात्सावेगं कैटभद्विषि ।  
भीमो बभाषे भूपालानभयं कर्तुमर्हथ ॥ भ्ञ्ज्_७।७७३ ॥  
    
एषो ऽहं समयप्रख्यां गदामादाय दंशितः ।  
द्रौणिमभ्युद्यतो हन्तुं पश्यन्तु कुरुपाण्डवाः ॥ भ्ञ्ज्_७।७७४ ॥  
    
इति गर्जन्तमायान्तं पावनिं द्रोणनन्दनः ।  
हसन्मूढो ऽयमित्युक्त्वा शरजालैरपूरयत् ॥ भ्ञ्ज्_७।७७५ ॥  
    
ततो नारायणास्त्रेण दह्यमानाः समन्ततः ।  
अवातरन्वाहनेभ्य शस्त्राण्युत्सृज्य भूमिपाः ॥ भ्ञ्ज्_७।७७६ ॥  
    
रथे स्थितं युध्यमानं भीमसेनमसम्भ्रमात् ।  
अस्त्रज्वालावलीचक्रमेकीभूतं समापतत् ॥ भ्ञ्ज्_७।७७७ ॥  
    
प्रजवाग्निशिखाकूटसङ्घट्टन्तरितं क्षणात् ।  
अर्जुनो भीममालोक्य वरुणास्त्रमवासॄजत् ॥ भ्ञ्ज्_७।७७८ ॥  
    
नारायणास्त्रदहनैस्तदस्त्रमभितो हतम् ।  
मोधीकृतं क्षणेनाभूदप्रयुक्तमिवाम्बरे ॥ भ्ञ्ज्_७।७७९ ॥  
    
महास्त्रसङ्कटे घोरे वर्तमानं वृकोदरम् ।  
अवरुह्य रथात्कृष्णौ द्राग्भुजाभ्यां विकृष्य तम् ॥ भ्ञ्ज्_७।७८० ॥  
    
शस्त्रं हृत्वा बलाद्वीरं नीत्वाशु स्यन्दनाद्भुवम् ।  
वीरौ चित्रोज्ज्वलौ हृष्टौ तस्थातुः कृष्णपाण्डवौ ॥ भ्ञ्ज्_७।७८१ ॥  
    
अस्त्रे ततः स्वयं शान्ते प्रसन्ने भुवनत्रये ।  
ऊचे दुर्योधनो द्रौणिं पुनरस्त्रं प्रयुज्यताम् ॥ भ्ञ्ज्_७।७८२ ॥  
    
द्विष्प्रयोज्यं न दिव्यास्त्रमित्युक्त्वा द्रौणिराकुलः ।  
शरैश्वकार पाञ्चालमत्स्यकेकयसङ्क्षयम् ॥ भ्ञ्ज्_७।७८३ ॥  
    
स सात्यकिं पार्षतं च जित्वा विद्राव्य वाहिनीम् ।  
जघान पौरवं वीरं राजानं च सुदर्शनम् ॥ भ्ञ्ज्_७।७८४ ॥  
    
पाण्डुसैन्येषु भग्नेषु द्रौणिं पश्चादभिद्रुतम् ।  
अवारयत्स्वयं क्रुद्धो बाणवर्षैर्धनञ्जयः ॥ भ्ञ्ज्_७।७८५ ॥  
    
प्रादुश्चक्रे ततो घोरं ज्वालावलयिताम्बरम् ।  
आग्नेयमस्त्रं लोकानां क्षयाय द्रौणिरुद्यतः ॥ भ्ञ्ज्_७।७८६ ॥  
    
अथ काञ्चनसन्नाहौरिव सर्वे समावृताः ।  
महास्त्रतेजसा व्याप्ताः पेतुर्भूमिभृतां वराः ॥ भ्ञ्ज्_७।७८७ ॥  
    
अस्त्रेणाक्षौहिणीं दग्धां वह्निव्याप्तो धनञ्जयः ।  
दृष्ट्वा प्रादुश्चकारोग्रं ब्रह्मास्त्रं तत्प्रशान्तये ॥ भ्ञ्ज्_७।७८८ ॥  
    
अस्त्रे तिरोहिते तस्मिन्विमुक्तौ केशवार्जुनौ ।  
दृष्ट्वा द्रोणसुतः क्रुद्धो धिगस्त्राणीत्यभाषत ॥ भ्ञ्ज्_७।७८९ ॥  
    
अत्रान्तरे ज्ञानसहस्ररश्मिरपारवेदामृतसिन्धुसेतुः ।  
सरस्वतीमानसराजहंसः कृष्णो ऽप्यकृष्णो मुनिराजगाम ॥ भ्ञ्ज्_७।७९० ॥  
    
रथं समुत्सृज्य तमुग्रकर्मा प्रणम्य पप्रच्छ गुरोस्तनूजः ।  
अस्त्राणि दिव्यान्यफलानि कस्मात्पार्थे सकृष्णे भगवन्गतानि ॥ भ्ञ्ज्_७।७९१ ॥  
    
पृष्टः कोपाकुलेनेति तमुवाच मुनीश्वरः ।  
वीरौ कृष्णार्जुनावेतौ नरनारायणावृषी ॥ भ्ञ्ज्_७।७९२ ॥  
    
षष्टिं वर्षसहस्राणि तपः कृत्वा पिनाकिनम् ।  
नारायणस्तोषयित्वा लेभे तत्तुल्यतां पुरा ॥ भ्ञ्ज्_७।७९३ ॥  
    
स एष दुर्जयः कृष्णः स्वयं लिङ्गार्चनव्रतः ।  
द्रौणे त्वमपि रुद्रांशस्तस्मान्मा विक्रियां गमः ॥ भ्ञ्ज्_७।७९४ ॥  
एतद्व्यासवचः श्रुत्वा शान्तमन्युर्गुरोः सुतः ।  
धिया रुद्रं नमस्कृत्य देवौ कृष्णावमन्यत ॥ भ्ञ्ज्_७।७९५ ॥  
    
ततो ऽवहारे सैन्यानां विहिते कुरुपाण्डवैः ।  
निवृत्तः समरात्पार्थः पथि व्यासं व्यलोकयत् ॥ भ्ञ्ज्_७।७९६ ॥  
    
तं नमस्कृत्य पप्रच्छ भगवन्समरे पुरः ।  
दृष्टो मया शूलहस्तः पुरुषो दहनद्युतिः ॥ भ्ञ्ज्_७।७९७ ॥  
    
तच्छूलिनःसृतैर्दीप्तैरसङ्ख्यैः शूलमण्डलैः ।  
कुरुसेना मया दृष्टा दह्यमाना समन्ततः ॥ भ्ञ्ज्_७।७९८ ॥  
    
क्रोशार्धस्पृष्टवसुधो रौद्रो रुद्र इवापरः ।  
पृष्टो धनञ्जयेनेति हृष्ये द्वैपायनो ऽब्रवीत्। भ्ञ्ज्_७।७९९ ॥  
    
स देवस्त्रिपुरारातिर्गजासुरविमर्दनः ।  
रुद्रः कृतान्तदहनस्त्रिजगत्प्रलयक्षमः ॥ भ्ञ्ज्_७।८०० ॥  
    
यं नमस्कृत्य वरदं राजन्ते दिवि देवताः ।  
अस्तम्भयद्बुजस्तम्भं जम्भारातेः स्मिताननः ॥ भ्ञ्ज्_७।८०१ ॥  
    
स्मरहरमसुरारिं तं स्मर स्मेरकान्तिं हरमजरमजय्यं शाश्वतं विश्वरूपम् ।  
विषमदृशमनीशं शान्तमीसानमीशं तरुणतरणिमालास्फारतेजःप्रकारम् ॥ भ्ञ्ज्_७।८०२ ॥  
    
क्षपितदिनकराक्षं दक्षदीक्षाविघातं भवमभवमभेदं स्वच्छभावोपलभ्यम् ।  
शिवमचलमचिन्त्यं बालचन्द्रावतंसं गिरिपरिवृढपुत्रीद्यूतगोष्ठीगरिष्ठम् ॥ भ्ञ्ज्_७।८०३ ॥  
    
हत्याग्रहात्परममाग्रहमिन्द्रसूनोः प्रीत्या विधाय मुनिमौलिमणौ प्रयाते ।  
भूपाः प्रविश्य शिबिराणि दिनावसाने चक्रुः कथाः प्रवरवीरकथानुबद्धाः ॥ भ्ञ्ज्_७।८०४ ॥  
    
इति क्षेमेन्द्रविरचितायां भारतमञ्जर्यां द्रोणपर्व

