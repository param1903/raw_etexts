+++
title = "Ksemendra: Bharatamanjari, 17"

+++


## Intro
  
  
  
  
Ksemendra: Bharatamanjari, 17  
  
  
  
  
Ksemendra: Bharatamanjari  
17. Mahaprasthanikaparvan  
  
  
Input by members of the Sansknet project  
(sansknet.ac.in)  
  
  
  
This GRETIL version has been converted from a custom Devanagari encoding.  
Therefore, many word boundaries are not marked by blanks.  
  
  
  
  
THIS GRETIL TEXT FILE IS FOR REFERENCE PURPOSES ONLY!  
COPYRIGHT AND TERMS OF USAGE AS FOR SOURCE FILE.  
  
Text converted to Unicode (UTF-8).  
(This file is to be used with a UTF-8 font and your browser's VIEW configuration  
set to UTF-8.)  
  
  
  
description:multibyte sequence:  
long a  ā     
long A  Ā     
long i  ī     
long I  Ī     
long u  ū     
long U  Ū     
vocalic r  ṛ    
vocalic R  Ṛ    
long vocalic r  ṝ    
vocalic l  ḷ    
vocalic L  Ḷ    
long vocalic l  ḹ    
velar n  ṅ    
velar N  Ṅ    
palatal n  ñ     
palatal N  Ñ     
retroflex t  ṭ    
retroflex T  Ṭ    
retroflex d  ḍ    
retroflex D  Ḍ    
retroflex n  ṇ    
retroflex N  Ṇ    
palatal s  ś     
palatal S  Ś     
retroflex s  ṣ    
retroflex S  Ṣ    
anusvara  ṃ    
visarga  ḥ    
long e  ē     
long o  ō     
l underbar  ḻ    
r underbar  ṟ    
n underbar  ṉ    
k underbar  ḵ    
t underbar  ṯ    
  
  
  
Unless indicated otherwise, accents have been dropped in order   
to facilitate word search.  
  
For a comprehensive list of GRETIL encodings and formats see:  
http://gretil.sub.uni-goettingen.de/gretil/gretdiac.pdf  
and  
http://gretil.sub.uni-goettingen.de/gretil/gretdias.pdf  
  
For further information see:

## पाठः


॥महाप्रस्थानिकं पर्व॥

नारायणं नमस्कृत्य नरं चैव नरोत्तमम् ।  
देवीं सरस्वतीं व्यासं ततो जयमुदीरयेत् ॥ भ्ञ्ज्_१७।१ ॥  
    
अथ वृष्णिक्षयं श्रुत्वा धर्मसूनुर्धनञ्जयात् ।  
नमः कालाय बलिने निःश्वसन्नित्यभाषत ॥ भ्ञ्ज्_१७।२ ॥  
    
सर्वत्यागकृतो योगो विवेश भ्रातृभिः सह ।  
राज्यं दौर्योधनं दत्त्वा गुणाहार्य युयुत्सवे ॥ भ्ञ्ज्_१७।३ ॥  
    
निजे परिक्षितं राज्ये स्थापयित्वाभिमन्युजम् ।  
तत्पालने समादिश्य सुभद्रं सत्यशासनः ॥ भ्ञ्ज्_१७।४ ॥  
    
प्रकृतिभ्यो विनिक्षिप्य तं द्विजेभ्यश्च धर्मवित् ।  
श्राद्धं विधाय बन्धुभ्यः पुण्यामिष्टिं च नैष्ठिकीम् ॥ भ्ञ्ज्_१७।५ ॥  
    
अग्नीनुत्सृज्य सलिले पौरानाश्वास्य दुःखितान् ।  
देवीमामन्त्र्य वसुधां सानुजो द्रौपदीसखः ।  
प्रतस्थे सर्वसन्न्यासी योगयुक्तो युधिष्ठिरः ॥ भ्ञ्ज्_१७।६ ॥  
    
ततः समेत्य भगवान्स्वयमेव हुताशनः ।  
पार्थाज्जग्राह गाण्डीवं तौ चाक्षय्यौ महेषुधी ॥ भ्ञ्ज्_१७।७ ॥  
    
श्वा ताननुययावेको वार्यमाणो ऽपि यत्नतः ।  
अथ ते शनकैः प्रापुर्दिशं दक्षिणपश्चिमाम् ॥ भ्ञ्ज्_१७।८ ॥  
    
दृष्ट्वा तत्र समुद्रेण भृतां द्वारवतीं जलैः ।  
आशामुदीचीं प्रययुर्भुवः कृत्वा प्रदक्षिणम् ॥ भ्ञ्ज्_१७।९ ॥  
    
हिमाचलमतिक्रम्य प्राप्तास्ते वालुकार्णवम् ।  
ददृशुर्मेरुमुत्तुङ्गशृङ्गालिङ्गितनन्दनम् ॥ भ्ञ्ज्_१७।१० ॥  
    
निरगारे निरालम्बे तस्मिन्नध्वनि दुस्तरे ।  
शिरीषपेलवतनुः पपात द्रुपदात्मजा ॥ भ्ञ्ज्_१७।११ ॥  
    
तां यातजीवितां दृष्ट्वा भीमः प्राह युधिष्ठिरम् ।  
राजन्पाञ्चालराजस्य सुतेयं पतिता भुवि ॥ भ्ञ्ज्_१७।१२ ॥  
    
चिन्तयन्नपि पश्यामि नास्याः किमपि किल्बिषम् ।  
कस्मादेषा तपोयेगं त्यक्त्वा पञ्चत्वमागता ॥ भ्ञ्ज्_१७।१३ ॥  
    
धर्मसूनुर्निशम्यैतदनावृत्तमुखो ऽवदत् ।  
बभुव पक्षपातो ऽस्याः सर्वदाभ्यधिकोर्ऽजुने ॥ भ्ञ्ज्_१७।१४ ॥  
    
इत्युक्ते भूमिपालेन सहदेवो ऽपतद्भुवि ।  
तस्मिन्निपतिते पृष्टो भीमेनोचे नृपः पुनः ॥ भ्ञ्ज्_१७।१५ ॥  
    
एष प्रज्ञाभिमानेन जडं जगदमन्यत ।  
इति धर्मसुतेनोक्ते पपात नकुलः क्षितौ ॥ भ्ञ्ज्_१७।१६ ॥  
    
राजा पृष्टो ऽथ भीमेन व्रजन्नेवाब्रवीत्पुनः ।  
रूपमानी स्मरेणापि स्पर्धामेष न च क्षमी ॥ भ्ञ्ज्_१७।१७ ॥  
    
इत्युक्ते व्रजता राज्ञा निपपात धनञ्जयः ।  
पुनश्च पृष्टो भीमेन जगाद जगतीपतिः ॥ भ्ञ्ज्_१७।१८ ॥  
    
शूरमानी चचारैष शिथिलं समराङ्गने ।  
इति ब्रुवाणो भूपालो जगामैवाविलुप्तधीः ॥ भ्ञ्ज्_१७।१९ ॥  
    
भीमस्ततो निपतितः पतितो ऽस्मीत्युवाच तम् ।  
सो ऽब्रवीद्बलदर्पो ऽभूद्भीम बह्वशनस्य ते ॥ भ्ञ्ज्_१७।२० ॥  
    
ततो ऽभूदेक एवाथ व्रजन्ननुगतः शुना ।  
ददर्श साक्षादायातं रथेनेन्द्रं युधिष्ठिरः ॥ भ्ञ्ज्_१७।२१ ॥  
    
राजन्मत्पुरमेहीति शक्रेणोक्तो जगाद सः ।  
शुना विरहितः स्वर्गं सशरीरो न कामये ॥ भ्ञ्ज्_१७।२२ ॥  
    
तमब्रवीत्सुरपतिः शुनां स्वर्गे कुतो गतिः ।  
धिष्ण्यमारोहतु श्वेति त्वदन्यः को ऽनुभाषते ॥ भ्ञ्ज्_१७।२३ ॥  
    
ततस्तमूचे नृपतिर्भक्तत्यागं कथं सहे ।  
भक्तविद्वेषिणः स्वर्गे नृशंसस्य कुतो गतिः ॥ भ्ञ्ज्_१७।२४ ॥  
    
यद्यस्ति सुकुतं किञ्चिन्मम तेन सुरेश्वर ।  
यातु स्वर्गं सदेहः स्वा नैनं त्यक्तुं समुत्सहे ॥ भ्ञ्ज्_१७।२५ ॥  
    
स्त्रीवधेनैव सदृशं ब्रह्मस्वहरणेन च ।  
सर्वपापात्मकं सन्तो भक्तत्यागं प्रचक्षते ॥ भ्ञ्ज्_१७।२६ ॥  
    
इत्युक्ते धर्मराजेन धर्मस्त्यक्त्वा श्वविग्रहम् ।  
तमूचे पुत्र तुष्टो ऽस्मि सद्वृत्तेन तवामुना ॥ भ्ञ्ज्_१७।२७ ॥  
    
दृष्टो ऽसि पाथसो हेतोः पुरा द्वैतवने मया ।  
स्वस्ति ते व्रज भूपाल सशरीरः सुरालयम् ॥ भ्ञ्ज्_१७।२८ ॥  
    
इति पित्रा समादिष्टो विमानं विपुलप्रभम् ।  
आरुह्य पुण्यसोपानं विवेश सुरमन्दिरम् ॥ भ्ञ्ज्_१७।२९ ॥  
    
पूज्यमानः सुरैः सार्धं मुनिभिर्नारदादिभिः ।  
राजर्षितारकामध्ये स रराजांशुमानिव ॥ भ्ञ्ज्_१७।३० ॥  
    
ततः स शक्रमवद्भ्रातरो यत्र मे स्थिताः ।  
श्यामा च यत्र दयिता तत्र वासो ममेप्सितः ॥ भ्ञ्ज्_१७।३१ ॥  
    
तमब्रवीत्सहस्राक्षो भावं मा मानुषं गमः ।  
राजर्षिभिरनासाद्यां प्राप्तो ऽसि गतिमुत्तमाम् ॥ भ्ञ्ज्_१७।३२ ॥  
    
इत्युक्तो ऽप्यसकृद्यत्नाद्वज्रिणा धर्मनन्दनः ।  
भ्रातॄनवाप्तुमिच्छामीत्यभाषत पुनः पुनः ॥ भ्ञ्ज्_१७।३३ ॥

इति श्रीक्षेमेन्द्रविरचितायां भारतमञ्जर्यां महाप्रस्थानिकं पर्व

