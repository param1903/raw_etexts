+++
title = "Ksemendra: Bharatamanjari, 15"

+++


## Intro
  
  
  
  
Ksemendra: Bharatamanjari, 15  
  
  
  
  
Ksemendra: Bharatamanjari  
15. Asramavasikaparvan  
  
  
Input by members of the Sansknet project  
(sansknet.ac.in)  
  
  
  
This GRETIL version has been converted from a custom Devanagari encoding.  
Therefore, many word boundaries are not marked by blanks.  
  
  
  
  
THIS GRETIL TEXT FILE IS FOR REFERENCE PURPOSES ONLY!  
COPYRIGHT AND TERMS OF USAGE AS FOR SOURCE FILE.  
  
Text converted to Unicode (UTF-8).  
(This file is to be used with a UTF-8 font and your browser's VIEW configuration  
set to UTF-8.)  
  
  
  
description:multibyte sequence:  
long a  ā     
long A  Ā     
long i  ī     
long I  Ī     
long u  ū     
long U  Ū     
vocalic r  ṛ    
vocalic R  Ṛ    
long vocalic r  ṝ    
vocalic l  ḷ    
vocalic L  Ḷ    
long vocalic l  ḹ    
velar n  ṅ    
velar N  Ṅ    
palatal n  ñ     
palatal N  Ñ     
retroflex t  ṭ    
retroflex T  Ṭ    
retroflex d  ḍ    
retroflex D  Ḍ    
retroflex n  ṇ    
retroflex N  Ṇ    
palatal s  ś     
palatal S  Ś     
retroflex s  ṣ    
retroflex S  Ṣ    
anusvara  ṃ    
visarga  ḥ    
long e  ē     
long o  ō     
l underbar  ḻ    
r underbar  ṟ    
n underbar  ṉ    
k underbar  ḵ    
t underbar  ṯ    
  
  
  
Unless indicated otherwise, accents have been dropped in order   
to facilitate word search.  
  
For a comprehensive list of GRETIL encodings and formats see:  
http://gretil.sub.uni-goettingen.de/gretil/gretdiac.pdf  
and  
http://gretil.sub.uni-goettingen.de/gretil/gretdias.pdf  
  
For further information see:

## पाठः


॥आश्रमवासिकं पर्व॥

नारायणं नमस्कृत्य नरं चैव नरोत्तमम् ।  
देवीं सरस्वतीं व्यासं ततो जयमुदीरयेत् ॥ भ्ञ्ज्_१५।१ ॥  
    
एकच्छत्रां महीं राज्ञि प्रशासति युधिष्ठिरे ।  
नाश्रूयतार्तिजः शब्दो न चादृश्यत याचकः ॥ भ्ञ्ज्_१५।२ ॥  
    
यशसा धर्मवीरस्य तस्य व्याप्ते जगत्त्रये ।  
राघवादिकथाबन्धेष्वभून्मन्दाचरो जनः ॥ भ्ञ्ज्_१५।३ ॥  
    
धृतराष्ट्रः सविदुरो गान्धारी च पतिव्रता ।  
सततं दैवतं तस्य बभूवुः प्रतिमां विना ॥ भ्ञ्ज्_१५।४ ॥  
    
राज(ज्ञः) षड्रसवैचित्र्यवेशवारविधायिनः ।  
भोजने धृतराष्ट्रस्य स सूदान्स्वयमैक्षत ॥ भ्ञ्ज्_१५।५ ॥  
    
तच्छासनान्नाप्रियाणि कुरुवृद्धस्य पाण्डवाः ।  
अश्लीलं ददतः सर्वे प्रतिवादं प्रचक्रिरे ॥ भ्ञ्ज्_१५।६ ॥  
    
राजार्हं भोजनं भुङ्क्ते सर्वमेवाम्बिकासुतः ।  
इति विश्राव्य गूढं तु सो ऽभवत्फलभोजनः ॥ भ्ञ्ज्_१५।७ ॥  
    
अहो व्रतवतस्तस्य जापिनः क्षितिशायिनः ।  
जायासखस्य वैराग्यं बुबुधे न युधिष्ठिरः ॥ भ्ञ्ज्_१५।८ ॥  
    
एवं निवसतां तेषां मिथः प्रणयशालिनाम् ।  
काले प्रवाहिनि ययुः समः पञ्चाधिका दश ॥ भ्ञ्ज्_१५।९ ॥  
    
कदाचिदथ संस्मृत्य भीमः कौरवदुर्नयान् ।  
चकार तद्वधकथां बहुशब्दं च दुर्मदः ॥ भ्ञ्ज्_१५।१० ॥  
    
धृतराष्ट्रो जितक्रोधस्तदाकर्ण्य वधूसखः ।  
विधायाश्रुतवत्सर्वमभूत्सन्न्यासलालसः ॥ भ्ञ्ज्_१५।११ ॥  
    
ततस्तस्यातिनिर्वेदाद्भावभ्रमपराङ्भुखम् ।  
बभुव शमकामस्य वैराग्याभरणं मनः ॥ भ्ञ्ज्_१५।१२ ॥  
    
वियोगशतदग्धानामवमानविषाशिनाम् ।  
सर्वत्यागः सुखायैव निर्वाणामृतनिर्झरः ॥ भ्ञ्ज्_१५।१३ ॥  
    
स युधिष्ठिरमभ्येत्य वनवाससमुत्सुकः ।  
उवाच नियमक्षामो दमोपशममन्थनम् ॥ भ्ञ्ज्_१५।१४ ॥  
    
वर्णाश्रमगुरो राजन्ननुजानीहि पार्थ माम् ।  
दशां वृद्धोचितां लब्धुं व्रजाम्येष तपोवनम् ॥ भ्ञ्ज्_१५।१५ ॥  
    
इयं भवसुखास्वादरतिस्तत्परचेतसाम् ।  
नृणामजीर्णतृष्णेव सततं परिवर्धते ॥ भ्ञ्ज्_१५।१६ ॥  
    
स्पृश मां पुण्यगन्धेन वपुषा धर्मनन्दन ।  
स्वस्ति ते पाहि पृथिवीं पुत्रवत्पश्य च प्रजाः ॥ भ्ञ्ज्_१५।१७ ॥  
    
कोशदुर्गबलादाने कुर्वीथा यत्नमुत्तमम् ।  
गूढमन्त्रः प्रजापाल उन्मूला हि नृपश्रियः ॥ भ्ञ्ज्_१५।१८ ॥  
    
इत्युक्त्वा मूर्ध्न्युपाघ्राय निराहारः कृशो नृपम् ।  
कम्पमानतनुर्वृद्धो बभूव गमनोत्सुकः ॥ भ्ञ्ज्_१५।१९ ॥  
    
तं साश्रुलोचनो राजा ययाचे रचिताञ्जलिः ।  
मामुत्सृज्य कथं नाम गन्तुमर्हसि काननम् ॥ भ्ञ्ज्_१५।२० ॥  
    
त्वत्पादसेवासन्तोषं त्युक्तुं नाहमिहोत्सहे ।  
वीतरागस्य ते तात गृहेष्वेव तपोवनम् ॥ भ्ञ्ज्_१५।२१ ॥  
    
इति तेनार्थ्यमानो ऽपि बुबुधे न यदा स तत् ।  
तदा सत्यवतीसूनुर्मुनिः स्वयमुपाययौ ॥ भ्ञ्ज्_१५।२२ ॥  
    
स धर्मराजमभ्येत्य बभाषे ज्ञानलोचनः ।  
त्यज्यतामेष भूपाल वृद्धो यातु तपोवनम् ॥ भ्ञ्ज्_१५।२३ ॥  
    
श्रुतस्य वयसो बुद्धेर्विवेकस्य कुलस्य च ।  
सुपक्वमनसां काले वैराग्यं परमं फलम् ॥ भ्ञ्ज्_१५।२४ ॥  
    
जराशुभ्रेषु केशेषु प्रशान्ते विषयादरे ।  
तपोवनात्परं मन्ये भूषणं न शरीरिणाम् ॥ भ्ञ्ज्_१५।२५ ॥  
    
इत्युक्त्वान्तर्हिते व्यासे विषण्णेन महीभुजा ।  
कृच्छ्रादिव तथेत्युक्तो जहर्ष कुरुपुङ्गवः ॥ भ्ञ्ज्_१५।२६ ॥  
    
स कृत्वा भीष्ममुख्यानां गुरूणां श्राद्धमुत्तमम् ।  
महार्हः विपुलं दानं ददौ ब्राह्मणसम्मतम् ॥ भ्ञ्ज्_१५।२७ ॥  
    
ददतस्तस्य नो विघ्नं चक्रिरे पाण्डुनन्दनाः ।  
भमस्तु कोपताम्राक्षो धनञ्जयमभाषत ॥ भ्ञ्ज्_१५।२८ ॥  
    
किल्बिषं यैः कृतं घोरं पुरास्मासु बहुच्छलम् ।  
कौरवाणां कथं श्राद्धे तेषां वित्तव्ययं सहे ॥ भ्ञ्ज्_१५।२९ ॥  
    
यातु दुर्योधनः पापो नरकं सहितो ऽनुजैः ।  
वयं श्राद्धं करिष्यामः स्वयं शन्तनुनन्दने ॥ भ्ञ्ज्_१५।३० ॥  
    
इति ब्रुवाणमसकृन्निवार्य पवनात्मजम् ।  
नैतद्वाच्यं पुनरिति प्रोवाच श्वेतवाहनः ॥ भ्ञ्ज्_१५।३१ ॥  
    
अथ प्रतस्थे गान्धार्या सह राजाम्बिकासुतः ।  
गावल्गनिसखः पौरानामन्त्र्य विदुरानुगः ॥ भ्ञ्ज्_१५।३२ ॥  
    
पुत्रैरुदश्रुनयनैः स्नुषाभिश्चार्थिता भृशम् ।  
कुन्ती तपोवनरुचिं नात्यजद्देवरानुगा ॥ भ्ञ्ज्_१५।३३ ॥  
    
अथाग्रे सहितः कुन्त्या धृतराष्ट्रः सहानुजः ।  
राजर्षिजुष्टं विपिनं विवेश विशदाशयः ॥ भ्ञ्ज्_१५।३४ ॥  
    
तत्र राजर्षिवर्येण शतयूपेन सङ्गतः ।  
जटावल्कलभृच्चक्रे सानुजः सुचिरं तपः ॥ भ्ञ्ज्_१५।३५ ॥  
    
तं तीव्रनियमक्षामं नारदाद्या महर्षयः ।  
कृतकृत्यतया प्राप्तं द्रष्टव्या द्रष्टुमाययुः ॥ भ्ञ्ज्_१५।३६ ॥  
    
सर्वाभिर्भरतस्त्रीभिः सहितास्ते महारथाः ।  
निधाय काननोपान्ते चतुरङ्गे महद्बलम् ॥ भ्ञ्ज्_१५।३७ ॥  
    
अपनीतसितच्छत्त्रचामराः पादचारिणः ।  
तपोवनं प्रविविशुर्धृतराष्ट्रेण सेवितम् ॥ भ्ञ्ज्_१५।३८ ॥  
    
ते प्रणम्याम्बिकासूनुं जननीं सञ्जयं तथा ।  
विषण्णाः प्रययुर्मूर्च्छां स्नायुशेषान्विलोक्य तान् ॥ भ्ञ्ज्_१५।३९ ॥  
    
धृतराष्ट्रो ऽपि राजानं सञ्जयेन निवेदितम् ।  
पप्रच्छ कुशलं कोशे पौरे जनपदे तथा ॥ भ्ञ्ज्_१५।४० ॥  
    
तपोवृद्धिं ततः पृष्ट्वा कुरुवृद्धं युधिष्ठिरः ।  
विदुरः क्वेति पप्रच्छ स च पृष्टस्तमब्रवीत् ॥ भ्ञ्ज्_१५।४१ ॥  
    
वायुभक्षो ऽस्थिशेषाङ्गः स्वेच्छाचारी निरम्बरः ।  
विदुरो ऽस्मिन्वने पुत्र दृश्यते न च दृश्यते ॥ भ्ञ्ज्_१५।४२ ॥  
    
इत्युक्ते धृतराष्ट्रेण समभ्यायाद्यदृच्छया ।  
विदुरो धूलिदिग्धाङ्गो बिल्वमात्रमुखः कृशः ॥ भ्ञ्ज्_१५।४३ ॥  
    
आश्रमे स जनं दृष्ट्वा पलायनपरो ऽभवत् ।  
तमन्वधावदेकाकी साश्रुनेत्रो युधिष्ठिरः ॥ भ्ञ्ज्_१५।४४ ॥  
    
दृश्यः क्वचिददृश्यश्च विदुरस्तमनादरात् ।  
अपश्यद्वीतरागाणां तृणे राज्ञि च तुल्यता ॥ भ्ञ्ज्_१५।४५ ॥  
    
स वृक्षमूलमाश्रित्य ज्ञानदेहो ज्वलन्निव ।  
उक्तो युधिष्ठिरो ऽस्मीति राज्ञा सम्भाषणार्थिना ॥ भ्ञ्ज्_१५।४६ ॥  
    
निर्निमेषेक्षणो मौनी तं वीक्ष्य क्षपिताशयः ।  
नेत्रपाणेन्द्रियैः क्षिप्रं तमेव सहसाविशत् ॥ भ्ञ्ज्_१५।४७ ॥  
    
देहं निर्मोकवत्त्यक्त्वा प्रविष्टे विदुरे नृपः ।  
विहाय राजसं भावं बभूव ज्ञाननिर्भरः ॥ भ्ञ्ज्_१५।४८ ॥  
    
दग्धुमभ्युद्यतं क्षत्तुरथ तत्र कलेवरम् ।  
युधिष्ठिरं व्योमचरा ज्ञानसिद्धा न्यवारयन् ॥ भ्ञ्ज्_१५।४९ ॥  
    
ततः समेत्य तत्सर्वं धृतराष्ट्राय भूपतिः ।  
निवेद्य तस्थौ निर्दुःखः सानुजो मातुरन्तिके ॥ भ्ञ्ज्_१५।५० ॥  
    
फलाहारः क्षमाशायी क्षपयित्वाथ शर्वरीम् ।  
प्रातर्दत्वा यथाकामं द्विजेभ्यो रत्नकाञ्चनम् ॥ भ्ञ्ज्_१५।५१ ॥  
    
राजर्षिभिः सहासीनं प्रणम्य कुरुपुङ्गवम् ।  
ददर्श तेजसां राशिं प्राप्तं सत्यवतीसुतम् ॥ भ्ञ्ज्_१५।५२ ॥  
    
व्यासो ऽपि धर्मतनयं सम्भाव्य रचिताञ्जलिम् ।  
यतिधर्मेण तां सिद्धिं श्लाघ्यां क्षत्तुरपूजयत् ॥ भ्ञ्ज्_१५।५३ ॥  
    
अर्थितः क्षत्रवृद्धेन गान्धार्या पृथया तया ।  
परलोकगतान्सर्वान्भूपालान्सह कौरवैः ॥ भ्ञ्ज्_१५।५४ ॥  
    
अदर्शयत्कुरुस्त्रीणां व्यासः स्वर्गनदीजले ।  
साध्व्यो ऽपि ताननुययुर्विमानैस्त्यक्तविग्रहाः ॥ भ्ञ्ज्_१५।५५ ॥  
    
अथ धर्मात्मजो राजा तत्र सप्तर्षिसेविते ।  
मासं स्थित्वा पुरं प्रायात्कुरुवृद्धेन चोदितः ॥ भ्ञ्ज्_१५।५६ ॥  
    
रथाश्वकुञ्जरानीकैः स गत्वा निःश्वसन्मुहुः ।  
अकाम इव कृच्छ्रेण राजधानीं समाविशत् ॥ भ्ञ्ज्_१५।५७ ॥  
    
अथ धर्मेण वसुधां धर्मराजस्य शासतः ।  
याति काले सुरमुनिर्नारदः समुपाययौ ॥ भ्ञ्ज्_१५।५८ ॥  
    
धृतराष्ट्रकथां पृष्टः पूजितः स महीभुजा ।  
उवाच राजन्यातो ऽसौ राजर्षिः परमां गतिम् ॥ भ्ञ्ज्_१५।५९ ॥  
    
संवत्सरं वायुभक्षो वर्षं च त्यक्तभोजनः ।  
कन्दुकाकारवदनो दुर्लक्ष्यः सो ऽभवत्कृशः ॥ भ्ञ्ज्_१५।६० ॥  
    
ततः स वह्नींस्तत्याज मुमुक्षुर्निष्क्रियो मुनिः ।  
कानने ते ऽप्यवर्तन्त जरत्तरुनिरन्तरे ॥ भ्ञ्ज्_१५।६१ ॥  
    
तत्र प्रियासखो राजा कुन्त्या सह महामतिः ।  
वनं प्रज्वलितं दृष्ट्वा समाधि विदधे परम् ॥ भ्ञ्ज्_१५।६२ ॥  
    
अव्याप्ता व्यापकाः स्वच्छाः स्वयं गलितवृत्तयः ।  
स्फुचब्रह्माण्डविवरास्ते धाम परमं ययुः ॥ भ्ञ्ज्_१५।६३ ॥  
    
एवं शमाङ्कुरस्तेषां सर्वसन्न्यासपल्लवः ।  
स्वान्तप्रकाशकुसुमः फलितो ज्ञानपादपः ॥ भ्ञ्ज्_१५।६४ ॥  
    
ततो दावाग्निना तेन दग्धास्ते बन्धुना यथा ।  
सञ्जयस्तु व्रतक्षामो यातस्तुहिनभूधरम् ॥ भ्ञ्ज्_१५।६५ ॥  
    
श्रुत्वैतत्पाण्डुतनयो व्याप्तः शोककृषाणु(शानु)ना ।  
शुशोच सानुजः कुन्तीं ससुतं च कुरूद्वहम् ॥ भ्ञ्ज्_१५।६६ ॥  
    
ततः प्रयाते देवर्षौ राजा कृत्वा जलक्रियाम् ।  
तानेवोद्दिश्य विपुलं ददौ द्रविणमक्षयम् ॥ भ्ञ्ज्_१५।६७ ॥  
    
सो ऽथ धैर्यं समालम्ब्य शोकमुत्सार्य देहजम् ।  
संसारासारतां ध्यायन्विवेकशरणो ऽभवत् ॥ भ्ञ्ज्_१५।६८ ॥  
    
भावाः स्वभावविशरारव एव तेषु सक्तं मनो न विरहे सहते ऽनुतापम् ।  
तत्सर्वथा प्रियवियोगविषाहतानां शान्त्यै सुधा तनुभृतां विपुलो विवेकः ॥ भ्ञ्ज्_१५।६९ ॥

इति श्रीक्षेमेन्द्रविरचितायां भारतमञ्जर्यामाश्रमवासिकं पर्व

