+++
title = "Ksemendra: Bharatamanjari, 12"

+++


## Intro
  
  
  
  
Ksemendra: Bharatamanjari, 12  
  
  
  
  
Ksemendra: Bharatamanjari  
12. Striparvan  
  
  
Input by members of the Sansknet project  
(sansknet.ac.in)  
  
  
  
This GRETIL version has been converted from a custom Devanagari encoding.  
Therefore, many word boundaries are not marked by blanks.  
  
  
  
  
  
THIS GRETIL TEXT FILE IS FOR REFERENCE PURPOSES ONLY!  
COPYRIGHT AND TERMS OF USAGE AS FOR SOURCE FILE.  
  
Text converted to Unicode (UTF-8).  
(This file is to be used with a UTF-8 font and your browser's VIEW configuration  
set to UTF-8.)  
  
  
  
description:multibyte sequence:  
long a  ā     
long A  Ā     
long i  ī     
long I  Ī     
long u  ū     
long U  Ū     
vocalic r  ṛ    
vocalic R  Ṛ    
long vocalic r  ṝ    
vocalic l  ḷ    
vocalic L  Ḷ    
long vocalic l  ḹ    
velar n  ṅ    
velar N  Ṅ    
palatal n  ñ     
palatal N  Ñ     
retroflex t  ṭ    
retroflex T  Ṭ    
retroflex d  ḍ    
retroflex D  Ḍ    
retroflex n  ṇ    
retroflex N  Ṇ    
palatal s  ś     
palatal S  Ś     
retroflex s  ṣ    
retroflex S  Ṣ    
anusvara  ṃ    
visarga  ḥ    
long e  ē     
long o  ō     
l underbar  ḻ    
r underbar  ṟ    
n underbar  ṉ    
k underbar  ḵ    
t underbar  ṯ    
  
  
  
Unless indicated otherwise, accents have been dropped in order   
to facilitate word search.  
  
For a comprehensive list of GRETIL encodings and formats see:  
http://gretil.sub.uni-goettingen.de/gretil/gretdiac.pdf  
and  
http://gretil.sub.uni-goettingen.de/gretil/gretdias.pdf  
  
For further information see:

## पाठः


॥स्त्रीपर्व॥

नारायणं नमस्कृत्य नरं चैव नरोत्तमम् ।  
देवीं सरस्वतीं व्यासं ततो जयमुदीरयेत् ॥ भ्ञ्ज्_१२।१ ॥  
    
गान्धारी धृतराष्ट्रश्च राजा व्याकुलमानसौ ।  
हतावथ सुतान्द्रष्टुं सोत्कण्ठाविव जग्मतुः ॥ भ्ञ्ज्_१२।२ ॥  
    
तत्र तौ विलपन्तौ च क्षिपन्तौ च तनुं भुवि ।  
भगवानथ चाभ्येत्य पाराशर्यो व्यलोकयत् ॥ भ्ञ्ज्_१२।३ ॥  
    
स दीनं पतितं भूमौ हतपुत्रं नरेश्वरम् ।  
विदुरेण सहोवाच कृष्णेन च कृपाकुलः ॥ भ्ञ्ज्_१२।४ ॥  
    
अभावः प्राक्च पश्चाच्च देहिनां सततं स्थितः ।  
तेषु मध्यविकारेषु कः श्नेहं कर्तुमर्हसि ॥ भ्ञ्ज्_१२।५ ॥  
    
अपारे ऽस्मिन्भवाम्भोधौ भवन्ति न भवन्ति च ।  
जलबुद्बुदवत्सर्वे कर्मयोगेन जन्तवः ॥ भ्ञ्ज्_१२।६ ॥  
    
सत्यं भूभारशान्त्यर्थमजायत सुयोधनः ।  
स च यातस्तथा कृत्वा कस्त्वं तस्य स कस्तव ॥ भ्ञ्ज्_१२।७ ॥  
    
नरेन्द्र मा कृथाः शोकं प्रवृत्ते ऽस्मिन्महालये ।  
प्रतीपमेति यातानां कणिकापि न पार्षदाम् ॥ भ्ञ्ज्_१२।८ ॥  
    
आयासाय प्रयासो ऽयं शोकव्यसनसम्भवः ।  
अधुना दुःखवृक्षाणां स्नेहो मूलं निवार्यताम् ॥ भ्ञ्ज्_१२।९ ॥  
    
नमः कालाय यः को ऽपि विद्यते मृत्युना वृतः ।  
कायो वार्धकमायाति स्वयं येन शरीरिणाम् ॥ भ्ञ्ज्_१२।१० ॥  
    
आत्मापराधात्पुत्रास्ते कालेन कवलीकृताः ।  
तस्मान्न पाण्डपुत्रेभ्यः किल्बिषात्क्रोद्धमर्हसि ॥ भ्ञ्ज्_१२।११ ॥  
    
धर्मनित्याः कृतधियस्ते धर्मेण क्षतास्तव ।  
पाण्डवा भ्रातरं स्मृत्वा कालुष्यं तेषु मा कृथाः ॥ भ्ञ्ज्_१२।१२ ॥  
    
गान्धारीं ब्रूहि सहसा मोहे मज्जति नो यथा ।  
एषैवोक्तवती पूर्वं जये धर्मो निबन्धनम् ॥ भ्ञ्ज्_१२।१३ ॥  
    
इति तेषां गिरा क्षिप्रं समोहं कौरवेश्वरम् ।  
द्रष्टुमभ्याययुः पार्था लज्जानम्रशिरोधराः ॥ भ्ञ्ज्_१२।१४ ॥  
    
आलिलिङ्ग ततो राजा प्रज्ञाचक्षुर्युधिष्ठिरम् ।  
भीमं मायामयं पश्चात्कृष्णबुद्ध्या विवर्धितम् ॥ भ्ञ्ज्_१२।१५ ॥  
    
आययौ मारुतिर्द्वेषाद्भुजाभ्यां तेन पीडितः ।  
प्रययौ कणशस्तेन सर्वे विस्मयमाययुः ॥ भ्ञ्ज्_१२।१६ ॥  
    
धर्मसूनुस्ततो वृद्धां प्रणनाम पतिव्रताम् ।  
गान्धारीं भर्तृसादृश्यात्सदा वस्त्रावृतेक्षणाम् ॥ भ्ञ्ज्_१२।१७ ॥  
    
अधो निपतितस्तस्याः पादयोर्धर्मनन्दनः ।  
ददाहाङ्गुष्ठयुगलं दृष्टिकोपानलाकुलः ॥ भ्ञ्ज्_१२।१८ ॥  
    
ततो हतानां दुःखार्ता वल्लभा जगतीभुजाम् ।  
रणमध्यं प्रतिययुर्गान्धारी च स्नुषाकुला ॥ भ्ञ्ज्_१२।१९ ॥  
    
विलप्य करुणं तत्र विह्वला सुबलात्मजा ।  
बभाषे केशवं सास्रा दिव्यदृष्टिः पतिव्रता ॥ भ्ञ्ज्_१२।२० ॥  
    
पश्यैतान्कृष्ण मत्पुत्रान्सीमन्तिन्यो रणे हतान् ।  
शोचन्ति याः पुरा दृष्टा न सूर्येण न चेन्दुना ॥ भ्ञ्ज्_१२।२१ ॥  
    
पश्यान्तःपुरचारीभिरप्सरोभिरिवावृतः ।  
सम्मुखं निहतः शूरो भग्नोरुस्तनयो मम ॥ भ्ञ्ज्_१२।२२ ॥  
    
हतनागां हताश्वां च सुयोधनवधूरियम् ।  
क्ष्मां सपत्नीमिवालोक्य पश्य मूर्च्छामुपागता ॥ भ्ञ्ज्_१२।२३ ॥  
    
लब्धसञ्ज्ञा शनैरेषा परिमृज्य रजश्चिरम् ।  
राजराजस्य महिषी परिपृच्छति वल्लभम् ॥ भ्ञ्ज्_१२।२४ ॥  
    
उत्सङ्गे मामिवादाय रत्नांशुकवतीं गदाम् ।  
दोर्भ्यां च भुवमालिङ्ग्य कथं सुप्तो ऽसि भूपते ॥ भ्ञ्ज्_१२।२५ ॥  
    
न ते कनकपर्यङ्के विलासशयने वृता ।  
अस्मिन्नरपते सुप्ता रक्तक्षीबा कथं शिवा ॥ भ्ञ्ज्_१२।२६ ॥  
    
एषः दुःशासनः शेते प्रियो रम्यस्तवानुजः ।  
निपीतं राक्षसेनेव यस्य भीमेन शोणितम् ॥ भ्ञ्ज्_१२।२७ ॥  
    
अयं ते दयितः पुत्रो लक्ष्मणः शत्रुणा हतः ।  
सजीव इव वक्तुं त्वं नाथ किञ्चित्समीहते ॥ भ्ञ्ज्_१२।२८ ॥  
    
दन्तस्तम्भाविव भ्रष्टावनङ्गङ्गनतोरणौ ।  
सरलौ पातितावत्य(?) मन्येते कालदन्तिना ॥ भ्ञ्ज्_१२।२९ ॥  
    
अयं ते मौलिरुचितश्चिरं मूर्ध्नि सुखोषितः ।  
रोचिष्णुरिह विभ्रष्टः स्पृष्टः कान्तिपरिक्षयात् ॥ भ्ञ्ज्_१२।३० ॥  
    
पादाभ्यां रुधिरार्द्राभ्यां रणसञ्चारिणस्तव ।  
वान्तेव सतता पीता राजचूडामणिच्छविः ॥ भ्ञ्ज्_१२।३१ ॥  
    
लोकपाले त्वयि दिवं याते नन्दनकौतुकात् ।  
धन्याभिमानितेवैका कीर्तिस्त्वदनुयायिनी ॥ भ्ञ्ज्_१२।३२ ॥  
    
भ्राजिष्णुरत्नवलये दोष्णि कर्पूरपाण्डुरे ।  
कस्यान्यस्य मही यातु शेषविश्रान्तिनिर्वृतिम् ॥ भ्ञ्ज्_१२।३३ ॥  
    
यः स कङ्कण्झाङ्कारैर्व्यजनैर्विजितो नृपः ।  
क्रव्यादपक्षिवातेने सो ऽयमद्यापि वीज्यते ॥ भ्ञ्ज्_१२।३४ ॥  
    
इति दुर्योधनवधूं क्रोशन्तीं कौरवस्त्रियः ।  
समाकृष्य विवेष्टन्ते पतिताः पश्य भूतले ॥ भ्ञ्ज्_१२।३५ ॥  
    
इतः सुभद्रा सौभद्रं पुत्रकं पुत्रवत्सला ।  
परिमार्ष्टि रजोदिग्धं स्तनौ दातुमिवोद्यता ॥ भ्ञ्ज्_१२।३६ ॥  
    
अङ्के शशाङ्कसदृशं कृत्वेयं पत्युरुत्तरा ।  
वदनं बाष्पधाराभिः प्रक्षाल्य परिपृच्छति ॥ भ्ञ्ज्_१२।३७ ॥  
    
अयि नाथ तथा तत्तदुक्त्वा प्रणयपेशलम् ।  
भूमिमालिङ्ग्य किं शेषे प्रियामद्य विहाय माम् ॥ भ्ञ्ज्_१२।३८ ॥  
    
गाण्डीवधन्वनः पुत्रश्चक्रपाणेः स्वसुः सुतः ।  
त्वं शक्रसदृशः शौर्ये कथमेको हतः परैः ॥ भ्ञ्ज्_१२।३९ ॥  
    
इदं ते वदनं कान्तं कमलाकमलोपमम् ।  
नूनमापास्यति स्मेरं धन्यः स्वर्गवधूजनः ॥ भ्ञ्ज्_१२।४० ॥  
    
नन्वनङ्गतयानङ्गस्त्वय्यभून्नोपमास्पदम् ।  
सो ऽयमङ्गवधात्कान्त त्वयाद्य सफलीकृतः ॥ भ्ञ्ज्_१२।४१ ॥  
    
शशाङ्कशङ्कया शङ्के त्वयि त्रिदिवगामिनि ।  
करोति तारकापङ्क्तिः कण्ठे मुक्तावलीभ्रमम् ॥ भ्ञ्ज्_१२।४२ ॥  
    
याहं त्वया नववधूः प्रत्यालापं पुरार्थिता ।  
त्वां स्वयं भाष्यमाणां मां कथं न प्रतिभाषसे ॥ भ्ञ्ज्_१२।४३ ॥  
    
क्व नु सर्वगुणग्रामगणनीयस्य ते गतम् ।  
दाक्षिण्यं स्वर्गललनासक्तो यन्मामुपेक्षसे ॥ भ्ञ्ज्_१२।४४ ॥  
    
पुनः कर्तुमशक्ये ऽस्मिन्धातुः सौभाग्यवर्णने ।  
प्रहृतं त्वच्छरीरे यौर्धिक्तान्दग्धविलोचनान् ॥ भ्ञ्ज्_१२।४५ ॥  
    
कुसुमायुधतुल्यस्य कुसुमायुधतैव ते ।  
नूनं रणे ऽभूत्त्वां वीराः सेहिरे कथमन्यथा ॥ भ्ञ्ज्_१२।४६ ॥  
    
एवं विलापिनीं बालां बलादाकृष्य पुत्रिकाम् ।  
विराटपत्न्यो यान्त्येता रुदन्त्यः पत्युरन्तिकम् ॥ भ्ञ्ज्_१२।४७ ॥  
    
सानुजः स सुतामात्यो विराटनृपतिर्हतः ।  
वधूभिरावृतो भूमौ दिवीवाप्सरसां गणैः ॥ भ्ञ्ज्_१२।४८ ॥  
    
एषा द्रोणशच्छिन्नं सुदोष्णा भर्तुराननम् ।  
विलोक्य तारं क्रोशन्ती रुद्धा सख्येव मूर्च्छया ॥ भ्ञ्ज्_१२।४९ ॥  
    
क्रव्यादलुप्तावयवं पश्य कर्णं वधूजनः ।  
परायणं कौरवाणामालिङ्ग्यालिङ्ग्य शोचति ॥ भ्ञ्ज्_१२।५० ॥  
    
नाम्नि सङ्कीर्तिते यस्य प्रापुर्निद्रां न शत्रवः ।  
स त्वमद्य हतः शेषे धिक्कालस्य दुरन्तताम् ॥ भ्ञ्ज्_१२।५१ ॥  
    
जम्भारिरभवद्यस्य वर्मकुण्डलयाचकः ।  
सत्यसन्धः कथं कणः कर्णशेषीकृतः खगैः ॥ भ्ञ्ज्_१२।५२ ॥  
    
निसर्गविसरः सर्गः सर्वथा हतवेधसः ।  
कृत्वा यः शक्रतुल्यत्वं न चक्रे कल्पसाक्षिणम् ॥ भ्ञ्ज्_१२।५३ ॥  
    
इति प्रकीर्णाभरणाः क्रन्दन्त्यः कर्णयोषितः ।  
दारयन्ति कुचाभोगं वृषसेनस्य मातरः ॥ भ्ञ्ज्_१२।५४ ॥  
    
पश्य जामातरं कृष्ण हतं मम जयद्रथम् ।  
बाला शोचिति मत्पुत्री न च जानाति शोचितुम् ॥ भ्ञ्ज्_१२।५५ ॥  
    
एष शल्यो हतः सङ्ख्ये रिपुशल्यपराक्रमः ।  
शल्यतामधुना यातः पश्यान्तःपुरयोषिताम् ॥ भ्ञ्ज्_१२।५६ ॥  
    
पश्यास्य कृष्यते जिह्वा मद्रराजस्य वायसैः ।  
राधेयस्यैष विदधे युधि तेजोवधं यया ॥ भ्ञ्ज्_१२।५७ ॥  
    
पश्य द्रोणस्य समरे वह्नेः शान्तार्चिषो यथा ।  
संस्कारः क्रियते विप्रैः क्रिमीनुत्सार्य मूर्च्छितान् ॥ भ्ञ्ज्_१२।५८ ॥  
    
एष भूरिश्रवा वीरः सोमदत्तसुतो हतः ।  
महिष्या शोच्यते वीरश्छिन्नबाहुः किरीटिना ॥ भ्ञ्ज्_१२।५९ ॥  
    
रणयज्ञमहीयूपे यूपध्वजभुजे तव ।  
निकृते जिष्णुना मन्ये यशो निर्लूनमात्मनः ॥ भ्ञ्ज्_१२।६० ॥  
    
लक्ष्मीकरेणुकालाने भूभारभुजगेश्वरे ।  
शिवाकृष्टे विरौतीव दोष्णि ते कङ्कणावली ॥ भ्ञ्ज्_१२।६१ ॥  
    
चन्द्रिकाभरणे हर्म्ये त्वत्प्रेमाभरणाः स्त्रियः ।  
आलिलिङ्ग पुरा सो ऽयं विलासाभरणो भुजः ॥ भ्ञ्ज्_१२।६२ ॥  
    
अर्थिकल्पद्रुमे दोष्णि च्छिन्ने ऽस्मिञ्शत्रुयोषिताम् ।  
वैधव्यदीक्षागुरुतां वीर यास्यति को ऽपरः ॥ भ्ञ्ज्_१२।६३ ॥  
    
हठकण्ठग्रहः प्रौढः को नाम हरिणीदृशाम् ।  
केयूरकान्तिकलिकां कर्णपूरीकरिष्यति ॥ भ्ञ्ज्_१२।६४ ॥  
    
इति प्रलापिनी वक्ति विह्वला कमलेश्वरम् ।  
प्रवरं भूरियशसं भूरिश्रवसमात्मना ॥ भ्ञ्ज्_१२।६५ ॥  
    
हितोपदेशविद्वेषी शुकुनिः पश्य भक्ष्यते ।  
शिवाभिरशिवाचारो वेश्याभिरिव वित्तवान् ॥ भ्ञ्ज्_१२।६६ ॥  
    
पृथिवी क्षपिता क्षिप्रं क्षुद्रैः कर्णान्तगामिभिः ।  
इतः पूर्वमनेनाक्षैरितो बाणैः किरीटिना ॥ भ्ञ्ज्_१२।६७ ॥  
    
इतः सुदक्षिणस्यैताः प्रियाः काम्बोजभूपतेः ।  
हृदयानि प्रलापेन दारयन्त्यश्मनामपि ॥ भ्ञ्ज्_१२।६८ ॥  
    
सौभद्रशरनिर्भिन्नं राजपुत्रं बृहद्बलम् ।  
एताः कोमलकामिन्यः शोतन्ति शशिरोचिषम् ॥ भ्ञ्ज्_१२।६९ ॥  
    
धृष्टद्युम्नसुता दीप्तहेममालाविभूषिताः ।  
भान्त्येते द्रोणनिहता भ्रष्टा विद्याधरा इव ॥ भ्ञ्ज्_१२।७० ॥  
    
केकयो धृष्टकेतुश्च जयत्सेनश्च मागधः ।  
वृद्धश्च राजा द्रुपदः सामात्यसुतबान्धवः ॥ भ्ञ्ज्_१२।७१ ॥  
    
अलायुधो ऽलम्बुसश्च भगदत्तः श्रुतायुधः ।  
विन्दानुविन्दावावन्त्यौ जलसन्धः सुलोचनः ॥ भ्ञ्ज्_१२।७२ ॥  
    
प्रवराः पार्थिवाश्चान्ये हता वीराः सहस्रशः ।  
लब्धजीवा इवाभान्ति कान्ताभिः परिवारिताः ॥ भ्ञ्ज्_१२।७३ ॥  
    
शक्तेनापि त्वया कृष्ण यस्मात्कामादुपेक्षिताः ।  
सर्वक्षयाद्वा द्वेषाद्वा सर्वज्ञेन च लीलया ॥ भ्ञ्ज्_१२।७४ ॥  
    
षङ्विंशे वत्सरे प्राप्ते वृष्णीनां समरे मिथः ।  
तस्मात्तावापि भविता विपुलो बान्धवक्षयः ॥ भ्ञ्ज्_१२।७५ ॥  
    
तवाप्यनुचितः को ऽपि वधहेतुर्भविष्यति ।  
इत्युक्त्वा तारकरुणं रुरोद सुबलात्मजा ॥ भ्ञ्ज्_१२।७६ ॥  
    
तामुवाच हसन्कृष्णः स्वेच्छासृष्टलयोदयः ।  
विधिनैतत्पुरादिष्टं पुनरुक्तं त्वयोदितम् ॥ भ्ञ्ज्_१२।७७ ॥  
    
अवश्यभाविनि शुचं क्षये ऽस्मिन्मा वृथा कृथाः ।  
अवश्यं क्षत्रियसुते हन्ताहं किल विद्विषाम् ॥ भ्ञ्ज्_१२।७८ ॥  
    
इत्युक्तवति दाशार्हे धृतराष्ट्रो युधिष्ठिरम् ।  
गतिं पप्रच्छ वीराणां परिमाणं च सङ्क्षये ॥ भ्ञ्ज्_१२।७९ ॥  
    
तमब्रवीद्धर्मराजो लक्षणामधुरं रणे ।  
विंशतिश्च सहस्राणि कोट्यः षडधिकाश्च षट् ॥ भ्ञ्ज्_१२।८० ॥  
    
वीराणां गणनार्हाणामस्मिन्नायोधने हताः ।  
अप्रहृष्टा हता ये च ते गन्धर्वपुरं गताः ॥ भ्ञ्ज्_१२।८१ ॥  
    
भयात्पराङ्मुखा ये च ते यक्षत्वमुपागताः ।  
ये त्वखण्डितसत्त्वस्थास्ते ब्रह्मभुवनं श्रिताः ॥ भ्ञ्ज्_१२।८२ ॥  
    
मेरुपार्श्वं प्रयातास्ते ये पद्भ्यां वाहनैर्हताः ।  
प्रसादाल्लोमशस्यैतन्मुनेः पश्यामि दिव्यदृक् ॥ भ्ञ्ज्_१२।८३ ॥  
    
इत्युक्त्वा धर्मतनयो हतानां जगतीभुजाम् ।  
बन्धूनां चादिदेशाशु संस्कारं विभवोचितम् ॥ भ्ञ्ज्_१२।८४ ॥  
    
इन्द्रसेनमुखाः सूताः सञ्जयो विदुरस्तथा ।  
युयुत्सुश्च गिरा तस्य तेषामन्त्यविधौ ययुः ॥ भ्ञ्ज्_१२।८५ ॥  
    
माल्यैर्वस्त्रैरंलकारैर्भूषितास्ते महारथाः ।  
चितानलेषु निहिताः स्वप्रतापमिवाविशन् ॥ भ्ञ्ज्_१२।८६ ॥  
    
अथोदतिष्ठन्नारीणां संहतानामितस्ततः ।  
मिथः कण्ठविलग्नानां करुणो रोदनध्वनिः ॥ भ्ञ्ज्_१२।८७ ॥  
    
धृतराष्ट्रेण सहितः सानुगो ऽथ युधिष्ठिरः ।  
अनुयातो नृपस्त्रीभिर्ययौ स्नातुमथापगाम् ॥ भ्ञ्ज्_१२।८८ ॥  
    
श्रावितः कर्णवृत्तान्तं स मात्रा गूढसम्भवम् ।  
भ्रात्रे दुःखाद्ददौ तस्मै बाष्पमिश्रां जलाञ्जलिम् ॥ भ्ञ्ज्_१२।८९ ॥  
    
स यथाविधि बन्धूनां विधाय स्वोचितां क्रियाम् ।  
आदिदेश नृपस्त्रीणां क्रियायौ पटमण्डपान् ॥ भ्ञ्ज्_१२।९० ॥  
    
ता भूमिपालललना सरलायताक्ष्यो नेत्राम्बुनिर्झरविनिर्जिततारहाराः ।  
भागीरथीमथ ययुः कलहंसमञ्जुकाञ्चीविराविपुलिनोरुनितम्बबिम्बाः ॥ भ्ञ्ज्_१२।९१ ॥

इति क्षेमेन्द्रविरचितायां भारतमञ्जर्यां स्त्रीपर्व

