+++
title = ""

+++


## Intro
  
  
  
  
   
  
  
  
  
  
THIS GRETIL TEXT FILE IS FOR REFERENCE PURPOSES ONLY!  
COPYRIGHT AND TERMS OF USAGE AS FOR SOURCE FILE.  
  
Text converted to Unicode (UTF-8).  
(This file is to be used with a UTF-8 font and your browser's VIEW configuration  
set to UTF-8.)  
  
  
  
description:multibyte sequence:  
long a  ā     
long A  Ā     
long i  ī     
long I  Ī     
long u  ū     
long U  Ū     
vocalic r  ṛ    
vocalic R  Ṛ    
long vocalic r  ṝ    
vocalic l  ḷ    
vocalic L  Ḷ    
long vocalic l  ḹ    
velar n  ṅ    
velar N  Ṅ    
palatal n  ñ     
palatal N  Ñ     
retroflex t  ṭ    
retroflex T  Ṭ    
retroflex d  ḍ    
retroflex D  Ḍ    
retroflex n  ṇ    
retroflex N  Ṇ    
palatal s  ś     
palatal S  Ś     
retroflex s  ṣ    
retroflex S  Ṣ    
anusvara  ṃ    
visarga  ḥ    
long e  ē     
long o  ō     
l underbar  ḻ    
r underbar  ṟ    
n underbar  ṉ    
k underbar  ḵ    
t underbar  ṯ    
  
  
  
Unless indicated otherwise, accents have been dropped in order   
to facilitate word search.  
  
For a comprehensive list of GRETIL encodings and formats see:  
http://gretil.sub.uni-goettingen.de/gretil/gretdiac.pdf  
and  
http://gretil.sub.uni-goettingen.de/gretil/gretdias.pdf  
  
For further information see:

## पाठः


बुद्धस्वमिन्: ब्र्हत्कथस्लोकसङ्ग्रह  
    
इन्पुत् ब्य् अन्द्रेअस् बिग्गेर्  
    
प्लइन् तेXत् वेर्सिओन्

###

****************************************************************

[थिस् चोम्पुतेर् वेर्सिओन् ओफ़् थे ब्र्हत्कथस्लोकसङ्ग्रह ओफ़्  
बुधस्वमिन् wअस् च्रेअतेद् बेत्wएएन् १९९७ अन्द् २००२। थे इन्पुत् इस्  
बसेद् ओन् थे तेxत् एदितेद् ब्य् फ़ेलिx लचोते (परिस्, १९०८)। इत् wअस्  
मेअन्त् अस् अ wओर्किन्ग् इन्पुत् फ़ोर् म्य्सेल्फ़् अत् फ़िर्स्त्, थोउघ् इ अम् wइल्लिन्ग्  
तो स्हरे इत् wइथ् एवेर्योने, wहो wइल्ल् फ़िन्द् इत् उसेफ़ुल्। होwएवेर् योउ  
स्होउल्द् क्नोw थत् थेरे अरे चेर्तैन् देविअतिओन्स् फ़्रोम् लच्%  
तेxत्: चसेस् ओफ़् प्रिन्तिन्ग् मिस्तकेस् इन् थे एदितिओन् wएरे सिलेन्त्ल्य्  
चोर्रेच्तेद्। इन् अ फ़ेw चसेस् इ अल्सो अदोप्तेद् अ दिफ़्फ़ेरेन्त् रेअदिन्ग्, wहेन्  
इत् सेएमेद् तो मके मोरे सेन्से। इत् इस् अल्सो अन् उन्चोर्रेच्तेद् वेर्सिओन्।  
थे इन्पुत् इस् बसेद् ओन् थे त्ज़्-फ़ोर्मत् च्रेअतेद् ब्य् पेतेर् स्छ्रेइनेर्  
अन्द् ओथेर्स्, wहिछ् मर्क्स् सन्धि अन्द् चोम्पोसित। ओन्ल्य् पेर्सोनल्  
नमेस् अरे नेवेर् मर्केद् अस् चोम्पोसित इन् थिस् इन्पुत्।  
अन्द्रेअस् बिग्गेर्, बसेल्, २४।३।२००२]

महाखाता महाशाला ।पुर्य्- अस्त्य् उज्जयिनीति या ।  
महाम्भोधिमहाशैल ।मेखलैव महामही ॥१।१।  
प्रासादान् यत्र पश्यन्तः ।सन्ततान् हैमराजतान् ।  
मेरुकैलासकूटेभ्यः ।स्पृहयन्ति न नागराः ॥१।२।  
वेदमौर्वीविपञ्चीनां ।ध्वनयः प्रतिमन्दिरम् ।  
यत्र सन्निपतन्तो ऽपि ।न बाधन्ते परस्परम् ॥१।३।  
कृतं वर्णनया तस्या- ।यस्यां सततम् आसते ।  
महाकालप्रभृतयस् ।त्यक्त्वा शिवपुरं गणाः ॥१।४।  
तस्याम् आसीन् महासेनो ।महासेनः क्षितीश्वरः ।  
यस्य देवीसहस्राणि ।षोडश श्रीपतेर् इव ॥१।५।  
चिरं पालयतस् तस्य ।प्रजाः शास्तोक्तकारिणः ।  
गोपालः पालकश् चेति ।सुतौ जातौ गुणाम्बुधी ॥१।६।  
बृहस्पतिसमश् चास्य ।मन्त्री भरतरोहकः ।  
रोहन्तकः सुरोहश् च ।तस्यास्तां तत्समौ सुतौ ॥१।७।  
नरेन्द्रमन्त्रिपुत्राणां ।चतुर्विद्यार्थवेदिनाम् ।  
प्रयोगेषु च दषाणां ।यान्ति स्म दिवसाः सुखम् ॥१।८।  
अथ गां पालयाम् आस ।गोपालः पितृपालिताम् ।  
पालको ऽपि यवीयस्त्वाद् ।यौवराज्यम् अपालयत् ॥१।९।  
मन्त्रिपुत्रौ तु मन्त्रित्वम् ।अथ भूमिर् नवेश्वरा ।  
नवमन्त्रिकृतारक्षा ।जायते स्म पुनर् वा ॥१।१०।  
गजराजम् अथो राजा ।दानराजिविराजितम् ।  
अधिष्ठाय जगत्सारं ।निर्जगाम बहिः पुरः ॥१।११।  
तद्दर्शनाशयायातम् ।अनेकं नृकदम्बकम् ।  
बिभ्यद् व्याडाद् गजात् तस्माद् ।इतश् चेतश् च विद्रुतम् ॥१।१२।  
कन्यकान्यतमा तत्र ।गृह्यमाणाथ हस्तिना ।  
प्रांशुप्राकारतः प्रांशोर् ।अगम्यां परिखाम् अगात् ॥१।१३।  
खातपातव्यथाजात ।सञ्ज्ञानाशात् क्षणं ततः ।  
तटस्था हस्तिपृष्ठस्थं ।साभाषत रुषा नृपम् ॥१।१४।  
अवध्यम् अवधीर् यस् त्वं ।पितरं तस्य किं मया ।  
अधीतवेदं यो हन्ति ।ब्राह्मणं तस्य के मृगाः ॥१।१५।  
इति कन्यावचः श्रुत्वा ।दुःश्रवं श्वपचैर् अपि ।  
चिन्तेषु भिन्नहृदयः ।प्रविवेश निवेशनम् ॥१।१६।  
अतिवाह्य च दुःखेन ।दिनशेषं समासमम् ।  
जनवादोपलम्भाय ।प्रदोषे निर्ययौ गृहात् ॥१।१७।  
कालकम्बलसंवीतः ।सासिचर्मासिपुत्रिकः ।  
समन्त्रागदसन्नाहः ।सञ्चचार शनैः शनैः ॥१।१८।  
अथ शुश्राव कस्मिंश्चित् ।देवतायतने ध्वनिम् ।  
अभिसारिकया सार्धं ।भाषमाणस्य कामिनः ॥१।१९।  
हतं मुष्टिभिर् आकाशं ।तुषाणां कण्डनं कृतम् ।  
मया येन त्वया सार्धं ।बद्धा प्रीतिर् अबुद्धिना ॥१।२०।  
इयम् एतावती वेला ।खिद्यमानेन यापिता ।  
मया त्वं तु गृहाद् एव ।न निर्यासि पतिव्रता ॥१।२१।  
कौमारः सुभागो भर्ता ।यदि नाम प्रियस् तव ।  
खलीकृतैः किम् अस्माभिर् ।वृथेव कुलपुत्रकैः ॥१।२२।  
एवमादि ततः श्रुत्वा ।सा प्रगल्भाभिसारिका ।  
विहस्य विटम् आह स्म ।त्वादृशा- हि हतत्रपाः ॥१।२३।  
ननु चित्तं मयाराध्यं ।तस्यापि भवतः कृते ।  
न हि भर्तॄन् अविश्वास्य ।रमन्ते कुलटा विटैः ॥१।२४।  
अथ निर्मक्षिकं भद्र ।मधु पातुं मनोरथः ।  
जहि घातय बालं मे ।पतिं नित्यप्रमादिनम् ॥१।२५।  
अथ पापाद् असि त्रस्तः ।स्फुटं नाहं तव प्रिया ।  
ननु दुर्वाररागान्धः ।सुतां याति प्रजापतिः ॥१।२६।  
अथवालं विवादेन ।वैधर्म्यं किं न पश्यसि ।  
येन राज्यसुखान्धेन ।प्रजापालः पिता हतः ॥१।२७।  
सुदुःश्रवम् इदं श्रुत्वा ।गोपालो दुर्वचं वचः ।  
गच्छन्न् अन्यत्र शुश्राव ।ध्वनिं विप्रस्य जल्पतः ॥१।२८।  
अयि ब्राह्मणि जागर्षि ।नन्दिनि क्रन्दते शिशुः ।  
त्वरितं याजते देहि ।स्तन्यं कण्ठो ऽस्य मा शुषत् ॥१।२९।  
इति श्रुत्वा गिरं भर्तुर् ।विनिद्रा ब्राह्मणी सुतम् ।  
पितृघातिन् म्रियस्वेति ।निर्दयं निरभर्त्सयत् ॥१।३०।  
आः पापे किम् असम्भद्धं ।पितृघातिन्न् इति त्वया ।  
बालो ऽयम् उक्तेत्य् एनं ।ब्राह्मणः कुपितो ऽब्रवीत् ॥१।३१।  
किम् आर्यपुत्र पुत्रेण ।यदा राज्ञा पिता हतः ।  
श्रुतिस्मृतिविद् इत्य् एतद् ।उवाच ब्राह्मणी पतिम् ॥१।३२।  
श्रुत्वैवमादि कौलीनं ।प्रविश्यान्तःपुरं नृपः ।  
अनयत् क्षणदाशेषम् ।असम्मीलितलोचनः ॥१।३३।  
अथ गाढान्धकारायां ।वेलायां मन्त्रिणौ रहः ।  
अपृच्छत् को ऽयम् अस्मासु ।प्रवादः कथ्यताम् इति ॥१।३४।  
ततस् ताव् ऊचतुस् त्रस्तौ ।सत्रासं नृपचोदितौ ।  
कौलीनहेतुश्रुतये ।चित्तं देवावधीयताम् ॥१।३५।  
सुगृहीताभिधानस्य ।प्रद्योतस्य पितुस् तव ।  
आसन्न् अव्यभिचारीण्य् ।अरिष्टान्य् अष्टौ मुमूर्षतः ॥१।३६।  
उद्धार्ये धवले केशे ।प्रमादात् कृष्णए उद्धृते ।  
उद्धर्तारं महीपालः ।कर्तयाम् आस नापितम् ॥१।३७।  
भुञ्जानेन च पाषाणे ।दशनाग्रेण खण्डिते ।  
कुलक्रमागतो वृद्धः ।सूपकारः प्रमापितः ॥१।३८।  
प्रकृतेर् विपरीतत्वं ।जानन्न् अप्य् एवमादिभिः ।  
प्रभो विधेर् विधेयत्वाद् ।ब्राह्मणान् अप्य् अबाधत ॥१।३९।  
भर्तुर् ईदृशि वृत्तान्ते ।मन्त्री तस्यावयोः पिता ।  
अदृष्टभर्तृव्यसनः ।पूर्वम् एवागमद् दिवम् ॥१।४०।  
श्रुतमन्त्रिविनाशस् तु ।स राजा राजयक्ष्मणा ।  
गुरुशोकसहायेन ।सहसैवाभ्यभूयत ॥१।४१।  
ततस् ताते दिवं याते ।यातुकामे च भूपतौ ।  
प्रजासु च विरक्तासु ।जातौ स्वः किङ्क्रियाकुलौ ॥१।४२।  
प्राप्तकालम् इदं श्रेय ।इति बुद्ध्वा प्रसारितम् ।  
कौलीनम् इदम् आवाभ्यां ।सपर्यन्तेष्व् अवन्तिषु ॥१।४३।  
क्रोधबाधितबोधत्वाद् ।बाधमानं निजाः प्रजाः ।  
बन्धयाम् आस राजानं ।राजपुत्रः प्रियप्रजः ॥१।४४।  
शृङ्खलातन्त्रचरणः ।स्वतन्त्राद् भ्रंशितः पदात् ।  
सुखस्य महतो दध्यौ ।स राजेन्द्रो गजेन्द्रवत् ॥१।४५।  
चिन्तामुषितनिद्रत्वाद् ।आहारविरहेण च ।  
स क्षपाः क्षपयन् क्षीणः ।संवत्सरशतायताः ॥१।४६।  
पुत्रेणैवम् अवस्थो ऽपि ।प्रजाप्रियचिकीर्षुणा ।  
न मुक्त एव मुक्तश् च ।यावत् प्राणैः प्रियैर् इति ॥१।४७।  
निदानम् इदम् एतस्य ।कौलीनस्य विगर्हितम् ।  
इतरद् वाधुना देवः ।प्रभुर् इत्य् अथ भूपतिः ॥१।४८।  
अधोमुखः क्षणं स्थित्वा ।तलाहतमहीतलः ।  
दृष्ट्वा च सास्रम् आकाशम् ।अनाथ इदम् अब्रवीत् ॥१।४९।  
तुल्यौ शुक्रबृहस्पत्योर् ।युवां मुक्त्वा सुहृत्तमौ ।  
अनपायम् उपायं कः ।प्रयुञ्जीतैतम् ईदृशम् ॥१।५०।  
किं तु सत्त्ववताम् एष ।शङ्काशून्यधियां क्रमः ।  
दृष्टादृष्टभयग्रस्त ।चेतसां न तु मादृशाम् ॥१।५१।  
तस्मत् पालयतं भद्रौ ।पालकं पालकं बुवः ।  
इदं त्व् अलीककौलीनम् ।अशक्तो ऽहम् उपेक्षितुम् ॥१।५२।  
तस्यैवं भाषमाणस्य ।व्रीडाधोमुखमन्त्रिणः ।  
कूजन् प्रकाशयाम् आस ।क्षीणां ताम्रशिखः क्षपाम् ॥१।५३।  
अथ शुश्रुविरे वाचः ।सूतमागधबन्दिनाम् ।  
यशोधवलितानन्त ।दिगन्तोद्बुध्यताम् इति ॥१।५४।  
दीनदीनं तद् आकर्ण्य ।कर्णदारणम् अप्रियम् ।  
पिधाय पार्थिवः कर्णाव् ।उत्तमाङ्गम् अकम्पयत् ॥१।५५।  
स चावोचत् प्रतीहारी ।निवार्यन्ताम् अमी मम ।  
क्षते क्षारावदेकेन ।किं फलं भवताम् इति ॥१।५६।  
आसीच् चास्याथ वा धिङ् माम् ।एवम् आत्मापवादिनम् ।  
ननु प्रशस्यम् आत्मानं ।नाहम् अर्हामि निन्दितुम् ॥१।५७।  
निर्यन्त्रणविहारेण ।चिरजीविनि राजनि ।  
राजपुत्रेण लडितः ।केनान्येन यथा मया ॥१।५८।  
समुच्छिन्नदुरुच्छेद ।बाह्याभ्यन्तरवैरिणा ।  
वर्णाश्रमाः स्वधर्मेभ्यः ।किं वा विचलिता मया ॥१।५९।  
अवन्तिवर्धनसमो ।निजाहार्यगुणाकरः ।  
पुत्रः पुन्नरकात् त्राता ।कस्यान्यस्य यथा मम ॥१।६०।  
अथवास्ताम् इदं सर्वम् ।एकेनैवास्मि वर्धितः ।  
नरवाहनदेवेन ।जामात्रा चक्रवर्तिना ॥१।६१।  
एक एव तु मे नासीद् ।गुणः सो ऽप्य् अयम् आगतः ।  
प्रसादान् मन्त्रिवृषयोर् ।यत् तपोवनसेवनम् ॥१।६२।  
इति निष्कम्पसङ्कल्पश् ।चोदयाम् आस मन्त्रिणौ ।  
ससिंहासनम् आस्थानं ।मण्डपे दीयताम् इति ॥१।६३।  
तयोस् तु गतयोः केशान् ।वापयित्वा सवल्कलः ।  
कमण्डलुसनाथश् च ।भूपालो निर्ययौ गृहात् ॥१।६४।  
विषादविप्लुताक्षेण ।वक्षोनिक्षिप्तपाणिना ।  
दृश्यमानो ऽवरोधेन ।विवेशास्थानमण्डपम् ॥१।६५।  
त्रासम्लानकपोलेन ।दृष्टः पृथुलचक्षुषा ।  
पालकेनाब्रवीत् तं च ।स्थित एव स्थितं स्थितम् ॥१।६६।  
प्रसादात् तात तातस्य ।वत्सराजस्य च त्वया ।  
बुद्धेः स्वस्याश् च शुद्धायाः ।किं नाम न परीक्षितम् ॥१।६७।  
अतो ऽनुशासितारं त्वाम् ।अनुशासति बालिशाः ।  
येन लोके तए उच्यन्ते ।वियाताः पितृशिक्षकाः ॥१।६८।  
एतावत् तु मया वाच्यं ।पित्र्यं सिंहासनं त्वया ।  
वर्णाश्रमपरित्रार्थम् ।इदम् अध्यास्यताम् इति ॥१।६९।  
तच् चावश्यम् अनुष्ठेयम् ।अस्माकीनं वचस् त्वया ।  
मादृशां हि न वाक्यानि ।विमृशन्ति भवादृशाः ॥१।७०।  
इतीदं पालकः श्रुत्वा ।स्थित्वा चाधोमुखः क्षणम् ।  
उत्तरं चिन्तयाम् आस ।नासाग्राहितलोचनः ॥१।७१।  
कृतकृत्रिमरोषस् तु ।राजा पालकम् अब्रवीत् ।  
भोः सिंहासनम् आरोह ।किं तवोत्तरचिन्तया ॥१।७२।  
किं चोत्तरशतेनापि ।त्वयाहं सोपपत्तिना ।  
वेगः प्रावृषि शोणस्य ।चरणेनेव दुर्धरः ॥१।७३।  
इति द्विजातयः श्रुत्वा ।पुरोहितपुरःसराः ।  
विषादगद्गदगिरः ।प्रमृज्याश्रु बभाषिरे ॥१।७४।  
पालकस् ते नियोज्यत्वाद् ।आज्ञां मा स्म विचारयत् ।  
त्वन्नियोगान् नियोक्तारः ।कस्माद् वयम् उदास्महे ॥१।७५।  
ध्रियमाणे प्रजापाले ।ज्येष्ठे भ्रातरि पालकः ।  
मृगेन्द्रासनम् आरोहन् ।खट्वारूढो भवेन् ननु ॥१।७६।  
राज्याग्निम् आदधद् वापि ।त्वयि वर्षशतायुषि ।  
परिवेत्तारम् आत्मानम् ।अयं मन्येत निन्दितम् ॥१।७७।  
तस्माद् अस्मान् निवर्तस्व ।सङ्कल्पद् अतिभीषणात् ।  
शोकजान्य् अश्रुवारीणि ।भवन्त्व् आनन्दजानि नः ॥१।७८।  
बद्धाञ्जलिर् अथोवाच ।किञ्चिन् नमितकन्धरः ।  
अलं वः पीडयित्वा मां ।वचोभिर् इति पार्थिवः ॥१।७९।  
मयायम् अभ्यनुज्ञातो ।रक्षणे च क्षमः क्षितेः ।  
खट्वारूढो न भविता ।निन्दितः शब्दवेदिभिः ॥१।८०।  
असमर्थे च राज्याग्नेः ।पालने पतिते मयि ।  
परिवेत्तापि नैवायं ।भविष्यति नराधिपः ॥१।८१।  
यच् चापि पिहिताः कर्णा- ।आकर्ण्य पतितध्वनिम् ।  
प्रजाभिस् तच् च न मृषा ।मया हि निहतः पिता ॥१।८२।  
तद् इदं पातकं कृत्वा ।युष्मत्पीडाप्रशान्तये ।  
प्रायश्चित्तं व्रजन् कर्तुं ।न निवार्यो ऽस्मि केनचित् ॥१।८३।  
मया चात्यक्तधर्मेण ।यत् प्रजानां कृते कृतम् ।  
तस्य प्रत्युपकाराय ।पालकः पाल्यताम् अयम् ॥१।८४।  
इतीदं प्रकृतीर् उक्त्वा ।पालकं पुनर् अब्रवीत् ।  
अवन्तिवर्धनं पुत्रं ।मत्प्रीत्या पालयेर् इति ॥१।८५।  
विलक्षहसितं कृत्वा ।गोपालं पालको ऽब्रवीत् ।  
अवन्तिवर्धनो राजा ।राजन् कस्मान् न जायताम् ॥१।८६।  
सत्सु भार्तृषु भूपाल ।गुणवत्स्व् अपि भूभुजः ।  
निक्षिप्तवन्तः श्रूयन्ते ।पुत्रेष्व् एव गुरुं धुरम् ॥१।८७।  
गोपालस् तम् अथोवाच ।भविष्यति युवा यदा ।  
त्वं च वृद्धस् तदा युक्तं ।स्वयम् एव करिष्यसि ॥१।८८।  
एवं निरुत्तराः कृत्वा ।प्रकृतीस् ताः सपालकाः ।  
सर्वतीर्थाम्बुकलशैर् ।अभ्यषिञ्चत् स पालकम् ॥१।८९।  
आरोप्य चैनं त्वरितं ।सिंहासनम् उदङ्मुखः ।  
निर्जगाम पुरात् स्वस्माद् ।एकरात्रोषितो यथा ॥१।९०।  
अथ राजनि काननावृते पुरम् आस्पन्दितलोकलोचनाम् ।  
निभृतश्वसितामयध्वनिं मृतकल्पां प्रविवेश पालकः ॥१।९१।  
अथ बिभ्रद् दुरुच्छेदं ।शोकं भ्रातृवियोगजम् ।  
उत्सृष्टपृथिवीचिन्तः ।पालकः कालम् अक्षिपत् ॥२।१।  
तं पुरोधःप्रभृतयः ।कदाचिद् अवदन् प्रजाः ।  
उत्सीदन्तीः प्रजा- राजन् ।नार्हसि त्वम् उपेक्षितुम् ॥२।२।  
भ्रातुः पुरः प्रतिज्ञाय ।दूरक्षां रक्षितुं क्षितिम् ।  
किं शोचसि न शोको ऽयम् ।उपायः क्षितिरक्षणे ॥२।३।  
षष्ठं पापांशम् आदत्ते ।रक्षन्न् अपि नृपः प्रजाः ।  
निक्षिप्तक्षितिरक्षस् तु ।सर्वम् एव न मुञ्चति ॥२।४।  
तस्माज् जिघांसता पापं ।पुण्यं चोपचिचीषता ।  
राजन् धन्याः प्रजाः कार्याः ।सुखं चानुबुभूषता ॥२।५।  
न चेद् अर्थयमानानां ।वचनं नः करिष्यसि ।  
ध्रुवं द्रक्ष्यसि सङ्क्रान्ता- ।देशान् राजन्वतः प्रजाः ॥२।६।  
अवृत्तपूर्वम् अस्माभिर् ।उदासीने त्वयि श्रुतम् ।  
बलाद् अग्निगृहान् नीतः ।पुरोडाशः शुना किल ॥२।७।  
बटोश् च भ्राम्यतो भिक्षां ।भिक्षापात्राद् अनावृतात् ।  
बटुत्वात् क्षिप्तचित्तस्य ।हृतः काकेन मोदकः ॥२।८।  
इति श्रुत्वा ससन्त्रासो ।राजा ताडितदुन्दुभिः ।  
मृगेन्द्रासनम् अध्यास्ते ।सुमेरुं मघवान् इव ॥२।९।  
तस्मिन् नारूढमात्रे च ।समं विकसिताः प्रजाः ।  
उदयाचलकूटस्थे ।नलिन्य इव भास्करे ॥२।१०।  
अथातीते क्वचित् काले ।विप्रान् पप्रच्छ पार्थिवः ।  
धर्मम् आचक्षतां पूज्याः ।शुद्धम् इत्य् अथ ते ऽब्रुवन् ॥२।११।  
सर्वविद्याविदा धर्मः ।कस् त्वया नावलोकितः ।  
आचारो ऽयम् इति व्यक्तम् ।अनुयुक्तास् त्वया वयम् ॥२।१२।  
रागादिमन्तः पुरुषास् ।तैर् उक्ता ह्य् अप्रमाणता ।  
साङ्ख्यादीनाम् अकार्यत्वाद् ।वेदस्यैव प्रमाणता ॥२।१३।  
तस्माद् वेदेषु विहितं ।यत् तद् आसेव्यताम् इति ।  
श्रुत्वेदं नृपतिर् यज्ञैर् ।ईजे निःसङ्ख्यदक्षिणैः ॥२।१४।  
अथोत्सृष्टप्रजाकार्यं ।दीक्षासन्तानसेवया ।  
मन्त्रिनौ जातसन्त्रासौ ।तं कदाचिद् अवोचताम् ॥२।१५।  
उद्धृतः शोकपङ्कात् त्वं ।बलिभिर् द्विजकुञ्जरैः ।  
उद्धार्यः साम्प्रतं केन ।दीक्षापङ्काद् दुरुत्तरात् ॥२।१६।  
कामार्थौ यद्य् अपि त्यक्तौ ।सेव्याव् एव तथापि तौ ।  
दुर्लभो हि विना ताभ्यां ।धर्मः सुद्धो नृपैर् इति ॥२।१७।  
उपपन्नम् इदं श्रुत्वा ।प्रतिश्रुत्य तथेति च ।  
देवतायाचनव्यग्र ।स्त्रीकम् अन्तःपुरं ययौ ॥२।१८।  
पानाभरणवासः स्रक् ।प्रियवाग्दानमानिताः ।  
अन्तःपुरचरीः प्रैश्याश् ।चचार परितोषिताः ॥२।१९।  
अनन्तरम् अनुज्येष्ठं ।देवीः सम्मान्य भूपतिः ।  
वासुकिन्या महादेव्या ।निनाय सह यामिनीम् ॥२।२०।  
स ताम्रचूडरुतिभिर् ।बन्दिवृन्दैर् विबोधितः ।  
उपासिष्ट पुरःसन्ध्याम् ।आदिवाकरदर्शनात् ॥२।२१।  
ततो धवलवासः स्रग् ।अलङ्कारानुलेपनः ।  
स्तूयमानो जयाशीर्भिर् ।आस्थानस्थानम् आगतः ॥२।२२।  
पुरोधःप्रभृतीस् तत्र ।प्रकृतीः प्रकृतिप्रियः ।  
मानयित्वा यथायोग्यं ।सोपचारं व्यसर्जयत् ॥२।२३।  
स्मयमानस् ततो राजा ।मन्त्रिणाव् इदम् अब्रवीत् ।  
आपानभूमिर् उद्याने ।रमणीया प्रकल्प्यताम् ॥२।२४।  
को हि युष्मद्विधसुहृद् ।विहितापत्प्रतिक्रियः ।  
विषयान् न निषेवेत ।दृष्टादृष्टाविरोधिनः ॥२।२५।  
सो ऽहं पौरजनं भृत्यान् ।अन्तःपुरविचारिणः ।  
आत्मानं च भवन्नाथं ।योजयामि सुखैर् इति ॥२।२६।  
अथ तौ प्रह्वमूर्धानौ ।स्वाम्यभिप्रायवेदिनौ ।  
पानोपकरणं सर्वं ।सज्जम् एवेत्य् अवोचताम् ॥२।२७।  
व्याहार्य स ततस् तत्र ।सबालस्थविरां पुरीम् ।  
वस्त्राभरणमाल्यान्न ।दानैः प्रीताम् अकारयत् ॥२।२८।  
पद्मरागादिशुक्तिष्ठम् ।उत्पलाद्यधिवासितम् ।  
कृतजोत्कारम् अन्यो ऽन्यं ।पीयते स्म ततो मधु ॥२।२९।  
मधुपानान्तरालेषु ।सविपञ्चीस्वनं मुहुः ।  
गीयते स्म मनोहारि ।नटाद्यैर् नृत्यते स्म च ॥२।३०।  
विहृत्य दिनम् एवं च ।शीतरश्मौ दिवाकरे ।  
विसृज्य प्रकृती- राजा ।विवेशान्तःपुरं ततः ॥२।३१।  
तत्रापि श्रुतसङ्गीतो ।दृष्टस्त्रीपात्रनाटकः ।  
पायिताशेषभार्यश् च ।पश्चान् निद्राम् असेवत ॥२।३२।  
एवम् आसेवमानस्य ।सार्तवं विषयान् गताः ।  
विवृद्धसुखरागस्य ।बहवस् तस्य वासराः ॥२।३३।  
स कदाचिद् द्विजादिभ्यः ।सविषादो न्यवेदयत् ।  
स्वप्नो मयाद्य यो दृष्टः ।प्रशस्यैः श्रूयताम् असौ ॥२।३४।  
वाह्यावलोकनायाहं ।निर्गतस् तत्र दृष्टवान् ।  
मत्तं महान्तम् आयान्तं ।मातङ्गं वनचारिणम् ॥२।३५।  
तन् मदामोदम् आघ्राय ।राज्यहस्त्य्- अपि मामकः ।  
क्रोधाद् उन्मूलितालानो ।यातः प्रति वनद्विपम् ॥२।३६।  
वन्यस् तु हस्तम् उत्क्षिप्य ।किञ्चिद् आकुञ्चिताङ्गुलिः ।  
आहूतवान् इव युद्धं ।सगर्वैः कण्ठगर्जितैः ॥२।३७।  
मदीयेनाथ नागेन ।वेगेनापत्य दूरतः ।  
सन्निपातो महान् दत्तो ।दन्तयोर् वनदन्तिनः ॥२।३८।  
स्फटिकस्तम्भशुभ्राभ्यां ।दन्ताभ्यां तेन मामकः ।  
दूरम् उत्क्षिप्य निक्षिप्तस् ।ततो यातः पराङ्मुखः ॥२।३९।  
पराजितं परेणाथ ।दृष्ट्वा स्वं राज्यहस्तिनम् ।  
निवर्त्तयितुकामो ऽहम् ।आसन्नान् इदम् उक्तवान् ॥२।४०।  
निवर्तयामि राज्येभं ।शीघ्रम् आनयताङ्कुशम् ।  
शिक्षितो वत्सराजेन ।हस्तिशिक्षाम् अहं ननु ॥२।४१।  
इति मन्त्रयमाणो ऽहम् ।अलब्धप्रार्थिताङ्कुशः ।  
प्रतिबुद्धः ससन्त्रासः ।किम् एतद् इति चिन्तयन् ॥२।४२।  
इति स्वप्नो मया दृष्टः ।क्षणदायाः परिक्षये ।  
फलम् इष्टम् अनिष्टं वा ।पूज्यैर् अत्रोच्यताम् इति ॥२।४३।  
अथानिष्टफलं स्वप्नं ।जानन्तो ऽपि द्विजातयः ।  
राजोपचारचतुराः ।स्थापयाम् आसुर् अन्यथा ॥२।४४।  
यौ ऽसौ राजन् गजो वन्यस् ।तं बुध्यस्व विनायकम् ।  
यश् चाभिषेकहस्ती तं ।राज्यविघ्नं शरीरिणम् ॥२।४५।  
तत् ते गणपतिः प्रीतः ।प्रसह्योद्धरति प्रभुः ।  
त्वम् अप्य् उन्मूलितानर्थश् ।चिरं पाहि महीम् इति ॥२।४६।  
इति दुःश्लिष्टम् आकर्ण्य ।फलं स्वप्नस्य कल्पितम् ।  
सुखं नालभताथैनम् ।अब्रूतां मन्त्रिणाव् इदम् ॥२।४७।  
श्रूयतां देव यद् वृत्तं ।वृद्धस्य जगतीपतेः ।  
आवाभ्यां श्रुतम् एतच् च ।गृहे कथयतः पितुः ॥२।४८।  
मृगेन्द्रासनम् आरोढुं ।प्रद्योतेन किलेच्छता ।  
यथाप्रधानमिलिताः ।पृष्टाः स्वप्नं द्विजातयः ॥२।४९।  
मम सिंहासनस्थस्य ।स्थितो मूर्ध्नि विहङ्गमः ।  
विचित्रैः सप्तभिः पक्षैः ।को ऽसौ व्याक्रियताम् इति ॥२।५०।  
तेषु निर्वचनेष्व् एको ।द्विजः शाण्डिल्यनामकः ।  
सकम्पवचनो ऽवोचन् ।नीचै।श् चञ्चलभीरुकः ॥२।५१।  
राज्ञा स्वप्नफलं पृष्टाः ।किं तूष्णीम् आस्थ कथ्यताम् ।  
त्रस्यद्भिः परुषाद् वापि ।मादृक् कस्मान् न युज्यताम् ॥२।५२।  
अनिष्टम् अपि वक्तव्यं ।स्वनुष्ठानप्रतिक्रियम् ।  
दुष्करप्रतिकारे तु ।युक्तम् इत्थम् उदासितुम् ॥२।५३।  
इति श्रुत्वा महासेनः ।संशयामृष्टमानसः ।  
शाण्डिल्यम् इदम् अप्राक्षीद् ।विवक्षुं स्फुरिताधरम् ॥२।५४।  
ब्रह्मन् कथय विश्रब्धम् ।अनुज्ञातो द्विजैर् अपि ।  
यस्मात् व्याहर्तुम् आरब्धः ।प्रतिषिद्धो न केनचित् ॥२।५५।  
इत्य् उक्तः क्षितिपालेन ।व्याहर्तुम् उपचक्रमे ।  
अहितादि हितान्तं च ।श्रूयतां देव मा कुपः ॥२।५६।  
यो ऽसौ सप्तच्छदः पक्षी ।सो ऽशनिर् दुःश्रवध्वनिः ।  
सप्त पक्षास् तु ये तस्य ।सप्त पक्षान् निबोध तान् ॥२।५७।  
सर्वथा विस्तरेणालम् ।अलं सिंहासनेन ते ।  
कश्चिद् आरोप्यताम् एतद् ।यस्य नेच्छसि जीवितम् ॥२।५८।  
कञ्चिद् अद्येदम् आरूढम् ।अर्धमासेषु सप्तासु ।  
अतीतेष्व् अशनिर् हन्ति ।पतित्वा मूर्धनि ध्रुवम् ॥२।५९।  
इति श्रुत्वा स्फुरत्क्रोधः ।प्रभूर् भरतरोहकम् ।  
अक्षिणी मुखरस्यास्य ।खन्येताम् इत्य् अचोदयत् ॥२।६०।  
यथाज्ञापयसीत्य् उक्त्वा ।बध्नन् परिकरं द्विजान् ।  
मन्त्री साक्षिनिकोचेन ।ग्राह्यवाक्यान् असूचयत् ॥२।६१।  
मृदुपूर्वं ततो विप्रा- ।महीपालम् अबोधयन् ।  
देव नोन्मत्तवाक्यानि ।गृह्यन्ते पटुबुद्धिभिः ॥२।६२।  
न च केवलम् उन्मत्तो ।ब्राह्मणश् चैष मूढकः ।  
तेनापि नयनोद्धारं ।नैव निग्रहम् अर्हति ॥२।६३।  
किं तु तावद् अयं बद्धः ।स्थाप्यतां विधवासुतः ।  
पक्षाः सप्त गता- यावत् ।ततः प्राप्स्यति निग्रहम् ॥२।६४।  
सिंहासनम् अपि क्षिप्रम् ।आरोहतु नराधिपः ।  
लग्ने ऽस्मिन्न् एव सौवर्णः ।परीक्षार्थं द्विजन्मनः ॥२।६५।  
यदि सत्यैव वाग् अस्य ।ततः सत्कारम् आप्स्यति ।  
विपर्यये खलीकारं ।मन्वादिपरिभाषितम् ॥२।६६।  
देवो ऽपि दिवसान् एतान् ।विद्भिः ब्राह्मणैः सह ।  
कुर्वद्भिः शान्तिकर्माणि ।महाकालं निषेवताम् ॥२।६७।  
इति श्रुत्वा द्विजातिभ्यो ।युक्तम् इत्य् अवधार्य च ।  
बन्धयित्वा च शाण्डिल्यं ।महाकालं ययौ नृपः ॥२।६८।  
तत्र सप्त स्थितः पक्षान् ।अपश्यद् दिवसे ऽन्तिमे ।  
मध्यन्दिने पयोदालीम् ।उन्नमन्तीं रविं प्रति ॥२।६९।  
अथ सा क्षणमात्रेण ।व्याप्तानन्तदिगन्तरा ।  
नीलकण्ठगलच्छाया ।प्रवृष्टा वृष्टिम् अश्मनाम् ॥२।७०।  
चण्डं चटचटाघोषम् ।उद्घोष्याशनिर् उत्कटः ।  
राजप्रतिकृतिं पिष्ट्वा ।तत्रैवान्तर्दधे ततः ॥२।७१।  
अथ शाण्डिल्यम् आह्वाय्य ।कृत्वा विगतबन्धनम् ।  
क्षमयित्वा च विपुलैः ।सम्प्रदानैर् अतोषयत् ॥२।७२।  
राज्ञा चास्य कृतं नाम ।तच् च लोके प्रतिष्ठितम् ।  
सो ऽयं मुखरशाण्डिल्यः ।सिद्धादेशो ऽनुयुज्यताम् ॥२।७३।  
तेन चाहूय पृष्टेन ।निःशङ्केन निवेदितम् ।  
शृणु राजन् न कोपं च ।पितृवत् कर्तुम् अर्हसि ॥२।७४।  
यो ऽसौ वन्यो गजः सो ऽन्यो ।राजा राजन्न् उपागतः ।  
भवदीयो भवान् एव ।सर्वथा श्रूयताम् इदम् ॥२।७५।  
त्वम् अन्येन महीपाल ।महीपालेन राज्यतः ।  
स्वतः प्रच्यावितस् तस्माद् ।युक्तम् आस्थीयताम् इति ॥२।७६।  
इति श्रुत्वा महीपाले ।विषादानतमूर्धनि ।  
शनैर् मुखरशाण्डिल्य ।प्रमुखा- निर्ययुर् द्विजाः ॥२।७७।  
मन्त्रिमात्रसहायस् तु ।राजा कृत्वा अवगुण्ठनम् ।  
कः स्याद् राजेति चिन्तावान् ।निषसाद नृपासने ॥२।७८।  
सिद्धादेशस्य तु वचः ।श्रद्दधानः सुरोहकः ।  
विषादाद् दीनया वाचा ।महीपालम् अभाषत ॥२।७९।  
महासेनेन दुःस्वप्नः ।स यथा वञ्चितस् तथा ।  
वञ्चय त्वम् अपि क्षिप्रम् ।अत्यासन्नफलो ह्य् असौ ॥२।८०।  
तिर्यग्योनिगतः कश्चिद् ।अध्यास्तां पार्थिवासनम् ।  
देवो ऽपि दिवसान् काञ्चिद् ।वनवासी भवत्व् इति ॥२।८१।  
तुष्णीभूतं तु राजानम् ।एव ब्रुवति मन्त्रिणि ।  
गोपालतनयस् तत्र ।विवेशावन्तिवर्धनः ॥२।८२।  
तस्य सङ्क्रीडमानस्य ।दूरम् उत्पत्य कन्दुकः ।  
निपत्योत्पत्य च पुनः ।सिंहासनतलं गतः ॥२।८३।  
अवन्तिवर्धनयशा ।भगिनि तेन चोदिता ।  
सिंहासनतलाद् एव ।कन्दुकः कृष्यताम् इति ॥२।८४।  
तयोक्तं स्वयम् एव त्वं ।किं न कर्षसि कन्दुकम् ।  
किं चाहं भवतः प्रैष्या ।येनादिशसि माम् इति ॥२।८५।  
ततः पश्येति ताम् उक्त्वा ।तद् उत्क्षिप्य नृपासनम् ।  
अवन्तिवर्धनो ऽन्यत्र ।स्थापयाम् आस निर्व्यथः ॥२।८६।  
स तु कन्दुकम् आदातुम् ।आरब्धश् च नृपेण तु ।  
सिंहासनाद् अवप्लुत्य ।परिष्वक्तस् त्रपानतः ॥२।८७।  
अथानन्तरम् आहूय ।राजा प्रकृतिमण्डलम् ।  
उवाच राजपुत्रो ऽयम् ।अद्य रज्ये ऽभिषिच्यताम् ॥२।८८।  
युष्मत्समक्षम् उक्तो ।अहं भ्रात्रा ज्येष्ठेन गच्छता ।  
अवन्तिवर्धनं पुत्रं ।मत्प्रीत्या पालयेर् इति ॥२।८९।  
तदादेशात् सुतत्वाच् च ।सो ऽयं संवर्धितो ऽधुना ।  
पित्र्यम् आसनम् अध्यास्तां ।न्यासं प्रत्यर्पितं मया ॥२।९०।  
अथास्मिन् सङ्कटे कार्ये ।पालकेन प्रदर्शिते ।  
सभायाम् आनताङ्गायां ।न कश्चिद् किञ्चिद् उक्तवान् ॥२।९१।  
ततो धर्मार्थकामानां ।मात्राम् आख्याय पालकः ।  
पुत्रम् आरोपयाम् आस ।सिंहासनम् अवन्तियम् ॥२।९२।  
कृष्णाजिनाम्बरधरः कृतकेशनाशः ।स्कन्धावसक्तकरको नृपतिः पुराणः ।  
अध्यासित मुनिवरैः सह काश्यपेन ।मन्दस्पृहो ऽसितगिरिं तपसे जगाम ॥२।९३।  
अथावन्तिषु जन्तूनां ।क्षुद्राणाम् अपि केनचित् ।  
जन्यते स्म न सन्तापः ।पार्थिवे ऽवन्तिवर्धने ॥३।१।  
एवं बहुषु यातेषु ।वासरेषु महीपतिः ।  
कदाचिद् वाहयित्वाश्वान् ।निवृत्तो दृष्टवान् क्वचित् ॥३।२।  
तमालालम्बिदोलान्तर् ।विलसन्तीं कुमारिकाम् ।  
कालिन्दीह्रदसङ्क्रान्तां ।लोलाम् इन्दुकलाम् इव ॥३।३।  
उत्तरीयान्तसंसक्तम् ।आकर्षन्तीं शिखण्डकम् ।  
निर्मुच्यमाननिर्मोकं ।भोगं भोगवधूम् इव ॥३।४।  
दृश्यमानस् तया राजा ।तां च पश्यन् पुनः पुनः ।  
आवृतो हयशालाभिः ।स्वं विवेश निवेशनम् ॥३।५।  
तत्र सङ्क्षिप्तम् आसेव्य ।मज्जनादि रहोगतः ।  
दोलायमानहृदयो ।दोलाम् एव व्यचिन्तयत् ॥३।६।  
मन्दाशनाभिलाषस्य ।मन्दनिद्रस्य भूपतेः ।  
मन्दधर्मार्थचिन्तस्य ।दिवसाः कतिचिद् गताः ॥३।७।  
कदाचिद् अथ वेलायां ।मन्दरश्मौ दिवाकृति ।  
क्षुभितानाम् इवाश्रौषीत् ।स निर्घोषम् उदन्वताम् ॥३।८।  
दिदृक्षुः कारणं तस्य ।समुद्भूतकुतूहले ।  
प्रासादतलम् अरोहद् ।अन्तःपुरचरावृतः ॥३।९।  
नृमातङ्गतुरङ्गोष्ट्र ।गवाजैडकरासभान् ।  
सम्प्रमर्दन्तम् अद्राक्षीन् ।मातङ्गं सङ्घमर्दनम् ॥३।१०।  
उन्मूलितमहावृक्षश् ।चूर्णितप्रांशुमन्दिरः ।  
भृङ्गमालापरीवारः ।स ययौ प्रति पक्षणम् ॥३।११।  
पानप्रसक्तमातङ्ग ।मण्डलप्रहितेक्षणम् ।  
मातङ्गराजम् अद्राक्षीन् ।मातङ्गग्रामणीस् ततः ॥३।१२।  
आदिदेश समीपस्थां ।कन्यकाम् अविलम्बितम् ।  
हस्तिकीटो ऽयम् उद्दामो ।दुर्दान्तो दम्यताम् इति ॥३।१३।  
कराम्भोरुहसंस्पर्श ।सुभगेनाथ साम्भसा ।  
आरात् सिषेच करिणं ।करे कुञ्चितपुष्करे ॥३।१४।  
अथ संरम्भसंहारात् ।संवेल्लितकरः करी ।  
ववन्दे चरणौ तस्याः ।संस्पृश्य शिरसा महीम् ॥३।१५।  
ताम् अवन्तिपतिर् दृष्ट्वा ।दृष्टपूर्वां तथागताम् ।  
चित्रीयमाणहृदयश् ।चिन्तयाम् आस चेतसा ॥३।१६।  
किं चित्रं यद् अयं नागः ।सहरागः सचेतनः ।  
वशीकृतः शरीरिण्या ।वशीकरणविद्यया ॥३।१७।  
इयं हि वीतरागादीन् ।मुनीन् अपि निरीक्षिता ।  
वशीकुर्याद् विशन्ती च ।चलयेद् अचलान् अपि ॥३।१८।  
अथेन्द्रायुधरागेण ।सोत्तरीयेण दन्तयोः ।  
बद्धां दोलाम् अधिष्ठाय ।नागं याहीत्य् अचोदयत् ॥३।१९।  
ततो मन्दतराभ्यासैश् ।चरणैः सङ्घमर्दनः ।  
अभिस्तम्भम् अगाद् वीत ।भयपौरजनावृतः ॥३।२०।  
तयोक्तम् आतपश् चण्डः ।सन्तापयति माम् इति ।  
अशोकपल्लवैश् छायाम् ।अथ तस्याश् चकार सः ॥३।२१।  
बन्धयित्वा गजं स्तम्भे ।प्रासादतलवर्तिनम् ।  
वन्दित्वा च महीपालं ।मातङ्गी पक्षणं ययौ ॥३।२२।  
मातङ्गीवन्दनापूतम् ।आत्मानं प्रेक्ष्य पार्थिवः ।  
केयं कस्य कुतो वेति ।पृच्छति स्म सुरोहकम् ॥३।२३।  
स तस्मै कथयाम् आस ।देव न ज्ञायते कुतः ।  
सहसैवेदम् आयातं ।परुन् मातङ्गपक्षणम् ॥३।२४।  
ऋद्धिमन्तो ऽत्र मातङ्गास् ।तेषाम् उत्पलहस्तकः ।  
ग्रामणीस् तस्य कन्येयं ।सुता सुरसमञ्जरी ॥३।२५।  
इति श्रुत्वा प्रविश्यान्तर् ।ध्यायन् सुरसमञ्जरीम् ।  
स्वदेहं यापयाम् आस ।पित्तज्वरचिकित्सितैः ॥३।२६।  
सुरोहकस् तु तं दृष्ट्वा ।मातङ्गीदूषिताशयम् ।  
आख्यद् अङ्गारवत्यै स ।तन्नप्तुर् वृत्तम् ईदृशम् ॥३।२७।  
सा तु स्थित्वा क्षणं तूष्णीं ।विचारस्तिमितेक्षणा ।  
स्मितापगमितत्रासं ।सुरोहकम् अभाषत ॥३।२८।  
मातङ्गरूपधारिण्यो ।यथान्या- दिव्ययोषितः ।  
तथेयम् अपि केनापि ।निमित्तेनागता महीम् ॥३।२९।  
क्व सङ्घमर्दनो व्यालः ।क्व च तद्दन्तलम्बनम् ।  
व्यापारो ऽयम् अदिव्यस्य ।प्रेक्षितः केन कस्यचित् ॥३।३०।  
अथ वालं विमर्शेन ।स्वयं सबन्धिनो गृहम् ।  
कन्यां वरयितुं यामि ।नात्मतुल्यास्ति दूतिका ॥३।३१।  
साथ प्रवहणारूढा ।वृद्धविप्रपुरःसरा ।  
गत्वा पक्कणमध्यस्थं ।ददर्शोत्पलहस्तकम् ॥३।३२।  
दूराद् एव स दृष्ट्वा ताम् ।आत्तकर्करवेणुकः ।  
सह मातङ्गसङ्घेन ।ववन्दे दूरम् उत्सृतः ॥३।३३।  
अथाङ्गारवती यानाद् ।अवतीर्णा तम् अब्रवीत् ।  
अहं त्वां द्रष्टुम् आयाता ।त्वम् अप्य् एष पलायसे ॥३।३४।  
कार्यं मे महद् आसन्नम् ।आधीनं चापि तत् त्वयि ।  
दूरोत्सरणम् उत्सृज्य ।तेन ढौकस्व माम् इति ॥३।३५।  
तम् उत्सारितमातङ्गं ।सासन्नासीनम् अब्रवीत् ।  
मन्नप्त्रे दीयतां राज्ञे ।राज्ञी सुरसमञ्जरी ॥३।३६।  
चाण्डालीस्पर्शनं राजा ।नार्हतीत्य् एवमादिभिः ।  
न च ग्रामेयकालापैस् ।त्वं मां बाधितुम् अर्हसि ॥३।३७।  
यश् च दिव्याभिमानस् ते ।तत्रापीदं ममोत्तरम् ।  
ममापि भद्र दौहित्रश् ।चक्रवर्ती भवादृशाम् ॥३।३८।  
इत्य् अङ्गारवतीवाक्यम् ।आकर्ण्योत्पलहस्तकः ।  
अनुक्तोत्तर एवास्यै ।तथेति प्रतिपन्नवान् ॥३।३९।  
अथ प्रच्छन्नम् आरोप्य ।युग्यं सुरसमञ्जरीम् ।  
मृतसञ्जीविनी नप्तूर् ।असाव् ओषधिम् आनयत् ॥३।४०।  
परिणीय तु मातङ्गीम् ।अन्तर् अन्तःपुराद् बहिः ।  
स बुद्ध्यापि न याति स्म ।प्रत्यक्षम् अपि तां स्मरन् ॥३।४१।  
इयम् एवास्ति तत्त्वेन ।मिथ्यान्यद् इति चिन्तयन् ।  
गन्धर्वनगराकारं ।स संसारम् अमन्यत ॥३।४२।  
गमयन् दिवसान् एवम् ।एकदा सह कान्तया ।  
स प्रासादगतो ऽपश्यत् ।पक्षणं निर्जनङ्गमम् ॥३।४३।  
तं च दृष्ट्वा त्रियामान्ते ।मन्दं सुरसमञ्जरी ।  
क्रन्दन्ती परिमृज्याश्रुम् ।अनुयुक्तेति भूभृता ॥३।४४।  
किं शून्यं पक्कणं दृष्ट्वा ।रुद्यते सुन्दरि त्वया ।  
उतान्यद् अस्ति दुःखस्य ।कारणं कथ्यताम् इति ॥३।४५।  
साब्रवीत् किं ममाद्यापि ।पक्कणेन बवद्गतेः ।  
किं तु कारणम् अस्त्य् अन्यद् ।भीषणं तन् निशाम्यताम् ॥३।४६।  
सिद्धमातङ्गविद्यो ऽयं ।पिता मम महर्द्धिकः ।  
सप्तवर्णपुरे पूर्वं ।वायुमुक्ते पुरे ऽवसत् ॥३।४७।  
तत्र कालः श्वपाको ऽस्ति ।विद्याधरगणाधमः ।  
इप्फको नाम तस्यैव ।पित्राहं च प्रतिश्रुता ॥३।४८।  
तातस्य वियतायातः ।कदाचिद् अथ मारुतः ।  
रजःपिशङ्गभृङ्गालीम् ।अहरत् कुसुमस्रजम् ॥३।४९।  
सा तु सन्ध्याम् उपासीनं ।गङ्गारोधसि नारदम् ।  
स्थाणुस्थिरं भुजङ्गीव ।विलोला पर्यवेष्टयत् ॥३।५०।  
व्युत्थितश् च समाधेस् तं ।दृष्ट्वा लोहितलोचनः ।  
नारदश् चण्डकोपत्वाद् ।उच्चैर् इदम् अभाषत ॥३।५१।  
शरीरोपहता माला ।येनेयं मालभारिणा ।  
क्षिप्ता मयि मनुष्येषु ।चण्डालः स भवत्व् इति ॥३।५२।  
सो ऽथ शापोपतप्तेन ।पित्रा विज्ञापितो मम ।  
तीव्रस्य ब्रह्मशापस्य ।प्रतीकारो भवत्व् इति ॥३।५३।  
अथ कृपाम्बुशमित ।क्रोधज्वालाकदम्बकः ।  
नारदाग्निर् उवाचेदं ।म्लानम् उत्पलहस्तकम् ॥३।५४।  
न शक्यः प्रतिसंहर्तुं ।शापवह्निर् मयाप्य् अयम् ।  
उत्सृष्टः कृतपुङ्खेन ।धानुष्केणेव सायकः ॥३।५५।  
किं त्व् अनिच्छाशमाः शापाः ।प्राज्ञैर् अभिमुखा- गताः ।  
स्वल्पेनापि हि वञ्च्यन्ते ।तेन त्वम् अपि वञ्चय ॥३।५६।  
परिणेष्यति गौपालिर् ।भवतस् तनयां यदा ।  
तदा त्वं दारुणाद् अस्माद् ।अस्मच्छापाद् विमोक्ष्यसे ॥३।५७।  
इति शापे वरं लब्ध्वा ।वयं त्वत्पादपालिताः ।  
उषिता- वर्जिता- दुःकैर् ।अहोरात्रसमां समाम् ॥३।५८।  
साहं मुनेः प्रसादेन ।जाता त्वत्पादपालिका ।  
तेनापि शान्तशापेन ।स्वर्गाद् अस्मान् निराकृता ॥३।५९।  
स कदाचिद् इतो दृष्ट्वा ।गतम् उत्पलहस्तकम् ।  
मत्कृते त्वाम् अपि क्रूर ।इप्फकः पीडयेद् इति ॥३।६०।  
निर्मातङ्गम् इदं दृष्ट्वा ।मया पितृनिवेशनम् ।  
चण्डालभयशङ्किन्या ।रुदितं निःसहायया ॥३।६१।  
अस्ति चात्रापि सुकर ।उपायः स तु दुष्करः ।  
महाराजस्य साध्यत्वात् ।प्रतिकूलो हि पार्थिवः ॥३।६२।  
यदि विज्ञापयन्तीं मं ।नान्यथा वक्तुम् इष्यसि ।  
ततो विज्ञापयिष्यामि ।कर्तव्ये तु भवान् प्रभुः ॥३।६३।  
अथोक्तं जनराजेन ।यद् इच्छसि तद् उच्यताम् ।  
मुक्त्वान्यस्त्रीकथां भीरु ।सर्वं सम्पादयामि ते ॥३।६४।  
अथानन्दजनेत्राम्बु ।सिक्ताननपयोधरा ।  
अतिप्रसाद इत्य् उक्त्वा ।अब्रवीत् सुरसमञ्जरी ॥३।६५।  
विद्याधरादिराजेन ।व्यवस्था स्थापिता यथा ।  
हिंसितव्यः सदोषो ऽपि ।न अन्तःपुरगतो नृपः ॥३।६६।  
इतीदं नृपतिः श्रुत्वा ।ताम् उवाच कृतस्मितः ।  
अनुग्रहे ऽपि याच्ञेति ।यद् इदं तद् इदं ननु ॥३।६७।  
ततश् चारभ्य दिवसाद् ।अहर्निशम् अवन्तिपः ।  
अमावास्यां शशीवासीज् ।जनदुर्लभदर्शनः ॥३।६८।  
कदाचिद् अथ निर्यान्तीं ।पुरीम् उदकदानकम् ।  
श्रुत्वा हर्म्यावलीशेषां ।राजाप्य् आसीत् समुत्सुकः ॥३।६९।  
शैशवप्राप्तराज्यत्वाद् ।इन्द्रियानीतमानसः ।  
तदाल्पदर्शी समयं ।विसस्मार स तं ततः ॥३।७०।  
प्रसुप्ताम् एव दयिताम् ।आरोप्य शिबिकां निशि ।  
तटं शिवतडागस्य ।चित्रवृत्तान्तम् आनयत् ॥३।७१।  
ततस् तन् मकराकीर्णं ।पोतेनेव महार्णवम् ।  
प्लवेन व्यचरत् सार्धं ।भार्यया वीतनिद्रया ॥३।७२।  
अनुज्ञातावगाहांश् च ।पश्यन् पौरकुमारकान् ।  
सो ऽपश्यद् दयितां भीतां ।मा भैषीर् इति चाब्रवीत् ॥३।७३।  
सावदत् पालिता- येन ।प्रजाः सर्वा- न बिभ्यति ।  
तस्यैवोरसि तिष्ठन्ती ।बिभेमीति न युज्यते ॥३।७४।  
किं तु यात्रानुभूतेयम् ।इदानीं निष्प्रयोजनम् ।  
इहासितम् अहं मन्ये ।तस्माद् आवर्त्यताम् इति ॥३।७५।  
यात्रापहृतचेतस्त्वात् ।तद्वाक्यम् अवकर्णयन् ।  
सभार्यं बद्धम् आत्मानम् ।ऐक्षतावन्तिवर्धनः ॥३।७६।  
क्रन्दताम् अथ पौराणां ।पश्यतां चोर्ध्वचक्षुषाम् ।  
इप्फकः स्फुरितक्रोधः ।समुत्क्षिप्य जहार तम् ॥३।७७।  
अथाङ्गारवतीं मूढां ।पौत्रापहरणश्रवात् ।  
ह्लादयाम् आसतुर् वाक्यैः ।सचिवौ सजलानिलैः ॥३।७८।  
सा ताव् उवाच सम्भ्रान्ता ।गत्वासितगिरिं लघु ।  
पालकः श्राव्यतां सूनोर् ।वृत्तान्तम् इति तौ गतौ ॥३।७९।  
काश्यपप्रमुखांस् तत्र ।नमस्कृत्य च तापसान् ।  
वन्दितायाचचक्षाते ।पालकाय हृतं सुतम् ॥३।८०।  
अथ कण्ठगतप्राणं ।काश्यपः समजीवयत् ।  
स्वन्तः खल्व् एष वृत्तान्त ।इति वाक्यामृतेन तम् ॥३।८१।  
सन्देहश् चेन् निरीक्षस्व ।नभःप्रस्थापितेक्षणः ।  
आयान्तीम् एव जानीहि ।पुत्रवार्त्तां शिवाम् इति ॥३।८२।  
अथागच्छन्तम् ऐक्षन्त ।नभःप्रहितदृष्टयः ।  
चकासदसिचर्माणं ।दिवि दिव्यं तपस्विनः ॥३।८३।  
सो ऽवतीर्य मरुन्मार्गाद् ।अस्वतन्त्रीकृतेप्फकः ।  
सह चावन्तिनाथेन ।काश्यपादीन् अवन्दत ॥३।८४।  
वधूवन्दितपादे च ।चेतनावति पालके ।  
विद्याधरः कथितवान् ।वृत्तान्तं मुनिसन्निधौ ॥३।८५।  
नरवाहनदत्तस्य ।विद्याधरपतेः प्रियम् ।  
मां दिवाकरदेवाख्यं ।जानीत परिचारकम् ॥३।८६।  
सो ऽहं हिमवतो गच्छन् ।नभसा मलयाचलम् ।  
उपरिष्टाद् अवन्तीनां ।चण्डालं दृष्टवान् इमम् ॥३।८७।  
अपहृत्यापगच्छन्तं ।सदारं मेदिनीपतिम् ।  
इप्फकं नाम मातङ्गं ।विद्याधरकुलाधमम् ॥३।८८।  
मुञ्चेति च मयोक्तः सन् ।यदायं न विमुक्तवान् ।  
तदा युद्धेन निर्जित्य ।प्राप्तितश् चक्रवर्तिनम् ॥३।८९।  
अनुयुक्तश् च तेनायम् ।अयं राजा हृतस् त्वया ।  
किम् इत्य् अवोचद् एतेन ।यन् मे दारा- हृता- इति ॥३।९०।  
अथ भर्त्राहम् आदिष्टः ।संयम्य प्राप्यताम् अयम् ।  
सभासद्भिः सभां सद्भिः ।काश्यपाद्यैर् अधिष्ठिताम् ॥३।९१।  
व्यवहारे विनिर्जित्य ।लब्धा सुरसमञ्जरीम् ।  
वर्धमानकमालां वा ।निर्जितो ऽयं सरासभाम् ॥३।९२।  
अहम् अप्य् आर्युषं द्रष्टुं ।काश्यपं स्वं च मातुलम् ।  
आगन्ता स्वः प्रतिज्ञातं ।तेषाम् आगमनं मया ॥३।९३।  
ततः सम्मान्य राजानं ।दिव्यैर् अम्बरभूषणैः ।  
आलिङ्ग्य च ससौहार्दं ।मया सह विसृष्टवान् ॥३।९४।  
स चायम् इप्फको बद्धः ।सदारश् चैष भूपतिः ।  
चक्रवर्ती च वो द्रष्टुम् ।आगन्ता सावरोधनः ॥३।९५।  
ते दिवाकरदेवस्य ।श्रुत्वेदम् ऋषयो वचः ।  
हर्षाश्रुसिक्ततनवः ।कृच्छ्राद् अक्षपयन् क्षपाम् ॥३।९६।  
अथ प्रातर् नभोव्यापि ।निरभ्रे व्योम्नि गर्जितम् ।  
आकर्ण्य मुनयो ऽपृच्छन् ।किम् एतद् इति खेचरम् ॥३।९७।  
सो ऽब्रवीद् एष निर्घोषो ।दुन्दुभीनां विमानिनाम् ।  
विमानगर्भवर्तित्वात् ।श्रूयते गर्जिताकृतिः ॥३।९८।  
अयम् आयाति नः स्वामी ।विद्याधरपतीश्वरः ।  
गर्जद्दुन्दुभिजीमूतो ।नभसा दृश्यताम् इति ॥३।९९।  
रोहितेन्द्रधनुर्विद्युत् ।बलाकाद्युतिपिञ्जरम् ।  
अम्भोदानाम् इव व्याप्त ।सकलाशानभस्तलम् ॥३।१००।  
नानारत्नप्रभाजाल ।करालम् अथ तापसैः ।  
आराद् आयाद्विमानानां ।दिवो वृन्दम् अदृश्यत ॥३।१०१।  
अवतीर्याश्रमद्वारि ।विमानं चक्रवर्तिनः ।  
स्थितम् अन्यानि शैलस्य ।कन्दरासानुमूर्धसु ॥३।१०२।  
विद्याधराधिराजस्य ।विमानं कमलाकृति ।  
पद्मरागपलाशानां ।षड्विंशत्या परिष्कृतम् ॥३।१०३।  
स्वयं गरुडपाषाण ।कर्णिकामध्यम् आस्थितः ।  
स्थितास् तस्य पलाशेषु ।भार्याश् चित्रविभूषणाः ॥३।१०४।  
सभार्याकरिणीयूथः ।स विद्याधरकुञ्जरः ।  
सभां कमलिनीम् आगात् ।फुल्लाननसरोरुहाम् ॥३।१०५।  
अभिवाद्य ततस् तत्र ।काश्यपप्रमुखान् मुनीन् ।  
हर्षातिशयनिश्चेष्टं ।ववन्दे मातुलं मुनिम् ॥३।१०६।  
भर्तारम् अनुयान्तीभिर् ।अनुज्येष्ठतपस्विनः ।  
देवीभिर् वन्दितास् तस्य ।श्वशुरस् तदनन्तरम् ॥३।१०७।  
अनुज्ञातासनासीनं ।काश्यपश् चक्रवर्तिनम् ।  
प्रसृष्टानन्दनेत्राम्बुर् ।अब्रवीद् गद्गदाक्षरम् ॥३।१०८।  
अप्राप्तेष्टार्थसम्पत्ति ।वाञ्छाशीर् अभिधीयते ।  
आयुष्मता तु तत् प्राप्तम् ।आशिषां यद् अगोचरम् ॥३।१०९।  
किं तु सम्भाषितैः कार्यं ।प्रतिसम्भाषणं यतः ।  
आचारम् अनुगच्छद्भिर् ।अस्माभिर् इदम् उच्यते ॥३।११०।  
अनिन्द्यम् इदम् ऐश्वर्यं ।सभार्यासुहृदस् तव ।  
महाकल्पावसाने ऽपि ।कूटस्थं तिष्ठताम् इति ॥३।१११।  
पालकेनानुयुक्तस् तु ।वधूनां गोत्रनामनी ।  
गोमुखः कथयाम् आस ।प्रेरितश् चक्रवर्तिना ॥३।११२।  
एवमादिकथान्ते च ।चक्रवर्ती तपस्विनः ।  
अब्रवीद् इप्फकः पूज्या- ।मातङ्ग अनुयुज्यताम् ॥३।११३।  
कं दोषम् अयम् उद्दिश्य ।यात्राव्यापृतमानसम् ।  
सार्धं सुरसमञ्जर्या ।राजानं हृतवान् इति ॥३।११४।  
स पृष्टः प्रत्युवाचेदं ।मह्यम् उत्पलहस्तकः ।  
दत्त्वा दुहितरं पश्चाद् ।एतस्मै दत्तवान् इति ॥३।११५।  
अथ ब्रूहीति पृष्टः सन्न् ।उवाचावन्तिवर्धनः ।  
दत्त्वा न दत्तवान् यो ऽस्मै ।नन्व् असौ पृच्छ्यताम् इति ॥३।११६।  
अथोज्झितासनः सभ्यान् ।उवाचोत्पलहस्तकः ।  
यथाहायं तथैवेदं ।विशेषं तु निबोधत ॥३।११७।  
नारदेन पुरा शप्तः ।क्रुद्धेनाहं यथा तथा ।  
प्रत्यक्षम् एव पूज्यानां ।दिव्यलोचनचक्षुषाम् ॥३।११८।  
तदा मयैष दीर्घायुर् ।बहुकृत्वः प्रबोधितः ।  
सुता दत्ता मया तुभ्यम् ।उपयच्छस्व ताम् इति ॥३।११९।  
उक्तश् चैवम् उवाचायं ।निन्दितां कः सचेतनः ।  
कन्यकाम् उपयच्छेत ।शापदग्धात् कुलाद् इति ॥३।१२०।  
प्रत्याख्याता यदानेन ।चण्डसिंहादिसन्निधौ ।  
अवन्तिपतये दत्ता ।तदा सुरसमञ्जरी ॥३।१२१।  
सन्देहश् चेदमी सर्वे ।विद्याधरगणेश्वराः ।  
पृच्छ्यन्ताम् इति पृष्टैश् च ।तत् तथेति निवेदितम् ॥३।१२२।  
काश्यपस् तम् अथावोचद् ।अवसन्नो ऽसि खेचर ।  
चण्डसिंहादिभिर् यस्मात् ।प्रमाणैः प्रतिपादितः ॥३।१२३।  
अस्य चाविनयस्येदं ।प्रायश्चित्तं समाचर ।  
वाराणस्यां मृताङ्गानि ।गङ्गाम्भसि निमज्जय ॥३।१२४।  
प्रेतावासकृतावासो ।वसानः प्रेतचीवरम् ।  
भैक्षाशनश् च वर्षान्ते ।मुक्तशापो भविष्यसि ॥३।१२५।  
अथोज्जयन्याः कथम् अप्य् उपागतैर् ।जरान्धजात्यन्धजडार्भकैऋ अपि ।  
दिदृक्षुभिर् वत्सनरेन्द्रनन्दनं ।तपोवनं सप्रमदैस् तदावृतम् ॥३।१२६।  
अथ विद्याधरपतिः ।काश्यपेनार्युषा पुरः ।  
ऋषिमातुलमित्राणां ।पृष्टो भार्यागणस्य च ॥४।१।  
आयुष्मन् वयम् एते च ।तपोवित्ताः सपालकाः ।  
त्वत्कथाश्रवणोत्कण्ठ ।निष्कम्पमनसः स्थिताः ॥४।२।  
ऐश्वर्यं दुर्लभं लब्धम् ।इदम् आयुष्मता यथा ।  
स्वीकृताश् च यथा वध्वस् ।तथा नः कथ्यताम् इति ॥४।३।  
अथ विद्याधरेशस्य ।पृष्टस्येति तपस्विना ।  
त्रासात् पृथुतराक्षस्य ।जातम् अच्छायम् आननम् ॥४।४।  
अचिन्तयच् च कष्टेयम् ।आपद् आपतिता यतः ।  
अत्यासन्नो ऽतिचपलः ।को न दह्येत वह्निना ॥४।५।  
इयम् अपि भृशं रक्ता ।प्रीत्याहम् अनयाहृतः ।  
इदं सचेतनः को नु ।कथयेद् गुरुसन्निधौ ॥४।६।  
शूरो मया हतः शत्रुर् ।मां शूरः शरणं गतः ।  
इति शूरकथां शूरः ।कुर्यात् कः शूरसन्निधौ ॥४।७।  
अनाख्याने मुनेः शापो ।महापातकम् अन्यथा ।  
सुलभान्तो वरं शापो ।दुस्तरं न तु पातकम् ॥४।८।  
कृत एव तु गौर्या मे ।प्रसादः सङ्कटेषु माम् ।  
स्मरेर् इति न च न्याय्यं ।ताम् अपि स्मर्तुम् ईदृशि ॥४।९।  
इति चिन्तितमात्रैव ।पुरस्ताच् चक्रवर्तिनः ।  
अभाषत महागौरी ।प्रभोपहतभास्करा ॥४।१०।  
ऋषिमातुलभार्याणां ।सुहृदां च सभूभुजाम् ।  
श्रोतुं यद् उचितं यस्य ।स तच् छ्रोष्यति नेतरः ॥४।११।  
इत्य् उक्त्वा वदने तस्य ।पटूभूत्वा सरस्वती ।  
चरितं कथयाम् आस ।सा चित्रं चक्रवर्तिनः ॥४।१२।  
मुनिमातुलमित्राणि ।राजानो दयिताश् च ये ।  
आख्यायमानं चरितं ।शृण्वन्त्व् अचलचेतसः ॥४।१३।  
अस्ति वत्सेषु नगरी ।कौशाम्बी हृदयं भुवः ।  
सन्निविष्टानुकालिन्दि ।तस्याम् उदयनो नृपः ॥४।१४।  
मनाग् जनपदस्यास्य ।नगर्याः पार्थिवस्य च ।  
कथयेयं यदि गुणान् ।न कथा कथिता भवेत् ॥४।१५।  
यो हि सप्तार्णवद्वीपां ।द्रष्टुम् उच्चलितः क्षितिम् ।  
रत्नानि गणयेन् मेरोः ।कदा द्रष्टा स मेदिनीम् ॥४।१६।  
तस्माद् अलं प्रसङ्गेन ।कथाव्यासङ्गकारिणा ।  
कथ्यमानां कथाम् एव ।शृणुत प्रकृतां मया ॥४।१७।  
महावरोधनस्यापि ।भार्याबुद्धिर् द्वये स्थिता ।  
तस्य वासवदत्तायां ।पद्मावत्यां च भूपतेः ॥४।१८।  
महाप्रभावा- नृपतेः ।शार्ङ्गपाणेर् भुजा- इव ।  
सकाया- इव चोपायाश् ।चत्वारो मित्रमन्त्रिणः ॥४।१९।  
ऋषभश् च रुमण्वांश् च ।तथा यौगन्धरायणः ।  
वसन्तकश् चेति स तैः ।सह कालम् अयापयत् ॥४।२०।  
कदाचिद् आस्थानगतं ।नृपं वाणिजदारकौ ।  
जानुस्पृष्टमही पृष्टौ ।संविज्ञापयताम् इदम् ॥४।२१।  
देवावयोः पिता यातः ।सभयं मकरालयम् ।  
सह तेन स पोतेन ।नागलोकं प्रवेशितः ॥४।२२।  
ज्येष्ठश् च तनयस् तस्य ।पितृभक्त्यैव सागरम् ।  
गतस् तत्रैव च गतः ।सो ऽपि तातगतां गतिम् ॥४।२३।  
यच् च नो द्रविणं सारं ।तद् गृहीत्वा प्रजावती ।  
स्थिता न मृग्यमाणापि ।बहुकृत्वः प्रयच्छति ॥४।२४।  
तेन देव यदि न्याय्यं ।पितृद्रविणम् आवयोः ।  
भ्रातृजाया ततः सा नौ ।व्युत्थिता दाप्यताम् इति ॥४।२५।  
अथ राजावदत् पह्वां ।प्रतीहारीं यशोधराम् ।  
दुष्करं कुलनारीभी- ।राजास्थानप्रवेशनम् ॥४।२६।  
तेन गत्वा गृहं तस्यास् ।त्वया वाणिजयोषितः ।  
सा यदाह सभायास् तत् ।समक्षं कथ्यताम् इति ॥४।२७।  
अथ विज्ञापयाम् आस ।यातायाता यशोधरा ।  
विज्ञापयति सा यत् तद् ।आकर्णयितुम् अर्हथ ॥४।२८।  
सा दूराद् एव मां दृष्ट्वा ।प्रत्युद्गम्य ससम्भ्रमा ।  
स्वाग्तं राजजिह्वाया- ।इत्य् अवोचत् कृतस्मिता ॥४।२९।  
अथ वेत्रासनासीनां ।प्रयुक्तार्घादिसत्क्रियाम् ।  
सा माम् आहागमे कार्यम् ।आर्यया ज्ञाप्यताम् इति ॥४।३०।  
देवादेशे तु कथिते ।तयोक्तं पटुलज्जया ।  
आर्ये सर्वम् इदं सत्यं ।देवरौ मे यद् आहतुः ॥४।३१।  
किं तु तस्यानयोर् भ्रातुर् ।विपन्नं वहनं श्रुतम् ।  
वहनस्य पुनः स्वामी ।विपन्न इति न श्रुतम् ॥४।३२।  
सांयात्रिकाश् च बहवः ।श्रुतपोतविपत्तयः ।  
अविपन्ना- गृहान् एव ।श्रूयन्ते पुनर् आगताः ॥४।३३।  
तथा कदाचिद् अनयोः ।स भ्राता वहनापदः ।  
विमुक्तः पुनर् आयायान् ।ममावैधव्यलक्षणैः ॥४।३४।  
अन्यच् चापन्नसत्त्वाया- ।मासो ऽयं दशमो मम ।  
वर्तते भ्रातृपुत्रो ऽपि ।कदाचिद् अनयोर् भवेत् ॥४।३५।  
पुत्रो मे यदि जायेत ।जीवन् वा पतिर् आपतेत् ।  
ततः स्वीकृतसर्वस्वौ ।देवरौ मे क्व यास्यतः ॥४।३६।  
एतन् मनसि कृत्वार्थं ।द्रव्यं देवरयोर् अहम् ।  
न निक्षिप्तवती शेषम् ।आर्यया ज्ञाप्यताम् इति ॥४।३७।  
इति श्रुत्वा महीपालो ।वाणिजाव् इदम् अब्रवीत् ।  
कुटुम्बाचारचतुरा ।युक्तम् आह कुटुम्बिनी ॥४।३८।  
भ्रातृव्ये भवतोर् जाते ।भ्रातुर् आगमने ऽथ वा ।  
उभयोर् नोभयोर्वापि ।युक्तं भोक्ष्यामहे तदा ॥४।३९।  
अथानिष्ठितए एवास्मिन्न् ।आलापे पूरिताम्बरः ।  
तूर्यगर्जितसम्भिन्नस् ।तारः कलकलो ऽभवत् ॥४।४०।  
सहासया च सहसा ।वासोवासादिहस्तया ।  
वणिग्गणिकया राजा ।व्यज्ञाप्यत वियातया ॥४।४१।  
वर्धतां नश् चिरं देवो ।दिष्ट्या प्रकृतिसम्पदा ।  
वणिजो भ्रातृजायाया- ।जातः पुत्रो ऽनयोर् इति ॥४।४२।  
चित्रीयमाणचित्तेन ।चिन्तितं च महीभुजा ।  
अहो पुत्रस्य माहात्म्यं ।प्रत्यक्षम् अनुभूयते ॥४।४३।  
कुटुम्बिनः पुत्रनाम्नि ।जाते शोणितबिन्दुके ।  
हर्षविभ्रान्तचित्तानां ।वणिजां पश्य डम्बरम् ॥४।४४।  
वणिजो द्रविणस्यायम् ।अतः पालक इत्य् अमी ।  
समं हर्षविषादाभ्यां ।मित्रामित्रसमा- गताः ॥४।४५।  
अस्माकं तु धनस्यास्य ।मेदिनीमण्डलस्य च ।  
अवसाने विना पुत्रात् ।पालकः को भविष्यति ॥४।४६।  
इति पुत्रगतां चिन्ताम् ।उपासीनस्य भूपतेः ।  
दीर्घश्वाससहायस्य ।दिवसाः कतिचिद् ययुः ॥४।४७।  
तम् एकदा सुखासीनं ।सेनापतिर् अभाषत ।  
यात्रा मृगाजिनोद्याने ।त्वद्दृष्ट्या मण्डताम् इति ॥४।४८।  
गतश् च दृष्टवांस् तत्र ।तत्र तत्र निवेशिताः ।  
विशालाश् चित्रशालाः स ।चित्रन्यस्तनराधिपाः ॥४।४९।  
अपृच्छच् च रुमण्वन्तम् ।अयं कः कः क्षितीश्वरः ।  
ये चैतान् अनुतिष्ठन्ति ।ते के के पुरुषा- इति ॥४।५०।  
सो ऽब्रवीद् एष सगरः ।कीर्तिलङ्घितसागरः ।  
षष्त्या पुत्रसहस्राणां ।शूराणां परिवारितः ॥४।५१।  
अयं दशरथो राजा ।वृतो रामादिभिः सुतैः ।  
अयं पाण्डुर् अमी चास्य ।तनयाः पञ्च पाण्डवाः ॥४।५२।  
एवमादीन् असौ दृष्ट्वा ।स्वर्गिणः पुत्रिणो नृपान् ।  
विचिन्तश् चिन्तयाम् आस ।चित्रां यात्राम् अचिन्तयन् ॥४।५३।  
पुण्यवन्त इमे भूपाः ।पुत्रवन्तो दिवं गताः ।  
मन्दपुण्येन यातव्यं ।मन्ये पुन्नरकं मया ॥४।५४।  
स मृगाजिनयात्रायाः ।परीतः पुत्रचिन्तया ।  
निवृत्यापश्यद् आवन्त्यां ।मन्दिरोद्यानसेविनीम् ॥४।५५।  
स्वकराम्बुरुहछाया ।संलोहितितपल्लवम् ।  
ताम्राशोकलताप्रान्तम् ।अवलम्ब्य व्यवस्थिताम् ॥४।५६।  
अनादराद् अनाहितैर् ।माल्यचन्दनभूषणैः ।  
उद्वेगम् इव शंसन्तीं ।म्लानाननसरोरुहाम् ॥४।५७।  
उपगम्याब्रवीच् चैनां ।किम् अशोकः सशोकया ।  
वन्द्येत लब्धविजयो ।रक्तो बालो निषेव्यते ॥४।५८।  
साब्रवीत् सहसायात ।भर्तृकारितसम्भ्रमा ।  
महाराज कुतः शोको ।नामापि तव गृह्यताम् ॥४।५९।  
किं तु पारावतीम् एनां ।चञ्च्वा चञ्चुषु तण्डुलान् ।  
आवपन्तीं स्वशावानाम् ।ईक्षे पुत्रवतीम् इति ॥४।६०।  
आसिच् च नृपतेश् चिन्ता ।यथाहं पुत्रचिन्तया ।  
अनन्तया सन्ततया ।तथेयम् अपि खिद्यते ॥४।६१।  
अथ तत्र क्षणं स्थित्वा ।गत्वा पद्मावतीगृहम् ।  
अदृष्ट्वा तत्र तां तस्याः ।पृष्टवान् परिचारिकाम् ॥४।६२।  
क्व देवीत्य् उक्तयाख्यातम् ।उद्याने पुत्रकस्य सा ।  
माधव्या सहकारस्य ।विवाहम् अनुतिष्ठति ॥४।६३।  
श्रुत्वेति वत्सराजस्य ।बुद्धिर् आसीद् अहो मम ।  
भार्याणां दिवसा- यान्ति ।सह पुत्रमनोरथैः ॥४।६४।  
लोकस्यानिच्छतः पुत्रैः ।कीर्णगृहकरोदिभिः ।  
फलकेषु कृताक्रन्दैर् ।अवकाशो न लभ्यते ॥४।६५।  
अस्माकम् इच्छताम् एकः ।कुलजीवितकारणम् ।  
न लभ्यते सुतः पश्य ।वैपरीत्यं विधेर् इति ॥४।६६।  
निर्याय स ततः स्वस्मिन् ।मन्दिरोद्यानमण्डपे ।  
अनागतागतसुहृत् ।परिवार उपाविशत् ॥४।६७।  
अपृच्छत् सुहृदस् तत्र ।भवतां जीवितौषधम् ।  
मूलं कुलतरोः कस्य ।कियन्तः पुत्रका- इति ॥४।६८।  
तेषु निष्प्रतिवाक्येषु ।किञ्चिन् नमितमूर्धसु ।  
वसन्तकः परिहसन् ।प्रणयित्वाद् अभास्।अत ॥४।६९।  
स्वामिभक्ता- वयं देव ।स्वामिवृत्तानुवर्तिनः ।  
यावन्तः स्वामिनः पुत्रास् ।तावन्तो ऽस्माकम् अप्य् अतः ॥४।७०।  
तम् अवोचत् समीपस्थः ।शनैर् यौगन्धरायणः ।  
अप्रस्तावे ऽपि भवतो ।मुखम् एतद् अनावृतम् ॥४।७१।  
पुत्रचिन्तारुजार्तस्य ।कुर्वाणः शल्यघट्टनम् ।  
नन्व् अनेकगुणां भर्तुर् ।उत्पादयसि वेदनाम् ॥४।७२।  
तस्माद् एवंविधे काले ।भृत्यवृत्तविदा त्वया ।  
स्वामिचित्तानुकुलैव ।वृत्तिर् आस्थीयताम् इति ॥४।७३।  
सो ऽब्रवीत् पुत्रचिन्तैनं ।यदि सत्येन पीडयेत् ।  
ततः पिङ्गलिकैवेयं ।देवम् आराधयेद् इति ॥४।७४।  
अथेदं नीयकैर् उक्तं ।युक्तं श्रुत्वा महीभुजा ।  
यासौ पिङ्गलिका सा नः ।पुत्रिणी कथ्यताम् इति ॥४।७५।  
अनन्तरं च ढौकित्वा ।जयशब्दपुरःसरम् ।  
पुत्रवान् भव देवेति ।ब्राह्मणी तम् अवर्धयत् ॥४।७६।  
अभिवाद्य महीपलस् ।ताम् अपृद्धद् अथार्यया ।  
आगम्यते कुतः के वा ।तवामी बालका- इति ॥४।७७।  
गृहाद् वासवदत्ताया- ।राजन्न् आगम्यते मया ।  
बालकाश् च सुता- एते ।ममेति कथितं तया ॥४।७८।  
अथ ताम् अब्रवीद् राजा ।चित्रम् एतत् त्वयोदितम् ।  
न हि भर्त्रा न च सुतैर् ।भवितव्यं तवेदृशैः ॥४।७९।  
त्वं लेखाभिः पतिघ्नीभिः ।सकलैव करालिता ।  
चिरप्रोषितकान्ताया- ।गृहभित्तिर् इव स्त्रियः ॥४।८०।  
न च पत्या विना पुत्रैर् ।भवितव्यं यतः स्त्रियः ।  
तस्माद् इदं महच् चित्रं ।स्फुटं नः कथ्यताम् इति ॥४।८१।  
अथावोचद् असौ देव ।यथात्थ न तद् अन्यथा ।  
महती तु कथा श्रोतुम् ।इच्छा चेच् छ्रूयताम् इयम् ॥४।८२।  
अस्त्य् अवन्तिषु विप्राणाम् ।अधिवासः कपिष्ठलः ।  
अग्निकुण्डचितसीमा ।स्फीतगोधूमगोकुलः ॥४।८३।  
उवास ब्राह्मणस् तत्र ।सोमदत्तस् त्रयीधनः ।  
यस्यान्तेवासिभिर् व्याप्ता ।वसुधा वेदवेदिभिः ॥४।८४।  
पत्नी वसिष्ठकल्पस्य ।वासिष्ठी तस्य सुव्रता ।  
वसिष्ठपत्नीम् अपि या ।साधुवृत्ताम् अलज्जयत् ॥४।८५।  
तस्य तस्याम् अपुत्रस्य ।काले महति गच्छति ।  
उत्पन्नोल्केव सन्ध्यायां ।सुता लोचनदुर्भगा ॥४।८६।  
सोमदत्तस् तु तां दृष्ट्वा ।स्त्रीलक्षणविशारदः ।  
पतिपुत्रधनैर् हीनाम् ।आदिदेश भविष्यतीम् ॥४।८७।  
अनर्थानां बलीयस्त्वाद् ।अचिरेणैव दुर्भगा ।  
धूमकेतुशिखेवोच्चैः ।परुषा सा व्यवर्धत ॥४।८८।  
भिक्षाम् आच्छिद्य शिष्येभ्यो ।बुभुक्षाक्षपितत्रपा ।  
अप्रक्षालितहस्तैव ।तत्समक्षम् अभक्षयत् ॥४।८९।  
दुर्भगत्वाद् विरूपत्वात् ।कलिकारितया च ताम् ।  
न कश्चिद् वरयाम् आस ।वरः प्राप्तवराम् अपि ॥४।९०।  
न च तां सोमदत्तो ऽपि ।कस्मैचिद् अशुभाम् अदात् ।  
मा स्म युज्यत दुःखेन ।प्राप्यैनां निन्दिताम् इति ॥४।९१।  
ग्राम्याग्निनेव सङ्कार ।कूटिका साप्य् अदह्यत ।  
सर्वङ्कषप्रभावेन ।प्रबलेनाङ्गजन्मना ॥४।९२।  
कदाचित् कश्चिद् आगत्य ।वाचाटो बटुर् उच्चकैः ।  
मस्तकस्थो भयकरः ।सोमदत्तम् अभाषत ॥४।९३।  
उपाध्यायस्य दुहिता ।माम् आक्रुध्य निरागसम् ।  
इष्टकालोष्टकैर् हन्ति ।तेनासौ वार्यताम् इति ॥४।९४।  
सोमदत्तस् ततः क्रुद्धः ।सुतां चण्डम् अभर्त्सयत् ।  
उल्के पिशाचिके गच्छ ।शीघ्रं मम गृहद् इति ॥४।९५।  
सा तु तत् परुषं श्रुत्वा ।मनस्विजनदुःश्रवम् ।  
स्मरपीडासहत्वाच् च ।मरणाय मनो दधे ॥४।९६।  
अरण्यानिं ततो गत्वा ।मरणोपायकाङ्क्षया ।  
अद्राक्षित् क्वचिद् उद्देशे ।प्रासादं दैत्यघातिनः ॥४।९७।  
तस्यादूरे च सरसीं ।कूजत्कुररसारसाम् ।  
गुञ्जन्मधुकरश्रेणीम् ।अनुमातव्यरोधसम् ॥४।९८।  
आसीच् चास्या- मया तावन् ।मर्तव्यम् इति निश्चितम् ।  
उपायेषु तु सन्देहस् ।तत्रोपायो ऽयम् उत्तमः ॥४।९९।  
देवं माधवम् अर्चन्ती ।कमलेन्दीवरादिभिः ।  
पङ्कजावयवाहारात् ।क्षीणा त्यक्ष्यामि जीवितम् ॥४।१००।  
कृतपुण्या मृता स्वर्गं ।यास्यामि निरुपद्रवम् ।  
नरकं तु न यास्यामि ।स्त्रीमृत्युमृतसङ्कुलम् ॥४।१०१।  
साकरोद् इति निश्चित्य ।यथासङ्कल्पम् आदृता ।  
रात्रौ च बद्धपर्यङ्का ।देवं माधवम् अस्मरत् ॥४।१०२।  
मासमात्रे गते ऽपश्यत् ।स्वप्नान्ते मधुसूदनम् ।  
वरं वरय पुत्रीति ।भाषमाणं मुदायुतम् ॥४।१०३।  
साथ व्यज्ञापयत् प्रह्वा ।देवं विरचिताञ्जलिः ।  
मरणं मे जगन्नाथ ।प्रसादः क्रियताम् इति ॥४।१०४।  
देवस् ताम् अवदन् नेदं ।देवताराधनात् फलम् ।  
प्राणिहत्याविपाको ऽयम् ।आत्महत्या च निन्दिता ॥४।१०५।  
तस्माद् अन्यं वरं ब्रूहि ।पतिपुत्रधनाधिकम् ।  
येन हीनासि वैराग्यान् ।निर्याता स्वगृहाद् इति ॥४।१०६।  
साब्रवीत् कृतपुण्याभिः ।पत्यादिः स्त्रीभिर् आप्यते ।  
अहं त्व् आचरितापुण्या ।दुःखैर् एव विभाविता ॥४।१०७।  
तेनालं पतिपुत्रादि ।चिन्तया फलहीनया ।  
मृत्युना शान्तिम् इच्छामि ।सा मे सम्पाद्यताम् इति ॥४।१०८।  
सो ऽब्रवीत् सत्यम् एवेदं ।किं तु जन्मान्तरे त्वया ।  
यवाढकः पितुर् गृहे ।ब्राह्मणायोपपादितः ॥४।१०९।  
स च जातश् चतुर्वेदः ।स्वपुण्यैर् इह जन्मनि ।  
सुरूपः साधुवृत्तश् च ।स ते भर्ता भविष्यति ॥४।११०।  
स च त्वाम् उर्वशीरूपाम् ।एको द्रक्ष्यति नापरः ।  
क्रीतो यवाढकेन त्वम् ।इति यावन् न वक्ष्यसि ॥४।१११।  
जन्मान्तरे च पूर्वस्मिन् ।भक्षयन्त्यास् तिलास् तव ।  
अष्टौ निपतिता वह्नाव् ।अञ्जलेर् विरलाङ्गुलेः ॥४।११२।  
ते ते पुत्रा- भविष्यन्ति ।पुत्रि चन्द्रनिभाननाः ।  
मरणाद् दारुणात् तेन ।चित्तम् आवर्त्यताम् इति ॥४।११३।  
इत्य् उक्त्वान्तर्हिते देवे ।प्रतिबुद्धा ददर्श सा ।  
सशिष्यवर्गं पितरं ।तद्गवेषिणम् आगतम् ॥४।११४।  
तपःकृशां सकरुणः ।पिता कारितपारणाम् ।  
श्राम्यन्तीम् अनयद् गेहं ।विश्राम्यन्तीं तरौ तरौ ॥४।११५।  
या सा पिङ्गलिका देव ।देवम् आराध्य केशवम् ।  
वरं लब्धवती तस्मात् ।तां माम् एव निबोध ताम् ॥४।११६।  
एकदा तु चतुर्वेदः ।सान्तेवासी यदृच्छया ।  
गृहम् अस्माकम् आयातः ।कृतातिथ्यो ददर्श माम् ॥४।११७।  
मम तातं तु सो ऽपृच्छद् ।ब्रह्मन् कस्येयम् आत्मजा ।  
कान्तिनिन्दितचन्द्राभा ।युक्तं चेत् कथ्यताम् इति ॥४।११८।  
ममेति कथिते पित्रा ।मां प्रार्थयत स द्विजः ।  
पित्रा दत्तं च विधिवन् ।मुदितः परिणीतवान् ॥४।११९।  
ततश् चारभ्य दिवसात् ।स सिद्ध इव किङ्करः ।  
न काञ्चिन् न करोति स्म ।ममाज्ञां निन्दिताम् अपि ॥४।१२०।  
अमी चाष्टौ सुतास् तस्माद् ।अचिरेणैव दुर्लभाः ।  
लब्धा- मया सुता- ये ऽस्य ।प्रसादाल् लोकधारिणः ॥४।१२१।  
इति काले गते भर्ता ।मां कदाचिद् अभाषत ।  
पृष्ठं दुःखायमानं मे ।चण्डि संवाह्यताम् इति ॥४।१२२।  
अनुक्तपूर्ववचनम् ।उक्तवन्तम् अथाब्रुवम् ।  
किम् अहं भवता क्रीता ।पृष्ठसंवाहिकेति तम् ॥४।१२३।  
सो ऽब्रविन् नीचकैस् त्रासाद् ।अङ्गुष्ठाग्रेण गां लिखन् ।  
अहं वा किं त्वया क्रीतो ।येन प्रेष्यत्वम् आगतः ॥४।१२४।  
ततो विस्मृत्य समयं ।भर्तारं रोषदूषिता ।  
क्रीतो यवाढकेनासि ।मयेत्य् अप्रियम् अब्रुवम् ॥४।१२५।  
असाव् अपि च मां दृष्ट्वा ।सहजाकारवञ्चिताम् ।  
सन्निकर्षाद् अपक्रम्य ।सम्भ्रान्त इदम् अब्रवीत् ॥४।१२६।  
अपि कासि कुतश् चासि ।केनासि विकृता कृता ।  
कच्चित् पिङ्गलिका नासि ।कश् च नाम यवाढकः ॥४।१२७।  
इति तेनानुयुक्ताहं ।यथावृत्तम् अवर्णयम् ।  
सो ऽपि सञ्जातनिर्वेदो ।न जाते क्व पलायितः ॥४।१२८।  
तस्मिन् देशान्तरं याते ।ताते च त्रिदशालयम् ।  
पितृभर्तृविहीनाहम् ।एनं देशम् उपागता ॥४।१२९।  
स्वदेशप्रीतियोगाच् च ।देव्या वसवदत्तया ।  
सपुत्रानुगृहीता अस्मि ।भक्ताच् छादनरक्षणैः ॥४।१३०।  
तेन देवेन यत् पृष्टं ।कुतस् ते बालका- इति ।  
एवम् एते मया लब्धास् ।तुष्टान् नारायणाद् इति ॥४।१३१।  
इति हृष्तमतिर् निशाम्य तस्याश् ।चरितं पुत्रसमूहलाभहेतुम् ।  
सचिवैः सहितश् चकार राजा ।सुतसम्प्राप्तिफलं क्रियाविचारम् ॥४।१३२।  
अथ सम्प्रेषितास्थानः ।सचिवान् अब्रवीन् नृपः ।  
यद् ब्रवीमि निबोधन्तु ।भवन्तस् तत् सचेतसः ॥५।१।  
ऋणैः किल समाघ्रातः ।पुरुषो जायते त्रिभिः ।  
ब्रह्मचर्येष्टिसन्तानैर् ।ऋषिदेवस्वधाभुजाम् ॥५।२।  
तत्राधिगतवेदो ऽहम् ।इष्टाशेषमहाक्रतुः ।  
अपुत्रत्वात् तु पितृभिर् ।गृहीतः पिण्डभोजिभिः ॥५।३।  
न च पुत्राङ्गसंस्पर्शात् ।सुखहेतुर् अनुत्तरः ।  
सुखिभिः स हि निर्दिष्टश् ।चन्दनाद् अपि शीतलः ॥५।४।  
अलं चातिप्रसङ्गेन ।सर्वथा गृहमेधिनाम् ।  
दृष्टादृष्टसुखप्राप्तेः ।पुत्राद् अन्यन् न कारणम् ॥५।५।  
तद् अस्ति यदि वः काङ्क्षा ।निष्प्रजानां प्रजां प्रति ।  
आरभध्वं मया सार्धं ।देवताराधनं ततः ॥५।६।  
ते तु सप्रमदाः श्रुत्वा ।राज्ञः पुत्रार्थिनः कथाम् ।  
सिद्धकल्पात्मसङ्कल्पाः ।प्रत्यूचुर् दर्शितस्मिताः ॥५।७।  
पुत्रजन्म वणिग्वध्वा ।यात्रायां चित्रदर्शनम् ।  
पिङ्गलीदर्शनं चेति ।प्रयोगो ऽयम् अनुष्ठितः ॥५।८।  
अस्माभिः स च देवेन ।तथैव सफलीकृतः ।  
कृतः काले प्रयोगो हि ।नाफलो जातु जायते ॥५।९।  
तेन सङ्कल्पसदृशीम् ।आरभध्वं क्रियाम् इति ।  
सचिवैर् अभ्यनुज्ञातस् ।तथेति प्रतिपन्नवान् ॥५।१०।  
स पुण्ये ऽहनि सम्पूज्य ।देवताग्निद्विजन्मनः ।  
ययौ नागवनोद्यानं ।सदारः सह मन्त्रिभिः ॥५।११।  
मागधी तु कृतोत्साहा ।देव्या वासवदत्तया ।  
अलम् आलि तवानेन ।खेदेनेति निवारिता ॥५।१२।  
उक्ता च ननु बालासि ।मृणालीतन्तुकोमला ।  
अनुभूतसुखा चासि ।भ्रातुर् भर्तुश् च वेश्मनि ॥५।१३।  
दुःसहानि तु दुःखानि ।मया निन्दितभाग्यया ।  
अनुभूतानि तेनाहं ।शक्ता दुःखम् उपासितुम् ॥५।१४।  
यश् च मे भविता पुत्रः ।स भवत्या भविष्यति ।  
कृत्तिकागर्भसम्भूतो ।भवान्या- इव षण्मुखः ॥५।१५।  
इति तस्यां निवृत्तायां ।सह वासवदत्तया ।  
तपोभिर् अचिराद् राजा ।राजराजम् अतोषयत् ॥५।१६।  
एकदा प्रतिभुद्धौ तु ।दम्पती जातसम्भ्रमौ ।  
हा देवि हार्यपुत्रेति ।व्याहरन्तौ परस्परम् ॥५।१७।  
अथोपस्पृश्य नृपतिर् ।नमस्कृत्वा धनाधिपम् ।  
पुरः पुरोहितादीनाम् ।आचख्यौ स्वप्नम् आदृतः ॥५।१८।  
अद्य पश्याम्य् अहं स्वप्ने ।व्योम्नि कामपि देवताम् ।  
प्रभाम्भःसन्ततिव्यस्त ।नभोमण्डलनीलताम् ॥५।१९।  
सा माम् उक्तवती वाचा ।घम्भीरसुकुमारया ।  
त्वाम् आह्वयति वित्तेशस् ।तदाशां गम्यताम् अतः ॥५।२०।  
मयौम् इति प्रतिज्ञाते ।सन्ध्यारक्ततरं करम् ।  
आरोप्य प्रस्थिता व्योम्नि ।दिशं वित्तेशपालिताम् ॥५।२१।  
शर्वेणेह धृता गङ्गा ।परिणीतात्र पार्वती ।  
इत्यादीन् दर्शयन्ती नौ ।प्रदेशं पार्वतीपितुः ॥५।२२।  
नीयमानः क्रमेणेत्थम् ।अथाहं दृष्टवान् पुरः ।  
चन्द्रपाषाणनिर्माण ।प्राकाराम् अलकापुरीम् ॥५।२३।  
गणानां पार्वतीभर्तुर् ।गणैर् अगणितैर् युतम् ।  
यस्या- बाह्यम् अदृष्टान्तं ।कल्पपादपकाननम् ॥५।२४।  
नानामणिप्रभाजाल ।कल्माषशिखराण्य् अपि ।  
शुभ्रयत्य् एव हर्म्याणि ।यस्यां रुद्रेन्दुचन्द्रिका ॥५।२५।  
अवतार्य तु मां द्वारे ।गुह्यकेश्वरवेश्मनः ।  
वदति क्षणम् अत्रैव ।स्थीयताम् इति देवता ॥५।२६।  
सा प्रविश्य प्रतीहार्या ।सह निर्गम्य भाषते ।  
अनुज्ञातप्रवेशो ऽसि ।देवेनागम्यताम् इति ॥५।२७।  
भवनानीव देवानां ।षड् अतिक्रम्य सप्तमे ।  
कक्षान्तरे प्रकृष्टर्द्धौ ।पश्यामि द्रविणेश्वरम् ॥५।२८।  
अथ तत्राप्सराः काचित् ।काञ्चिद् आह निरीक्ष्य माम् ।  
सखि नूनम् असाव् एष ।यस्यासौ भविता सुतः ॥५।२९।  
मया मन्त्रयमाणानाम् ।ऋषीणाम् अग्रतः श्रुतम् ।  
भरतानाम् अयं वंशे ।विशुद्धे जायताम् इति ॥५।३०।  
न चैष केवलं धन्यस् ।तेन पुत्रेण पार्थिवः ।  
सो ऽपि साधूपमानस्य ।पुत्रः पात्रं भविष्यति ॥५।३१।  
तेन तत् तादृशं पुत्रं ।लभताम् एष भूपतिः ।  
असाव् अपि शचीशक्र ।चरितौ पितराव् अपि ॥५।३२।  
कार्ये गुरुणि सक्तत्वात् ।तृणीकृतसुराङ्गनः ।  
सकिङ्करगणं प्रह्वः ।प्रणमामि धनाधिपम् ॥५।३३।  
मनुष्यधर्मा तु भुजं ।भुजगेश्वरपीवरम् ।  
उद्यम्याह मनुष्येन्द्र ।स्वागतं स्थीयताम् इति ॥५।३४।  
आसन्ने रत्नचरणे ।दापिते कनकासने ।  
व्यवधाय तु माम् आस्ते ।देवी नीचैस्तरासना ॥५।३५।  
स्वनन्ति परिवादिन्यस् ।ताडिता- नारदादिभिः ।  
अनेकाकारकरणः ।श्रूयते पुष्करध्वनिः ॥५।३६।  
उर्वशीमेनकारम्भा ।चित्रलेखाक्रतुस्थलाः ।  
गायन्त्यः कुट्टिततला- ।नर्तयन्ते तिलोत्तमाम् ॥५।३७।  
एवम्प्राये च वृत्तान्ते ।कुमारो नलकूबरः ।  
राजराजसुतः क्रीडन्न् ।आयातः सह बालकैः ॥५।३८।  
मेरुसारमहारत्न ।सङ्घातकृतसंहतिम् ।  
क्रीडाशकटिकां कर्षन्न् ।इतश् चेतश् च गच्छति ॥५।३९।  
अथ स्खलितचक्रायास् ।तस्याः कुसुमसञ्चये ।  
उत्प्लुत्य पतितं रत्नं ।वैडूर्यक्षोदकुट्टिमे ॥५।४०।  
अथ प्रसारितकरः ।कुवेरो नलकूबरम् ।  
मह्यम् एतद् ददस्वेति ।तद् रत्नम् उदयाचत ॥५।४१।  
न्यस्तं च राजपुत्रेण ।राजराजकरोदरे ।  
रत्नं पङ्कजगर्भस्थ ।बन्धूकम् इव राजते ॥५।४२।  
दुष्टलक्षणमुक्तानां ।मुक्तानां परिवारितम् ।  
षड्विंशत्या पद्मरागम् ।अष्टाश्रि बहलप्रभम् ॥५।४३।  
वित्ताधिपतिना मह्यं ।दत्तं देव्यै च तन् मया ।  
स्तनयोर् अन्तरे न्यस्तम् ।अनयापि स्फुरन्मुदा ॥५।४४।  
सिंहशावस् ततो भूत्वा ।चञ्चद्वालधिकेशरः ।  
विदार्य दक्षिणं कुक्षिम् ।एतस्याः प्रविशत्य् असौ ॥५।४५।  
तदवस्थाम् इमां दृष्ट्वा ।हा देवीति वदन्न् अहम् ।  
प्रतिबुद्ध इति स्वप्नम् ।आचष्टे स्म नराधिपः ॥५।४६।  
अथ नक्षत्रशास्त्रज्ञः ।सिद्धादेशः ससम्मदः ।  
आदित्यशर्मा स्वप्नस्य ।द्विजः फलम् अवर्णयत् ॥५।४७।  
विजयस्व महाराज ।पुत्रेण द्विषतां गणम् ।  
समाधिनेव बलिना ।रागादीनां बलीयसाम् ॥५।४८।  
विमानघनसङ्घात ।स्थगितेन्दुदिवाकरः ।  
विद्याधरसमूहेन्द्रः ।पुत्रस् तव भविष्यति ॥५।४९।  
यास् ता- मुक्तापरीवारास् ।तस्य षड्विंशति मणेः ।  
महाकुला भविष्यन्ति ।भार्यास् तव सुतस्य ताः ॥५।५०।  
ये चाष्टाव् अश्रयो रत्नं ।परितो लक्षितास् त्वया ।  
विद्यास् ता- विद्धि पुत्रस्य ।भविष्यन्ती भविष्यतः ॥५।५१।  
एवं च स्थापिते स्वप्ने ।राजकीये द्विजन्मना ।  
स्वस्वप्नः कथितस् तत्र ।देव्या वासवदत्तया ॥५।५२।  
आर्यपुत्रेण यो दृष्टः ।स एव सकलो मया ।  
कुक्षौ विदार्यमाणे च ।हार्यपुत्रेति भाषितम् ॥५।५३।  
इति श्रुतवतः स्वप्नौ ।तुल्याव् आदित्यशर्मणः ।  
भविष्यद्विषये ज्ञाने ।दृढतां निश्चयो गतः ॥५।५४।  
अथ विज्ञापयाम् आस ।रुमण्वान् मेदिनीपतिम् ।  
दृष्टः स्वप्नो मया यः स ।श्रवणेनानुगृह्यताम् ॥५।५५।  
देवे सनियमे जाते ।चेदिवत्सनिवेशिनः ।  
देवस्यापत्यलाभाय ।सर्वे सनियमाः स्थिताः ॥५।५६।  
तत्राहम् अद्य पश्यामि ।स्वप्ने गरुडवाहनम् ।  
मार्गितश् च मया देहि ।स्वामिने नः प्रजा- इति ॥५।५७।  
स विहस्योक्तवान् पूर्णः ।स्वामिनस् ते मनोरथः ।  
तवापि पूरयामीति ।मह्यं बाणं वितीर्णवान् ॥५।५८।  
सप्रणामं तम् आदाय ।हृदये निदधामि च ।  
अकालकौमुदीं चेमां ।पश्यामि प्रतिबोधितः ॥५।५९।  
एषो ऽपि स्थापितः स्वप्नः ।प्रीतेनादित्यशर्मणा ।  
यादृशो ऽस्य सुतो भवी ।तादृशः श्रूयताम् इति ॥५।६०।  
सायको हि गुणेनार्थी ।तस्माद् अस्य भविष्यति ।  
पुत्रः षाड्गुण्यतत्त्वज्ञो ।युक्तश् चायं गुणैर् गुणैः ॥५।६१।  
परतन्त्रगतिस्थानः ।खगामी च यतः शरः ।  
तेन राजसुतप्रैष्यः ।खेचरश् च भविष्यति ॥५।६२।  
अथाकथयद् आत्मीयं ।स्वप्नं यौगन्धरायणः ।  
ममाद्यैकोनपञ्चाशन् ।मरुतो दर्शनं गताः ॥५।६३।  
तेषाम् एकः स्फुरद्द्योतः ।खद्योतनिकरद्युतिम् ।  
स्वं विमुच्य मुदा मह्यं ।सन्नाहं दत्तवान् इति ॥५।६४।  
भर्तुः सन्नाहसदृशः ।शूरो ऽध्यवसितः सुतः ।  
भवतो भवितेत्य् एवं ।स्वप्नम् आस्थापयद् द्विजः ॥५।६५।  
ऋषभेणेति कथितं ।दृष्टवान् अस्मि गोगणम् ।  
ब्रवीति तत्र माम् एका ।प्रविशेमां गुहाम् इति ॥५।६६।  
तत्र प्रविशता दृष्टाश् ।चतुःषष्टिर् मया कलाः ।  
चतस्रश् च महाविद्या- ।विन्यस्ताश् चित्रकर्मणि ॥५।६७।  
तत्र चित्रीयमाणो ऽहं ।चित्रं चित्रं विलोकयन् ।  
बोधितो जृम्भणैर् मन्द्रैर् ।भेरीणां गर्जितैर् इति ॥५।६८।  
स्थपितो ऽयम् इति स्वप्नः ।पुत्रस् तव भविष्यति ।  
अशेषचित्रविन्यस्त ।कलाकुशलधीर् इति ॥५।६९।  
दृष्टं वसन्तकेनापि ।स्वप्नं कथितम् इत्य् अथ ।  
दत्तवान् पावको मह्यं ।कुण्डलं रुचिरोज्ज्वलम् ॥५।७०।  
[थे एxप्लनतिओन् ओफ़् वसन्तकश् द्रेअम् इस् मिस्सिन्ग्] ॥५।७१।  
इति व्याक्रियमाणेषु ।स्वप्नेषु रविसारथेः ।  
भिन्नं भाभिस् तमो जातं ।चकोरनयनारुणम् ॥५।७२।  
कोमलानिलविक्षिप्त ।नलिनस्पर्शबोधताः ।  
रेसुर् विवादरसिताः ।सरसीषु शकुन्तयः ॥५।७३।  
गम्भीरप्रतिनिर्घोष ।भीषितेन्द्रावरोधनः ।  
देवतागारभेरीणाम् ।उच्चैर् ध्वनिर् अजृम्भत ॥५।७४।  
अवदन्त च वृन्दानि ।बन्दिनां मेदिनीपतिम् ।  
पूरितार्थिसमूहाश ।तवाशा पूर्यताम् इति ॥५।७५।  
युवा धीरः सभे योग्यो ।यजमानस्य जायताम् ।  
इत्यादिभिर् द्विजाश् चैनं ।मन्त्रवाद्यैर् अवर्धयन् ॥५।७६।  
निमित्तैर् एवमाकारैः ।कार्यसंसिद्धिशंसिभिः ।  
आदित्यशर्मणो जातम् ।अङ्गं रोमाञ्चकर्कशम् ॥५।७७।  
पद्मावत्या ततो हर्षाद् ।विवाहए इव नृत्यति ।  
वसन्तके ध्वनत्ताले ।ननर्त गणिकागणः ॥५।७८।  
अलं चातिप्रसङ्गेन ।सङ्क्षेपाद् अवधार्यताम् ।  
वधूवृन्दपरीवाराः ।प्रनृत्ताः श्वशुरा- अपि ॥५।७९।  
अतिहर्षपरीतत्वाद् ।वितन्त्रीपरिवादिनीः ।  
ताडयन्ति स्म गन्धर्वाः ।स्वराविस्मृतसारणाः ॥५।८०।  
एवमादौ तु वृत्तान्ते ।वर्तमाने महीपतिः ।  
कृताभिषेकादिविधिः ।सुरविप्रान् अपूजयत् ॥५।८१।  
प्रविश्य स्तूयमानश् च ।वृन्दैर् ब्राह्मणबन्दिनाम् ।  
पौरम् अन्तःपुरं चैव ।दानादिभिर् अमानयत् ॥५।८२।  
मासद्वयपरीमाणे ।ततः काले ऽतिगच्छति ।  
देव्यां सत्त्वसमावेश ।वार्त्तां प्रावर्तयत् क्षितौ ॥५।८३।  
येन येन श्रुता वार्त्ता ।शबरेण शुकेन वा ।  
गिरिष्ठः पञ्जरस्थो वा ।मुग्धस् तत्रैव तत्र सः ॥५।८४।  
स्त्रियः प्रसूतिकुशलाः ।कुमारादिचिकित्सकाः ।  
गर्भकर्मविदश् चान्ये ।नित्यं तां पर्यचारयन् ॥५।८५।  
म्लायन्मधूकविच्छाय ।कपोलं जिह्मलोचनम् ।  
श्वश्रूस् तस्या- मुखं दृष्ट्वा ।बुबुधे दोहदव्यथाम् ॥५।८६।  
पृच्छति स्म च तां पुत्रि ।शीघ्रम् आचक्ष्व दोहदम् ।  
अनाख्याते हि गर्भस्य ।वैफल्यम् अपि दृश्यते ॥५।८७।  
लज्जमाना यदा नासौ ।कथयाम् आस दोहदम् ।  
तदा स्ववृत्तं सा वध्वै ।व्याहर्तुम् उपचक्रमे ॥५।८८।  
अन्तर्वत्नीम् अपृच्छन् माम् ।एकदा श्वशुरस् तव ।  
बाधते दोहदो यस् त्वां ।स क्षिप्रं कथ्यताम् इति ॥५।८९।  
मया तु प्रणयिन्यापि ।प्रकृष्टतरलज्जया ।  
सखीमुखेन कथितं ।बहुकृत्वो ऽनुयुक्तया ॥५।९०।  
इयं मां बाधते श्रद्धा ।साशु सम्पाद्यताम् इति ।  
सा च सम्पादितामात्यैः ।शतानीकस्य शासनात् ॥५।९१।  
बालभास्करबिम्बाभा- ।दधानाः सानुलेपनाः ।  
व्यचरन्त पुरीं रक्ताम् ।अम्बराभरणस्रजः ॥५।९२।  
रक्तातपत्रव्यजना- ।रक्तकम्बलवाह्यकाः ।  
रक्ताशोकवनाकार ।परिवारकदम्बकाः ॥५।९३।  
सुयमुनम् अथारुह्य ।पद्मरागनगारुणम् ।  
दिग्दाहाद् इव रक्तानाम् ।अपश्यं मण्डलं दिशाम् ॥५।९४।  
अथ पक्षानिलभ्रान्त ।सम्भान्तजनवीक्षितः ।  
ज्येष्ठपुत्र इवागच्छद् ।गरुडस्य विहङ्गमः ॥५।९५।  
सरसामिषगृद्धश् च ।मुग्धाम् आदाय माम् असौ ।  
अगमद् गगनं वेगाच् ।छतानीकस्य पश्यतः ॥५।९६।  
ततः प्रदेशे कस्मिंस्चिद् ।अवतारितवान् स माम् ।  
भक्षयिष्यन् निषिद्धश् च ।केनाप्य् आकाशम् आश्रयत् ॥५।९७।  
पश्यामि स्म च तत्र द्वौ ।कृशाव् ऋस्।इकुमारकौ ।  
प्रभामण्डलसंसर्ग ।पिङ्गलाङ्गौ ज्वलज्जटौ ॥५।९८।  
तौ माम् अवोचतां देवि ।मा भैषीर् अयम् आश्रमः ।  
वसिष्ठस्याश्रितः पुण्याम् ।उदयाद्रेर् उपत्यकाम् ॥५।९९।  
आगच्छ ननु पावस् त्वां ।तत्रेत्य् उक्ते गता सती ।  
पश्यामि स्म जगज्ज्येष्ठं ।श्रेष्ठतापसवेष्टितम् ॥५।१००।  
वन्दितश् च मया दूराद् ।आशिषा माम् अवर्धयत् ।  
पुत्रि पुत्रं विजायस्व ।यशःपात्रम् अजर्जरम् ॥५।१०१।  
न चोत्कण्ठा त्वया कार्या ।स्वजने मत्सनाथया ।  
आदित्यवंशजानां हि ।सन्निवेशः परायणः ॥५।१०२।  
इति विश्वास्य मां वाक्यैर् ।मधुरैर् एवमादिभिः ।  
आवासः क्रियतां वध्वा ।इति शिष्यान् समादिशत् ॥५।१०३।  
क्षिप्रम् आवसथं कृत्वा ।ते शिलादारुवेणुभिः ।  
खातशालपरिक्षिप्तं ।वसिष्ठाय न्यवेदयन् ॥५।१०४।  
तापसी कृतसानाथ्या ।तत्राहम् अवसं सुखम् ।  
ऋषिभिः क्रियमाणेषु ।गर्भसंस्कारकर्मसु ॥५।१०५।  
प्रसूता चास्मि दशमे ।मासे पुत्रं पतिं तव ।  
अनुकूलसवितृआदि ।ग्रहसूचितसम्पदम् ॥५।१०६।  
जातकर्म ततः कृत्वा ।सूर्यवंशगुरुः स्वयम् ।  
दिवसे द्वादशे नाम ।पुत्रस्य कृतवान् मम ॥५।१०७।  
बालो जातः सुजातो ऽयं ।यस्माद् उदयपर्वते ।  
तस्माद् उदयनो नाम ।प्रसिद्धिम् उपयात्व् इति ॥५।१०८।  
वेदे गन्धर्ववेदे च ।सकलासु कलासु च ।  
सास्त्रेषु चास्त्रशस्त्रेषु ।बुद्धिर् अस्य विनीयत ॥५।१०९।  
गच्छत्सु दिवसेष्व् एवं ।वसिष्ठेनैष वारितः ।  
मा कदाचिद् भवान् अस्माद् ।दूरं गा- आश्रमाद् इति ॥५।११०।  
निसर्गकर्कशत्वात् तु ।क्षत्रजातेस् तपोवनात् ।  
निर्याय मृगयाम् एष ।समक्रीडत कानने ॥५।१११।  
एकदा भ्राजमानो ऽयं ।दिव्यैः स्रक्चन्दनादिभिः ।  
अभिवादितवान् भीतो ।वसिष्ठं दर्शितस्मितम् ॥५।११२।  
वसिष्ठः पृष्टवान् एनम् ।अपि दृष्टाः कुमारकाः ।  
नलिन्यां प्रस्तुतक्रीडा- ।भवता भोगिनाम् इति ॥५।११३।  
आम दृष्टा- इति प्रोक्ते ।सुतेन मम नीचकैः ।  
आचक्ष्व विस्तरेणेति ।वसिष्ठस् तम् अभाषत ॥५।११४।  
पृष्टेनोदयेनोक्तम् ।अहम् आज्ञापितस् त्वया ।  
न गन्तव्यं त्वया दूरम् ।एतस्माद् आश्रमाद् इति ॥५।११५।  
आरभ्य च ततः कालात् ।किं पुनः कारणं गुरुः ।  
मां निवारयतीत्य् आसम् ।अहं कौतूहलाकुलः ॥५।११६।  
सो ऽहं दोषम् असञ्चिन्त्य ।गुर्वाज्ञाभङ्गसम्भवम् ।  
दूरम् अद्याश्रमाद् अस्माद् ।गच्छामि दिशम् उत्तराम् ॥५।११७।  
तत्र पश्यामि नलिनीं ।नानासरसिजाण्डजाम् ।  
वनवारणसङ्क्षोभ ।सङ्घट्टितनदाम्भसम् ॥५।११८।  
तस्याम् अमानुषाकारा- ।मया दृष्टाः कुमारकाः ।  
उन्मज्जन्तो निमज्जन्तस् ।तरन्तश् चारुणेक्षणाः ॥५।११९।  
ते मां तटस्थम् आलोक्य ।पुञ्जीभूय ससम्भ्रमाः ।  
दीर्घदीर्घभुजाक्षेपैर् ।अगाधं जलम् आश्रिताः ॥५।१२०।  
अहं तान् उक्तवान् अस्मि ।मा पलायध्वम् आस्यताम् ।  
नन्व् अहं भवतो द्रष्टुम् ।आश्रमाद् ऋषिर् आगतः ॥५।१२१।  
इति मद्वचनं श्रुत्वा ।तेषाम् एकेन भाषितम् ।  
किं ते ऽस्माभिर् महासत्त्व ।भाषितैर् गम्यताम् इति ॥५।१२२।  
सत्यसत्यं न यक्षो ऽस्मि ।न पिशाचो न राक्षसः ।  
तेन मा भैष्ट ढौकध्वम् ।इति तान् अहम् उक्तवान् ॥५।१२३।  
तैस् तु सञ्जातविश्रम्भैः ।संहरन् वा मुहूर्तकम् ।  
आगच्छ प्रार्थितो मित्र ।गृहं नो गम्यताम् इति ॥५।१२४।  
मया तदनुरोधेन ।गच्छामीति प्रतिश्रुते ।  
माम् आदाय निमग्नास् ते ।तस्यैव सरसो ऽम्भसि ॥५।१२५।  
अथानुदितचन्द्रार्क ।ग्रहनक्षत्रतारकम् ।  
चन्द्रसूर्यमणिद्योत ।प्रध्वस्तध्वान्तसञ्चयम् ॥५।१२६।  
स्थविरातुरनिर्वृत्त ।विरूपजनवर्जितम् ।  
रम्यहर्म्यावलीगर्भ ।जृम्भितातोद्यनिस्वनम् ॥५।१२७।  
अशेषैर् वियुतं दोषैर् ।अशेषैः संयुतं गुणैः ।  
प्रवेशितो ऽस्मि मुदितैर् ।अधिष्ठानं कुमारकैः ॥५।१२८।  
तेषाम् एकस् तु माम् आह ।भोगिनां भोगिनाम् इयम् ।  
पुरी भोगवती नाम ।वसतिः कल्पजीविनाम् ॥५।१२९।  
तनयः कम्बलस्याहम् ।अयम् अश्वतरस्य तु ।  
अन्ये च सूनवो ऽन्येषां ।नागसेनाभृताम् इति ॥५।१३०।  
ततः कम्बलपुत्रेण ।नीत्वाहं स्वं गृहं महत् ।  
ग्राहितार्घादिसत्कारः ।कारितो वेषम् ईदृशम् ॥५।१३१।  
इतरे नेतुम् ऐच्छन्त ।स्वगृहान् मां मयोदिताः ।  
अनुजानीत माम् अद्य ।सुहृदो मा स्म कुप्यत ॥५।१३२।  
गुरुणा प्रतिषिद्धो ऽहम् ।एतां भूमिम् उपागतः ।  
भीतश् च कुपितात् तस्मात् ।तस्मान् नयत माम् इति ॥५।१३३।  
ते तु माम् आहुर् उत्तिष्ठ ।गम्यतां स्वम् इदं पुरम् ।  
पुनर् आगच्छता कार्यम् ।अनुत्कण्ठभुजङ्गमम् ॥५।१३४।  
तस्याम् एव च रम्यत्वात् ।क्रीडामः सन्ततं वयम् ।  
सुहृदो ऽपि यदीच्छा स्याद् ।गच्छेत् तां नलिनीम् इति ॥५।१३५।  
इत्य् उक्त्वा मम तैर् वक्त्रे ।पटान्तेनावगुण्ठिते ।  
उत्तीर्णम् अहम् आत्मानं ।पश्यामि सरसस् ततः ॥५।१३६।  
इति भोगवतीं दृष्ट्वा ।सो ऽहम् आयामि सम्प्रति ।  
ममास्मिन्न् अपराधे च ।प्रमाणं भगवान् इति ॥५।१३७।  
वसिष्ठस् तम् अथावोचद् ।उपायो ऽयं मया कृतः ।  
येन नागकुमारास् ते ।दृष्टिगोचरतां गताः ॥५।१३८।  
इदानीम् अपि तैः सार्धं ।गत्वा भोगवतीं त्वया ।  
गान्धर्वं हस्तिविद्या च ।शिक्षितव्याः सविस्तराः ॥५।१३९।  
यदि च ग्राहयेत् किञ्चित् ।त्वां नागाधिपतिस् ततः ।  
सनागमूर्छना ग्राह्या ।वीणा घोषवती त्वया ॥५।१४०।  
अङ्कम् आरोपितायां च ।तन्त्र्यो यस्याम् अनाहताः ।  
मधुरं निस्वनेयुस् तां ।विद्यां घोषवतीम् इति ॥५।१४१।  
गुरोर् उदयनः श्रुत्वा ।नागलोकं गतस् ततः ।  
गते बहुतिथे काले ।वीणापाणिर् उपागतः ॥५।१४२।  
कृताभिवादो गुरुणा ।परिष्वक्तश् च साश्रुणा ।  
तद्वियोगाग्नितप्ताङ्गीम् ।अम्बाम् अङ्गैर् अशीतयत् ॥५।१४३।  
एकदा तु सुखासीनो ।वसिष्ठस् तम् अभाषत ।  
तात घोषवतीघोष ।सङ्गीतं श्राव्यताम् इति ॥५।१४४।  
तन्निदेशाच् च पत्यौ ते ।प्रगीते सह वीणया ।  
जगत्प्रचलनाचार्यो ।नभस्वान् अपि नाचलत् ॥५।१४५।  
निश्चेष्टम् आश्रमं दृष्ट्वा ।मूककेशरिवारणम् ।  
रक्तां घोषवतीं मुक्त्वा ।तुष्णीम् आसीत् पतिस् तव ॥५।१४६।  
उक्तश् चैष वसिष्ठेन ।न त्वयास्मिंस् तपोवने ।  
वादनीया पुनर् वीणा ।गेयं वा शनकैर् अपि ॥५।१४७।  
अन्ये ऽपि ध्वनयः प्रायश् ।चलयन्ति समाहितान् ।  
समाधेः किं पुनर् येन ।साक्षिणो ऽपि विमोहिताः ॥५।१४८।  
तस्माद् अवीतरागाणां ।समाधिम् अविहिंसता ।  
दूरे तपोवनाद् अस्माद् ।वीणेयं वाद्यताम् इति ॥५।१४९।  
ततश् चारभ्य दिवसाद् ।उदयाचलचारिणः ।  
नागान् उदयनो ऽगृह्णाद् ।रम्यैर् घोषवतीरुतैः ॥५।१५०।  
दान्तव्यालगजारूढः ।सिंहादिव्यालवेल्लितः ।  
क्वणद्घोषवतीपाणिर् ।आयाति स्म तपोवनम् ॥५।१५१।  
एवं याति क्वचित् काले ।भगवान् माम् अभाषत ।  
दारकस् तरुणो जातः ।कौशाम्बीं गम्यताम् इति ॥५।१५२।  
मया तु निर्वचनया ।कथिते ऽस्मिन् मनोरथे ।  
गुरुणा तीर्थसलिलैर् ।अभिषिक्तः सुतो मम ॥५।१५३।  
तच् छिष्यास् तु तदादिष्टा- ।माम् आदाय सपुत्रकाम् ।  
आकाशेन नयन्ति स्म ।क्षणेन नगरीम् इमाम् ॥५।१५४।  
अथाहं नगरोद्याने ।रम्ये तैर् अवतारिता ।  
मुहूर्तं प्रेरितवती ।गगनागमनश्रमम् ॥५।१५५।  
अवतीर्य तु ते भर्ता ।क्रीडापुष्करिणीं पितुः ।  
पद्मभञ्जिकया क्रीडन् ।दृष्ट उद्यानपालकैः ॥५।१५६।  
तैर् गत्वा कथितं राज्ञे ।देव देवकुमारकः ।  
अधुनैवागतः स्वर्गाद् ।गाहते नलिनीम् इति ॥५।१५७।  
राजा तु द्रुतम् आगत्य ।दृष्ट्वा देवसमं सुतम् ।  
देव एवायम् इत्य् उक्त्वा ।प्रणामं कर्तुम् उद्यतः ॥५।१५८।  
ततस् तपस्विभिः खस्थैः ।सम्भ्रान्तैः स निवारितः ।  
राजन्न् उदयनपुत्रं ।न नमस्कर्तुम् अर्हसि ॥५।१५९।  
सन्देहश् चेद् इमां पृच्छ ।महिषी मृगयावतीम् ।  
प्रेमसम्भ्रमसन्त्रास ।लज्जाभिः खेदिताम् इति ॥५।१६०।  
राजा तु तान् अथो दृष्ट्वा ।माम् अपश्यत् सुतं ततः ।  
मुहूर्तं चिन्तयित्वा तु ।विहसन् प्रस्थितो गृहान् ॥५।१६१।  
अथायम् ऋषिभिः प्रोक्तः ।पुरःस्थित्वा ससम्भ्रमैः ।  
न गन्तव्यं न गन्तव्यं ।नैष स्वप्नो निवर्त्यताम् ॥५।१६२।  
अथ वा भवतु स्वप्नः ।स्वप्ने ऽपि न विरुध्यते ।  
दुर्लभेनापि हि स्वप्ने ।वल्लभेन समागमः ॥५।१६३।  
यच् च ब्रूमस् तद् आकर्ण्य ।चेतःकर्णसुखावहम् ।  
ततो यस्यासि सापत्याम् ।आदाय दयिताम् इति ॥५।१६४।  
निवृत्ताय च ते तस्मै ।भारुण्डहरणादिकम् ।  
आचक्षते स्म वृत्तान्तम् ।आश्रमानयनाद् इति ॥५।१६५।  
राजा तु पुत्रम् आलिङ्ग्य ।हर्षमूर्छाविचेतनः ।  
निपतन् धरणीपृष्टे ।पुत्रेण लम्भितः क्षणम् ॥५।१६६।  
मां च दृष्ट्वा चिरं ।दृष्ट्वा देवदृष्टिविचेष्टया ।  
निश्वासैर् अक्षिपद् दीर्घैर् ।नेत्राम्बुकणिकागणम् ॥५।१६७।  
बद्धाञ्जलिर् नरपतिर् ।ब्रवीति स्म च तान् ऋषीन् ।  
अवतारेण गुरुभिः ।प्रसादः क्रियताम् इति ॥५।१६८।  
तैर् उक्तं न समादिष्टा- ।वसिष्ठेन वयं ततः ।  
गच्छामो नावतीर्यैव ।स्वस्ति तुभ्यं भवत्व् इति ॥५।१६९।  
तान् अयाचत भूपालो ।यत् किञ्चित् स्वाङ्गधारितम् ।  
अस्मत्पावनम् उज्झित्वा ।यथेष्टं गम्यताम् इति ॥५।१७०।  
मृगाजिनानि ते क्षिप्त्वा ।तडित्कान्तिजटागुणाः ।  
तत्रैवान्तर्दधुश् चण्ड ।मरुद्व्यस्ता- इवाम्बुदाः ॥५।१७१।  
मृगाजिनानि तु नृपो ।दैवतानीव भक्तिमान् ।  
पूजयित्वा तद् उद्यानं ।नम्नावोचन् मृगाजिनम् ॥५।१७२।  
सा मृगाजिनयात्रेयं ।ततः प्रभृति वासरात् ।  
प्रवर्तिता नृपतिना ।प्रसिद्धिम् अगमद् भुवि ॥५।१७३।  
ततः कृत्वा सुतं राजा ।युवराजं मृगाजिने ।  
प्रविष्टो हृष्टहृदयः ।प्रहृष्टां नगरीम् इति ॥५।१७४।  
सो ऽयं मयेदृशो लब्धः ।पुत्रः सम्पाद्य दोहदम् ।  
तवापि दोहदो यः स ।पुत्रि सम्पाद्यताम् इति ॥५।१७५।  
यदा तु नैवाकथयल् ।लज्जया नृपतिस् तदा ।  
मागधीम् उक्तवान् पृच्छ ।दोहदं भगिनीम् इति ॥५।१७६।  
पद्मावती तु तां पृष्ट्वा ।तदाख्यातम् अवर्णयत् ।  
दुःसम्पादा किल श्रद्धा ।ममेत्य् आह शनैर् इयम् ॥५।१७७।  
अथ ताम् अब्रवीद् उच्चैर् ।हसित्वा मृगयावती ।  
मुग्धे किं नाम दुःसाध्यम् ।उपायचतुरैर् नृभिः ॥५।१७८।  
श्रूयतां वा पुरावृत्तं ।मथुरायाम् अभून् नृपः ।  
उग्रसेनो महासेनः ।शत्रुसेनाम्बुदानिलः ॥५।१७९।  
तस्य स्त्री गुणसम्पन्ना ।शुच्याचारकुलोद्भवा ।  
आसीन् मनोरमाचारा ।या नाम्नापि मनोरमा ॥५।१८०।  
कदाचिद् आगते काले ।समृद्धकुटजार्जुने ।  
रसन्मयूरसारङ्ग ।मेघमण्डूकमण्डले ॥५।१८१।  
मनोरमं गृहोद्यानं ।प्रविवेश मनोरमा ।  
कदम्बानिलम् आघ्रातुम् ।उद्भूतप्रथमार्तवा ॥५।१८२।  
तदा च द्रुमिलो नाम ।दानवो नभसा व्रजन् ।  
उद्यानशोभयाकृष्ट ।दृष्टिस् तां तत्र दृष्टवान् ॥५।१८३।  
कृतोग्रसेनरूपेण ।तेन सापायचेतसा ।  
समगच्छत सद्यश् च ।ससत्त्वा समपद्यत ॥५।१८४।  
स्त्रीभिश् च दोहदं पृष्टा ।कृच्छ्राद् उक्तवती ह्रिया ।  
विष्णोः शोणितमांसान्त्रैर् ।गमयामि तृषाम् इति ॥५।१८५।  
श्रुत्वेदम् उग्रसेनेन ।चिरं सम्मन्त्र्य मन्त्रिभिः ।  
सृष्टः पिष्टमयो विष्णुर् ।मेषामिषभृतोदरः ॥५।१८६।  
मन्दप्रदीपकिरणे ।तस्या- वसतिमन्दिरे ।  
न्यस्तः पिष्टमयो विष्णुः ।क्षपायां क्षपितस् तया ॥५।१८७।  
दुःसम्पादे ऽपि सम्पन्ने ।दोहदे ऽस्मिन्न् उपायतः ।  
वध्यं यादवसिंहस्य ।कंसं सुतम् असुत सा ॥५।१८८।  
तेन ब्रवीमि नास्त्य् एव ।दुःसम्पादा क्रिया नृभिः ।  
तस्मात् तवापि या श्रद्धा ।सापि सम्पाद्यताम् इति ॥५।१८९।  
कथितं च ततः श्रुत्वा ।पद्मावत्येयम् इच्छति ।  
अम्बरस्थविमानस्था ।कृत्स्नां द्रष्टुं महीम् इति ॥५।१९०।  
अथोवाच हसन्न् उच्चैः ।क्रीडाशीलो वसन्तकः ।  
देवस्य दासभार्याणाम् ।अयम् एव मनोरथः ॥५।१९१।  
मया तु भणिताः सर्वा- ।दीर्घस्थम्भावलम्बिनीम् ।  
दोलाम् आरुह्य नभसा ।मुहुर् आयात यात च ॥५।१९२।  
उपायम् अन्यं पतयो ।भवतीनां न जानते ।  
तेनाकाशगतिश्रद्धा ।तथा च पूर्यताम् इति ॥५।१९३।  
ततः प्रहसिता- सर्वे ।रुमण्वान् इदम् अब्रवीत् ।  
निवर्त्यतां परीहासः ।प्रस्तुतं वर्त्यताम् इति ॥५।१९४।  
यौगन्धरायणेनोक्तं ।किम् अत्र परिचिन्त्यते ।  
असाधारण एवायं ।विषयः शिल्पिनाम् इति ॥५।१९५।  
रुमण्वता तु तक्षाणः ।सन्निपात्य प्रचोदिताः ।  
यन्त्रम् आकाशसञ्चारि ।त्वरितैः क्रियताम् इति ॥५।१९६।  
अथोत्क्रम्य चिरं सर्वे ।मन्त्रयित्वा च शिल्पिनः ।  
रुमण्वन्तम् अभाषन्त ।सन्त्रासप्रस्खलद्गिरः ॥५।१९७।  
चतुर्विधानि जानीमो ।वयं यन्त्राणि तद् यथा ।  
जलाश्मपांशुयन्त्राणि ।काण्डराशिकृतानि च ॥५।१९८।  
आकाशयन्त्राणि पुनर् ।यवनाः किल जानते ।  
अस्माकं तु न यातानि ।गोचरं चक्षुषाम् इति ॥५।१९९।  
तत्र च ब्राह्मणः कश्चिद् ।अब्रवीद् आग्रहारिकः ।  
भोः सभे श्रूयतां तावद् ।यन् मयाख्यानकं श्रुतम् ॥५।२००।  
अस्ति पुक्वसको नाम ।महासेनस्य वर्धकी ।  
स्कन्धावारेण सार्धं स ।सुराष्ट्रविषयं गतः ॥५।२०१।  
तेन तत्रापरो दृष्टः ।सुरूपः शिल्पिदारकः ।  
विश्विलो नाम यः शिल्पी ।सदृशो विश्वकर्मणा ॥५।२०२।  
अथ पुक्वसकस् तस्य ।पितरं मयम् अब्रवीत् ।  
तव पुत्राय दुहिता ।दत्ता रत्नावली मया ॥५।२०३।  
प्रष्टव्यश् च त्वया नाहं ।कीदृशी सा गुणैर् इति ।  
कुलरूपाभिजात्यादि ।गुणरत्नावली हि सा ॥५।२०४।  
सम्पद्यते च नः किञ्चिन् ।महासेनपरिग्रहात् ।  
तस्मात् संवर्धसिद्ध्यर्थं ।पुत्रं प्रस्थापयेर् इति ॥५।२०५।  
मयेन च प्रतिज्ञातो ।गत्वा पुक्वसको गृहान् ।  
जामात्रागमनाकाङ्क्षी ।महान्तं कालम् अक्षिपत् ॥५।२०६।  
कृत्वा राजकुले कर्म ।कदाचिद् गृहम् आगतम् ।  
भणति स्म न तं कश्चित् ।स्नाहि भुङ्क्ष्वेति चाकुलः ॥५।२०७।  
भार्यया कथितं तस्मै ।किम् एतद् इति पृष्टया ।  
आगन्तुकेन केनापि ।सर्वम् आकुलितं गृहम् ॥५।२०८।  
आत्मीयास् तण्डुलास् तेन ।रन्धनाय समर्पिताः ।  
मन्दको ऽहम् अमीभिर् मे ।मण्डः सम्पाद्यताम् इति ॥५।२०९।  
काष्ठभारशतं दग्धं ।न च स्विद्यन्ति तण्डुलाः ।  
तेनायम् आकुलो लोकस् ।तत् किम् एतद् भवेद् इति ॥५।२१०।  
अथ पुक्वसकेनोक्तं ।परिष्वज्य कुटुम्बिनीम् ।  
गृहस्थे वर्धसे दिष्ट्या ।प्राप्तस् ते दुहितुर् वरः ॥५।२११।  
क्वासौ क्वासौ विश्वभद्र ।इति पृच्छति भर्तरि ।  
शिरः प्रावृत्य भार्यास्मै ।कर्मशालाम् अदर्शयत् ॥५।२१२।  
निष्क्रम्य कर्मशालातः ।सत्वरं विश्विलस् ततः ।  
अभिवादितवान् प्रह्वः ।प्रसारितभुजं गुरुम् ॥५।२१३।  
उत्क्षिप्य श्वशुरेणापि ।हर्षनेत्राम्बुवर्षिणा ।  
निरन्तरं परिष्वक्तश् ।चिरादृष्टः सुहृद् यथा ॥५।२१४।  
कृतार्घादिसपर्यश् च ।पृष्टः पुक्वसकेन सः ।  
किम्मयास् तण्डुलास् तात ।कथ्यताम् इति सो ऽब्रवीत् ॥५।२१५।  
एते पाण्डरकाष्ठस्य ।काष्ठेन तण्डुला- मया ।  
घटिता- घटिकामात्रात् ।करघाटतरोर् इति ॥५।२१६।  
अथ पुक्वसकेनोक्तं ।कर्मेदं विश्वकर्मणः ।  
तवापि शिल्पिसिंहस्य ।तृतीयस्य न विद्यते ॥५।२१७।  
अद्यैव च दिनं भद्रम् ।अतो रत्नाव्लईकरः ।  
गृह्यताम् इति तेनोक्ते ।विश्विलेनोक्तम् ॐ इति ॥५।२१८।  
रत्नावल्या स सङ्गम्य ।स्फुरदुज्ज्वलशोभया ।  
सम्मीयते स्म नाङ्गेषु ।दरिद्र इव कामुकः ॥५।२१९।  
आलेख्यविद्याधरयोर् ।यथा सम्मुखयोस् तयोः ।  
महान् कालो ऽतियाति स्म ।निमेषोज्झितचक्षुषोः ॥५।२२०।  
अथ रत्नावलीं दृष्ट्वा ।विचिन्ताम् इव विश्विलः ।  
किम् एतद् इति सन्दिह्य ।किम् एतद् इति पृष्टवान् ॥५।२२१।  
तस्याम् अभाषमाणायाम् ।एकाभाषत दारिका ।  
भर्तृदारक यद्य् अस्ति ।श्रोतुम् इच्छा ततः शृणु ॥५।२२२।  
स्यालकास् तव जल्पन्ति ।पूर्वम् एकाकिनीं वयम् ।  
अधुना सह जामात्रा ।पुष्णीमो भगिनीम् इति ॥५।२२३।  
इति श्रुत्वा वनं गत्वा ।चित्त्वा दारूणि कान्य् अपि ।  
यन्त्राणि घटयाम् आस ।यावनान्य् अथ विश्विलः ॥५।२२४।  
वृक्षायुर्वेदनिर्दिष्टैः ।पादपाङ्गैश् चकार सः ।  
आयुरारोग्यकारीणि ।पाकोपकरणानि च ॥५।२२५।  
सहस्रगुणमूल्यानि ।तानि विक्रीय तद् धनम् ।  
श्वशुराय ददाति स्म ।स च प्रीतस् तद् आददे ॥५।२२६।  
एवं दिनेषु गच्छत्सु ।विद्राण इव पुक्वसः ।  
विश्विलादीन् समाहूय ।सविषादम् अभाषत ॥५।२२७।  
अहम् आज्ञापितो राज्ञा ।ब्रह्मदत्तः सुहृद् मम ।  
काशिदेशपतिस् तेन ।प्रणयाद् अहम् अर्थितः ॥५।२२८।  
तव पुक्वसको नाम ।तक्षास्ति कुशलः किल ।  
धर्माधिकारकाराय ।स मे प्रस्थाप्यताम् इति ॥५।२२९।  
तच् च देवकुलं कृत्वा ।स्वबुद्धिसमकर्मकम् ।  
वाराणस्याम् अविघ्नेन ।भवान् आवर्तताम् इति ॥५।२३०।  
अवश्यं च मया तत्र ।गन्तव्यम् अनुजीविना ।  
मर्तव्यं चास्य चण्डस्य ।राज्ञो वाक्यम् अकुर्वता ॥५।२३१।  
दीर्घकालं च तत् कर्म ।दशा चेयम् अनुत्तरा ।  
तस्मात् पुक्वसकः सर्वैः ।सुदृष्टः क्रियताम् इति ॥५।२३२।  
विश्विलेन ततः प्रोक्तम् ।अलं त्रासम् उपास्य वः ।  
भृत्यं वाराणसीं यान्तम् ।अनुजानीत माम् इति ॥५।२३३।  
श्वशुरेणाभ्यनुज्ञातः ।प्रीतेन च महीभुजा ।  
दूतैः स प्रतिदूतैश् च ।सह वाराणसीं गतः ॥५।२३४।  
बहुकालप्रयाते ऽपि ।पत्यौ रत्नावली मुखम् ।  
सन्तताश्रुजलासार ।धौतं म्लानकपोलकम् ॥५।२३५।  
आयताशीतनिश्वासं ।नासाग्राहितलोचनम् ।  
दन्तावरणसंस्कार ।शून्यम् अगलितालकम् ॥५।२३६।  
विस्रंसमानरशनं ।जघनं मलिनांशुकम् ।  
न दधाति स्म शोकान्धा ।बाहू च स्खलदङ्गदौ ॥५।२३७।  
तस्याम् इत्थम् अवस्थायाम् ।अमन्त्रयत पुक्वसः ।  
गृहिणीं चकितः पश्य ।निश्चिन्तां तनयाम् इति ॥५।२३८।  
साब्रवित् सुष्ठु पश्यामि ।लज्जमाना च ते मुखम् ।  
न दर्शयामि नन्व् एवं ।स्त्रैणं किम् अपि चापलम् ॥५।२३९।  
यस्यासमेन रूपेण ।गुणैश् चागणितैः पुरी ।  
वृता न लभते शान्तिम् ।अपश्यन्ती तम् उत्सुका ॥५।२४०।  
दर्शनस्पर्शनालापैश् ।चिरं या तेन लालिता ।  
सेयम् एवम् अशोकेति ।मन्दभाग्या भणामि किम् ॥५।२४१।  
जायापत्योस् तयोर् इत्थं ।मिथो मन्त्रयमाणयोः ।  
दिनस्तोकेषु यातेषु ।गर्भं रत्नावली दधौ ॥५।२४२।  
कृतक्रोधस्मितो भार्याम् ।अथ पुक्वसको ऽब्रवीत् ।  
भो पश्य दयितापत्ये ।दुहितुः प्रक्रियाम् इति ॥५।२४३।  
भर्तृकोपनिमित्तेन ।तनयादोषजन्मना ।  
जातेन च नृपाच् चण्डात् ।प्राकम्पत भयेन सा ॥५।२४४।  
आसीद् अयं च वृत्तान्तो ।राज्ञाहृतश् च पुक्वसः ।  
सुतादोषविपाकं च ।पश्यन् राजकुलं गतः ॥५।२४५।  
स विहस्य नृपेणोक्तो ।मा भैषिर् दुहितुस् तव ।  
जामात्रैवाहितो गर्भस् ।तच् चेदम् अवधीयताम् ॥५।२४६।  
ये मया प्रेषिता- दूता- ।जामात्रा भवतः सह ।  
निवृत्तमत्रैस् तैर् एव ।मह्यम् आवेदितं यथा ॥५।२४७।  
आरभ्य प्रथमाद् एव ।प्रयाणाद् एष विश्विलः ।  
यन्त्रकुक्कुटम् आस्थाय ।प्रदेशे क्वापि यातवान् ॥५।२४८।  
रात्रौ च यामशेषायां ।प्रावृत्यागत्य मस्तकम् ।  
अविज्ञातः किलास्माभिर् ।अध्यशेत स्वसंस्तरे ॥५।२४९।  
कदाचित् प्रतिबुद्धेषु ।दूतेषु स परागतः ।  
पादेषु पतितस् तेषाम् ।अयाचत विषण्णकः ॥५।२५०।  
नेदं कस्यचिद् आख्येयं ।शिल्पिकस्येतरस्य वा ।  
आकाशयन्त्रविज्ञानं ।सुर्विज्ञानम् अयावनैः ॥५।२५१।  
खट्वाघटनविज्ञानम् ।इवेदं प्रचुरीभवेत् ।  
लोकेन परिभूयेत ।क्षणरागा- हि मानुषाः ॥५।२५२।  
निन्दिते वन्दनीये ऽस्मिन्न् ।आस्तां तावच् च पातकम् ।  
दृष्ट एव महान् दोषो ।जीवनस्यापहारणम् ॥५।२५३।  
अहं हि भार्यया सार्धम् ।उषित्वा रजनीं दिवा ।  
कुर्वन् नरपतेर् आज्ञां ।नेष्यामि दिवसान् इति ॥५।२५४।  
तच् च देवकुलं तेन ।घटितं किल तादृशम् ।  
द्रष्टुम् इच्छा समुत्पन्ना ।येन दुश्चक्षुषाम् अपि ॥५।२५५।  
ब्रह्मदत्तेन दत्तं च ।धनराशिम् अनुत्तमम् ।  
न गृह्णाति स्म वक्ति स्म ।गुरुर् मे लभताम् इति ॥५।२५६।  
एवम् उक्त्वा महासेनो ।महता धनराशिना ।  
सर्वस्वहरणात् त्रस्तं ।तोषयाम् आस पुक्वसम् ॥५।२५७।  
विश्विलो ऽपि मुहूर्तेन ।वाराणस्याः परागतः ।  
आकाशयन्त्रम् आस्थाय ।प्रविष्टश् च गृहान् निशि ॥५।२५८।  
अतीते मासमात्रे च ।विश्विलं पुक्वसो ऽब्रवीत् ।  
अद्य माम् आह नृपतिः ।शनैर् उत्सार्य सस्मितम् ॥५।२५९।  
आकाशयन्त्रविज्ञानं ।जामात्रे कथितं त्वया ।  
यन् मह्यम् अपि तत् सर्वम् ।अर्थिने कथ्यताम् इति ॥५।२६०।  
मया तु कथितं तस्मै ।न तस्मै कथितं मया ।  
तस्मै तु कथितं प्रीतैः ।शिल्पिभिर् यावनैर् इति ॥५।२६१।  
राज्ञा तु कुपितेनोक्तं ।नेदं लोकवचो मृषा ।  
शिल्पिनः सह शाठ्येन ।जायन्त इति घुष्यते ॥५।२६२।  
तम् इदं शाठ्यम् उज्झित्वा ।मन्निदेशं समाचर ।  
अन्यथा जीवलोको ऽयं ।सुदृष्टः क्रियताम् इति ॥५।२६३।  
तद् रक्षता मम प्राणान् ।सपुत्रान् अनुजीविनः ।  
राज्ञे तद् यन्त्रविज्ञानम् ।अर्थिने कथ्यताम् इति ॥५।२६४।  
विश्विलस् तु प्रतिज्ञाय ।श्वशुराय तथास्त्व् इति ।  
रात्रौ रत्नावलीं सुप्तां ।प्रतिबोध्येदम् अब्रवीत् ॥५।२६५।  
आमन्त्रये ऽहं भवतीं ।गच्छामि स्वगृहान् प्रति ।  
उपायैस् तव पित्राहम् ।अस्मात् स्थानाद् विवासितः ॥५।२६६।  
आकाशयन्त्रविज्ञानं ।प्राप्तुं मत्तः स वाञ्छति ।  
प्रच्छाद्यं च तद् अस्माभिर् ।निधानं कृपणैर् इव ॥५।२६७।  
तद् आस्तां तावद् आत्मा मे ।तव वा दयितः पिता ।  
विज्ञानस्यास्य रक्षायै ।त्यजेयं भवतीं अपि ॥५।२६८।  
इति रत्नावली श्रुत्वा ।भर्तारम् इदम् अब्रवीत् ।  
किं चाहं दुर्भगा येन ।भक्तां त्यजसि माम् इति ॥५।२६९।  
यानं कुक्कुटसंस्थानम् ।आस्थाय सह भार्यया ।  
रात्राव् आकाशम् उत्पत्य ।स्वस्थानं विश्विलो ययौ ॥५।२७०।  
ते चैवम् औरसान् बन्धूञ् ।छिल्पगुप्त्यै त्यजन्ति ये ।  
ते शिल्पं दर्शयन्तीति ।कस्येयम् असती मतिः ॥५।२७१।  
तस्माद् अमी शठा- बद्धाः ।पीड्यन्तां ताडनादिभिः ।  
असाध्याः सामदानाभ्यां ।नीचा हि वधसाधनाः ॥५।२७२।  
इति सेनापतिः श्रुत्वा ।सर्वान् संयम्य शिल्पिनः ।  
अताडयद् अवोचच् च ।यन्त्रम् आयोज्यताम् इति ॥५।२७३।  
एतस्मिन्न् एव वृत्तान्ते ।कश्चिद् आगन्तुको ऽब्रवीत् ।  
अहं करोमि वो यन्त्रं ।मा स्म ताड्यन्त शिल्पिनः ॥५।२७४।  
यन्त्रोपकरणं चेदम् ।इदानीं दीयताम् इति ।  
तच् च सम्पादितं सर्वम् ।अचिरेण रुमण्वता ॥५।२७५।  
तेषु चान्यतमः शिल्पी ।तम् आगन्तुम् अभाषत ।  
आरोहकपरीमाणं ।सेनानीर् अनुयुज्यताम् ॥५।२७६।  
अज्ञातवाह्यसङ्ख्याभिर् ।बहवः शिल्पिनो नृपैः ।  
विपन्नयन्त्रैः श्रूयन्ते ।मथिताः कुपितैर् इति ॥५।२७७।  
अथ तेनोक्तं मन्ये ते ।वराका- ग्राम्यशिल्पिकाः ।  
किं वा वचोभिर् बहुभिः ।क्षणम् आस्थीयताम् इति ॥५।२७८।  
इत्य् उक्त्वा गरुडाकारम् ।अचिरेण चकार सः ।  
विमानम् अम्बरोपेतं ।मन्दारकुसुमार्चितम् ॥५।२७९।  
स चाभाषत राजानं ।राजन् राजजनार्दनः ।  
आक्रम्य गरुडं क्राम ।क्रान्तपूर्वां महीम् इमाम् ॥५।२८०।  
अथ राजावदद् देवीं ।देवि किं स्थीयते ऽधुना ।  
विमानम् इदम् आरुह्य ।यथेष्टं गम्यताम् इति ॥५।२८१।  
अवोचत् सा च राजानम् ।अर्यपुत्र त्वया विना ।  
नोद्यानम् अपि गच्छामि ।कुतो ऽनालम्बनां दिवम् ॥५।२८२।  
एवं देवी ब्रवीतीति ।राज्ञोक्ते शिल्पिनोदितम् ।  
ननु वोढुम् इदं शक्तं ।सकलां नगरीम् इति ॥५।२८३।  
सान्तःपुरपरीवारः ।सदारसचिवस् ततः ।  
सपौरश्रेणिवर्गश् च ।यानम् अध्यास्त भूपतिः ॥५।२८४।  
तेन केतुपताकादि ।छायाविच्छुरिताम्बराम् ।  
पुण्यम् आकाशम् आविश्य ।प्राक् प्राचीम् अगमद् दिशम् ॥५।२८५।  
ददर्श दर्शकस् तत्र ।यानं यान् नगरोपरि ।  
देवो विद्याधरो वापि ।भोः को ऽयम् इति चाब्रवीत् ॥५।२८६।  
पद्मावतीद्वितीयेन ।स च राज्ञाभिवादितः ।  
अनुज्ञातश् च संयातो ।नृपः पवनवर्त्मना ॥५।२८७।  
इति प्रदक्षिणीकृत्य ।स भुवं सागराम्बराम् ।  
अवन्तिनगरीं प्रायात् ।प्रवृत्तोदकदानकाम् ॥५।२८८।  
यात्रानुभवनोत्कण्ठं ।ज्ञात्वा शिल्पी महीपतिम् ।  
स्तम्भयाम् आस तद् यन्त्रम् ।अथातुष्यन् नराधिपः ॥५।२८९।  
प्रद्योतस्य तद् आलोक्य ।रत्नप्रद्योतपिञ्जरम् ।  
किम् एतद् इति सन्देह ।दोलादोलम् अभून् मनः ॥५।२९०।  
महांश् चेद् अयम् उत्पातो ।रमणीयम् अतः कथम् ।  
इष्टसम्प्राप्तिलम्भश् चेद् ।नास्माभिः श्रुतम् ईदृशम् ॥५।२९१।  
सन्दिहन्मानसस्येति ।प्रद्योतस्य पुरः शरम् ।  
पातयाम् आस वत्सेशः ।शनकैर् लेखिताक्षरम् ॥५।२९२।  
महासेनस् तम् आदाय ।चित्रम् एतद् अवाचयत् ।  
राजन्न् उदयनश् चौरः ।सदारस् त्वां नमस्यति ॥५।२९३।  
इति श्रुत्वा महासेनो ।जामातरम् अभाषत ।  
चौराय दत्तम् अभयं ।तस्माद् अवतरत्व् इति ॥५।२९४।  
आलोक्यावन्तिकौशाम्ब्यां ।विमानोदकदानके ।  
द्रष्टव्येषु तनूभूतम् ।उद्भूतेषु कुतूहलम् ॥५।२९५।  
काञ्चिद् वेलाम् उपास्यैवम् ।आमन्त्र्य श्वशुरौ ततः ।  
लोकालोकितयानश् च ।कौशाम्ब्याम् अवरूढवान् ॥५।२९६।  
पूजितामरविप्राग्नि ।गुरुपौरानुजीविना ।  
आज्ञापितं नृपतिना ।शिल्पी सम्मान्यताम् इति ॥५।२९७।  
अथाभिभूय प्रभया ।सुप्रभाम् अचिरप्रभाम् ।  
तिष्ठन्तीम् अम्बरे ऽपश्यद् ।देवताम् अवनीश्वरः ॥५।२९८।  
ततश् चित्रीयमाणं सा ।तम् अभाषत पार्थिवम् ।  
पूजितैव त्वया यत् त्वां ।पूज्यं पूजितवत्य्- अहम् ॥५।२९९।  
विज्ञाप्यं श्रूयतां चेदम् ।अस्त्य् अहं गुह्यकाङ्गना ।  
गुह्यकाधिपतेर् आप्ता ।भद्रेति परिचारिका ॥५।३००।  
कदाचिन् नभसा यान्ती ।सती दृष्टवती सरः ।  
कन्दरायां नगेन्द्रस्य ।महेन्द्रस्य नभःप्रभम् ॥५।३०१।  
तत्र सङ्क्रीडमानं च ।करेणुकरधारितैः ।  
वीज्यमानं सरसिजैः ।कान्तारकरियूथपम् ॥५।३०२।  
आसीच् च मम तं दृष्ट्वा ।करामृष्टवशामुखम् ।  
कर्तारो हस्तिशिक्षायां ।सत्यम् आहुर् इदं यथा ॥५।३०३।  
देवदानवगन्धर्व ।पिशचोरगराक्षसाम् ।  
कन्याः सुजाता- दिङ्नागैर् ।नानासत्त्वास् ततो गताः ॥५।३०४।  
ततः सपदि निर्माय ।हस्तिनीरूपम् आत्मना ।  
मदामोदविभिन्नाम्भस् ।तद् एवावतरं सरः ॥५।३०५।  
सामर्षकरिणीयूथ ।कटाक्षेक्षितरूपया ।  
प्रीतेन यूथपतिना ।चिरम् आक्रीडितं मया ॥५।३०६।  
अथेन्दुकिरणाकार ।किरणे ऽरुणसारथौ ।  
स गजः क्षालितकटः ।कटकं प्राविशद् गिरेः ॥५।३०७।  
अहं तु व्यसनसेवा ।फलम् उत्प्रेक्ष्य दारुणम् ।  
सद्यः कृतनिजाकारा ।राजराजसभाम् अगाम् ॥५।३०८।  
धनदस्योरुम् आलम्ब्य ।तस्य यूथपतेः करम् ।  
स्मरन्ती ताडयामि स्म ।चामरेण धनाधिपम् ॥५।३०९।  
स कटाक्षेण मां दृष्ट्वा ।क्रोधविस्फुरिताधरः ।  
त्रासोत्कम्पितदिक्चक्रः ।कृतवाञ् छापभाजनम् ॥५।३१०।  
ध्यायन्त्या हस्तिनं यस्माच् ।चामरेणाहम् आहतः ।  
त्वम् अवन्तिपतेस् तस्माद् ।अभव्ये हस्तिनी भव ॥५।३११।  
तत्रोक्तं पूर्णभद्रेण ।यक्षेणागसि तुच्छके ।  
प्रभुना देवदेवेन ।मुक्तः शापो महान् इति ॥५।३१२।  
श्रुत्वेदं पूर्णभद्रो ऽपि ।शप्तो यस्मात् त्वम् एतया ।  
शप्तया पीडितस् तस्माद् ।भव हस्ती महान् इति ॥५।३१३।  
शोकदीनमुखाव् आवां ।दृष्ट्वा वित्तपतेर् अभूत् ।  
करणोत्खातकोपस्य ।नवनीतनिभं मनः ॥५।३१४।  
अब्रवीच् च यदाहं वां ।स्मरिष्यामि क्वचित् तदा ।  
शापाद् अस्माद् विमोक्ष्येथे ।विभीतं मा स्म पुत्रकौ ॥५।३१५।  
साहं भद्रवती जाता ।महासेनस्य हस्तिनी ।  
पूर्णभद्रो ऽपि तस्यैव ।नागो व्यालो नलागिरिः ॥५।३१६।  
महासेनस्य भवने ।परतन्त्रस्य तिष्ठतः ।  
आवयोश् चरितं यत् तत् ।सर्वं प्रत्यक्षम् एव ते ॥५।३१७।  
तदा चापहरन्ती त्वां ।धनाधिपतिना स्मृता ।  
अहम् अप्रप्य कौशाम्बीं ।विपन्ना गहने वने ॥५।३१८।  
न तथा व्यसनेनासि ।पीडितस् तेन तादृशा ।  
यथा मयि विपन्नायां ।प्रियदारः स्त्रियाम् इव ॥५।३१९।  
यक्षयोनिम् अवाप्याहं ।तिर्यग्योनिम् इवाप्सराः ।  
त्वाम् एव शोचितवती ।सेव शप्तं शतक्रतुम् ॥५।३२०।  
आसीच् च मे कदा नाम ।कथं नाम च भूपतेः ।  
कं नाम च करिष्ये ऽहम् ।उपकारं मनाग् इति ॥५।३२१।  
नीतश् चासि मया स्वप्ने ।तदा धनपतेः सभाम् ।  
भ्रामितश् च विमानेन ।सुगर्भस्थसुतो महीम् ॥५।३२२।  
भविष्यन्तं च ते पुत्रं ।मग्नं कस्याञ्चिद् आपदि ।  
विद्याधरेन्द्रम् उद्धर्ता ।सुखम् आस्तां भवान् इति ॥५।३२३।  
प्राकारस्य ततः खण्डम् ।अपनीय जगाम सा ।  
यत् तद् भद्रवतीद्वारं ।कौशाम्ब्यां प्रथितं भुवि ॥५।३२४।  
अथाश्रूयन्त पौराणां ।जल्पितानि गृहे गृहे ।  
सिद्धादेशवचः सत्यं ।कृतं व्योमचरैर् इति ॥५।३२५।  
सीमन्तोन्नयनान्तकर्मविरताव् औत्सुक्यगर्भा पुरी ।प्रत्यासन्नकरगृहेव तरुणी कृच्छ्रान् निनाय क्षपाम् ।  
शुद्धान्ते च शुकादिपञ्जरवयःकोलाहले ऽपि श्रुते ।राजा दारकजन्मसम्पदघनप्रह्लादम् उत्प्रैक्षत ॥५।३२६।  
ततः स्मरसखे काले ।पुष्पयुक्ते निशाकरे ।  
दिवाकरे मृदुकरे ।देवी पुत्रं व्यजायत ॥६।१।  
पुत्रजन्म नरेन्द्रस्य ।जगतः सुखजन्म च ।  
शङ्काजन्म च शत्रूणां ।समं समभवत् त्रयम् ॥६।२।  
अथ सम्भूय गणकैर् ।उक्तं गणितजातकैः ।  
चक्रवर्तिपिता लोकाव् ।उभौ विजयताम् इति ॥६।३।  
ततः सचिवभार्याणां ।तस्मिन्न् एव दिने सुताः ।  
अल्पकालान्तरे जाताः ।कनीयांसो नृपात्मजात् ॥६।४।  
किम् उत्सवः किं व्यसनं ।किं प्राणाः प्राणयन्तु किम् ।  
आगतं चेदिवत्सानाम् ।इति नासीद् विनिश्चयः ॥६।५।  
जातकर्मणि निर्वृत्ते ।प्राप्ते च द्वादशे ऽहनि ।  
अन्वर्थनाम्नस् तनयान् ।अकुर्वन् राजमन्त्रिणः ॥६।६।  
वाहनेन नरेणैव ।कुवेरो नरवाहनः ।  
नरवाहनदत्तो ऽस्तु ।दत्तस् तेन यतस् ततः ॥६।७।  
इति नाम कृतं राज्ञा ।पुत्रस्य सपुरोधसा ।  
भूमिहेमगजाश्वादि ।दानप्रीतद्विजन्मना ॥६।८।  
नम्ना हरिशिखं चक्रे ।रुमण्वान् आत्मजं यतः ।  
तस्मै वितीर्णवान् स्वप्ने ।देवदेवः शरं हरिः ॥६।९।  
यौगन्धरायणः पुत्रं ।चकार मरुभूतिकम् ।  
सन्नाहछद्मना तस्मै ।यतस् तं मरुतो ददुः ॥६।१०।  
चकार गोमुखं पुत्रम् ।ऋषभः सञ्ज्ञया यतः ।  
स्वयं गोभिः प्रसन्नाभिश् ।चित्रं तस्मै प्रदर्शितम् ॥६।११।  
पुत्रं तपन्तकं नम्ना ।करोति स्म वसन्तकः ।  
यस्मात् तं तपनस् तस्मै ।कुण्डलछद्मना ददौ ॥६।१२।  
एवं लब्धश् च जातश् च ।यः कृतं नाम यस्य च ।  
अहम् एव स ते चैते ।सर्वे हरिशिखादयः ॥६।१३।  
ते वयं तु यथाकालं ।कृतान्नप्राशनादयः ।  
अवर्धामहि लघ्व् एव ।सनाथाः पादपा- इव ॥६।१४।  
ततः कुमारवटकाम् ।उपाध्यायैर् अधिष्ठिताम् ।  
सब्रह्मचर्यकैश् छात्त्रैर् ।धात्रीभिश् चाश्रयामहि ॥६।१५।  
अव्रतैर् एव चास्माभिर् ।अभ्यस्ताः सकलाः कलाः ।  
सव्रतैस् तु चतस्रो ऽपि ।विद्याः सर्वं च वाङ्मयम् ॥६।१६।  
गच्छत्सु दिवसेष्व् एवम् ।एकदा मरुभूतिकः ।  
बालभावाद् अनध्याये ।क्रीडति स्म सकन्दुकः ॥६।१७।  
तं तु बालस्वभावेन ।तस्माद् आच्छिद्य कन्दुकम् ।  
अहं जवेन महता ।प्रयातः पितुर् अन्तिकम् ॥६।१८।  
अथानुबध्नन् मां वेगात् ।पटुश्वसितसन्ततिः ।  
बद्धमुष्टिकरः क्रोधाद् ।आगतो मरुभूतिकः ॥६।१९।  
किं किं तातेति तातेन ।स पृष्ट इदम् उक्तवान् ।  
कन्दुको मे हृतो ऽनेन ।तम् अयं दाप्यताम् इति ॥६।२०।  
ततो राज्ञा परिष्वज्य ।दापितापरकन्दुकः ।  
तर्जनीतर्जितः पित्रा ।कुमारवटकां गतः ॥६।२१।  
अहम् अप्य् अङ्कम् आरोप्य ।तातेन परिभाषितः ।  
मा स्म तात पुनर् भ्रातॄन् ।कोपयेः कोपनान् इति ॥६।२२।  
तथापि प्रतिषिद्धो ऽहं ।केलिशीलतया शिशोः ।  
यथैनान् कोपयामि ।स्म तथैते माम् अकोपयन् ॥६।२३।  
अभ्यासम् एकदा कुर्वन् ।नाराचं मरुभूतिकः ।  
इच्छति स्म च विस्रष्टुं ।मया च चलितं धनुः ॥६।२४।  
असाव् अपि च नाराचश् ।चलिताच् चापतश् च्युतः ।  
मालतीमुकुलं लक्षं ।तन् मात्रेणैव नास्पृशत् ॥६।२५।  
उत्सृज्य कुपितश् चापं ।धावमानः स माम् अनु ।  
आस्थानस्थमहीपाल ।समीपम् अगमत् ततः ॥६।२६।  
यौगन्धरायणो दृष्ट्वा ।कुपितं मरुभूतिकम् ।  
कुपितो भर्त्सयित्वेदम् ।अभाषत महीपतिम् ॥६।२७।  
वेदिता सर्वविद्यानाम् ।आसन्ननवयौवनः ।  
राजपुत्रो महाराज ।यौवराज्ये ऽभिषिच्यताम् ॥६।२८।  
यावद् यावद् धि शास्त्रज्ञाः ।शास्त्रार्थान् न प्रयुञ्जते ।  
तावत् तावद् भवन्त्य् एषां ।कुण्ठाः कार्येषु बुद्धयः ॥६।२९।  
अमी रुमण्वदादीनां ।पुत्रा- हरिशिखादयः ।  
विजानन्तो ऽपि शास्त्राणि ।सुतराम् अन्धबुद्धयः ॥६।३०।  
वस्तुन्य् अल्पे ऽप्य् अनात्मज्ञाः ।संरब्धालोहिताननाः ।  
प्रभुम् एव जिघांसन्ति ।मृगेन्द्रं मर्कटा- इव ॥६।३१।  
तद् एते ऽपि नियोज्यन्ताम् ।अधिकारेषु केषुचित् ।  
विज्ञापना मदीयेयं ।सफलीक्रियताम् इति ॥६।३२।  
यौगन्धरायणवचः सुभगं निशम्य ।प्रीत्या नरेन्द्रसभम् उच्छ्रयिताग्रहस्तम् ।  
भोः साधु साधुनरकुञ्जरसाधुमन्त्रिन् ।इत्य् उज्झितासनम् अभाषत निर्व्यवस्थम् ॥६।३३।  
ततस् तातः सभां दृष्ट्वा ।तथा सञ्जातसम्पदम् ।  
यथाप्रधानम् आभाष्य ।विनीतवद् अभाषत ॥७।१।  
किम् अत्र पृच्छ्यते यत्र ।क्षिप्ताङ्गिरसबुद्धयः ।  
अपृष्टा- एव भाषध्वे ।प्रीतिनिर्वासितत्रपाः ॥७।२।  
तेन यद् रोचते साधु ।पूज्येभ्यः पूजितं दिनम् ।  
तत्रायं स्वसुतः प्रीत्या ।बालः संस्क्रियताम् इति ॥७।३।  
अथ प्रस्तावए एतस्मिन्न् ।अनुज्ञातप्रवेशया ।  
कलिङ्गसेनया राजा ।दूराद् एव नमस्कृतः ॥७।४।  
एहीति सा नृपेणोक्ता ।न अतिमन्थरविक्रमा ।  
उपगम्योपपर्यङ्कम् ।अध्यास्तादिष्टम् आसनम् ॥७।५।  
आयुक्तमौक्तिकस्तोक ।भूषणा विमलाम्बरा ।  
सरद्विमलहंसेव ।चकाशत् काशचामरा ॥७।६।  
कन्धरामूलविस्रस्त ।श्लथबन्धशिरोरुहा ।  
पश्चिमाचलकूटस्थ ।तिमिरा द्यौर् इवोषसि ॥७।७।  
यौवनान्तम् अनुप्राप्ता ।प्रावृडन्तम् इवापगा ।  
चलच्चटुलताकारा ।भृतापि निभृताकृतिः ॥७।८।  
विनीतापि प्रगल्भेव ।स्थविरेव तरुण्य्- अपि ।  
मितवाग् अपि वाचाला ।व्याख्यातव्या हि तन्मतिः ॥७।९।  
उपविष्टा पुरस् तस्या- ।दशवर्षेव बालिका ।  
तया मे दृष्टिर् आकृष्टा ।गुणैर् नौर् इव मन्थरा ॥७।१०।  
अचिरस्थापितस्फीत ।भङ्गुरस्निग्धमूर्धजा ।  
निलीनकोकिलकुला ।तन्वी चूतलतेव सा ॥७।११।  
निमेषोन्मेषशून्येन ।सहजायाम् अशोभिना ।  
चक्षुषा वीक्ष्यमाणा मां ।सहस्राक्षम् इवाकरोत् ॥७।१२।  
रूढा दाडिमगर्भाभ ।दशनोद्भासतिआनना ।  
द्राडिमीमुकुलाकार ।विभक्तदशनच्छदा ॥७।१३।  
सितसारसनोन्नध ।महारजनकञ्चुका ।  
रक्तेन्दीवरमालेव ।मृणालदलबन्धना ॥७।१४।  
उन्नीयन्ते स्म बालायाश् ।चिह्नैर् अङ्गानि कोमलैः ।  
लतायाः सहकारस्य ।फलानि मुकुलैर् इव ॥७।१५।  
अथापृच्छन् महीपालः ।कस्येयं रूपिणीर् इति ।  
दुहितृत्वम् अनुप्राप्ता ।नामास्याः कथ्यताम् इति ॥७।१६।  
कलिङ्गसेनयाख्यातं ।शोच्येयं तनया मम ।  
याम् एव पृच्छति स्वामी ।भृत्यां मदनमञ्जुकाम् ॥७।१७।  
ततः सस्नेहम् आहूय ।मातर् एहीति भूपतिः ।  
ऊरूम् आरोपयद् बालां ।सा चेमां वामलोचनाम् ॥७।१८।  
द्रुतम् आदित्यशर्मा च ।गृहीत्वा लग्नम् अब्रवीत् ।  
अहो चित्रम् इति स्मेरम् ।अभूच् च नृपतेर् मुखम् ॥७।१९।  
युधमानरजन्मेष ।विषाणोन्मेषजन्मना ।  
ध्वनिनापि न तच्चक्षुर् ।आक्षिप्तं निहितं मयि ॥७।२०।  
राजा तु वस्त्राभरणम् ।अनल्पम् अपकल्मषम् ।  
साम्बायै दापयित्वास्यै ।तदास्थानं व्यसर्जयत् ॥७।२१।  
अन्तःपुरं महीपालः ।कुमारवटकाम् अहम् ।  
दीर्घम् उष्णं च विश्वस्य ।बाला स्वं भवनं ययौ ॥७।२२।  
अथ पुण्ये दिने राजा ।द्विजराजजनावृतः ।  
स्वयं भद्रासनस्थं मां ।यौवराज्ये ऽभिषिक्तवान् ॥७।२३।  
तथा हरिशिखं राजा ।मुदाज्ञापितवान् इति ।  
यत्र प्रस्थाप्यते भर्ता ।गन्तव्यं तव निर्व्यथम् ॥७।२४।  
सेनापतिश् च मन्त्री च ।भवान् भवतु सोद्यमः ।  
इत्य् आज्ञापितवान् राजा ।प्रह्वं हरिशिखं ततः ॥७।२५।  
खड्गचर्मधरो रक्षेद् ।अप्रमत्तः प्रभुं भवान् ।  
इत्य् आज्ञया प्रमुदितं ।कृतवान् मरुभूतिकम् ॥७।२६।  
आदिशद् गोमुखं भर्तू ।रमणीयं मनस् त्वया ।  
रमणीयैः क्रियालापैर् ।अपवादोज्झितैर् इति ॥७।२७।  
तपन्तकम् अथावोचत् ।कर्णकुण्डलवृत्तिना ।  
न त्याज्यो भवता स्वामी ।कदाचिद् इति पार्थिवः ॥७।२८।  
तैर् अहं संवृतो ऽन्यैश् च ।गृहीतछत्त्रचामरैः ।  
मङ्गलालङ्कृताङ्गश् च ।सुरविप्रान् अवन्दिषि ॥७।२९।  
पितुर् मातरम् आसीनां ।पितरं च समन्त्रिणम् ।  
अम्बाद्वयप्रधानं च ।स्फीतं राजावरोधनम् ॥७।३०।  
ततः पुष्परथारूढः ।प्रसर्पन् मङ्गलध्वनिम् ।  
पुष्पपल्लवलाजाद्याम् ।आक्रामं परितः पुरीम् ॥७।३१।  
ततः प्राप्ताभिषेको ऽहं ।सार्धं हरिशिखादिभिः ।  
स्वाधिकारपरैः क्रीडन् ।संवत्सरम् अयापयम् ॥७।३२।  
वर्षाभिषेके निर्वृत्ते ।पूर्वेण समडम्बरे ।  
आवृत्त्या सर्वविद्यानां ।स्थिरताम् उदपादयम् ॥७।३३।  
एवं मे समतीतेषु ।केषुचिद् दिवसेष्व् अहम् ।  
प्रातर् भोजनवेलायां ।न पश्यामि स्म गोमुखम् ॥७।३४।  
न चानेन विना मह्यं ।निर्वाणम् अपि रोचते ।  
तेनानेन विनास्मभिर् ।अभुक्तैर् गमितं दिनम् ॥७।३५।  
ज्ञायतां गोमुखः क्वेति ।मयोक्ते मरुभूतिकः ।  
उन्मत्तकः स संवृत्त ।इत्य् अवोचद् गतागतः ॥७।३६।  
यदि चात्रार्यपुत्रस्य ।नास्ति सम्प्रत्ययस् ततः ।  
गत्वा तपन्तकस् तस्य ।विकारान् प्रेक्षताम् इति ॥७।३७।  
ततस् तपन्तको गत्वा ।पुनर् आगत्य चोक्तवान् ।  
आर्यपुत्र न तन् मिथ्या ।यद् आह मरुभूतिकः ॥७।३८।  
विमलादर्शसङ्क्रान्तं ।मुखम् आलोक्य गोमुखः ।  
कम्पयित्वा शिरः क्रोधान् ।निर्दारयति लोचने ॥७।३९।  
कदाचिच् च स्मितं कृत्वा ।प्रसन्ने नेत्रतारके ।  
सञ्चारयति कर्णान्तं ।कदाचिन् नासिकान्तरम् ॥७।४०।  
मधूच्छिष्टनिगृष्टौ च ।ताम्बूलद्रवलोहितौ ।  
विवृत्य दूरम् अधरौ ।दन्तान्तेनापि निश्यति ॥७।४१।  
विकारान् एवमाकारान् ।दृष्ट्वा तस्याहम् आगतः ।  
तेनार्यपुत्र त्वरितं ।क्रियास्य क्रियताम् इति ॥७।४२।  
अथानन्तरम् आगत्य ।सम्भोगमृदिताम्बरः ।  
प्रागल्भ्यान् मृदुवैलक्ष्यो ।माम् अवन्दत गोमुखः ॥७।४३।  
कच्चित् स्वस्थो ऽसि भद्रेति ।मयोक्तः सन्न् अभाषत ।  
किम् अर्थं चाहम् स्वस्थो न ।ह्य् अहं मरुभूतिकः ॥७।४४।  
यो हि नागरकं मन्यो ।मन्यते माम् अनामयम् ।  
उन्मत्तकं स उन्मत्तः ।प्रकृतिभ्रष्टमानसः ॥७।४५।  
अथ शास्त्रोपनिषदस् ।तात यौगन्धरायणात् ।  
अहं शिक्षितुम् आरब्धः ।स चापि व्यापृतः सदा ॥७।४६।  
व्याचष्टे च तदा मह्यम् ।अन्तरं लभते यदा ।  
तेन मां मा प्रतीक्षध्वं ।भोजनायोद्यता- इति ॥७।४७।  
ततश् चारभ्य दिवसात् ।सायम् आयातवान् अयम् ।  
कदाचिद् दिवसे ऽन्यस्मिन् ।द्वयोस् त्रिषु गतेषु च ॥७।४८।  
एकदा भोजनस्यान्ते ।कुतो ऽप्य् आगत्य सादरः ।  
अहो शोभन्तए इत्य् उच्चैः ।प्राशंसत् खण्डमोदकान् ॥७।४९।  
मया तु दापितान् अन्यान् ।क्रुध्यन्न् इव विहाय सः ।  
बलाद् आकृष्य गतवान् ।स्वयम् उच्छिष्टमोदकान् ॥७।५०।  
आर्यपुत्र स्फुटीभूतम् ।उन्मत्तत्वं प्रियस्य वः ।  
अचिकित्स्यश् च संवृत्त ।इत्य् अवोचत् तपन्तकः ॥७।५१।  
एवम् आभरणं वासस् ।ताम्बूलं चन्दनादि च ।  
लब्धलब्धं गच्छति स्म ।गृहीत्वा क्वापि गोमुखः ॥७।५२।  
एवम्प्राये च वृत्तान्ते ।कुमारवटकं गतः ।  
निवेदिताभ्यागमनो ।रुमण्वान् माम् अवन्दत ॥७।५३।  
तं तातम् इव दृष्ट्वाहम् ।उपक्रान्तश् च वन्दितुम् ।  
तेन चोद्धतहस्तेन ।तात मा मेति वारितः ॥७।५४।  
उक्तं च न त्वया तात ।बालेन वास्मदादयः ।  
वन्द्यस् त्वम् अधुना प्राप्तो ।लोके ऽस्मिंल् लोकपालताम् ॥७।५५।  
अन्यच् च राजसन्देशम् ।आख्यातुम् अहम् आगतः ।  
यत् त्वाम् आह महाराजः ।सभृत्यं तन् निबोध्यताम् ॥७।५६।  
पुर्याम् अत्र शरत्काले ।यात्रा चित्रा प्रवर्तिता ।  
या नागवनयात्रेति ।न क्वचिन् न विकथ्यते ॥७।५७।  
एतावन्तं च सा कालं ।युष्मभ्यं न प्रकाशिता ।  
मा भूद् विद्याविघातो वस् ।तद्व्याक्षिप्तधियाम् इति ॥७।५८।  
चित्तापहारिणी यात्रा ।हार्यचित्ता च बालता ।  
चित्तविद्या च विद्येत ।दुर्घटस् त्रिकसङ्गमः ॥७।५९।  
उक्तं चाजागरूकस्य ।मन्दबुद्धेः सुखात्मनः ।  
ग्रन्थभीरोश् च सिध्यन्ति ।न शास्त्राणि तपांसि च ॥७।६०।  
अधुना बुद्धबोद्धव्याः ।प्राप्तकोमलयौवनाः ।  
भवन्तो निःसुखाः सन्तः ।सन्तपन्तीव मे मनः ॥७।६१।  
तद् अस्ति यदि वः काङ्क्षा ।तं यात्रोत्सवम् ईक्षितुम् ।  
ततो यात निराशङ्का- ।नास्ति चेद् आस्यताम् इति ॥७।६२।  
मयोक्तं सुहृदः पृष्ट्वा ।यद् नो निष्पद्यते हितम् ।  
तद् वो विज्ञापयिष्यामि ।तावत् पृच्छामि तान् इति ॥७।६३।  
रुमण्वता ततः प्रोक्तं ।कपोलागलिताश्रुणा ।  
हैहयानां कुलं तुङ्गं ।चिरं विजयतां जगत् ॥७।६४।  
भवता साधुवृत्तेन ।गोत्रदासाः कृता- वयम् ।  
यन् नः सम्भाविताः पुत्राः ।प्रश्नप्रतिवचःक्षमाः ॥७।६५।  
इत्य् उक्त्वा निर्गते तस्मिन् ।सुहृदः पृष्टवान् अहम् ।  
यस्य यद् वः स्थितं बुद्धौ ।तेन तत् कथ्यताम् इति ॥७।६६।  
ततो हरिशिखेनोक्तं ।न मे गमनम् ईप्सितम् ।  
यतः शून्यानि दुर्गाणि ।गृह्यन्ते ऽनन्तरैर् नृपैः ॥७।६७।  
श्रुतम् एवार्यपुत्रेण ।प्रोषिते जगतीपतौ ।  
विज्ञाय नगरीं शून्यां ।यत् तद् आरुणिना कृतम् ॥७।६८।  
दुर्गस्य च कृता रक्षा ।राजा च परितोषितः ।  
ख्यापितं धीरचित्तत्वम् ।आत्मनश् च भवेद् इति ॥७।६९।  
त्वं किम् आत्थेति पृष्टः सन्न् ।अवोचन् मरुभूतिकः ।  
युक्तं हरिशिखेनोक्तम् ।इत्य् एतच् च तपन्तकः ॥७।७०।  
अथोक्तवान् स्मितमुखः ।सासूय इव गोमुखः ।  
किम् अत्र भण्यते को ऽन्यो ।मन्त्री हरिशिखाद् वरः ॥७।७१।  
इदं त्व् आचक्ष्व केनायं ।नियुक्तो दुर्गरक्षणे ।  
रक्षतश् चानियुक्तस्य ।दोषम् अन्ध न पश्यसि ॥७।७२।  
युवराजो युवा विद्वान् ।कृतास्त्रो मन्दकौतुकः ।  
भवदादिसहायश् च ।कथं यायाद् अचित्तताम् ॥७।७३।  
यच् च राजोदितं वक्ष्ये ।नास्ति चेद् आस्यताम् इति ।  
तदाशयपरीक्षार्थम् ।अपि चेत् तन् न दुष्यति ॥७।७४।  
अतः पुस्तकविन्यस्त ।ग्रन्थबद्धार्थबुद्धयः ।  
प्रश्नानुग्रहम् अर्हन्ति ।नेदृशकूटमन्त्रिणः ॥७।७५।  
अहं पुनर् गुणोपाय ।प्रयोगकुशलो यतः ।  
चेतस्यैः सह सम्पर्कः ।प्रयोगकुशलैर् मम ॥७।७६।  
सुखं नः सेवितुं कालो ।न षाड्गुण्यकदर्थनाम् ।  
यच् चोक्तं धर्मशास्त्रेण ।तत् तावद् अवधीयताम् ॥७।७७।  
वयसः कर्मणो ऽर्थस्य ।श्रुतस्याभिजनस्य च ।  
वेषवाग्बुद्धिसारूप्यम् ।आचरन् विचरेद् इह ॥७।७८।  
तेनोत्तिष्ठत गच्छामो ।यात्राम् अद्भुतदर्शनाम् ।  
क्रीडिष्यामश् च कान्तासु ।स्थलीषु मृगयाम् इति ॥७।७९।  
तच् च मे गोमुखेनोक्तं ।प्रविष्टं हृदयं यतः ।  
युक्तसच् चानुकूलं च ।वचः कस्मै न रोचते ॥७।८०।  
पुनश् च गोमुखेनोक्तं ।यात्रां लोकस्य गच्छतः ।  
प्रासादतलम् आरुह्य ।समृद्धिर् दृश्यताम् इति ॥७।८१।  
अथाहम् अभ्रंलिहशङ्गचक्रं ।ध्वजप्रभापीडितशक्रचापम् ।  
प्रासादम् आरोहम् उदारशोभं ।शशीव पूर्वाचलराजकूटम् ॥७।८२।  
तत्रापश्यं पुरद्वारान् ।निर्यान्तीं जनताम् अहम् ।  
चित्रालङ्कारसंस्कारां ।वाचं कविमुखाद् इव ॥८।१।  
तुरङ्गरथमातङ्ग ।करेणुशिबिकादिभिः ।  
कुटुम्बिपरिवारो ऽपि ।यत्रागच्छद् अमण्डनः ॥८।२।  
इति सम्पश्यमानो ऽहम् ।अपश्यं हस्तिनीगतम् ।  
निष्क्रामन्तं रुमण्वन्तम् ।आर्यवेषसहायकम् ॥८।३।  
अध्यासितवशायूथम् ।अम्बाद्वयपुरःसरम् ।  
कञ्चुक्यादिपरीवारम् ।अन्तःपुरम् अतः परम् ॥८।४।  
सार्धं मकरयष्ट्या च ।चञ्चद्रक्तपताकया ।  
गणिकागणम् आकृष्ट ।प्रमत्तजनमानसम् ॥८।५।  
अथ मां गोमुखो ऽवोचद् ।अर्यपुत्र किम् आस्यते ।  
अयं वः समयो गन्तुम् ।इत्य् अथाहम् अवातरम् ॥८।६।  
सञ्चारिमेरुकूटाभम् ।आरुह्य ससुहृद् रथम् ।  
नदन्नन्दिमृदङ्गादि ।तूर्यः प्रचलम् अध्वगम् ॥८।७।  
तुरङ्गहेषितैस् तारैर् ।मन्द्रैश् च गजगर्जितैः ।  
शिखण्डिघनसङ्घात ।निर्घोषए इव जृम्भितम् ॥८।८।  
जनसङ्घट्टनिष्पिष्ट ।तुलाकोटिकमेखलम् ।  
राजमार्गम् अतिक्रम्य ।राजद्वारम् अयासिषम् ॥८।९।  
सुयामुनस्थस् तत्रस्थम् ।अनुज्ञाभिनयेन माम् ।  
गच्छ गच्छेति भूपलः ।क्षिप्तपाणिर् अचोदयत् ॥८।१०।  
अहं तु तं नमस्कृत्य ।हर्षम् अस्याभिवर्धयन् ।  
प्रातिष्ठे बन्दिसङ्घात ।प्रयुक्तजयघोषणः ॥८।११।  
प्राग्द्वारेण च निर्याय ।जनसम्पद्दिदृक्षया ।  
राजमार्गम् अधिष्ठाय ।मन्दिरं गन्तुम् आरभे ॥८।१२।  
अथाष्टाभिः शशाङ्काभैः ।कुङ्कुमस्थासकाङ्कितैः ।  
हेमभाण्डैः प्रवहणं ।युक्तम् उक्षकुमारकैः ॥८।१३।  
धवलाम्बरसंवीतं ।सज्योत्स्नम् इव मन्दिरम् ।  
गृहीतमन्दसञ्चारं ।पश्यामि स्म समीपगम् ॥८।१४।  
तत्र प्रवहणाच्छाद ।छन्नार्धम् अहम् आननम् ।  
अपश्यं मेघरुद्धार्धम् ।इव प्रालेयदीपितम् ॥८।१५।  
ललाटतटविन्यस्त ।मृदुताम्राङ्गुलिद्वयम् ।  
निबद्धम् अञ्जलिं चारु ।सरोजमुकुलाकृतिम् ॥८।१६।  
कामोपचारविज्ञान ।शून्यो यस्माद् अहं ततः ।  
न जानामि स्म केनापि ।तं बद्धं वन्दनाञ्जलिम् ॥८।१७।  
अथ मां गोमुखो ऽवोचत् ।स्रस्तेन मुकुटेन वः ।  
ललाटम् आवृतं तेन ।तत् समाधीयताम् इति ॥८।१८।  
अथामृष्टे ललाटान्ते ।मया दक्षिणपाणिना ।  
याने कन्याभिर् उन्मुक्तस् ।तस्मिन् कलकलः पटुः ॥८।१९।  
अन्यतश् च मुखं कृत्वा ।पार्श्वस्पन्दनसूचितम् ।  
गोमुखेन स्मितं सद्य ।उपक्षिप्तं कथान्तरम् ॥८।२०।  
क्रीडास्थानानि पश्यन्तः ।कारितानि रुमण्वता ।  
समासीदाम कालिन्दीं ।तरज्जननिरन्तराम् ॥८।२१।  
यत् तत् प्रवहणं पूर्वं ।दृष्टं दृष्टं च तन् मया ।  
उत्तार्यमाणं यमुनां ।सादरेण रुमण्वता ॥८।२२।  
उत्साहितनिषादेन ।सिद्धयात्रेति वादिना ।  
नावः सञ्चरता- नावं ।तेनैवोत्तारिता- वयम् ॥८।२३।  
सुखं विहितसम्भारे ।नदीतटनिवेशिते ।  
स्थित्वा क्रीडागृहे रात्रिम् ।उत्थिताः प्रस्थितास् ततः ॥८।२४।  
नातिदूरम् अतिक्रम्य ।कृच्छ्राल् लब्धान्तराः पथि ।  
प्राप्ता- नागवनोद्यानं ।शोभानिन्दितनन्दनम् ॥८।२५।  
सन्ततानन्तवृत्तान्तां ।नितान्तहितकौतुकः ।  
यात्रां पश्यन् प्रयामि स्म ।जनताङ्गुलिदर्शितः ॥८।२६।  
सेनापतिस् तु मां नीत्वा ।प्रांशु काञ्चनतोरणम् ।  
कॣप्तनानाविधाक्रीडं ।यात्रागृहम् अवशयत् ॥८।२७।  
तत्राहं ससुहृद्वर्गः ।क्रीडास्नानाशनादिकः ।  
क्रियाः कुर्वन् नयामि स्म ।नेत्रोन्मेषसमं दिवम् ॥८।२८।  
अथ प्रदोषे सेनानीर् ।आगत्यास्मान् अभाषत ।  
श्वः सम्पादयिता क्रीडा ।या वः सा कथ्यताम् इति ॥८।२९।  
मृगयेति मयाख्याते ।याते सेनापतौ वयम् ।  
अभिनीय निशां प्रातः ।प्रतिष्ठामहे काननम् ॥८।३०।  
अन्ये ऽपि मदनुज्ञाताः ।प्रीताः पौरकुमारकाः ।  
करेणुकरभाश्वादि ।वाहनाः सङ्घशो ऽव्रजन् ॥८।३१।  
अथ दुष्परिसङ्ख्यानम् ।अपश्यं वनरन्ध्रगम् ।  
प्लुष्टस्थाणुवनाकार ।पुलिन्दबलम् अग्रतः ॥८।३२।  
ततो निर्याय पीनाङ्गो ।निखर्वस् ताम्रलोचनः ।  
सेनापतिः सिंहशत्रुः ।सेनापतिम् अवन्दत ॥८।३३।  
तेनोक्तं भ्रातृजाया मे ।कीदृशी चिन्त्यमेखला ।  
तौ वा शाम्बरसारङ्गौ ।पुत्रौ कुशलिनाव् इति ॥८।३४।  
सिंहशत्रुर् अवोचत् तं ।शिवं नः सकले कुले ।  
यद् अर्थं वयम् आहूतास् ।तत् समाज्ञाप्यताम् इति ॥८।३५।  
रुमण्वान् अब्रवीद् एष ।कुमारः ससुहृत् तव ।  
न्यासस् तेन ससैन्येन ।प्रयत्नात् पाल्यताम् इति ॥८।३६।  
नैलहारिद्रकौसुम्भ ।वासोराशिम् अदापयत् ।  
तैलकुम्भसहस्रं च ।रुमण्वान् सिंहशत्रवे ॥८।३७।  
सुसंविहितरक्षं माम् ।अनुज्ञाप्य रुमण्वति ।  
निवृत्ते गोमुखेनोक्तम् ।अहो तातेन शोभितम् ॥८।३८।  
विज्ञातास्मदभिप्रायो ।न निवर्तेत यद् वयम् ।  
कुमारवटकेवेयं ।भवेद् दारुणयन्त्रणा ॥८।३९।  
ततो द्वारादिमृगया ।प्रकारैर् बहुभिर् मृगान् ।  
निघ्नन्तो घातयन्तश् च ।न तृप्तिम् अलभामहि ॥८।४०।  
अथ नाथम् अरण्यान्या- ।द्विषन्तं वाजिकुञ्जरान् ।  
यमाय प्रहिणोति स्म ।महिषं मरुभूतिकः ॥८।४१।  
रत्नबुद्बुदचित्राङ्गास् ।ततो ऽदृश्यन्त सङ्घशः ।  
चरन्तः सञ्चरन्तश् च ।तत्र वातमजा- मृगाः ॥८।४२।  
तान् हन्तुं दर्शितोत्साहाश् ।चिरं हरिशिखादयः ।  
भग्नोत्साहा- न्यवर्तन्त ।वीरेभ्य इव भीरवः ॥८।४३।  
तैस् तु सेनापतिः पृष्टो ।न दृष्टाः कैश्चिद् ईदृशाः ।  
मृगा- यदि च जानासि ।ततो नः कथ्यताम् इति ॥८।४४।  
तेनोक्तम् अहम् अप्य् एतान् ।न जानामि पिता तु मे ।  
प्रस्तावे क्वचिद् आचष्ट ।यां वार्त्तां कथयामि ताम् ॥८।४५।  
उत्पद्यते यदा लोके ।चक्रवर्ती तदा किल ।  
एवंरूपजवाकारा- ।दृश्यन्ते मृगजातयः ॥८।४६।  
न चेश्वरशरेणापि ।त्रिपुरेन्धनदाहिना ।  
समासादयितुं शक्याः ।कुत एवान्यसायकैः ॥८।४७।  
एतान् प्रदक्षिणीकृत्य ।येन क्षिप्तः शरः किल ।  
तूणम् आयाति तस्यैव ।वित्त तं चक्रवर्तिनम् ॥८।४८।  
तान् अहं बद्धसंरम्भः ।प्रस्थितश् च विहिंसितुम् ।  
ते च मां दूरम् आकृष्य ।दिवं हंसा- इवास्थिताः ॥८।४९।  
अथावतीर्य तुरङ्गाद् ।गृहीतप्रबलश्रमः ।  
रमणीयसरस्तीर ।तरुच्छायाम् उपाश्रयम् ॥८।५०।  
चिरान् मृगयमाणा- मां ।तुरङ्गपदवर्त्मना ।  
सेनानुबद्धवर्त्मानः ।प्राप्ता- हरिशिखादयः ॥८।५१।  
ततः कुर्वन् परीहासं ।माम् अभाषत गोमुखः ।  
कियन्तो वातहरिणा- ।युष्माभिर् निहता- इति ॥८।५२।  
मयोक्तं न मयैको ऽपि ।हतः क्षिप्तस् तु यः शरः ।  
प्रदक्षिणीकृत्य स तान् ।एष तूणं ममागतः ॥८।५३।  
अथ तेनोक्तम् एतस्य ।शरराजस्य पूजनम् ।  
यश् चक्रवर्तिचिह्नानां ।स्फुटानाम् अग्रणीर् इति ॥८।५४।  
सिंहशत्रुर् अथ तामिषुं मुदा ।गोमुखादिभिर् अपूजयत् सह ।  
सिद्धसार्थवधजातसम्मदो ।दत्तकाङ्क्षितवराम् इवाम्बिकाम् ॥८।५५।  
ततो मदान्धवनिता ।कपोलस्थलकौशलम् ।  
सरोजपत्त्रं करजैश् ।छेत्तुम् आरब्ध गोमुखः ॥९।१।  
पत्त्रच्छेद्यं ततस् तस्याः ।सरितस् तरदम्भसि ।  
सजीवम् इव सम्पन्नं ।चलत्वात् पटुरंहसः ॥९।२।  
अनुकूलं प्रसर्पन्तं ।प्रशंसन्तश् च गोमुखम् ।  
पत्त्रच्छेद्यम् अपश्यामो ।मुक्तावयवसङ्करम् ॥९।३।  
अस्त्माभिर् अनुयुक्तश् च ।कथयेति सविस्तरम् ।  
गोमुखो व्याकरोति स्म ।पत्त्रच्छेदस्य लक्षणम् ॥९।४।  
इहार्यपुत्र विज्ञेयं ।पत्त्रच्छेद्यं समासतः ।  
त्र्यस्रं च चतुरस्रं च ।दीर्घं वृत्तं च भेदतः ॥९।५।  
त्र्यस्रैः चतुष्पदशैला- ।निष्पद्यन्ते गृहादि च ।  
चतुरस्रैः सशालानि ।पुराणि पुरुषादि च ॥९।६।  
दीर्घे नदनदीमार्ग ।प्रतानभुजगादयः ।  
वृत्ते भूषणसंयोग ।शकुन्तमिथुनादयः ॥९।७।  
गोमुखे कथयत्य् एवम् ।आगत्य मरुभूतिकः ।  
अहो नु महद् आश्चर्यम् ।आर्यपुत्रेत्य् अभाषत ॥९।८।  
असौ हरिशिखेनोक्तः ।सर्वम् एव भवादृशाम् ।  
कूपकच्छपकल्पानाम् ।आश्चर्यं स्थूलचक्षुषाम् ॥९।९।  
पश्य दुःश्रद्दधानेति ।तम् उक्त्वा मरुभूतिकः ।  
इदम् आश्चर्यम् इत्य् उच्चैः ।पुलिनं नो व्यदर्शयत् ॥९।१०।  
ततो हरिशिखेनोक्तं ।कृत्वा हसितम् उल्बणम् ।  
आश्चर्यं पुलिनं पश्य ।नमस् तस्मै सचक्षुषे ॥९।११।  
निम्नेन सलिलं याति ।पुलिनं सिकतास्थलम् ।  
आश्चर्यं यदि तन् मूढ ।द्वेषः कः सलिले तव ॥९।१२।  
सो ऽब्रवीत् केन पुलिनम् ।आश्चर्यम् इति भाषितम् ।  
पुलिने यत् तद् आश्चर्यम् ।अथ वा दृश्यताम् इति ॥९।१३।  
तेनोक्तं पुलिने सन्ति ।सिकताः किं तद् अद्भुतम् ।  
नेत्य् उक्ते तेन दृष्ट्वा तु ।पुलिनं गोमुखो ऽब्रवीत् ॥९।१४।  
मा मा भद्रमुखं कश्चित् ।परिभून् मरुभूतिकम् ।  
मया हि पुलिने दृष्टं ।सन्निविष्टं पदद्वयम् ॥९।१५।  
उक्तं हरिशिखेनापि ।यद्य् आश्चर्यं पदद्वयम् ।  
अत्याश्चर्यम् इदं पश्य ।पदकोटीश् चतुर्दश ॥९।१६।  
तेनोक्तं सानुबन्धासु ।नाश्चर्यं पदकोटिषु ।  
इदं विच्छिन्नसन्तानं ।तेनाश्चर्यं पदद्वयम् ॥९।१७।  
तेनोक्तं यदि शेषाणि ।परामृष्टानि पाणिना ।  
भवेयुर् इति तेनोक्तं ।ततः स्याद् एव वालुका ॥९।१८।  
येयं तीरतरोः शाखा ।पुलिनं यावद् आगता ।  
तया गत्वावतीर्णः स्यात् ।कश्चिन् नागरको यदि ॥९।१९।  
एताम् एव समालम्ब्य ।दूरम् आलम्बपल्लवाम् ।  
निवर्तेतेति तेनोक्ते ।पर्णाकीर्णा मही भवेत् ॥९।२०।  
कस्य तर्हीति तेनोक्ते ।दिव्यस्येत्य् अब्रवीत् स तम् ।  
दिव्यानां कतमस्येति ।स विद्याधरम् आदिशत् ॥९।२१।  
न स्पृशन्ति भुवं देवाः ।स्थूलत्वाद् यक्षरक्षसाम् ।  
दूरं पदानि मज्जन्ति ।पुलिनेषु विशेषतः ॥९।२२।  
तपःक्षामशरीरत्वात् ।सिद्धानाम् ऋषिभिः सह ।  
अव्यक्ताङ्गुलिपार्ष्ण्यादि ।निक्षेपं जायते पदम् ॥९।२३।  
अन्येषां च मनुष्याणाम् ।उपपत्त्या नियुज्यते ।  
अवगाढं भवत्य् अग्रे ।विपरीतं तु योषितः ॥९।२४।  
भाराक्रान्तः स चेत्य् उक्ते ।भुयो हरिशिखो ऽब्रवीत् ।  
शिलापादपशत्रूणां ।को ऽस्य भारो भवेद् इति ॥९।२५।  
शिलायाम् अवगाढं स्यात् ।पर्णकीर्णं च पादपे ।  
शत्रौ न शत्रुं पुलिने ।रमणीये ऽवतारयेत् ॥९।२६।  
तस्माद् असिद्धविद्यास्य ।भारो विद्याधरी यतः ।  
न विद्यासिद्धिम् आप्त्वापि ।जायन्ते पङ्गुवृत्तयः ॥९।२७।  
आरोपितं च तेनास्या- ।जघनं दक्षिणं भुजम् ।  
निमग्नं येन तस्येदं ।दक्षिणं कामिनः पदम् ॥९।२८।  
पतितैर् उत्तमाङ्गाच् च ।केशधूपाधिवासितैः ।  
मालतीकुसुमैर् वासम् ।अवकीर्णं न पश्यसि ॥९।२९।  
रमणीयतरां चैषां ।न त्यक्ष्यति स निमग्नाम् ।  
तेनान्यत्रापि दृश्यन्तां ।पदानि निपुणैर् इति ॥९।३०।  
ततः पौरैर् मदीयैश् च ।विचिन्वद्भिर् इतस् ततः ।  
स्त्रीपुंसयोर् अदृश्यन्त ।पदानि सलिलान्तिके ॥९।३१।  
सहास्माभिस् तम् उद्देशं ।गत्वा दृष्ट्वा च गोमुखः ।  
तेन नागरकेनापि ।भाव्यम् इत्य् एतद् उक्तवान् ॥९।३२।  
कथं वेत्थेति पृष्टश् च ।स विहस्येदम् उक्तवान् ।  
ज्ञेयं किम् अत्र दुर्ज्ञानम् ।अथ वा कथयामि वः ॥९।३३।  
परचित्तानुवृत्तिश् च ।स्वचित्तस्य च निग्रहः ।  
येयं नागरकैर् उक्ता ।सा नागरकता मता ॥९।३४।  
मन्थरं परिसर्पन्तीं ।कामिनीम् अनुगच्छति ।  
अयं नागरको यस्माद् ।अतिक्रम्य न गच्छति ॥९।३५।  
इदानीम् एव तौ यातौ ।पदवी दृश्यताम् इयम् ।  
तथा हि चरणाक्रान्ति ।नतम् अद्यापि शाद्वलम् ॥९।३६।  
इति ताम् अनुगच्छन्तो ।नवां चरणपद्धतिम् ।  
सप्तपर्णम् अपश्याम ।प्रवृत्तभ्रमरोत्सवम् ॥९।३७।  
तन्मूले यानि वृत्तानि ।रहो विहरमाणयोः ।  
स्वयम् आचरितानीव ।गोमुखस् तान्य् अवर्णयत् ॥९।३८।  
इह सा कुपिता तस्मै ।तेन चेह प्रसादिता ।  
अयं सकुसुमश् चात्र ।कॣप्तः पल्लवसंस्तरः ॥९।३९।  
श्रान्ता चात्रोपविष्टा सा ।तथा चेदं निरूप्यताम् ।  
आसनं जघनाक्रान्ति ।जातजर्जरपल्लवम् ॥९।४०।  
निधाय जघने हस्तौ ।विनमय्य गुरुत्रिकम् ।  
इयं विजृम्भमाणाया- ।मग्नाग्रचरणा मही ॥९।४१।  
एवं निरूपयन्तश् च ।सप्तपर्णतलाद् वयम् ।  
निर्यान्तीम् अन्वगच्छाम ।तयोश् चरणपद्धतिम् ॥९।४२।  
अथागम्यम् अपश्याम ।चन्द्रसूर्यानलानिलैः ।  
माधवीगहनं वेश्म ।कामिनाम् अनिवारितम् ॥९।४३।  
वारुणीपानसञ्जात ।मदभृङ्गविलुप्तया ।  
पुष्पवत्या परिष्वक्तं ।श्यामया तन् निरन्तरम् ॥९।४४।  
दृष्ट्वा च गोमुखेनोक्तम् ।अत्रैवास्ते स कामुकः ।  
प्रच्छन्नं रमणीयं च ।न हीदं त्यागम् अर्हति ॥९।४५।  
न चापि दर्शनं युक्तम् ।आसीनस्य यथासुखम् ।  
तस्मान् मुहूर्तम् अन्यत्र ।क्वचिद् विश्रम्यताम् इति ॥९।४६।  
नीलशीतलमूलस्य ।दूर्वया वटशाखिनः ।  
छायया च पलाशानाम् ।अतिष्ठाम तले ततः ॥९।४७।  
गोमुखस् तु तद् आलोक्य ।लतागृहकम् उन्मुखः ।  
नास्त्य् असाव् अत्र कामीति ।सशिरःकम्पम् उक्तवान् ॥९।४८।  
ततो हरिशिखेनोक्तं ।पूर्वम् अस्तीति भाषसे ।  
इदानीम् अपि नास्तीति ।सर्वथोन्मत्तको भवान् ॥९।४९।  
तेनोक्तम् इदम् अत्रस्तं ।निष्क्रान्तं माधवीगृहात् ।  
शिखण्डिमिथुनं कस्मान् ।मूकम् अन्ध न पश्यसि ॥९।५०।  
यदि कश्चिद् भवेद् अत्र ।त्रस्तम् एतत् ततस् ततः ।  
मुक्तार्तकेकम् उड्डीय ।वृक्षदुर्गं विशेद् इति ॥९।५१।  
ततः प्रस्थापयामि स्म ।विचेतुं परिवारकान् ।  
चलयन्तश् तु हस्तांस् ते ।शून्यम् आख्यंल् लतागृहम् ॥९।५२।  
स्वयं तत्राप्य् अपश्याम ।रचितं प्रस्तरं महत् ।  
प्रकीर्णपल्लवन्यासं ।किशोरलुठितैर् इव ॥९।५३।  
तरुशाखावसक्तं च ।हारनूपुरमेखलम् ।  
अन्यत्रान्यत्र च क्षौमम् ।अम्भोरुहदलारुणम् ॥९।५४।  
पतितार्कनिकाशं च ।विद्याधरधनं क्वचित् ।  
वर्मरत्नं स्फुरद्रत्न ।प्रभाकुञ्चितलोचनम् ॥९।५५।  
सर्वं तद् ग्राहयामि स्म ।पुरुषैर् भूषणादिकम् ।  
तस्मै निर्यातयिष्यामि ।दृष्टायेत्य् अथ गोमुखः ॥९।५६।  
अब्रवीद् वैरिणा नूनं ।स नीतः सह कान्तया ।  
ताभ्यां हि परतन्त्राभ्यां ।भूषणादीदम् उज्झितम् ॥९।५७।  
दीर्घायुष्कं च तं वित्त ।स्निग्धास् तस्य शिरोरुहाः ।  
लग्नाः पादपशाखायाम् ।अद्यापि हि सुगन्धयः ॥९।५८।  
एवं निरूपयन्तश् च ।समन्ताद् दत्तदृष्टयः ।  
नातिदूरम् अतिक्रम्य ।क्वचित् तुङ्गतरौ वने ॥९।५९।  
बद्धं स्कन्धे कदम्बस्य ।पञ्चभिर् लोहशङ्कुभिः ।  
विद्याधरम् अपश्याम ।लेपविद्याधराचलम् ॥९।६०।  
अथावतार्यताम् एष ।स्कन्धाद् इत्य् अभिधाय तान् ।  
अपसृत्य ततश् छायाम् ।आश्रयामि स्म शाखिनः ॥९।६१।  
गोमुखस् त्व् अब्रवीन् नैते ।केनचिल् लोहशङ्कवः ।  
शक्याः क्रष्टुम् उपयेन ।सर्वैर् अपि सुरैर् इति ॥९।६२।  
अथाहम् अब्रुवं स्मृत्वा ।राजाजल्पन् मया श्रुतम् ।  
एता- ओषधयः पञ्च ।सदास्थाः किल वर्मणि ॥९।६३।  
विशल्यकरणी काचित् ।काचिन् मांसविवर्धनी ।  
व्रणसंरोहिणी काचित् ।काचिद् वर्णप्रसादनी ॥९।६४।  
मृतसञ्जीवनी चासां ।पञ्चमी परमौषधिः ।  
यदि वर्मणि ताः सन्ति ।ताभिः सञ्जीव्यताम् इति ॥९।६५।  
मुहूर्ताद् इव चागत्य ।विस्मितो गोमुखो ऽब्रवीत् ।  
प्रसादाद् अर्यपुत्रस्य ।जीवितः स नभश्चरः ॥९।६६।  
ता- महौषधयो दृष्टा- ।निहितास् तस्य वर्मणि ।  
शल्यप्रोते च हरिणे ।प्रयुक्ताः क्रमशस् ततः ॥९।६७।  
तत्र दृष्टप्रभावाभिः ।स विद्याधरसुन्दरः ।  
अकृताङ्गः कृतः सद्यः ।समाश्वस्येति भाषते ॥९।६८।  
जीवितः केन बद्धो ऽहम् ।इत्य् अथाहं तम् उक्तवान् ।  
अस्माकम् अर्यपुत्रेण ।प्रकारैस् चतुरैर् इति ॥९।६९।  
तेनोक्तं किं च युष्माकम् ।अर्यपुत्रो ऽपि विद्यते ।  
आमेति च मया प्रोक्ते ।तेनोक्तं न स मानुषः ॥९।७०।  
अस्माकम् अर्यपुत्रो ऽपि ।देवो विद्याधरो ऽपि वा ।  
प्रसीदन्तु तम् आख्यात ।प्रसादं चक्षुषाम् इति ॥९।७१।  
मयोक्तम् अर्यपुत्रेण ।वयम् आज्ञापिता- यथा ।  
जीवयित्वाभ्यनुज्ञेयो मा ।स्म पश्यत् स माम् इति ॥९।७२।  
कृतोपकारस् त्वां द्रष्टुं ।नायम् इच्छति लज्जया ।  
पुनःसन्दर्शनायातस् ।तात प्रस्थीयताम् इति ॥९।७३।  
अथ विस्रस्तहस्तेन ।दत्त्वा जानुनिपातनम् ।  
विनिश्वस्य च तेनोक्तं ।दैन्यगद्गदया गिरा ॥९।७४।  
इदानीम् अस्मि सुमृतः ।प्राणदानोपकारिणम् ।  
स्वामिनं यन् न पश्यामि ।भविष्यचक्रवर्तिनम् ॥९।७५।  
प्रदाय यदि मे प्राणान् ।पश्चात् तापेन खेद्यते ।  
एवं मुञ्चामि भूयस् तान् ।न चेत् पश्यतु माम् इति ॥९।७६।  
मया दत्ते ऽभ्यनुज्ञाने ।पश्यत्व् एवं करोत्व् इति ।  
गां स्पृशञ् जानुशिरसा ।स माम् इदम् अभाषत ॥९।७७।  
विद्याधरो ऽमृतगतिः ।कौशिकस्य मुनेः सुतः ।  
सर्वविद्याधरेशेन ।प्रणमन् दृश्यताम् इति ॥९।७८।  
एहीह च मयाहूय ।स्पृष्टः पृष्ठे निरामयः ।  
सुहृद्दृष्ट्या च दृष्टः सन् ।प्रहृष्टः समुपाविशत् ॥९।७९।  
ततो हरिशिखेनोक्तम् ।उक्तं वृषसुतेन यत् ।  
सत्यं तत् प्रियसम्भाषो ।महानागरको ह्य् अयम् ॥९।८०।  
इदं श्रुत्वामितगतिर् ।इदम् अस्मान् अभाषत ।  
नेदं नागरकत्वं मे ।श्रूयतां च कथा यथा ॥९।८१।  
अस्ति प्रालेयशैलस्य ।मनोनयनहारिणि ।  
शिखरे कौशिको नाम ।मुनिस् तुल्याश्मकाञ्चनः ॥९।८२।  
तं च बिन्दुमती नाम ।त्यक्तनन्दनकानना ।  
आराधितवती यत्नात् ।सुदीर्घं कालम् अप्सराः ॥९।८३।  
एकदा कौशिकेनोक्ता ।वरं ब्रूहीति साब्रवीत् ।  
यदि मे भगवान् प्रीतः ।ततो ऽपत्यं ददात्व् इति ॥९।८४।  
तेन चोत्पादितं तस्याम् ।अपत्ययुगलं क्रमात् ।  
अहं च पुत्रः पुत्री च ।मत्स्वसा मत्सनामिका ॥९।८५।  
सो ऽहं संवर्धितस् तेन ।नास्ति तद् यन् न शिक्षितम् ।  
धारयामि च तद्विद्यास् ।तेन विद्याधरो ऽभवम् ॥९।८६।  
एकदा पितरं दृष्ट्वा ।रुदन्तम् अहम् अब्रुवम् ।  
मादृशं पुत्रम् उत्पाद्य ।किं रोदिति भवान् इति ॥९।८७।  
तेनोक्तं चक्रवर्तित्वं ।न ते पश्यामि पुत्रक ।  
अङ्गाद् अङ्गान् मदीयात् तु ।वृथा जातो भवान् इति ॥९।८८।  
मयोक्तं मम यः स्वामी ।स मह्यं कथ्यताम् इति ।  
तेनोक्तं चक्रचर्ती यः ।स चाप्य् अन्विष्यताम् इति ॥९।८९।  
मयोक्तं चक्रवर्तित्वं ।यैश् चिह्नैर् अवगम्यते ।  
दृष्ट्वा तानि धिया मह्यम् ।आचष्टां भगवान् इति ॥९।९०।  
तेनोक्तं शत्रुणा बद्धं ।यस् त्वां शङ्कुभिर् आयसैः ।  
जीवयिष्यति जानीयात् ।स्वामिनं तं भवान् इति ॥९।९१।  
मम त्व् अङ्गारको नाम ।व्यालकश् चाभवत् सुहृत् ।  
सौदर्यो गमयामि स्म ।ताभ्यां कालं सुखं सह ॥९।९२।  
अथ वायुपथो नाम ।राजा तेन सहागमम् ।  
काश्यपस्थलकं नाम ।पुरं मानसलोभनम् ॥९।९३।  
तत्रैकदा विचरता ।मयोपवनचरिणी ।  
दृष्टा कन्यापरिवारा ।कन्यका कुसुमालिका ॥९।९४।  
प्रशस्यवर्णसंस्थाना ।सा मे बुद्धौ स्थिरा स्थिता ।  
प्रशस्तिर् इव विन्यस्ता ।भित्तौ विन्ध्यशिलाभृतः ॥९।९५।  
ताम् आदाय तया सार्धं ।सुहृद्भ्यां च मनोहराः ।  
रतये सञ्चरामि स्म ।सरिद्गिरितरुस्थलीः ॥९।९६।  
अङ्गारकम् अथापश्यं ।पश्यन्तं कुसुमालिकाम् ।  
रागाद् अपत्रपात्रासं ।वक्रग्रीवानिरीक्षितम् ॥९।९७।  
लक्षितो ऽहम् अनेनेति ।लक्षयित्वा सहानुजः ।  
अनामन्त्र्यैव मां नीचो ।नीचैर् उत्थाय यातवान् ॥९।९८।  
अहं तु जातवैलक्ष्यात् ।संरक्ताच् च ततस् त्रसन् ।  
न जानामि क्व यामीति ।चकितः सह कान्तया ॥९।९९।  
अद्य चेमां समासाद्य ।रमणीयां नगापगाम् ।  
अवतीर्णो ऽस्मि पुलिने ।कोमलामलवालुके ॥९।१००।  
सुरतानुभवे योग्यं ।दृष्ट्वा तच् च सुसंवृतम् ।  
लतागृहम् अहं प्राप्तः ।फुल्लश्यामालतावृतम् ॥९।१०१।  
यच् च शेषम् अशेषं तत् ।कथितं गोमुखेन वः ।  
तस्माद् आप्तोपदेशो ऽयं ।न नागरकता मम ॥९।१०२।  
को हि विद्याधरैर् बद्धम् ।अविद्याधरसैन्यपः ।  
मोचयेन् मादृशं तस्मात् ।तथेदम् ऋषिभाषितम् ॥९।१०३।  
सेवन्ते सेवकाः सेव्यान् ।प्रज्ञाप्राणधनादिभिः ।  
येन तेनात्मरक्षार्थं ।मद्विद्या गृह्यताम् इति ॥९।१०४।  
सद्यः कृतोपकारेण ।मया मन्दादरेण च ।  
न गृहीताब्रुवं चैनम् ।अनुगच्छ प्रियाम् इति ॥९।१०५।  
अब्रवीच् च दिनाद् अस्मात् ।परेणाहम् अहर्निशम् ।  
अप्रमत्तो भविष्यामि ।भवतो देहरक्षणे ॥९।१०६।  
स्मर्तव्यः सङ्कटे चाहम् ।इत्य् उक्त्वा नः प्रणम्य च ।  
वेगेनाकाशम् उत्पत्य ।प्रागाद् अङ्गारकं प्रति ॥९।१०७।  
आदित्यशर्मवचनं वचनं च यक्ष्या- ।यानं प्रदक्षिणम् इषोश् च मरुन्मृगाणाम् ।  
प्रह्लादिनामितगतेः कथितेन जातम् ।उत्खातसंशयकलङ्कतया विशुद्धम् ॥९।१०८।  
अथ सम्पादितं तत्र ।यात्रास्थेन रुमण्वता ।  
अशित्वोदारम् आहारं ।यात्रायै गन्तुम् आरभे ॥१०।१।  
उक्षवृन्दारकैर् युक्तम् ।आस्थाय स्यन्दनं सुखम् ।  
हंसैर् इव शशाङ्काभैर् ।विमानं यादसां पतिः ॥१०।२।  
अखण्डशशिबिम्बाभं ।गोमुखश् छत्रम् अग्रहीत् ।  
मृष्टहाटकदण्डं च ।चामरं मरुभूतिकः ॥१०।३।  
रथाग्रावस्थितो रश्मीन् ।आलम्बत तपन्तकः ।  
आततज्यधनुष्पाणिः ।पार्श्वं हरिशिखो ऽभवत् ॥१०।४।  
आशितं मृदुघासानां ।शेषं स्नापितपायितम् ।  
मन्दम् मन्दं च नः सैन्यं ।स्यन्दनं परितो ऽगमत् ॥१०।५।  
एवम्प्राये च वृत्तान्ते ।चामरं चलयन् मनाक् ।  
दृष्ट्वा हरिशिखं वाक्यम् ।अवोचन् मरुभूतिकः ॥१०।६।  
चरता मृगयाक्रीडाम् ।अर्यपुत्रेण पापिकाम् ।  
प्रदाय प्राणिनः प्राणान् ।धर्मः प्राप्तो महान् इति ॥१०।७।  
तेनोक्तं किम् इहाश्चर्यम् ।अनुपासितसाधुना ।  
श्रमव्यायामसारेण ।भाषितं यत् त्वयेदृशम् ॥१०।८।  
भूमिमित्रहिरण्यानां ।मित्रम् एवातिरिच्यते ।  
तन् मूलत्वाद् इतरयोस् ।तस्मान् मित्रम् उपार्जितम् ॥१०।९।  
तयोः सञ्जल्पतोर् एवम् ।अहं गोमुखम् अब्रुवम् ।  
धर्मादीनां प्रधानं यत् ।तद् आचष्टां भवान् इति ॥१०।१०।  
तेनोक्तं धर्ममित्रार्था- ।यतः कामप्रयोजनाः ।  
प्राधान्यं तेन कामस्य ।कामश् चेच्छासुखात्मकः ॥१०।११।  
पुलिने हि पदं दृष्ट्वा ।पूर्वम् इच्छा प्रभोर् अभूत् ।  
येनेदम् इह विन्यस्तं ।तं पश्येयं कथं न्व् इति ॥१०।१२।  
तं च दृष्ट्वार्यपुत्रेण ।सुखम् आसादितं यतः ।  
तन् न मित्रं न धर्मार्थौ ।किं तु कामो ऽयम् अर्जितः ॥१०।१३।  
अन्यो ऽप्य् अस्ति महाकामः ।स युष्माकं न गोचरः ।  
यूयं हि सर्वकामिभ्यो ।बाह्या- दारुमनुष्यकाः ॥१०।१४।  
निर्दिष्टाः कामशास्त्रज्ञैः ।पुरुषास् तु चतुर्विधाः ।  
उत्तमा- मध्यमा- हीनाश् ।चतुर्थास् तु नकेचन ॥१०।१५।  
उत्तमो गोमुखस् तेषाम् ।अर्यपुत्रस् तु मध्यमः ।  
अधमान् कथयिष्यामि ।भवन्तस् तु नकेचन ॥१०।१६।  
ततः क्रोधाद् विहस्येदम् ।अवोचन् मरुभूतिकः ।  
अहो नागरकत्वं ते ।निष्पन्नम् अनुजीविनः ॥१०।१७।  
अपि बालबलीवर्द ।सत्यम् एवासि गोमुखः ।  
को नाम मानुषमुखः ।सन्न् अशुद्धम् उदाहरेत् ॥१०।१८।  
उत्तमो गोमुखस् तेषाम् ।अर्यपुत्रस् तु मध्यमः ।  
प्रभोर् अधिकम् आत्मानम् ।इत्थं कः कथयेद् इति ॥१०।१९।  
तेनोक्तं दृढमूढो ऽसि ।न किञ्चिद् अपि बुध्यसे ।  
न हि प्रभुत्वमात्रेण ।भवत्य् उत्तमकामुकः ॥१०।२०।  
यः काम्यते च कामी च ।स प्रधानम् अहं यथा ।  
अकामी काम्यते यस् तु ।मध्यो ऽसाव् अर्यपुत्रवत् ॥१०।२१।  
यस् तु कामयते काञ्चिद् ।अकामां सो ऽधमः स्मृतः ।  
ते नकेचन भण्यन्ते ।ये न काम्या- न कामिनः ॥१०।२२।  
इतीदं लक्षणं येषां ।तान् विजानीत कामिनः ।  
नकेचन भवन्तस् तु ।येन निर्लक्षणा- इति ॥१०।२३।  
अथ चामरम् उज्झित्वा ।स्फुटन्न् इव कुतूहलात् ।  
अपृच्छद् गर्जितमुखं ।गोमुखं मरुभूतिकः ॥१०।२४।  
योषिन् मधुकरी यासाव् ।उपभोक्तुं व्यवस्यति ।  
स्वामिनो यौवनमधु ।क्वासौ कथय ताम् इति ॥१०।२५।  
तेनोक्तम् अर्यपुत्राय ।ब्रवीमि यदि पृच्छति ।  
न तुभ्यं स्थलमण्डूक ।न हि भस्मनि हूयते ॥१०।२६।  
अथ बद्धाञ्जलिः प्रह्वो ।मावोचन् मरुभूतिकः ।  
पृच्छ्यतां स्थिरगर्वो ऽयं ।प्रसादः क्रियताम् इति ॥१०।२७।  
इच्छतापि तम् आलापं ।लज्जां भावयता मया ।  
अप्रत्याख्यातकथितं ।कथयेत्य् अनुमोदितम् ॥१०।२८।  
अथानन्दाश्रुतिमिरे ।नेत्रे सम्मृज्य गोमुखः ।  
सङ्कास्य शुद्धकण्ठश् च ।रम्याम् अकथयत् कथाम् ॥१०।२९।  
अथाहम् अर्यपुत्रेण ।यौवराज्ये विभूषिते ।  
अभिवादयितुं देव्यौ ।नरेन्द्रान्तःपुरं गतः ॥१०।३०।  
तत्र चित्रं मया दृष्टम् ।अदृष्टं दिव्यमानुषैः ।  
वर्णक्रमविशुद्ध्या यद् ।राज्यम् अस्येव भूपतेः ॥१०।३१।  
पद्मावत्या च पृष्टो ऽहं ।किम् अस्मिन् पुत्र गोमुख ।  
पश्यसीति ततो देवि ।त्रयम् इत्य् अहम् उक्तवान् ॥१०।३२।  
किं पुनस् त्रयम् इत्य् उक्ते ।देव्यै कथितवान् अहम् ।  
ऋद्धिं वः शिल्पिनां शिल्पं ।बहुरत्नां च गाम् इति ॥१०।३३।  
अथ देव्या विहस्योक्तं ।चेतस्यः खलु गोमुखः ।  
अचेतस्यो हि पुरुषः ।कथम् एवं वदेद् इति ॥१०।३४।  
आसीच् च मम तच् छ्रुत्वा ।सन्देहाध्यासितं मनः ।  
चेतस्यः किं नु गुणवान् ।आहो स्विद् दोषवान् इति ॥१०।३५।  
न च पृष्टा मया देवी ।ससन्देहे ऽपि चेतसि ।  
मा स्म बुध्यत सा बालम् ।अचेतस्यं च माम् इति ॥१०।३६।  
अपृष्टः को नु कथयेच् ।चेतस्यम् इति चिन्तयन् ।  
सञ्चरन् मन्दिरं अहं ।निर्गतो राजवेश्मनः ॥१०।३७।  
पश्यामि स्म रथं युक्तं ।चित्रचामरमण्डनैः ।  
निरन्तरखुरन्यासैः ।पारसीकैस् तुरङ्गमैः ॥१०।३८।  
रथस्य प्राजिता तस्य ।पुरुषो मां विनीतवत् ।  
प्रतोदगर्भम् आधाय ।मूर्धन्य् अञ्जलिम् अब्रवीत् ॥१०।३९।  
भर्तृदारक विज्ञाप्यम् ।अस्मिन् राजकुले वयम् ।  
कुलक्रमागता- भृत्या- ।रथवाहनजीविनः ॥१०।४०।  
सो ऽहम् आज्ञापितो राज्ञा ।यथैते पृष्ठवाह्निअः ।  
अचिराद् भवता रथ्याः ।क्रियन्तां तुरगा- इति ॥१०।४१।  
मया चैते यथाशक्ति ।स्कन्धदान्तास् त्वरावता ।  
न तु सम्भावयाम्य् एतान् ।कुशलैर् अपरीक्षितान् ॥१०।४२।  
तद् एवं रथम् आरुह्य ।परीक्ष्यन्ताम् अमी त्वया ।  
पदवाक्यप्रमाणार्थ ।चतुरेण आगमा- इव ॥१०।४३।  
इदमादि ततः श्रुत्वा ।क्षणम् आनमिताननः ।  
उपचारो भवेद् एष ।सत्यम् एवेत्य् अचिन्तयम् ॥१०।४४।  
लम्बकर्णम् अथापश्यं ।विनीतं लम्बशाटकम् ।  
कायस्थं समषीपात्रं ।लेखनीकर्णपूरकम् ॥१०।४५।  
सो ऽब्रवीन् महति क्लेशे ।पातिताः प्रभुणा वयम् ।  
सर्वथा धिग् इमां क्षुद्रां ।श्ववृत्तिम् अनुजीविनः ॥१०।४६।  
पृथिव्यां सन्ति यावन्तश् ।चेतस्याः पुरुस्।ओत्तमाः ।  
अचेतस्याश् च कर्तव्यं ।तेषां लेख्यं मया किल ॥१०।४७।  
न चैकम् अपि पश्यामि ।युक्तं चेतस्यलक्षणैः ।  
अचेतस्यास् तु सकलां ।क्षोभयन्ति महीम् इति ॥१०।४८।  
पुस्तकद्वयहस्तेन ।तत्र चैकेन भाषितम् ।  
प्रसारिताङ्गुलीकेन ।माम् उद्दिश्य सकौतुकम् ॥१०।४९।  
आगत्यार्याकृतिम् अमुं ।निर्दाक्षिण्यं न पश्यसि ।  
आजीवार्थचिकित्साकं ।चिकित्सकम् इवाधनम् ॥१०।५०।  
अयं तावद् अचेतस्य ।पुस्तकादौ निवेश्यताम् ।  
य एवम् अनुनीतो ऽपि ।रथं नारोढुम् इच्छति ॥१०।५१।  
अप्रार्थितो ऽपि यः कश्चिद् ।आरोहति स लिख्यताम् ।  
चेतस्यपुस्तकस्यादौ ।नमस्काराद् अनन्तरम् ॥१०।५२।  
ततश् चेतस्यतालोभाद् ।दूरम् उत्प्लुत्य सत्वरः ।  
मा स्मान्यः कश्चिद् आरोहद् ।इत्य् आरोहम् अहं रथं ॥१०।५३।  
तेन वेगवता गच्छन्न् ।अपश्यं गजम् अग्रतः ।  
सुखायमानं मधुरैर् ।आलापैर् परिकर्मिणाम् ॥१०।५४।  
हस्त्यारोहं रथारोहो ।विधार्य रथम् उक्तवान् ।  
अन्यतो नय मातङ्गं ।मा चेतस्यरथं रुधः ॥१०।५५।  
तेनोक्तम् अन्यतो यातु ।चेतस्याध्यासितो रथः ।  
विहन्तुम् अहम् एतस्य ।नेच्छाम् इच्छामि दन्तिनः ॥१०।५६।  
अप्रवृत्तमदस्यास्य ।मदः सान्त्वैः प्रवर्तते ।  
इच्छायाश् चाविघातेन ।तेन नः क्षम्यताम् इति ॥१०।५७।  
अवोचम् अथ यन्तारं ।न नाम यदि नेच्छति ।  
आधोरणः पथान्येन ।रथः प्रस्थाप्यताम् इति ॥१०।५८।  
एवं नामेति चोक्त्वा सः ।परिवर्तितवान् रथम् ।  
चेतस्यावासमध्येन ।त्वां नयामीति चोक्तवान् ॥१०।५९।  
आसीच् च मम दीर्घायुर् ।अयं भवतु कुञ्जरः ।  
रुन्धता येन मे मार्गं ।चेतस्या- दर्शिता- इति ॥१०।६०।  
पश्यामि स्म च विस्तीर्ण ।शिलातलधरातलम् ।  
माल्यभूषणधूपादि ।प्रायपण्यं वणिक्पथम् ॥१०।६१।  
तम् अतिक्रम्य रम्याग्रा- ।हर्म्यमालाः सनिष्कुटाः ।  
सशरीरा- इव न्यस्ता- ।वास्तुविद्याकृतां धियः ॥१०।६२।  
उत्कटाकारचरिताः ।समदाः प्रमदाः क्वचित् ।  
तादृशान् एव पुरुषान् ।सेवमानाः पराङ्मुखान् ॥१०।६३।  
पृष्ठतो ऽनुनयन्तं च ।युवानं युवतिं क्वचित् ।  
तया निर्भर्त्स्यमानं च ।वाक्यैर् मधुरदारुणैः ॥१०।६४।  
अयि बल्लवकापेहि ।किं मा छुपसि दुर्भगाम् ।  
बहुबल्लवकच्छुप्तां ।छुप बल्लविकाम् इति ॥१०।६५।  
चलयन्तीं क्वचित् काञ्चिद् ।विपञ्चीम् अञ्चिताङ्गुलिम् ।  
काञ्चित् कोणपरामर्श ।शिञ्जानपरिवादिनीम् ॥१०।६६।  
इति सञ्चरमाणो ऽहं ।रथेन मृदुगामिना ।  
पठन्तीः पट्टिका- व्यग्राः ।पश्यामि स्म कुमारिकाः ॥१०।६७।  
कः पुनः स्याद् अयं ग्रन्थ ।इति श्रोतुं मयेच्छता ।  
दूरात् प्रहितकर्णेन ।स्फुटम् आकर्णितं यथा ॥१०।६८।  
समेत्य पूर्वं न स्वप्यात् ।सुप्तं च न परित्यजेत् ।  
प्राणापानौ च यत्नेन ।समं सन्धारयेद् इति ॥१०।६९।  
आसीच् च मम का- एता- ।विटशास्त्रम् अधीयते ।  
मन्ये सारथिनोपायैर् ।अहं वेशं प्रवेशितः ॥१०।७०।  
कामदेवालयं चान्यः ।कुर्वन् को ऽपि प्रदक्षिणम् ।  
अभाषत कृतार्थो ऽहं ।निद्रां प्राप्स्यामि सम्प्रति ॥१०।७१।  
यो ऽसौ विनयगर्वेण ।दुःखम् आस्ते स गोमुखः ।  
अवन्ध्यं यौवनं कर्तुम् ।एष वेशं विगाहते ॥१०।७२।  
अवोचम् अथ यन्तारम् ।अशोभनम् अनुष्ठितम् ।  
अधुना तु रथः क्षिप्रं ।प्रतीपं नीयताम् इति ॥१०।७३।  
तेनोक्तं मा त्रसीर् वेशान् ।नेदं मातङ्गपक्षणम् ।  
न च दर्शनमात्रेण ।कश्चिद् भवति दोषवान् ॥१०।७४।  
अतीतश् च महान् अध्वा ।शिष्यते स्तोकम् अन्तरम् ।  
रथः किं पृष्ठतो यातु ।किं पुरः प्रेर्यताम् इति ॥१०।७५।  
मया तु पुर इत्य् उक्ते ।त्वरितः सारथी रथम् ।  
प्रैरयत् तत्र चापश्यं ।मन्दिरं मन्दरोन्नतम् ॥१०।७६।  
राजावरोधनाकारं ।द्वास्थाध्यासिततोरणम् ।  
योषिद्वर्षवरप्रायं ।विनीतजनसङ्कुलम् ॥१०।७७।  
तस्मात् कन्या- विनिर्याय ।हारिहारादिभूषणाः ।  
कान्तिबाधितपद्मिन्यः ।परिवार्य रथं स्थिताः ॥१०।७८।  
तासाम् एकाब्रवित् प्रौढा ।शिरोविरचिताञ्जलिः ।  
भर्तृदारक विज्ञाप्यम् ।आगच्छत किलेति माम् ॥१०।७९।  
मम त्वासीद् अहो शक्तिर् ।बत पुण्यस्य कर्मणः ।  
जगतः प्रभुर् अप्य् एषा ।येन प्रैष्येव भाषते ॥१०।८०।  
अचेतनैर् अलं पुण्यैः ।किलशब्दः प्रलीयताम् ।  
यैः कृता परतन्त्रेयं ।लक्ष्मीर् येन च सूचिता ॥१०।८१।  
किं तु यानि न यानीति ।संशयाने क्षणं मयि ।  
दैन्यम्लानमुखाम्भोजास् ।ता- निरैक्षन्त पृष्ठतः ॥१०।८२।  
अनुयाता च तद्दृष्टिं ।दृष्टम् उद्घाटितं मया ।  
वातायनं कवाटस्थ ।मणिजालांशुभासुरम् ॥१०।८३।  
तेन शृङ्गारसञ्चारं ।तालवृन्तत्रयं चलत् ।  
विभ्रान्तग्राहिणीपाणि ।करप्रकरपिञ्जरम् ॥१०।८४।  
तालवृत्तान्तरालीनं ।मुखम् उन्नतकण्ठकम् ।  
सरस्तरङ्गरन्ध्रस्थम् ।उन्नालम् इव पङ्कजम् ॥१०।८५।  
चञ्चत् प्रदेशिनीकं च ।पाणिम् उच्चैः प्रसारितम् ।  
सुकुमारमरुत्प्राप्तम् ।इव विद्रुमपल्लवम् ॥१०।८६।  
केयम् आहूयतीत्य् एतद् ।अविचार्यैव यानतः ।  
भुवम् आगतम् आत्मानम् ।आशु चेतितवान् अहम् ॥१०।८७।  
उक्तः सारथिना चास्मि ।प्रणयं प्रणयीजनः ।  
करोतु सफलं तेन ।भर्तृपुत्र प्रविश्यताम् ॥१०।८८।  
यावतीं च भवान् वेलाम् ।इहास्ते तावतीम् अहम् ।  
धुर्यान् विश्रमयन्न् आसे ।जाततीव्रश्रमान् इति ॥१०।८९।  
गणिकाभिस् त्व् अहं ताभिर् ।आरण्यक इव द्विपः ।  
वारीम् इव दृढद्वाराम् ।आद्यां कक्ष्यां प्रवेशितः ॥१०।९०।  
प्रशस्तैर् अन्वितां तत्र ।प्रदेशैः पुष्करादिभिः ।  
अधीयमानविनयाम् ।अपश्यं नागकन्यकाम् ॥१०।९१।  
द्वितीयायां तु कक्ष्यायां ।शिल्पिकौशलशंसिनी ।  
कर्णीरथप्रवहणे ।शिबिकां च शिवाकृतिम् ॥१०।९२।  
प्रशस्तलक्षणगणान् ।रणदाभरणस्रजः ।  
नानादेशांस् तृतीयाणां ।वाजिनः साधुवाहिनः ॥१०।९३।  
चतुर्थ्यां विरुवत्केक ।चकोरशुकशारिकम् ।  
सरावकुक्कुटव्रातं ।वयःपञ्जरमण्डलम् ॥१०।९४।  
कलाविन्यासकुशलैर् ।नानाकाराणि शिल्पिभिः ।  
सुवर्णतारताम्राणि ।कल्पितानि ततः परम् ॥१०।९५।  
षष्ठ्यां तु योज्यमानानि ।गन्धशास्त्रविशारदैः ।  
धूपानुलेपनम्लान ।वासनानि ततस् ततः ॥१०।९६।  
सप्तम्यां रच्यमानानि ।रङ्गधूपनवासनैः ।  
वासांसि पट्टकौशेय ।दूकूलप्रभृतीनि तु ॥१०।९७।  
अष्टम्यां मणिमुक्तस्य ।प्रकीर्णबहलत्विषः ।  
संस्कारान् दृष्टवान् अस्मि ।निशानव्यधनादिकान् ॥१०।९८।  
अष्टस्व् अपि च कक्ष्यासु ।महामात्रादयश् चिरम् ।  
स्वकौशलानि शंसन्तो ।विघ्नन्ति स्म गतिं मम ॥१०।९९।  
आगत्यागत्य ताः कन्याः ।कान्तरूपविभूषणाः ।  
अब्रुवन् कारणीमूल्याद् ।भवन्तो मूढबुद्धयः ॥१०।१००।  
अयं केनापि कार्येण ।प्रविशन् भर्तृदारकः ।  
दुर्भगैर् धार्यते कस्मात् ।स्वशिल्पकथितैर् इति ॥१०।१०१।  
हेमकुण्डलधारिण्यः ।पाण्डराम्बरमूर्धजाः ।  
प्रयुक्तरत्नपुष्पार्घम् ।अवोचन् माम् अथ स्त्रियः ॥१०।१०२।  
दीर्घायुषा गृहम् इदं ।चिन्तामणिसधर्मणा ।  
अलङ्कृतं च गुप्तं च ।गमितं च पवित्रताम् ॥१०।१०३।  
ततः सङ्गत्य चेतस्यैश् ।चेतस्यग्रामणीर् भव ।  
गुणिसङ्गनिमित्ता- हि ।गुणा- गुणवताम् इति ॥१०।१०४।  
सूर्यकान्तशिलाकान्ति ।निरस्ततिमिरां ततः ।  
कन्यायूथपरीवारः ।प्राप्तः सोपानपद्धतिम् ॥१०।१०५।  
तया प्रासादम् आरुह्य ।वाक्प्रस्पन्दितवर्जिते ।  
प्रसुप्तए इव संसारे ।चित्रे दृष्टिं न्यवेशयम् ॥१०।१०६।  
कलाभिर् अथ चित्राभिर् ।बुद्धिं सर्वविदाम् इव ।  
अप्रमेयगुणाकारां ।कन्यां कन्याभिर् आवृताम् ॥१०।१०७।  
अनुमानोपमाशब्दौ ।सुदूरे ताव् उपासताम् ।  
प्रत्यक्षेणापि तद्रूपं ।दुर्निरूपं निरूपकैः ॥१०।१०८।  
चक्षुर् निरीक्ष्य तस्यां हि ।मूर्छामुषितचेतनः ।  
पाषाणपुरुषाकारः ।प्रत्यक्षेण किम् ईक्षते ॥१०।१०९।  
नेश्वरेण च धर्मेण ।न प्रधानेन नाणुभिः ।  
न च कालस्वभावाद्यैस् ।तादृशी सुकराकृतिः ॥१०।११०।  
अलं तद्रूपकथया ।तद्गुणाख्यानदीर्घया ।  
करिष्यथ स्वयं तस्या- ।गुणरूपविचारणाम् ॥१०।१११।  
तद् अहं तां नमस्कर्तुम् ।उत्तमाङ्गाहिताञ्जलिः ।  
तद्रूपं विस्मितः पश्यंस् ।तूष्णीम् आसं मुहूर्तकम् ॥१०।११२।  
उन्नमय्य मुखं सापि ।विकसल्लोचनोत्पलम् ।  
चिरं गोमुख जीवेति ।मां पूर्वं समभाषत ॥१०।११३।  
मम त्व् आसीद् अहो धूर्ता ।मुग्धाभा चापि खल्व् इयम् ।  
एवं निरभिमाना च ।ययाहं समयार्थितः ॥१०।११४।  
निन्दिता च मयात्मीया ।बुद्धिर् वाक् च प्रमादिनी ।  
हस्तौ प्रशस्तौ ताभ्यां हि ।पूर्वम् एव कृताञ्जलिः ॥१०।११५।  
सर्वतो हस्तमात्रो ऽहम् ।अचेतनमुखादिकः ।  
अप्रमत्ता- हि जीवन्ति ।मृता- एव प्रमादिनः ॥१०।११६।  
इति चिन्तयते मह्यं ।तया दापितम् आनसम् ।  
निखर्वदन्तचरणं ।तत्र चाहम् उपाविशम् ॥१०।११७।  
सा ह मां क्षणम् आसीनम् ।अपृच्छद् गोमुखः कुतः ।  
आगच्छतीति कथितं ।मया राजकुलाद् इति ॥१०।११८।  
तयोक्तं कुशली राजा ।देव्यौ चान्तःपुराणि च ।  
रुमण्वदादयो वापि ।मन्त्रिणः सपरिग्रहाः ॥१०।११९।  
कुमार् इति ततः किञ्चिद् ।उल्लाप्यास्फुटरेफकम् ।  
तूष्णीम्भूता क्षणं दृष्टिं ।नासाग्रे निश्चलाम् अधात् ॥१०।१२०।  
पृष्टे हरिशिखादीनां ।क्रमेण कुशले तया ।  
मया कुशलम् इत्य् उक्तं ।माम् अपृच्छद् असौ पुनः ॥१०।१२१।  
जानाम्य् एव यथा बुद्धिः ।सर्वैः सर्वा सुखेदिता ।  
प्रकर्षो यस्य यस्यां वो ।विद्यां कथय ताम् इति ॥१०।१२२।  
मयोक्तम् अर्यपुत्रस्य ।प्रावीण्यं गजनीतिषु ।  
मानुषैर् अविगह्ये च ।गान्धर्वज्ञानसागरे ॥१०।१२३।  
दण्डनीतौ हरिशिखः ।शास्त्रेषु मरुभूतिकः ।  
रथादियानविद्यासु ।निष्ठायातस् तपन्तकः ॥१०।१२४।  
मया तु करभेणेव ।शमीनाम् अग्रपल्लवाः ।  
गृहीताः सर्वविद्यानाम् ।एकदेशा- मनीषिताः ॥१०।१२५।  
साब्रवीद् अथ विद्यानाम् ।आसाम् आसेवनस्य कः ।  
भवताम् उचितः कालः ।कतमद् वा विनोदनम् ॥१०।१२६।  
मयोदितं त्रियामान्ते ।प्रबुद्धाः स्तुतदेवताः ।  
मङ्गलालङ्कृताः पश्चाद् ।इतिहासम् अधीमहे ॥१०।१२७।  
अनुज्ञातास् ततो वैद्यैः ।सुगन्धिस्नेहधारिणः ।  
अभ्यस्यामः सयानानि ।नियुद्धान्य् आयुधानि च ॥१०।१२८।  
ततः स्नात्वा च भुक्त्वा च ।मुहूर्तं यापितश्रमाः ।  
अर्थशास्त्राणि शंसन्तो ।महाकाव्यानि चास्महे ॥१०।१२९।  
निशामुखे ततः सौधे ।सान्द्रचन्द्रप्रभाजिति ।  
रमामहे सुखं कान्तैर् ।वेणुतन्त्रीरुतैर् इति ॥१०।१३०।  
अथ सा नयनान्तेन ।श्रवणान्तविसारिणा ।  
बालिकाम् अन्तिकासीनां ।दृष्ट्वापश्यन् मदन्तिकम् ॥१०।१३१।  
ततः कृच्छ्राद् इवोत्थाय ।नितम्बभरमन्थरम् ।  
मयासन्ने निविष्टा सा ।मनाग् अपि न लक्षिता ॥१०।१३२।  
एवम् अन्यापि गणिका ।तृणवद् गणिता मया ।  
यदापरा तदायाता ।रूपिणी रूपदेवता ॥१०।१३३।  
साब्रवीत् कष्टम् आयातम् ।इतो गुरु गुरोर् वचः ।  
इतश् चातिथिसत्कारः ।किम् अत्र क्रियताम् इति ॥१०।१३४।  
मयोक्तं देवताभ्यो ऽपि ।गुरवो गुरवो यतः ।  
तस्माद् गुरुर् गुरोर् आज्ञा ।सैव सम्पाद्यताम् इति ॥१०।१३५।  
साब्रवीन् न त्वयोत्कण्ठा ।कार्या मित्राण्य् अपश्यता ।  
करिष्यति निरुत्कण्ठम् ।इवं त्वा पद्मदेविका ॥१०।१३६।  
ममाभिप्रायम् ऊहित्वा ।लज्जमानेव साब्रवीत् ।  
न युक्तम् अननुज्ञातैः ।प्रेष्यैर् आसन्नम् आसितुम् ॥१०।१३७।  
इदं त्व् आस्तीर्णपर्यङ्कं ।शरणं भर्तृदारकः ।  
प्रविश्य रथसङ्क्षोभ ।खेदं विनयताम् इति ॥१०।१३८।  
तत् प्रविश्य तदादेशाद् ।विकसद्रमणीयकम् ।  
शयनं हेमरत्नाङ्गं ।सापाश्रयम् अपाश्रयम् ॥१०।१३९।  
पादस्थाने ततः स्थित्वा ।साब्रवीत् कः करोतु वः ।  
मन्दपुण्यैर् असम्भाव्यां ।पादसंवाहनाम् इति ॥१०।१४०।  
पादसंवाहनं कार्यं ।भद्रं स्याद् येन केनचित् ।  
संवाहकविशेषेण ।किम् अत्रेति मयोदितम् ॥१०।१४१।  
तया त्व् आलम्बिते पादे ।पाणिभ्याम् अभवन् मम ।  
निर्दोषे मयि केनेयं ।प्रयुक्ता विषकन्यका ॥१०।१४२।  
करणान्य् अस्वतन्त्राणि ।न जाने कीदृशं मनः ।  
विचेष्टानि च मे ऽङ्गानि ।धिग् अनार्याम् इमाम् इति ॥१०।१४३।  
सा तु संवाह्य चरणौ ।मुहूर्तम् इदम् अब्रवीत् ।  
कथं दासजनो वक्षः ।श्रान्तं वः सेवताम् इति ॥१०।१४४।  
मम त्व् आसीत् प्रगल्भेयम् ।अनाचारा च या मम ।  
स्पृष्टपादतलौ हस्ताव् ।उरस्य् आधातुम् इच्छति ॥१०।१४५।  
ममाभिप्रायम् ऊहित्वा ।साब्रवीद् दर्शितस्मिता ।  
उरः स्पृशति वः को वा ।कराभ्यां मूढधीर् इति ॥१०।१४६।  
आसीच् च मम काप्य् एषा ।देवता ब्रह्मवादिनी ।  
परचित्तज्ञता यस्मान् ।नास्ति रागवताम् इति ॥१०।१४७।  
तयोक्तं रथसङ्क्षोभ ।जातखेदस्य वक्षसः ।  
स्तनोत्पीडितकं नाम ।संवाहनम् अनिन्दितम् ॥१०।१४८।  
यदि वाहम् अनुग्राह्या ।वक्षो वा प्रबलश्रमम् ।  
ततो माम् अनुजानीत ।भर्तृतन्त्रा हि योषितः ॥१०।१४९।  
आसीच् च मम धीरेयं ।निरस्तकरुणा च या ।  
अनुज्ञां लभते यावत् ।तावद् आस्ते निराकुला ॥१०।१५०।  
अथैनाम् अब्रुवं बाले ।परायत्तं निबोध माम् ।  
यः संवाहनशास्त्रज्ञः ।स स्वतन्त्रः प्रवर्तताम् ॥१०।१५१।  
उरसा स्तनसारेण ।सा मदीयम् उरस् ततः ।  
संवाहयितुम् आरब्धा ।सकम्पेन सवेपथु ॥१०।१५२।  
सर्वथालं विसर्पन्त्या ।प्रसङ्गकथयानया ।  
सङ्क्षिप्तवस्तु रम्ये ऽर्थे ।न कदाचिद् विरज्यते ॥१०।१५३।  
ततः क्रीडागृहात् तस्माद् ।बाह्यां ताम् एव वीथिकाम् ।  
उपागच्छं मुहूर्ताच् च ।ताम् एवार्यसुतागता ॥१०।१५४।  
वन्दित्वा प्रस्थितं सा मां ।क्षणम् आलोक्य विस्मिता ।  
आलपन् मधुरालापा ।स्मितप्रच्छादितारतिः ॥१०।१५५।  
इदं भवनम् आत्मीयं ।प्रत्यवेक्ष्यं सदा त्वया ।  
दृश्यमानो भुजङ्गो ऽपि ।कालेन परिचीयते ॥१०।१५६।  
अथ वस्त्रान्तम् आलम्ब्य ।मदीयं पद्मदेविका ।  
विज्ञाप्यम् अस्ति मे किञ्चित् ।तच् च नाद्येत्य् अभाषत ॥१०।१५७।  
ततो हृदयवासिन्या ।पद्मदेविकया सह ।  
तम् एव रथम् आरुह्य ।कुमारागारम् आगमम् ॥१०।१५८।  
तत्र युष्मान् अभुञ्जानान् ।पश्यामि स्म मया विना ।  
उपहासं च कुर्वन्तं ।तं तथा मरुभूतिकम् ॥१०।१५९।  
दिने ऽन्यत्र च सेवित्वा ।क्षणं युष्मान् अहं पुनः ।  
गत्वार्यदुहितुर् मूलम् ।आसेवे पद्मदेविकाम् ॥१०।१६०।  
उक्तश् चार्यदुहित्राहम् ।अधीराः सुहृदस् तव ।  
वृत्तान्तो ऽयम् अतस् तेषां ।मा गमत् कर्णगोचरम् ॥१०।१६१।  
ततः प्रतिष्ठमानं माम् ।अवोचत् पद्मदेविका ।  
तद् वः किं विस्मृतं कार्यम् ।इति मेति मयोदितम् ॥१०।१६२।  
तयोक्तं कथयिष्यामि ।पुनर् अप्य् आगताय ते ।  
धत्ते सन्ध्रियमाणं हि ।रहस्यं रम्यताम् इति ॥१०।१६३।  
अथापरस्मिन् दिवसे ।गत्वार्यदुहितुर् गृहम् ।  
शोकमूकप्रवृद्धास्रम् ।अपश्यम् अबलाजनम् ॥१०।१६४।  
करद्वयावृतमुखी ।स्तम्भे लग्ना पराङ्मुखी ।  
मन्दशब्दं मया दृष्टा ।क्रन्दन्ती पद्मदेविका ॥१०।१६५।  
ताम् अपृच्छं महाराज्ये ।वत्सराजे सुराजनि ।  
जङ्गमस्य कुतः शोको ।युवराजे च राजति ॥१०।१६६।  
न किञ्चिद् अपि सावोचन् ।मया पृष्टासकृद् यदा ।  
तदा किल विषण्णो ऽहं ।मुमोह च पपात च ॥१०।१६७।  
तत्र चैका प्रमृज्यास्रं ।माम् अवोचत् सचेतनम् ।  
त्वन्नाथाश्लाघनीयेयम् ।अशोच्या पद्मदेविका ॥१०।१६८।  
अस्यास् तु स्वामिनीं पश्य ।युवराजे विराजति ।  
यस्याः शोकोपतप्ताया- ।यतो रक्षस् ततो भयम् ॥१०।१६९।  
अथ वा पश्य ताम् एव ।पश्यताम् एव पीड्यते ।  
त्वादृशां सुहृदां यस्याः ।समदुःखसजीवनम् ॥१०।१७०।  
तदावेदितमार्गेण ।गत्वा प्रमदकाननम् ।  
दृष्टा कमलिनीकूले ।तत्रार्यदुहिता मया ॥१०।१७१।  
मृणालशैवलाम्भोज ।नलिनीदलसंस्तरम् ।  
शोषयन्ती सनिश्वासैर् ।मुहुर् विपरिवर्तनैः ॥१०।१७२।  
मुद्रिकालतिका नाम ।दारिका हारिका दृशः ।  
तदङ्कन्यस्तचरणा ।ध्यायन्ती पुरुषोत्तमम् ॥१०।१७३।  
अथोपगम्य सम्भ्रान्तस् ।तां कृताञ्जलिर् अब्रवम् ।  
देवी दुःखाङ्गदानेन ।सम्भावयतु माम् इति ॥१०।१७४।  
साब्रवीद् अलम् आकर्ण्य ।प्रवृद्धसुखभागिनः ।  
तथा ममाप्रतीकारां ।लज्जाशोककरीं कथाम् ॥१०।१७५।  
को हि नन्दनसञ्चारि ।कामिनीजनकामुकः ।  
तरन् मकरगम्भीरां ।विशेद् वैतरणीम् इति ॥१०।१७६।  
ततः प्रसादयन्ती तां ।मुद्रिकालतिकाब्रवीत् ।  
भर्तृदारिकया कश्चित् ।स्मर्यते न विमानितः ॥१०।१७७।  
यदि च स्वयम् आख्यातुम् ।अशक्ता भर्तृदारिका ।  
ततो माम् अनुजानातु ।धृष्टो हि गणिकाजनः ॥१०।१७८।  
एवम् उक्ताब्रवीद् एवम् ।एवं नाम निगद्यताम् ।  
अकृत्वा साहसं कैर् वा ।महाल् लब्धो मनोरथः ॥१०।१७९।  
न चेमं गोमुखाद् अन्यः ।श्रोतुम् आलापम् अर्हति ।  
भेदसन्धानदक्षो हि ।दूतः कार्ये नियुज्यते ॥१०।१८०।  
अथोत्सार्य ततो देशान् ।मुद्रिकालतिका कथाम् ।  
मह्यम् आख्यातुम् आरब्धा ।क्षणम् अधीयतां मनः ॥१०।१८१।  
भरतो नाम राजासीत् ।त्रिवर्गान्तपरायणः ।  
स समाहृतवान् कान्ताः ।कुमारीर् आ महोदधेः ॥१०।१८२।  
युगपत् परि-नियाहम् ।एताः सर्वा- रहोगताः ।  
सुखान्य् अनुभविष्यामि ।सन्ततानीत्य् अचिन्तयत् ॥१०।१८३।  
यस्याश् च प्रथमं तेन ।गृहीतः कम्पनः करः ।  
तस्याम् एव स सन्तुष्टः ।शुद्धपुण्यार्जिताकृतौ ॥१०।१८४।  
परिशेषास् तु यास् तासां ।मनोनयनहारिणः ।  
मनोरुहकराकारान् ।अष्टौ प्राकल्पयद् गणान् ॥१०।१८५।  
गणे गणे च प्रमुखां ।मुखराभरणावृताम् ।  
अनुज्ञातासनच्छत्र ।चामराम् अकरोन् नृपः ॥१०।१८६।  
ता- गणान्तर्गता- यस्माद् ।अन्यासां च महत्तमाः ।  
तं महागणिकाशब्दम् ।अलभन्त नराधिपात् ॥१०।१८७।  
महागुणास् ततश् चान्यास् ।ततो ऽप्य् अन्यास् ततः पराः ।  
यावद् घटकसङ्घट्ट ।कठोरकटयः खलाः ॥१०।१८८।  
य एष गणिकाभेद ।इदानीम् अपि दृश्यते ।  
ततः कालात् प्रभृत्य् एव ।भरतेन प्रवर्तितः ॥१०।१८९।  
गणमुख्यास् तु यास् तासाम् ।एकस्यां किल सन्ततौ ।  
जाता कलिङ्गसेनेयं ।सरस्याम् इव पद्मिनी ॥१०।१९०।  
सुरासुरोरगस्त्रीणां ।निन्दन्ती रूपसम्पदम् ।  
अनया तनया लब्धा ।सेयं मदनमञ्जुका ॥१०।१९१।  
एषा राजकुलं यान्तीं ।दृष्ट्वा मातरम् एकदा ।  
अहम् अप्य् आचि यामीति ।पुनः पुनर् अभाषत ॥१०।१९२।  
ज्ञात्वा तु दृढनिर्बन्धां ।साची दुहितरं प्रियाम् ।  
गृहीतबालाभरणाम् ।अनयन् नृपसंसदम् ॥१०।१९३।  
अथ राजकुलाद् एषा ।निवृत्ता लक्षिता मया ।  
सविकासैः सतोषेव ।कपोलनयनाधरैः ॥१०।१९४।  
स्थिता सम्प्रस्थितासीना ।निषीदन्ती च सन्तताः ।  
करोति स्म सखीमध्ये ।राजास्थानगताः कथाः ॥१०।१९५।  
दिनशेषम् अतिप्रेर्य ।क्षणदां च सजागरा ।  
प्रातः सादरम् आदत्त ।चित्रं मण्डनम् आत्मनः ॥१०।१९६।  
प्रस्थिता प्रस्थिताम् दृष्ट्वा ।राजास्थानाय मातरम् ।  
तया पृष्टा क्व यासीति ।यत्र त्वम् इति चाब्रवीत् ॥१०।१९७।  
तयोक्तम् अननुज्ञातैः ।पुत्रि गन्तुं न लभ्यते ।  
राजास्थानं तनुस्नेहाः ।परुषा- हि नराधिपाः ॥१०।१९८।  
तेन मातर् निवर्तस्व ।लब्धानुज्ञा गमिष्यसि ।  
धृष्टा- हि द्वेष्यतां यान्ति ।प्रणयिन्यो ऽपि योषितः ॥१०।१९९।  
मधुराश् चोपपन्नाश् च ।श्रुत्वा मातुर् इमा- गिरः ।  
कटुका दुर्घटाश् चेयं ।मन्यमाना न्यवर्तत ॥१०।२००।  
दृष्टनष्टनिधानेव ।दरिद्रवणिगङ्गना ।  
मुक्तनिद्राशनालापा ।शय्यैकशरणाभवत् ॥१०।२०१।  
एकदा प्रस्तुतकथाः ।सखीर् इयम् अभाषत ।  
स्वप्तुम् इच्छाम्य् अहं सख्यस् ।तावन् निर्गम्यताम् इति ॥१०।२०२।  
यातासु तासु मनसा ।यत्सत्यं मम शङ्कितम् ।  
एताः प्रस्थापिताः सख्यः ।किम् अकारणम् एतया ॥१०।२०३।  
या सखीभिर् विना निद्रां ।नैव लब्धवती पुरा ।  
तस्यास् ता- एव निघ्नन्ति ।निद्राम् इति न बध्यते ॥१०।२०४।  
चिन्तयित्वेति तिष्ठन्ती ।जालवातायनावृता ।  
मण्डनव्यापृताम् एतां ।पश्यामि स्म सदर्पणा ॥१०।२०५।  
अभिराजकुलं स्थित्वा ।बद्धाञ्जलिर् अभाषत ।  
जन्मान्तरे ऽपि भूयासम् ।अहं तस्मिन् वधूर् इति ॥१०।२०६।  
दुकूलपाशम् आसज्य ।कन्धरायाम् अनन्तरम् ।  
उदलम्बयद् आत्मानं ।सत्वरा नागदन्तके ॥१०।२०७।  
वेगाद् इषुर् इवागत्य ।प्राणापहरणोद्यतम् ।  
कण्ठपाशं तम् एतस्याः ।कालपाशम् इवाक्षिपम् ॥१०।२०८।  
शयनीयम् अथानीय ।सजलैर् व्यजनानिलैः ।  
बलात् प्रत्यानयं सञ्ज्ञां ।प्रेतराजकुलाद् अहम् ॥१०।२०९।  
क्रमेणोन्मील्य नयने ।मन्थरा ताम्रतारके ।  
निनीय मयि मत्तश् च ।प्रत्याहृत्येदम् अब्रवीत् ॥१०।२१०।  
तद् मित्रम् अतिकष्टाद् यद् ।व्यसनात् किल रक्षति ।  
व्यसने प्रहरन्त्या तु ।शत्रुत्वं दर्शितं त्वया ॥१०।२११।  
अहं हि सर्वदुःकानाम् ।इदम् उत्पन्नम् आलयम् ।  
त्वया जीवितम् उज्झन्ती ।विधृता किम् अकारणम् ॥१०।२१२।  
आनुकूल्येन निर्वाह्य ।कालम् एकपदे त्वया ।  
विघ्नन्त्या मम सङ्कल्पं ।दर्शिता प्रतिकूलता ॥१०।२१३।  
यद् एतद् उच्यते लोके ।सर्वथा न तद् अन्यथा ।  
अशेषोपायदुःसाध्यो ।मित्रम् शत्रुर् महान् इति ॥१०।२१४।  
ब्रुवाणाम् इत्य् असम्बद्धम् ।इत्य् एनाम् अहम् अब्रुवम् ।  
स्वामिनि प्रभुर् इत्य् अस्मान् ।उपालम्भेन तक्षसि ॥१०।२१५।  
इदं कथय नस् तावद् ।व्यसने ऽभ्युदये ऽपि वा ।  
स्वामिन्या वयम् आयाते ।कस्मिन् नाभ्यन्तरीकृताः ॥१०।२१६।  
जातासि कृपणेदानीं ।दासवर्गम् अपास्य या ।  
तनुम् एकाकिनी त्यक्त्वा ।सुखम् आसितुम् इच्छसि ॥१०।२१७।  
दुःखहेतुम् अतः शम्स ।यदि साध्यं भविष्यति ।  
जीविष्यामस् ततः सर्वा- ।मरिष्यामो विपर्यये ॥१०।२१८।  
अथ स्थित्वा क्षणं तूष्णीं ।शनकैर् इदम् अब्रवीत् ।  
एकजीवशरीरायै ।किं तुभ्यम् अपि कथ्यते ॥१०।२१९।  
अथ जानन्त्य् अपि त्वं मां ।निर्लज्जयितुम् इच्छसि ।  
इदम् आख्याय ते को वा ।स्त्रीभ्यः साहसिकः परः ॥१०।२२०।  
अहं राजकुलं याता ।देवेनाहूय सादरम् ।  
दक्षिणं परिघाकारम् ।ऊरुम् आरोपिता तदा ॥१०।२२१।  
उपविष्टस् तु नृपतेर् ।ऊरौ वामे नृपात्मजः ।  
मया दृष्टः प्रविष्टश् च ।हृदयं मे अनिवारितः ॥१०।२२२।  
दहने ऽपि वसन्न् अन्तर् ।न दहत्य् अरणीं स तु ।  
सौम्यो ऽपि पुण्यवान् अस्मान् ।निर्धूमं दग्धुम् इच्छति ॥१०।२२३।  
स हेतुर् अस्य दुःखस्य ।सकृद्दर्शनम् आगतः ।  
अधुना श्रूयमाणो ऽपि ।किं वा विलपितैर् इति ॥१०।२२४।  
श्रुत्वेदम् अहम् अस्यास् तु ।जाता यत् सत्यम् आकुला ।  
उपायम् एतम् आशङ्क्य ।समुद्रोत्सेकदुष्करम् ॥१०।२२५।  
हा हेति हसितेनोच्चैर् ।गूहमाना विषण्णताम् ।  
एताम् आश्वासयामि स्म ।निःसारैर् वचनैर् इति ॥१०।२२६।  
मुञ्च स्वामिनि सन्तापम् ।अपि विद्याधरेश्वरम् ।  
वशयेयं तव प्रीत्यै ।किं पुनः पुरुषेश्वरम् ॥१०।२२७।  
किं तु त्वारवता शक्यं ।न लब्धं फलम् ईप्सितम् ।  
राजानो ऽपि हि सामादीन् ।क्रमेणैव प्रयुञ्जते ॥१०।२२८।  
तेन धैर्यप्रकर्षेण ।मनः स्।अन्धृत्य चञ्चलम् ।  
लोकेनालक्षिता कांश्चित् ।सहस्व दिवसान् इति ॥१०।२२९।  
तं चेयं सिद्धम् एवार्थम् ।अर्थिभावाद् अबुध्यत ।  
अन्तश् चाकथयत् तोषं ।विकसन् मुखपङ्कजा ॥१०।२३०।  
दिवसे दिवसे चैतां ।वचोभिर् मधुरानृतैः ।  
कार्यसंसिद्धसम्बद्धैर् ।दर्शिताशाम् अयापयम् ॥१०।२३१।  
वन्ध्योत्तरैर् यदात्मानं ।वञ्च्यमानाम् अमन्यत ।  
मोक्तुकामा तदा प्राणान् ।पुनर् उत्प्रेक्षिता मया ॥१०।२३२।  
ततः सम्भ्रान्तया गत्वा ।मयास्या- मातुर् अन्तिकम् ।  
सम्प्रधार्य तया सार्धम् ।उपायो ऽयम् अनुष्ठितः ॥१०।२३३।  
शरीरं राजपुत्रस्य ।द्वितीयम् इव गोमुखः ।  
स केनचिद् उपायेन ।वेशम् आशु प्रवेश्यताम् ॥१०।२३४।  
स एव सहचारित्वाद् ।आनेष्यति नृपात्मजम् ।  
मनःश्रोत्रहरालापो ।वसन्तम् इव कोकिलः ॥१०।२३५।  
कलिङ्गसेनया चायं ।वृत्तान्तः कथितस् तदा ।  
पद्मावत्यै तया चासि ।चेतस्य इति भाषितः ॥१०।२३६।  
ततः सारथिकायस्थ ।हस्त्यारोहादिभिस् तथा ।  
धूर्तैर् अस्मत्प्रयुक्तैस् त्वं ।वेशम् एतं प्रवेशितः ॥१०।२३७।  
तिसृणां च प्रयुक्तानाम् ।अभवद् भवतः प्रिया ।  
तन्त्रीणां वर्णतन्त्रीव ।मधुरा पद्मदेविका ॥१०।२३८।  
सा तु निर्वर्तितस्वार्था ।सुहृदर्थपराङ्मुखी ।  
न निवेदयते तुभ्यं ।स्वार्थभ्रंशविशङ्कया ॥१०।२३९।  
नोपायम् अपरं दृष्ट्वा ।प्रयुक्तं भर्तृदारिका ।  
असाध्यायतनिश्वासा ।निराशा दृश्यताम् इति ॥१०।२४०।  
तद् इदं दुःसहं दुःखं ।यस्माद् अस्माकम् आगतम् ।  
त्वदायत्तः स शेषश् च ।संविधत्तां भवान् इति ॥१०।२४१।  
अथाहम् अब्रुवं कस्मान् ।नखच्छेद्यम् उपेक्षया ।  
कुठारच्छेद्यतां नीतं ।भवतीभिर् इदं तृणम् ॥१०।२४२।  
स्वयम् एव ततो गत्वा ।देवी विज्ञापिता मया ।  
मुच्यताम् एष सन्तापः ।सिद्धं विद्धि प्रयोजनम् ॥१०।२४३।  
युवराजार्थिनी देवी ।स चर्तगुणवत्सलः ।  
सन्धाता गोमुखश् चेति ।धन्यस् त्रिकसमागमः ॥१०।२४४।  
नास्त्य् एव च ममायासः ।शरत्कान्त्युन्मना यतः ।  
राजहंसो हि नलिनीं ।स्वयम् एवोपसर्पति ॥१०।२४५।  
अलं चालापजालेन ।सर्वथाहं नृपात्मजम् ।  
स्वामिन्यै कारयिष्यामि ।प्रणामम् अचिराद् इति ॥१०।२४६।  
साब्रवीन् न नसम्भाव्यम् ।इदं नागरके त्वयि ।  
किं तु प्रस्तावम् आसाद्य ।यतेथाः कार्यसिद्धये ॥१०।२४७।  
अप्रस्तावप्रयुक्ता- हि ।यान्ति निष्फलतां क्रियाः ।  
अनिष्टफलतां वापि ।कोपयित्वा प्रभून् इति ॥१०।२४८।  
ततस् तस्यै नमस्कृत्य ।कुमारवटकाम् अगाम् ।  
उच्छिष्टान् आगतश् चास्मि ।गृहीत्वा मोदकादिकान् ॥१०।२४९।  
तां च विज्ञापयामि स्म ।राजपुत्रेण मोदकः ।  
स्वयम् आरभ्य हस्ताभ्यां ।युष्मभ्यं प्रहिता- इति ॥१०।२५०।  
साब्रवीज् जालम् अप्य् एतद् ।आश्वासयति मादृशम् ।  
आश्वासन्ति क्षणं दृष्ट्वा ।मृगा- हि मृगतृष्णिकाम् ॥१०।२५१।  
माल्यचन्दनताम्बूल ।वासोभूषणधूपनैः ।  
युष्माभिः प्रेषितानीति ।ताम् आश्वासितवान् अहम् ॥१०।२५२।  
एष विज्ञापयाम्य् अद्य ।श्वो विज्ञापयितेति च ।  
अलब्धावसरः कालम् ।एतावन्तम् अयापयम् ॥१०।२५३।  
अथ माम् अब्रवीद् देव्याः ।पुरतो मुद्रिकालता ।  
अहो सम्भावना कार्या ।महानागरको भवान् ॥१०।२५४।  
प्रणामं कारयामीति ।विस्फूर्ज्य भवता तथा ।  
किम् इयं वञ्च्यते मुग्धा ।पत्रपुष्पफलादिभिः ॥१०।२५५।  
अथ वा तिष्ठ तावत् त्वम् ।अहम् एवानयामि तम् ।  
विरक्तम् अपि सन्धातुम् ।अलं कौशलम् अस्ति नः ॥१०।२५६।  
एवम् उत्तेज्जितस् तस्या- ।गुरुभिर् वचनैर् अहम् ।  
फलेन ज्ञास्यसीत्य् उक्त्वा ।प्रस्तावावहितो ऽभवम् ॥१०।२५७।  
यात्रायां तु प्रवृत्तायाम् ।अभ्यासे ऽत्र यद् एव मे ।  
तन् मया कारिता- यूयं ।क्षिप्त्वा हरिशिखादिकान् ॥१०।२५८।  
यत् तत् प्रवहणं गच्छत् ।पथि युष्माभिर् ईक्षितम् ।  
तद् अर्यदुहिताध्यास्त ।विद्युदभ्रम् इव ध्वनत् ॥१०।२५९।  
यत्र यत् तन्मुखस्यार्द्धं ।ललाटनिहिताङ्गुलि ।  
युष्मभ्यं दर्शितं वन्द्यं ।तत् तया वन्दमानया ॥१०।२६०।  
यच् च विज्ञापिता यूयम् ।आनतं मुकुटं मनाक् ।  
उन्नम्यताम् इति मया ।तत्रापीदं प्रयोजनम् ॥१०।२६१।  
आसीद् आसां प्रणामो ऽयम् ।अर्यपुत्रेण नागरः ।  
कृतस् तोषयता कान्ताम् ।अस्माकं स्वामिनीम् इति ॥१०।२६२।  
सेयं कामयते देवं ।देवी मदनमञ्जुका ।  
प्रज्ञापराक्रमप्राणं ।लक्ष्मीर् इव नराधिपम् ॥१०।२६३।  
अयत्नोपनता चेयं ।न प्रत्याख्यातुम् अर्हति ।  
नवेव मालती माला ।लोभनीयगुणाकृतिः ॥१०।२६४।  
दष्टानङ्गभुजङ्गेन ।लघु सम्भाव्यताम् असौ ।  
न ह्य् आशीविषदग्ध ।अन्त्राः क्षमन्ते दिवसान् इति ॥१०।२६५।  
इति गोमुखतः श्रुत्वा ।कथां नवदशप्रियाम् ।  
तत्कथापहृतव्रीडः ।प्रकाशम् अहम् अब्रवम् ॥१०।२६६।  
तदैव हृदये ऽस्माकं ।राजोत्सङ्गनिषण्णया ।  
अशीर्णं मन्मथतरोः ।प्रकीर्णं बीजम् एतया ॥१०।२६७।  
तद्गुणश्रवणाम्भोभिः ।सिच्यमानं तदा तदा ।  
बाधमानं मनो जातम् ।उच्छ्वसत्कर्कशाङ्कुरम् ॥१०।२६८।  
तद् दोहदम् इवासाद्य ।प्रियां प्रवहणे स्थिताम् ।  
कम्पनिःश्वासजननान् ।अमुञ्जत् पल्लवान् इव ॥१०।२६९।  
समाप्तावयवो यावन् ।मनोभवमहातरुः ।  
न समाक्रम्य मृद्नाति ।तावद् दर्शय ताम् इति ॥१०।२७०।  
तेनोक्तं नर्तनाचार्याव् ।अस्पर्धेतां परस्परम् ।  
त्वत्प्रवीणो ऽहम् इत्य् उक्तौ ।तौ च भूपतिना किल ॥१०।२७१।  
अलं वां कलहं कृत्वा ।कर्मशास्त्रविदौ युवाम् ।  
यस्य या कुशला शिष्या ।स नर्तयतु ताम् इति ॥१०।२७२।  
श्वः सुयामुनदन्तां च ।तस्माद् अर्यसुतां च नः ।  
नृत्यन्तीं नृपतिर् द्रष्टा ।तत्र द्रष्टास्थ ताम् इति ॥१०।२७३।  
या स्वाभाविकरूपखण्डितजगद्रूपाभिमाना प्रिया ।शृङ्गारादिरसप्रयोगसुभगा जायेत सा कीदृशी ।  
इत्य् अध्यासितचेतसा कथम् अपि प्रक्रान्तया चिन्तया ।पर्यङ्काङ्कविवर्तिनार्ततनुना नीता त्रियामा मया ॥१०।२७४।  
अथ नागरकाकारस् ।तदाकारसुहृद्वृतः ।  
सम्प्रस्थाप्य मनः पूर्वं ।नृपास्थानम् अगाम् अहम् ॥११।१।  
तत्र पुष्पकसंस्थान ।मञ्चस्थानं महीपतिम् ।  
प्रणम्य तदनुज्ञातं ।मञ्चान्तरम् असेविषि ॥११।२।  
रङ्गाङ्गणम् अथालोक्य ।कुशलप्रेक्षकाकुलम् ।  
नृत्याचार्यौ नमस्कृत्य ।महीपालम् अवोचताम् ॥११।३।  
राजन्न् उपान्तनेपथ्ये ।भृत्ये वः समुपागते ।  
द्रष्टुम् इच्छथ यां पूर्वम् ।आज्ञापयत ताम् इति ॥११।४।  
सो ऽब्रवीन् नृत्यगीतादि ।कलाशास्त्रविशारदः ।  
गोमुखः स च याम् आह ।सा पूर्वं नृत्यताम् इति ॥११।५।  
ताभ्याम् आगत्य पृष्टश् च ।का पूर्वं नृत्यताम् इति ।  
स सुयामुनदन्तेति ।तदुपाध्यायम् आदिशत् ॥११।६।  
ततस् तस्यां प्रनृत्तायां ।प्रनृत्ता- नृत्यवेदिनः ।  
रङ्गशेषस् तु निश्चेष्टः ।सुषुप्तावस्थां गतः ॥११।७।  
प्रत्याहृत्य ततश् चेतो ।ह्रियमाणं बलात् तया ।  
मनोनेत्राङ्गसञ्चारैर् ।अनाहार्यैर् अचिन्तयम् ॥११।८।  
नानुगन्तुम् अलं रम्भा ।नृत्तम् अस्याः समेनका ।  
कुत एव पराजेतुम् ।अबला बालिका प्रिया ॥११।९।  
राजहंसः पिपासान्धः ।प्राप्तः पङ्कजिनीं यथा ।  
पङ्काविलजलां पश्येत् ।तथाध्यासम् अहं प्रियाम् ॥११।१०।  
अवोचं गोमुखं चेदं ।जीयमानां प्रियाम् अहम् ।  
अशक्तः प्रेक्षितुं तेन ।रङ्गान् निर्गम्यताम् इति ॥११।११।  
तेनोक्तम् इच्छया गन्तुम् ।आगन्तुं वा न लभ्यते ।  
वत्सराजकुलात् तेन ।मुहूर्तं स्थीयताम् इति ॥११।१२।  
विरतायां ततस् तस्यां ।पुराणार्करुचाव् इव ।  
जीवलोकम् इव ज्योत्स्ना ।प्रिया रङ्गम् अरञ्जयत् ॥११।१३।  
अपृच्छं गोमुखं चासां ।कतमा पद्मदेविका ।  
मुद्रिकालतिका चेति ।स विहस्येदम् अब्रवीत् ॥११।१४।  
कीर्तिकान्त्योर् इयं मध्ये ।या लक्ष्मीर् इव राजते ।  
एषा नः स्वामिनी देवी ।वामतो मुद्रिकालता ॥११।१५।  
न चेयं शक्यते जेतुम् ।अलं वः शङ्कया यतः ।  
दृष्टा केन शरज्ज्योत्स्ना ।खद्योतप्रभया जिता ॥११।१६।  
मया विजयमानेयम् ।अनेकं नर्तकीशतम् ।  
दृष्टा सम्भावयाम्य् अस्यास् ।तेन नृत्तगुणान् इति ॥११।१७।  
गोमुखाभिमुखो यावत् ।सावधानं शृणोम्य् अहम् ।  
तावज् जय जयेत्य् उच्चैर् ।विमुक्तः प्रेक्षकैर् ध्वनिः ॥११।१८।  
रङ्गाद् दृष्टा च निर्यान्ती ।बाध्यमानेव सा मया ।  
दैन्यवेपथुवैवर्ण्य ।विषादैः सहजैर् इव ॥११।१९।  
ततो विसर्जितास्थानं ।नमस्कृत्य महीपतिम् ।  
स्वम् आवासं व्रजामि स्म ।कान्ताचिन्तापुरःसरः ॥११।२०।  
गोमुखं चाब्रवं कस्मान् ।माम् इदानीम् उपेक्षसे ।  
न ह्य् आदेशम् उपेक्षन्ते ।त्वादृशा- मादृशाम् इति ॥११।२१।  
तेनोक्तम् अपरः कश्चित् ।प्रत्ययार्थं विसर्ज्यताम् ।  
श्रद्धास्यति न मे वाक्यं ।विप्रलब्धा हि सा मया ॥११।२२।  
एषाम् अन्यतमं याहि ।गृहीत्वेति मयोदिते ।  
मरुभूतिक एवात्र ।योग्य इत्य् अयम् उक्तवान् ॥११।२३।  
अयं हरिशिखस् तावन् ।नीत्या वक्रगतिः कृतः ।  
अपायशतम् आलोक्य ।कदाचिज् जालम् आलिखेत् ॥११।२४।  
कथं कष्टतमे बालो ।व्यसनानां चतुष्टये ।  
यत्प्रधानस्त्रियस् तत्र ।राजपुत्रः प्रवर्त्यते ॥११।२५।  
एवम् अङ्गुलिभङ्गेन ।विचार्यालीकपण्डितः ।  
विहन्याद् अपि नः कार्यं ।तस्माद् एष न युज्यते ॥११।२६।  
तपन्तको ऽपि बालत्वान् ।मूढः शून्यमुखो यतः ।  
तस्माद् एवंविधे कार्ये ।नियोगं नायम् अर्हति ॥११।२७।  
विक्रमैकरसत्वाच् च ।समर्थो मरुभूतिकः ।  
अभ्यस्तसाहसस् तस्माद् ।एष प्रस्थाप्यताम् इति ॥११।२८।  
ततस् तौ सहितौ यातौ ।चिरात् तु मरुभूतिकम् ।  
प्राप्तं हरिशिखो ऽपृच्छत् ।किं वृत्तं भवतोर् इति ॥११।२९।  
तेनोक्तम् आवयोस् तावद् ।वेशमधेन गच्छतोः ।  
आयात्य् अभिमुखी यैव ।सैव याति पराङ्मुखी ॥११।३०।  
भञ्जन्ती चाङ्गुलीः क्रोधाद् ।वदत्य् आरक्तलोचना ।  
न स्प्रष्टव्यो न सम्भाष्यो ।गोमुखः पापवान् इति ॥११।३१।  
क्रुद्धदौवारिकाक्रान्त ।हाटकस्तम्भतोरणैः ।  
कक्ष्याद्वारैः प्रविष्टौ स्वः ।स्थानम् अर्यसुतास्थितम् ॥११।३२।  
तत्रैका दारिकावोचद् ।दारिकाः पश्यताद्भुतम् ।  
धूर्तेनानेन चातुर्याद् ।गोमयं पायसीकृतम् ॥११।३३।  
अपराधो ऽयम् एतावत् ।सर्पः प्राणहरः कृतः ।  
तम् एव पश्यतानेन ।वाचालेन गुणीकृतम् ॥११।३४।  
वन्दमानो यदा कोपात् ।स्वामिन्या नाभिनन्दितः ।  
सम्भ्रान्तश् च विलक्षश् च ।तदा ताम् आह गोमुखः ॥११।३५।  
मन्ये निष्कारणं कोपं ।देव्याः को नाम मादृशः ।  
सेवकः परिचित्तज्ञः ।स्वामिनं कोपयेद् इति ॥११।३६।  
तथान्यतमया कोपात् ।तालवृन्तभृतोदितम् ।  
कथं निष्कारणो नाम ।किम् इदं लघु कारणम् ॥११।३७।  
उत्कण्ठादर्शम् इच्छन्ती ।कस्यापि चिरकाङ्क्षितम् ।  
त्वया नर्तयता कान्ता ।किम् इयं सुखम् आसिता ॥११।३८।  
अथ वा तद् गतं नाम ।स्वामी किं करणं त्वया ।  
पश्यन्न् अभिमुखं प्रीत्या ।स तथा विमुखीकृतः ॥११।३९।  
भवान् पश्यतु वा मा वा ।त्वद्विधेयो युवा जनः ।  
त्वम् इच्छसि जयं यस्याः ।किम् असौ न पराजिता ॥११।४०।  
ततो भियावनमितं ।मुखम् उन्नम्य गोमुखः ।  
उक्तवान् पश्यतानर्थं ।दोषो भूतो गुणो ऽपि नः ॥११।४१।  
यदि प्राक् स्वामिनी नृत्येत् ।तया राजा सुतोषितः ।  
कदाचिद् इतरां नैव ।पश्येद् वृत्तकुतूहलः ॥११।४२।  
तदा च गुणविद्वेषी ।जनो वक्ता भवेद् यथा ।  
पक्षपातान् नरेन्द्रेण ।दृष्टा मदनमञ्जुका ॥११।४३।  
इतरा यदि नृत्यन्ती ।तेन दृष्टा भवेत् तदा ।  
नोर्वशीम् अपि पश्येत् सः ।कुतो मदनमञ्जुकाम् ॥११।४४।  
प्रीत्या यश् चोन्मुखः पश्यन् ।कृतः स्वामी पराङ्मुखः ।  
मयोपायः प्रयुक्तो ऽसौ ।कथम् इत्य् अवधीयताम् ॥११।४५।  
न सुयामुनदन्तायाः ।शक्यः कर्तुं पराभवः ।  
कृतानुकरणैः साक्षाद् ।भरतेनापि नृत्यता ॥११।४६।  
अर्यपुत्रे तु विमुखे ।युष्माभिः सा पराजिता ।  
सहजैर् इव वैवर्ण्य ।विवादस्वेदवेपनैः ॥११।४७।  
तेन ब्रवीमि सेवापि ।याति यद्य् अपराधताम् ।  
भक्त्याराधितभर्तारः ।सेवका- हन्त दुःस्थिताः ॥११।४८।  
अथवा सापराधो ऽपि ।दूतः सम्मानम् अर्हति ।  
सन्देशश्रवणात् तेन ।सम्मानयत माम् इति ॥११।४९।  
अथ सात्र परावृत्य ।प्रसादविशदानना ।  
ईषद्विहसितज्योत्स्ना ।सलिलस्नपिताधरा ॥११।५०।  
अयि चन्द्रमुखं मा स्म ।गोमुखं पुरुषं वद ।  
न हि वत्सेश्वरासन्नाः ।श्रूयन्ते स्त्रीसुहृद्द्रुहः ॥११।५१।  
अनालापेन यच् चासि ।क्षणम् आयासितो मया ।  
तत् क्षमस्व न हि स्वास्था- ।बाधन्ते त्वादृशाम् इति ॥११।५२।  
ततः सा गोमुखेनोक्ता ।द्रष्टुम् इच्छति वः प्रियः ।  
सन्देहश् चेद् इयं मुद्रा ।तदीया दृश्यताम् इति ॥११।५३।  
तयोक्तं कुम्भकाराणां ।कोटिर् वसति वः पुरे ।  
कोटिः किम् इति नानीता- ।न हि ते क्षीणमृत्तिकाः ॥११।५४।  
तेनोक्तं केन वानीता ।मुद्रा वा मृत्तिकामयी ।  
न ह्य् आरभ्यमहाकार्याः ।प्रमाद्यन्ति सचेतसः ॥११।५५।  
यौगन्धरायणसुतः ।प्रियं मित्रं प्रियस्य वः ।  
स्वामिना प्रेषितः प्रीत्या ।दृश्यतां मरुभूतिकः ॥११।५६।  
अथ देवी नमस्कृत्य ।प्रीता विज्ञापिता मया ।  
यत् सन्दिशति नः स्वामी ।युष्मभ्यं तन् निशाम्यताम् ॥११।५७।  
प्रेरितः त्वाम् अहं द्रष्टुं ।येन लक्ष्मीम् इवालसः ।  
क्रीडतास्मद्विधैर् एष ।विलक्षः क्रियताम् इति ॥११।५८।  
प्रस्थितायां ततो देव्याम् ।आह मां पद्मदेविका ।  
इयं प्रसाध्यते यावत् ।तावद् आस्तां भवान् इति ॥११।५९।  
देव्या सह प्रविश्यान्तर् ।मुहूर्ताद् इव सा ततः ।  
आह प्रकृष्टप्रमुदा ।प्रफुल्लनयनोत्पला ॥११।६०।  
मया कलिङ्गसेनायै ।तया गत्वा रुमण्वते ।  
तेनापि भूमिपतये ।वृत्तान्तो ऽयं निवेदितः ॥११।६१।  
तेनोक्तं किम् इहाख्येयं ।तरुणो ननु दारकः ।  
जीवलोकसुखान्य् एष ।तस्माद् अनुभवत्व् इति ॥११।६२।  
सेयं राज्ञाभ्यनुज्ञाता ।गुरुणा मन्मथेन च ।  
इयम् आयाति ते पश्चाद् ।यातु तावद् भवान् इति ॥११।६३।  
अथ प्रविश्य सम्भ्रान्ता ।प्रतीहारी न्यवेदयत् ।  
सयानो गोमुखः प्राह ।लघु श्रावय माम् इति ॥११।६४।  
मयोक्तं गोमुखस् तावद् ।एकाकी प्रविशत्व् इति ।  
स प्रविश्योक्तवान् द्वारे ।देवी किं विधृतेति माम् ॥११।६५।  
अज्ञातप्रमदासङ्गम् ।आकुलीभूतमानसम् ।  
कुरु नागरकं तावत् ।त्वं माम् इत्य् अहम् उक्तवान् ॥११।६६।  
तेनोक्तं युद्धवेलायां ।दम्यन्ते तुरगा- इति ।  
यद् एतद् घुष्यते लोके ।तद् एतत् तथ्यतां गतम् ॥११।६७।  
न नागरकतां प्राप्तुम् ।उपदेशेन शक्यते ।  
इयं हि मोक्षविद्येव ।प्रयोगावृत्तिसाधना ॥११।६८।  
सङ्क्षेपतस् तु वक्ष्यामि ।यद् यद् देवी करिष्यति ।  
तत् तद् एवानुकुर्यास् त्वं ।दक्षो हि लभते श्रियम् ॥११।६९।  
अनुशिष्य स माम् एवं ।निर्यायानीय च प्रियाम् ।  
सुखं सुप्यास्तम् इत्य् उक्त्वा ।यथास्वं ससुहृद्गतः ॥११।७०।  
ततः प्रविश्य दयिता ।माम् अर्धाक्ष्णा निरैक्षत ।  
कृतं तथैव च मया ।वन्दितेन च वन्दिता ॥११।७१।  
सर्वथा यद् यद् एवाहम् ।अनया कारितस् तदा ।  
तद् एवानुकरोमि स्म ।नर्तनाचार्यशिष्यवत् ॥११।७२।  
अथ बुद्ध्वानुकूलं माम् ।इयम् अन्वर्थवेदिनम् ।  
स्मित्वा सोत्कम्परोमाञ्चं ।गाढम् अङ्गम् अपीडयत् ॥११।७३।  
ततो ऽहम् अनपेक्ष्यैव ।तत्कृतानुकृतक्रमम् ।  
अशरीरस्य कस्यापि ।गतो भूतस्य वश्यताम् ॥११।७४।  
स्त्रीपुंसताम् आगतयोर् ।अनभिप्रेतनिद्रयोः ।  
प्रदोष एव क्षणदा ।क्षीणा क्षणवद् आवयोः ॥११।७५।  
प्रातः प्रवहणेनैव ।प्रियाम् आदाय गोमुखः ।  
मातुर् एवानयद् गेहं ।मन्मानसपुरःसराम् ॥११।७६।  
वर्धमानरतेर् एवम् ।अतियातेषु केषुचित् ।  
दिनेषु मम सम्प्राप्तः ।सेनानीर् इदम् अब्रवीत् ॥११।७७।  
अद्याष्टासु प्रयातेषु ।मुहूर्तेषु प्रवक्ष्यति ।  
मौहूर्तानुमतो राजा ।रात्रेः शान्तिपुरःसरम् ॥११।७८।  
तारयिष्यामि यमुनाम् ।अहं यात्रागतं जनम् ।  
युष्माभिर् अपि कर्तव्यं ।यत् तद् आज्ञाप्यताम् इति ॥११।७९।  
मयोक्तं गोमुखो गत्वा ।युष्मान् विज्ञापयिष्यति ।  
इति तस्मिन् नते मह्यं ।गोमुखेन निवेदितम् ॥११।८०।  
अध सकामुकगणः ।श्वो गन्ता गणिकागणः ।  
तेनैव सहिता- यूयं ।गन्तारः शनकैर् इति ॥११।८१।  
गोमुखेन तु वृत्तान्ते ।कथिते ऽस्मिन् रुमण्वते ।  
प्रतिष्ठे ससुहृत् प्रातः ।पृष्ठतो जनसंहतेः ॥११।८२।  
तच् च क्रीडागृहं प्राप्य ।कल्पितं यमुनातटे ।  
दिवसं गमयामि स्म ।तं त्रियामामुखोत्सुकः ॥११।८३।  
गोमुखानीतया सार्धम् ।आसित्वा कान्तया सह ।  
निशायां यातकल्पायाम् ।अपश्यं रुदतीम् इमाम् ॥११।८४।  
किम् एतद् इति पृष्टा च ।मया सम्भ्रान्तचेतसा ।  
यदा नोक्तवती किञ्चित् ।तदान्या दारिकाब्रवीत् ॥११।८५।  
अपैति गुणवत्सङ्गाद् ।दोषो दोषवताम् किल ।  
गणिकाशब्ददोषस् तु ।नैनाम् अद्यापि मुञ्चति ॥११।८६।  
काशिराजस्य या कन्या ।वृता तुभ्यं पुरोधसा ।  
तस्याश् चामरधारिण्या ।भवितव्यं किलानया ॥११।८७।  
सेयम् उत्प्रेक्ष्य तद् दुःखं ।दारुणं मरणाद् अपि ।  
विषपानकृतोत्साहा ।हातुम् इच्छत्य् असून् इति ॥११।८८।  
मयोक्तम् अहम् अप्य् अङ्गं ।त्वद्वियोगरुजातुरम् ।  
नित्योत्क्षपितम् अक्षीबं ।त्यक्त्वा स्थास्याम्य् अवेदनः ॥११।८९।  
इत्य् अस्मिन्न् एव समये ।प्राप्ता- हरिशिखादयः ।  
वृत्तान्तम् एवम् आकर्ण्य ।भीषणं सभियो ऽभवन् ॥११।९०।  
ततः सम्भाष्य सुहृदाव् ।अवोचन् मरुभूतिकः ।  
वयम् एव व्।इसं पूर्वं ।पिबामः कल्प्यताम् इति ॥११।९१।  
ततो हरिशिखेनोक्तं ।क्वासौ सम्प्रति गोमुखः ।  
यो हि मूलम् अनर्थस्य ।स तावत् पाय्यताम् इति ॥११।९२।  
तेन गोमुखम् आह्वातुं ।प्रहितागत्य दारिका ।  
अब्रवीद् गोमुखो वक्ति ।किं मयातः प्रयोजनम् ॥११।९३।  
दीर्घजीवितनामानम् ।अध्यायं चिरविस्मृतम् ।  
अहम् अध्येतुम् आरभ्दो ।वैद्याद् प्राणप्रदाद् इति ॥११।९४।  
ततो हरिशिखेनोक्तः ।क्रुद्धेन मरुभूतिकः ।  
प्रेर्यमाणं गलाष्ट्राभिः ।शीघ्रम् आनय तं शठम् ॥११।९५।  
[थे अर्रिवल् ओफ़् गोमुख अन्द् थे बेगिन्निन्ग् ओफ़् हरिशिखश् स्पेएछ् इस् मिस्सिन्ग्] ॥११।९६।  
यस् त्वया घटितो ऽनर्थः ।स्वामिनो जीवितः सुखम् ।  
स्वामिन्या सह संयोगः ।सो ऽयम् एवं विजृम्भते ॥११।९७।  
सो ऽब्रवीत् सो ऽयम् आयातो ।वादः सम्प्रति सत्यताम् ।  
ज्वरिष्यामीति सञ्चिन्त्य ।मण्डं पिबति मुण्डितः ॥११।९८।  
स कालस् तावद् आयातु ।स्वामिनी यद् विशङ्किता ।  
तत्रैव विद्याम न्यञ्चो ।पास्यामस् त्यज्यतां त्वरा ॥११।९९।  
अथ वालं प्रलापेन ।महीपालं तपन्तकः ।  
विज्ञापयतु तेनास्य ।दत्तः पूर्वम् अयं वरः ॥११।१००।  
अप्रसङ्गे ऽपि भवता ।कार्या विज्ञापिना मयि ।  
सिद्धिं यास्यति चावश्यं ।मा स्म शङ्कां करोद् इति ॥११।१०१।  
इतीमाम् अनुकूलाभिर् ।वाग्भिर् आश्यास्य गोमुखः ।  
मातुर् एवानयन् मूलं ।प्राविशाम ततः पुरीम् ॥११।१०२।  
कुमारवटकास्थेन ।मयानूक्तस् तपन्तकः ।  
गोमुखेन यद् आख्यातं ।तत् कार्यं साध्यताम् इति ॥११।१०३।  
तपन्तकस् तु सास्फोटम् ।इदं सिद्धिम् इति ब्रुवन् ।  
गत्वा राजकुलं तस्माद् ।आगत्येदम् अभाषत ॥११।१०४।  
राजपादैर् अहं पृष्टस् ।तात किं क्रियताम् इति ।  
शालीनेन मयाप्य् उक्तं ।मोदको दीयताम् इति ॥११।१०५।  
एवं मालाफलादीनि ।निःसाराणि तपन्तकः ।  
याचते स्म प्रहीणत्वाद् ।गत्वा गत्वा महीपतिम् ॥११।१०६।  
इति सशरीरया क्षणम् इव क्षणदाः क्षपयन् ।सह विशरीरया दयितया विरसान् दिवसान् ।  
दिनरजनीविहारविपरीतम् अहम् चरितै ।रथचरणाह्वयस्य चरितानि विडम्बितवान् ॥११।१०७।  
अथ मां कृतकर्तव्यं ।सुखासीनम् अहर्मुखे ।  
वादी जित इवाच्छायस् ।त्रपया गोमुखो ऽब्रवीत् ॥१२।१।  
अहम् अर्यसुतां नीत्वा ।गृहं स्वगृहम् आगतः ।  
ततो ऽपि वन्दितुं देव्यौ ।नरेन्द्रान्तःपुरं गतः ॥१२।२।  
वन्दिता च विहस्याह ।देवी पद्मावती यथा ।  
किङ्कारणं वधूर् अद्य ।नास्मान् आयाति वन्दितुम् ॥१२।३।  
भ्रात्रा ते किं न मुक्तैव ।न वाद्यापि विबुध्यते ।  
कोपिता वा भवेद् भर्त्रा ।शिष्टा दुश्चरितैर् इति ॥१२।४।  
अथागत्- हतोरस्का ।क्रन्दन्ती पद्मदेविका ।  
नास्ति नः स्वामिनीत्य् उक्त्वा ।देव्योर् निपतिता पुरः ॥१२।५।  
ततो देव्यौ ततः शेषम् ।अशेषम् अवरोधनम् ।  
राजा च श्रुतवृत्तान्तः ।सास्थानो धैर्यम् अत्यजत् ॥१२।६।  
ततः प्राप्याचिरात् सञ्ज्ञां ।मागध्या पद्मदेविका ।  
कथं जानासि नास्तीति ।पृष्टाचष्ट निशाम्यताम् ॥१२।७।  
यथैव गोमुखेनासौ ।स्वम् आवासं प्रवेशिता ।  
तथैव कगिति घ्रातो ।गन्धो ऽस्माभिर् अमानुषः ॥१२।८।  
अकस्माच् च क्षणं निद्रां ।गच्छामः प्रतिबुध्य च ।  
शून्याम् ईक्षामहे शय्याम् ।अश्रीकां नलिनीम् इव ॥१२।९।  
ततो हा हेति विक्रुष्य ।समूर्छाः क्षणम् आस्महे ।  
न क्वचिच् च विचिन्वत्यः ।पश्यामः स्वामिनीम् इति ॥१२।१०।  
कलिङ्गसेनया त्व् अत्र ।शोकगद्गदयोदितम् ।  
इदं तद् आगतं मन्य ।दुर्विद्याधरचेष्टितम् ॥१२।११।  
बालिकाम् अहम् आदाय ।पूर्वं मदनमञ्चुकाम् ।  
हर्म्याग्रे क्रीडयामि स्म ।चन्द्रिकासङ्गशीतले ॥१२।१२।  
एहि विद्याधरा३ एहि ।गृहाणेमां सुरूपिकाम् ।  
एकाम् एव मया लब्धां ।सुतां दुर्लभिकाम् इति ॥१२।१३।  
ततश् चर्मासिकेयूर ।हारादिकरभासुरः ।  
अवातरद् दिवः को ऽपि ।दिव्यगन्धस्रगम्बरः ॥१२।१४।  
दूराद् एव च मां भीतां ।मा भैषीर् इति सान्त्वयन् ।  
गम्भीरध्वनिवित्रस्त ।तनयाम् इदम् अब्रवीत् ॥१२।१५।  
यदि मह्यम् इयं दत्ता ।सत्येन तनया त्वया ।  
ततो मुञ्च नयाम्य् एनां ।न्यासभूता हि कन्यका ॥१२।१६।  
नाम्ना मानसवेगो ऽहं ।विद्याधरगणाधिपः ।  
सर्वविज्ञेयविज्ञान ।मनोज्वलितधीर् इति ॥१२।१७।  
अनिच्छन्ती ततस् तस्य ।सन्निधौ चिरम् आसितुम् ।  
प्रयत्नाद् धैर्यम् आधाय ।प्रगल्भेव तम् अब्रवम् ॥१२।१८।  
अर्हत्य् अवश्यम् एवेयम् ।ईदृशी त्वादृशं पतिम् ।  
न पुनर् दीयते तावद् ।बालिका शैशवाद् इति ॥१२।१९।  
अथ माम् अभिवाद्यासाव् ।उल्कासङ्घातभासुरः ।  
दृश्यमानो महावेगः ।क्षणेनान्तर्हितो ऽभवत् ॥१२।२०।  
तेन ब्रवीमि तेनाद्य ।तत् स्मृत्वा क्षुद्रबुद्धिना ।  
विद्याधराधमेनासौ ।नीता यदि भवेद् इति ॥१२।२१।  
सर्वथा दृश्यते नेह ।देवी मदनमञ्जुका ।  
यद् अत्रानन्तरं न्याय्यं ।तद् अनुष्ठीयताम् इति ॥१२।२२।  
ततः समुत्पतन्न् एव ।शोकः क्रोधेन मामकः ।  
प्रेरितः पवनेनेव ।प्रबलेन बलाहकः ॥१२।२३।  
स्त्रीतस्कर दुराचार ।मूढ मानसवेगक ।  
तिष्ठ तिष्ठ क्व यासीति ।प्रालपं गगनोन्मुखः ॥१२।२४।  
युगपत् क्रोधशोकाभ्यां ।शोषितो ऽहं क्रमेण च ।  
यथानिलतुषाराभ्यां ।शिशिरे कमलाकरः ॥१२।२५।  
गोमुखस् तु नृपाहुतः ।प्रत्यागत्येदम् अब्रवीत् ।  
किम् एतद् इति पृष्टेन ।वृत्तान्तो ऽयं मयोदितः ॥१२।२६।  
ततः सम्भ्रमविस्रस्तम् ।आकर्षन्न् उत्तराम्बरम् ।  
विषादाकुलितो राजा ।प्रस्थितो युष्मदन्तिकम् ॥१२।२७।  
अन्तरे च रुमण्वन्तम् ।आह केयं प्रमादिता ।  
सर्वथा ख्यापितं लोकैर् ।भवतां नीतिकौशलम् ॥१२।२८।  
युक्तं तदा यदालोच्य ।महत् सीदत् प्रयोजनम् ।  
विप्रलब्धो ऽस्मि युष्माभिर् ।देव्या वासवदत्तया ॥१२।२९।  
अधुना ध्रियमाणे ऽपि ।समर्थसचिवे मयि ।  
अपनीता वधूः कस्माद् ।बालान् मम सुताद् इति ॥१२।३०।  
स तम् आह निवर्तध्वम् ।अलं तत्र गतेन वः ।  
युष्मान् दृष्ट्वा हि स शिशुः ।प्राणान् अपि परित्यजेत् ॥१२।३१।  
आज्ञापयथ मां यच् च ।यच् च विज्ञापयामि वः ।  
आसीनान् आसने तेन ।निवृत्य स्थीयताम् इति ॥१२।३२।  
उपविष्टाय चाचष्ट ।स्फुटं दिव्येन सा हृता ।  
अनाथापि न वः काचित् ।केनचित् परिभूयते ॥१२।३३।  
यावद् अन्तःपुराटव्यौ ।यावच् च गृहपक्षिणः ।  
नास्त्य् असौ यो न चास्माभिर् ।ईक्षितश् चारचक्षुषा ॥१२।३४।  
आकाशे तु न मे प्रज्ञा ।क्रमते दिव्यगोचरे ।  
तेन विद्याधरेणासौ ।हृतेति हृदये मम ॥१२।३५।  
अथ वा भवतूद्याने ।युवराजः परीक्षताम् ।  
कदाचित् कुपिता भर्त्रे ।तत्रासीत वधूर् इति ॥१२।३६।  
कुपितानां हि भर्तृभ्यः ।श्रूयन्ते कुलयोषिताम् ।  
साधुभिः कथ्यमानानि ।पञ्च स्थानानि तद् यथा ॥१२।३७।  
श्वश्रूभ्रातृननान्दृणां ।भर्तृमित्रस्य वा गृहम् ।  
दुष्टसञ्चारशून्यानि ।मन्दिरोपवनानि वा ॥१२।३८।  
अत्रान्तरे कथितवान् ।आख्यानं मरुभूतिकः ।  
प्रस्तावे यन् मया पूर्वं ।श्रुतं तद् अवधीयताम् ॥१२।३९।  
अष्टावक्रस्य दुहिता ।सावित्री नाम कन्यका ।  
आसीद् या चरिताकारैः ।सावित्रीम् अतिरिच्यते ॥१२।४०।  
अष्टावक्रम् अयाचिष्ट ।कदाचिद् ऋषिर् अङ्गिराः ।  
ब्रह्मन्न् अकृतदारो ऽस्मि ।सुता मे दीयताम् इति ॥१२।४१।  
सो ऽब्रवीद् भवतः को ऽन्यस् ।त्रैलोक्ये ऽपि वरो वरः ।  
किं तु दत्तेयम् अन्यस्मै ।क्षमतां भगवान् इति ॥१२।४२।  
तस्य भ्राता वृषो नाम ।स चाङ्गिरसम् अब्रवीत् ।  
अमृता नाम दुहिता ।मम सा गृह्यताम् इति ॥१२।४३।  
परिणीय तु तां कन्याम् ।अमृताम् अमृतोपमाम् ।  
आत्मानम् अङ्गिरा मेने ।पीतामृतम् इवामृतम् ॥१२।४४।  
सा कदाचित् कथञ्चित् तं ।कारणे ऽल्पे ऽपि पीडिता ।  
उपालब्धवती नाथम् ।ऋषिपुत्रस्य वल्लभा ॥१२।४५।  
चक्षू-रक्तेन भवता ।सावित्री स्वयम् अर्थिता ।  
अहं त्व् अनिच्छते तुभ्यं ।पित्रा दत्ता बलाद् इति ॥१२।४६।  
नानाविधैः स शपथैर् ।अमृतां परिसन्त्वयन् ।  
कञ्चिद् अभ्यनयत् कालम् ।एकदास्तङ्गते रवौ ॥१२।४७।  
पश्चात् सन्ध्याम् उपासीनम् ।आसीनं मौनधारिणम् ।  
अपृच्छद् अमृतागत्य ।किं ध्यायति भवान् इति ॥१२।४८।  
तेन वन्दितसन्ध्येन ।चिराद् उक्तं ननु प्रिये ।  
देवीं विहाय सावित्रीं ।किम् अन्यच् चिन्तयाम्य् अहम् ॥१२।४९।  
अथ सा श्रुतम् इत्य् उक्त्वा ।स्वस्मिन्न् आश्रमपादपे ।  
देवताभ्यो नमस्कृत्य ।शरीरम् उदलम्बयत् ॥१२।५०।  
आकृष्टकण्ठपाशा च ।पुरः प्रैक्षत देवताम् ।  
विद्युत्पिङ्गजटाभारां ।साक्षमालाकमण्डलुम् ॥१२।५१।  
ततो दन्तप्रभाजाल ।प्रभासिततपोवना ।  
देवतावोचद् अमृताम् ।अमृतेनेव सिञ्चती ॥१२।५२।  
पुत्रि मा स्म त्यज प्राणान् ।दुस्त्यजान् धर्मसाधनान् ।  
स्त्रैणम् अज्ञानम् आश्रित्य ।सन्तुष्टो हि पतिस् त्वया ॥१२।५३।  
नाष्टावक्रस्य दुहिता ।सावित्री तेन चिन्तिता ।  
किं त्व् अहं ब्रह्मरुद्र ।आदिसप्तलोकनमस्कृता ॥१२।५४।  
सर्वथा मत्प्रसादात् ते ।पुत्रि पुत्रो भविष्यति ।  
बलेन तपसा यस्य ।न समानो भविष्यति ॥१२।५५।  
इति दत्त्वा वरं तस्यै ।सावित्री दिवम् आश्रयत् ।  
अमृतापि गताशङ्का ।भर्त्रा सह समेयुषी ॥१२।५६।  
तेन ब्रवीमि कुपिता ।कदाचिद् अमृतेव सा ।  
उद्यानं प्रविशेत्त् तत्र ।स्वयम् अन्विष्यताम् इति ॥१२।५७।  
अथाहं शिबिकारूढः ।प्रस्थितो वेशम् अस्मृतिः ।  
चक्षुश्चेतोहराकाराः ।पश्यन् वेश्याः समूहशः ॥१२।५८।  
आसीच् च मम देवीभ्यां ।प्रयोगो ऽयम् अनुष्ठितः ।  
अपि नामास्य कस्याञ्चित् ।स्त्रियां भावो भवेद् इति ॥१२।५९।  
तदायं मोहसङ्कल्पो ।न हि सङ्कल्पजन्मनः ।  
रतेर् अन्यासु सङ्कल्पः ।प्रमदासु प्रवर्तते ॥१२।६०।  
ततः सङ्कल्पयन्न् एवम् ।अचन्द्रिकम् इवाम्बरम् ।  
कान्तामातुर् गृहं कान्तं ।कान्ताशून्यम् उपागमम् ॥१२।६१।  
प्रकाशान् अप्रकाशांश् च ।प्रदेशान् बहुशो बहून् ।  
अन्विष्यन्तो भ्रमाम स्म ।न चापश्याम तत्र ताम् ॥१२।६२।  
गोमुखोद्दिष्टमार्गश् च ।प्रविश्य गृहकाननम् ।  
पृच्छामि स्म प्रियावार्त्तां ।साक्षिशाखामृगाण्डजान् ॥१२।६३।  
केभ्यश्चित् कुपितः शापान् ।केभ्यश्चिद् वितरन् करान् ।  
विडम्बयन्न् अशास्त्रज्ञम् ।इत्य् उत्कटरसं नटम् ॥१२।६४।  
अथोपगम्य त्वरितः ।प्रहृष्टो मरुभूतिकः ।  
अर्यपुत्रार्यदुहिता ।मया दृष्टेत्य् अभाषत ॥१२।६५।  
ततस् तस्य परामृज्य ।पाणिना विकसन्मुखम् ।  
अपि सत्यम् इदं सौम्य ।स्यात् क्रीडेत्य् अहम् अब्रवम् ॥१२।६६।  
सो ऽब्रवीत् सत्यम् अप्य् एतत् ।क्रीडा यैषातिहर्षजा ।  
असत्ये ह्य् अत्र या क्रीडा ।तद् उन्मत्तविजृम्भितम् ॥१२।६७।  
अथ वालं विमर्शेन ।महाभ्युदयवैरिणा ।  
त्वरितं गम्यतां यस्मान् ।नार्तः कालम् उदीक्षते ॥१२।६८।  
पश्यामि स्म ततो गच्छन्न् ।अशोकशिशुम् अग्रतः ।  
रक्तं कुसुमसङ्घातम् ।अयम् आभूमिपल्लवम् ॥१२।६९।  
अकाले किम् अशोकस्य ।कुसुमानीति चिन्तयन् ।  
तस्य स्कन्धे ह्रियालीनम् ।अपश्यं प्राणदायिनीम् ॥१२।७०।  
आसीच् च मम किं चित्रं ।यत् पादस्पर्शदोहदः ।  
सद्यः कुसुमितो ऽशोकः ।प्राप्य सर्वाङ्गसङ्गतिम् ॥१२।७१।  
इदम् अत्र महत् चित्रं ।यदालोकितम् एतया ।  
वनदेवतयोद्यानं ।सकलं न विजृम्भितम् ॥१२।७२।  
सर्वथाचेतना- वृक्षाः ।कान्ताया- दर्शने सति ।  
सुभगे निर्विकारत्वाद् ।अङ्गारतुषभस्मवत् ॥१२।७३।  
अथालिङ्गितुम् आरब्धः ।सानुरागम् अहं च ताम् ।  
तया चाङ्गानि संहृत्य ।मा तावद् इति वारितः ॥१२।७४।  
ततः प्रसरभङ्गेन ।विलक्षम् उपलक्ष्य माम् ।  
साब्रवीद् अपरोधो ऽयम् ।अर्यपुत्रेण मृष्यताम् ॥१२।७५।  
आराधितवती यक्षम् ।अहं कन्या सती यथा ।  
अर्यपुत्रस्य भूयासं ।दयिता परिचारिका ॥१२।७६।  
तुभ्यं कार्ये च संसिद्धे ।शमीलाजसुगन्धिना ।  
पानं हस्तेन दास्यामि ।प्रसीदतु भवान् इति ॥१२।७७।  
स च तस्य प्रसादान् मे ।यातः सिद्धिं मनोरथः ।  
आयाचितं तु यक्षाय ।न मया प्रतियाचितम् ॥१२।७८।  
तेनाहं पानशौण्डेन ।नीता धनपतेः सभाम् ।  
वृत्तान्तः कथितश् चायम् ।अथोक्तो धनदेन सः ॥१२।७९।  
आयाचितम् इयं तुभ्यम् ।अचिरेणैव दास्यति ।  
नीत्वा समर्पय क्षिप्रं ।दारकाय वधूम् इति ॥१२।८०।  
तेन चाहम् इहानीता ।गगनागमनाच् च मे ।  
शरीरं परुषीभूतं ।वारिता स्थ ततो मया ॥१२।८१।  
[थे फ़िर्स्त् हल्फ़् ओफ़् थे वेर्से इस् मिस्सिन्ग्] ।  
तस्मै यक्षाय युष्माभिः ।स मे सम्पाद्यताम् इति ॥१२।८२।  
अथास्यै गनिकाध्यक्षो ।राजादेशं न्यवेदयत् ।  
अद्यारभ्य कुलस्त्रीत्वं ।भवतीनां भवत्व् इति ॥१२।८३।  
तं चाकर्ण्य महामनोरथम् इदं पूर्णं चिरात् काङ्क्षितं ।नैव प्रीतिविकासिहारिहसितं धत्ते स्म कान्तामुखम् ।  
याच्ञावृत्तिकदर्थितैर् बहुभिर् अप्य् आप्तैर् न हि प्रार्थकाः ।प्रीतिं यान्ति तथा यथा तनुभिर् अप्य् अर्थैः सुखाभ्यागतैः ॥१२।८४।  
ततो दिवसम् आसित्वा ।कान्तामातुर् अहं गृहे ।  
प्रियां नववधूवेषां ।प्रदोषे परिणीतवान् ॥१३।१।  
प्रसादाद् अर्यपादानां ।कुलस्त्रीत्वम् उपागताम् ।  
ताम् आदाय स्वम् आवासं ।प्रवृत्तोत्सवम् आगमम् ॥१३।२।  
तत्र सा सधनाध्यक्षं ।तं यक्षं कुसुमादिभिः ।  
अभ्यर्च्य पानदानेन ।सुदुष्तोषम् अतोषयत् ॥१३।३।  
पद्मरागमयीं शुक्तिं ।पद्मरागद्रवत्विषः ।  
आदाय मधुनः पूर्णां ।ततो माम् अब्रवीत् प्रिया ॥१३।४।  
मङ्गलानां प्रधानत्वात् ।कार्यसंसिद्धिदायिनी ।  
एषा धनपतेः शेषा ।स्वादुर् आस्वाद्यताम् इति ॥१३।५।  
मयोक्तम् अननुज्ञातस् ।तातपादैर् गुणान् अपि ।  
नाहं सेवितुम् इच्छामि ।किं पुनर् व्यसनं महत् ॥१३।६।  
ततः सा दृढसंरम्भा ।शपथैर् अव्यतिक्रमैः ।  
चिरान् निरुत्तरीकृत्य ।माम् अनिच्छुम् अपाययत् ॥१३।७।  
पीतैकमधुशुक्तिं च ।मां सापृच्छत् कृतस्मिता ।  
किम् आस्वादम् इदं पानम् ।इति प्रत्यब्रवं ततः ॥१३।८।  
आपाने मधुरास्वादम् ।अनुस्वादे तु तिक्तकम् ।  
क्षये कषायकटुकम् ।अवच्छेदे मनाग् इति ॥१३।९।  
साब्रवीद् व्यक्तम् अद्यापि ।न जानीथ रसं पुनः ।  
पीयताम् इति पीतं च ।पुनस् तद्वचनाद् मया ॥१३।१०।  
इदं कीदृशम् इत्य् अस्यै ।पृच्छत्यै कथितं मया ।  
किम् अर्थम् अपि मे चित्तं ।गतम् अस्वस्थताम् इति ॥१३।११।  
तयोक्तम् अपराप्य् एका ।शुक्तिर् आस्वाद्यतां ततः ।  
गमिष्यत्य् अचिराद् एव ।चित्तं ते स्वस्थताम् इति ॥१३।१२।  
तस्याम् अपि च पीतायाम् ।अपश्यं वेगवद्भ्रमान् ।  
तरुप्रासादशैलादीन् ।स्थावरान् अपि जङ्गमान् ॥१३।१३।  
यथा चाहं तयोपायैर् ।अग्राम्यैः शपथादिभिः ।  
अनिच्छन् पायितः पानं ।तथा ताम् अप्य् अपाययम् ॥१३।१४।  
बलवद्भ्याम् अथाक्रम्य ।मदेन मदनेन च ।  
यद् एव रुचितम् ताभ्यां ।तत् तैवास्मि प्रवर्तितः ॥१३।१५।  
यः सन्तोषयितुं यक्षं ।विवाहः कृत्रिमः कृतः ।  
तेन कृत्रिमम् एवासौ ।कन्यात्वं प्रतिपादिता ॥१३।१६।  
ततः प्रातर् उपागम्य ।मधुगन्धाधिवासितम् ।  
घ्रात्वा हरिशिखो वेश्म ।सम्भ्रान्तमतिर् उक्तवान् ॥१३।१७।  
अपूर्व इव गन्धो ऽयम् ।अर्यपुत्र विभाव्यते ।  
मन्ये ऽर्यपुत्रया यूयम् ।अनिच्छाः पायिता- इति ॥१३।१८।  
स मयोक्तः सखे सख्या ।तवाहं पायितो बलात् ।  
भवतापि रुचौ सत्यां ।स्थीयतां पीयताम् इति ॥१३।१९।  
सो ऽब्रवीद् व्यसनग्राम ।ग्रामण्यं भवताम् अपि ।  
पानं साधु न पश्यामि ।किं पुनर् मन्त्रिणाम् इति ॥१३।२०।  
मयोक्तम् अर्यपादेषु ।समित्रेषु समाशतम् ।  
पालयत्सु किम् अस्माकम् ।आत्मभिर् वञ्चितैर् इति ॥१३।२१।  
तेनोक्तं मन्त्रिसचिवैर् ।विज्ञाप्यं कार्यम् आगतम् ।  
अनुष्ठाने पुनस् तस्य ।स्वातन्त्र्यं स्वामिनाम् इति ॥१३।२२।  
तं पिबन्तं सहावाभ्याम् ।आलोक्य मरुभूतिकः ।  
निःशङ्कः पातुम् आरब्धस् ।तं च दृष्ट्वा तपन्तकः ॥१३।२३।  
राजमानस् ततो रक्तैर् ।अङ्गरागस्रगम्बरैः ।  
पुनर् उक्तप्रियालापो ।माम् अवन्दत गोमुखः ॥१३।२४।  
तम् अत्यासन्नम् आसीनम् ।अतिमात्रप्रियंवदम् ।  
पादौ संवाहयन्तं मे ।क्रुद्धो हरिशिखो ऽब्रवीत् ॥१३।२५।  
उन्मत्त किम् असम्बद्धं ।भाषमाणः पुरः प्रभोः ।  
उद्वेजयसि भर्तारम् ।अपसृत्यास्यताम् इति ॥१३।२६।  
तेनोक्तं मूर्ख नैवेदं ।मदसामर्थ्यजृम्भितम् ।  
स्वामिनो निःसपत्नौ तु ।पादाव् इच्छामि सेवितुम् ॥१३।२७।  
यदा तूभयवैतर्द्ध ।भर्तृमूर्धभिर् अर्चितौ ।  
भविष्यतस् तदास्माकं ।ससपत्नौ भविष्यतः ॥१३।२८।  
वैतर्द्धनामग्रहणात् ।ततो मदनमञ्जुका ।  
स्मितसन्दर्शितप्रीतिर् ।अब्रवीत् साश्रुलोचना ॥१३।२९।  
अहो चातुर्यमाधुर्य ।प्रधानगुणभूषणाः ।  
आलापा- निर्गताः सौम्याद् ।गोमुखस्य मुखाद् इति ॥१३।३०।  
मयोक्तं भण पश्यामस् ।त्वया कस्माच् चिरं स्थितम् ।  
को वा तवेदम् आकारम् ।उज्ज्वलं कृतवान् इति ॥१३।३१।  
तेनोक्तं वयम् आहूय ।मागध्या राजसन्निधौ ।  
आज्ञापितास् तव भ्रात्रा ।पानम् आसेवितं निशि ॥१३।३२।  
तेन पानगृहात् पानं ।स्वाद्यमानं स्वदेत यत् ।  
स्वयम् आस्वाद्य तद् भ्रात्रे ।त्वया प्रस्थाप्यताम् इति ॥१३।३३।  
सो ऽहं देवीद्वयेनापि ।मण्डयित्वा स्वपाणिभिः ।  
पानागाराय गमितः ।पानाध्यक्षपुरःसरः ॥१३।३४।  
तत्र चास्वादयन्न् एव ।तत् तत् पानं मनाङ् मनाक् ।  
मत्तो ऽहं प्रेषयामि स्म ।युष्मभ्यम् अपि सन्ततम् ॥१३।३५।  
तस्मात् पिबत निःशङ्काः ।कापिशायनम् आसवम् ।  
अनुज्नाताः सहामात्यैर् ।गुरुभिर् मुदितैर् इति ॥१३।३६।  
सेवमानस् ततः पानं ।सकान्तामित्रमण्डलः ।  
दिवसान् गमयामि स्म ।प्रहृष्टपरिचारकः ॥१३।३७।  
कदाचिद् एकपर्यङ्क ।स्थिता मदनमञ्जुका ।  
युष्माभिः सुखसुप्ताहं ।न द्रष्टव्येत्य् अभाषत ॥१३।३८।  
मम त्व् आसीत् किम् इत्य् एषा ।निवारयति माम् इति ।  
यत् सत्यं सुतरां चेतः ।कुतूहलतरङ्गितम् ॥१३।३९।  
कदाचिद् अर्धरात्रे ऽहं ।स्थावराकारजङ्गमे ।  
पाने परिणतिं याति ।प्रतिबुद्धः पिपासितः ॥१३।४०।  
ततः परिजनं दृष्ट्वा ।प्रसुप्तम् अभवन् मम ।  
न युक्तं सुखसुप्तस्य ।शत्रोर् अपि निबोधनम् ॥१३।४१।  
भार्या पुनः शरीरार्धम् ।अतो मदनमञ्जुकाम् ।  
प्रतिबोध्य जलं याचे ।तद् धि मे न विरूप्यते ॥१३।४२।  
इति निर्धार्य तस्यां च ।मया दृष्टिर् निपातिता ।  
यावद् अन्यैव सा कापि ।नारीरूपैव चन्द्रिका ॥१३।४३।  
आसीच् च मम किं यक्षी ।किं गन्धर्वी किम् अप्सराः ।  
मानुषी स्यात् कुलस्त्री स्याद् ।गणिका स्याद् इयं न हि ॥१३।४४।  
यस्माद् अन्यतमाप्य् आसां ।लक्षणैर् नोपपद्यते ।  
तस्माद् विद्याधरी प्राप्ता ।कापि केनापि हेतुना ॥१३।४५।  
इति निर्णीय निपुणं ।करिणीतालुकोमलौ ।  
गाढं संवाहयामि स्म ।तस्याश् चरणपल्लवौ ॥१३।४६।  
सा तु सन्त्यीजता निद्रां ।सद्यश् चरणपीडया ।  
माम् आलोक्य तथाभूतं ।भीता भूमाव् उपाविशत् ॥१३।४७।  
अब्रवीच् च न कर्तव्यम् ।अर्यपुत्रेण साहसम् ।  
त्वादृशाम् अनुकम्प्यो हि ।बलिनां प्रमदाजनः ॥१३।४८।  
ततः श्रूत्वेति यत् सत्यम् ।आत्मन्य् एवास्मि लज्जितः ।  
एवं कारिणम् अप्य् एषा ।सम्भावयति माम् इति ॥१३।४९।  
सा मां लज्जितम् आलोक्य ।जानुसन्निहिताननम् ।  
लज्जाम् अपहरन्तीव ।त्वरितेदम् अभाषत ॥१३।५०।  
श्रूयतां चाप्रियं सा ते ।प्रिया मदनमञ्जुका ।  
त्वद्गुणस्मरणव्यग्रा ।नयते दिवसान् इति ॥१३।५१।  
आसीन् मे मनसि हृता न सा मृता सा ।या दृष्टेर् व्रजति न गोचरं प्रिया मे ।  
ज्योत्स्ना हि स्फुटधवलापि कौमुदीन्दोर् ।अन्धानां बहलतमोमलीमसैव ॥१३।५२।  
ततस् ताम् अब्रवं भीरु ।त्वम् एव हि मम प्रिया ।  
तथापि तु विनोदेन ।तिष्ठामः कथ्यताम् इति ॥१४।१।  
ग्रहीतव्यानि नामानि ।गुरुदेवद्विजन्मनाम् ।  
यस्मात् तेन विशुद्ध्यर्थं ।स्वानम् आचरितं तया ॥१४।२।  
अस्ति मेरुगिरिप्रांशुर् ।आषाढो नाम पर्वतः ।  
शूरपण्डितवित्ताढ्य ।विद्याधरकुलालयः ॥१४।३।  
तत्र विद्याधरस्वामी ।वेदवान् वेगवान् इति ।  
यः कुबेराधिकस्वो ऽपि ।निःस्व एव दिनात्यये ॥१४।४।  
तस्यापि पृथिवी नाम ।महिषी प्रांशुवंशजा ।  
तृणाय मन्यते स्थैर्याद् ।या देवीं पृथिवीम् अपि ॥१४।५।  
तौ च पुत्रम् अविन्दन्तौ ।चिरं दुःखम् अतिष्ठताम् ।  
प्रौढाया- इव कन्यायाः ।पितरौ सदृशं वरम् ॥१४।६।  
तौ मनःपुत्रिका नाम ।कुलविद्यां सुतार्थिनौ ।  
आराधयितुम् आरब्धौ ।तया चोक्तं प्रसन्नया ॥१४।७।  
सर्वविद्याधरोत्कृष्ट ।विद्याधरपराक्रमः ।  
भविता भवतोः पुत्रः ।पुत्रकौ दुःखम् उज्झतम् ॥१४।८।  
एका च दुहिता यस्याः ।कलाशाली भविष्यति ।  
शूरः साङ्ग इवानङ्गो ।विद्याधरपतिः पतिः ॥१४।९।  
काले क्वचिद् अतीते च ।प्रसूता पृथिवी सुतम् ।  
त्रिवर्गम् अक्षतं देवी ।पृथिवीव सुरक्षिता ॥१४।१०।  
मनःपुत्रिकया दत्तः ।स यस्मात् कुलविद्यया ।  
तस्मान् मानसवेगाख्यः ।पुत्रः पित्रा प्रसाधितः ॥१४।११।  
संवत्सरत्रये ऽतीते ।जाताया- दुहितुः कृतम् ।  
नाम वेगवतात्मीयम् ।असौ वेगवती ततः ॥१४।१२।  
लब्धेष्टतनयौ तौ च ।मोदमानाव् अहर्निशम् ।  
नीतवन्तौ चिरं कालम् ।एकाहर्निशसम्मितम् ॥१४।१३।  
वेगवान् एकदा स्नातः ।प्रीणिताग्निसुरद्विजः ।  
भद्रासनस्थम् आत्मानं ।ददर्श आदर्शमण्डले ॥१४।१४।  
अथ हंसम् इवासीनम् ।अञ्जनाचलमूर्धनि ।  
मृणालधवलं केशं ।दृष्टवान् आत्ममूर्धनि ॥१४।१५।  
ततो भद्रासनं त्यक्त्वा ।वसुधास्थण्डिले स्थितः ।  
पृष्टो मानसवेगेन ।किम् एतद् इति वेगवान् ॥१४।१६।  
तेनोक्तं पलितं दृष्ट्वा ।मनःपुत्रिकवंशजाः ।  
तपांसि वा निषेवन्ते ।वेदान्तविहितानि वा ॥१४।१७।  
तत् प्रजाः पालयेः पुत्र ।प्रजास् त्वां पालयन्तु च ।  
पालितैर् हि मृगेन्द्रो ऽपि ।काननैर् एव पाल्यते ॥१४।१८।  
अथ मानसवेगेन ।क्रोशन्तीषु प्रजासु च ।  
राजा मन्दसुखोत्कण्ठः ।प्रतियातस् तपोवनम् ॥१४।१९।  
भर्त्रा निवर्त्यमानापि ।वचोभिः सोपपत्तिभिः ।  
न निवृत्ता यदा देवी ।तदोपायं प्रयुक्तवान् ॥१४।२०।  
अद्यैवाहं च्युतो राज्याद् ।अद्यैवेयं पतिव्रता ।  
न मे सम्पादयत्य् आज्ञाम् ।अहो धर्मः सताम् इति ॥१४।२१।  
ततो ह्रीता च भीता च ।साश्रुश्रेणिः सवेपथुः ।  
पादयोः पतिता पत्युर् ।व्यज्ञापयद् असौ शनैः ॥१४।२२।  
यदा तर्हि मया यूयं ।पावयन्तस् तपोवनम् ।  
उपास्याः पावनतमं ।स कालः कथ्यताम् इति ॥१४।२३।  
सो ऽब्रवीद् दुर्लभं पुत्रं ।स्थिरसिंहासनास्थितम् ।  
भर्तारं वेगवत्याश् च ।दृष्ट्वा द्रष्टासि माम् इति ॥१४।२४।  
एवं चैव च कल्याणि ।पिता विज्ञाप्यताम् इति ।  
उक्ता वेगवती मात्रा ।पितरं प्रणताब्रवीत् ॥१४।२५।  
तात त्वयि वनं याते ।को मे दास्यति मोदकान् ।  
कल्पवृक्षप्रसूतानि ।फलानि कुसुमानि वा ॥१४।२६।  
तेनोक्तं येन येनार्थो ।दुर्लभेनापि केनचित् ।  
तत् तन् मानसवेगस् ते ।भ्राता दातास्यताम् इति ॥१४।२७।  
इति राज्यकलत्रमित्रपुत्रान् ।गृहधामं च तृणाय मन्यमानः ।  
गुरुसत्त्वरजस्तमःकलङ्कां ।प्रकृतिं हातुम् अगाद् वनं नरेन्द्रः ॥१४।२८।  
श्रियं मानसवेगो ऽपि ।कदलीदलचञ्चलाम् ।  
शक्तित्रयप्रयोगज्ञः ।कृतवान् अचलाचलाम् ॥१४।२९।  
अथ याते क्वचित् काले ।मातङ्गाधिपतेः सुता ।  
आषाढं वायुमुक्तेति ।सखीपरिवृतागमत् ॥१४।३०।  
सा स्म वेगवतीम् आह ।राजपुत्रि किम् आस्यते ।  
उत्तिष्ठाकाशमार्गेण ।गच्छामो मलयाचलम् ॥१४।३१।  
शृङ्गकुञ्जनितम्बेषु ।तस्य रम्येषु रम्यताम् ।  
नेत्रापिधानिकाख्यान ।पुत्रिकाकन्दुकैर् इति ॥१४।३२।  
तयोक्तं नास्ति मे शक्तिर् ।गन्तुम् आकाशवर्त्मना ।  
अलब्धकुलविद्यायाः ।सखि तन् मृष्यताम् इति ॥१४।३३।  
उपहस्य ततस् तास् ताम् ।उच्चैस् ताडितपाणयः ।  
आधताम्बरपक्षाः खं ।हंसकन्या- इवास्थिताः ॥१४।३४।  
भ्रातुर् अन्तिकम् आयाता ।सावेगा वेगवत्य्- अपि ।  
तेन चोक्ताङ्कम् आरोप्य ।मातः किं दीयताम् इति ॥१४।३५।  
तयोक्तं देहि मे विद्यां ।महाराज ससाधनाम् ।  
सिद्धविद्याभिर् अद्याहं ।सखीभिर् हासिता यतः ॥१४।३६।  
अचिरेणैव दास्यामि ।मातर् इत्य् अभिधाय सा ।  
भ्राता विसर्जितासार ।बालालङ्कारवञ्चिता ॥१४।३७।  
एकदा गौरिमुण्डस्य ।भगिनी गौरिमद्यशाः ।  
गता वेगवतीं द्रष्टुम् ।आषाढं ससखी सखीम् ॥१४।३८।  
उपहस्य च तां सापि ।विपक्षाम् इव सारसीम् ।  
सपक्षा राजहंसीव ।गता प्रति हिमाचलम् ॥१४।३९।  
वेगवत्य्- अपि सास्थानं ।गत्वा भ्रातरम् अब्रवीत् ।  
किम् अयं क्षिप्यते कालो ।विद्या मे दीयताम् इति ॥१४।४०।  
तेनोक्तम् अपि दास्यामि ।त्वरसे किम् अकारणम् ।  
गुरुकार्यक्रियाव्यग्रं ।किं न पश्यसि माम् इति ॥१४।४१।  
सा गत्वा मन्युभारेण ।स्फुरन्तीव त्वरावती ।  
अपतन् मातुर् उत्सङ्गे ।सन्तप्तेव वशा ह्रदे ॥१४।४२।  
पृथिवी तु समाहूय ।सचिवौ भर्तुर् अब्रवीत् ।  
अचिरेण पितुर् मूलं ।दारिकां नयतं युवाम् ॥१४।४३।  
अन्तरङ्गो हि सम्बन्धः ।पुत्रैः पित्रोर् अकृत्रिमः ।  
भ्रातरस् तु द्विषन्त्य् एव ।भ्रातॄन् एकोदरान् अपि ॥१४।४४।  
तौ ताम् आकाशमार्गेण ।नीतवन्तौ तपोवनम् ।  
मार्गायतनमार्गेषु ।साम्भःसु गमितश्रमाम् ॥१४।४५।  
अथास्थिमयकायानां ।तडिद्बभ्रुजटाबृताम् ।  
ते ऽपश्यंस् तत्र वृन्दानि ।तापसानां तपस्यताम् ॥१४।४६।  
पृच्छन्ति स्म च तत्रैकम् ।अभिवाद्य तपस्विनम् ।  
ब्रह्मन् ब्रूहि तम् उद्देशं ।यत्रास्ते वेगवान् इति ॥१४।४७।  
सो ऽब्रवीत् पर्वताग्रे ऽसाव् ।अङ्गुष्ठाग्रेण तिष्ठति ।  
अनुगच्छति गच्छन्तम् ।अंशुमन्तं च चक्षुषा ॥१४।४८।  
पर्णशाला च तस्येयं ।यस्याः सिंहमतङ्गजौ ।  
अङ्गणे क्रीडतः प्रीताव् ।इमौ च शिखिपन्नगौ ॥१४।४९।  
आसन्नागमनश् चासौ ।दग्धं हि कठिनैः करैः ।  
तस्याह्लादयितुं चक्षुर् ।एष मन्दायते रविः ॥१४।५०।  
तपस्तान्तं ततः कायं ।सकायम् इव वेगवान् ।  
कायक्लेशं वहन्न् आगाद् ।वैखानसमृगावृतः ॥१४।५१।  
अथ वेगवती दृष्ट्वा ।वेगवन्तं तथाविधम् ।  
अब्रवीन् मन्त्रिणौ नायं ।मम तातः स वेगवान् ॥१४।५२।  
तस्य चन्द्रप्रभच्छत्त्र ।प्रभाः समुकुटप्रभाः ।  
प्रभासयन्ति धावन्तीं ।पुरः सामन्तसन्ततिम् ॥१४।५३।  
अयं तु सिंहमातङ्ग ।शार्दूलमृगतापसैः ।  
त्यक्तवैरैः सहायाति ।नूनं को ऽपीन्द्रजालिकः ॥१४।५४।  
ताभ्याम् उक्तं स एवायं ।तथा चेत्थं च दृश्यते ।  
तादृशा- एव दृश्यन्ते ।तथा चेत्थं च साधवः ॥१४।५५।  
वन्द्यतां च पितेत्य् उक्ता ।वन्दमानार्द्रचक्षुषा ।  
अङ्कम् आरोपिता पित्रा ।रूढदर्भाङ्कुरव्रणम् ॥१४।५६।  
मन्त्रिणाव् अपि भर्तारम् ।उचितान्तरवर्तिनौ ।  
शिरोवाग्भिर् अवन्देताम् ।अथ वेगवतोदितौ ॥१४।५७।  
आगच्छ तं ममाभ्याशम् ।अलं स्थित्वातिदूरतः ।  
जनरञ्जनमात्रं हि ।गतं तद् राज्यनाटकम् ॥१४।५८।  
आसन्नस्थण्डिलस्थौ तौ ।पृष्टवान् अथ वेगवान् ।  
राज्ञो मानसवेगस्य ।राज्यं नो वर्ण्यताम् इति ॥१४।५९।  
ताभ्याम् उक्तम् अशक्यं तद् ।गुणाढ्येनापि शंसितुम् ।  
तम् अपेक्ष्य तु राजानः ।शेषाश् छत्त्रविडम्बकाः ॥१४।६०।  
इयं माणविका कस्माद् ।आनीतेति च पृच्छते ।  
विद्यालाभार्थम् इत्य् उक्तं ।तस्मै ताभ्यां सविस्तरम् ॥१४।६१।  
तेनोक्तम् अचिराद् एषा ।लब्धविद्या गमिष्यति ।  
युवाभ्यां नीतिपन्नाभ्यां ।स बालः पाल्यताम् इति ॥१४।६२।  
वगवत्य्- अपि सोत्साहा ।करोति स्म महत् तपः ।  
कल्पिताहारकर्तव्या ।फलमूलजलानिलैः ॥१४।६३।  
जलाहरणसम्मार्ग ।कुसुमप्रचयादिभिः ।  
आराधयद् दुराराधान् ।असौ वैखानसान् अपि ॥१४।६४।  
उच्चिन्वन्ती कदाचित् सा ।फुल्लां काननमल्लिकाम् ।  
हा सर्पेणास्मि दष्टेति ।साक्रन्दागमद् आश्रमम् ॥१४।६५।  
यथासन्निहितैस् तत्र ।वैखानसकुमारकैः ।  
मा राजदारिके भैषीर् ।इत्य् उक्त्वा परिवारिता ॥१४।६६।  
क्वासौ क्वासौ खलः सर्प ।इति पृष्टा कुमारकैः ।  
अमुष्मिन् मल्लिकागुल्मए ।इति तेभ्यो न्यवेदयत् ॥१४।६७।  
ते त्व् आलोक्य तम् उद्देशम् ।अवोचन्न् उच्चकैस् तराम् ।  
राजपुत्रि न सर्पो ऽयम् ।अयं सर्पान्तकः शिखी ॥१४।६८।  
दृष्ट्वा प्रसारितां ग्रीवाम् ।उत्फणाशीविषोपमाम् ।  
त्वया सर्प इति ज्ञातं ।तस्माद् आश्वस्यताम् इति ॥१४।६९।  
उटजाङ्गणम् आनीतः ।स मयूरः कुमारकैः ।  
विचित्रैर् नर्तितो मार्गैस् ।तया कुट्टिततालया ॥१४।७०।  
प्रेक्षणीयं च तद् द्रष्टुम् ।अदृष्टं वनवासिभिः ।  
मिलिताः सर्वए एवास्थुस् ।तपोवननिवासिनः ॥१४।७१।  
एतस्मिन्न् एव वृत्तान्ते ।वेगवन्तम् उपागतम् ।  
विश्रान्तम् उपगम्येदम् ।अवोचंस् तं तपस्विनः ॥१४।७२।  
राजदारिकया राजंस् ।तपस् तप्तं सुदुस्तपम् ।  
वयम् आराधिताः प्रीतास् ।तद् विद्यां लभताम् इति ॥१४।७३।  
तेनोक्तं यदि च प्रीता- ।नो भवन्तो ऽनुजानते ।  
ततो गृह्णात्व् इयं विद्याः ।पञ्चाङ्गपरिवारिताः ॥१४।७४।  
अनया यत् तपस् तप्तम् ।अस्माभिश् चेदम् ईदृशम् ।  
तद् अस्याः कुलविद्यानाम् ।अलं भवतु सिद्धये ॥१४।७५।  
यच् च मानसवेगस्य ।विद्यासिद्धिप्रभावितम् ।  
बलं चतुर्गुणं तस्माद् ।बालेयं प्रतिपद्यताम् ॥१४।७६।  
यश् चास्याः को ऽपि दीर्घायुर् ।ग्रहीष्यति वरः करम् ।  
राज्यस्य दशमं भागं ।स मदीयस्य भोक्ष्यति ॥१४।७७।  
एवम् उक्त्वा ततस् तस्यास् ।तत् सर्वं कृतवान् पिता ।  
सापि लब्धाभ्यनुज्ञाना ।वेगेनोदपतन् नभः ॥१४।७८।  
ततः कनकलेखेव ।भासा कषशिलाम् असौ ।  
पिशङ्गभवती यान्ती ।श्यामलाम् अम्बरस्थलीम् ॥१४।७९।  
दृष्टा मानसवेगेन ।सम्भ्रमभ्रान्तचक्षुषा ।  
अवातरत् तदास्थाने ।हंसीवाम्भोजकानने ॥१४।८०।  
कथञ्चित् प्रत्यभिज्ञाय ।लज्जितेनेव तेन सा ।  
आलिङ्ग्योत्सङ्गम् आरोप्य ।गमिता मातुर् अन्तिकम् ॥१४।८१।  
मातापि दुहितृस्नेहम् ।अनादृत्यैव सत्वरा ।  
अपृच्छद् अपि कल्याणि ।कुशली वेगवान् इति ॥१४।८२।  
किं वाफलप्रलापेन ।सारम् एवावधीयताम् ।  
यासौ वेगवती साहं ।तस्य वेगवतः सुता ॥१४।८३।  
अतीते तु क्वचित् काले ।सशरीरेव चारुता ।  
नीता मानसवेगेन ।कापि भूमौ वराङ्गना ॥१४।८४।  
सा च तद्गुणभूयिष्ठां ।दृढं द्वेष्टि कथाम् अपि ।  
क्षीणदोषगुणा साध्वी ।कामस्तुतिकथाम् इव ॥१४।८५।  
स कदाचित् क्वचित् काचिद् ।दृष्ट्वा तापसकन्यकाम् ।  
बलाद् भोक्तुम् उपक्रान्तस् ।तया चोक्तं स्फुरद् रुषा ॥१४।८६।  
युक्तं शापाग्निना दग्धुं ।त्वादृशं पापचेतसम् ।  
किं तु वेगवतः साधोः ।पुत्रत्वं तेन मुच्यसे ॥१४।८७।  
सर्वथा शापनामानं ।प्रतीच्छतु वरं भवान् ।  
अधीरहृदयाः प्रायस् ।त्रासगम्या- भवादृशाः ॥१४।८८।  
बलात् कामयमानस्य ।निःकामां काञ्चिद् अङ्गनाम् ।  
भवतः शतधा मूर्धा ।दग्धबुद्धेः स्फुटेद् इति ॥१४।८९।  
ततस् त्रस्तस् ततः शापाद् ।अकामां कामिनीम् असौ ।  
अपि नोत्सहते द्रष्टुं ।कुत एव निषेवितुम् ॥१४।९०।  
स तु माम् अब्रवीन् मातस् ।तथा मदनमञ्जुका ।  
प्रोत्साह्यतां यथा क्षिप्रम् ।उपसर्पति माम् इति ॥१४।९१।  
अथ बालस्वभावेन ।सकुतूहलया मया ।  
अशोकवनिकामध्ये ।दृष्टा मदनमञ्जुका ॥१४।९२।  
सङ्क्षिप्तम् अधितिष्ठन्ती ।रूढपर्णलतोटजम् ।  
म्लानचम्पकमालेव ।पुराणकदलीपुटम् ॥१४।९३।  
पर्णशय्याशिरोभागे ।निहितः सम्पिधानकः ।  
उटजाभ्यन्तरे न्यस्तः ।सजलः कलशस् तया ॥१४।९४।  
अथ लम्भितविश्रम्भां ।मञ्जुकाम् अहम् अब्रवम् ।  
कस् ते मानुषकेणार्थः ।कुरु विद्याधरं पतिं ॥१४।९५।  
मुग्धे मानुषकास् तावद् ।बहुरोगाद्युपद्रवाः ।  
विद्याधरास् तु विद्यानां ।प्रभावान् निरुपद्रवाः ॥१४।९६।  
राजा मानसवेगस् तु ।भर्ता ते वर्ण्यतां कथम् ।  
यो विद्याधरराजानां ।राजा स्फीतश्रियाम् इति ॥१४।९७।  
दोषान् अपि मनुष्याणां ।गृह्णामि स्म यथा यथा ।  
तथा तथाभवत् तस्याः ।प्रीतिस्फीताक्षम् आननम् ॥१४।९८।  
गुणान् विद्याधराणां तु ।गृह्णामि स्म यथा यथा ।  
तथा तथाभवत् तस्याः ।क्रोधजिह्माक्षम् आननम् ॥१४।९९।  
आगन्तुकौ यदा चैनां ।प्रीतिक्रोधाव् अमुञ्चताम् ।  
गृह्णाति स्म तदा शोकः ।सनिश्वासास्रवेपथुः ॥१४।१००।  
अथास्याः परिमृज्यास्रम् ।अशीतस्पर्शम् अब्रवम् ।  
अलं भगिनि सन्तप्य ।जीवितं रक्ष्यताम् इति ॥१४।१०१।  
तया तूक्तं मया नेदम् ।आत्मदुःखेन रुद्यते ।  
अशक्यं तु भयं भीमम् ।आहृतं मन्दया मया ॥१४।१०२।  
सर्वविद्याकलाभिज्ञः ।सर्वरूपवतां तुला ।  
कुलविद्याधनैर् यश् च ।तुङ्गैर् अपि न माद्यति ॥१४।१०३।  
स मद्वृत्तान्तम् अज्ञात्वा ।दशां यास्यति काम् अपि ।  
ततः सान्तःपुरामात्य ।राष्ट्रः सोमान्वयो नृपः ॥१४।१०४।  
किं तु प्रत्याशया प्राणान् ।एकया धारयाम्य् अहम् ।  
यद् आदिष्टः स्फुटादेशैर् ।असौ विद्याधरादिभिः ॥१४।१०५।  
विद्यालवविषाध्मातान् ।विद्याधरभुजङ्गकान् ।  
विद्याधरनरेन्द्रो ऽयं ।कर्ता वान्तविषान् इति ॥१४।१०६।  
ततः श्रुत्वेति यत् सत्यं ।जाताहं जातसंशया ।  
विद्याधरनरेन्द्रः स्याद् ।उत न स्याद् असाव् इति ॥१४।१०७।  
किं काचिद् दूतिका यातु ।साप्य् असक्ता परीक्षितुम् ।  
दूतिका मत्समा नास्ति ।स्वयम् एव व्रजाम्य् अतः ॥१४।१०८।  
ततः स्वार्थाहितोत्साहा ।पृच्छामि स्म तव प्रियाम् ।  
तव प्रियाय किं वार्ता ।त्वदीया दीयताम् इति ॥१४।१०९।  
अथ क्षणम् इव ध्यात्वा ।तयोक्तं स्मयमानया ।  
तुल्यम् एवावयोः कार्यं ।शक्तौ सत्यां किम् आस्यते ॥१४।११०।  
इदं हि गुरु कर्तव्यं ।क्षिप्तकालं च सीदति ।  
ईदृशं त्वादृशी कर्म ।कार्यते कथम् अन्यथा ॥१४।१११।  
इयं मण्डलिता वेणी ।मया सखि तवाग्रतः ।  
दष्टुकामेव चपला ।भीषणाशीविषाङ्गना ॥१४।११२।  
दाह्या वा दहनेनेयं ।मोच्या वा गृध्रजम्बुकैः ।  
अर्यपुत्रेण वा दग्ध ।दारुणा गतिदारुणा ॥१४।११३।  
गत्वा चागच्छ दोलेव ।न स्थातव्यं क्वचिच् चिरम् ।  
असङ्गा हि गतिः सख्याः ।कान्तं यान्त्याः स्मृतेर् इव ॥१४।११४।  
इत्य् उक्ताज्जुकया क्षिप्रं ।नभसाहम् इहागता ।  
अपश्यम् अर्यपुत्रं च ।हा क्वासीति प्रवादिनम् ॥१४।११५।  
अनिन्दितम् उपायं च ।विचिन्त्यात्मसमर्पणे ।  
अज्जुकारूपया तुभ्यम् ।आत्मा सन्दर्शितो मया ॥१४।११६।  
निवारिताश् च यद् यूयं ।तदालिङ्गनलालसाः ।  
स दोषः कन्यकात्वस्य ।विशुद्धकुलजन्मनः ॥१४।११७।  
यच् चायाचितदानाय ।विवाहः कारितो मया ।  
स च संस्कर्तुम् आत्मानं ।क्वात्र यक्षः क्व चाज्जुका ॥१४।११८।  
यच् च पातुम् अनिच्छन्तः ।पायिताः स्थ बलान् मधु ।  
तत्र यत् कारणं तच् च ।प्रायः प्रत्यक्षम् एव च ॥१४।११९।  
न द्रष्टव्यास्मि सुप्तेति ।प्रतिषिद्धाः स्थ यन् मया ।  
तत् कुतूहलवृद्ध्यर्थं ।वामशीला हि बालता ॥१४।१२०।  
सर्वथा विस्तरेणालम् ।अज्जुका मदमञ्जुका ।  
नीता मानसवेगेन ।लक्ष्मीर् इव दुरात्मना ॥१४।१२१।  
तद् आज्ञापय मां क्षिप्रम् ।इमां मदनमञ्जुकाम् ।  
आनयामि परैर् नीतां ।शुद्धा नीतिर् इव श्रियम् ॥१४।१२२।  
आसीच् च मम न न्याय्यं ।प्रैषणीयजनोचितम् ।  
भर्तुः कारयितुं कर्म ।भार्यां तुङ्गकुलोद्भवाम् ॥१४।१२३।  
अथैनाम् अब्रुवं चण्डि ।श्रुतम् एहि शयावहै ।  
न हि ताम्रशिखण्डानाम् ।अद्यापि स्फुरति ध्वनिः ॥१४।१२४।  
अहम् अपि धवलेन्दुवंशजन्मा ।कुलिशकठोरकनिष्ठिकाप्रकोष्ठः ।  
प्रियसमरपरावरोधरुद्धान् ।अहतरिपुः कथम् आहरेय दारान् ॥१४।१२५।  
परिपाट्या ततः प्राप्तास् ।त्रयो हरिशिखादयः ।  
प्रभाते माम् अवन्दन्त ।न तु वेगवतः सुताम् ॥१५।१।  
गोमुखस् त्व् अचिरात् प्राप्तः ।प्रथमं माम् अवन्दत ।  
अस्मदासन्नम् आसीनां ।भक्त्या वेगवतीं ततः ॥१५।२।  
असौ हरिशिखेनोक्तः ।सुष्ठु खल्व् असि पण्डितः ।  
वन्द्यावन्द्यविचारे हि ।पण्डिताः समदर्शिनः ॥१५।३।  
अथोक्तं तेन मत्तो ऽस्ति ।भवान् एवातिपण्डितः ।  
वन्द्यलक्षणयुक्तां यो ।वन्द्याम् अपि न वन्दते ॥१५।४।  
भण केन न पूज्येयं ।या नः पूज्येन पूजिता ।  
ननु मन्दमते लोकः ।पूज्यपूजितपूजकः ॥१५।५।  
स्वामिनी स्वामिसम्बन्धात् ।स्वामीवार्हति वन्दनाम् ।  
चन्द्रासन्नैर् हि नक्षत्रैर् ।लोकः कार्याणि कार्यते ॥१५।६।  
इत्यादि वदतस् तस्य ।पक्षम् उत्कर्षयन्न् इव ।  
अहं वेगवतीवृत्तं ।तद्वर्णितम् अवर्णयम् ॥१५।७।  
विद्याधरकुमारीणां ।प्रवृत्तावर्तनीति ते ।  
वन्दतो मुदिता गत्वा ।सेनाभर्त्रे न्यवेदयन् ॥१५।८।  
तेनापि तातपादेभ्यस् ।तैर् अम्बाभ्यां निवेदितम् ।  
हर्षदुन्दुभिवृन्दैस् तु ।नदद्भिर् वृत्रशत्रवे ॥१५।९।  
गम्भीरोत्पातजीमूत ।सम्पातह्रादभीषणे ।  
प्रमोदध्वनिते यातं ।तन्यमाने दिवानिशम् ॥१५।१०।  
अथ सेनापतिः प्राप्तः ।प्रातर् माम् इदम् अब्रवीत् ।  
इदानीम् एव देवीभ्यां ।देवो विज्ञापितो यथा ॥१५।११।  
द्वितीयया वधुकया ।गृहीतो दारकः स्वयम् ।  
कस्याश्चिद् अपि नास्मभिर् ।दृष्टः परिणयोत्सवे ॥१५।१२।  
तेन प्रसादो यद्य् अस्ति ।वेगवत्या ततः सह ।  
नरवाहनदत्तस्य ।विवाहः कार्यताम् इति ॥१५।१३।  
देवेन तु विहस्योक्तम् ।एवम् अस्तु किम् आस्यते ।  
ममापि हि मनस्य् आसीद् ।अयम् एव मनोरथः ॥१५।१४।  
किं तु माता वरस्यात्र ।देवी भवतु मागधी ।  
पिताहं वरपक्षे ऽस्य ।समस्तम् अवरोधनम् ॥१५।१५।  
अस्तु वासवदत्तायाः ।सुता वेगवतः सुता ।  
रुमण्वदादयः पक्षे ।तस्या- एवं भवन्त्व् इति ॥१५।१६।  
अथान्तःपुरम् अम्बायाः ।पद्मावत्याः सुहृद्वृतः ।  
नीतो ऽहं चित्रविन्यास ।रत्नमङ्गलमण्डलम् ॥१५।१७।  
सभर्तृबहुपुत्राभिर् ।नारीभिर् वेगवत्य्- अपि ।  
ज्येष्ठाम्बाभवनं नीता ।केलिकोलाहलाकुलम् ॥१५।१८।  
तपन्तकस् तु मागध्या ।प्रेषितः प्रेक्षितुं वधूम् ।  
मषीकालमुखोरस्कः ।कारितो ज्येष्ठयाम्बया ॥१५।१९।  
कम्पमानश् च कोपेन ।ततः प्रत्यागतो ऽब्रवीत् ।  
अर्यपुत्र खलीकारं ।पश्यतेमं ममेदृशम् ॥१५।२०।  
श्वश्रूस् ते मां खलीकृत्य ।सान्तर्हासम् अवोचत ।  
क्व यासि जाल्म लब्धो ऽसि ।प्रेषितस् त्वं चरः किल ॥१५।२१।  
एकैव मम बालेयम् ।आयाचितशतार्जिता ।  
अस्याः सौभाग्यम् उत्पाद्यम् ।अवश्यं कार्मणैर् मया ॥१५।२२।  
माता जामातृकस्यैव ।महाकार्मणकारिका ।  
यया हस्ततले भर्ता ।गुरुधैर्यो ऽपि नर्तितः ॥१५।२३।  
वर्धयन्त्याश् चिरं पुत्रं ।तस्याः कार्मणमालया ।  
किं मया प्रेषितः कश्चिद् ।भवान् इव चरस् तया ॥१५।२४।  
इत्य् उक्त्वालम्भितो भीमाम् ।अर्धचन्द्रपरम्पराम् ।  
देव्याः निष्क्रमितः स्वस्माद् ।अहम् अन्तःपुराद् इति ॥१५।२५।  
तपन्तकेन या प्राप्ता ।तत्र गत्वा विडम्बना ।  
ताम् अनेकगुणां प्रापञ् ।ज्येष्ठाम्बाप्रेषिताश् चराः ॥१५।२६।  
इति प्रवृत्तवृत्तान्ते ।मत्ते ऽन्तःपुरसागरे ।  
मया वेगवतीपाणिर् ।गृहीतो मन्त्रसंस्कृतः ॥१५।२७।  
अथ गत्वा स्वम् आवासं ।वासावासं प्रविश्य च ।  
अन्यादृशप्रपञ्चेव ।दृष्टा वेगवती मया ॥१५।२८।  
व्याहृता वचनं नादाद् ।अगाद् आलम्बितांशुका ।  
शयनं च नवोढेव ।सेवते स्म पराङ्मुखी ॥१५।२९।  
उपसृत्य शनैश् चैनां ।ब्रवीमि स्म विलक्षकः ।  
व्रीडाक्रीडाकृता पीडा ।दुर्भगा त्यज्यताम् इति ॥१५।३०।  
तया तु कथम् अप्य् उक्तं ।स्फुटितस्मितचन्द्रिकम् ।  
अर्यपुत्र कुतः क्रीडा ।गुर्वाज्ञेयं गरीयसी ॥१५।३१।  
मया हि श्वशुरादेशाद् ।अस्मिन् विवाहनाटके ।  
दुष्करा क्षिप्तवेलापि ।वधूकाभूमिका कृता ॥१५।३२।  
तथा नाटयितव्येयम् ।उज्ज्वला जायते यथा ।  
तस्माद् गुरुनियोगो ऽयम् ।अलङ्घ्यः क्षम्यताम् इति ॥१५।३३।  
तया सह विसर्पन्त्या ।विवाहकथयानया ।  
अनयं क्षणसङ्क्षिप्ताम् ।आयाताम् अपि यामिनीम् ॥१५।३४।  
गते तु नातिसङ्क्षिप्ते ।काले चटुलसम्भ्रमः ।  
त्वरावान् स्खलदालापो ।माम् अवोचत् तपन्तकः ॥१५।३५।  
अर्यपुत्र मया दृष्टाश् ।चतस्रः पुरदेवताः ।  
भ्राम्यता- नगरोद्याने ।दैन्यम्लानाननेन्दवः ॥१५।३६।  
नृपस्यानिष्टम् आशङ्क्य ।मन्ये किम् अपि दारुणम् ।  
अन्यद् उच्चलिताः स्थानं ।विहायेमां पुरीम् इति ॥१५।३७।  
मया वेगवती पृष्टा ।कास् ता- इति तयोदितम् ।  
क्रोधान् मानसवेगेन ।मम सख्यो विवासिताः ॥१५।३८।  
मम प्रसादः क्रियतां ।स्वयम् आदाय ताः सखीः ।  
नयनोन्मेषमात्रेण ।पश्य माम् आगताम् इति ॥१५।३९।  
उत्पतन्ती मया दृष्टा ।वेगाद् वेगवती नभः ।  
आसीना चासने स्वस्मिन् ।सखीभिः परिवारिता ॥१५।४०।  
तदागमनवार्त्ता च ।व्यापज्झगिति मेदिनीम् ।  
सद्यः स्वर्भानुमुक्तस्य ।ताराभर्तुर् इव प्रभा ॥१५।४१।  
सेनापतिर् अथागत्य ।प्रवीणैर् ब्राह्मणैः सह ।  
प्रीतिस्निग्धविशालाक्षः ।सप्रणामम् अभाषत ॥१५।४२।  
राजा वेगवतीम् आह ।प्रत्यासन्नकरग्रहाः ।  
चतस्रः किल तिष्ठन्ति ।भगिन्यः कन्यकास् तव ॥१५।४३।  
ममाप्य् अकृतवीवाहा- ।युवानो रम्यदर्शनाः ।  
पुत्रास् तिष्ठन्ति चत्वारः ।शस्त्रशास्त्रकलाविदः ॥१५।४४।  
यदि सम्बन्धयोग्यान् नो ।मन्यते राजदारिका ।  
ततस् ता- दारिकास् तेभ्यः ।पुत्रेभ्यो मे ददात्व् इति ॥१५।४५।  
तयोक्तं धीरगणिका ।वक्त्रसङ्क्रान्तवाक्यया ।  
देवेनानुगृहीतास्मि ।प्रसादैः फलितैर् इति ॥१५।४६।  
अभूच् च दारिकापक्षे ।तदा देवी कनीयसी ।  
अहं च वरपक्षे तु ।तातः सान्तःपुरो ऽभवत् ॥१५।४७।  
या समृद्धिस् तदा दृष्टा ।वत्सराजकुले मया ।  
ताम् अद्यापि न पश्यामि ।प्राप्यापि श्रियम् ईदृशम् ॥१५।४८।  
विद्याधरकुमारीणां ।ततो हरिशिखादयः ।  
अग्रहीषत सस्वेदान् ।अम्भोरुहरुचः करान् ॥१५।४९।  
निवर्तितविवाहास् तु ।राजराजसुता- इव ।  
राजराजगृहाणीव ।गताः पितृगृहाणि ते ॥१५।५०।  
प्रभाते तान् अहं प्राप्तान् ।सव्रीडान् इव पृष्टवान् ।  
याता यस्य यथा रात्रिः ।स तथा वर्णयत्व् इति ॥१५।५१।  
गोमुखेन ततः प्रोक्तम् ।उच्चैस् ताडितपाणिना ।  
तथैतेषां गता रात्रिर् ।मा स्म गच्छद् यथा पुनः ॥१५।५२।  
अयं हरिशिखस् तावत् ।कन्याराधनकोविदः ।  
अवेहि मन्त्रिपुत्रेति ।भार्यया भर्त्सितः स्पृशन् ॥१५।५३।  
ततः शय्यां समालिङ्ग्य ।कूर्मसङ्कोचपिण्डितः ।  
दारुणाम् अनयद् रात्रिं ।निद्रयापि निराकृतः ॥१५।५४।  
अयं तु घट्ट्यमानो ऽपि ।भार्ययाम् मरुभूतिकः ।  
शूरो ऽहम् इति भार्यायाः ।पादस्थानं न मुक्तवान् ॥१५।५५।  
तपन्तकः पुनः शय्यां ।त्यक्त्वा सुप्तो महीतले ।  
प्रक्षालनाद् धि पङ्कस्य ।दूराद् अस्पर्शनं वरम् ॥१५।५६।  
तद् एवं दुर्भगान् एतान् ।कान्तासङ्गमकातरान् ।  
प्रगल्भा- रमयिष्यन्ति ।कथं विद्याधराङ्गनाः ॥१५।५७।  
ततो हरिशिखेनोक्तम् ।अहो नागरको भवान् ।  
भार्यया यो ऽतिसौभाग्याद् ।गृहाद् अपि निराकृतः ॥१५।५८।  
यो हि वासगृहे सुप्तः ।प्रीतया सह कान्तया ।  
स कथं परवृत्तान्तैः ।क्षपां क्षपितवान् इति ॥१५।५९।  
तथोपहसताम् एषाम् ।आलापैर् अपयन्त्रणैः ।  
रममाणः क्षणं स्थित्वा ।ससुहृत् पानम् आचरम् ॥१५।६०।  
अथापरस्मिन् दिवसे ।वेगवत्या निमन्त्रिताः ।  
सभार्याः सुहृदस् ते ऽपि ।ताभिर् एव सहागताः ॥१५।६१।  
मयोक्तं यस्य यस्याश् च ।पानं सह न दुष्यति ।  
स तया सा च तेनैव ।पानम् आसेवताम् इति ॥१५।६२।  
भार्यां हरिशिखस्यापि ।पाणाव् आकृष्य गोमुखः ।  
शोभाजितमृणालिन्यां ।पानभूमाव् उपाविशत् ॥१५।६३।  
भार्यया गोमुखस्योक्तं ।यदि लभ्यः स्वयङ्ग्रहः ।  
गृहीतस् तर्हि निःशङ्कं ।मया हरिशिखः स्वयम् ॥१५।६४।  
आसीनायां ततस् तस्यां ।तेन सार्धम् अनन्तरम् ।  
तपन्तकस्य गृहिणीम् ।अगृह्णान् मरुभूतिकः ॥१५।६५।  
मरुभूतिकभार्या तु ।समुपेत्य तपन्तकम् ।  
अब्रवीत् परिशेषो ऽयं ।किम् अन्यत् क्रियताम् इति ॥१५।६६।  
एवं सह सुहृद्दारैः ।सुहृदः शुद्धबुद्धयः ।  
वयं च सहिता दारैः ।क्रीडन्तः सुखम् आस्महि ॥१५।६७।  
कदाचित् कुपिता मह्यं ।येन केनापि हेतुना ।  
मयानुनीयमानापि ।सुप्ता वेगवती पृथक् ॥१५।६८।  
जागरित्वा चिरं सुप्तस् ।ततो ऽहं गाढनिद्रया ।  
सहसा प्रतिबुद्धश् च ।स्फुरल्लोचनतारकः ॥१५।६९।  
उन्मील्य च चिरान् नेत्रे ।बालनिद्राकषायिते ।  
केनाप्य् अपश्यम् आत्मानं ।नीयमानं विहायसा ॥१५।७०।  
अमरासुरगन्धर्व ।पिशाचप्रेतराक्षसाम् ।  
को नु मा नयतीत्य् आसं ।सन्देहाधीनमानसः ॥१५।७१।  
देवादीनाम् अयं स्पर्शो ।लक्षणैर् न हि विद्यते ।  
तस्माद् विद्याधरेणाहं ।गृहीतो दुष्टबुद्धिना ॥१५।७२।  
शत्रुहस्ते गतस्यापि ।क्षत्रियस्य न शोभते ।  
हस्तपादास्त्रमित्रस्य ।पङ्गोर् इव मुधा वधः ॥१५।७३।  
तस्माद् अहं यथाशक्ति ।व्यायम्य द्विषता सह ।  
मरिष्यामीति निर्धार्य ।तं ताडयितुम् उद्यतः ॥१५।७४।  
अथ तेन विहस्योक्तं ।साधु क्षत्रियकुञ्जर ।  
स्वस्याः सुसदृशं जातेः ।कर्म व्यवसितं त्वया ॥१५।७५।  
वन्ध्यस् तु तव सङ्कल्पः ।फूत्कारो वासुकेर् इव ।  
मन्त्रयन्त्रितवीर्यस्य ।तस्माच् चिन्तय देवताम् ॥१५।७६।  
प्रीतश् चास्मि तवानेन ।शौर्यशौण्डेन चेतसा ।  
तस्माद् ददामि ते ऽभीष्टं ।द्वयोर् अन्यतरं वरम् ॥१५।७७।  
ब्रूहि किं म्रियसे दृष्ट्वा ।प्रियां मदनमञ्जुकाम् ।  
किं महासागराधारैः ।पाट्यसे मकरैर् इति ॥१५।७८।  
मम त्व् आसीन् मृणालीव ।चिक्खलात् कलुषाद् इयम् ।  
अरातेर् अपि निर्याता ।भारती स्वच्छकोमला ॥१५।७९।  
यदि नाम प्रियां दृष्ट्वा ।न्यसेयं कायशृङ्खलाम् ।  
ततो मे शत्रुमित्रेण ।भवेद् उपकृतं महत् ॥१५।८०।  
यं यम् एव स्मरन् भावं ।त्यजत्य् अन्ते कडेवरम् ।  
तं तम् एव किलाप्नोति ।तदा तद्भावभावितः ॥१५।८१।  
यस् तु पश्यन् पुरः प्रीत्या ।प्रियां प्राणैर् वियुज्यते ।  
तयानन्तरम् एवासौ ।सुकृती सम्प्रयुज्यते ॥१५।८२।  
इति सङ्कल्पयन्न् एव ।रणन्तीं किङ्किणीम् अधः ।  
शृणोमि स्म प्रभातेन्दोः ।पश्यामि स्म तनुप्रभाम् ॥१५।८३।  
तां दिशं प्रहिताक्षेण ।दृष्टा वेगवती मया ।  
निवारबाणनिस्त्रिम्स ।प्रभादलितचन्द्रिका ॥१५।८४।  
पीवरक्रोधसञ्जात ।प्रज्वलज्ज्वलनद्युतिः ।  
लोकान् इव दिधक्षन्ती ।प्रलयानलसन्ततिः ॥१५।८५।  
सान्द्रं मद्दर्शनाद् एव ।प्रीतिनिश्वसितानिलैः ।  
क्रोधानलम् अविच्छिन्नैः ।स्थूलैश् च निरवापयत् ॥१५।८६।  
अथांसयोः समासज्य ।नतयोर् असिचर्मणी ।  
मूर्ध्नि चाञ्जलिम् आधाय ।लज्जादीनम् अभाषत ॥१५।८७।  
वत्सराजसुतं दान्तम् ।आकारेण तम् ईदृशम् ।  
युवराजं महाराज ।मा वधीर् भगिनीपतिम् ॥१५।८८।  
यथाहं तव मातुश् च ।तथायं मम वल्लभः ।  
स्वदारसहितस् तस्माद् ।अक्षतो मुच्यताम् इति ॥१५।८९।  
ततः सप्रबलाक्षेपो ।दष्टदन्तच्छेदः स्फुरन् ।  
स्वसारम् अब्रवीद् वाचा ।सिंहफूत्कारघोरया ॥१५।९०।  
स्वयङ्गृहीतनिर्वार्य ।धरागोचरभर्तृकाम् ।  
धिक् त्वां शारदचन्द्राभ ।मनःपुत्रिकपांसनीम् ॥१५।९१।  
तस्याः पुरो निहत्यैनं ।यासौ माम् अवमन्यते ।  
तां च त्वां च ततस् तस्य ।गमयिष्यामि पृष्ठतः ॥१५।९२।  
इदानीं निहतो ऽसीति ।सा भ्रातरम् अभाषत ।  
तेनापि त्वरितेनाहम् ।अभ्रमध्ये निपातितः ॥१५।९३।  
अथ वेगवती ध्यात्वा ।कुलविद्याम् अभाषत ।  
भगवत्यार्यपुत्रो ऽयं ।स्वपुत्र इव रक्ष्यताम् ॥१५।९४।  
वातमण्डलिकोत्क्षिप्तं ।यथा पत्त्रं भ्रमद् भ्रमत् ।  
शनैः शनैर् महीं यायात् ।तथायं नीयताम् इति ॥१५।९५।  
अथ निस्त्रिंशम् उद्गूर्य ।निर्धर्माकरुणः खलः ।  
हन्तुं वेगवतीम् एव ।प्रवृत्तः प्रार्थितस् तया ॥१५।९६।  
स्त्रीषु स्वसृषु बालासु ।लालितास्व् अङ्कवक्षसि ।  
निपतन्ति न निस्त्रिंशाः ।शूराणां त्वादृशाम् इति ॥१५।९७।  
स तु वेगवतीमध्ये ।दुकूलस्पर्शभीलुके ।  
वज्रस्थम्भच्छिदादक्षाम् ।असिधारां न्यपातयत् ॥१५।९८।  
अथ वेगवतीर् अष्टौ ।प्रचण्डायुधमण्डलाः ।  
अपश्यं युद्धसन्नद्धाश् ।चण्डिकागणिका- इव ॥१५।९९।  
एकमानसवेगस्य ।मध्यं कुलिशकर्कशम् ।  
रम्भास्थम्भम् इवासारम् ।अलुनाद् असिधारया ॥१५।१००।  
ततो मानसवेगौ द्वौ ।विकरालासिभासुरौ ।  
उत्पन्नौ सकलाव् एव ।शरीरशकलद्वयात् ॥१५।१०१।  
एका वेगवती कृत्ता ।भवन्त्य् अष्टौ तथाविधाः ।  
तथा मानसवेगौ द्वौ ।प्रागल्भेताम् इतस् ततः ॥१५।१०२।  
एवं मानसवेगानां ।वृन्दैर् अम्बरम् आवृतम् ।  
क्षणाद् वेगवतीनां च ।युध्यमानैश् चतुर्गुणैः ॥१५।१०३।  
अहं तु तन्महायुद्धं ।पश्यन्न् एव शनैः शनैः ।  
प्रोषिताम्भसि गम्भीरे ।पतितः कूपसागरे ॥१५।१०४।  
ततस् तीव्रविषादो ऽपि ।विहस्य स्मृतवान् इदम् ।  
सञ्जयस्य वचः कष्टे ।वर्तमानस्य सङ्कटे ॥१५।१०५।  
धृष्टद्युम्नाद् अहं मुक्तः ।कथञ्चित् क्रान्तवाहनः ।  
पतितः सात्यकानीके ।दुष्कृती नरके यथा ॥१५।१०६।  
कथं दुरुत्तराद् अस्मान् ।ममोत्तारो भवेद् इति ।  
उपायं चिन्तयन्न् एव ।स्मरामि स्म कथाम् इमाम् ॥१५।१०७।  
बभूवुर् भ्रातरः केचित् ।त्रयो ब्राह्मणदारकाः ।  
एकतः पूर्वजस् तेषां ।मध्यमान्त्यौ द्वितत्रितौ ॥१५।१०८।  
तैश् चाधीतत्रयीविद्यैर् ।गुरुर् विज्ञापितः किल ।  
गुरवे दातुम् इच्छामः ।काङ्क्षितां दक्षिणाम् इति ॥१५।१०९।  
तेनोक्तं स्वगृहान् गत्वा ।कृत्वा दारपरिग्रहम् ।  
उत्पाद्यताम् अपत्यं च ।क्रतुभिश् चेज्यताम् इति ॥१५।११०।  
तैर् उक्तम् अपरा काचिद् ।दक्षिणा मृग्यताम् इति ।  
तेनोक्तम् अलम् एतेन ।ग्रहेण भवताम् इति ॥१५।१११।  
तस्मान् नैवातिनिर्बन्धान् ।निवर्तन्ते स्म ते यदा ।  
तदा क्रुद्धेन गुरुणा ।याचिता दक्षिणाम् इमाम् ॥१५।११२।  
एकतः श्वेतकर्णानां ।गवां कोकिलवर्चसाम् ।  
कुम्भोध्नीनां सहस्रं मे ।दत्त स्थात च मा चिरम् ॥१५।११३।  
ते तु भ्रान्त्वा महीं कृत्स्नाम् ।आरूढास् तुहिनाचलम् ।  
ज्ञाताः किल कुवेरेण ।कौवेरीं प्रस्थिता- दिशम् ॥१५।११४।  
कुवेरस्यापि किं नास्ति ।तेन ते गुरुदक्षिणाम् ।  
दत्त्वा प्रस्थापिताः प्रीतास् ।तुहिनाद्रेर् अवातरन् ॥१५।११५।  
सञ्चरन्तो बहून् देशांश् ।चारयन्तश् च गाः शनैः ।  
प्राप्ताश् चण्डेश्वरासन्नाश् ।चण्डार्ककिरणाः स्थलीः ॥१५।११६।  
कदाचिद् एकतेनोक्तौ ।गाः सम्प्रेक्ष्य द्वितत्रितौ ।  
लोभनीयम् इदं द्रव्यं ।न परित्यागम् अर्हति ॥१५।११७।  
साधुकारश्रुतेर् लुब्धः ।कश्चिद् उन्मत्तको यथा ।  
अग्निप्रवेशं कुर्वीत ।तथेदं नश् चिकीर्षितम् ॥१५।११८।  
तेनेदम् उपपन्नं च ।गुरुणा च मयोदितम् ।  
रमणीयविपाकं च ।वाक्यं नः क्रियताम् इति ॥१५।११९।  
अथोवाच द्वितः प्रीतो ।युक्तम् आर्येण चिन्तितम् ।  
न हि स्वार्थेषु मुह्यन्ति ।बुद्धयस् त्वादृशाम् इति ॥१५।१२०।  
एकतस् तु त्रितं दृष्ट्वा ।तूष्णीम् आसीनम् उक्तवान् ।  
यद् अत्र युक्तं तद् ब्रूतां ।किम् उदास्ते भवान् इति ॥१५।१२१।  
तेनोक्तं निन्दितं कुर्वन् ।न कश्चिन् न निवार्यते ।  
पितापि हि विषं खादन् ।नैव पुत्रैर् उपेक्ष्यते ॥१५।१२२।  
तेन विज्ञापयामि त्वां ।क्रियतां च वचो मम ।  
बुद्धिवृद्धेन हि ग्राह्यं ।बालाद् अपि सुभाषितम् ॥१५।१२३।  
अनार्यप्रियम् आर्येण ।न कार्यं कार्यम् ईदृशम् ।  
कार्यं चेन् मह्यम् आत्मीयम् ।अंशम् आर्यः प्रयच्छतु ॥१५।१२४।  
तम् अहं गुरवे दत्त्वा ।दक्षिणायोपकारिणे ।  
प्रतिज्ञाभारविक्षेपाद् ।यास्यामि लघुताम् इति ॥१५।१२५।  
ततः क्रुद्धौ च लुब्धौ च ।कनिष्ठं ज्येष्ठमध्यमौ ।  
दुग्धगर्धान्धबुद्धित्वात् ।प्रमापयितुम् इच्छतः ॥१५।१२६।  
तैः कदाचित् पिपासान्धैः ।पान्थसंहातसङ्कुलम् ।  
अदृश्यमानपानीयं ।दृष्टं कूपरसातलम् ॥१५।१२७।  
जलम् अत्रास्ति नास्तीति ।सन्देहविनिवृत्तये ।  
तेषाम् अन्यतमः पान्थः ।कूपे लोष्टुम् अपातयत् ॥१५।१२८।  
ततः ष्वाद् इति कृत्वा तज् ।जर्जरं घटकर्परम् ।  
बभञ्ज स च सन्देहः ।पथिकानां न्यवर्तत ॥१५।१२९।  
अवतीर्य ततः कूपं ।त्रितः करुणयावृतः ।  
पान्थैर् उत्तारयाम् आस ।रज्जुभिर् भाण्डमण्डलम् ॥१५।१३०।  
तेन गावश् च पान्थाश् च ।भ्रातरौ च महात्मना ।  
उत्तार्योत्तार्य पानीयं ।कृताः स्नापितपायिताः ॥१५।१३१।  
पथिकेषु तु यातेषु ।कृतार्थाव् एकतद्वितौ ।  
कूपए एव त्रितं त्यक्त्वा ।सगोयुथौ पलायितौ ॥१५।१३२।  
त्रितस् तु घटम् आलोक्य ।रज्ज्वैव सह पातितम् ।  
निराशिश् चिन्तयाम् आस ।क्षणम् उत्तारकारणम् ॥१५।१३३।  
आं स्मृतं लब्धम् इत्य् उक्त्वा ।वेदवृत्तान्तपेशलः ।  
माहेन्द्रीम् अकरोद् इष्टिं ।मनसैव महामनाः ॥१५।१३४।  
अथानन्तरम् उन्नम्य ।निशीथध्वान्तकर्बुराः ।  
धनुष्मन्तस् तडित्वन्तो ।घना- जलम् अपातयन् ॥१५।१३५।  
शनकैः शनकैः कूपात् ।पूर्यमाणान् नवाम्बुभिः ।  
प्रतरन् प्रतरन् धीरं ।गोलेह्याद् उत्थितस् त्रितः ॥१५।१३६।  
गत्वा च स्तोकम् अध्वानं ।गोखुरालीं निरूपयन् ।  
अपवर्गम् इवाद्राक्षीन् ।मूर्तिमन्तं त्रिदण्डिनम् ॥१५।१३७।  
अभिवाद्य तम् अप्राक्षीन् ।मार्गे भगवता क्वचित् ।  
न दृष्टाव् एवमाकारौ ।सगोयूथौ द्विजाव् इति ॥१५।१३८।  
तेनोक्तं न मया दृष्टौ ।तौ महापापकारिणौ ।  
यौ त्वां पातालगम्भिरे ।कूपे भ्रातरम् औज्झताम् ॥१५।१३९।  
प्रष्टव्याव् अपि न क्षुद्रौ ।द्रष्टव्याव् अपि न त्वया ।  
याव् एवं निन्दिताचारौ ।प्रष्टव्यौ कुत एव तौ ॥१५।१४०।  
तम् उवाच त्रितः क्रोधाद् ।धूर्तं कलुषमानसम् ।  
दुष्टमस्करिणं धिक् त्वां ।साधुनिन्दाविशारदम् ॥१५।१४१।  
ज्ञानेन्दुकिरणव्यस्त ।सम्मोहध्वान्तसञ्चयाः ।  
तादृशा- एव जानन्ति ।साधवं न भवादृशाः ॥१५।१४२।  
ततस् तस्य परिव्राजः ।शुचिताम्रघटारुणम् ।  
जातं विकसितज्योतिः ।किरीटाभरणं शिरः ॥१५।१४३।  
शरीरं च सहस्राक्षं ।करं च कुलिशाकुलम् ।  
कृतैवमादिकाकारः ।स जातः सर्वथा हरिः ॥१५।१४४।  
वरं ब्रूहीति तेनोक्तस् ।त्रितस् तुष्टस् तम् अब्रवीत् ।  
भ्रातरौ मे सपापौ चेद् ।अपापौ भवताम् इति ॥१५।१४५।  
पुनर् ब्रूहीति तेनोक्तः ।पुनर् अप्य् अब्रवीत् त्रितः ।  
गुरू मे गुरवे गास् ताः ।प्रीतौ वितरताम् इति ॥१५।१४६।  
पुनः प्रीततमेनोक्तं ।हरिणा याच्यताम् इति ।  
पर्याप्तम् इति तेनोक्ते ।प्रीतः शक्रो दिवं ययौ ॥१५।१४७।  
एवं महेन्द्रदैवत्याम् ।इष्टिं निर्वर्त्य मानसीम् ।  
तस्मात् पातालगम्भीराद् ।अवटाद् उत्तिथस् त्रितः ॥१५।१४८।  
तथाहम् अपि ताम् इष्टिं ।किं न कुर्यां मनोमयीम् ।  
याजकैस् तु विना यज्ञं ।क्षत्रियस्य विरुध्यते ॥१५।१४९।  
तस्माद् अस्माद् उपायेन ।केनोत्तिष्ठेयम् इत्य् अहम् ।  
इति चेति च निर्धार्य ।स्मृत्यामितगतिं गतः ॥१५।१५०।  
शङ्कुबन्धनमुक्तेन ।तेनाहं याचितस् तदा ।  
कष्टाम् आपदम् आपन्नो ।विधये मां स्मरेर् इति ॥१५।१५१।  
असोढप्रार्थनादुःखं ।वरं त्यक्तं शरीरकम् ।  
न तु प्रत्युपकाराशा ।रुजाजर्जरितं धृतम् ॥१५।१५२।  
एवं च चिन्तयन्न् एव ।कूपे कूपतरोस् तले ।  
अपश्यम् अहम् आत्मानं ।तं चामितगतिं पुरः ॥१५।१५३।  
मां चावोचत् स वन्दित्वा ।हर्षघर्घरया गिरा ।  
युष्मत्स्मरणपूतो ऽयं ।जनः किं कुरुताम् इति ॥१५।१५४।  
खे सङ्ग्रामयमाणायाः ।सह भ्रात्रा बलीयसा ।  
वेगवत्याः सहायत्वम् ।आचरेति तम् आदिशम् ॥१५।१५५।  
तेनोक्तम् अर्यदुहितुर् ।वेगवत्याः सहायताम् ।  
कर्तुम् इच्छति यो मोहान् ।महागौरिं स रक्षति ॥१५।१५६।  
आज्ञा तु प्रथमं दत्ता ।कर्तव्यैवानुजीविना ।  
आज्ञासम्पत्तिमात्रेण ।भृत्याद् भर्ता हि भिद्यते ॥१५।१५७।  
तावत् सरोजजलजध्वजवज्रलक्ष्म्या ।त्वत्पादपङ्कजयुगं न नमामि यावत् ।  
शत्रोर् गलद्गलसिरारुधिरेण मूर्ध्ना ।नाभ्यर्चितं मदसिलूनशिरोधरेण ॥१५।१५८।  
अथासौ माम् अवन्दित्वा ।निस्त्रिंशकरकङ्कटः ।  
आरोहद् अम्बरं काले ।मन्देन्दुग्रहचन्द्रिके ॥१६।१।  
तं चोत्पतन्तम् आकाशं ।शरं वालम्बितत्वरम् ।  
न पृच्छामि स्म पन्थानं ।देशं नगरम् एव वा ॥१६।२।  
गाहमानश् च वल्मीक ।स्थाणुकण्टकसङ्कटाम् ।  
अटवीं सिंहमातङ्ग ।पुण्डरीकाकुलाम् अगाम् ॥१६।३।  
अथामितगतिक्रोध ।वह्निभासेव भासिताम् ।  
अपश्यं लोहितायन्तीं ।प्राचीम् अरुणशोचिषा ॥१६।४।  
कञ्चिच् चाध्वानम् आक्रम्य ।देशे नातिघनद्रुमे ।  
विवादिध्वनिघण्टानाम् ।अपश्यं मण्डलं गवाम् ॥१६।५।  
अनुमाय ततस् तेन ।वसन्तं देशम् अन्तिके ।  
जाताश्वासमतिर् गच्छन् ।क्षणेनारण्यम् अत्यजम् ॥१६।६।  
तुषारसमयारम्भ ।भीयेव कमलाकरान् ।  
अपश्यं धूसरच्छायान् ।गच्छन् दिनकरोदये ॥१६।७।  
अथालिकुलनीलाग्र ।विलसत्कुन्दकाननम् ।  
आलवालपरिक्षिप्त ।मूलम् उद्यानम् आसदम् ॥१६।८।  
तत्र सम्मार्जनव्यग्रम् ।उद्यानपरिचारकम् ।  
पृष्टवान् अस्मि कस्येदम् ।उद्यानम् इति सो ऽब्रवीत् ॥१६।९।  
किं च देवकुमारो ऽपि ।दिव्यज्ञानामलाशयः ।  
अस्मदादीन् अबोधान्धान् ।सन्दिहन्न् इव पृच्छति ॥१६।१०।  
अथ वा किं न एतेन ।महात्मनो हि मादृशैः ।  
क्रीडन्ति तेन देवेन ।स्वयं विज्ञायताम् इति ॥१६।११।  
अथ द्वितीयम् उद्यानं ।रमणीयतरं ततः ।  
प्रविश्यापश्यम् उद्यान ।मन्दिरं तुङ्गतोरणम् ॥१६।१२।  
प्रविशामि स्म तत्राहम् ।एको दौवारिकश् च माम् ।  
अन्तरे वेत्रम् आधाय ।तिष्ठेति द्वार्य् अधारयत् ॥१६।१३।  
अथावोचद् द्वितीयस् तं ।धिक् त्वां निर्बुद्धचक्षुषम् ।  
निवारयसि यो मोहाद् ।एनम् अम्बरचारिणम् ॥१६।१४।  
किं कदाचित् त्वया दृष्टः ।श्रुतो वा कश्चिद् ईदृशः ।  
एवं वा प्रविशन् धीरं ।धरणीधीरधीर् इति ॥१६।१५।  
तेनोक्तम् अननुज्ञातं ।भर्त्रा नारदम् अप्य् अहम् ।  
विशन्तं नानुजानामि ।किं पुनः सौम्यम् ईदृशम् ॥१६।१६।  
अयं तु ध्रियमाणो ऽपि ।दिग्दन्तिगतिधीरतः ।  
प्रविशत्य् एव पारुष्य ।मात्रसारा- हि मादृशाः ॥१६।१७।  
अथ निष्कारणोत्कण्ठा ।करम् उद्यानमन्दिरम् ।  
प्राविशं निस्वनद्वीनं ।विनीताण्डजवानरम् ॥१६।१८।  
तत्रासीनं शिलापट्टे ।चित्रपट्टोपधानके ।  
अपश्यम् अमराकारं ।नरं नागरकेश्वरम् ॥१६।१९।  
उपसृत्य तम् आभाष्य ।भोः साधो सुखम् आस्यते ।  
कच्चिद् वा प्रत्यवेक्ष्यन्ते ।बहुकृत्वः कला इति ॥१६।२०।  
वीणाव्यासक्तचित्तत्वात् ।पश्यति स्म न माम् असौ ।  
अवक्षिप्तं हि दृश्यानि ।मनः पश्यति नेक्षणे ॥१६।२१।  
मया तु चलिता वीणा ।गृहीत्वाग्रे यदा तदा ।  
वीणातश् चक्षुर् आक्षिप्य ।मयि निक्षिप्तवान् असौ ॥१६।२२।  
ततः सम्भ्रान्तम् उत्थाय ।स्रंसमानोत्तराम्बरः ।  
माम् उपावेशयत् प्रीतस् ।तस्मिन्न् एव शिलासने ॥१६।२३।  
पादचारपरिश्रान्तम् ।अङ्गं संवाह्य मामकम् ।  
प्रक्षाल्य च स्वयं पादौ ।दत्तार्घः समुपाविशत् ॥१६।२४।  
अनुयुक्तश् च स मया ।को ऽयं जनपदस् त्वया ।  
भूषितः कतमच् चेदं ।पुरं सच्चरितैर् इति ॥१६।२५।  
अथ तेन विहस्योक्तं ।सम्भाव्या नभसा गतिः ।  
त्वादृशां देवपुत्राणाम् ।अज्ञानं तु न युज्यते ॥१६।२६।  
यो हि देशान्तरं याति ।मुग्धो ऽपि धरणीचरः ।  
अग्रतो भावितं देशं ।नाबुद्ध्वा सम्प्रपद्यते ॥१६।२७।  
देशश् चन्द्रप्रकाशो ऽयं ।चन्द्रिकाप्रकटा पुरी ।  
न ज्ञाता पथिकेनेति ।दुःश्लिष्टम् इव दृश्यते ॥१६।२८।  
तेनामरकुमारस् त्वम् ।अवतीर्णो विहायसः ।  
अज्ञानच्छद्मना छन्नः ।क्रीडितुं मद्विधैर् इति ॥१६।२९।  
अथाहं चिन्तयित्वेदम् ।उत्तराभासम् उक्तवान् ।  
द्विजो ऽहं वत्सविषये ।वसतः पितरौ मम ॥१६।३०।  
सो ऽहं कर्णसुखाचारः ।कदाचिन् मन्त्रवादिनाम् ।  
श्रुत्वा दारैर् असन्तुष्टो ।यक्षीं काञ्चिद् असाधयम् ॥१६।३१।  
सा चाहं च ततः प्रीतौ ।शैले शैले वने वने ।  
यद् वा यद् रुचितं तस्यै ।तत्र तत्रारमावहि ॥१६।३२।  
चिन्तितं च मया रात्रौ ।न मे यक्ष्या प्रयोजनम् ।  
पातालमन्त्रम् आराध्य ।रमयाम्य् असुरीम् इति ॥१६।३३।  
अथेर्ष्यादूषितधिया ।तयाहं यक्षकन्यया ।  
आनीय नभसा न्यस्तः ।पुरे ऽस्मिन् भवताम् इति ॥१६।३४।  
तेनोक्तं न न सम्भाव्या ।यक्षरक्षःसु चण्डता ।  
पश्चात् तापगृहीता तु ।न सा युस्ंआन् विमोक्ष्यति ॥१६।३५।  
को ऽयं जनपदः स्यात् का ।पुरीति च यद् उच्यते ।  
अङ्गा जनपदः स्फीतश् ।चम्पा चेयं महापुरी ॥१६।३६।  
अहं च दत्तको नाम ।वणिक् पौरपुरस्कृतः ।  
प्रसिद्धः प्रियवीणत्वाद् ।वीणादत्तकनामकः ॥१६।३७।  
अथाहूयाब्रवीद् एकं ।स कर्णे परिचारकम् ।  
गाढं परिकरं बध्नन् ।धावमानः स चागमत् ॥१६।३८।  
क्षणेन च परावृत्य ।श्वसितस्पन्दितोदरः ।  
स्वामिप्रवहणं प्राप्तम् ।इति दत्तकम् अब्रवीत् ॥१६।३९।  
अथावतार्य मुदितः ।स्वाङ्गुलेर् अङ्गुलीयकम् ।  
दत्तवान् दत्तकस् तस्मै ।शीघ्रप्रेषणकारिणे ॥१६।४०।  
कृताञ्जलिर् अथोवाच ।यक्षीकामुक धाव्यताम् ।  
पावनैर् दासभवनं ।पादनिक्षेपणैर् इति ॥१६।४१।  
अथारुह्य प्रवहणं ।वीणादत्तकवाहकम् ।  
गृहीतचारुसञ्चारं ।चम्पाम् अभिमुखो ऽगमम् ॥१६।४२।  
शृणोमि स्म च पौराणां ।जल्पताम् इतरेतरम् ।  
चिरञ्जीवद्भिर् आश्चर्यं ।पृथिव्यां किं न दृश्यते ॥१६।४३।  
क्व नागरकसेनानीर् ।दत्तकस् तुङ्गमस्तकः ।  
क्व च कस्यापि पान्थस्य ।रज्जुभागे व्यवस्थितः ॥१६।४४।  
अथापरेण तत्रोक्तम् ।अत एवायुमत्तमः ।  
येन लोकोत्तमस्यास्य ।रज्जुभागे व्यवस्थितः ॥१६।४५।  
आकारानुमितं चैतद् ।गुणसम्भारभारिणः ।  
ननु चास्य वसन्तो ऽपि ।सारथ्येन विकथ्यते ॥१६।४६।  
दृष्टवान् परितश् चाहं ।क्वचिद् उत्सृष्टलाङ्गलान् ।  
हालिकान् हलमूलेषु ।वीणावादनतत्परान् ॥१६।४७।  
क्वचिद् उद्दामगोवर्गं ।वटे गोपालमण्डलम् ।  
वितन्त्रीस् ताडयद्वीणाः ।कर्णशूलप्रदायिनीः ॥१६।४८।  
आसन्नश् च पुरद्वारं ।विक्रयाय प्रसारिताम् ।  
वीणावयवसम्पूर्णाम् ।अपश्यं शकटावलीम् ॥१६।४९।  
विजर्जरितकर्णश् च ।वितन्त्रीध्वनिमुद्गरैः ।  
व्यस्तपद्मनिधानाभं ।प्राप्नोमि स्म वणिक्पथम् ॥१६।५०।  
कुङ्कुमं क्रेतुम् आयातः ।कश्चिद् वाणिजम् अब्रवीत् ।  
वीणाविक्षिप्तचेतस्को ।वीणा मे दीयताम् इति ॥१६।५१।  
चिराद् आकर्ण्य तद् वाक्यं ।कुपितः स तम् अब्रवीत् ।  
वणिजो ऽन्ये किम् उत्सन्ना- ।येन खादसि माम् इति ॥१६।५२।  
एवं वर्धकिकर्मार ।कुलालवरुडादयः ।  
निकृष्टजन्मकर्माणः ।सक्ता- वीणाम् अवादयन् ॥१६।५३।  
अथ प्रायं चिरं द्वारं ।वीणादत्तकवेश्मनः ।  
शातकुम्भमयैः कुम्भैर् ।अम्भोगर्भैः समङ्गलम् ॥१६।५४।  
तत्र यानाद् अवप्रुत्य ।प्राविशं गृहम् ऋद्धिमत् ।  
उत्थास्नुर् इव मेधावी ।विशालं हृदयं श्रियः ॥१६।५५।  
दत्तकस् तु पुरो ऽस्माकं ।दासीदासम् अभाषत ।  
अद्यारभ्यास्य युष्माभिर् ।आज्ञा सम्पाद्यताम् इति ॥१६।५६।  
अथ व्यज्ञापयन् प्रह्वाः ।सूपकाराः समेत्य माम् ।  
आज्ञापयत युष्मकां ।कः पाकः साध्यताम् इति ॥१६।५७।  
मम त्व् आसीन् मया तावद् ।ब्राह्मणत्वं प्रकाशितम् ।  
ब्राह्मणाश् च घृतक्षीर ।गुडादिमधुरप्रियाः ॥१६।५८।  
तद् इदं युक्तम् इत्य् एतच् ।चिन्तयित्वेदम् उक्तवान् ।  
ननु हस्तपुटग्राह्यं ।पायसं साध्यताम् इति ॥१६।५९।  
अथ हस्तं विधूयोक्तं ।सूपकारेण गच्छता ।  
अन्नसंस्कारशास्त्रज्ञाः ।कां दिशं यान्तु सम्प्रति ॥१६।६०।  
भीमसेनादिभिर् यानि ।सूदशास्त्राणि चक्रिरे ।  
कर्मकर्यो ऽपि तान्य् अस्मिन् ।गृहे प्रायेण जानते ॥१६।६१।  
यक्षीकामुकम् आसाद्य ।प्रभुं भोजनकोविदम् ।  
अनर्थकानि जातानि ।चरितार्थानि पायसे ॥१६।६२।  
अहो नागरकः स्वामी ।स्वयं प्रवहणेन यः ।  
आलेख्ययक्षम् आदाय ।यक्षीकामुकम् आगतः ॥१६।६३।  
सर्वथा धिग् अकार्यज्ञम् ।ऐश्वर्यजनितं मदम् ।  
गमितः प्रेष्यतां येन ।मादृशो ऽपीदृशाम् इति ॥१६।६४।  
अथ मर्दनशास्त्रज्ञस् ।तरुणः परिचारकः ।  
ममाङ्गं गन्धतैलेन ।मृद्नाति स्म यथासुखम् ॥१६।६५।  
पश्चाद् उद्वर्तनं स्नानम् ।अहताम्बरधारणम् ।  
कृत्वा देवप्रणामं च ।प्रायं भोजनमण्डपम् ॥१६।६६।  
तत्र भोजनभूमिष्ठं ।मां नमस्कृत्य दत्तकः ।  
सभ्रातृभागिनेयादि ।पङ्क्तिमध्यए उपाविशत् ॥१६।६७।  
कुलालचक्रपात्री च ।पात्री मम हिरण्मयी ।  
पायसेनेन्दुवर्णेन ।सूपकारेण पूरिता ॥१६।६८।  
पार्श्वे पायसपात्र्याश् च ।तेजस्विमणिभाजने ।  
महासारमुसारस्थे ।स्थापिते मधुसर्पिषी ॥१६।६९।  
चिन्तितं च मया जातो ।महानयम् उपद्रवः ।  
मधुमांसोचितः क्वाहं ।क्व चेदं घृतपायसम् ॥१६।७०।  
केन नाम प्रकारेण ।त्यजेयम् इदम् इत्य् अहम् ।  
विचार्य पायसग्रासं ।दग्धो ऽस्मीति निरस्तवान् ॥१६।७१।  
तेषां सम्प्रत्ययार्थं च ।हरन् दाहरुजं किल ।  
शीतपानीयगण्डूषैर् ।मुखं मुहुर् अशीतयम् ॥१६।७२।  
बल्लवस् तु पुरः स्थित्वा ।वीणादत्तकम् उक्तवान् ।  
नायं विप्रः कथं विप्रः ।प्रद्विष्याद् घृतपायसम् ॥१६।७३।  
आचष्ट मर्दकश् चेदम् ।आसवामोदवासितः ।  
निश्वासो ऽस्य मया घ्रातः ।शनकैर् निश्चरन्न् इति ॥१६।७४।  
दत्तको ऽपि कराग्रेण ।पिधाय मुखम् आत्मनः ।  
कम्पयित्वोत्तमाङ्गं च ।तं ब्रुवन्तं न्यवारयत् ॥१६।७५।  
अब्रवीच् च पयःपानं ।यूयं पिबत पानकम् ।  
पानकस्यापि पानेन ।गोष्ठी सम्मान्यताम् इति ॥१६।७६।  
मया तु जाततर्षेण ।पाने परिणतिं गते ।  
तत् पीतं पानसादृश्यात् ।पानबुद्ध्यैव पानकम् ॥१६।७७।  
खण्डमांसप्रकाराद्यं ।नानाधिष्ठानसङ्कुलम् ।  
सेवित्वाहारम् अग्राम्यम् ।उदतिष्ठं सदत्तकः ॥१६।७८।  
सम्मृष्टभोजनस्थाने ।पुष्पच्छुरितकुट्टिमे ।  
कान्तम् अध्यासि पर्यङ्कं ।न्यस्तं तत्रैव मण्डपे ॥१६।७९।  
कर्पूरत्रिफलानाभि ।लवङ्गैलासुगन्धिना ।  
मुखस्य गन्धरागौ च ।ताम्बुलेनोदपादयम् ॥१६।८०।  
एवं च सुखम् आसीनो ।वीणादत्तकम् अब्रवम् ।  
वीनोन्मत्तिर् इयं कस्माच् ।चम्पायां कथ्यताम् इति ॥१६।८१।  
तेनोक्तम् इह चम्पायां ।सानुदासो वणिक्पतिः ।  
तस्य गन्धर्वदत्तेति ।सुता त्रैलोक्यसुन्दरी ॥१६।८२।  
स च तां ध्रियमाणो ऽपि ।वरैर् वरगुणाकरैः ।  
अभिप्रायेण केनापि ।न कस्मैचित् प्रयच्छति ॥१६।८३।  
प्रत्याख्यातुम् अशक्तेन ।याचितेन क्षणे क्षणे ।  
तेन शुल्कम् उपन्यस्तं ।दुःसम्पादं सुरैर् अपि ॥१६।८४।  
अपूर्वं किल गायन्त्यास् ।तस्याः किम् अपि गीतकम् ।  
यो ऽनुवादयिता वीणां ।परिणेता स ताम् इति ॥१६।८५।  
मयेयं परिणेतव्या ।मयेयम् इति निस्त्रपः ।  
न कश्चिद् यो न चम्पायां ।वीणयोन्मत्तकः किल ॥१६।८६।  
पुरो नागरकाणां च ।चतुःषष्टेस् तदर्थिनाम् ।  
षष्ठे षष्ठे गते मासे ।सा तद् गायति गीतकम् ॥१६।८७।  
अनेन च प्रकारेण ।यातः कालो महान् अयम् ।  
न चापि वीणया कश्चिद् ।अनुगच्छति ताम् इति ॥१६।८८।  
एतत्कथावसाने च ।पुरुषौ श्रोत्रियाकृती ।  
वीणादत्तकम् अब्रूतां ।स्थविरौ वेत्रधारिणौ ॥१६।८९।  
श्रेष्ठिना प्रेषिताव् आवां ।सन्देशेन त्वदन्तिकम् ।  
यदि सज्जा सुहृद्गोष्ठी ।समस्या क्रियताम् इति ॥१६।९०।  
तेनोक्तं सुहृदः सज्जा- ।यदि वः सुस्थिता- गृहाः ।  
कल्या गन्धर्वदत्ता वा ।स्व एव क्रियताम् इति ॥१६।९१।  
ततस् तं पृष्टवान् अस्मि ।महोत्साहेन चेतसा ।  
रूपं गन्धर्वदत्ताया- ।कीदृग् इत्य् अथ सो ऽब्रवीत् ॥१६।९२।  
तस्याः स्वकान्तिपरिवेषपटापिधानं ।नेत्रप्रभाप्रकरसारितहर्म्यगर्भम् ।  
उत्कृष्टविस्मयविमोहितमानसेन ।रूपं निरूपयितुम् एव मया न शक्यम् ॥१६।९३।  
अथ गन्धर्वदत्तायास् ।तां गुणाकारसम्पदम् ।  
समाकर्ण्यैव कर्णाभ्यां ।मनो नीतं विधेयताम् ॥१७।१।  
पृच्छामि स्म च भूयस् तम् ।अपि शक्या भवेन् मया ।  
द्रष्टुं गन्धर्वदत्तेति ।तेन चोक्तं न शक्यते ॥१७।२।  
अगान्धर्वेण सा द्रष्टुं ।देवेनापि न शक्यते ।  
यदि चेच्छथ तां द्रष्टुं ।गान्धर्वं शिक्ष्यताम् इति ॥१७।३।  
मयोक्तं नारदीये ऽपि ।निवृत्ते किल लभ्यते ।  
गान्धर्वशब्दस् तत् तस्माद् ।अस्माकं कार्यताम् इति ॥१७।४।  
ततो व्याहरितस् तेन ।वीणाचार्यः खरस्वरः ।  
नष्टश्रुतिस्वरज्ञानो ।भूतिको नाम दुर्भगः ॥१७।५।  
आसीच् च मम तं दृष्ट्वा ।विकृतं नरवानरम् ।  
अलं मे नारदीयेन ।कृतं गन्धर्वदत्तया ॥१७।६।  
ईदृशः शिष्यतां गत्वा ।राज्यलाभो ऽपि गर्हति ।  
अन्यायागतम् ऐश्वर्यं ।निन्दन्त्य् एव हि साधवः ॥१७।७।  
अभ्युत्थानाभिवादाभ्यां ।तं वीणादत्तकादयः ।  
अपूजयन् मया चासौ ।न द्रष्टुम् अपि पारितः ॥१७।८।  
अथ रुष्टकटाक्षेण ।लोहिताक्षः स वीक्ष्य माम् ।  
वीणादत्तकदत्तायां ।पीठिकायाम् उपाविशत् ॥१७।९।  
अब्रवीद् दत्तकस् तं च ।यक्षीभर्तुर् द्विजन्मनः ।  
भवान् अस्योपपन्नस्य ।नारदीयं करोत्व् इति ॥१७।१०।  
तेनोक्तं साभिमानत्वाद् ।अयं माम् अवमन्यते ।  
न च पारयते दातुं ।दारिद्र्यात् काकणीम् अपि ॥१७।११।  
गुरुशुश्रूषया विद्या ।पुष्कलेन धनेन वा ।  
न चास्मिन्न् एकम् अप्य् अस्ति ।यद्य् अस्ति प्रतिपद्यताम् ॥१७।१२।  
दत्तकेनोक्तम् आचार्य ।विरूपं मन्त्रितं त्वया ।  
को यक्षीकामुकं शक्तो ।दरिद्रम् इति जल्पितुम् ॥१७।१३।  
यस्य दासः सदासो ऽहं ।त्वं जानास्य् एव मादृशः ।  
स यक्षीकामुकः कस्माद् ।दरिद्र इति भण्यते ॥१७।१४।  
सुवर्णानां शतं वापि ।गृह्यतां त्वाद्।शोचितम् ।  
पतिते द्रोणमेघो ऽपि ।न तिष्ठति जलं स्थले ॥१७।१५।  
नारदादिपरीवारां ।स चाभ्यर्च्य सरस्वतीम् ।  
दुर्व्यवस्थिततन्त्रीकां ।वीणां मह्यम् उपानयत् ॥१७।१६।  
मया तु सा विपर्यक्स्था ।स्थापिताङ्के यदा तदा ।  
भूतिको मां धिग् इत्य् उक्त्वा ।वीणादत्तकम् उक्तवान् ॥१७।१७।  
न यक्षीकामुको मन्दः ।शक्यः शिक्षयितुं मया ।  
वीणाग्रहणम् अप्य् एष ।न जानाति सुखैदितः ॥१७।१८।  
न नाम स्वयम् एतेन ।यदि वीणा न वादिता ।  
आलेख्यवादकाः के ऽपि ।न दृष्टा- नष्टदृष्टिना ॥१७।१९।  
इति सन्तक्ष्य मां वाग्भिर् ।आतोद्यं परिवर्त्य च ।  
स निषादो निषादं मे ।षड्ज इत्य् उपदिष्टवान् ॥१७।२०।  
अथामर्षपरीतेन ।दृढं ताडयता मया ।  
चतस्रः पञ्च वा तन्त्र्यश् ।छिन्नाश् चड् इति विस्वराः ॥१७।२१।  
अथोक्तो दत्तकस् तेन ।तन्त्रीवर्तकसङ्ग्रहम् ।  
अकृत्वा किं करोत्य् अस्य ।नारदीयं भवान् इति ॥१७।२२।  
अहं तु विस्मृतच्छद्मा ।छिन्नतन्त्रीम् अपि क्षणम् ।  
श्रुतिवासितकर्णत्वान् ।मृदु वीणाम् अवादयम् ॥१७।२३।  
अथ विस्फारितैर् नेत्रैर् ।उत्कर्णा- दत्तकादयः ।  
किम् एतद् इति जल्पन्तो ।माम् ऐक्षन्त सविस्मयाः ॥१७।२४।  
भूतिकस् तु भयक्रोध ।लज्जाविस्मयनिष्प्रभः ।  
काकतालीयम् इत्य् उक्त्वा ।गत एव सदक्षिणः ॥१७।२५।  
एवं च दिवसं नित्वा ।कृतप्रादोषिकाशनः ।  
आवसं शयनावासं ।मालाघूपाधिवासितम् ॥१७।२६।  
हंसपक्षांशुकप्राय ।कोमलास्तरणास्तृतम् ।  
भास्वद्वज्रशिलापादम् ।आसेवे शयनं ततः ॥१७।२७।  
रूपाकृष्टजगन्नेत्रे ।युवती सारभूषणे ।  
रूपाजीवे शनैः पादौ ।समवाहयतां मम ॥१७।२८।  
सहजाहार्यमाधुर्य ।रमणीयतराक्षरैः ।  
वचोभिः किल ते चित्तं ।मदीयं हर्तुम् ऐच्छताम् ॥१७।२९।  
वेगवत्या विमुक्तं च ।प्रतिभान्ति स्म तानि माम् ।  
रासभीर् असितानीव ।विरसानि स्वकर्णयोः ॥१७।३०।  
तानि चाश्रोतुकामेन ।निद्राव्याजः कृतो मया ।  
अथ प्रसुप्त एवास्मि ।निराशे ते च जग्मतुः ॥१७।३१।  
अर्धे याते च यामिन्याः ।श्वासानुमितचेतने ।  
दृष्टतत्त्व इवाविद्यां ।निद्राम् अत्यजम् उत्कटाम् ॥१७।३२।  
चित्रपट्टपिधानायां ।तिष्ठन्त्यां नागदन्तके ।  
वीणादत्तकवीणायां ।ततो दृष्टिं न्यपातयम् ॥१७।३३।  
मम त्व् अ-सीद् अवश्यं मां ।नेता श्वस् तत्र दत्तकः ।  
वीणा च वादनीया स्याच् ।चिरोत्सृष्टा च सा मया ॥१७।३४।  
विद्या चाराध्यमानापि ।दुःखेन परिचीयते ।  
भक्त्या मातुः सपत्नीव ।निसर्गकुटिला हि सा ॥१७।३५।  
वीणा सन्निहिता चेयं ।वेला चेयं निराकुला ।  
जिज्ञासे तावद् इत्य् एनां ।विचार्याहं गृहीतवान् ॥१७।३६।  
उत्कर्षन्न् अपकर्षंश् च ।काश्चित् काश्चिन् मनाङ् मनाक् ।  
व्यवस्थापयितुं तन्त्रीः ।करशाखभिर् अस्पृशम् ॥१७।३७।  
अथाशृणवम् आलापान् ।स्वस्माद् वासगृहाद् बहिः ।  
समुद्रसेन गोदत्त ।धाव धाव सखे द्रुतम् ॥१७।३८।  
वीणादत्तकभद्रस्य ।गृहेषु कृतकर्मणः ।  
सरस्वती भगवती ।वीणां सारयति स्वयम् ॥१७।३९।  
वीणायाः सार्यमाणायाः ।स्वनस्योदय ईदृशः ।  
समाप्तसारणायास् तु ।कीदृङ् नाम भविष्यति ॥१७।४०।  
तस्मात् सरस्वतीवीणे ।दृष्ट्वा श्रुत्वा च संहते ।  
नेत्रश्रोत्राणि नो यान्ति ।पवित्रकरताम् इति ॥१७।४१।  
अथावलम्ब्यत् तां वीणां ।त्वरया नागदन्तके ।  
प्रावृत्य सशिरःपादं ।कायं निद्रां किलागमम् ॥१७।४२।  
नागरास् तु न्यवर्तन्त ।जल्पन्तो दीनचेतसः ।  
कथं सरस्वती क्षुद्रैर् ।दृश्यते ऽस्मद्विधैर् इति ॥१७।४३।  
यापितायां तु यामिन्यां ।कृतपूर्वाह्णिकक्रमम् ।  
माम् अनुल्बणवेषं च ।वन्दित्वा दत्तको ऽब्रवीत् ॥१७।४४।  
अमी नागरकाः प्राप्ताश् ।चित्रयानप्रसाधनाः ।  
तद् गन्धर्वसमस्यायै ।युष्माभिर् अपि गम्यताम् ॥१७।४५।  
आज्ञापयत यानं च ।करेणुतुरगादिकम् ।  
येन वो रोचते गन्तुं ।तेन प्रस्थीयताम् इति ॥१७।४६।  
मयोक्तं गच्छतु भवान् ।वाहनेन यथासुखम् ।  
अहं तु पादचारेण ।गच्छामि शनकैर् इति ॥१७।४७।  
अथास्मदनुरोधेन ।मां पुरोधाय दत्तकः ।  
प्रस्थितः पादचारेण ।सनागरकमण्डलः ॥१७।४८।  
अमन्त्रयन्त यान्तश् च ।क्रुद्धा- नागरका- मिथः ।  
यक्षीकामुकरूपो ऽयम् ।अनर्थो ऽस्मान् उपागतः ॥१७।४९।  
वयम् अस्य प्रसादेन ।त्यक्तमण्डितवाहनाः ।  
आशादीर्घासु रथ्यासु ।चरणैः सञ्चरामहे ॥१७।५०।  
मेरोर् द्रोणीर् इवाक्रमन् ।विशिखा- विस्तृतायताः ।  
अपश्यं वेश्मनां मालास् ।तस्यैव सिरसाम् इव ॥१७।५१।  
प्रासादेषु च जल्पन्तीर् ।गवाक्षप्रेरितेक्षणाः ।  
कोकिलासुभगालापाः ।शृणोमि स्म कुलाङ्गनाः ॥१७।५२।  
अयि मागधि वैदेहि ।मलयावति यावनि ।  
यक्षीकामुकम् आयातुं ।सख्यः पश्यत धावत ॥१७।५३।  
खलया किल यक्ष्यायम् ।ईर्ष्यामुषितचेतसा ।  
आकाशात् पातितः प्राप्तो ।दत्तकेन सुजन्मना ॥१७।५४।  
ध्रुवं सा राक्षसी यक्षी ।यदि वा मृत्तिकामयी ।  
क्रुद्धया मुग्धया वापि ।यया स्वार्थो न चेतितः ॥१७।५५।  
अथ वा सर्वम् एवेदम् ।अलीकं प्रतिभाति माम् ।  
क्व यक्षीकामिकः क्वायं ।कामः कामी रतेर् इव ॥१७।५६।  
इति निर्दिश्यमानो ऽहम् ।अङ्गुलीभिर् इतस् ततः ।  
नयनोत्पलमालाभिर् ।अर्च्यमानश् च यातवान् ॥१७।५७।  
अथ नागरकाः प्रापन् ।सुधां गृहपतेर् गृहम् ।  
अङ्गं गन्धर्वदत्तायास् ।तेषाम् इव मनोरथाः ॥१७।५८।  
मणिहाटकदन्ताद्यैर् ।अङ्गैस् तैर् एव कल्पितम् ।  
स्फुरद्दिव्यप्रभावात् तु ।न विद्म किम्मयैर् इति ॥१७।५९।  
ततः प्रथमकक्षायाम् ।अपश्यं सन्निधापिताम् ।  
आसनानां चतुःषष्टिं ।महापट्टोर्णवेष्टितम् ॥१७।६०।  
तेषु नागरकः कश्चित् ।कांश्चिद् आह स्म सस्मितम् ।  
अहो महाखलीकारो ।यक्षीकामुकम् आगतः ॥१७।६१।  
सानुदासाभ्यनुज्ञाताः ।सुहृदो दत्तकादयः ।  
समायाताश् चतुःषष्टिस् ।तावन्त्य् एवासनान्य् अपि ॥१७।६२।  
यक्षीकामुकम् आलोक्य ।पञ्चषष्टम् अनासनम् ।  
यत् सत्यं लज्जितो ऽस्मीति ।ततश् चोक्तम् ऋजुर् भवान् ॥१७।६३।  
आयत्तो दत्तको यस्य ।सपुत्रपशुबान्धवः ।  
तेन गन्धर्वदत्तापि ।सुलभा किम् उतासनम् ॥१७।६४।  
पञ्चषष्टम् अदृष्ट्वा तु ।निक्षिप्तं तत्र दत्तकः ।  
दत्तवान् स्वयम् आकृष्य ।मह्यम् आत्मीयम् आसनम् ॥१७।६५।  
ते ऽपि नागरकाः शेषाः ।स्थिते तिष्ठति दत्तके ।  
तिष्ठन्ति स्म स्थिता- एव ।भृतका- इव भर्तरि ॥१७।६६।  
अथान्यद् आसनं दत्तं ।दत्तकायोज्ज्वलप्रभम् ।  
स तद् अध्यास्त शेषाश् च ।यथासनम् उपाविशन् ॥१७।६७।  
ततस् त्रिंशच्छतं तस्माद् ।गणिकानां विनिर्गतम् ।  
गृहाद् असुरकन्यानां ।महासुरपुराद् इव ॥१७।६८।  
आत्तशृङ्गारभृङ्गारा ।काचिद् आवर्जयज् जलम् ।  
तासां प्रत्येकम् एकैका ।तेषां पादान् अधावत ॥१७।६९।  
मदीयस् तु यया पादः ।पाणिभ्याम् अवलम्बितः ।  
तया स्वेदजलेनैव ।धौतः श्लथशरीरया ॥१७।७०।  
आवर्जितवती या च ।जलं लुलितलोचना ।  
विस्रस्तहस्तया हस्ताद् ।भृङ्गारः पातितस् तया ॥१७।७१।  
प्रविशन् धौतपादश् च ।शृणोमि स्म प्रजल्पिताः ।  
प्रांशुप्राकारगर्भस्थाः ।श्रुतिहारिगिरः स्त्रियः ॥१७।७२।  
अनर्थो ऽयम् उपन्यस्तः ।सानुदासेन दारुणः ।  
शुल्कं गन्धर्वदत्ताया- ।वीणावादननामकम् ॥१७।७३।  
यदि रूपम् उपन्यस्येच् ।छुल्कं गृहपतिस् ततः ।  
न यक्षीकामुकाद् अन्यं ।प्राप्नुयाद् भर्तृदारिका ॥१७।७४।  
वीनायां तु प्रयुक्तायां ।भग्नो ऽयं नो मनोरथः ।  
ह्यो यस्माद् भूतिकेनास्य ।नारदीयं कृतं किल ॥१७।७५।  
इदं तावन् महद् दुःखं ।यद् यक्षीकामुको ऽनया ।  
अयं नासुलभीभूतः ।शुल्कदोषान् न लभ्यते ॥१७।७६।  
इदं तु दुःसहतरं ।यद् इमां बकुलावलीम् ।  
अनात्मज्ञो बलात् को ऽपि ।गले तां लम्बयिष्यति ॥१७।७७।  
वीणावादनशुल्केयं ।साभियोगाश् च नागराः ।  
प्रजापतिश् च दुर्लग्नः ।सर्वथा शिवम् अस्त्व् इति ॥१७।७८।  
अथ निष्कम्पकालिन्दी ।सलिलस्वच्छकुट्टिमाम् ।  
ज्वलन्मणिशिलास्तम्भां ।विशालां प्राविशं सभाम् ॥१७।७९।  
सभा नागरकैः साभाद् ।भिन्नप्रभविभूषणैः ।  
उपत्यकास्थली मेरोः ।फुल्लैः कल्पद्रुमैर् इव ॥१७।८०।  
अथ हम्स इवोत्सार्य ।नलिनीदलमण्डलम् ।  
निर्गतः कञ्चुकी प्रेर्य ।तिरस्करिणिकाम्बरम् ॥१७।८१।  
स नागरकसङ्घातम् ।अवोचद् विनयानतः ।  
विज्ञापयति वः श्रेष्ठी ।स्वागतं गुणरागिणाम् ॥१७।८२।  
भवद्भिर् वर्णसम्पन्नैर् ।अन्तःसारैर् इदं गृहम् ।  
शातकुम्भमयैः पूतं ।गङ्गाम्भःकलशैर् इव ॥१७।८३।  
यदि सर्वे समायाता- ।यातो वागमनश्रमः ।  
ततो गन्धर्वदत्तायै ।निर्देशो दीयताम् इति ॥१७।८४।  
ते परस्परम् आलोक्य ।विद्राणवदनप्रभाः ।  
ह्रीताः सदिशम् आकाशम् ।अपश्यन् प्रोषितोत्तराः ॥१७।८५।  
ततः कन्?चुकिना वक्त्रं ।क्षणाद् दीनतया कृतम् ।  
समरे कातरस्येव ।सन्नचक्षुःकपोलकम् ॥१७।८६।  
प्रत्येकं च मुखान्य् एषाम् ।अवलोक्य चिरं चिरम् ।  
स यदा यातुम् आरब्धस् ।तदाहूय मयोदितः ॥१७।८७।  
समाप्तप्रतिकर्मा वा ।कल्या वा यदि सा ततः ।  
आगच्छतु किम् अद्यापि ।दृष्टैर् नागरकैर् इति ॥१७।८८।  
एतावतैव दत्तस्य ।तत् तादृग्म्लानम् आननम् ।  
जातम् उच्छ्वसितं स्विन्न ।कपोलस्थलपीवरम् ॥१७।८९।  
अलपत् सानुदासस्य ।प्रीतः परिजनस् ततः ।  
यक्षीकामुक वन्द्यो ऽसि ।सर्वथा शोभितं त्वया ॥१७।९०।  
वाङ्मात्रेणापि भवतश् ।चिराद् उच्छ्वसिता- वयम् ।  
अवग्रहे हि जीमूतो ।विस्फूर्जन्न् अपि शोभते ॥१७।९१।  
तद् एवं यादृशं रूपं ।यादृशी चातिधीरता ।  
तादृशं यदि विज्ञानं ।भवेत् किं न भवेद् इति ॥१७।९२।  
एको नागरकश् चैकम् ।अवोचद् दर्शितस्मितः ।  
उद्दामितमुखा- लोके ।सुखं जीवन्ति निस्त्रपाः ॥१७।९३।  
को हि वेदजडं मुक्त्वा ।छान्दसं छात्त्रम् अत्रपम् ।  
मध्ये महामनुष्याणाम् ।एवम् उद्दामयेन् मुखम् ॥१७।९४।  
यक्षीकामुकशब्दो ऽपि ।शब्द एवास्य केवलम् ।  
क्व च प्रियगुणा यक्षी ।गुण ऋद्धिः क्व चेदृशः ॥१७।९५।  
यत् किञ्चिद् अपि बालानां ।चेतस्तोषाय कल्पते ।  
उत्कटेन हि नाम्नापि ।प्रायस् तुष्यन्ति डिण्डिकाः ॥१७।९६।  
श्रुत्वेदम् इतरेणोक्तं ।मा स्म निन्दद् भवान् इमम् ।  
को जानाति मनुष्याणां ।चरितं गूढचारिणाम् ॥१७।९७।  
यक्षीकान्तः प्रकृष्टेन ।धार्ष्ट्येनाज्ञापयन्न् अपि ।  
यथा परिचितश्रीकस् ।तथा मां प्रति शोभते ॥१७।९८।  
ततो जवनिकां प्रेर्य ।कन्या कञ्चुकिभिर् वृता ।  
देवी गन्धर्वदत्तागाद् ।अभिभूतसभाप्रभा ॥१७।९९।  
कथयामि कथं रूपं ।तस्याः सङ्क्षिप्तम् उच्यते ।  
प्रव्रज्याम् आस्थिता- नूनम् ।इदानीम् अप्सरोगणाः ॥१७।१००।  
कल्पितं च सभामध्ये ।पद्मरागशिलामयम् ।  
चन्द्रलेखेव सन्ध्याभ्रम् ।अध्यास्त चतुरन्तकम् ॥१७।१०१।  
तेजसो ऽभिभवात् तस्याः ।सङ्कुचन्ति स्म नागराः ।  
बालायाः शशिलेखायाः ।पुण्डरीकाकरा- इव ॥१७।१०२।  
साथ प्रज्ञावचःशून्यां ।रूपमात्रकशालिनीम् ।  
परिभूतवती गोष्ठीं ।सभास्तम्भावलीम् इव ॥१७।१०३।  
अथ दक्षिणम् उत्क्षिप्य ।करं कञ्चुकिनोदितम् ।  
श्रूयतां श्रेष्ठिनो वाक्यं ।भो नागरककुञ्जराः ॥१७।१०४।  
आस्ते गन्धर्वदत्तेयम् ।इयं वीणा च सारिता ।  
यो वो वादयितुं शक्तः ।स किं तिष्ठति ढौकताम् ॥१७।१०५।  
अशेषैर् न च कर्तव्या ।परिपाटिर् अपार्थिका ।  
सा हि युष्माकम् अस्याश् च ।लज्जाखेदप्रयोजना ॥१७।१०६।  
ततः स्वयं भवद्भिश् च ।यस्मिन् वो भावनाहिता ।  
युष्मान् आत्मानम् एतां च ।स क्लेशान् मोचयत्व् इति ॥१७।१०७।  
अथ नागरकाः सर्वे ।वीणादत्तकम् अब्रुवन् ।  
त्वं नः पूज्यः प्रवीणश् च ।तस्माद् उत्थीयताम् इति ॥१७।१०८।  
स यदा कम्पितशिरा- ।नेच्छति स्म तदापरः ।  
सम्भाविततमस् तेषां ।गत्वा वीणाम् अवादयत् ॥१७।१०९।  
तस्मिन् दोषैर् असङ्कीर्णान् ।गुणान् मधुरतोत्तरान् ।  
सम्पादयति शब्दो ऽभूद् ।उच्चकैः साधु साध्व् इति ॥१७।११०।  
ततो गन्धर्वदत्तायां ।प्रगीतायाम् अभून् मम ।  
अरे ज्ञातं मयेदानीं ।तेनैवामी वृथाश्रमाः ॥१७।१११।  
पुरा वामनरूपेण ।बलिं छलयता किल ।  
त्रिपिष्टपं त्रिभिः क्रान्तं ।विक्रमैश् चक्रपाणिना ॥१७।११२।  
तं च विश्वावसुर् नाम ।गन्धर्वगणसेवितः ।  
क्रामन्तं गगनं वेगात् ।त्रिश् चकार प्रदक्षिणम् ॥१७।११३।  
तेन च स्वयम् उत्पाद्य ।स्तुवता गरुडध्वजम् ।  
नारायणस्तुतिं नाम ।गीतं गीतकम् अद्भुतम् ॥१७।११४।  
नारदेन ततः प्राप्तं ।नारदाद् वृत्रशत्रुणा ।  
अर्जुनेन ततस् तस्माद् ।विराटसुतया किल ॥१७।११५।  
परीक्षित् प्राप्नुयान् मातुस् ।ततो ऽपि जनमेजयः ।  
इति क्रमागतं तातस् ।ताताद् आगमितं मया ॥१७।११६।  
गान्धारग्रामसम्बद्धं ।क्व गान्धारः क्व मानुषाः ।  
स्वर्गान् नान्यत्र गान्धार ।इत्य् आहुर् नारदादयः ॥१७।११७।  
तेन यो ऽयं न जानाति ।न चेद् अभ्युपगच्छति ।  
तद् असम्पादयन्न् एव ।जायते दोषवान् असौ ॥१७।११८।  
अहं पुनर् इदं जानन् ।सद्यः परिणमत्फलम् ।  
पुरो नागरकाणां च ।यथासामर्थ्यम् उत्सहे ॥१७।११९।  
मयि सङ्कल्पयत्य् एवम् ।असौ नागरकर्षभः ।  
स्मयमानो विलक्ष्यत्वात् ।स्वम् एवाभजतासनम् ॥१७।१२०।  
ततः प्रतिहते तस्मिन् ।सुहृद्मण्डलमण्डने ।  
रङ्गो भङ्गम् अगृह्णात् स ।निगृह्यज्येष्ठमल्लवत् ॥१७।१२१।  
अथ मां जनितोत्साहम् ।उत्तिष्ठासन्तम् आसनात् ।  
दृष्ट्वा सम्भाविताज्ञानं ।लज्जयाग्राहि दत्तकः ॥१७।१२२।  
अन्येन च निमित्तेन ।चलितो ऽहं किलासनात् ।  
तेनोक्तं सङ्कटास्थानाद् ।अन्यत्र स्थीयताम् इति ॥१७।१२३।  
ततस् तम् उक्तवान् अस्मि ।किम् इदं न त्वया श्रुतम् ।  
पथा सकृत् प्रवृत्तायाः ।किं करोत्य् अवगुण्ठनम् ॥१७।१२४।  
प्रविष्टो ऽहं सुहृद्गोष्ठीं ।यथैव बटुचापलात् ।  
तथा गन्धर्वदत्तापि ।धृष्तम् आज्ञापिता मया ॥१७।१२५।  
तद् अस्या- बटुविद्यायाः ।प्रान्तम् अप्राप्य मादृशः ।  
हा कष्टं वञ्चितो ऽस्मीति ।पश्चात् तापेन खेद्यते ॥१७।१२६।  
यत्र चामी न लज्जन्ते ।सलज्जाः सुहृदस् तव ।  
तत्र निर्लज्जताश्लाघी ।लज्जयैव हि लज्जते ॥१७।१२७।  
समर्थयति मय्य् एवं ।दत्तको ऽपि निरुत्तरः ।  
अहो साहसम् इत्य् उक्त्वा ।तूष्णीम्भावम् उपेयिवान् ॥१७।१२८।  
अहम् अप्य् आसनं त्यक्त्वा ।तिर्यक् पश्यति दत्तके ।  
पार्श्वे गन्धर्वदत्ताया- ।दत्तम् आसनम् आस्थितः ॥१७।१२९।  
अथ कञ्चुकिनानीतां ।वीणां दृष्ट्वाहम् उक्तवान् ।  
अपरानीयताम् आर्य ।नैतां स्पृशति मादृशः ॥१७।१३०।  
उदरं दृष्टम् एतस्या- ।लूतातन्तुनिरन्तरम् ।  
जडतां गमिता येन ।पटुतन्त्रीपरम्परा ॥१७।१३१।  
स्मितदर्शितदन्ताग्रैर् ।अन्यतः क्षिप्तदृष्टिभिः ।  
माम् आलोक्य तथाभूतम् ।उक्तं नागरकैर् इति ॥१७।१३२।  
ब्राह्मणः पूज्यताम् एष ।निर्लज्जाग्रपताकया ।  
येन साहसम् आरब्धं ।स्वगुणाख्यापनोपमम् ॥१७।१३३।  
तन्त्रीकिणकठोराग्रा- ।विशीर्णकरजातताः ।  
करशाखाश् च नो जाता- ।न च सम्भावनेदृशी ॥१७।१३४।  
अयं तु कोमलाग्रभिस् ।तन्त्रीर् अङ्गुलिभिः स्पृशन् ।  
कदा वादयिता वीणां ।वेदवेदाङ्गपारगः ॥१७।१३५।  
सर्वथायम् अभिप्रायो ।मयैतस्योपलक्षितः ।  
प्रीतिम् उत्पादयिष्यामि ।तावल् लोचनयोर् इति ॥१७।१३६।  
यावद् उत्सार्यते वीणा ।यावच् चानीयते ऽपरा ।  
तावद् गन्धर्वदत्ताया- ।रूपं पश्याम्य् अवारितः ॥१७।१३७।  
रथ्याचत्वरयात्रासु ।वक्ष्यामि जनसन्निधौ ।  
ईदृशी तादृसी दृष्टा ।रूपिणी युवतिर् मया ॥१७।१३८।  
लूतातन्तुततं चायं ।वीणाकर्परम् आह यत् ।  
किं तत् सत्यं मृषेत्य् एतद् ।देवैर् विज्ञायताम् इति ॥१७।१३९।  
उद्वेष्टिते च तत् तस्मिन् ।दृष्टं वेष्टनचर्मणि ।  
तन्तुचक्रं भयोद्भ्रान्त ।लूतामण्डलसङ्कुलम् ॥१७।१४०।  
अथ गन्धर्वदत्ताया- ।जातम् अङ्गं निरीक्ष्य माम् ।  
वेपथुस्वेदरोमाञ्च ।लज्जाविधुरम् आकुलम् ॥१७।१४१।  
अपरापि मया वीणा ।समास्फाल्य पटुक्वणा ।  
केशदूषिततन्त्रीका ।प्रथमेव विवर्जिता ॥१७।१४२।  
सानुदासस् ततो वीणां ।सुगन्धिकुसुमार्चिताम् ।  
कच्छपाकारफलकाम् ।आदाय स्वयम् आगतः ॥१७।१४३।  
मां च प्रदक्षिणीकृत्य ।सविकारतनूरुहः ।  
गन्धर्वदत्ताम् इव ताम् ।अददात् सुभगस्वनाम् ॥१७।१४४।  
मया तु धौतपादेन ।वीणां कृत्वा प्रदक्षिणाम् ।  
अभुक्ताम्बरसंवीतं ।पीठपृष्ठम् अधिष्ठितम् ॥१७।१४५।  
मनाक् संस्पृष्टमात्राश् च ।करशाखामुखैः स्वयम् ।  
तन्त्रीबन्धा- यथास्थानम् ।असरन् धैवतादिकम् ॥१७।१४६।  
ततस् तन्त्रीषु गान्धारे ।जृम्भमानासु मन्थरम् ।  
गन्धर्वदत्ताम् अवदं ।भीरु सङ्गीयताम् इति ॥१७।१४७।  
सा प्रगल्भापि गान्धारम् ।आकर्ण्यामरगोचरम् ।  
तथा च धृष्टम् आदिष्टा ।बालाशालीनतां गता ॥१७।१४८।  
तां च प्रवर्तयन् भीतां ।त्रपाजनितमूकताम् ।  
तद् एव गीतकं दिव्यम् ।अहं मन्दम् अवादयम् ॥१७।१४९।  
हृते तस्यास् त्रपासेनौ ।सन्दर्शितपथा यथा ।  
लोकं पावयितुं पुण्या ।प्रावर्तत सरस्वती ॥१७।१५०।  
वृत्तिभिर् दक्षिणाद्याभिस् ।तद् गीतं गीतकं तया ।  
उपर्य् उपरि पाण्यन्तैः ।पाणिभिर् योजितं मया ॥१७।१५१।  
आसीद् इदं तमोभूतम् ।अप्रज्ञातम् अलक्षणम् ।  
तद्गीतमात्रविषय ।श्रोत्रमात्रजगद् तदा ॥१७।१५२।  
सभायां गाढमूर्च्छायां ।मृदु तद् गीतवादिनम् ।  
पटुभिर् दुन्दुभिध्वानैर् ।अभिभूतं विमानिनाम् ॥१७।१५३।  
पतितासु सरत्नासु ।दिवः कुसुमवृष्टिषु ।  
कञ्चुकी चेतनाप्राप्तान् ।अभाषत सभासदः ॥१७।१५४।  
भो भो निर्मत्सराः सन्तः ।सत्यम् आख्यात साधवः ।  
गीतं यद् अनयानेन ।किं तत् संवादितं न हि ॥१७।१५५।  
अथोद्यमितहस्तैस् तैः ।समस्तैर् उक्तम् उच्चकैः ।  
धर्म्यशुल्कार्जिताम् एष ।कन्यकां लभताम् इति ॥१७।१५६।  
तिरस्करिणिकां नीत्वा ।ततः कञ्चुकिनान्तरा ।  
बहिष्कृता- नागरका- ।नास्तिकास् त्रिदिवाद् इव ॥१७।१५७।  
निर्गच्छन्ति हतच्छायास् ।ते खण्डितमनोरथाः ।  
स्वभ्यस्तगुणवैफल्यं ।गुणिनः कान् न तापयेत् ॥१७।१५८।  
सवीणादत्तको ऽहं तु ।श्रेष्ठिनाभ्यन्तरीकृतः ।  
परीक्ष्य बहुशो राज्ञा ।सचिवो गुणवान् इव ॥१७।१५९।  
अभाषत च निर्गच्छंस् ।तेषु नागरकर्षभः ।  
यक्षीकामुक देवस् त्वम् ।अमानुषपराक्रमः ॥१७।१६०।  
वयं गन्धर्वदत्ता च ।सानुदासश् च सानुगः ।  
कृच्छ्राम् आपदम् आपन्ना- ।लीलयैव त्वयोद्धृताः ॥१७।१६१।  
काश्मर्यः खदिराः शाकाश् ।चम्पकाश् च सवेणवः ।  
आतोद्याङ्गार्थम् उत्खाताः ।प्ररोहन्तु यथा पुरा ॥१७।१६२।  
अग्निहोत्राणि हूयन्तां ।द्विजाः सन्ध्याम् उपासताम् ।  
कुमार्यः परिणीयन्तां ।प्रसूयन्तां कुलस्त्रियः ॥१७।१६३।  
परिव्राजकनिर्ग्रन्थ ।भिक्षुपाशुपतादयः ।  
गुरुवक्त्राभिसङ्क्रान्तान् ।स्वसिद्धान्तान् अधीयताम् ॥१७।१६४।  
शान्तवीनोपसर्गत्वात् ।सकीरनगराः सुखम् ।  
सचम्पामगधाश् चाङ्गाः ।स्वस्थाङ्गाः शेरताम् इति ॥१७।१६५।  
ततो गृहपतिर् दीनः ।प्रार्थनाभङ्गशङ्कया ।  
वीणादत्तकम् आलोक्य ।प्रावोचन् नीचकैस्तराम् ॥१७।१६६।  
प्रशस्तं दिनम् अद्यैवं ।तेनायं पौरुषार्जितः ।  
श्लाघ्यो गन्धर्वदत्तायाः ।करः संस्क्रीयताम् इति ॥१७।१६७।  
अहं तु साभिलाषो ऽपि ।दर्शितालीकधीरतः ।  
अवोचं स्मितसङ्कीर्णाम् ।अनास्थामन्थरां गिरम् ॥१७।१६८।  
द्विजो ऽहं मेरुकैलास ।तुल्यामलकुलोद्भवः ।  
परिणेतुं न मे युक्तम् ।असवर्णाम् इमाम् इति ॥१७।१६९।  
अथोक्तं सानुदासेन ।विश्रब्धं परिणीयताम् ।  
युष्माकं हि सवर्णेयम् ।उत्कृष्टा वा भवेद् इति ॥१७।१७०।  
आसीच् च मम किं मत्तः ।किम् उन्मत्तः किम् आर्जवः ।  
अयं यस्माद् असम्बद्धम् ।अबुद्धिर् इव भाषते ॥१७।१७१।  
अहं चेयं च यद्य् अस्य ।ब्राह्मणाव् इति निश्चयः ।  
ततो मत् कथम् उत्कृष्टा ।ब्राह्मणी ब्राह्मणाद् इयम् ॥१७।१७२।  
अथ इमां ब्राह्मणीम् एष ।मन्यते क्षत्रियं तु माम् ।  
तथा सति कथाप्य् एषा ।क्रियमाणा विरुध्यते ॥१७।१७३।  
किं तु सम्भाव्यते नायम् ।असम्बद्धं प्रभाषितुम् ।  
येन धर्मार्थशास्त्रार्थ ।क्षुण्णधीर् इव भाषते ॥१७।१७४।  
अग्रजो ऽवरजां भार्यां ।स्वीकुर्वन् न प्रदुष्यति ।  
ते च स्वा चैव नृपतेर् ।इत्य् उक्तं मनुना यतः ॥१७।१७५।  
प्रत्याख्यानं च नितराम् ।इयं नार्हति निन्दितम् ।  
यस्माद् अखण्डिताज्ञेन ।दापिता गुरुणैव मे ॥१७।१७६।  
यद् अहं ग्राहितस् तेन ।विज्ञानम् अतिमानुषम् ।  
दापिता येन तेनैव ।तेन तेनैव दापिता ॥१७।१७७।  
न चावश्यपरिग्राह्या ।कुमारी चिरम् अर्हति ।  
साभिलाषा विशेषेण ।प्रत्याख्यानकदर्थनाम् ॥१७।१७८।  
तस्माद् अलं ममानेन ।निर्बन्धेनेति निश्चितम् ।  
अर्थितां सानुदासस्य ।तथेति सममानयम् ॥१७।१७९।  
अथ वैश्रवणस्येव ।सूनोराखण्डलात्मजः ।  
करं गन्धर्वदत्तायाः ।ससंस्कारम् उपाददे ॥१७।१८०।  
मन्दं पादतलेन तालम् अनया यत् कुट्टयन्त्याचिरं ।गीतं माम् अभि विस्फुरत्कुहरितं तारैः सुभुग्नभ्रुवा ।  
तेनैव प्रतनूकृताम् अपहरन्न् अस्याः क्रमेण त्रपां ।निर्वाणान् महतान्तरेण सुभगं संसारम् अज्ञासिषम् ॥१७।१८१।  
गन्धर्वदत्तया सार्धं ।दिवसान् दत्तकेन च ।  
यथा रतिवसन्ताभ्यां ।स्मरः सुखम् अयापयम् ॥१८।१।  
अथ गन्धर्वदत्तायां ।गतायां वन्दितुं गुरून् ।  
सानुदासो नमस्कृत्य ।वदति स्म कृतासनः ॥१८।२।  
युष्माकं हि सवर्णेयम् ।उत्कृष्ता वेति यन् मया ।  
यूयं विज्ञापिताः पूर्वं ।तद् एतद् अवधीयताम् ॥१८।३।  
आसीद् इहैव चम्पायां ।मित्रवर्मेति वाणिजः ।  
नामित्रो नापि मध्यस्थः ।साधोर् यस्याभवद् भुवि ॥१८।४।  
तस्य मित्रवती नाम ।नाम्ना सुसदृशी प्रिया ।  
भार्या मैत्रीव साधोर् या ।शत्रोर् अपि हितैषिणी ॥१८।५।  
तयोर् गुणवतोः पुत्रं ।गुणवन्तम् अविन्दतोः ।  
अपुत्रान् आत्मनः पौराः ।सपुत्रान् अपि मेनिरे ॥१८।६।  
एकदा पिण्डपाताय ।सानुर् नाम दिगम्बरः ।  
त्रिरात्रक्षपणक्षमो ।वर्धमान इवागतः ॥१८।७।  
दम्पतिभ्याम् असौ ताभ्यां ।क्रीताभ्यां प्रीणितस् तथा ।  
अपृष्टो ऽपि यथाचष्ट ।धर्मान् ऋषभभाषितान् ॥१८।८।  
प्रश्नादिग्रन्थसारज्ञश् ।चित्तं बुद्ध्वा तयोर् असौ ।  
आदिदेश स्फुटदेशो ।भाविनं गुणिनं सुतम् ॥१८।९।  
यश् च पुत्रस् तयोर् जातस् ।तस्य नामाकरोत् पिता ।  
आदिष्टः सानुना यत् तत् ।सानुदासो भवत्व् इति ॥१८।१०।  
एकपुत्रो ऽप्य् असौ पित्रा ।दुर्लभत्वाच् च वल्लभः ।  
विद्याः शिक्षयता नीतो ।बाललीलानभिज्ञाताम् ॥१८।११।  
उपाध्यायै।श् च सोत्साहैर् ।विनीतः स तथा यथा ।  
स्वदारान् एव सव्रीडः ।परदारान् अमन्यत ॥१८।१२।  
तेनातिविनयेनास्य ।लोकबाह्येन पार्थिवः ।  
पितरौ सुहृदो दारा- ।न कश्चिन् नाकुलीकृतः ॥१८।१३।  
आदिष्टः सानुना यो ऽसौ ।तयोः पुत्रः सुवृत्तयोः ।  
अहम् एव स वो दासः ।सानुदासस् तथागुणः ॥१८।१४।  
मम तु ध्रुवको नाम ।ध्रुवमैत्रीसुखः सखा ।  
स च माम् अब्रवीन् मित्र ।क्रियतां तद् ब्रवीमि यत् ॥१८।१५।  
उद्याननलिनीकूले ।सदाराः सुहृदस् तव ।  
अनुभूतजलक्रीडाः ।खादन्ति च पिबन्ति च ॥१८।१६।  
भवतापि सदारेण ।तत्र गत्वा मया सह ।  
साफल्यं क्रियताम् अद्य ।रूपयौवनजन्मनाम् ॥१८।१७।  
धर्मार्थयोः फलं येन ।सुखम् एव निराकृतम् ।  
विफलीकृतधर्मार्थात् ।पापकर्मा कुतस् ततः ॥१८।१८।  
जन्मान्तरसुखप्राप्त्यै ।यश् च धर्मं निषेवते ।  
त्यक्तदृष्टसुखः सो ऽपि ।वद को नाम पण्डितः ॥१८।१९।  
न चापि स्वार्थसिद्ध्यर्थं ।मया त्वं विप्रलभ्यसे ।  
तथा हि भीमसेनस्य ।वाक्यम् आकर्ण्यतां यथा ॥१८।२०।  
प्रत्युपस्थितकालस्य ।सुखस्य परिवर्जनम् ।  
अनागतसुखाशा च ।नैष बुद्धिमतां नयः ॥१८।२१।  
मया तु स विहस्योक्तस् ।तुच्छए एव प्रयोजने ।  
इदं संरम्भगाम्भीर्यं ।शङ्काम् इव करोति सः ॥१८।२२।  
यदि पीतं न वा पीतं ।स्वदारसहितैर् मधु ।  
लाभः कस् तत्र हानिर् वा ।रागो ऽयम् अभिवासितः ॥१८।२३।  
रागाग्निः प्राणिनां प्रायः ।प्रकृत्यैव प्रदीप्यते ।  
तम् इन्धयति यन् मित्र ।तत्र किं नाम पौरुषम् ॥१८।२४।  
यस् तं विषयसङ्कल्प ।सर्पिरिन्धनम् उद्धतम् ।  
वैराग्यवचनाम्भोभिर् ।निर्वापयति स क्षमः ॥१८।२५।  
फलं यदि च धर्मस्य ।सुखम् ईदृशम् इष्यते ।  
धर्मस्याभवनिर्भूयात् ।तत्फलस्य सुखस्य च ॥१८।२६।  
यां यथासुखम् आसीनाम् ।अश्नन्तीं च स्त्रियं प्रति ।  
नेक्ष्यते प्रतिषेधात् सा ।कथम् एवं विडम्ब्यते ॥१८।२७।  
गोष्ठीमण्डलमध्यस्था ।मदोपहतचेतना ।  
विषमूर्च्छापरीतेव ।भर्तुर् भार्या विडम्बना ॥१८।२८।  
अथ वा गच्छतु भवान् ।यथासुखम् अहं पुनः ।  
न यास्यामि न धास्यामि ।दारैः सह सभाम् इति ॥१८।२९।  
स ततः स्थिरसङ्कल्पं ।मां दृष्ट्वा प्रत्यवस्थितम् ।  
हस्ते सस्मितम् आलम्ब्य ।सविषाद इवावदत् ॥१८।३०।  
सुहृदाम् अग्रतः कृत्वा ।प्रतिज्ञाम् अहम् आगतः ।  
सानुदासो ऽयम् आनीतः ।सदारो दृश्यताम् इति ॥१८।३१।  
तेनोपहसितस्योच्चैः ।सुहृद्भिर् वदनं मम ।  
प्रतिज्ञाखण्डनम्लानं ।कथं शक्ष्यसि वीक्षितुम् ॥१८।३२।  
तत् प्रसीदासतां नाम ।दारा- यदि विरुध्यते ।  
त्वयैकेन प्रतिज्ञायाः ।साफल्यम् उपपाद्यताम् ॥१८।३३।  
सदोषं यदि पानं च ।स्वयं मा स्म पिबस् ततः ।  
सुहृदः पिबतः पश्य ।सदारतनयान् इति ॥१८।३४।  
ततस् तत्सहितो गत्वा ।पुरोपवनपद्मिनीम् ।  
तां तदा दृष्टवान् अस्मि ।सकलत्रां सुहृत्सभाम् ॥१८।३५।  
निन्दितेन्द्रायुधच्छायैः ।कुसुमाभरणाम्बरैः ।  
क्षिप्ताम्भःपद्मिनीच्छायां ।स्थलीकमलिनीम् इव ॥१८।३६।  
ततः समञ्जरीजालैर् ।माधवीचूतपल्लवैः ।  
कल्पितं ध्रुवको मह्यम् ।उच्चम् आहरद् आसनम् ॥१८।३७।  
अपश्यं तत्र चासीनः ।सुहृदः पायितप्रियान् ।  
पिबतश् च मधु प्रीत ।प्रियाकरतलार्पितम् ॥१८।३८।  
क्वचिद् वसन्तरागं च ।वेणुतन्त्रीरुतान्वितम् ।  
गीयमानं शृणोमि स्म ।रुदन्ताश् चालिकोकिलाः ॥१८।३९।  
हित्वा कुरबकाग्राणि ।वर्णसंस्थानचारुषु ।  
पतिताः कर्णिकारेषु ।लूननासा- इवालिनः ॥१८।४०।  
आमूलशिखरं फुल्लास् ।तिलकाशोककिंशुकाः ।  
असारस्य हि जायन्ते ।नटस्यात्युत्कटा- रसाः ॥१८।४१।  
अथ कर्दमदिग्धाङ्गः ।शैवलाविलशाटकः ।  
उत्थितः पुरुषः को ऽपि ।सरसः सरसस् ततः ॥१८।४२।  
आदाय नलिनीपत्र ।पुटं केनापि पूरितम् ।  
भोः पुष्करमधु प्राप्तं ।मयेति च मुदावदत् ॥१८।४३।  
प्रतिषिद्धः स चैकेन ।मूर्ख मा चण्डम् आरटीः ।  
न पुष्करमधु प्राप्तं ।त्वयानर्थो ऽयम् अर्जितः ॥१८।४४।  
यदि तावद् इदं सर्वे ।पिबन्ति सुहृदस् ततः ।  
परमाणुप्रमाणो ऽपि ।बिन्दुर् अंशो न जायते ॥१८।४५।  
दीयते यदि वा राज्ञे ।दुर्लभं पार्थिवैर् अपि ।  
अपरं सो ऽपि याचेत ।रत्नगृद्धा- हि पार्थिवाः ॥१८।४६।  
तं च कर्णेजपाः केचिद् ।वक्ष्यन्ति प्रियवादिनः ।  
राजन्न् अपरम् अप्य् अस्ति ।तत्र प्राप्तम् इदं यतः ॥१८।४७।  
एतावद् एव तत्रासीन् ।नातिरिक्तम् इति ब्रुवन् ।  
अभावम् अतिरिक्तस्य ।केनोपायेन साधयेत् ॥१८।४८।  
इति प्रोत्साहितः पापैर् ।लब्धास्वादश् च पार्थिवः ।  
हरेत् सर्वस्वम् अस्माकं ।तस्मात् तस्मै न दीयते ॥१८।४९।  
किं तु रस्यतरास्वादं ।न च मद्यं यतस् ततः ।  
इदं पुष्करमध्व् एष ।सानुदासः पिबत्व् इति ॥१८।५०।  
दुर्लभत्वात् ततस् तस्य ।सुहृदभ्यर्थनेन च ।  
न च मद्यम् इति श्रुत्वा ।पीतवान् अस्मि तन् मधु ॥१८।५१।  
आसीच् च मम को नाम ।षण्णाम् एष रसो भवेत् ।  
लक्ष्यते न हि सादृश्यम् ।एतस्य मधुरादिभिः ॥१८।५२।  
न चाहं षड्भिर् आरब्धः ।संहत्य मधुरादिभिः ।  
सर्वज्ञैर् अपि दुर्ज्ञाना- ।येनास्मिन्न् एकशो रसाः ॥१८।५३।  
तेन मन्यतए एवायं ।सप्तमः सुरसो रसः ।  
रसिते ऽमृतम् अप्य् अस्मिन् ।गच्छेद् विरसताम् इति ॥१८।५४।  
ततस् तद्रसगन्धेन ।तृषा च गमितत्रपः ।  
बाधते मां पिपासेति ।शनैर् ध्रुवकम् अब्रुवम् ॥१८।५५।  
तेन दत्तं तु तत् पीत्वा ।स्वभावापोढमानसः ।  
तत् पुरोपवनं वेगाच् ।चक्रवद् भ्रमद् अभ्रमम् ॥१८।५६।  
ततश् च तारमधुरं ।दीर्घवेणोर् इवोषसि ।  
दीनमन्थरम् अश्रौषं ।प्रमदाक्रन्दितध्वनिम् ॥१८।५७।  
अथ गत्वा तम् उद्देशम् ।अपश्यं माधवीगृहे ।  
स्त्रियं साक्षाद् इवासीनां ।माधवीवनदेवताम् ॥१८।५८।  
आख्यायिकाकथाकाव्य ।नाटकेष्व् अपि तादृशी ।  
वर्ण्यमानापि नास्माभिः ।कदाचित् प्रमदा श्रुता ॥१८।५९।  
ततस् ताम् अब्रवं साम्ना ।भद्रे यदि न दुष्यति ।  
दुःखस्यास्य ततो हेतुर् ।मह्यम् आख्यायताम् इति ॥१८।६०।  
ततो रुदितसम्भिन्नं ।नीचकैर् उदितं तया ।  
दुःसहस्यास्य दुःखस्य ।ननु हेतुर् भवान् इति ॥१८।६१।  
लज्जाप्रह्वशिरस्केन ।ततो नीचैर् मयोदितम् ।  
यदीदं मत्कृतं दुःखं ।भीरु मा त्वं रुदस् ततः ॥१८।६२।  
यद् अनन्तम् अनन्तार्घं ।तन् मन्ये द्रविणं तृणम् ।  
शरीरकम् अपीदं मे ।क्वचिद् व्यापार्यताम् इति ॥१८।६३।  
अथावोचद् असौ स्मित्वा ।हर्षाश्रुकलुषेक्षणा ।  
अनेनैव त्वदीयेन ।शरीरेणाहम् अर्थिनी ॥१८।६४।  
अहं हि गङ्गदत्तेति ।यक्षकन्या नभश्चरी ।  
सङ्कल्पजन्मनानल्पं ।सङ्कल्पं कारिता त्वयि ॥१८।६५।  
तद् एहि गृहम् अस्माकं ।सत्यं मन्त्रयसे यदि ।  
शरीरस्यास्य ते तत्र ।विनियोगो भवत्व् इति ॥१८।६६।  
कृष्यमाणस् तया चाहं ।पाणाव् आदाय मन्थरम् ।  
असुरान्तःपुराकारं ।प्राविशं भवनेश्वरम् ॥१८।६७।  
तत्रापश्यं स्त्रियं गौरीं ।सितासितशिरोरुहाम् ।  
स्थूलोदरवलीलेखां ।शुद्धसूक्ष्माम्बरावृताम् ॥१८।६८।  
सा माम् अर्घ्येण सम्भाव्य ।मूर्द्ध्नि चाघ्राय सादरम् ।  
अब्रवीद् अध्वखिन्नो ऽसि ।पुत्र विश्रम्यताम् इति ॥१८।६९।  
आदृता चादिशत् प्रेष्याः ।सानुदासः पिपासितः ।  
तत् पुष्करमधु स्वादु ।शीघ्रम् आनीयताम् इति ॥१८।७०।  
मम त्व् आसीद् ध्रुवं यक्षी ।गङ्गदत्तान्यथा कुतः ।  
गृहे पुष्करमध्व् अस्या- ।दुष्प्रापं मानुषैर् इति ॥१८।७१।  
गन्धेन पुष्करमधु ।प्रभवेणाधिवासितम् ।  
वसन्तकुसुमाकीर्णं ।प्राविशं वासमन्दिरम् ॥१८।७२।  
पीत्वा च पुष्करमधु ।प्रीतया सहितस् तया ।  
अस्यै पूर्वप्रतिज्ञातं ।स्वशरीरम् उपाहरम् ॥१८।७३।  
स्वशरीरप्रदानेन ।मह्यं पूर्वोपकारिणे ।  
सापि प्रत्युपकाराय ।स्वशरीरं न्यवेदयत् ॥१८।७४।  
आसीन् मे यन् मया दत्त्वा ।शरीरं पुण्यम् अर्जितम् ।  
तस्य कन्याशरीराप्त्या ।सद्यः परिणतं फलम् ॥१८।७५।  
इति तत्र चिरं स्थित्वा ।पृच्छामि स्म प्रियां प्रिये ।  
किम् इदानीं सुहृद्गोष्ठी ।करीतीत्य् अथ साब्रवीत् ॥१८।७६।  
यदि ते द्रष्टुम् इच्छास्ति ।मयैव सहितस् ततः ।  
गत्वा पश्य सुहृद्गोष्ठीं ।मदातिशयविह्वलाम् ॥१८।७७।  
मयालम्बितहस्तं त्वां ।न कश्चिद् अपि पश्यति ।  
तेनादृष्टः सुहृद्गोष्ठ्या ।विश्रब्धः पश्यताम् इति ॥१८।७८।  
गत्वा ततस् तद् उद्यानं ।गङ्गदत्तावलम्बितः ।  
पश्यामि स्म सुहृद्गोष्ठीं ।स्मितव्यावर्तिताननाम् ॥१८।७९।  
अथ स्वाभाविकमुखः ।सुहृत् कश्चिद् अभाषत ।  
न दृश्यते सानुदासः ।क्व नु यातो भवेद् इति ॥१८।८०।  
अपरेणोक्तम् आश्चर्यम् ।अदृष्टं किं न पश्यसि ।  
सानुदासेन दुःसाध्या ।साधिता यक्षकन्यका ॥१८।८१।  
यक्ष्यावलम्बितः पाणाव् ।अदृश्यो दृश्यताम् अयम् ।  
सानुदासः सुहृन्मध्ये ।विचरन् पुण्यवान् इति ॥१८।८२।  
गङ्गदत्ताम् अथावोचम् ।अदृश्यो यद्य् अहं ततः ।  
भद्रे कथम् अनेनोक्तम् ।अदृश्यो दृश्यताम् इति ॥१८।८३।  
ततः संरुध्यमानो ऽपि ।यत्नेन जनसंसदा ।  
प्रवृत्तः सहसा हासः ।सलिलौघ इवोल्बणः ॥१८।८४।  
तेषाम् अन्यतमो नृत्यन् ।सतालहसितध्वनिः ।  
माम् अवोचद् अदृश्याय ।यक्षीभर्त्रे नमो ऽस्तु ते ॥१८।८५।  
क्व पुष्करमधु क्वात्र ।दुर्लभा यक्षकन्यका ।  
द्राक्षामधु त्वया पीतं ।साधिता च विलासिनी ॥१८।८६।  
सर्वथा दुश्चिकित्सो ऽयं ।भवतो विनयामयः ।  
सुहृद्वैद्यगणेनाद्य ।कुशलेन चिकित्सितः ॥१८।८७।  
स भवान् गङ्गदत्ताया- ।गृहं यातु निरामयः ।  
सुहृदो ऽपि कृतस्वार्थाः ।सर्वे यान्तु यथायथम् ॥१८।८८।  
अहं तु पुष्करमधु ।च्छद्मना छलितो ऽपि तैः ।  
ज्ञातकान्तासवस्वादो ।न तेभ्यः कुपितो ऽभवम् ॥१८।८९।  
आसीच् च मम ते धीरा- ।ये स्वभ्यस्तमधुप्रियाः ।  
विदूषितमधुस्पर्शाः ।प्रव्रजन्ति मुमुक्षवः ॥१८।९०।  
अहं तु सकृद् आस्वाद्य ।प्रमदामदिरारसम् ।  
न प्राणिमि विना तस्माद् ।धिङ् निकृष्टं च माम् इति ॥१८।९१।  
अथ गच्छति स्म रविर् अस्तभूधरं ।वसितद्रुमान् अधि शकुन्तपङ्क्तयः ।  
मदमन्दम् आत्मभवनानि नागराः ।प्रियया सहाहम् अपि तन्निवेशनम् ॥१८।९२।  
तत्र प्रसन्नया कालं ।प्रियया च प्रसन्नया ।  
प्रसन्नो ध्रुवकादीनां ।सुहृदाम् अत्यवाहयम् ॥१८।९३।  
दशभिर् दशभिर् याति ।सहस्रैर् दिवसव्यये ।  
धनराशिः परिक्षीणः ।कालेन महता महान् ॥१८।९४।  
कदाचिच् चाहम् आहूय ।नीतो दारिकया गृहम् ।  
दुःश्रवं श्रावितो मात्रा ।पितुः स्वर्गाधिरोहणम् ॥१८।९५।  
गुरुणा गुरुशोकेन ।पीड्यमानं च मां नृपः ।  
समाह्वाय्यावदत् पुत्र ।मित्रवर्माहम् एव ते ॥१८।९६।  
कुलपुत्रकवृत्तेन ।स्थातव्यम् अधुना त्वया ।  
स हीह परलोके च ।सुखाय प्राणिनाम् इति ॥१८।९७।  
अलङ्कृताय स च मे ।भूषणाम्बरचन्दनैः ।  
पित्र्यं श्रेष्ठिपदं कृत्वा ।गृहं याहीत्य् अभाषत ॥१८।९८।  
कालस्तोके प्रयाते च ।सदैन्यो ध्रुवको ऽब्रवीत् ।  
सशोका गङ्गदत्तापि ।सा समाश्वस्यताम् इति ॥१८।९९।  
मया तूक्तम् इदानीं मे ।बालकालश् चलो गतः ।  
अन्य एवायम् आयातः ।कुटुम्बभरदारुणम् ॥१८।१००।  
क्व वेशवनितासक्तिः ।क्व कुटुम्बपरिग्रहः ।  
न हि वानरशावस्य ।युक्ता स्यन्दनधुर्यता ॥१८।१०१।  
अधुना गङ्गदत्ताया- ।बालता लोलतां गता ।  
मार्गम् आसेवतां सापि ।मातृमातामहीगतम् ॥१८।१०२।  
दुराचारैव सा वेश्या ।चिरं यस्याः सतीव्रतम् ।  
न हि वेदम् अधीयानः ।शूद्रः सद्भिः प्रशस्यते ॥१८।१०३।  
सदोषम् अपि न त्याज्यं ।सहजं कर्म साधुभिः ।  
इतीदं वचनं विष्णोः ।सापि सम्मानयत्व् इति ॥१८।१०४।  
तेनोक्तं गणिकासक्तिः ।प्रतिषिद्धा कुटुम्बिनाम् ।  
न तु शोकोपतप्ताया- ।गणिकायाः सभाजनम् ॥१८।१०५।  
तद् ब्रवीमि समाश्वस्य ।गङ्गदत्तां समातृकाम् ।  
अयम् आगत एवासि ।त्यज निष्ठुरताम् इति ॥१८।१०६।  
तस्याम् उद्भूतरागत्वाद् ।ध्रुवकाभ्यर्थितेन च ।  
दोषम् उत्प्रेक्षमाणो ऽपि ।गत एवास्मि तद्गृहम् ॥१८।१०७।  
अथ सा मद्वियोगेन ।मद्दुःखेन च कर्शिता ।  
क्रन्दत्परिजना कृच्छ्रात् ।परिसंस्थापिता मया ॥१८।१०८।  
मयैव च सह स्नाता ।निरुप्तसलिलाञ्जलिः ।  
शरावं मदिरापूर्णं ।न्यस्यति स्म गृहाङ्गणे ॥१८।१०९।  
माता तु गङ्गदत्ताया- ।गृहीतचषकावदत् ।  
पुत्र दुःखविनोदार्थं ।तर्पणं क्रियताम् इति ॥१८।११०।  
मम त्व् आसीत् प्रपञ्चो ऽयं ।विषमः प्रस्तुतो ऽनया ।  
नूनम् अस्मान् इयं वृद्धा ।मुग्धान् आकृष्टुम् इच्छति ॥१८।१११।  
ईदृशी च वचोदक्षा ।सदाक्षिण्यश् च मादृशः ।  
निर्दाक्षिण्या च देवी श्रीर् ।इति जातो ऽस्मि शङ्कितः ॥१८।११२।  
अवश्यं च मदीया श्रीर् ।गङ्गदत्तां गमिष्यति ।  
प्रायः समानशीलेषु ।सख्यं बध्नन्ति जन्तवः ॥१८।११३।  
अथ वा गङ्गदत्तैव ।क्षेत्रं दानस्य पूजितम् ।  
दानं हि तत्र दातव्यं ।यत्र चित्तं प्रसीदति ॥१८।११४।  
इति चेति च निश्चित्य ।त्रासास्वादितचेतसा ।  
त्रिफलाविरसास्वादं ।पानम् आसेवितं मया ॥१८।११५।  
न वर्तते सकृत् पातुम् ।अतस् त्रिः पीयताम् इति ।  
गणिकामातुर् आदेशम् ।ॐ इति प्रत्यपूजयम् ॥१८।११६।  
यथा यथा च मां मन्दम् ।आरोहन् मदिरामदः ।  
पितृशोको ऽपि बलवान् ।अवारोहत् तथा तथा ॥१८।११७।  
अतः परं मदादेशान् ।मदीयाः परिचारिकाः ।  
मदिरामन्दिरान् मद्यम् ।आहरन्ति स्म सन्ततम् ॥१८।११८।  
तदीयाश् च मदीयाश् च ।गतशोकम् अवेक्ष्य माम् ।  
गायन्ति स्म हसन्ति स्म ।केचित् तत्रारुदन्न् अपि ॥१८।११९।  
इति विस्मारितस् ताभिः ।पितृशोकम् अहं तदा ।  
दिवसान् गमयामि स्म ।सुरास्मरपरायणः ॥१८।१२०।  
एकदा गणिकामात्रा ।प्रेषिता गणिकावदत् ।  
श्वश्रूस् त्वाम् आह रूक्षो ऽसि ।गात्रम् अभ्यज्यतां तव ॥१८।१२१।  
गङ्गदत्तापि परुषा ।जाता स्नेहविवर्जनात् ।  
तस्माद् इयम् अपि स्नेहम् ।अङ्गेषु निदधात्व् इति ॥१८।१२२।  
शाटकं चाहरन् मह्यं ।स्थूलं तैलमलीमसम् ।  
स्कन्धः कटुकतैलेन ।म्रक्षितश् च तया मम ॥१८।१२३।  
उक्तश् चास्मि पुनर् यावद् ।दारिकाया- मुहूर्तकम् ।  
अभ्यङ्गः क्रियते तावद् ।भवान् अवतरत्व् इति ॥१८।१२४।  
अथोपरिपुरात् षष्ठम् ।अनन्तरम् अवातरम् ।  
शिल्पिनस् तत्र चापश्यं ।रत्नसंस्कारकारकान् ॥१८।१२५।  
ससम्भ्रमैश् च तैर् उक्तः ।कृताञ्जलिपुतैर् अहम् ।  
श्रेष्ठिपुत्र प्रवीणो ऽसि ।त्वत्तो लज्जामहे वयम् ॥१८।१२६।  
सर्वविद्याकलाशिल्प ।कोविदस्य पुरस् तव ।  
सर्वज्ञानाम् अपि त्रासात् ।प्रसरन्ति न पाणयः ॥१८।१२७।  
तस्माद् अवतरत्व् अस्माद् ।दीर्घायुः पञ्चमं पुरम् ।  
अलङ्करणकर्मेदम् ।आशु निष्ठां व्रजत्व् इति ॥१८।१२८।  
एवं च परिशेषेभ्यः ।क्रमाच् चित्रकरादिभिः ।  
पञ्चेभ्यो ऽपि पुरेभ्यो ऽहम् ।उपायैर् अवतारितः ॥१८।१२९।  
सान्तःकर्मारिकाभिश् च ।घटदासीभिर् अङ्गणात् ।  
सिच्यसे गोमयाम्भोभिर् ।इति निर्धारितो बहिः ॥१८।१३०।  
श्रूयते स्म च तस्यैव ।प्रासादस्योपरि ध्वनिः ।  
बन्दिनः पठतः श्लोकम् ।उच्चकैर् उच्चरन्न् इति ॥१८।१३१।  
जय राजसिम्ह परदन्तिमण्डलं ।विजितैव वादिमृगसंहतिस् त्वया ।  
परिमण्डलग्रहपतिप्रभाप्रभैर् ।गुणकेसरांशुविसरश् च राजसे ॥१८।१३२।  
चिन्तितं च मया मन्ये ।प्रविष्टः को ऽप्ययं विटः ।  
रण्डापुत्रस्य यस्यैते ।श्रूयन्ते बन्दिभिर् गुणाः ॥१८।१३३।  
कुतो ऽस्य गुणगन्धो ऽपि ।येन लज्जैव खादिता ।  
वेशनारीग्रहस्थेन ।स्वयं ख्यापयता गुणान् ॥१८।१३४।  
इत्य् असूयन्न् अहं तस्मै ।लज्जावर्जितकन्धरः ।  
स्वगृहाभिमुखं प्रायां ।पौरधिक्कारकारितः ॥१८।१३५।  
य एव मां सुहृत् कश्चिद् ।अपश्यत् सम्मुखागतम् ।  
स एवामीलयद् दृष्टिं ।हा किं दृष्टम् इति ब्रुवन् ॥१८।१३६।  
येनाङ्गणेन यामि स्म ।संस्तुतस्यैतरस्य वा ।  
तत्र गोमयपानीयं ।पातयन्ति स्म नागराः ॥१८।१३७।  
एवम्प्रायप्रपञ्चाभिर् ।जनताभिर् जुगुप्सितः ।  
अपूर्वपुरुषाक्रान्तं ।स्वगृहद्वारम् आगमम् ॥१८।१३८।  
तेन च प्रविशन्न् एव ।पूर्वाभ्यासाद् अशङ्कितः ।  
तिष्ठ तिष्ठेति रुष्टेन ।द्वारपालेन वारितः ॥१८।१३९।  
ततस् तं पृष्टवान् अस्मि ।शङ्कामन्दीकृतत्रपः ।  
भद्र सर्वं न जानामि ।तत् त्वम् आख्यायताम् इति ॥१८।१४०।  
तेनोक्तम् ईदृशं तत्त्वं ।न त्वं परगृहं पुनः ।  
तिष्ठद्दौवारिकद्वारम् ।अशङ्कः प्रविशेर् इति ॥१८।१४१।  
मयोक्तम् अथ सासूयं ।किं च मित्रवती मृता ।  
तेनोक्तं कच्चिद् आयुष्मान् ।सानुदासो भवान् इति ॥१८।१४२।  
अहं तु कटुकालापस् ।तस्मान् मधुरभाषिणः ।  
लज्जमानः स्थितस् तूष्णीम् ।अथ तेनोदितं पुनः ॥१८।१४३।  
जीवत्य् एव मृता तात ।माता मित्रवती तव ।  
स्पृहयत्य् अनपत्याभ्यो ।या स्त्रीभ्यः पुत्रवत्य्- अपि ॥१८।१४४।  
एकेनैव प्रवृद्धेन ।कामेनागन्तुना तव ।  
संहताव् अपि धर्मार्थाव् ।उच्छिन्नौ स्वकुलोचितौ ॥१८।१४५।  
गृहं विक्रीय निःसारम् ।अनाथा जननी तव ।  
सह पौत्रेण वध्वा च ।कुत्राप्य् अन्यत्र तिष्ठति ॥१८।१४६।  
यो ऽयं प्रथमकक्षायां ।कुरुते कर्म वर्धकिः ।  
आस्ते मित्रवती यत्र ।तद् अयं पृच्छ्यताम् इति ॥१८।१४७।  
स च गत्वा मया दृष्टः ।प्रत्यभिज्ञाय मां चिरात् ।  
हा कष्टम् इति कृत्वोच्चैर् ।दुःखस्खलितम् अब्रवीत् ॥१८।१४८।  
हृतार्थजनदारिद्र्यात् ।त्वत्प्रसादात् सह स्नुषा ।  
दरिद्रवाटके तात ।जननी तव तिष्ठति ॥१८।१४९।  
दरिद्रवाटकं पृष्टः ।कुत्रेति स मया पुनः ।  
चण्डालवाटकादूरं ।दक्षिणेनेत्य् अभाषत ॥१८।१५०।  
शनैः सञ्चरमाणश् च ।दरिद्रग्रामरथ्यया ।  
दरिद्रान् दृष्टवान् अस्मि ।क्षयक्षीणान् मृताकृतीन् ॥१८।१५१।  
अथ निम्बतरोर् मूले ।दत्तकं नाम पुत्रकम् ।  
दृष्टवान् अस्मि बहुभिर् ।बालकैः परिवारितम् ॥१८।१५२।  
बालकानाम् अयं राजा ।ते ऽन्ये मन्त्र्यादयः किल ।  
ददाति स्म ततस् तेभ्यः ।स्वाः स कुल्माषपिण्डिकाः ॥१८।१५३।  
यस् तु तेषां प्रतीहारः ।स राजांशं प्रकल्पिताम् ।  
कुल्माषपिण्डिकां हृत्वा ।क्षुधितत्वाद् अभक्षयत् ॥१८।१५४।  
दत्तको ऽपि हृतस्वांशस् ।तारं मातरम् आह्वयन् ।  
अगच्छत् कुटिकाम् एकां ।सङ्कारस्थगिताजिराम् ॥१८।१५५।  
कटैः कृतपरिक्षेपां ।जरद्विरलवीरणैः ।  
अनन्तपटलच्छिद्र ।प्रविष्टातपचन्द्रिकाम् ॥१८।१५६।  
पृष्टतो दत्तकस्याहं ।गतस् तत् कुटिकाङ्गणम् ।  
दास्या च प्रत्यभिज्ञाय ।मित्रवत्यै निवेदितम् ॥१८।१५७।  
सा तु निष्क्रम्य सम्भ्रान्ता ।माम् आलिङ्ग्य तथाविधम् ।  
गाढनिद्राप्रसुप्तेव ।नाकम्पत न चाश्वसीत् ॥१८।१५८।  
सद्यः पुत्रेण संयुक्ता ।स्वामिना च विनाकृता ।  
अनुष्णाशीतसंस्पर्शैर् ।माम् अस्नापयद् अश्रुभिः ॥१८।१५९।  
निलीनां च कुटीकोणे ।पश्यामि स्म कुटुम्बिनीम् ।  
अलं वा विस्तरं कृत्वा ।मूर्ताम् इव दरिद्रताम् ॥१८।१६०।  
सतुषैः कोद्रवकणैर् ।अपनीतं ममाङ्गतः ।  
तद्दुष्टचेटिकादत्तम् ।आदरात् स्वयम् अम्बया ॥१८।१६१।  
लाक्षावृतबहुच्छिद्रा ।खण्डौष्ठी शीर्णतालुका ।  
आनीतोष्णोदकं दातुम् ।आलुका परगेहतः ॥१८।१६२।  
स्नपयन्त्या च मां भग्ना ।कर्मकर्या प्रमत्तया ।  
अथास्याः स्वामिनी चण्डम् ।आक्रन्दत् तडितोदरी ॥१८।१६३।  
अयि त्वयि विपन्नायाम् ।आलुकादेवि गोमिनि ।  
शून्यम् अद्य जगज्जातम् ।अद्य माता मृता मम ॥१८।१६४।  
मम मातुर् विवाहे त्वं ।लब्धा ज्ञातिकुलात् किल ।  
तेन त्वाम् अनुशोचामि ।द्वितीयां जननीम् इव ॥१८।१६५।  
विलपत्यै तथा दीनं ।करुणार्द्रीकृताशयः ।  
शाटकं पाटयित्वाहम् ।अर्धं तस्यै वितीर्णवान् ॥१८।१६६।  
पुष्करिण्यां ततः स्नात्वा ।पिबन्तीव विषाणकाः ।  
काञ्जिकव्यञ्जनं कृच्छ्राद् ।भुञ्जे कोद्रवौदनम् ॥१८।१६७।  
अथ वालम् इदं श्रुत्वा ।दरिद्रचरितं चिरम् ।  
श्रूयमाणम् अपि ह्य् एतद् ।दुःखायैव भवादृशाम् ॥१८।१६८।  
सो ऽहं कथम् अपि क्षिप्त्वा ।वर्षलक्षायतां क्षपाम् ।  
जातदुर्वारवैराग्यः ।प्रातर् मातरम् अब्रवम् ॥१८।१६९।  
ततः प्रक्षपिताद् द्रव्याद् ।उपादाय चतुर्गुणम् ।  
गृहम् मया प्रवेष्टव्यं ।न प्रवेष्टव्यम् अन्यथा ॥१८।१७०।  
तस्माद् अजातपुत्रेव ।मातर् मृतसुतेव वा ।  
दुःखकर्मविनोदेन ।गमयेर् दिवसान् इति ॥१८।१७१।  
तयोक्तं मा गमः पुत्र ।त्वां सदारं सदारकम् ।  
जीवयामि सुखासीनं ।कर्मभिर् गर्हितैर् इति ॥१८।१७२।  
मयोक्तं वृद्धया मात्रा ।जीव्यते दुःखकर्मभिः ।  
यः शक्तः पुरुषस् तस्य ।श्लाघ्यम् एकस्य जीवितम् ॥१८।१७३।  
तेनालम् अवलम्ब्येमाम् ।अम्ब कातरतां तव ।  
ननु तातस्य दाराः स्थ ।सुमेरुगुरुचेतसः ॥१८।१७४।  
इत्य् अवस्थितनिर्बन्धः ।प्रणम्य जननीम् अहम् ।  
दरिद्रवाटकाद् घोरान् ।निरयां निरयाद् इव ॥१८।१७५।  
अम्बा दूरम् अनुव्रज्य ।हितं मह्यम् उपादिशत् ।  
ताम्रलिप्तीं व्रजे पुत्र ।यत्रास्ते मातुलस् तव ॥१८।१७६।  
नराणां हि विपन्नानां ।शरणं मातृबान्धवाः ।  
त्याज्यास् तु निजशत्रुत्वात् ।प्राज्ञेन पितृबान्धवाः ॥१८।१७७।  
एवमादि समादिश्य ।दत्त्वा चौदनमल्लकम् ।  
सा निवृत्ता प्रवृत्तो ऽहं ।पथा प्राग्देशगामिना ॥१८।१७८।  
पश्यामि स्म च वैदेशाञ् ।जर्जरच्छत्त्रपादुकान् ।  
स्कन्धासक्तजरच्चर्म ।स्थगिकापचनालिकान् ॥१८।१७९।  
एवमादिप्रकारास् ते ।तत् प्रकारं निरीक्ष्य माम् ।  
करुणागोचरीभूतम् ।अभाषन्त परस्परम् ॥१८।१८०।  
अहो कष्टम् इदं दृष्टम् ।अस्माभिश् चेष्टितं विधेः ।  
क्व साधुः सानुदासो ऽयं ।क्वेयम् एतादृशी दशा ॥१८।१८१।  
अथ वा नैव शोच्यो ऽयम् ।अविपन्नमहाधनः ।  
अविपन्नगुणानां हि ।किं विपन्नं महात्मनाम् ॥१८।१८२।  
मां चावोचन् वयं सर्वे ।भवतः परिचारकाः ।  
एतस्माद् असहायत्वान् ।मा स्म शङ्कां करोर् इति ॥१८।१८३।  
अथ मां रमयन्तस् ते ।रमणीयकथाः पथि ।  
अगच्छन् कञ्चिद् अध्वानम् ।अचेतितपथक्लमम् ॥१८।१८४।  
सङ्कोचितजगच्छाये ।प्रतापेन विसारिणा ।  
सर्वोपरि स्थिते भानौ ।सम्प्रापं सुमहत्सरः ॥१८।१८५।  
वञ्चयित्वा तु तद्दृष्टिं ।दूरे स्नात्वामृतोपमम् ।  
तत् कोद्रवान्नम् अस्नेह ।लवणं भुक्तवान् अहम् ॥१८।१८६।  
ते ऽपि प्लुतैर् उदात्तैश् च ।व्याहारैः परितो दिशम् ।  
सानुदासा क्व यासीति ।व्याहरन् मां ससम्भ्रमाः ॥१८।१८७।  
उक्तवन्तश् च मां दृष्ट्वा ।निवृत्तस्नानभोजनम् ।  
धिक् प्रमादहतान् अस्मान् ।भवता छलिता- वयम् ॥१८।१८८।  
अस्माभिः कारितं कन्दौ ।खादितव्यम् अनेकधा ।  
भवता च न सम्भुक्तम् ।एतद् अस्माद् अनर्थकम् ॥१८।१८९।  
इदानीम् अपि यत् किञ्चित् ।त्वया तत्रोपयुज्यताम् ।  
अन्यथास्माभिर् अप्य् अद्य ।स्थातव्यं क्षुधितैर् इति ॥१८।१९०।  
ततस् तदर्थितः किञ्चिद् ।भक्षयित्वा सहैव तैः ।  
सायाह्ने प्रस्थितो ग्रामम् ।अगच्छं सिद्धकच्छपम् ॥१८।१९१।  
तत्र मां रथ्ययायान्तं ।कश्चिद् दृष्ट्वा कुटुम्बिकः ।  
प्रणिपत्याब्रवीद् एहि ।स्वगृहं गम्यताम् इति ॥१८।१९२।  
अनुज्ञातस्य पथिकैः ।प्रविष्टस्य गृहं मम ।  
स्वयं प्रक्षालयत् पादौ ।वारितो ऽपि कुटुम्बिकः ॥१८।१९३।  
अभ्यङ्गोच्छादनस्नान ।गमिताङ्गश्रमाय मे ।  
धातुरक्तम् अदात् स्थूलं ।प्रक्षालं पटशाटकम् ॥१८।१९४।  
ततः क्षीरौदनप्रायं ।भुक्त्वा नवतकाज्झके ।  
शयनीये निषण्णं माम् ।अवोचत् स कुटुम्बिकः ॥१८।१९५।  
त्वदीयस् तात वृत्तान्तः ।सर्वः संविदितो मम ।  
भानोः स्वर्भानुना ग्रासः ।कस्य नेक्षणगोचरः ॥१८।१९६।  
मेरुसागरसारस्य ।प्रसादान् मित्रवर्मनः ।  
सहस्राणि समृद्धानि ।मादृशाम् अनुजीविनाम् ॥१८।१९७।  
अहं सिद्धार्थको नाम ।वणिग्भृत्यः पितुस् तव ।  
तेन त्वदीयम् एवेदं ।यत् किञ्चिद् द्रविणं मम ॥१८।१९८।  
मूलम् एतद् उपादाय ।वर्धन्तां ते विभूतयः ।  
बहुसत्त्वोपकारिण्यः ।शाखा- इव वनस्पतेः ॥१८।१९९।  
दिनस्तोकेषु यातेषु ।सार्थेन सहितो मया ।  
ताम्रलिप्तीं प्रयातासि ।तावद् विश्रम्यताम् इति ॥१८।२००।  
अथोपपन्नम् आहेति ।विचार्य सह चेतसा ।  
प्रातिष्ठे सह सार्थेन ।तेन सिद्धर्थकेन च ॥१८।२०१।  
ततो विचित्रशस्त्राणां ।हर्षेण स्फुटताम् इव ।  
शृणोमि स्म प्रचण्डानां ।डिण्डिकानां विकत्थिताम् ॥१८।२०२।  
श्रूयतां धातकीभङ्ग ।प्रतिज्ञापर्वतस्थिराः ।  
खण्डचर्मेति मे नाम ।मुण्डाः पाशुपता- वयम् ॥१८।२०३।  
सहस्रम् अपि चौराणां ।शूराणां युद्धमूर्धनि ।  
न नयेयं यदि स्वर्गं ।गच्छेयं निरयं ततः ॥१८।२०४।  
तस्करान् यदि पश्यामस् ।ततस् त्वां देवि चण्डिके ।  
प्रत्यग्रैस् तर्पयिष्यामो ।महिषच्छागशोणितैः ॥१८।२०५।  
इति गत्वाटवीमध्ये ।नदीं गम्भीरकन्दराम् ।  
आवसाम कृतापुण्याश् ।चण्डां वैतरणीम् इव ॥१८।२०६।  
कृष्णपक्षक्षपाकाली ।प्रणादपरिहारिणी ।  
कालरात्रिर् इवासह्या ।पुलिन्दपृतनापतत् ॥१८।२०७।  
तथा कथितवन्तस् ते ।ताम् आलोक्यैव डिण्डिकाः ।  
अपाक्रामन् परित्यक्त ।शस्त्रलज्जायशोधनाः ॥१८।२०८।  
लुण्ठ्यमानात् त्व् अहं सार्थात् ।प्राणत्राणपरायणः ।  
सम्भ्रमभ्रान्तदिग्भागः ।कान्दिशीकः पलायितः ॥१८।२०९।  
तस्करो ऽयम् इति भ्रष्टः ।सार्थिकाद् अपि धावतः ।  
गहनान्तं दिनान्तेन ।वनान्तग्रामम् आसदम् ॥१८।२१०।  
तस्य मधेन गच्छन्तं ।मां परिष्वज्य वृद्धिका ।  
इति रोदितुम् आरब्धा ।वृद्धताघर्घरध्वनिः ॥१८।२११।  
पुत्र निष्ठुरचित्तो ऽसि ।यो माम् उत्सन्नबान्धवाम् ।  
वृद्धां दुःखितकाम् अस्वां ।त्यक्त्वा देशान्तरं गतः ॥१८।२१२।  
मादृशीं मातरं दीनां ।त्यक्त्वा यद् उपचीयते ।  
तत् प्रयागगतेनापि ।न पापम् अपचीयते ॥१८।२१३।  
तीर्थयात्राकृतं पापम् ।अतः क्षपयता त्वया ।  
माम् आराधयमानेन ।स्वगृहे स्थीयताम् इति ॥१८।२१४।  
मम त्व् आसीद् अहो कष्टम् ।अपरो ऽयम् उपद्रवः ।  
मन्ये मूर्तिमती कापि ।विपत्तिर् इयम् आगता ॥१८।२१५।  
मादृशां हि प्रमत्तानाम् ।अप्रमत्ता- विपत्तयः ।  
सन्तताः सन्निधीयन्ते ।प्राज्ञानाम् इव सम्पदः ॥१८।२१६।  
अथ मां चिरम् ईक्षित्वा ।तयोक्तं लज्जमानया ।  
पुत्र स्वपुत्रसादृश्यात् ।त्वं मयेत्थं कदर्थितः ॥१८।२१७।  
अथ वा पुत्र एवासि ।ममेत्य् उक्त्वानयद् गृहम् ।  
तत्राकरोद् अखेदं मां ।अङ्गाभ्यङ्गाशनादिभिः ॥१८।२१८।  
प्रभाते प्रस्थितश् चैनाम् ।अभिवाद्याहम् अब्रवम् ।  
चम्पायां सानुदासस्य ।गृहम् अम्ब व्रजेर् इति ॥१८।२१९।  
श्रान्तश्रान्तश् च विश्रान्तः ।पृष्ट्वा पन्थानम् अन्तरे ।  
ताम्रलिप्तीं व्रजामि स्म ।परिभूतामरावतीम् ॥१८।२२०।  
भोः साधो गङ्गसत्तस्य ।गृहम् आख्यायताम् इति ।  
यं यम् एव स्म पृच्छामि ।स स एवैवम् अब्रवीत् ॥१८।२२१।  
ताम्रलिप्त्यां पुरे भ्रान्तस् ।त्वत्तो धूर्ततरो जनः ।  
दुर्विदग्धजनालापो ।ग्राम्यनागरको भवान् ॥१८।२२२।  
इति सम्पृच्छमानाय ।यदा मह्यं न कश् च न ।  
आचष्टे स्म तदा खिन्नः ।सन्न् उपाविशम् आपणे ॥१८।२२३।  
तत्र मां पृष्टवान् एको ।वणिक् पाण्डरमस्तकः ।  
उद्विग्न इव विच्छायः ।किं निमित्तं भवान् इति ॥१८।२२४।  
मयापि कथितं तस्मै ।सानुकम्पाय पृच्छते ।  
उद्वेगस्य निमित्तं तत् ।तेनापि हसितोदितम् ॥१८।२२५।  
त्वाम् अमी कुटिलालापं ।मन्यन्ते ताम्रलिप्तिकाः ।  
गृहं हि गङ्गदत्तस्य ।न पृच्छन्ति यथास्थिताः ॥१८।२२६।  
पौर्णमासीशशाङ्कस्य ।यो न जानाति मण्डलम् ।  
न स जानाति धूर्तो वा ।गङ्गदत्तस्य मन्दिरम् ॥१८।२२७।  
अथ वा धर्मकामार्थान् ।कूटस्थान् अत्र पश्यसि ।  
प्रवृद्धांश् च विशुद्धा:म्शु ।गङ्गदत्तस्य तद् गृहम् ॥१८।२२८।  
अथ वा गच्छ मुग्धेति ।माम् उक्त्वा स्वयम् एव सः ।  
गङ्गदत्तगृहद्वारम् ।अनयत् प्रीतयाचकम् ॥१८।२२९।  
तस्मान् माम् आगतं श्रुत्वा ।दौवारिकपरम्परा ।  
अन्तःकक्षान्तरस्थाय ।मातुलाय न्यवेदयत् ॥१८।२३०।  
गङ्गौघस्येव पततस् ।तुषारगिरिगह्वरे ।  
अथान्तस्तारगम्भीरः ।प्रवृत्तः क्रन्दितध्वनिः ॥१८।२३१।  
ततः सदारभृत्येन ।तस्मान् निर्याय मन्दिरात् ।  
गङ्गायां गङ्गदत्तेन ।पित्रे दत्तं जलं मम ॥१८।२३२।  
तत्राहम् उपभुञ्जानः ।सान्तर्दुःखं महत्सुखम् ।  
कालस्तोकं नयामि स्म ।विषभिन्नम् इवामृतम् ॥१८।२३३।  
एकदा लब्धविश्रमं ।माम् अभाषत मातुलः ।  
भागिनेयार्थये यत् त्वां ।तद् अनुष्ठातुम् अर्हसि ॥१८।२३४।  
यद् अनन्तम् अकुप्यं च ।द्रविणं मम पश्यसि ।  
गुणद्रविणराशेस् तद् ।उत्पन्नं मित्रवर्मणः ॥१८।२३५।  
स्वस्मात् स्वस्मात् तद् आदाय ।प्रतिज्ञाताच् चतुर्गुणम् ।  
द्रष्टुं त्वद्विरहम्लानां ।मातरं परिगम्यताम् ॥१८।२३६।  
तस्मिंश् च क्षीणए एवान्या ।गन्त्री ते द्रव्यसंहतिः ।  
अक्षयप्रभवो ह्य् अस्या- ।गङ्गाया- हिमवान् इव ॥१८।२३७।  
स्वे स्वस्मिन् सति चानन्ते ।लिप्सान्यस्मिन् विगर्हिता ।  
विज्ञातसाङ्गवेदार्थः ।कः पठेन् मातृकाम् इति ॥१८।२३८।  
अनुशासतम् इत्यादि ।गङ्गदत्तम् अथावदम् ।  
सारे ऽर्थे दृढनिर्बन्धं ।मा मां व्याहत मातुल ॥१८।२३९।  
प्रवर्त्यो गुरुभिः कार्ये ।यत्र बालो बलाद् अपि ।  
स्वयम् एव प्रवृत्तस् तैर् ।निवर्त्येत कथं ततः ॥१८।२४०।  
यच् चोक्तं मामकैर् अर्थैः ।कुटुम्बं जीव्यताम् इति ।  
एतत् सहस्तपादाय ।मादृशे नोपदिश्यते ॥१८।२४१।  
मातुलाद् धनम् आदाय ।यो जीवति समातृकः ।  
ननु मातुलमात्रैव ।क्लीबसत्त्वः स जीव्यते ॥१८।२४२।  
स्थिरसत्त्वं स बुद्ध्वा माम् ।आलापैर् एवमादिभिः ।  
आप्तैर् अकारयद् भृत्यैश् ।चक्षूरक्षितम् आदृतैः ॥१८।२४३।  
पलायमानं कः शक्तो ।म्रियमाणं च रक्षितुम् ।  
इति लोकाद् इदं श्रुत्वा ।पलाय्नपरो ऽभवम् ॥१८।२४४।  
अथ सांयात्रिकं कञ्चिद् ।गमिष्यन्तं महोदधिम् ।  
अदृष्टः केनचिद् गत्वा ।विनयेनाभ्यवादयम् ॥१८।२४५।  
तस्मै च कथयामि स्म ।प्रकृष्टान् आत्मनो गुणान् ।  
तृष्णादासीविधेया हि ।किं न कुर्वन्ति पातकम् ॥१८।२४६।  
अहं चम्पानिवेशस्य ।तनयो मित्रवर्मणः ।  
सर्वरत्नपरीक्षादि ।कलाकुलविशारदः ॥१८।२४७।  
युष्माभिश् च सनाथत्वम् ।अहम् इच्छामि साधुभिः ।  
त्वादृङ्नाथो ह्य् अनथो ऽपि ।मुख्यो नाथवताम् इति ॥१८।२४८।  
स मित्रवर्मणो नाम ।श्रुत्वैवानन्दविह्वलः ।  
श्रद्दधाति स्म दुःसाध्यां ।मयि सर्वज्ञताम् अपि ॥१८।२४९।  
अवोचच् च पुराभूम ।सनाथा- मित्रवर्मणा ।  
अधुना भवता तात ।ततः प्रस्थीयताम् इति ॥१८।२५०।  
अथ देवद्विजगुरून् ।अर्चित्वा मङ्गलोज्ज्वले ।  
प्रशस्ते तिथिनक्षत्रे ।बोहित्थम् अमुचद् वणिक् ॥१८।२५१।  
तरङ्गजलदालयं मकरनक्रचक्रग्रहं ।पिनाकधरकन्धरप्रभम् अनन्तम् अप्रक्षयम् ।  
महार्णवनभस्तलं लवणसिन्धुनौछद्मना ।वियत्पथरथेन तेन वणिजस् ततः प्रस्थिताः ॥१८।२५२।  
कथं वा न विमानं तद् ।येन मानसरंहसा ।  
लोचनोन्मेषमात्रेन ।योजनानां शतं गतम् ॥१८।२५३।  
ततो जलगजेन्द्रेण ।जलाद् उन्मज्जताहतः ।  
विशीर्णबन्धनः पोतः ।पट्टशः स्फुतति स्म सः ॥१८।२५४।  
यस्य केशेषु जीमूता- ।इति गीताम् अनुस्मरन् ।  
दैवात् फलकम् आलम्ब्य ।प्रापं तोयनिधेस् तटम् ॥१८।२५५।  
क्षणं विश्रम्य तत्राहं ।हा किं वृत्तम् इति ब्रुवन् ।  
उद्भ्रान्तोद्भ्रान्तदिक्कत्वाद् ।भ्रान्तवान् सिन्धुरोधसि ॥१८।२५६।  
चन्दनागरुकर्पूर ।लवङ्गलवलीवनैः ।  
यत्राक्रान्ताः सरित्वन्तः ।शैलोपान्ताः समन्ततः ॥१८।२५७।  
कदलीनारिकेरादि ।फलिनद्रुमसङ्कटाः ।  
आरण्यकैर् अरण्यान्यो ।भज्यन्ते यत्र कुञ्जरैः ॥१८।२५८।  
शिलापिहितपूर्वार्धे ।दरीद्वारे ततः क्वचित् ।  
शिलापिहितपूर्वाङ्गीम् ।अङ्गनाम् अस्मि दृष्टवान् ॥१८।२५९।  
ततो यथाप्रमाणेन ।निर्निमेष्।एण चक्षुषा ।  
ऋजुतानिर्विकारत्वान् ।माम् असौ त्रस्तम् ऐक्षत ॥१८।२६०।  
आसीच् च मम काप्य् एषा ।दानवी देवतापि वा ।  
न हि रूपं मया दृष्टं ।नार्याः कस्याश्चिद् ईदृशम् ॥१८।२६१।  
अथ वा क्षुधिता कापि ।देवतारूपकञ्चुका ।  
माम् इहैकाकिनं दृष्ट्वा ।प्राप्ता नक्तञ्चराङ्गना ॥१८।२६२।  
राक्षस्यो ह्य् अप्सरोरूपा- ।मादृशेषु प्रमादिषु ।  
रन्ध्रेषु प्रहरन्तीति ।यत् तन् माम् इदम् आगतम् ॥१८।२६३।  
तस्माद् अस्माद् अहं देशात् ।पलाये सभयाद् इति ।  
प्रस्थितश् चिन्तयित्वा च ।सा च माम् इत्य् अभाषत ॥१८।२६४।  
भोः साधो मा भवत् ते भीर् ।नाहं नक्तञ्चराङ्गना ।  
बोहित्थव्यसनभ्रष्टां ।विद्धि मां मानुषीम् इति ॥१८।२६५।  
अथ श्रुत्वेदम् उत्कृष्टात् ।साध्वासाद् ऊर्ध्वमूर्धजः ।  
त्रातारौ जगतो वन्दे ।पार्वतीपरमेश्वरौ ॥१८।२६६।  
आसीच् च मम दिव्येयम् ।इति सम्प्रति निश्चितम् ।  
निर्निमेषा यतो यच् च ।परिचित्तज्ञमानसा ॥१८।२६७।  
यद्य् एषा राक्षसी तस्मात् ।क्व गतः स्यां पलायितः ।  
निश्चित्येति परावृत्य ।बिभ्यन्तीम् इदम् अब्रवम् ॥१८।२६८।  
यदि त्वं मानुषी सत्यं ।दरीद्वाराद् इतस् ततः ।  
निर्गत्यात्मानम् आचक्ष्व ।दिव्या चेत् पाहि माम् इति ॥१८।२६९।  
अथ ह्रीतेव सा किञ्चिन् ।नेत्रे सम्मील्य् साश्रुणी ।  
शिलानुष्ठितवस्त्रार्धे ।पूर्वकाये न्यपातयत् ॥१८।२७०।  
ततः सम्मीलिते दृष्ट्वा ।तया नेत्रे ममाभवत् ।  
ननु मानुषयोषैव ।वराक्य्- एषा निरम्बरा ॥१८।२७१।  
ततः पराङ्मुखीभूय ।स्वशातकम् अपाटयम् ।  
इदं वस्स्वेति ताम् उक्त्वा ।तस्यै तस्यार्धम् अक्षिपम् ॥१८।२७२।  
छादितच्छादनीयाङ्गी ।बाहुवस्त्रार्धमूर्धजैः ।  
ततः स्वजघनस्फीताम् ।अध्यशेत शिलाम् असौ ॥१८।२७३।  
अथ नातिसमीपस्थः ।परित्रस्तः परस्त्रियाः ।  
भद्रे कस्यासि का वेति ।ताम् अपृच्छम् अवाङ्मुखः ॥१८।२७४।  
मानुषी मानुषं दृष्ट्वा ।देशे दुर्लभमानुषे ।  
लब्धबन्धुर् इवारण्ये ।विश्रब्धारब्ध भाषितुम् ॥१८।२७५।  
साधुधर्मार्थसर्वार्थः ।सार्थवाहो ऽस्ति सागरः ।  
राजराजगृहाकार ।गृहे राजगृहे पुरे ॥१८।२७६।  
यावनीनामिका यस्य ।जाया यवनदेशजा ।  
या प्रकृष्टे ऽपि सौभाग्ये ।पतिं देवम् इवार्चति ॥१८।२७७।  
तयोः सागरदिन्नाख्यः ।पुत्रः पित्रोर् गुणैः समः ।  
ज्येष्ठः समुद्रदिन्नश् च ।तत्सनामा च कन्यका ॥१८।२७८।  
चम्पाभूषणभूतस्य ।सत्पतेर् मित्रवर्मणः ।  
सुताय सानुदासाय ।सा च पित्रा प्रतिश्रुता ॥१८।२७९।  
सानुदासश् च रूपेण ।स्मरेण सदृशः किल ।  
सकलं च कलाजालं ।वेदेति जगति श्रुतिः ॥१८।२८०।  
अथ वा न कलाजालं ।जालं वेद स केवलम् ।  
को हि नाम कलाशाली ।कर्म तादृशम् आचरेत् ॥१८।२८१।  
स हि वेश्याहृताशेष ।गुणद्रविणसञ्चयः ।  
समब्राह्मणचण्डालैश् ।चौरैः सार्थवधे हतः ॥१८।२८२।  
तच् च वैशसम् आकर्ण्य ।सानुदासस्य दुःश्रवम् ।  
सागरस्य कुटुम्बं तत् ।प्रस्थितं यवनीं प्रति ॥१८।२८३।  
यानपात्रविपत्तौ च ।विपन्नं लवणाम्भसि ।  
मेदिनीमण्डलध्वंसे ।जन्तूनाम् इव मण्डलम् ॥१८।२८४।  
यासौ समुद्रदिन्नेति ।कन्या निन्दितलक्षणा ।  
न तस्यै निर्दयेनापि ।सिन्धुना दत्तम् अन्तरम् ॥१८।२८५।  
सागरेण च या कन्या ।सानुदासाय कल्पिता ।  
सागरेण निरस्ता च ।मन्दभाग्याहम् एव सा ॥१८।२८६।  
किं कर्तव्यं क्व गन्तव्यं ।किं वृत्तं किं नु वर्तते ।  
इति चिन्ताविनोदाहम् ।इहासे प्रियजीविता ॥१८।२८७।  
शुक्तीनां तटभिन्नानां ।मांसैर् दावाग्निसाधितैः ।  
प्रज्ञातैः फलमूलैश् च ।पुष्णामि विफलां तनुम् ॥१८।२८८।  
लुब्धत्वाच् च वणिग्जातेर् ।आहृत्याहृत्य सैकतात् ।  
मौक्तिकस्य गुहाकोणे ।राशिः प्रांशुर् मया कृतः ॥१८।२८९।  
मम तावद् इयं वार्त्ता ।त्वदीयाख्यायताम् इति ।  
इति पृष्टस्य मे चित्तम् ।इति चित्तम् अभूत् तया ॥१८।२९०।  
सादुदासो ऽहम् एवेति ।यद्य् अस्यै कथयाम्य् अहम् ।  
अन्यद् एव किम् अप्य् एषा ।मयि सम्भावयिष्यति ॥१८।२९१।  
सम्भावयतु नामेयम् ।अहं पुनर् इमां कथम् ।  
विपन्मग्नाम् उपेक्षेयं ।पुरुषः सन् स्त्रियम् सतीम् ॥१८।२९२।  
अपि चेदं स्मराम्य् एव ।तातपादैर् यथा वृता ।  
पित्रा चेयं प्रतिज्ञाता ।तेन व्यर्था विचारणा ॥१८।२९३।  
अथेत्थं कथयामि स्म ।चम्पायाम् अभवद् वणिक् ।  
मित्रवर्मेति यः स्वस्थो ।यशसाद्यापि तिष्ठति ॥१८।२९४।  
यस्य मित्रवती जाया ।सानुदासः सुतस् तयोः ।  
स ताभ्याम् एकपुत्रत्वाज् ।ज्ञापितः सकलाः कलाः ॥१८।२९५।  
असौ चालीकपाण्डित्याल् ।लोकवृत्तपराङ्मुखः ।  
सुहृद्भिर् धूर्तचित्तज्ञैर् ।दास्या सङ्गमितः सह ॥१८।२९६।  
सानुदासः स एवाहं ।सर्वस्वं मे तया हृतम् ।  
साथ मानर्थकं ज्ञात्वा ।निर्वासयितुम् ऐहत ॥१८।२९७।  
अथास्मिन्न् अन्तरे सा मां ।भाषमाणम् अभाषत ।  
किञ्चित् पृच्छामि यत् तन् मे ।यूयम् आख्यातुम् अर्हथ ॥१८।२९८।  
स्नानशाटकम् आनीय ।स्थूलं तैलमलीमसम् ।  
प्रासादाग्रे यद् उक्ताः स्थ ।दास्या तत् कथ्यताम् इति ॥१८।२९९।  
मया तूक्तं तयोक्तो ऽहं ।दारिकाया- मुहूर्तकम् ।  
अभ्यङ्गः क्रियते तस्माद् ।भवान् अवतरत्व् इति ॥१८।३००।  
साथापृच्छत् पुरे षष्ठे ।रत्नसंस्कारकारकैः ।  
किम् उक्ताः शिल्पिभिर् यूयम् ।इति प्रत्यब्रुवं ततः ॥१८।३०१।  
तैर् उक्तो ऽहं प्रवीनो ऽसि ।त्वत्तो लज्जामहे वयम् ।  
तस्माद् अस्मात् पुरात् षष्ठत् ।पञ्चमं गम्यताम् इति ॥१८।३०२।  
इत्यादि यत् तया पृष्टं ।वृत्तं वृत्तं मयाखिलम् ।  
सार्थध्वंसावसानान्तं ।प्रत्युक्तं सकलं मया ॥१८।३०३।  
अथ कूर्माङ्गनेवाङ्गैर् ।अङ्गे ऽलीनापि लज्जया ।  
माम् आलिङ्गद् अपाङ्गेन ।सानङ्गाभ्यङ्गचारुणा ॥१८।३०४।  
ततस् तां पृष्टवान् अस्मि ।भीरु किं क्रियताम् इति ।  
साथ प्रसारयत् स्विन्नं ।स्फुरन्तं दक्षिणं करम् ॥१८।३०५।  
गम्भीरं ध्वनति ततः समुद्रतूर्ये ।गायत्सु श्रुतिमधुरं शिलीमुखेषु ।  
नृत्यत्सु स्फुटरटितेषु नीलकण्ठेष्व् ।आलम्बे करम् इभतालुताम्रम् अस्याः ॥१८।३०६।  
ततस् तत् तादृशं दुःखं ।पोतभङ्गादिहेतुकम् ।  
सर्वम् एकपदे नष्टं ।साधाव् अपकृतं यथा ॥१८।३०७।  
पाषण्डिनो गृहस्थांश् च ।मोक्षस्वर्गाभिकाङ्क्षिणः ।  
चिन्तितांस् तान् हसामि स्म ।प्रत्युत्पन्नमहासुखः ॥१८।३०८।  
मीनकूर्मकुलीरादि ।वृष्यवारिचरामिषैः ।  
नारिकेलादिभिश् चाङ्गम् ।अपुषावोपबृम्हिभिः ॥१८।३०९।  
पुलिनैः सिन्धुराजस्य ।मुक्ताविद्रुमसङ्कटैः ।  
राजहंसाव् इवोत्कण्ठौ ।प्रीतौ समचरावहि ॥१८।३१०।  
कदाचित् कुञ्जशिखरैर् ।अचलानां सनिर्झरैः ।  
सफलद्रुमसन्नाहैः ।करेणुकलभाव् इव ॥१८।३११।  
लवङ्गपूगकर्पूर ।ताम्बूलाद्यैर् अदुर्लभैः ।  
नित्यम् अङ्गम् अनङ्गाङ्गैः ।समस्कुर्व सचन्दनैः ॥१८।३१२।  
गुहालतागृहावासौ ।वसितद्रुमवल्कलौ ।  
देवम् आत्मभुवं ध्यान्तौ ।जातौ स्वः कामयोगिनौ ॥१८।३१३।  
ततः समुद्रदिन्ना माम् ।इत्य् अवोचत् कदाचन ।  
भिन्नपोतवणिग्वृत्तम् ।अर्यपुत्र समाचर ॥१८।३१४।  
दिवा प्रांशोस् तरोर् अग्रे ।प्रांशुर् उच्छ्रीयतां ध्वजः ।  
ज्वलनो ज्याल्यतां रात्रौ ।तुङ्गे सागररोधसि ॥१८।३१५।  
कदाचिन् नाविकः कश्चिद् ।आलोक्यावान्तरं द्वयोः ।  
स्वदेशम् आनयेद् आवां ।धर्मो ऽयं वणिजाम् इति ॥१८।३१६।  
युक्तम् आहेति निर्धार्य ।तथैव कृतवान् अहम् ।  
आप्तानाम् उपदेशो हि ।प्रमाणं योषिताम् अपि ॥१८।३१७।  
ततस् तुङ्गेषु रंहन्ती ।भङ्गशृङ्ग्षु भङ्गिषु ।  
मद्गुपङ्क्तिर् इवागच्छद् ।उपनौकारुणोदये ॥१८।३१८।  
तां द्विनिर्यामकारूढाम् ।आरूढः पटुरंहसम् ।  
प्राग्वातालीम् इवाम्भोदः ।प्रातिष्ठं दूरम् अन्तरम् ॥१८।३१९।  
पश्यामि स्म ततः सिन्धौ ।बोहित्थं स्थिरम् अस्थिरे ।  
कातराणाम् इव व्राते ।स्थिरसत्त्वम् अवस्थितम् ॥१८।३२०।  
तत्र वाणिजम् अद्राक्षं ।महाद्रविणभाजनम् ।  
कैलासए इव शुभाग्रं ।महापद्ममहानिधिम् ॥१८।३२१।  
अभिवादयमानं च ।मां दृष्ट्वा तेन सस्पृहम् ।  
बाष्पवद्दृष्टिकण्ठेन ।भाषितं प्रस्खलद्गिरा ॥१८।३२२।  
किं जातिः कस्य पुत्रो ऽसि ।किं वा मातेति सर्वथा ।  
किं त्वया तात पृष्टेन ।मित्रवर्मसुतो भवान् ॥१८।३२३।  
कथं पुनर् अमुं देशम् ।आगतो ऽसीति पृच्छते ।  
विस्तरेण मया तस्मै ।सर्वपूर्वं निवेदितम् ॥१८।३२४।  
तेनोक्तम् असि दीर्घायुर् ।जामाता तनयश् च मे ।  
आत्मा सागरदत्तश् च ।मित्रवर्मा च मे यतः ॥१८।३२५।  
गच्छ सागरदत्तस्य ।तनयां तच् च मौक्तिकम् ।  
बहुनाविकया नावा ।तटाद् आनीयताम् इह ॥१८।३२६।  
अन्यच् चासिद्धरात्रो ऽहं ।किं च पोतं न पश्यसि ।  
अवग्रहहृताम्भस्कं ।तडागम् इव रिक्तकम् ॥१८।३२७।  
ममेदं वहनं रिक्तं ।वोढव्यं सारवत् तव ।  
नष्टाश्वदग्धरथवद् ।योगः श्लाघ्यो ऽयम् आवयोः ॥१८।३२८।  
मूल्यं तस्य च यत् तन् नौ ।समभागं भविष्यति ।  
पूर्वं सम्मन्त्रितार्घस् त्वं ।धर्मो ऽयं वणिजाम् इति ॥१८।३२९।  
तच् च मौक्तिकम् आनीय ।पोतस् तेन प्रपूरितः ।  
समुद्रदिन्नया पादौ ।वाणिजस्य च वन्दितौ ॥१८।३३०।  
तस्यै दशसहस्राणि ।वस्त्राण्य् आभरणानि च ।  
तेन दत्तानि वदता ।वधूस् त्वं मे सुतेति च ॥१८।३३१।  
कृतं चातिप्रसङ्गेन ।सङ्क्षेपः श्रूयताम् अयम् ।  
प्रेरितं यानपात्रं च ।तद् विपन्नं च पूर्ववत् ॥१८।३३२।  
जीविते ऽपि निराशेन ।यानपात्रे निमज्जति ।  
निगृहीताः शिखामध्ये ।मुक्ताः कतिपया- मया ॥१८।३३३।  
ताश् च विज्ञापयामि स्म ।परस्मिन् मम जन्मनि ।  
भगवत्यः सदा भक्तम् ।उपतिष्ठत माम् इति ॥१८।३३४।  
एवम्प्राये च वृत्तान्ते ।तरङ्गान्तरतारणी ।  
पट्टश्लिष्टा मया दृष्टा ।सन्निकृष्टागता प्रिया ॥१८।३३५।  
माम् उपाहूयमानैव ।सा प्रसारितपाणिका ।  
चपलेन तरङ्गेण ।बलाद् अपहृताबला ॥१८।३३६।  
तस्मै क्रुद्धस् तरङ्गाय ।महामोहम् अहं गतः ।  
चेतये यावद् आत्मानं ।लोटन्तम् उदधेस् तटे ॥१८।३३७।  
कान्तां मुक्त्वा विमुक्तत्वात् ।प्रिवाविश्लेषविक्लवः ।  
प्रक्रामन् विलपामि स्म ।निर्जने निरवग्रहः ॥१८।३३८।  
नमस् ते भगवन् मोह ।निर्वाणप्रीतिदायिने ।  
कालाकालविदाशून्यं ।चेतनां धिग् अचेतनाम् ॥१८।३३९।  
मौक्तिकं गृह्यतां नाम ।तत् ते स्वं स्वं महोदधे ।  
साधो साध्वी विपद्बन्धुः ।प्रिया मे मुच्यताम् इति ॥१८।३४०।  
याश् च ताः शिरसि न्यस्ता- ।मुक्ताः पोते निमज्जति ।  
सिरः कण्डूयमानेन ।ताः स्पृष्टाः पाणिना मया ॥१८।३४१।  
ताः परीक्षितवान् अस्मि ।तन्मात्रद्रविणस् तदा ।  
तत् किं परीक्षितं तासां ।या न दृष्टाः परीक्षकैः ॥१८।३४२।  
स शोकस् तासु दृष्टासु ।यत् सत्यम् अभवत् तनुः ।  
यद् एतद् द्रविणं नाम ।प्राणा- ह्य् एते बहिश्चराः ॥१८।३४३।  
शाटकान्ते च ता- बुद्ध्वा ।दृढया ग्रन्थिमालया ।  
वेलाकुलेन यामि स्म ।धीरधीर् द्रविणोष्मणा ॥१८।३४४।  
कदलीफलचिक्खल्ल ।प्रस्खलच्चरणः क्वचित् ।  
नारिकेलजलोच्छिन्न ।पिपासावेदनः क्वचित् ॥१८।३४५।  
एलामरिचताम्बूल ।वल्लीवेल्लितपल्लवैः ।  
पनसक्रमूकारामैर् ।नीतदृक् फलबन्धुरैः ॥१८।३४६।  
गोलाङ्गूलादिविक्रान्त ।विशीर्णकुसुस्मेषु च ।  
क्वचिच् चम्पकषण्डेषु ।गमयन् गमनश्रमम् ॥१८।३४७।  
दिनान्तकपिशाङ्गे च ।दिवसान्तदिवाकरे ।  
धावद्धेनुधनोद्धूत ।धूलीकं ग्रामम् आसदम् ॥१८।३४८।  
ततस् तत्र वसत्य् अर्थं ।यं यं याचे स्म कञ्चन ।  
धन्निनुं चोल्लिदिति च ।ब्रवीति स्म हसन् स सः ॥१८।३४९।  
अथैकेन द्विभाषेण ।गृहं नीत्वा कुटुम्बिना ।  
जामातेव चिरात् प्राप्तः ।प्रियः प्रीत्यास्मि सत्कृतः ॥१८।३५०।  
तं च स्वशयनासन्नम् ।अपृच्छं रजनीमुखे ।  
देशो ऽयं कतमः साधो ।कतमद् वात्र पत्तनम् ॥१८।३५१।  
तेनोक्तं पाण्ड्यदेशो ऽयम् ।अनुदक्षिणसागरम् ।  
महापद्मनिधिप्राप्ति ।रम्यं यत्रार्थिदर्शनम् ॥१८।३५२।  
इतश् च पाण्ड्यमथुरा ।ग्रामान् मृदुनि योजने ।  
विश्रम्य रजनीम् अत्र ।प्रातर् गन्तासि ताम् इति ॥१८।३५३।  
सुप्तेन प्रियया सार्धम् ।असुप्तेनार्थचिन्तया ।  
सङ्क्षिप्ता च निरस्ता च ।यापिता यामिनी मया ॥१८।३५४।  
प्रातः क्रोशद्वयातीतः ।कदलीषण्डसंवृतम् ।  
पान्थसंहातसम्बाधम् ।अपश्यं सत्त्रमण्डपम् ॥१८।३५५।  
पश्यामि स्म च वैदेशान् ।क्रियमाणक्षुरक्रियान् ।  
अभ्यङ्गोच्छादनाच्छाद ।भोजनाद्यैश् च सत्कृतान् ॥१८।३५६।  
कृतक्षौरादिकर्मा तु ।लब्धवस्त्रोत्तमाशनः ।  
पृष्टो ऽस्मि सत्त्रपतिना ।शय्यास्थः शर्वरीमुखे ॥१८।३५७।  
क्वचित् कश्चित् त्वया दृष्टः ।प्राज्ञो वाणिजदारकः ।  
सानुदास इति प्रांशुः ।श्यामस् ताम्रान्तलोचनः ॥१८।३५८।  
ततस् तं पृष्टवान् अस्मि ।सानुदासेन किं तव ।  
कस्य वा सानुदासो ऽसाव् ।इति तेनोदितं ततः ॥१८।३५९।  
गङ्गदत्ताभिधानस्य ।ताम्रलिप्तीविभूषणः ।  
गुणवान् भागिनेयो ऽसौ ।गतः पोतेन सागरम् ॥१८।३६०।  
स च पोतः किलाम्भोधौ ।प्रभञ्जनपराहतः ।  
प्रविशीर्णः पयःपूर्णः ।पयोधर इवाम्बरे ॥१८।३६१।  
वार्त्ता चेयं प्रसर्पन्ती ।मूर्छातिशयदायिनी ।  
क्रूराशीविषयोषेव ।गङ्गद्दत्तम् अमूर्छयत् ॥१८।३६२।  
तेनापि सर्वदेशेषु ।कान्तारेषु तरेषु च ।  
प्रवर्तितानि सत्त्राणि ।वेलातटपुरेषु च ॥१८।३६३।  
कदाचित् सानुदासस्य ।पोतापेतस्य जीवतः ।  
पान्थः कश्चित् क्वचित् ।सत्रे प्रवृत्तिं कथयेद् इति ॥१८।३६४।  
तत् ते यदि स दीर्घायुर् ।आयुष्मन्दर्शनं गतः ।  
आचक्ष्व नस् ततो दीना- ।जनता जीव्यताम् इति ॥१८।३६५।  
मम त्व् आसीत् प्रतिज्ञायाः ।कियत्सम्पादितं मया ।  
अस्मै यद् अहम् आत्मानम् ।आचक्षे ऽपहतत्रपः ॥१८।३६६।  
तस्माद् इति ब्रवीमीति ।विनिश्चित्येदम् अब्रवम् ।  
सानुदासः पुनः पोतम् ।आरुह्य गतवान् इति ॥१८।३६७।  
प्रातश् च पाण्ड्यमथुराम् ।आश्चर्यशतशालिनीम् ।  
प्रायं पूरितसर्वेच्छां ।चिन्तामणिशिलाम् इव ॥१८।३६८।  
तस्याम् अध्यासि भिन्नाभ ।रत्नपञ्जरसङ्कुलम् ।  
अगस्त्यपीतपानीय ।सागराकारम् आपणम् ॥१८।३६९।  
तत्रालङ्कारम् आदाय ।द्वाव् उपागमतां नरौ ।  
तस्य चैक्तरः क्रेता ।विक्रेतान्यतरस् तयोः ॥१८।३७०।  
तौ तं वाणिजम् अब्रूतां ।रत्नतत्त्वविदा त्वया ।  
उचितं भूषणस्यास्य ।मूल्यम् आख्यायताम् इति ॥१८।३७१।  
तेनापि तच् चिरं दृष्ट्वा ।न जानामीति भाषिते ।  
तौ मां निश्चलया दृष्ट्या ।दृष्टवन्तम् अपृच्छताम् ॥१८।३७२।  
निश्चलस्निग्धया दृष्ट्या ।सुष्ठु दृष्टम् इदं त्वया ।  
मन्यावहे विजानाति ।मूल्यम् अस्य भवान् इति ॥१८।३७३।  
अनास्थोत्तानहस्तेन ।ततः स्मित्वा मयोदितम् ।  
नैवेदम् अतिदुर्ज्ञानं ।किं मुधेवाकुलौ युवाम् ॥१८।३७४।  
कोटिर् अस्य समं मूल्यं ।रत्नतत्त्वविदो विदुः ।  
तस्माद् अधिकम् ऊनं वा ।क्रेतृविक्रायकेच्छया ॥१८।३७५।  
अथ विक्रायकस् तोषान् ।मुक्ताश्रुर् माम् अवोचत ।  
यदीयं मूल्यम् एतस्य ।धनं धन्यास् ततो वयम् ॥१८।३७६।  
अपि भूषणम् एतन् मे ।कोटिमूल्यं भवेद् इति ।  
सदैव मे मनस्य् आसीद् ।अयम् एव मनोरथः ॥१८।३७७।  
अथेति क्रायकेणोक्तं ।ममाप्य् आसीन् मनोरथः ।  
अपि नाम लभेयाहम् ।इदं कोट्येति चेतसि ॥१८।३७८।  
ततस् ताव् अस्तुवातां मां ।नमस् ते विश्वकर्मणे ।  
को हि मानुषदुर्बोधम् ।इदं बुध्यते मानुषः ॥१८।३७९।  
क्रयविक्रयकामाभ्याम् ।आवाभ्यां बहुशः पुरी ।  
द्रव्यस्यास्य परीक्षार्थं ।परिक्रान्ता समन्ततः ॥१८।३८०।  
पृथिवी मूल्यम् अस्येति ।कश्चिद् आह परीक्षकः ।  
अजानन् काकिनीत्य् अन्यो ।न किञ्चिद् इति चापरः ॥१८।३८१।  
त्वत्कृतेन तु मूल्येन ।जनितं नौ महत्सुखम् ।  
एतद् एकार्थयोर् आसीद् ।अभीष्टम् उभयोर् अपि ॥१८।३८२।  
इत्यादि तौ प्रशस्ताय ।प्रादिषातां ससम्मदौ ।  
अयुतं मे सुवर्णानां ।ससाराभरणाम्बरम् ॥१८।३८३।  
अथ वार्त्ताम् इमां श्रुत्वा ।नृपेणाहूय सादरम् ।  
परीक्षितो ऽस्मि रत्नानि ।वर्जितानि परीक्षकैः ॥१८।३८४।  
बहुभृत्यं बहुधनं ।बहुवृत्तान्तनिष्कुटम् ।  
विशालं बहुशालं च ।प्रीतः प्रादात् स मे गृहम् ॥१८।३८५।  
अतः परम् अहं तस्याम् ।आसं पुरि परीक्षकः ।  
धर्मेणैव च मां कश्चिन् ।न परीक्षाम् अकारयत् ॥१८।३८६।  
एवं च वसतस् तत्र ।ममेयम् अभवन् मतिः ।  
केन नामाल्पमूल्येन ।महालाभो भवेद् इति ॥१८।३८७।  
उपलभ्यस् ततो लोकात् ।कर्पासो गुणवान् इति ।  
तस्य कैलासकूटाभान् ।सप्त कूटान् अकारयम् ॥१८।३८८।  
धिक् कर्पासकथं तुच्छां ।सर्वथा मूषकेण ते ।  
प्रदीपशिखया कूटा- ।गमिता- भस्मकूटताम् ॥१८।३८९।  
मथुरायां च मर्यादा ।गृहं यस्य प्रदीप्यते ।  
प्रक्षिप्यते स तत्रैव ।सकुटुम्बो रटन्न् इति ॥१८।३९०।  
अथ हस्तद्वितीयो ऽहम् ।इयं दिग् इति सम्भ्रमन् ।  
उदीचीं दिशम् उद्दिश्य ।कान्दिशीकः पलायितः ॥१८।३९१।  
धावित्वा च त्रियामार्धम् ।अहरर्धं च रंहसा ।  
दुर्गाद् उत्क्रम्य सुप्तो ऽहं ।वटमुले महाश्रमः ॥१८।३९२।  
अथांशुमति शीतांशौ ।प्रशान्तप्रबलश्रमः ।  
जनताध्वनिम् अश्रौषम् ।अभितो वटम् उत्कटम् ॥१८।३९३।  
आसीच् च मम हा कष्टं ।हन्त नष्टो ऽस्मि सम्प्रति ।  
ज्वलति ज्वलने क्षिप्तो ।निर्घृनैर् द्रविडैर् इति ॥१८।३९४।  
अथ कन्थाजरच्छत्त्र ।पादुकादिपरिच्छदान् ।  
अद्राक्षं पथिकाकल्पाञ् ।जल्पतो गौडभाषया ॥१८।३९५।  
हा मातर् जीवितो ऽस्मीति ।तान् आलोक्याश्वसं ततः ।  
रक्षोमुक्तो हि नाश्वस्यात् ।को वा दृष्ट्वा नरान् नरः ॥१८।३९६।  
आस्तीर्णपर्णशय्यास् ते ।ततो न्यस्तपरिच्छदाः ।  
परितो माम् उपासीनाः ।समपृच्छन्त विश्रमाः ॥१८।३९७।  
आगच्छति कुतो देशान् ।नगराद् वा भवान् इति ।  
मयापि कथितं तेभ्यः ।पाण्ड्यदेशपुराद् इति ॥१८।३९८।  
अथ तैः सस्पृहैः पृष्टं ।मथुरायां त्वया यदि ।  
सानुदासो वणिग्दृष्टस् ।ततो नः कथ्यताम् इति ॥१८।३९९।  
मयोक्तं सानुदासाख्यो ।वणिक् तत्र न विद्यते ।  
भवन्तः कतमत् तत्र ।पृच्छन्तीत्य् उच्यताम् इति ॥१८।४००।  
ततस् ते कथयन्ति स्म ।ताम्रलिप्त्यां वणिक्पतिः ।  
गङ्गदत्तो गुणान् यस्य ।न न वेद भवान् अपि ॥१८।४०१।  
ये गुणान् न विदुस् तस्य ।सद्वीपात् प्राङ्महोदधेः ।  
व्यापिन्या कीर्तितान् कीर्त्या ।न जातास् ते ऽथ वा मृताः ॥१८।४०२।  
स्वस्रीयः सानुदासो ऽस्य ।पोतभङ्गात् किल च्युतः ।  
अध्यास्ते पाण्ड्यमथुरां ।कृतकर्पाससङ्ग्रहः ॥१८।४०३।  
गङ्गदत्तस् तु पान्थेभ्यः ।प्रवृत्तिम् उपलभ्य ताम् ।  
आहूयाह स्म सुहृदः ।प्रीतांश् च परिचारकान् ॥१८।४०४।  
ये मे शोणितम् आयान्ति ।गृहीत्वा दक्षिणापथात् ।  
तान् अहं सुहृदः स्फीतैस् ।तोषयामि धनैर् इति ॥१८।४०५।  
तद् वयं गङ्गदत्तेन ।तम् आनेतुं विसर्जिताः ।  
यदि चासौ त्वया दृष्टस् ।तद् आचष्टां भवान् इति ॥१८।४०६।  
मम त्व् आसीद् वरं क्षिप्तस् ।तत्रैवाहं विभावसौ ।  
न त्व् अपूर्णप्रतिज्ञेन ।मातुर् आननम् ईक्षितुम् ॥१८।४०७।  
अथेत्थं कथयामि स्म ।सानुदासस् तपस्विकः ।  
कर्पासे ज्वलति क्षिप्तः ।पाण्ड्यैर् निष्करुणैर् इति ॥१८।४०८।  
ततस् ताडितवक्षस्कास् ।तारम् आरट्य ते चिरम् ।  
इति सम्मन्त्रयन्ते स्म ।विषादक्षामवाचकाः ॥१८।४०९।  
गङ्गदत्तार्थिता- यूयं ।सानुदासार्थम् आगताः ।  
तस्मै तन्मृत्युवृत्तान्तं ।कथं शक्ष्यथ शंसितुम् ॥१८।४१०।  
वार्त्तां चेमाम् उपश्रुत्य ।वैवस्वतहसाशिवाम् ।  
चम्पायां ताम्रलिप्त्यां च ।जीवितव्यं न केनचित् ॥१८।४११।  
तद् आत्मानं परित्यज्य ।स्वामिनो भवतानृणाः ।  
गङ्गदत्तो ऽपि तद्वार्त्ताम् ।अन्यतो लभताम् इति ॥१८।४१२।  
ते काष्ठस्कन्धम् आदीप्य ।प्रवेष्टुमनसस् ततः ।  
स्तुवन्तो देवताः स्वाः स्वाः ।पर्यक्रामन् प्रदक्षिणम् ॥१८।४१३।  
मम त्व् आसीद् अहो कष्टं ।बद्धो ऽहं नरशम्बरः ।  
सोत्साहैर् अपि दुर्लङ्घ्यं ।जालं जाल्मैः प्रसारितम् ॥१८।४१४।  
अथोच्चैर् आरटामि स्म ।भो भो त्यजत साहसम् ।  
सानुदासः स एवाहं ।विधेयो भवताम् इति ॥१८।४१५।  
विषादेन ततस् तेषाम् ।असवो निर्यियासवः ।  
अस्मत्सम्प्राप्तिहर्षेण ।जाताः कण्ठोपकण्ठगाः ॥१८।४१६।  
शेषत्वाद् आयुषस् ते ऽपि ।विनिवृत्तप्रियासवः ।  
हर्षार्द्राः समकूर्दन्त ।तालक्षोभितकाननाः ॥१८।४१७।  
ते स्तुवन्तस् ततो हृष्टाः ।सुगतं सौगता- इव ।  
बहुकृत्वः परिक्रम्य ।माम् अवन्दत मूर्धिभिः ॥१८।४१८।  
ते ऽथ मां शिबिकारूढं ।नातिदीर्घैः प्रयानकैः ।  
निधिलाभाद् इव प्रीतास् ।ताम्रलिप्तीम् अनेषत ॥१८।४१९।  
अथ क्षितिपतेः पुत्रं ।परिणेतुम् इवागतम् ।  
हृष्टः प्रत्युदगच्छन् मां ।मातुलः स्फीतडम्बरः ॥१८।४२०।  
व्यासेनापि न शक्यो ऽसौ ।व्यासेनाख्यातुम् उत्सवः ।  
समासेन तवाख्यामि ।वाक्कुण्ठानाम् अयं विधिः ॥१८।४२१।  
तिष्ठन्तु तावद् अकलङ्ककुटुम्बिदाराः ।शीतांशुभास्वदनिलैर् अपि ये न दृष्टाः ।  
सिन्दूरपाटलितखण्डनटैर् नटद्भिर् ।नग्नाटकैर् अपि नरेन्द्रपथेषु गीतम् ॥१८।४२२।  
विद्यावृत्तैस् ततो विप्रैर् ।गङ्गदत्तः स्वयं च माम् ।  
मधुरैर् उपपन्नैश् च ।वचनैर् इत्य् अबोधयत् ॥१८।४२३।  
पिता मे ध्रियते भर्ता ।भृत्यान् आत्तेन किं मम ।  
आत्मनायासितेनेति ।प्राग् अभूस् त्वम् उपेक्षकः ॥१८।४२४।  
अधुना जननीजाया ।प्रजागुरुजनादिभिः ।  
अवश्यभरणीयैश् च ।रक्ष्यैश् च परवान् भवान् ॥१८।४२५।  
तद् भवद्भर्तृके तत्र ।वर्गे प्रोषितभर्तृके ।  
असारथाव् इव रथे ।ध्रुवं यन् न ब्रवीमि तत् ॥१८।४२६।  
तस्माद् उत्कण्ठयोत्कण्ठं ।त्वयि तात दिदृक्षया ।  
स्वकुटुम्बम् अनुकण्ठं ।कुरु याहि गृहान् इति ॥१८।४२७।  
एकदा क्।अञ्चिद् अद्राक्षम् ।आचेरं नाम वाणिजम् ।  
सुवर्णभूमये यान्तम् ।अनन्तैः सह वाणिजैः ॥१८।४२८।  
तैर् गत्वा सह पोतेन ।कञ्चिद् अध्वानम् अम्बुधेः ।  
तटे बोहित्थम् उज्झित्वा ।प्रातिष्ठामहि रोधसा ॥१८।४२९।  
अथाभ्रंलिहशृङ्गस्य ।पादं पादपसङ्कटम् ।  
आवसाम नगेन्द्रस्य ।लोहितायति भास्वति ॥१८।४३०।  
ततस् तत्राहृताहारान् ।निषण्णान् पर्णसंस्तरे ।  
इत्य् अस्मान् अनुशास्ति स्म ।सार्थवाहः क्षपाक्षये ॥१८।४३१।  
त्रिधा पृष्ठेषु बध्नीत ।पाथेयस्थगिका दृढम् ।  
ग्रीवासु तैलकुतुपान् ।समासजत वाणिजाः ॥१८।४३२।  
एताश् च कोमलाः स्थूलाः ।शोषदोषादिवर्जिताः ।  
हस्तैर् वेत्रलता- गाढम् ।आलम्ब्यारोहताचलम् ॥१८।४३३।  
लताम् अनीदृशीं मोहाद् ।यः कश्चिद् अवलम्बते ।  
प्रमीतो हिमवत्य् अस्मिन् ।स प्रयाति परां गतिम् ॥१८।४३४।  
एष वेत्रपथो नाम ।सर्वोत्साहविघातकृत् ।  
सुवर्णाशाप्रवृत्तानां ।महान् इव विनायकः ॥१८।४३५।  
एवमादि ततः श्रुत्वा ।विषण्णैर् अस्मदादिभिः ।  
हेमगर्धग्रहग्रस्तैस् ।तथैव तद् अनुष्ठितम् ॥१८।४३६।  
अथैको दूरम् आरूढश् ।छिन्नवेत्रलताशिखः ।  
क्षुरप्रक्षुरितज्याकः ।क्षोणीं शूर इवागमत् ॥१८।४३७।  
वयम् एवाचलाग्रं तद् ।आरुह्य परिदेव्य च ।  
निरुप्य च जलं तस्मै ।तत्रैवानेष्महि क्षपाम् ॥१८।४३८।  
प्रातर् महान्तम् अध्वानं ।गत्वापश्याम निम्नगाम् ।  
गवाश्वाजैडकाकार ।पाषाणकुलसङ्कुलाम् ॥१८।४३९।  
अथाचेरः पुरःस्थित्वा ।पान्थान् उच्चैर् अवारयत् ।  
मा मा स्पृक्षत वार्य् एतद् ।भो भो तिष्ठत तिष्ठत ॥१८।४४०।  
मूढैः स्पृष्टम् इदं यैर् यैस् ।ते ते पाषाणतां गताः ।  
अथ वा स्वयम् एवैनां ।सुहृदः किं न पश्यथ ॥१८।४४१।  
वंशान् पश्यथ यान् अस्याः ।परस्मिन् सरितस् तटे ।  
अर्वाक्कूलं नुदत्य् एनान् ।पटुः परतटानिलः ॥१८।४४२।  
कार्श्यकौमलसङ्कोथ ।शोषदोषाविदूषितम् ।  
एषाम् अन्यतमं गाढं ।गृह्णीध्वं मस्करं करैः ॥१८।४४३।  
वाते मन्थरतां याते ।मस्करात् तुङ्गतां गतात् ।  
परस्मिन्न् आपगपारे ।शनकैर् अवरोहत ॥१८।४४४।  
कोथशोषादिदोषं तु ।यो ऽवलम्बेत मस्करम् ।  
स ततः पतितो गच्छेच् ।छैलस्थिरशरीरताम् ॥१८।४४५।  
एष वेणुपथो नाम ।महापथविभीषणः ।  
कुशलैः कुशलेनाशु ।निर्विषादैश् च लङ्घ्यते ॥१८।४४६।  
यथासुरबिलं बालः ।शासनान् मन्त्रवादिनः ।  
प्रविवेशाविचार्यैव ।तथास्मभिस् तद् ईहितम् ॥१८।४४७।  
तेषाम् एकं कृशाद् वंशाद् ।विशीर्णाद् अपतत् ततः ।  
शिलाभूतां तनुं त्यक्त्वा ।गतिं माहेश्वरीम् अगात् ॥१८।४४८।  
अवतीर्य तु वंशेभ्यस् ।तक्त्वा दूरेण तां नदीम् ।  
तस्मै सलिलम् अन्यस्य ।अमदाम न्यवसाम च ॥१८।४४९।  
वाहयित्वा च पन्थानं ।योजनद्वयसं प्रगे ।  
भुजङ्गस्यातिसङ्क्षिप्ताम् ।अद्राक्षं पदवीं ततः ॥१८।४५०।  
तस्याश् चोभयतो भीमम् ।अदृष्टान्तं रसातलम् ।  
अन्धान्धकारसङ्घात ।वित्रासिततमोनुदम् ॥१८।४५१।  
अथाचेरो ऽवदत् पान्थान् ।दारुपर्णतृणादिभिः ।  
आर्द्रशुष्कैर् अरण्यानी ।सधूमा क्रियताम् इयम् ॥१८।४५२।  
एतां दृष्ट्वा सपर्याणाञ् ।छार्दूलाजिनकङ्कटान् ।  
छागान् विक्रेतुम् आयान्ति ।किराताः परितो दिशः ॥१८।४५३।  
तान् क्रीणीयात कौसुम्भ ।नैलशाकलिकाम्बरैः ।  
खण्डतण्डुलसिन्दूर ।लवणस्नेहनैर् अपि ॥१८।४५४।  
छागपृष्ठानि चारुह्य ।गृहीतायतवेणवः ।  
अतिगाहत चाध्वानं ।कालभ्रूदण्डभङ्गुरम् ॥१८।४५५।  
आदाय यदि चान्ये ऽपि ।काञ्चनं काञ्चनाकरात् ।  
अनेनैव निवर्तेरन् ।पथा पान्थाः कदाचन ॥१८।४५६।  
ततस् तैर् अस्मदीयैश् च ।सम्मुखीनैर् इहान्तरे ।  
रसातलं प्रवेष्टव्यं ।ससुवर्णमनोरथैः ॥१८।४५७।  
न महासङ्कटाद् अस्मान् ।मार्गाद् उत्क्रम्य विद्यते ।  
छागपङ्क्तेर् अवस्थानं ।न निवर्तितुम् अन्तरम् ॥१८।४५८।  
तस्माद् अभ्यस्तकुन्तेन ।वीरेण प्रतिभावता ।  
अनुभूतसमीकेन ।पङ्क्तेः प्रस्थीयतां पुरः ॥१८।४५९।  
समर्थस् तादृग् एको ऽपि ।हन्तुं परपरम्पराम् ।  
न पराभाव्यते यावद् ।अपरेण परेण सः ॥१८।४६०।  
अयं चाजपथो नाम ।श्रूयमाणो विभीषणः ।  
दृश्यमानो विशेषेण ।भृगुः पातार्थिनाम् इव ॥१८।४६१।  
इत्य् आचेरे ब्रुवत्य् एवं ।प्रांशुकोदण्डमण्डला ।  
आगच्छन् म्लेच्छपृतना ।छागपूगपुरःसरा ॥१८।४६२।  
तेषु तु प्रतियातेषु ।निष्कार्य क्रयविक्रयौ ।  
स्नात्वावन्दन्त क्रदन्तः ।पान्थाः शङ्करकेशवौ ॥१८।४६३।  
अथ पान्थास्थिता दीर्घा ।प्रस्थिता छागसन्ततिः ।  
रंहसिन्य्- अपि निष्कम्पा ।निवाते नौर् इवाम्भसि ॥१८।४६४।  
तस्याश् च पथिकश्रेण्याः ।सप्तमः पश्चिमाद् अहम् ।  
आचेरश् चाभवत् षष्ठः ।पृष्ठतो ऽनन्तरो मम ॥१८।४६५।  
एवम्प्राये च वृत्तान्ते ।दूराद् आश्रूयतोच्चकैः ।  
वंशानां ताड्यमानानां ।पुरः ष्ठा ष्ठोदितस्वनः ॥१८।४६६।  
छागानां पुरुषाणां च ।धीराणाम् अपि सादकः ।  
मज्जतां ध्वान्तजम्बाले ।मे मे हा हेति च ध्वनिः ॥१८।४६७।  
सर्वथा क्षणमात्रेण ।प्रक्षीणा परवाहिनी ।  
एकशेषास्मदीया या ।सप्तमप्रमुखा स्थिता ॥१८।४६८।  
अथ माम् अवशास्ति स्म ।ग्रामणीः किम् उदास्यते ।  
एककः पुरुषश् चायं ।परः स्वर् नीयताम् इति ॥१८।४६९।  
परस् तु वंशम् उज्झित्वा ।बद्ध्वा मूर्धनि चाञ्जलिम् ।  
हतस्वपान्थसार्थत्वाद् ।अनाथो माम् अनाथत ॥१८।४७०।  
एकशाखावशेषस्य ।मद्वंशस्यावसीदतः ।  
शाखाच्छेदेन नोच्छेदम् ।अत्यन्तं कर्तुम् अर्हसि ॥१८।४७१।  
एक एव प्रियः पुत्रः ।पित्रोर् अहम् अचक्षुषोः ।  
अन्धयष्ठिस् तयोस् तस्माद् ।भ्रातर् मां मा वधीर् इति ॥१८।४७२।  
आसीच् च मम धिक् प्राणान् ।पापपांसुविधूसरान् ।  
धिग् धिग् एव सुवर्णं तत् ।प्राप्यं प्राणिवधेन यत् ॥१८।४७३।  
तस्मान् निहन्तु माम् एष ।वराकः प्रियजीवितः ।  
प्राणा- यस्योपयुज्यन्ते ।पित्रोर् दुश्चक्षुषोर् इति ॥१८।४७४।  
अथ रोषविस्।आदाभ्याम् ।आचेरस् ताम्रनिष्प्रभः ।  
अम्बूकृतम् अचोवन् मां ।वाचा निष्ठुरमन्दया ॥१८।४७५।  
अरे बालबलीवर्द ।कालाकालाविचक्षणः ।  
क्व कृपाणोचितः कालः ।क्व कृपा कृपणोचिता ॥१८।४७६।  
अहो कारुणिकत्वं ते ।सिद्धं सिद्धान्तवेदिनः ।  
एकस्य क्षुद्रकस्यार्थे ।यः षोडश जिघांसति ॥१८।४७७।  
सच्छागे निहते ह्यस्मिञ् ।जीविताः स्युश् चतुर्दश ।  
अहते तु सहानेन ।भवता च हता वयम् ॥१८।४७८।  
न चापि रक्षितुं क्षुद्रम् ।आत्मानं दुस्त्यजं त्यजेत् ।  
आत्मा तु सततं रक्ष्यो ।दारैर् अपि धनैर् अपि ॥१८।४७९।  
इत्यादि भगवद्गीता ।मात्रं दण्डकम् ईरयन् ।  
स पार्थम् इव मां विष्णुः ।कर्म क्रूरम् अकारयत् ॥१८।४८०।  
अथाहं प्रबलव्रीडो ।गर्हमाणश् च कर्मवत् ।  
चरणेषु परच्छागं ।सुकुमारम् अताडयम् ॥१८।४८१।  
छागपोते ततस् तस्मिन् ।ध्वान्तसिन्धौ निमज्जति ।  
पान्थसांयात्रिको मग्नः ।सहैव धनतृष्णया ॥१८।४८२।  
वयं तु दुर्गमान् मार्गात् ।प्रक्षीणस्वल्पसैनिकाः ।  
भारताद् इव सङ्ग्रामात् ।सप्तशेषा- हतोद्यमाः ॥१८।४८३।  
तं च देशं परिक्रम्य ।प्राप्य विष्णुपदीतटम् ।  
अश्रुमिश्रां प्रमीतेभ्यः ।प्रादाम सलिलाञ्जलिम् ॥१८।४८४।  
ततस् तत् तादृशं दुःखं ।बाधितं नो बुभुक्षया ।  
शरीरवेदना नास्ति ।देहिनां हि क्षुधासमा ॥१८।४८५।  
अथासम्पादिताहारान् ।पर्णशय्याधिशायिनः ।  
मन्दनिद्राकुलाक्षान् नः ।प्रबोध्याह स्म नायकः ॥१८।४८६।  
अमी छागाः प्रमाप्यन्तां ।ततस् तन्मांसम् अद्यताम् ।  
सीव्यन्ताम् अजिनैर् भस्त्रास् ।तेषां विपरिवर्तितैः ॥१८।४८७।  
तथा च परिधीयन्तां ।मुक्त्वा विघ्नकृतं घृणाम् ।  
यथा तासाम् असृक्क्लिन्नं ।यद् अन्तस् तद् बहिर् भवेत् ॥१८।४८८।  
पक्षवन्त इवाहार्या- ।दरीदारितचञ्चवः ।  
हेमभूमेर् इमां भूमिम् ।आगच्छन्ति विहङ्गमाः ॥१८।४८९।  
मांसपिण्डधिया ते ऽस्मान् ।नभसादाय चञ्चुभिः ।  
सुवर्णभूमये यान्ति ।तत् तत् सम्पाद्यताम् इति ॥१८।४९०।  
अथाहम् अब्रवं ब्रूते ।जनता यत् तथैव तत् ।  
त्यज्यतां तत् सुवर्णं यच् ।छिनत्ति श्रवणे इति ॥१८।४९१।  
येनाहं दुर्गमान् मार्गाद् ।धर्मेणैव तु दुर्गतेः ।  
तारितश् छागनागेन ।हन्यां तं निर्घृणः कथम् ॥१८।४९२।  
तस्माद् अलं सुवर्णेन ।प्राणैर् एवाथ वा कृतम् ।  
येन तेनैव दत्तेभ्यस् ।तेभ्यो हन्यां सुहृत्तमम् ॥१८।४९३।  
अथाचेरो ऽवदत् पान्थान् ।अजः स्वः स्वः प्रमाप्यताम् ।  
अयं तु सानुदासीयः ।सुदूरे मुच्यताम् इति ॥१८।४९४।  
तेषाम् एकतमः पान्थस् ।तम् अजं क्वापि नीतवान् ।  
दण्डालम्बितकृत्तिश् च ।प्रतागत्येदम् उक्तवान् ॥१८।४९५।  
छागेन सानुदासस्य ।मयान्यः परिवर्तितः ।  
तदीयं चेदम् आनीतम् ।अजिनं दृश्यताम् इति ॥१८।४९६।  
मया तु प्रत्यभिज्ञाय ।तस्यैवाजस्य चर्म तत् ।  
उक्तं नासौ त्वया मुक्तः ।प्राणैर् मुक्तः प्रियैर् इति ॥१८।४९७।  
अथाप्तवचनाद् भीमं ।समुद्रतरणाद् अपि ।  
युक्तिहीनं तद् अस्माभिर् ।नभोगमनम् इङ्गितम् ॥१८।४९८।  
ततो दुर्भगनिह्रादैः ।पाण्डुच्छविभिर् अण्डजैः ।  
शारदैर् इव जीमूतैः ।साशम् आकाशम् आवृतम् ॥१८।४९९।  
तत्पक्षतिमरुत्पिष्ट ।गुरुस्कन्धनगो नगः ।  
शक्रशस्त्रशिखाकृत्त ।पत्त्रचक्र इवाभवत् ॥१८।५००।  
अथ कण्ठगतप्राणान् ।अस्मान् आदाय खं खगाः ।  
आक्रामन् सप्त सप्तापि ।गरुत्मन्त इवोरगान् ॥१८।५०१।  
परिशिष्टो ऽपरस् तेषां ।स च मद्ग्राहिणो बलात् ।  
निरंशत्वान् निरांशसो ।माम् एवाच्छेतुम् ऐहत ॥१८।५०२।  
अथ रौद्रम् अभूद् युद्धं ।गृध्रयोः स्वार्थगृद्धयोः ।  
यथाम्बरचरत्रासि ।दशकण्ठजटायुषोः ॥१८।५०३।  
पर्यायेणाहम् आकृष्टश् ।चञ्चोश् चञ्चौ पतत्रिणोः ।  
कच्चिच् च स्खलितस् तस्याः ।खस्तः शङ्करम् अस्मरम् ॥१८।५०४।  
वज्रकोटिकठोराभिश् ।चञ्चूचरणकोटिभिः ।  
कुट्टितं तत् तयोश् चर्म ।जातं तित:उजर्जरम् ॥१८।५०५।  
ततो निष्कुषितश् चाहं ।कुट्टिताच् चर्मकञ्चुकात् ।  
पतितः सरसि क्वापि ।शोभाविस्मितमानसे ॥१८।५०६।  
तत्र शोणितशोणानि ।घृष्ट्वा गात्राणि पङ्कजैः ।  
स्नातस् तर्पितदेवश् च ।पश्चाद् अमृतम् आहरम् ॥१८।५०७।  
तत्तटे क्षणम् आसित्वा ।निषद्य च गतश्रमः ।  
अपूर्वबहुवृत्तान्तं ।दृष्टवान् अस्मि तद् वनम् ॥१८।५०८।  
यत्र विस्मृतवान् अस्मि ।दुःखं भारुण्डयुद्धजम् ।  
असिपत्त्रवनापेतः ।सञ्चरन्न् इव नन्दने ॥१८।५०९।  
शीर्णदुर्वणपर्णो वा ।विद्युद्दाहहतो ऽपि वा ।  
अपुष्पः फलहीनो वा ।यत्रैको ऽपि न पादपः ॥१८।५१०।  
कदम्बमालतीकुन्द ।माधवीमल्लिकादयः ।  
भृङ्गानीकैः सदा यत्र ।कृष्णकल्माषपल्लवाः ॥१८।५११।  
चतुरङ्गुलतुङ्गैश् च ।नीलकण्ठगलासितैः ।  
शशोर्णसुकुमारैश् च ।तृणैर् भूषितभूतलम् ॥१८।५१२।  
यत्र केसरिशार्दूल ।शिखण्डिभुजगादयः ।  
व्रतयन्ति दयावन्तः ।पर्णपुष्पजलानिलान् ॥१८।५१३।  
अनिवृत्तदिदृक्षश् च ।काननं परितो भ्रमन् ।  
कस्यापि चरणैः क्षुण्णाम् ।अद्राक्षं पदवीम् इव ॥१८।५१४।  
तया सञ्चरमाणश् च ।मन्थरं दूरम् अन्तरम् ।  
वामनोभयरोधस्काम् ।अगम्भीराम्भसं नदीम् ॥१८।५१५।  
तां च काञ्चनगाहादि ।रत्नकाञ्चनवालुकाम् ।  
उत्तीर्याचर्य च स्नानम् ।आर्चिषं देवतागुरून् ॥१८।५१६।  
सरित्तटोपकण्ठे च ।कदलीकाननावृतम् ।  
तपःकाननम् अद्राक्षं ।बद्धपर्यङ्कवानरम् ॥१८।५१७।  
तत्राचिरद्युतिपिशङ्गजटं मुनीन्द्रम् ।ऐक्षे निखर्वकुशविष्टरपृष्ठभाजम् ।  
आज्याहुतिस्तिमितनीरसदारुयोनि ।कुण्डोदराहितम् इवाहवनीयम् अग्निम् ॥१८।५१८।  
तं वन्दितुम् उपासर्पम् ।उत्सर्पत्सौम्यचन्द्रिकम् ।  
सान्तसन्तापकस्पर्शम् ।उष्णांशुम् इव हैमनम् ॥१८।५१९।  
अथासौ सम्मदास्रार्द्र ।कपोलो माम् अभाषत ।  
कुशलं सानुदासाय ।श्रेष्ठिने भवताम् इति ॥१८।५२०।  
मम त्व् आसीत् ततो नाम ।दिव्यं चक्षुस् तपस्विनाम् ।  
सर्वं पश्यति येनार्थं ।मांसचक्षुर् अगोचरम् ॥१८।५२१।  
यन् मे यादृच्छिकं नाम ।यच् च व्यापारहेतुकम् ।  
तत् कीर्तितम् अनेनाद्य ।न कदाचिद् अपि श्रुतम् ॥१८।५२२।  
इति विचिन्तितवन्तं माम् ।आस्थितादिष्टविष्टरम् ।  
व्रीडामन्थरम् आह स्म ।स्मित्वेति मुनिपुङ्गवः ॥१८।५२३।  
त्वया यच् चिन्तितं तात ।ततः प्रति तथैव तत् ।  
नाममात्रकथा नाति ।चित्रं हि तपसः फलम् ॥१८।५२४।  
ध्रुवकाद्यैर् यथा मद्यम् ।उपायैः पायितो भवान् ।  
यथा वधुकयोद्याने ।सङ्गतो गङ्गदत्तया ॥१८।५२५।  
यावद् भारुण्डसङ्ग्रामाद् ।यमद्रंष्ट्रान्तराद् इव ।  
विमुक्तस् त्वम् इह प्राप्तः ।सर्वं तद् विदितं मम ॥१८।५२६।  
अनुभूता त्वया तात ।यानपात्रविपत्तयः ।  
लङ्घिताश् च सुदुर्लङ्घ्याः ।शैलकान्तारनिम्नगाः ॥१८।५२७।  
यद् अर्थं चायम् आयासः ।प्राप्तः कृच्छ्रतमस् त्वया ।  
मित्रवत्य्- एव तत् सर्वं ।माता ते कथयिष्यति ॥१८।५२८।  
सकलश् चायम् आरम्भः ।सुवर्णप्राप्तये तव ।  
तच् च सम्प्राप्तदेशीयम् ।अतो मा विषदद् भवान् ॥१८।५२९।  
त्वादृशः स्थिरसत्त्वस्य ।मादृशादेशकारिणः ।  
सुप्रापं प्राज्ञसोत्साहैः ।सुवर्णं क्व गमिष्यति ॥१८।५३०।  
पर्णशालाशयेनातः ।पादपावयवाशिना ।  
अहःकतिपयान्य् अस्मिन्न् ।आश्रमे स्थीयताम् इति ॥१८।५३१।  
अथाभिलषितास्वादं ।मृजौजःपुष्टिवर्धनम् ।  
वानेयम् आहरन्न् अन्नं ।कृष्टपच्यम् अहं द्विषन् ॥१८।५३२।  
पर्णशालान्तरास्तीर्णे ।शयानः पर्णसंस्तरे ।  
तुङ्गपर्यङ्कम् अद्वेषं ।गङ्गदत्तानिवेशनम् ॥१८।५३३।  
इति विस्मृतदुःखो ऽपि ।सुखास्वादैर् अमानुषैः ।  
दरिद्रवाटकस्थायाः ।सततं मातुर् अध्यगाम् ॥१८।५३४।  
आकाशपथयानान्ताः ।प्रशंसामि स्म चापदः ।  
सुवर्णप्राप्तये प्राप्ता ।या विपत् सम्पद् एव सा ॥१८।५३५।  
एकदा तं महात्मानम् ।अभितः प्राप्तम् अम्बरात् ।  
मूर्तं पुण्यम् इवाद्राक्षं ।विमानं मेरुभास्वरम् ॥१८।५३६।  
कन्यास् तस्मान् निरक्रामन् ।द्युतिद्योतितकाननाः ।  
सेन्द्रचापाद् इवाम्भोदात् ।क्रान्तात् सौदामनीलता ॥१८।५३७।  
ततस् ताः सम्परिक्रम्य ।प्रणम्य च यतिप्रभुम् ।  
विहायस्तलम् आक्रामन्न् ।इन्दोर् इव मरीचयः ॥१८।५३८।  
एका तु न गता तासाम् ।अङ्कम् आरोप्य तां मुनिः ।  
प्रमोदगद्गदालापः ।प्रमृष्टाक्षीम् अभाषत ॥१८।५३९।  
पुत्रि गन्धर्वदत्ते ऽयं ।सानुदासः पिता त्वया ।  
अस्मान् अपि तिरस्कृत्य ।श्रद्धयाराध्यताम् इति ॥१८।५४०।  
तं चाहम् अतिसत्कारम् ।अमन्ये ऽतिविडम्बनाम् ।  
वन्द्यमानो महागौर्या ।क्रीडया प्रमथो यथा ॥१८।५४१।  
सा कदाचिन् मया पृष्टा ।को ऽयं का वा त्वम् इत्य् अथ ।  
श्रूयताम् इति भाषित्वा ।तयोर् वृत्तम् अवर्तयत् ॥१८।५४२।  
भरद्वाजसगोत्रो ऽयम् ।उपधानं तपस्विनाम् ।  
विद्याधरभरद्वाजो ।यद् विद्यासाधनोद्यतः ॥१८।५४३।  
महतस् तपसश् चास्य ।व्यथमानः पुरन्दरः ।  
आसनेनाचलाभेन ।चलता चलितः किल ॥१८।५४४।  
शच्य्-आलिङ्गनकाले ऽपि ।ध्यात्वा कञ्चित् तपस्विनम् ।  
विषादाकुलचेतस्को ।दुःखं जीवति वासवः ॥१८।५४५।  
नारदात् तु भरद्वाजम् ।उपलभ्य तपस्विनम् ।  
हरिणा सुप्रभादिष्टा ।गन्धर्वाधिपतेः सुता ॥१८।५४६।  
रूपयौवनसौभाग्यैर् ।गर्विताम् उर्वशीम् अपि ।  
अतिशेषे त्वम् इत्य् एषा ।प्रतीतिः पिष्टपत्रये ॥१८।५४७।  
भरद्वाजम् अतो गत्वा ।त्वम् आराधय सुन्दरि ।  
तथा ते रूपसौभाग्ये ।सफलीभवताम् इति ॥१८।५४८।  
सुप्रभाथ मुनेर् अस्य ।वचःप्रेक्षितचेष्टितैः ।  
शृङ्गारैर् ऐच्छद् आक्रष्टुं ।सतत्त्वालमबनं मनः ॥१८।५४९।  
यदा नाशकद् आक्रष्टुम् ।अब्दैर् बहुतिथैर् अपि ।  
तदा कर्मकरीकर्म ।निर्वेदाद् अकरोद् असौ ॥१८।५५०।  
पुष्पोच्चयजलाहार ।कुटीसम्मार्जनादिभिः ।  
तोषितो ऽयम् अवोचत् तां ।वरः कस् ते भवत्व् इति ॥१८।५५१।  
तयोक्तं स्पृहयन्ति स्म ।यस्मै त्रिदशयोषितः ।  
तन् मे भगवता धैर्यात् ।सौभाग्यं दुर्भगीकृतम् ॥१८।५५२।  
निष्प्रयोजनचारुत्व ।भूषणस्रग्विलेपनम् ।  
सौभाग्यमात्रकं स्त्रैणं ।कामकामेषु भर्तृषु ॥१८।५५३।  
तेन विज्ञापयाम्य् एतत् ।प्रीतश् चेद् दयसे वरम् ।  
जगतो ऽपि वरस् तस्माद् ।भवान् एवास्तु नो वरः ॥१८।५५४।  
तरुणीनां हि कन्यानां ।चेतोजक्षुण्णचेतसाम् ।  
चेतश्चक्षुप्रियात् पुंसः ।कीदृशो ऽन्यो वराद् वरः ॥१८।५५५।  
तस्माद् अप्रियरागो ऽपि ।भगवान् अनुकम्पया ।  
वशित्वाद् रागम् आलम्ब्य ।सौभाग्यं मे ददात्व् इति ॥१८।५५६।  
अनुरोधाच् च तेनास्याम् ।एकैव जनिता सुता ।  
चिरम् आराधितो भक्त्या ।विरक्तो ऽपि हि रज्यते ॥१८।५५७।  
सा तु सुप्रभया नीत्वा ।पित्र्यं विश्वावसोः पुरम् ।  
वर्धिता च विनीता च ।विद्यासु च कलासु च ॥१८।५५८।  
अथ गन्धर्वराजस् ताम् ।आनीय दुहितुः सुताम् ।  
अभाषत भरद्वाजं ।नामास्याः क्रियताम् इति ॥१८।५५९।  
अस्तु गधर्वदत्तेयं ।मह्यं दत्ता यतस् त्वया ।  
इति तस्याः कृतं नाम ।भरद्वाजेन सार्थकम् ॥१८।५६०।  
सुप्रभायां तु या कन्या ।भरद्वाजाद् अजायत ।  
नाम्ना गन्धर्वदत्तेति ।वित्त माम् एव ताम् इति ॥१८।५६१।  
एकदा कृष्णशर्वर्यां ।पश्यामि स्म शिलोच्चयम् ।  
जातरूपशिलाजाल ।ज्योतिर् उज्ज्वलितद्रुमम् ॥१८।५६२।  
मम त्व् आसीद् अयं शैलो ।हिरण्मयशिलः स्फुटम् ।  
कल्याणं काञ्चनं चास्मिन्न् ।अस्मत्कल्याणकारणम् ॥१८।५६३।  
निर्धार्येति सुवर्णाशा ।पाशयन्त्रितचेतसा ।  
विशाला पर्णशालासौ ।शिलाभिः पूरिता मया ॥१८।५६४।  
तास् तु प्रातः शिला- दृष्ट्वा ।पृष्टो गन्धर्वदत्तया ।  
किम् एतद् इति तस्यै च ।यथावृत्तं न्यवेदयम् ॥१८।५६५।  
तया तु कथितं पित्रे ।माम् आहूय स चावदत् ।  
आयुष्मन् न हिरण्मय्यः ।शिला- एव हि ताः शिलाः ॥१८।५६६।  
ओषधीनाम् इदं ज्योतिर् ।ध्वान्ते हाटकसप्रभम् ।  
भास्वद्भासाभिभाविन्या ।मुक्तं रात्रौ विजृम्भते ॥१८।५६७।  
दृष्टवान् असि सौवर्णास् ।तत्सम्पर्काद् इमाः शिलाः ।  
पश्यन्ते च दिशः पीतास् ।तृष्णातिमिरमीलिताः ॥१८।५६८।  
अहम् एव सुवर्णं च ।चम्पां प्रतिगमं च ते ।  
अचिरात् संविधास्यामि ।तत् त्यजाकुलताम् इति ॥१८।५६९।  
याश् च तास् तुष्टतुष्टेन ।मुहूर्तेनाहृताः शिलाः ।  
ता- मया दुःखदुःखेन ।सर्वाह्णेन निराकृताः ॥१८।५७०।  
एकदा कच्छपीं वीणां ।मह्यं दत्त्वावदत् मुनिः ।  
यद् ब्रवीमि तद् आकर्ण्य ।त्वम् अनुष्ठातुम् अर्हसि ॥१८।५७१।  
गन्धर्वदत्तया यस् ते ।मद्वृत्तान्तो निवेदितः ।  
स तथैव यतस् तस्माद् ।अस्माकम् इयम् आत्मजा ॥१८।५७२।  
विद्याधरपतेश् चेयं ।भाविनो भागिनी प्रिया ।  
न हि सागरजन्मा श्रीः ।श्रीपतेर् अन्यम् अर्हति ॥१८।५७३।  
तेन चम्पाम् इयं नीत्वा ।देया ते चक्रवर्तिने ।  
चिह्नैर् यैश् च स विज्ञेयः ।क्रियन्तां तानि चेतसि ॥१८।५७४।  
षष्ठे षष्ठे भवान् मासे ।गन्धर्वान् सन्निपातयेत् ।  
पुरस् तेषाम् इयं गायाद् ।गेयं नारायणस्तुतिम् ॥१८।५७५।  
यस् तु संवादयेत् कश्चिद् ।गन्धर्वस् तेषु वीणया ।  
वादयेत् तच् च यस् तस्मै ।दद्याः स्वतनयाम् इति ॥१८।५७६।  
सर्वथा भवतां यद् यद् ।वृत्तं गन्धर्वसंसदि ।  
वीणावादनपर्यन्तं ।तत् तत् तेन निवेदितम् ॥१८।५७७।  
अथावां मुनिर् आह स्म ।खिन्नौ स्थः पुत्रकौ चिरम् ।  
खेदोच्छेदाय तच् चम्पां ।प्रतिष्ठेथां युवाम् इति ॥१८।५७८।  
ततस् तं प्रणिपत्याहं ।चलितः प्रचलो मुदा ।  
यामत्रयं त्रियामाया- ।यापयित्वा प्रसुप्तवान् ॥१८।५७९।  
अथामानुषम् अश्रौषं ।दारवीमात्रवीणयोः ।  
सवेणुनिस्वनं स्वानं ।मनःश्रवणवल्लभम् ॥१८।५८०।  
सताम्रशिखरासानि ।तारं मङ्गलवादिनाम् ।  
निद्रात्याजनदक्षाणि ।बन्दिनां वन्दितानि च ॥१८।५८१।  
आत्मानम् अथ निर्निद्रो ।जातरूपाङ्गपञ्जरम् ।  
पर्यङ्कम् अधितिष्ठन्तम् ।अद्राक्षं रत्नपिञ्जरम् ॥१८।५८२।  
चित्रचीनांशुकास्तीर्णम् ।अम्बरं स्वच्छकुट्टिमे ।  
मृष्टहाटकदण्डाली ।तटिते पटमण्डपे ॥१८।५८३।  
नीलरत्नशिलोत्सङ्गे ।वितानावृतभास्करे ।  
वीणापरिचयव्यग्राम् ।आसीनां सुप्रभासुताम् ॥१८।५८४।  
विचित्रोज्ज्वलवर्णं च ।सुवेषाकारभर्तृकम् ।  
गोणीभिर् हेमपूर्णाभिः ।पूर्णं पटकुटीकुलम् ॥१८।५८५।  
क्रीणतो मणिहेमादि ।विक्रीणानांश् च वाणिजान् ।  
समाहितैश् च सीमान्तान् ।सङ्कटान् औष्ट्रकौक्षकैः ॥१८।५८६।  
सर्वथा दुष्करं मन्दैर् ।अलं कृत्वातिविस्तरम् ।  
स्वप्ने ऽपि न नरैर् दृष्टा ।समृद्धिः कैश्चिद् अप्य् असौ ॥१८।५८७।  
भारद्वाजीम् अथापृच्छं ।मातः किम् इदम् अद्भुतम् ।  
गन्धर्वनगरं माया ।स्वप्नो वायं भवेद् इति ॥१८।५८८।  
भरद्वाजार्जितस्येदं ।तपःकल्पतरोः फलम् ।  
अप्रमेयप्रभावं हि ।सद्भिः सुचरितं तपः ॥१८।५८९।  
तस्माद् इदम् अनन्तत्वाद् ।धनम् इच्छाव्ययक्षमम् ।  
भूमेर् अन्यत्र सर्वत्र ।सत्पात्रादौ निधीयताम् ॥१८।५९०।  
आयचिन्तां परित्यज्य ।व्ययचिन्तापरो भव ।  
आयस्थानं हि ते ऽस्त्य् एव ।मुनिकाञ्चनपर्वतः ॥१८।५९१।  
कदा पश्यामि जननीम् ।इति चाकुलतां त्यज ।  
सार्थस्थानाद् इतश् चम्पा ।ननु क्रोशेषु पञ्चसु ॥१८।५९२।  
स च मे स्वप्नम् आयादि ।विषयः संशयस् तया ।  
निश्चयात्मिकया सद्यः ।प्रज्ञयेव निवर्तितः ॥१८।५९३।  
अथ ध्रुवकम् अद्राक्षं ।वैलक्ष्यान् नमिताननम् ।  
धूर्तं तादृग्विधैर् एव ।सुहृद्भिः परिवारितम् ॥१८।५९४।  
तम् उत्थायाथ पर्यङ्कात् ।परिरभ्य च सादरम् ।  
अध्यस्थापयम् आत्मीयां ।शय्यां गतविलक्षतम् ॥१८।५९५।  
सम्भाषणपरिष्वङ्ग ।शातकुम्भासनादिभिः ।  
सुहृद्गणम् अनुज्येष्ठम् ।उदारैः पर्यतोषयम् ॥१८।५९६।  
अतः परमशेषैव ।नटन्नटपुरःसरा ।  
प्रवृद्धप्रमदोन्मादा ।चम्पा तं सार्थम् आवृणोत् ॥१८।५९७।  
प्रहर्षोत्कर्षविच्छिन्न ।निश्वासानिलसन्ततिः ।  
अमृतैव जनः कश्चिच् ।चिरात् कश्चिद् उदश्वसत् ॥१८।५९८।  
सुस्वादेनान्नपातेन ।रत्नवासःस्रगादिभिः ।  
स्फीतैर् हेमातिसर्गैश् च ।पौरश्रेणिम् अवर्धयम् ॥१८।५९९।  
यैश् च गोमयपानीयं ।क्षिप्तं मम पुरःसराः ।  
उद्धृतास् ते विशेषेण ।दारिद्र्यनिरयान् मया ॥१८।६००।  
अथ ध्रुवकम् आभाषे ।भद्र रौद्रतराकृतेः ।  
दरिद्रवाटकाद् अम्बा ।स्वम् एवानीयतां गृहम् ॥१८।६०१।  
यावन् मात्रेण विक्रीतं ।द्रविणेन तद् अम्बया ।  
ततः शतगुणेनापि ।क्रेतुर् निष्क्रेतुम् अर्हसि ॥१८।६०२।  
तादृशीम् ईश्वराम् अम्बां ।दरिद्रकुटिकागताम् ।  
द्रष्टुं शक्नोति यस् तस्य ।क्षुद्रकान् धिग् असून् इति ॥१८।६०३।  
ततस् तेन विहस्योक्तं ।क्व देवी क्व दरिद्रता ।  
केन भागीरथी दृष्टा ।विच्छिन्नजलसंहतिः ॥१८।६०४।  
तद् एव भवनं देव्याः ।समृद्धिः सैव चाचला ।  
उज्ज्वला तु त्वयेदानीं ।कुमुद्वत्या- इवेन्दुना ॥१८।६०५।  
इति तत् क्षणसङ्क्षिप्तं ।क्षिप्त्वा सक्षणदं दिनम् ।  
सुप्रातः प्राविशं चम्पां ।धनाधिप इवालकाम् ॥१८।६०६।  
रथ्याभिर् विशिखाभिश् च ।श्रेणिश्रेणिपुरःसरः ।  
गत्वा नरेन्द्रम् अद्राक्षं ।सुरेन्द्रम् इव भास्वरम् ॥१८।६०७।  
वन्दनाय ततो दूराद् ।धरणीम् अहम् आश्लिषम् ।  
असाव् अपि मुदाहूय ।माम् आश्लिषद् अकैतवम् ॥१८।६०८।  
सारवद्भिर् अनन्तैश् च ।माम् असौ भूषणाम्बरैः ।  
सत्कृत्याज्ञापयत् पुत्र ।जननी दृश्यताम् इति ॥१८।६०९।  
ततः सुमेरुसारेण ।रत्नकाञ्चनराशिना ।  
दुष्पूरं पूरयामि स्म ।राज्ञस् तृष्णारसातलम् ॥१८।६१०।  
नरेन्द्रपरिवारेण ।प्रतीतेनावृतस् ततः ।  
पठद्भिश् च ततो विप्रैर् ।आत्मीयम् अगमं गृहम् ॥१८।६११।  
मन्दध्वनिमृदङ्गादौ ।तस्मिन्न् उद्दामताण्डवे ।  
पौरैर् हर्षकृतोत्साहैर् ।न क्षुण्णः कथम् अप्य् अहम् ॥१८।६१२।  
अम्बाम् अथार्घजलपात्रभृतं निरीक्ष्य ।दूराद् अपासरद् असौ जनता विहस्ता ।  
पूर्णाद् इवान्धतमसानि तुषारकान्तेर् ।आर्यात् पृथग् जनशतानि हि सम्भ्रमन्ति ॥१८।६१३।  
लब्धान्तरस् ततः पादौ ।शिरसा मातुर् अस्पृशम् ।  
सापि सार्धपयःपात्रा ।पतति स्म ममोपरि ॥१८।६१४।  
चिराच् च लब्धनिश्वासा ।माम् उदस्थापयत् ततः ।  
अनयत् पाणिनाकृष्य ।गृहाभ्यन्तरमण्डपम् ॥१८।६१५।  
देवद्विजगुरूंस् तत्र ।सदुर्गतवनीपकान् ।  
स्फीतैः परिजनं च स्वं ।विभवैः समयोजयम् ॥१८।६१६।  
ततो निवर्तिताहार ।पर्यन्तकरणस्थितिः ।  
प्राविशं मातुर् आदेशाद् ।आवासं गुरुचारुतम् ॥१८।६१७।  
तत्रासीनश् च पर्यङ्के ।महीतलसमासनाम् ।  
अपश्यं प्रथमां जायां ।करशाखावृताननाम् ॥१८।६१८।  
तस्याः करुणया नेत्रे ।मार्जता सन्तताश्रुणी ।  
गङ्गदत्ता मया दृष्टा ।श्लिष्टभित्तिः पराङ्मुखी ॥१८।६१९।  
वाङ्मात्रेणापि यत् सत्यं ।न सा सम्मानिता मया ।  
स्मरन्ति हि तिरस्कारान् ।मुनयो ऽपि गरीयसः ॥१८।६२०।  
तच् चावासगृहं दृष्ट्वा ।कुसुमस्थगितक्षिति ।  
सिन्धुरोधः स्मरामि स्म ।फुल्लनानालतागृहम् ॥१८।६२१।  
समुद्रदिन्नया सार्धम् ।अनुभूतं च तत्र यत् ।  
स्थितप्रस्थितगीतादि ।विश्रब्धाचरितं मया ॥१८।६२२।  
मम त्व् आसीद् वरं दुःखम् ।अनुभूतं महन् मया ।  
हृदयाद् व्यावृताद् येन ।क्वापि प्रियतमा गता ॥१८।६२३।  
दुःखशून्यं तु तद् दृष्ट्वा ।रन्ध्रान् वेषणतत्परा ।  
अधुना निरनुक्रोशा ।सा प्रविष्टानिवारिता ॥१८।६२४।  
प्रविष्टा हृदयं सा मे ।यथावासगृहं तथा ।  
प्रविशेद् अपि नामेयं ।दुर्घटो ऽयं मनोरथः ॥१८।६२५।  
सा हि हि माम् आह्वयत्य् एव ।परित्रायस्व माम् इति ।  
तरङ्गपाणिनाकृष्य ।हृता पापेन सिन्धुना ॥१८।६२६।  
इति चिन्तातुरं सा मां ।हर्षत्याजितधीरता ।  
प्रविश्य त्वरयालिङ्गद् ।अङ्गैस् तुङ्गतनूरुहम् ॥१८।६२७।  
अत्यन्तानुपपन्नं तु ।दृष्ट्वा तस्याः समागमम् ।  
ताम् एव ध्यातवान् अस्मि ।सिन्धुभङ्गाग्रतारणीम् ॥१८।६२८।  
विस्मृतापरवृत्तान्तस् ।तदासक्तमनस्तया ।  
ताम् एवाश्वासयामि स्म ।मा स्म भीरुर् भवेर् इति ॥१८।६२९।  
अथ भीतेव सावोचत् ।स्वगृहे वर्तते भवान् ।  
विपन्नवहनः कष्टे ।न तु क्षाराम्भुधाव् इति ॥१८।६३०।  
ततः क्षाराम्बुधेर् भीमात् ।प्रत्याहृतमनास् तया ।  
गृहं तत् परितः पश्यन्न् ।अपश्यं वनिताद्वयम् ॥१८।६३१।  
स्मरता च सदाचारं ।सपत्नीजनसन्निधौ ।  
वक्षःस्थापि सती नासौ ।दोर्भ्याम् आलिङ्गिता मया ॥१८।६३२।  
अथावस्थान्तरे तस्मिन् ।दारसन्निधिसङ्कटे ।  
अस्राविता ममागच्छद् ।अम्बात्रासाकुलेक्षणा ॥१८।६३३।  
समुद्रदिन्नया सार्धम् ।उच्छ्रिते सम्भ्रमान् मयि ।  
अम्बा शयनम् अध्यास्ते ।शेषास् त्व् आसत भूतले ॥१८।६३४।  
ततः किञ्चिद् इवाम्बायै ।यत् सत्यं कुपितो ऽभवम् ।  
अकालज्ञा हि मातापि ।पुत्रेण परिभूयते ॥१८।६३५।  
अथाम्बया विहस्योक्तम् ।अकालज्ञेति मा ग्रहीः ।  
ननु सर्वज्ञकल्पस्य ।भार्याहं मित्रवर्मणः ॥१८।६३६।  
त्वद्भार्यासन्निधाव् अस्मिन्न् ।आगमिष्यम् अहं यदि ।  
व्यनशिष्यन् महत् कार्यं ।तच् चेदम् अवधीयताम् ॥१८।६३७।  
आयाचितशतैर् जातः ।पुत्रः पुत्रत्वम् आवयोः ।  
वर्धितः शिक्षितश् चासि ।पित्रा विद्याचतुष्टयम् ॥१८।६३८।  
परिव्राच्छक्यनिर्ग्रन्थ ।ग्रन्थाभ्यासाच् च सर्वदा ।  
कुटुम्बपालनालापस् ।तव जातो ऽतिदुर्भगः ॥१८।६३९।  
ततः समन्त्रिना राज्ञा ।सम्मन्त्र्य गुरुभिश् च ते ।  
सुहृद्भिर् ध्रुवकाद्यैस् त्वम् ।उद्याने मधु पायितः ॥१८।६४०।  
गङ्गदत्ता च तैर् एव ।योजिता भवता सह ।  
तया तथा कृतश् चासि ।यथा वेत्थ त्वम् एव तत् ॥१८।६४१।  
प्रकारेण च येन त्वं ।गृहं निवासितस् तया ।  
जनन्यै गङ्गदत्तायाः ।कथितो भूभृतैव सः ॥१८।६४२।  
दरिद्रवाटके यच् च ।रात्रिन्दिवम् असि स्थितः ।  
तद् एवैकम् असौ राज्ञा ।कल्पितश् चारणादिभिः ॥१८।६४३।  
जानात्य् एव च दीर्घायुः ।क्व चम्पा क्व दरिद्रता ।  
पौर्णमासी क्षपा केन ।दृष्टा ध्वान्तमलीमसा ॥१८।६४४।  
सर्वदैव हि चम्पायाम् ।अस्मिन् बलिनि पालके ।  
बलाव् इव महीपाले ।बलिराज्यं न दुर्लभम् ॥१८।६४५।  
यां च रात्रिं भवान् सुप्तस् ।तस्मिन् दुर्गतवाटके ।  
मम खट्वातले तस्मिञ् ।छयितं गङ्गदत्तया ॥१८।६४६।  
तस्याः प्रभृति भीमाया- ।यावद् अद्यतनीं निशाम् ।  
अत्रान्तरे निषण्णेयं ।मत्खट्वातलभूतले ॥१८।६४७।  
यच् च तद् धनम् एतस्यै ।त्वया दत्तं तद् एतया ।  
भाण्डागारे तव न्यस्तम् ।अशेषं कृतलेखकम् ॥१८।६४८।  
तद् इयं सानुरागत्वाद् ।भवद्दर्शनकाङ्क्षिणी ।  
स्मृत्वा मिथ्यातिरस्कारं ।न तिरस्कारम् अर्हति ॥१८।६४९।  
भवता परिभूता च ।सपत्नीजनसन्निधौ ।  
कातरा प्रमदाभावात् ।प्राणान् अपि परित्यजेत् ॥१८।६५०।  
एतन् मनसि कृत्वार्थम् ।अकाले ऽप्य् अहम् आगता ।  
सीदद् गुरुतरार्थानां ।कः कालो नाम कार्यिणाम् ॥१८।६५१।  
एष ते गङ्गदत्ताया- ।वृत्तान्तः कथितो ऽधुना ।  
वधूः समुद्रदिन्नापि ।यथायाता तथा शृणु ॥१८।६५२।  
दरिद्रवाटकाद्यैस् त्वं ।पथिकैः सह निर्गतः ।  
प्रयुक्तास् ते नृपेणैव ।स च सिद्धार्थको वणिक् ॥१८।६५३।  
अन्तरे यच् च ते वृत्तं ।सार्थध्वंसादि भीषणम् ।  
ताम्रलिप्तीप्रवेशान्तं ।शिष्टं सिद्धार्थकेन तत् ॥१८।६५४।  
भ्रष्टेन वहनभ्रंशाद् ।भ्राम्यता जलधेस् तटे ।  
यथा समुद्रदिन्नायाः ।पाणिर् आलम्बितस् त्वया ॥१८।६५५।  
पुनश् च भिन्नपोतश् च ।पाण्ड्यपुर्यां च यत् तव ।  
वृत्तं कर्पासदाहान्तं ।ताम्रलिप्त्य्-आगमश् च यः ॥१८।६५६।  
गङ्गदत्तेन तन् मह्यं ।सन्ततैर् लेखहारिभिः ।  
ख्यापितं यावद् आचेरो ।भवन्तं क्वापि नीतवान् ॥१८।६५७।  
अतः परं भवद्वार्त्तां ।विच्छिन्नत्वाद् अविन्दती ।  
नैराश्यकृतनिर्वेदात् ।परलोकोत्सुकाभवम् ॥१८।६५८।  
एवम्प्राये च वृत्तान्ते ।दौवारिकनिवेदितौ ।  
समुद्रदिन्नया सार्धं ।स्यालौ प्राविशतां ततः ॥१८।६५९।  
प्रयुक्तार्घ्यादिसत्कारौ ।क्षणं तौ गमितश्रमौ ।  
विलक्ष्यावीक्षमाणौ माम् ।आभाष्येसम् अवोचताम् ॥१८।६६०।  
तव पुत्राय पित्रा नस् ।तनयेयं प्रतिश्रुता ।  
स च यौवनमूढत्वात् ।स्वीकृतो गङ्गदत्तया ॥१८।६६१।  
तया च स्वीकृतस्वस्य ।गच्छतो मातुलालयम् ।  
न शक्यते यद् आख्यातुं ।पुलिन्दैः किल तत् कृतम् ॥१८।६६२।  
वैशसं दुःश्रवं श्रुत्वा ।तत् सूनोर् मित्रवर्मणः ।  
निष्प्रत्याशं कुटुम्बं नः ।प्रस्थितं यवनान् प्रति ॥१८।६६३।  
अथ बोहित्थम् आस्थाय ।पूजितद्विजदेवताः ।  
सम्भाव्यव्यसनध्वंसं ।समगाहाम सागरम् ॥१८।६६४।  
ततः प्रजविनं पोतं ।तं प्रचण्डः प्रभञ्जनः ।  
मृगेन्द्र इव नागेन्द्रं ।प्रस्फुरन्तं प्रभिन्नवान् ॥१८।६६५।  
वयं तु कर्मसामर्थ्यात् ।तरङ्गैः शरगत्वरैः ।  
आरूढाः पट्टपृष्ठानि ।प्रापिता जलधेस् तटम् ॥१८।६६६।  
वधूस् त्व् एकार्णवाम्भोधौ ।लोलकल्लोलसङ्कुले ।  
भ्रान्तमेघ इवोद्भ्रान्ता ।व्योम्नि सारसकन्यका ॥१८।६६७।  
मुक्त्वा समुद्रदिन्नाशाम् ।अर्थाशां च महाश्रुभिः ।  
यवनस्थम् अगच्छाम ।मातामहगृहं ततः ॥१८।६६८।  
तत्रास्माकं कुटुम्बं तद् ।दूराद् उत्सुकम् आगतम् ।  
समृद्धे सरसीवासीत् ।तृप्तं हंसकदम्बकम् ॥१८।६६९।  
एथ याते क्वचित् काले ।पिता वाम् इत्थम् आदिशत् ।  
आसाते किम् उदासीनौ ।भवन्तौ स्थविराव् इव ॥१८।६७०।  
तरुणौ सकलौ स्वस्थौ ।वार्त्ताविद्याविशारदौ ।  
स्वजनान्नेन जीवन्तौ ।कुम् उच्येथे जनैर् युवाम् ॥१८।६७१।  
तस्मान् मुक्ताप्रवालादि ।सारं सागरसम्भवम् ।  
गृहीत्वा यानपात्रेण ।सिन्धुर् उत्तार्यताम् इति ॥१८।६७२।  
तथेति च प्रतिज्ञाय ।तथैवावाम् अकुर्वहि ।  
श्लिष्टपट्टाम् अथाद्राक्ष्व ।तरन्तीं रुदतीं स्त्रियम् ॥१८।६७३।  
अस्पृशन्तः करैर् एनां ।परस्त्रीम् उपनौकया ।  
आरोपयत बोहित्थम् ।इत्य् अवोचाव वाहकान् ॥१८।६७४।  
तां चारूढाम् अपृच्छाम ।परस्त्रीति पराङ्मुखौ ।  
मातः कस्यासि का वेति ।सा च नीचैर् अवोचत ॥१८।६७५।  
वाचा प्रत्यभिजानामि ।चिरम् अभ्यस्तया युवाम् ।  
कच्चित् सागरदत्तस्य ।भवन्तौ तनयाव् इति ॥१८।६७६।  
ततस् तस्याश् चिराभ्यस्तं ।प्रत्यभिज्ञाय तद् वचः ।  
कच्चित् समुद्रदिन्नासि ।सुन्दरीत्य् अवदाव ताम् ॥१८।६७७।  
आक्रन्दन्ती ततस् तारम् ।आवयोर् वामदक्षिणे ।  
सापराङ्मुखयोर् जङ्घे ।बाहुभ्यां गाढम् आश्लिषत् ॥१८।६७८।  
अभाषत च हा तात ।हा ममाम्बा प्रियात्मजा ।  
धिक्कारः सागरं पापं ।येन तौ क्वापि यापितौ ॥१८।६७९।  
हार्यपुत्र क्व यातो ऽसि ।हतस्नेह विहाय माम् ।  
आपन्नप्रियदाराणां ।नैष धर्मः सताम् इति ॥१८।६८०।  
अथार्यपुत्रशब्देन ।भयसंशयहेतुना ।  
निःस्नेहीकृतचेतस्काव् ।अभाषावहि ताम् इति ॥१८।६८१।  
अलं सुन्दरि क्रन्दित्वा ।जीवतः पितरौ तव ।  
आर्यपुत्रः पुनर् यस् ते ।स नौ निश्चीयताम् इति ॥१८।६८२।  
ततः श्रुतपितृक्षेमा ।सा शोकोज्झितमानसा ।  
आवां मा भैष्टम् इत्य् उक्त्वा ।स्वं वृत्तं वृत्तम् अब्रवीत् ॥१८।६८३।  
अस्त्य् अहं वहनाद् भ्रष्टा ।भ्राम्यन्ती जलधेस् तटे ।  
यस्मै दत्तास्मि युष्माभिस् ।तम् अद्राक्षं विपद्गतम् ॥१८।६८४।  
संवादितस्ववृत्तेन ।गृहीतस् तेन मे करः ।  
जायन्ते हि सुपुण्यानाम् ।उत्सवा- व्यसनेष्व् अपि ॥१८।६८५।  
स माम् अलालयद् बाल ।नारीलालनपेशलः ।  
तथा यथा प्रियतमौ ।नास्मरं पितराव् अपि ॥१८।६८६।  
अथाद्य पोतम् आरुह्य ।समायतं यदृच्छया ।  
प्रस्थितौ स्वः स्वदेशाय ।विपन्नः स च पूर्ववत् ॥१८।६८७।  
स च वां भागिनीभर्ता ।साक्रन्दायाः पुरो मम ।  
सम्प्रत्य् एव तरङ्गेण ।गमितः क्वापि वैरिणा ॥१८।६८८।  
नभस्वज्जवनैर् भङ्गैर् ।भङ्गुरैर् आवृतः स च ।  
अकस्माज् जातशत्रुभ्यां ।भवद्भ्यां चाहम् उद्धृता ॥१८।६८९।  
सत्वथा तद्वियोगाग्नि ।तप्तान्य् अङ्गानि सागरे ।  
शीते शीतलयिष्यामि ।मुञ्चतं मां युवाम् इति ॥१८।६९०।  
उपपन्नैर् अथालापैर् ।जनितप्रत्ययौ तया ।  
उत्पन्नपरमानन्दाव् ।आलिङ्गाम परस्परम् ॥१८।६९१।  
विपन्नपोतयोर् आसीद् ।युवयोः सङ्गमो यथा ।  
भविष्यति तथा भूयश् ।चित्रं हि चरितं विधेः ॥१८।६९२।  
एवमादिभिर् आलापैश् ।चेतोविक्षेपहेतुभिः ।  
परिसंस्थापयन्तौ ताम् ।अतराव महोदधिम् ॥१८।६९३।  
तच् च मुक्ताप्रवालादि ।गुरुमूल्यं यद् आहृतम् ।  
सहस्रगुणलाभं तद् ।आवाभ्यां परिवर्तितम् ॥१८।६९४।  
वधूः समुद्रदिन्ना ते ।गुरुसारं च तद्धनम् ।  
सर्वम् अर्पितम् आवाभ्यां ।तुभ्यं तत् परिगृह्यताम् ॥१८।६९५।  
वहनध्वंसमुक्तानां ।समेतानां च बन्धुभिः ।  
एवं समुद्रदिन्ना च ।त्वत्पुत्रस्य निदर्शनम् ॥१८।६९६।  
पूर्ववत् सानुदसो ऽपि ।मुक्तः पोतविपत्तितः ।  
आगमिष्यति तद् देवि ।मुञ्च कातरताम् इति ॥१८।६९७।  
इत्य् उक्त्वा सधनस्कन्धां ।निक्षिप्य भागिनीं मयि ।  
सुसत्कारप्रयुक्तौ तौ ।यथागतम् अगच्छताम् ॥१८।६९८।  
एवं समुद्रदिन्नेयम् ।आगता भवतो गृहम् ।  
दैवपौरुषयुक्तस्य ।श्रीर् इव श्लाघ्यजन्मनः ॥१८।६९९।  
तद् एतान् भवतो दारान् ।धर्मचारित्ररक्षितान् ।  
रक्षन्त्या गुरुमानिन्या ।चरिते चरितं मया ॥१८।७००।  
व्रीडितद्रविणेशस्य ।समृद्ध्या दिव्ययानया ।  
पित्रा तुल्यो भवत्व् एष ।शापो नाशंसितस् तव ॥१८।७०१।  
तस्माद् धनम् इदं भुञ्जन् ।भुञ्जानश् च यथागमम् ।  
देवतानां पितॄणां च ।यात्व् आनृण्यं भवान् इति ॥१८।७०२।  
[थे फ़िनल् वेर्से सेएम्स् तो बे मिस्सिन्ग्] ॥१८।७०३।  
स्निधैर् दारैः सुहृद्भिश् च ।मैत्रीमात्रनिबन्धनैः ।  
चम्पायां रममाणस्य ।कालः कश्चिद् अगाद् मम ॥१९।१।  
एकदा प्रासकैः क्रीडन् ।सह गन्धर्वदत्तया ।  
सहसा प्रमदावेषम् ।अपश्यं पुरुषं पुरः ॥१९।२।  
कपालशिखिपिञ्छाभ्यां ।विराजितकरद्वयम् ।  
अयुक्तेन्द्रधनुश्छाय ।शृङ्गारगलकण्ठिकम् ॥१९।३।  
गन्धर्वदत्तया चासौ ।दत्तस्वासनया स्वयम् ।  
प्रक्षाल्य चरणौ भक्त्या ।स्वालङ्कारैर् अलङ्कृतः ॥१९।४।  
तच् च मे गुरुगाम्भीर्यं ।क्वापि नीतम् असूयया ।  
यथा केसरिशावस्य ।गन्धहस्तिजिघांसया ॥१९।५।  
ममासीद् इयम् एवात्र ।सदोषा कुलमानिनी ।  
एष स्त्रीपुरुषः शोच्यो ।यो न स्त्री न पुमान् इति ॥१९।६।  
माम् उद्दिश्य ततस् तेन ।क्रोधारुणितचक्षुषा ।  
वदता निहतो ऽसीति ।विमुक्तः शिखिपिच्छकः ॥१९।७।  
स मे केशकलापाग्रम् ।ईषद् आमृश्य यातवान् ।  
नागेषुर् इव कर्णास्त्रः ।किरीटाग्रं किरीटिनः ॥१९।८।  
स्वयम् एव च तत् तस्य ।कपालम् अपतत् करात् ।  
निःस्थाम्नः कुञ्जरस्येव ।विधानं विनशिष्यतः ॥१९।९।  
सो ऽथ ग्रामेयकेनेव ।धिया धूर्तो ऽतिसन्धितः ।  
धूम्रछायः शनैर् जल्पन् ।धिग् धिङ् माम् इति निर्गतः ॥१९।१०।  
अथ गन्धर्वदत्ता मां ।दीप्तामर्षम् अशङ्किता ।  
सवाडवम् उपासर्पन् ।निम्नगेव महार्णवम् ॥१९।११।  
मम त्व् आसीद् अहो स्त्रीणाम् ।अत्रासमत्रपं मनः ।  
यत् पुरेव प्रगल्भेयम् ।उपसर्पति माम् इति ॥१९।१२।  
सा माम् अवोचद् भीतेव ।शीतलीभवत क्षणम् ।  
किञ्चिद् विज्ञापयाम्य् एष ।यातु वः क्रोधपावकः ॥१९।१३।  
अयं विकचिको नाम ।गौरीशिखरवासिनः ।  
विद्याधरपतेर् भ्राता ।गौरिमुण्डस्य साधकः ॥१९।१४।  
भूतव्रतं च नामेदं ।बहुविध्नं चरत्य् अयम् ।  
समाप्ते ऽस्मिन्न् अविघ्नेन ।वन्ध्याः स्युर् नो मनोरथः ॥१९।१५।  
या च पूजयते तं स्त्री ।गौरीव्रतविचारिणम् ।  
तस्यै वरं महागौरी ।दयते शापम् अन्यथा ॥१९।१६।  
विज्ञापयामि सङ्क्षिप्तं ।क्रोधाद् अन्यो महाबलः ।  
विहन्ता सर्वसिद्धीनां ।नास्ति विघ्नविनायकः ॥१९।१७।  
सिद्धकल्पं च तस्येदं ।खण्डयत्या महाव्रतम् ।  
तुष्टया तोषिता गौरी ।मया यूयं च रोषिताः ॥१९।१८।  
तद् एतस्यास्य युष्मभ्यं ।क्रुद्धेभ्यः क्रुध्यतस् तथा ।  
गौरीभ्रष्टा महाविद्या ।विद्येव तनुमेधसः ॥१९।१९।  
तेन युष्माकम् एवेदं ।कार्यं कुर्वाणया गुरु ।  
यन् मया रोषिता यूयम् ।एतन् मे मृष्यताम् इति ॥१९।२०।  
स च क्रोधग्रहश् चण्डः ।शनकैः शनकैर् मम ।  
दयितामन्त्रवादिन्या ।हृदयाद् अपसर्पितः ॥१९।२१।  
इति सञ्जनितोत्साहस् ।तयाहं मन्त्रसाधनैः ।  
आसीनः सानुदासेन ।कदाचिद् इति भाषितः ॥१९।२२।  
आसीद् इहैव चम्पायाम् ।इष्टभार्यो महीपतिः ।  
तेन दोहदकं पृष्टा ।भार्यावोचत् त्रपावती ॥१९।२३।  
क्रीडन्मकरकुम्भीर ।कुलीरझषकच्छपे ।  
क्रीडेयं सह युष्माभिर् ।जले जलनिधेर् इति ॥१९।२४।  
राज्ञापि मगधैर् साङ्गैर् ।बन्धयित्वाशु निम्नगाम् ।  
सरः सागरविस्तारम् ।अवन्ध्याज्ञेन खानितम् ॥१९।२५।  
तत्र नक्रादिसंस्थान ।दारुयन्त्रनिरन्तरे ।  
विमानाकारपोतस्थौ ।तौ राजानौ विचेरतुः ॥१९।२६।  
आरभ्य च ततः कालात् ।तत्र यात्रा प्रवर्तिता ।  
आहृष्टपरपुष्टेषु ।दिवसेषु महीभुजा ॥१९।२७।  
ते चैते दिवसाः प्राप्ताः ।पटुकोकिलकूजिताः ।  
सा च यात्रेयम् आयाता ।रम्यामृतभुजाम् अपि ॥१९।२८।  
इष्यते यदि च द्रष्टुं ।सह गन्धर्वदत्तया ।  
अस्मदादिपरीवारैस् ।ततः सा दृश्यताम् इति ॥१९।२९।  
अभिनीय ततो रात्रिं ।प्रातः प्रवहणाश्रितः ।  
निर्गच्छामि स्म चम्पायाः ।पौरनेत्रोत्पलार्चितः ॥१९।३०।  
चक्षुर्मनोहराराम ।च्छायाम् अध्यासितं ततः ।  
पक्कणं दृष्टवान् अस्मि ।राजराजपुरोज्ज्वलम् ॥१९।३१।  
तस्य मध्ये च मातङ्गं ।गन्धमातङ्गधीरतम् ।  
कालम् अप्य् उज्ज्वलायामं ।घनाघनम् इवाम्बुदम् ॥१९।३२।  
कालिन्दीनीलकालीं च ।वृद्धां पिङ्गशिरोरुहाम् ।  
दीप्तसौदामनीचक्रां ।प्रावृषेण्याम् इव क्षपाम् ॥१९।३३।  
दोलालिलाविलोला च ।तत्रादृश्यत कन्यका ।  
नीलनीरजमालेव ।कोमलानिललासिता ॥१९।३४।  
चिन्तितं च मया कान्ता ।यदि मे कालिका भवेत् ।  
इयम् एव ततस् तन्वी ।क्षिप्तकुङ्कुमगौरता ॥१९।३५।  
स्थानाच् चाचलितैवासौ ।दृष्ट्या मां दूरम् अन्वगात् ।  
मालयेव पलाशानाम् ।अंशुमन्तं सुवर्चला ॥१९।३६।  
तां चालिङ्गितवान् अस्मि ।दृष्ट्या दूरीभवन्न् अपि ।  
नितान्तस्निग्धया प्राचीं ।प्रभयेव दिवाकरः ॥१९।३७।  
स्निग्धे दृष्टी- विसर्ज्येति ।दूतिकाप्रतिदूतिके ।  
तया मम मया तस्या- ।नीताः प्राणा- विधेयताम् ॥१९।३८।  
अथारामान् अभिक्रुध्यन्न् ।आवयोर् व्यवधायकान् ।  
मातङ्गीं मनसागच्छं ।शरीरेण महासरः ॥१९।३९।  
स च यात्रोत्सवश् चित्रो ।मयान्याहितचेतसा ।  
तत्रस्थेनैव नो दृष्टः ।संसार इव योगिना ॥१९।४०।  
अथ यात्रोत्सवे तत्र ।पीत्वेव मधु भास्करः ।  
मन्दमन्दपरिस्पन्दस् ।ताम्रमण्डलताम् अयात् ॥१९।४१।  
मम त्व् आसीद् यथा देवः ।प्राचीं कमलिनीप्रियः ।  
अप्रसाद्यैव तां भानुः ।प्रतीचिम् उपसर्पति ॥१९।४२।  
तथा गन्धर्वदत्तायाः ।पुर एवानुवर्ण्य ताम् ।  
मातङ्गीम् अनुसर्पामि ।यथा राजा तथा प्रजाः ॥१९।४३।  
अथ वा मानुषैर् एव ।यः पन्थाः कामिभिर् गतः ।  
तम् एवानुगमिष्यामि ।न देवचरितं चरेत् ॥१९।४४।  
सानुदासम् अथावोचं ।भरद्वाजात्मजा त्वया ।  
पूर्वम् एव सयानेन ।नगरीम् अभिनीयताम् ॥१९।४५।  
पश्चाज् जनसमूहस्य ।गच्छन्त्याः पथि पांसवः ।  
पराधूसरयन्त्य् अस्याः ।सोत्पलामलकावलीम् ॥१९।४६।  
शोभां यात्रिकलोकस्य ।पश्यन् प्रविशतः पुरम् ।  
पुरस्ताद् अहम् आयामि ।सह नागरकैर् इति ॥१९।४७।  
अथ गन्धर्वदत्तायां ।प्रवृत्तायां पुरं प्रति ।  
दारिके द्वे परावृत्य ।वन्दित्वा माम् अवोचताम् ॥१९।४८।  
आवाम् आज्ञापिते देव्या ।स्वामिनं निर्विनोदनम् ।  
विनोदयतम् आलापैर् ।युवाम् अपरुषैर् इति ॥१९।४९।  
ततस् ते मदयित्वाहं ।तोषयित्वा च भूषणैः ।  
पटुवेगेन यानेन ।पक्कणान्तिकम् आगमम् ॥१९।५०।  
सापि तत्रैव दोलायां ।स्थिता मातङ्गसुन्दरी ।  
गच्छन्तम् इव निर्व्याजम् ।आगच्छन्तं समैक्षत ॥१९।५१।  
विश्रब्धम् अथ तां द्रष्टुं ।शनैर् यानम् अचोदयम् ।  
ततस् तद् अपि सम्प्राप्तं ।जवेन कुलटाद्वयम् ॥१९।५२।  
आसीच् च मम यल् लोके ।प्रसिद्धम् अभिधीयते ।  
श्रेयांसि बहुविघ्नानि ।भवन्तीति तथैव तत् ॥१९।५३।  
दुःखेन च गृहं गत्वा ।शून्यः सम्मान्य च प्रियाम् ।  
निद्राम् अभिलषामि स्म ।मातङ्गीसङ्गमाशया ॥१९।५४।  
अर्धरात्रे तु सहसा ।प्रतिबुद्धा मुनेः सुता ।  
प्रयुक्ते मयि ये दास्यौ ।ते पानीयम् अयाचत ॥१९।५५।  
धौतप्रमृष्टवदना ।स्वादिताननभूषणा ।  
उपवेश्य पुरो ऽक्लेशैर् ।अपृच्छद् बन्धकीद्वयम् ॥१९।५६।  
अर्यपुत्रेण मातङ्गी ।तया वा लोलनेत्रया ।  
दृष्टो ऽयं तरलेनेति ।ततस् ताभ्यां निवेदितम् ॥१९।५७।  
न तथा सार्यपुत्रेण ।प्रेक्षिता जीर्णकन्यका ।  
नेत्राभ्याम् अनिमेषाभ्याम् ।अर्यपुत्रस् तया यथा ॥१९।५८।  
ततः प्राक् प्रतिबुद्धं माम् ।अपृच्छत् सुप्रभासुता ।  
जाग्रथ स्वपिथेत्य् उच्चैर् ।जाग्रमीति मयोदितम् ॥१९।५९।  
तयोक्तम् अयम् आरम्भो ।युष्माकं दृश्यते यथा ।  
तथा नलिनिकां नूनं ।कर्तुम् इच्छसि माम् इति ॥१९।६०।  
क्वासौ नलिनिका का वा ।कस्य वेति मयोदिते ।  
भरद्वाजसुताख्यातुम् ।उपाक्रामत वृत्तकम् ॥१९।६१।  
अस्ति पश्चात् समुद्रान्ते ।स्वाचारधनवत्प्रजम् ।  
नगरं काननद्वीपं ।महेन्द्रनगरोपमम् ॥१९।६२।  
अमहेन्द्रगुणस् तत्र ।मनुजेन्द्रः प्रजाप्रियः ।  
पुत्रो मनोहरस् तस्य ।सञ्ज्ञायापि मनोहरः ॥१९।६३।  
विदिताशेषवेद्यो ऽपि ।गन्धशास्त्रप्रियो ऽधिकम् ।  
नानारुचिषु सत्त्वेषु ।कस्यचित् किञ्चिद् ईप्सितम् ॥१९।६४।  
सुहृदौ बकुलाशोकौ ।वसन्तस्येव तस्य यौ ।  
वसन्तम् इव तं प्रेम्णा ।न कदाचिद् अमुञ्चताम् ॥१९।६५।  
कदाचिद् द्वारपालेन ।वन्दित्वा राजसूनवे ।  
कुमारावसथस्थाय ।समित्राय निवेदितम् ॥१९।६६।  
युष्मान् सुमङ्गलो नाम ।बुद्धगन्धानुशासनः ।  
अग्राम्यो धीरवचनः ।कस्माद् अपि दिदृक्षते ॥१९।६७।  
गच्छ प्रवेशयेत्य् उक्त्वा ।द्वारपालं मनोहरः ।  
विलेपनम् उपादत्त ।धूपं च त्वरितो ऽदहत् ॥१९।६८।  
सुमङ्गलो ऽप्य् अनुज्ञातः ।प्रविश्य द्वारदेशतः ।  
शिरो निपीड्य पाणिभ्यां ।सङ्कोच्याङ्गम् अपासरत् ॥१९।६९।  
अनेन मम धूपेन ।गन्धमाल्यविवादिना ।  
आघ्रातेन शिरःशूलम् ।उत्पन्नम् इति चावदत् ॥१९।७०।  
आकृष्टे स्थगिकायाश् च ।स्वस्याः फलकसम्पुटे ।  
मनोहरं मुहुः पश्यन् ।स्वयं धूपम् अयोजयत् ॥१९।७१।  
ततः कृतनमस्कारः ।स मनोहरम् अब्रवीत् ।  
सुमनोगन्धसंवादी ।धूपो ऽयं दाह्यताम् इति ॥१९।७२।  
ततः सबकुलाशोकस् ।तस्मिन् गन्धे मनोहरः ।  
प्रतीतो गन्धशास्त्रज्ञं ।सुमङ्गलम् अपूजयत् ॥१९।७३।  
एवं च कृतसत्कारो ।राजपुत्रं सुमङ्गलः ।  
दिनैस् त्रिचतुरैर् एव ।चतुरः पर्यतोषयत् ॥१९।७४।  
एकदा बकुलाशोक ।सुमङ्गलपुरःसरः ।  
मनोहराम् अगाद् द्रष्टुं ।यक्षसत्त्रां मनोहरः ॥१९।७५।  
तत्र तत्र ततस् तेन ।पश्यता तत् तद् अद्भुतम् ।  
यक्षीप्रतिकृतिर् दृष्टा ।विन्यस्ता चित्रकर्मणि ॥१९।७६।  
निर्जीवापि स्फुरन्तीव ।मूकापि मृदुवाग् इव ।  
चित्रे न्यस्तापि सा तेन ।चित्ते न्यस्तातिरागिणा ॥१९।७७।  
द्रष्टव्यं चान्यद् उज्झित्वा ।रमणं चित्तचक्षुषाम् ।  
सुमनोगन्धधूपाद्यैस् ।ताम् एवैकाम् असेवत ॥१९।७८।  
बलवन्मन्मथापास्त ।भोग्याभोग्यविचारणः ।  
नितम्बाद् अम्बरं तस्याः ।स किलाक्रष्टुम् ऐहत ॥१९।७९।  
चित्रभित्तिम् अथ त्यक्त्वा ।सापि पद्मेव पद्मिनीम् ।  
विष्णोर् वक्ष इव श्यामम् ।असेवत नभस्तलम् ॥१९।८०।  
उवाच राजपुत्रं च ।नाम्नाहं सुकुमारिका ।  
यक्षी यक्षपतेः शापात् ।प्राप्तालेख्यशरीरताम् ॥१९।८१।  
तेन क्षणिकरोषेण ।नारीषु च दयालुना ।  
शापान्तम् अर्थितेनाहम् ।इति निध्याय धीरिता ॥१९।८२।  
चित्रन्यस्ततनुं यस् त्वां ।मनुष्यो ऽभिभविष्यति ।  
स एव कृतशापान्तस् ।तव भर्ता भविष्यति ॥१९।८३।  
इति त्वं राजराजेन ।भर्ता मे प्रतिपादितः ।  
सदृशो वरदानेन ।शापो ऽपि हि महात्मनाम् ॥१९।८४।  
यदि ते ऽस्ति मयि प्रीतिस् ।ततः क्रीडत्सुरासुरम् ।  
शैलं श्रीकुञ्जनामानं ।यक्षावासं व्रजेर् इति ॥१९।८५।  
अथान्तर्धिं गता यक्षी ।महामोहं मनोहरः ।  
तं चालोक्य तथावस्थं ।विषादं बकुलादयः ॥१९।८६।  
लब्धसञ्ज्ञश् च तैर् उक्तः ।श्रुत्वा यक्षीकथाम् असौ ।  
अलम् आकुलतां गत्वा ।सुलभा सुकुमारिका ॥१९।८७।  
यद्य् असौ दुर्गमः शैलस् ।ततस् तं सुकुमारिका ।  
युष्मत्सम्भोगम् इच्छन्ती ।न तथा कथयेद् इति ॥१९।८८।  
एकदा पितरं द्रष्टुं ।स गतः ससुहृद्गणः ।  
सिद्धयात्रं परावृत्तम् ।अपश्यत् पोतवाणिजम् ॥१९।८९।  
राज्ञो दत्तमहारत्नः ।स राज्ञा कृतसत्क्रियः ।  
पृष्टस् तेन भवान् किं किम् ।आश्चर्यं दृष्टवान् इति ॥१९।९०।  
तेनोक्तम् अम्बुधेस् तीरे ।देवेन वसता सता ।  
दृष्टं किं नाम नाश्चर्यम् ।आश्चर्यनिधिर् अम्बुधिः ॥१९।९१।  
किं त्व् एकदाहम् अद्राक्षं ।हृतपोतो नभस्वता ।  
सान्द्रहेमप्रभापिङ्गं ।तुङ्गशृङ्गस्रजं नगम् ॥१९।९२।  
किम् एतद् इति पृष्टश् च ।मया निर्यामको ऽवदत् ।  
वृद्धैर् एष समाख्यातः ।श्रीकुञ्जः शृङ्गवान् इति ॥१९।९३।  
एवमादि निवेद्यासौ ।वाणिजः स्वगृहान् अगात् ।  
राजपुत्रो ऽपि राजानं ।नत्वा वाणिजम् अन्वगात् ॥१९।९४।  
प्रददाव् अथ सर्वस्वं ।तस्मै त्रासेन वाणिजः ।  
राजपुत्राद् गृहप्राप्ताद् ।आढ्यः को नाम न त्रसेत् ॥१९।९५।  
तेनापि सुमनोमाला ।मात्रम् आलभ्य भाषितम् ।  
न सत्कारखलीकारम् ।अर्हन्ति शिशवो गुरोः ॥१९।९६।  
किं तु यस् तातपादेभ्यः ।श्रीकुञ्जः कथितस् त्वया ।  
स कुतूहलिने मह्यं ।स्पष्टम् आख्यायताम् इति ॥१९।९७।  
प्रत्याश्वस्तस् ततस् तस्य ।वचोभिर् मधुरैर् असौ ।  
श्रीकुञ्जं सहितं चिह्नैर् ।इत्य् आख्यातुं प्रचक्रमे ॥१९।९८।  
अथैकदा मदेनेव ।महाव्यालो मतङ्गजः ।  
मरुता त्याजितस्थैर्यो ।यातः पोतः स्वतन्त्रताम् ॥१९।९९।  
प्रशान्तोत्पातवातत्वात् ।सागरे चाम्बरस्थिरे ।  
चित्राकारान् अपश्याम ।प्राणिनो जलचारिणः ॥१९।१००।  
क्वचित् केसरिशार्दूल ।द्वीपिखड्गर्क्षशम्बरान् ।  
यूथशः प्रस्तुतक्रीडान् ।उन्मज्जननिमज्जनैः ॥१९।१०१।  
अन्यत्राविद्धकर्णानां ।स्त्रीपुंसानाम् अवाससाम् ।  
ध्वनिमात्रकभाषाणां ।द्वन्द्वानि पशुधर्मणाम् ॥१९।१०२।  
क्वचिद् उत्पततस् तुङ्गान् ।नागान् आयतपक्षतीन् ।  
पक्षच्छेदभयालीनान् ।नगान् इव महार्णवात् ॥१९।१०३।  
अवाच् च सहसा मोदः ।कौवेर्याः पवनाहृतः ।  
यस्याघ्राणाय सम्पन्नं ।मन्ये घ्राणम् अयं जगत् ॥१९।१०४।  
द्रक्ष्यन्तः सम्भवं तस्य ।सकुतूहलदृष्टयः ।  
दूराद् गिरिम् अपश्याम ।रत्नकूटस्थकिन्नरम् ॥१९।१०५।  
किम् एतद् इति प्र्ष्टश् च ।मया निर्यामको ऽब्रवीत् ।  
वृद्धैर् एष समाख्यातः ।श्रीकुञ्जः शृङ्गवान् इति ॥१९।१०६।  
इत्यादि कथितं तेन ।यद् यत् तत् तन् मनोहरः ।  
सहसागरदिग्देशं ।स्पष्टं सम्पुटके ऽलिखत् ॥१९।१०७।  
आगमय्य ततः पोतम् ।आप्तनिर्यामकास्थितम् ।  
बकुलादिसहायो ऽसाव् ।अगाहत महार्णवम् ॥१९।१०८।  
अनुकूलमहावेग ।समीरप्रेरितेन सः ।  
आसीदद् अचिरेणैव ।पोतेन दिशम् ईप्सिताम् ॥१९।१०९।  
सदृशैः स्फलकस्थानां ।चिह्नैर् जनितनिश्चयः ।  
मनश्चक्षुःशरीरैः सः ।श्रीकुञ्जं युगपद् गतः ॥१९।११०।  
अम्भोधिजलकल्लोल ।धौतनीलोपलं ततः ।  
आकाशाशविशालोच्चं ।पोतः सोपानम् आसदत् ॥१९।१११।  
तत्रैव सुहृदस् त्यक्त्वा ।यद् उत्कण्ठो मनोहरः ।  
तेन शैलाग्रम् आरोहद् ।धर्मेनेव त्रिपिष्टपम् ॥१९।११२।  
यक्षस्त्रीपुंसवृन्दैश् च ।प्रेक्ष्यमाणः ससम्मदैः ।  
सङ्कल्पचक्षुषा पश्यन्न् ।अगच्छत् सुकुमारिकाम् ॥१९।११३।  
तत्र काश्चिद् अभाषन्त ।कृतार्था सुकुमारिका ।  
ययास्मिन्न् आहितं प्रेम ।नरामरकुमारके ॥१९।११४।  
सुरासुरनराणां हि ।कस्यायं न मनोहरः ।  
यो वृतः सहजाहार्यैः ।शरीरादिगुणैर् इति ॥१९।११५।  
प्रक्रीडन्तीम् अथापश्यद् ।विशाले मन्दिराजिरे ।  
स्वे सङ्कल्पमये यक्षीं ।वक्षसीव मनोहरः ॥१९।११६।  
प्रत्युद्गम्य तया चासौ ।रूपाजीवाप्रगल्भया ।  
स्विन्नकण्टकिते पाणौ ।गृहीत्वान्तः प्रवेशितः ॥१९।११७।  
तस्याः पितरम् अद्राक्षीत् ।तत्रारब्धदुरोदरम् ।  
रक्ताक्षं शातकौम्भाभं ।समदं मेदुरोदरम् ॥१९।११८।  
उपवेश्य च तेनाङ्के ।घ्रात्वा मूर्ध्नि महोहरः ।  
श्वश्रूः पश्येत्य् अनुज्ञातः ।प्रविवेशावरोधनम् ॥१९।११९।  
यत्र सम्पूर्णतारुण्याः ।कर्णिकारस्रगुज्ज्वलाः ।  
श्वश्रूश्वशुरयोस् तस्य ।पितामह्यो ऽपि योषितः ॥१९।१२०।  
अभिवाद्य च तास् तत्र ।स ताभिर् अभिनन्दितः ।  
अनुज्ञातश् च सस्नेहं ।प्राविशत् कन्यकागृहम् ॥१९।१२१।  
दिव्यस्य मधुनः पानं ।दिव्यतन्त्रीरुतिश्रुतिः ।  
दिव्यस्त्रीसम्प्रयोगाश् च ।मनोहरमनो ऽहरन् ॥१९।१२२।  
इत्य् असौ क्षणम् आसीनः ।सुकुमारिकयोदितः ।  
अतीता- दिवसाः पञ्च ।कुमार प्रतिगम्यताम् ॥१९।१२३।  
देवलोकैकदेशो ऽयं ।यत् ततो ऽस्मिन् न लभ्यते ।  
स्थातुं मानुषमात्रेण ।पञ्चमाद् दिवसात् परम् ॥१९।१२४।  
भवन्तं च परित्यज्य ।गच्छेयुः पोतवाहकाः ।  
वहनस्वामिनं पञ्च ।प्रतीक्षन्ते दिनानि ते ॥१९।१२५।  
श्रुत्वेदं राजपुत्रस्य ।देवपुत्रस्य यादृशी ।  
स्वर्गतश् च्यवमानस्य ।ध्यामध्यामाभवत् प्रभा ॥१९।१२६।  
तं दृष्ट्वा तादृशाकारम् ।अवोचत् सुकुमारिका ।  
अद्यारभ्य गमिष्यामि ।तवैवाहं गृहान् इति ॥१९।१२७।  
स तया धीरितो गत्वा ।पोतम् उद्विग्नवाहकम् ।  
तत्रैव सुहृदो ऽपश्यद् ।दिव्यरत्नाम्बरस्रजः ॥१९।१२८।  
स्थिताः स्थ दिवसान् एतान् ।क्व कथं वेति चोदिताः ।  
तेन ते कथयन्ति स्म ।यथा यूयं तथा वयं ॥१९।१२९।  
सुकुमारिकयादिष्टाः ।प्रहृष्टा- गुह्यकाङ्गनाः ।  
अस्मान् उपचरन्ति स्म ।सुरान् इव सुराङ्गनाः ॥१९।१३०।  
महादेवम् उपासीना- ।मृता- गच्छन्ति मानुषाः ।  
सेवमाना- वयं देवं ।देवताम् अमृता- गताः ॥१९।१३१।  
इति यक्षीकथारक्ता- ।महाध्वानं महाभयम् ।  
तासाम् एवानुभावेन ।सन्तेरुस् ते महोदधिम् ॥१९।१३२।  
व्यापारैर् उज्झितं सर्वैस् ।त्रिवर्गप्राप्तिहेतुभिः ।  
प्राविशंस् तद्वियोगार्तं ।शून्यराजपथं पुरम् ॥१९।१३३।  
अथैका ब्राह्मणी वृद्धा ।किम् अर्थम् अपि निर्गता ।  
अवगुष्ठितमूर्धानं ।पश्यति स्म मनोहरम् ॥१९।१३४।  
तम् असौ प्रत्यभिज्ञाय ।परितोषस्खलद्गतिः ।  
गत्वा ध्यानपरास्थानं ।महीपालम् अतोषयत् ॥१९।१३५।  
मन्त्रिप्रभृतयस् तेन ।वारिताः पुरवासिनः ।  
मा वोचद् दारकं कश्चित् ।क्व गतो ऽभूद् भवान् इति ॥१९।१३६।  
राजपुत्रो ऽपि राजानम् ।अवन्दत विलक्षकः ।  
सो ऽपि तस्याङ्कम् आरोप्य ।हरति स्म विलक्षताम् ॥१९।१३७।  
स्वं च मन्दिरम् आगत्य ।स सुमङ्गलम् उक्तवान् ।  
गन्धशास्त्रफलं सारं ।धूपम् आयोज्यताम् इति ॥१९।१३८।  
अद्यागच्छति युष्माकं ।सखीभिः सहिता सखी ।  
सुगन्धिताप्रधानं च ।रतम् आहुर् अनिन्दितम् ॥१९।१३९।  
गन्धराजश् च यो ऽस्माकं ।घुष्यते यक्षकर्दमः ।  
स कर्दमसमस् तासाम् ।अतो ऽसौ यक्षकर्दमः ॥१९।१४०।  
तस्माद् आदरम् आस्थाय ।शास्त्रम् अद्य प्रकाश्यताम् ।  
धनुर्वेदस्य कृत्स्नस्य ।विद्धसारं हि सौष्ठवम् ॥१९।१४१।  
इति प्रोत्साहितस् तेन ।स्वार्थेन च सुमङ्गलः ।  
धूपस्नानीयगन्धादि ।यथादेशम् अयोजयत् ॥१९।१४२।  
मनोहरस् तु ससुहृत् ।कृतकामुकडम्बरः ।  
आसन्नदयिताशून्यां ।दुःखशय्याम् असेवत ॥१९।१४३।  
ततः स तादृशो गन्धस् ।तथायत्नेन साधितः ।  
प्रेरितः पटुनान्येन ।समीरेणेव तोयदः ॥१९।१४४।  
भासा विच्छाययन्तीव ।चन्द्रकान्तादिचन्द्रिकाम् ।  
प्रविश्य सहसाछ्यास्त ।पर्यङ्कं सुकुमारिका ॥१९।१४५।  
ततः सस्मितम् आलोक्य ।बकुलादीन् उवाच सा ।  
ससहायाहम् आयाता ।यात विश्रम्यताम् इति ॥१९।१४६।  
प्रणम्य तेषु यातेषु ।कुमारसुकुमारिके ।  
यथा तथाविधोत्कण्ठे ।तथागमयतां निशाम् ॥१९।१४७।  
सम्भोगरमणीयैश् च ।शरीरैर् बकुलादयः ।  
प्रभाते राजपुत्राय ।रात्रिवृत्तं न्यवेदयन् ॥१९।१४८।  
रात्रौ रात्रौ समेतानां ।वियुक्तानां दिवा दिवा ।  
इति संवत्सरो यातस् ।ताभिस् तेषाम् अचेतितत्ः ॥१९।१४९।  
एकदा स्यन्दमानाश्रुः ।साक्रन्दा सा तम् अब्रवीत् ।  
स्वाधीनानां पराधीनैः ।सह सङ्गतिर् ईदृशी ॥१९।१५०।  
अद्यारभ्य मया देवः ।सेवितव्यो धनेश्वरः ।  
सखीसहितया वर्षं ।गृहीतब्रह्मचर्यया ॥१९।१५१।  
पितरौ वन्दितुं चाहम् ।अष्टम्य्-आदिषु पर्वसु ।  
स्वगृहाय गमिष्यामि ।तत्र गच्छेद् भवान् इति ॥१९।१५२।  
त्वत्सङ्गसुभगा या दिक् ।ताम् अपि प्रेक्ष्य जीव्यते ।  
निन्दितामृतपानेन ।किं पुनर् दर्शनेन ते ॥१९।१५३।  
तस्याम् उक्त्वेति यातायाम् ।आयाता- बकुलादयः ।  
खं पश्यन्तम् अपश्यंस् तम् ।इयं यातीति वादिनम् ॥१९।१५४।  
ततः सबकुलाशोके ।सशोके पार्थिवात्मजे ।  
तोषगद्गदवाग् उच्चैर् ।अभाषत सुमङ्गलः ॥१९।१५५।  
किम् अस्ताने विषादेन ।पोतम् आरुह्य मामकम् ।  
दृष्टमार्गा- मुहूर्तेन ।यामस् तं गुह्यकाचलम् ॥१९।१५६।  
ध्यायन्तस् तत्र ताः कान्ताः ।पश्यन्तश् चान्तरान्तरा ।  
सङ्गमाशाधनप्राणा- ।यापयाम समाम् इति ॥१९।१५७।  
ततः स तेन पोतेन ।प्रस्थितश् च महार्णवम् ।  
स च पोतः समीरेण ।दूरं हृत्वा विपादितः ॥१९।१५८।  
राजपुत्रस् तु दयितां ।सिद्धां विद्याम् इव स्मरन् ।  
तां न चेतितवान् एव ।विपत्तिं मारदारुणाम् ॥१९।१५९।  
उत्तीर्णस्यैव जलधेर् ।वेलारोधासि सर्पतः ।  
चौरसैन्येन संयम्य ।तस्यालङ्करणं हृतम् ॥१९।१६०।  
ततस् तस्करसैन्यं तद् ।वाजिसैन्येन सर्वतः ।  
वेष्टितं कुट्टितं बद्धम् ।उद्बद्धं पादपेषु च ॥१९।१६१।  
एकश् चारुतराकारः ।पुरुषः प्रणिपत्य तम् ।  
करिणीपृष्ठम् आरोप्य ।ससैन्यः प्रस्थितः पुरः ॥१९।१६२।  
अदूरं चान्तरं गत्वा ।बन्दिस्तुतिगुणान्वयः ।  
मनोहरः पुरं प्रापत् ।कुङ्कुमालिप्तचत्वरम् ॥१९।१६३।  
रत्नवन्दनमालानां ।स शृण्वन् पटुशिञ्जितम् ।  
आगच्छत् कलरासानां ।नानापत्त्रिस्रजाम् इव ॥१९।१६४।  
पुरानुरूपशोभं च ।प्राविशत् स नृपालयम् ।  
विशालमण्डपासीनं ।शक्राकारं नराधिपम् ॥१९।१६५।  
अवतीर्य च हस्तिन्याः ।स राजानम् अवन्दत ।  
गाढम् आलिङ्ग्य तेनापि ।चिरं प्रीत्या निरूपितः ॥१९।१६६।  
शरीरावयवान् दृष्ट्वा ।मुहुस् तस्यावदत् ततः ।  
कुतः सुमङ्गलाद् अन्यश् ।चक्षुष्मान् इति भूपतिः ॥१९।१६७।  
आसीच् च राजपुत्रस्य ।स एवायं सुमङ्गलः ।  
भवेद् अहम् इव भ्रष्टः ।पोतभङ्गभयाद् इति ॥१९।१६८।  
गच्छ विश्रम्य तातेति ।राज्ञोक्तः प्राविशत् पुरम् ।  
अपश्यन् नतमूर्धानं ।स तम् एव सुमङ्गलम् ॥१९।१६९।  
पृच्छति स्म च तं भद्र ।मित्रे प्राणसमे तव ।  
भुजौ मे बकुलाशोकौ ।कच्चित् कुशलिनाव् इति ॥१९।१७०।  
तेनोक्तं बकुलाशोकौ ।गृहान् कुशलिनौ गतौ ।  
यथा चाहम् इहायातस् ।तथाश्रोतुं प्रसीदत ॥१९।१७१।  
पुनरुक्तगुणाख्यानम् ।एतत् नागपुरं पुरम् ।  
दृष्टम् एव हि युष्माभिर् ।नृपश् चैष पुरन्दरः ॥१९।१७२।  
जयन्त इति पुत्रो ऽस्य ।शूरः चारुः कविः पटुः ।  
स येन यूयम् आनीताः ।सागरोपान्तकाननात् ॥१९।१७३।  
सुता नलिनिका नाम ।नृपतेस् तस्य तादृशी ।  
यस्या- न प्रमदालोके ।न चास्ति सदृशो वरः ॥१९।१७४।  
वरं वरयता तस्याः ।पित्रा द्वीपान्तराण्य् अपि ।  
गुणरूपान्तरज्ञान ।शालिनः प्रहिता- हताः ॥१९।१७५।  
अनेन च प्रपञ्चेन ।यदा कालो बहुर्गतः ।  
तदा माम् अयम् आहूय ।सदैन्यस्मितम् उक्तवान् ॥१९।१७६।  
त्वं न केवलम् अस्माकं ।सर्वाध्यक्षगणाग्रणीः ।  
नाथो ऽपि भव नस् तात ।सङ्कटाद् उद्धरन्न् इतः ॥१९।१७७।  
कुलशीलवयोरूपैर् ।यः स्याद् अस्याः समो वरः ।  
आदरेण तम् अन्विष्येस् ।त्यज श्रीमदिरारुजम् ॥१९।१७८।  
भूरिसारधनाढ्यो ऽपि ।गुणद्रविणदुर्गतः ।  
दुर्गतेभ्यः सुदूरेण ।शोचनीयः सताम् इति ॥१९।१७९।  
ततो नलिनिकारूपम् ।आलिख्य फलके मया ।  
मही साष्टादशद्वीपा ।परिक्रान्ता वरार्थिना ॥१९।१८०।  
यदा तु पटुयत्नो ऽपि ।नालभे वरम् ईप्सितम् ।  
तदा त्यक्तुमनः प्राणान् ।प्राविविक्षं महोदधिम् ॥१९।१८१।  
गतश् च काननद्वीपं ।दृष्टवान् अस्मि सञ्चरन् ।  
युष्मद्गुणकथासक्ताः ।सन्तताः साधुसम्पदः ॥१९।१८२।  
ततः स मे स्थिराधैर्यस् ।तादृङ्मरणनिश्चयः ।  
ज्योत्स्नयेव तमोराशिर् ।युष्मत्कीर्त्या निराकृतः ॥१९।१८३।  
गन्धशास्त्रव्यसनिनो ।युष्मान् बुद्ध्वा च लोकतः ।  
आत्मापि गन्धशास्त्रज्ञस् ।तदा वः श्रावितो मया ॥१९।१८४।  
तुल्यज्ञानस्वभावा- हि ।भर्तॄणाम् अनुजीविनः ।  
रञ्जयन्ति मनः क्षिप्रं ।गुणैर् अपि निराकृताः ॥१९।१८५।  
गन्धमाल्यविसंवादी ।धूपो यच् चापि दाहितः ।  
सुहृद्भिः सह युष्माभिर् ।अहं जिज्ञासितस् तदा ॥१९।१८६।  
यच् च योजितवान् अस्मि ।गन्धमाल्यानुवादिनम् ।  
धूपं तत् फलके न्यस्ताम् ।अपश्यं भर्तृदारिकाम् ॥१९।१८७।  
ताम् आलोक्य ततो युष्मान् ।मन्ये ऽहं धन्यजन्मनाम् ।  
आत्मनो राजपुत्र्याश् च ।विधातुश् च कृतार्थताम् ॥१९।१८८।  
सो ऽहं स्वार्थपरो युष्मान् ।अपहर्तुम् इतो गतः ।  
यावद् युष्मद्गुणैर् एव ।हृतः साधुमनोहरैः ॥१९।१८९।  
तथापि सत्कृतो युष्मान् ।हर्तुम् एवाहम् उद्यतः ।  
पापम् अध्याचरन्त्य् एव ।भृत्या भर्तृप्रियेप्सवः ॥१९।१९०।  
पुण्यैर् नलिनिकायाश् च ।युष्मत्सङ्गमहेतुभिः ।  
सेवाचारापदेशेन ।गतैव सुकुमारिका ॥१९।१९१।  
इदं चान्तरम् आसाद्य ।मया यूयं त्वरावता ।  
सन्निधापितपोतेन ।समुद्रम् अवतारिताः ॥१९।१९२।  
प्रदेशे यत्र चाम्भोधिर् ।विपन्नं वहनं वहेत् ।  
विपन्नवहनस् तत्र ।न च कश्चन विद्यते ॥१९।१९३।  
तेन तौ बकुलाशोकाव् ।अविपन्नौ गृहान् गतौ ।  
इदं च पुरम् आयाता- ।यथा यूयं तथा वयम् ॥१९।१९४।  
तस्मान् नलिनिकाद्यैव ।युष्माभिर् अनुगम्यताम् ।  
न हि श्रीः स्वयम् आयान्ती ।कालातिक्रमम् अर्हति ॥१९।१९५।  
मनोहरस् तु तां प्राप्य ।सर्वाकारमनोहराम् ।  
यथाकामम् उपाभुङ्क्त ।करी कमालिनीम् इव ॥१९।१९६।  
सुमङ्गलेन सा चोक्ता ।मा स्म शेथाः पृथङ्निशि ।  
पत्युस् ते दयिता यक्षी ।मैवं नैषीद् असाव् इति ॥१९।१९७।  
कुपिता राजपुत्राय ।राजपुत्री कदाचन ।  
उन्निद्रैव सनिद्रेव ।सुप्ता किल पृथक् क्षणम् ॥१९।१९८।  
अथ सेवावधौ पूर्णे ।वर्षान्ते सुकुमारिका ।  
शयितं पृथग् आसाद्य ।मनोहरम् अपाहरत् ॥१९।१९९।  
यथा नलिनिकाभर्ता ।सुकुमारिकया हृतः ।  
युष्मान् अपि हरेद् एषा ।तथा मातङ्गकन्यका ॥१९।२००।  
मन्यध्वे यादृशीम् एनां ।कन्यका नेयम् ईदृशी ।  
न हि चण्डालकन्यासु ।रज्यन्ते देवसूनवः ॥१९।२०१।  
इदं नलिनिकावृत्तं ।स्मृत्वा यूयं मयोदिताः ।  
न मे नलिनिकावार्त्ता ।विरसान्ता भवेद् इति ॥१९।२०२।  
अनन्यगतसङ्कल्पम् ।एवं मां मा स्म कल्पयः ।  
इति जिह्मं पुरस् तस्याः ।कामुकाचारम् आचरम् ॥१९।२०३।  
गन्धर्वदत्तावचनात् प्रियत्वं ।मातङ्गकन्या सुतराम् अगान् मे ।  
मदं विधत्ते मदिरा प्रकृत्या ।किम् अङ्ग कान्ताननसङ्गरम्या ॥१९।२०४।  
इति शेषं वसन्तस्य ।तनुपाटलकुङ्मलम् ।  
दिवसांश् च नयामि स्म ।सुभगानिलचन्दनान् ॥२०।१।  
एकदा दत्तकेनाहम् ।आगत्य हसतोदितः ।  
अर्यपुत्र विचित्रं वः ।क्रीडास्थानम् उपागतम् ॥२०।२।  
राजमार्गे मया दृष्टा ।वृद्धा स्त्री भास्वरप्रभा ।  
नागरैर् देवि देवीति ।वन्द्यमाना वरार्थिभिः ॥२०।३।  
सा चाह प्रभवन्तीव ।दारक प्रतिगृह्यताम् ।  
तव भर्त्रे मया दत्ता ।कन्याजिनवतीति माम् ॥२०।४।  
उक्ता सा च मया देवि ।भृत्यत्वात् परवान् अहम् ।  
दृष्ट्वा स्वामिनम् आयामि ।तत् क्षणं क्षम्यताम् इति ॥२०।५।  
स मयोक्तस् तया साकं ।हसन्तः सुखम् आस्महे ।  
तेनागच्छतु सात्रैव ।मद्वचश् चेदम् उच्यताम् ॥२०।६।  
बहून् सम्पृच्छ्य कन्यायाः ।कार्यौ दानप्रतिग्रहौ ।  
प्रष्टव्याः सन्ति चास्माकं ।तावत् पृच्छामि तान् अहम् ॥२०।७।  
अन्यच् चागम्यताम् एतद् ।गृहं यदि न दुष्यति ।  
त्वादृशातिथिसत्कारः ।कारणं श्रेयसाम् इति ॥२०।८।  
ततः प्रस्थापितो गत्वा ।प्रत्यागत्य च दत्तकः ।  
माम् अभाषत भारत्या ।गम्भीरभयगर्भया ॥२०।९।  
युष्मत्सन्देशम् आकर्ण्य ।तयोक्तं भीमहासया ।  
अहो महाकुलीनानाम् ।आचारः साधुसेविनाम् ॥२०।१०।  
किम् अत्रोदयनो राजा ।प्रष्टव्यः सुहृदा तव ।  
देवी वासवदत्ता वा ।किं वा मगधवंशजा ॥२०।११।  
रुमण्वदादयः किं वा ।किं वा हरिशिखादयः ।  
आह यत् सन्ति मे केचित् ।तावत् पृच्छामि तान् इति ॥२०।१२।  
आज्ञापयति यच् चैष ।माम् इहागम्यताम् इति ।  
किम् एवम् अपमान्यन्ते ।गुरवो गुरुसेविभिः ॥२०।१३।  
अथ वा किम् अहं तस्य ।समीपं किम् असौ मम ।  
अचिराद् यास्यतीत्य् एतत् ।स एवानुभविष्यति ॥२०।१४।  
इत्य् उक्त्वा निश्चरन्तीभिर् ।ज्वालामालाभिर् आननात् ।  
दग्ध्वा चम्पैकदेशं सा ।महोल्केव तिरोहिता ॥२०।१५।  
मम त्व् आसीद् विदग्धेयं ।वृद्धा विप्रश्निका ध्रुवम् ।  
इन्द्रजालाभियुक्ता वा ।मायाकारी भवेद् इति ॥२०।१६।  
भरद्वाजसुतायास् तु ।तीव्रः सन्त्रासकारणः ।  
अस्मद्धृदयसन्तापी ।परितापज्वरो ऽभवत् ॥२०।१७।  
मृणालानिलमुक्ताली ।जलार्द्रपटचन्दनैः ।  
अस्मदङ्गपरिश्वङ्गैर् ।नास्यास् तापो न्यवर्तत ॥२०।१८।  
ततः शक्रधनुःसम्पा ।बलाकाचक्रलाञ्छनैः ।  
निरम्बुदाम्बरच्छायैश् ।छन्नम् अम्बरम् अम्बुदैः ॥२०।१९।  
सन्तापम् अपनेतुं च ।सासारैः पश्चिमानिलैः ।  
समारोहाम हर्म्यस्य ।सान्द्रशुभ्रसुधं शिरः ॥२०।२०।  
तत्रारुद्धप्रणालादि ।दासीद-सोत्तराम्बरैः ।  
पाश्चात्यमरुदाद्योति ।जडं जलम् अधारयम् ॥२०।२१।  
तत्रान्येषाम् उरोमात्रे ।मज्जन्तः कुब्जवामनाः ।  
शनकैः शान्तसन्तापां ।भारद्वाजीम् अहासयत् ॥२०।२२।  
इति नः क्रीडतो दृष्ट्वा ।प्रासादाग्रमहाह्रदे ।  
जले रन्तुम् इवोष्णांशुः ।प्राविशत् पश्चिमार्णवम् ॥२०।२३।  
भरद्वाजतनूजा तु ।निषेव्य शिशिरं चिरम् ।  
प्रशान्तागन्तुसन्तापा ।शीतपीडातुराभवत् ॥२०।२४।  
ताम् उरोबाहुवासोभिः ।समाच्छाद्य निरन्तरम् ।  
विशीतां कृतवान् अस्मि ।तापशीतापहारिभिः ॥२०।२५।  
अपनीतपिधानैश् च ।प्रणालैर् मकराननैः ।  
प्रासादात् प्रास्रवत् तोयं ।सुमेरोर् इव निर्झरैः ॥२०।२६।  
प्रकीर्णसलिलक्रीडा ।पीडनच्छिन्नभूषणम् ।  
मुनिपीताम्बुधिच्छायं ।हर्म्याग्रं तद् अदृश्यत ॥२०।२७।  
तस्मिन्न् अभिनवाम्भोद ।कुम्भाम्भःक्षालनामले ।  
दानैः परिचरामि स्म ।समानैः परिचारकान् ॥२०।२८।  
इति कान्ते त्रियामादौ ।गमिते मानितप्रियः ।  
उपायि प्रबलां निद्रां ।सुखदुःखाभिभाविनीम् ॥२०।२९।  
याते च क्षणदापादे ।कठोरस्पर्शबोधितः ।  
गम्भीरेक्षणम् अद्राक्षं ।नरं व्यात्तास्यकन्दरम् ॥२०।३०।  
अनुमाय च तं प्रेतं ।मन्त्रगर्भम् उपागतम् ।  
क्वापि मां नेतुम् इच्छन्तं ।नेतुम् ऐच्छं यमालयम् ॥२०।३१।  
भरद्वाजात्मजा त्रस्ता ।मा स्म निद्रां जहाद् इति ।  
न तं तत्र निहन्मि स्म ।भीषणारटिशङ्कितः ॥२०।३२।  
तुषारजडम् आरोप्य ।स्वपृष्टं काष्ठनिष्ठुरम् ।  
स मां सोपानमार्गेण ।प्रासादाग्राद् अवातरत् ॥२०।३३।  
तत्प्रभावाच् च निद्रान्धाः ।सुप्ता- जागरिकाः क्षितौ ।  
कक्षारक्षास् तम् अद्राक्षुर् ।न निर्यान्तम् अचेतनाः ॥२०।३४।  
निष्क्रान्तश् च परावृत्य ।कक्षाद्वारं यद् ऐक्षत ।  
कवाटसम्पुटस् तत्र ।शनैर् अघटयत् स्वयम् ॥२०।३५।  
गृहाद् दूरम् अतीतश् च ।जानुभ्यां तम् अताडयम् ।  
प्रहारः स तु मे जातो ।जानुपीडाप्रयोजनः ॥२०।३६।  
यच् च किञ्चिद् अहं द्रष्टुम् ।ऐच्छं पटुकुतूहलः ।  
कुलपुत्रः स तत्र स्म ।किञ्चित् कालं न गच्छति ॥२०।३७।  
आशाकाशविशालासु ।विशिखासु प्रसारिताः ।  
अपश्यं द्वीपिनां कृत्तीस् ।तथेदम् अभवन् मम ॥२०।३८।  
एतावन्ति कुतः सन्ति ।द्वीपिचर्माणि कानने ।  
आस्तीर्णानि किम् अर्थं वा ।केनापि विशिखास्व् इति ॥२०।३९।  
यावत् प्रासादम् आलाभ्यो ।जालवातायनच्युतैः ।  
सन्ततैर् वितता रथ्या ।प्रदीपार्चिःकदम्बकैः ॥२०।४०।  
अपनीतवितर्कश् च ।तैर् गतः स्तोकम् अन्तरम् ।  
प्रासादे क्वचिद् अश्रौषं ।वचः कस्यापि कामिनः ॥२०।४१।  
अयि चन्द्रक किं शेषे ।ननु भ्रातर् विबुध्यताम् ।  
नाकर्णयसि कूजन्तम् ।उलूकं सुभगध्वनिम् ॥२०।४२।  
अस्मै दशसहस्राणि ।दीयन्तां भूषणानि च ।  
अयं नः सुखहेतूनाम् ।अग्रणीः सुहृदाम् इति ॥२०।४३।  
अनन्तरं च सारङ्ग ।दर्दूराम्भोदबन्धुना ।  
उत्कण्ठागर्भकण्ठेन ।नीलकण्ठेन कूजितम् ॥२०।४४।  
ततः कामी ज्वलत्क्रोधश् ।चन्द्रकं चण्डम् अब्रवीत् ।  
दुष्टस्य चटकस्यास्य ।मस्तकश् छिद्यताम् इति ॥२०।४५।  
मया तर्कयता चेदं ।विरुद्धम् इति निश्चितम् ।  
आज्ञातम् अनयोर् न्याय्ये ।सम्माननविमानने ॥२०।४६।  
भार्या नागरकस्यास्य ।परसङ्क्रान्तमानसा ।  
एकपर्यङ्कसुप्तापि ।सुप्ता भर्तुः पराङ्मुखी ॥२०।४७।  
तयोलूकध्वनिं श्रुत्वा ।भीरुनारीविभीषणम् ।  
त्रस्तयातः परावृत्य ।गाढम् आलिङ्गितः पतिः ॥२०।४८।  
ततो विरक्तभार्येण ।भार्यारक्तेन चामुना ।  
उलूकभयपूर्वो ऽपि ।कान्ताश्लेषो ऽभिनन्दितः ॥२०।४९।  
तेन पूजाम् उलूकस्य ।सुहृदः कृतवान् अयम् ।  
येनास्य विमुखी कान्ता ।त्रासाद् अभिमुखी कृता ॥२०।५०।  
श्रुत्वा च शिखिनः केकाः ।कान्तोत्कण्ठाविधायिनीः ।  
पत्युः कण्ठं परित्यज्य ।स्थिता भूयः पराङ्मुखी ॥२०।५१।  
तेनानेन मयूरस्य ।मस्तकश् छेदितो रुषा ।  
येनास्याभिमुखी कान्ता ।कूजता विमुखी कृता ॥२०।५२।  
अथातीत्य तम् उद्देशम् ।अश्रौषं मदविद्धयोः ।  
कृतनिग्रहयोर् वाचं ।कुलटाविटयोर् यथा ॥२०।५३।  
मनोघ्राणहरा गन्धा ।यया प्रतनुतुङ्गया ।  
आघ्राता मम सा नासा ।त्वत्कृते विकृता कृता ॥२०।५४।  
कर्तरीपाशसङ्काशौ ।पुरा मण्डितकुण्डलौ ।  
कर्णौ मम तथा भूतौ ।भवतां भवतो यथा ॥२०।५५।  
साहम् एवंविधा जाता ।विप्रलब्धा खलु त्वया ।  
कृतघ्न त्वम् अपीदानीम् ।अवजानासि माम् इति ॥२०।५६।  
अथावोचत् पतिस् तस्याः ।किं मां इन्दसि नन्दिनि ।  
मयापि ननु यत् प्राप्तं ।त्वदर्थं तन् न दृश्यते ॥२०।५७।  
देवाः कुसुमधूपाद्यैः ।पितरः पिण्डवारिभिः ।  
समस्तास् तर्पिता- येन ।दक्षिणाभिर् द्विजातयः ॥२०।५८।  
शूराधिष्ठितपृष्ठानां ।चूर्णितप्रतिदन्तिनाम् ।  
येन चासिसनाथेन ।निकृत्ताः करिणां कराः ॥२०।५९।  
पृथुलाः कोमलास् तुङ्गाः ।पीनाः सत्कृतचन्दनाः ।  
आत्मशेषपरस्त्रीणां ।येन भुक्ताः पयोधराः ॥२०।६०।  
स मे वामेतरः पाणिः ।फुल्लतामरसारुणः ।  
कृत्तः शस्त्रेण सन्धानाद् ।बन्धनाद् इव पल्लवः ॥२०।६१।  
अधुना वामपादस्य ।शृणु चण्डि पराक्रमम् ।  
येन क्रान्ता समुद्रान्ता ।तीर्थस्नानाय मेदिनी ॥२०।६२।  
येन चान्तःपुरारक्ष ।परिक्षिप्तेन लीलया ।  
वप्रप्राकारपरिखाः ।शतकृत्वो विलङ्घिताः ॥२०।६३।  
सो ऽयं मारुतसञ्चारस् ।ताम्रस् तुङ्गनखाङ्गुलिः ।  
पादो मे यादृशो जातस् ।तादृशः कस्य कथ्यताम् ॥२०।६४।  
अथ वा यः समुद्रस्य ।तुलया तुलयेज् जलम् ।  
स गुणान् पाणिपादस्य ।गणयेन् मन्दधीर् गिरा ॥२०।६५।  
सर्वथा धिग् अधीरं मां ।यस् त्वादृश्याः स्त्रियः पुरः ।  
आत्मनः पाणिपादस्य ।प्रशंसामि गुणान् इति ॥२०।६६।  
अथान्यत्र शृणोमि स्म ।पादः श्लोकस्य शोभनः ।  
आगतस् तं लिखाम्य् आशु ।दत्त मे वर्तिकाम् इति ॥२०।६७।  
एवं चानन्तवृत्तान्तं ।चम्पां पश्यन् कुतूहली ।  
आगच्छं नगरीद्वारम् ।उत्तरं प्रेतवाहनः ॥२०।६८।  
मम त्व् आसीन् न माम् एष ।गतप्राणो जिघांसति ।  
उत्तरेण हि नीयन्ते ।न द्वारेण जिघांसितुम् ॥२०।६९।  
चिन्तयन्न् इति निर्यातः ।प्राकारं समया व्रजन् ।  
क्षीणमांसकम् अद्राक्षं ।बालकं गतजीवकम् ॥२०।७०।  
अथाचिन्तयम् आलोक्य ।क्षणं बालचिकित्सितम् ।  
शोषितः शुष्करैवत्या ।वराको ऽयं मृतः शिशुः ॥२०।७१।  
यदि जीवन्तम् अद्रक्ष्यं ।लिखित्वा मण्डलं ततः ।  
अत्रास्ये मरणाद् एनम् ।इष्ट्वा क्रूरग्रहान् इति ॥२०।७२।  
दृष्टवान् अस्मि चान्यत्र ।चित्रवस्त्रविभूषणम् ।  
पुरुषं प्रोषितप्राणम् ।अथेदम् अभवन् मम ॥२०।७३।  
रज्जुशस्त्राग्निपानीय ।जराज्वरगरक्षुधाम् ।  
नायम् अन्यतमेनापि ।केन नाम मृतो भवेत् ॥२०।७४।  
अये नूनम् अयं कामी ।कामयित्वान्यकामिनीम् ।  
निद्रासुखम् उपासीनः ।प्रतिबुद्धः पिपासितः ॥२०।७५।  
सुखसुप्तेति चानेन ।न सा स्त्री प्रतिबोधिता ।  
गवाक्षस्थोदपात्रस्थम् ।उदकं पीतम् आत्मना ॥२०।७६।  
अपनीतपिधानं च ।दृष्ट्वा तज् जलभाजनम् ।  
स्वविषानलदाहान्धः ।प्रविष्टः प्राग् भुजङ्गमः ॥२०।७७।  
तेन तद्विषम् उद्गीर्णं ।तेन तद् दूषितं जलम् ।  
तेन पीतेन मूढो ऽयं ।सद्यः प्राणैर् वियोजितः ॥२०।७८।  
तस्याश् च परकामिन्या- ।दारिकाभिः ससम्भ्रमम् ।  
प्राकारशृङ्गरन्ध्रेण ।निक्षिप्तः परिखातटे ॥२०।७९।  
अमृतो यदि दृष्टः स्याज् ।जीवितः स्याद् अयं मया ।  
मन्त्रमण्डलमुद्राणाम् ।उपांशुस्मरणाद् इति ॥२०।८०।  
अथान्यत्राहम् अद्राक्षं ।निन्दितासुरकन्यकाम् ।  
अशोकशाखिशाखायाम् ।उद्बद्धां काम् अपि स्त्रियम् ॥२०।८१।  
अङ्गैः कुसुमसिन्दूर ।कुङ्कुमालक्तकोज्ज्वलैः ।  
नीलार्धोरुकसंवीत ।विशालजघनस्थलाम् ॥२०।८२।  
निक्षिप्तं च तयादूरं ।करच्छुरितचन्द्रिकम् ।  
चीनपट्टांशुकन्यस्तम् ।अनर्घ्यं रत्नमण्डनम् ॥२०।८३।  
किम् अर्थम् अनया स्त्रैणं ।कृतं साहसम् इत्य् अहम् ।  
परामृश्य बहून् पक्षान् ।इदं निश्चितवान् धिया ॥२०।८४।  
इयं पतिव्रता योषिन् ।नूनं भर्तुश् च वल्लभा ।  
न विमानितवान् एतां ।पतिः परिहसन्न् अपि ॥२०।८५।  
तेन सुप्तेन मत्तेन ।जिज्ञासाकुपितेन वा ।  
गृहीतं नाम कस्याश्चित् ।प्रमदायाः प्रमादिना ॥२०।८६।  
तेन चाश्रुतपूर्वेण ।वज्रपातप्रमाथिना ।  
गाढं ताडितया क्रूरं ।कृतं कर्मेदम् एतया ॥२०।८७।  
सर्वथा पुत्रदाराणां ।पिताभर्तृसमो रिपुः ।  
नास्ति यस् तानितस्नेहाल् ।लालयत्य् एव केवलम् ॥२०।८८।  
वरं चातितिरस्कारो ।बालानां नातिलालना ।  
दृश्यन्ते ह्य् अवसीदन्तो ।धीमन्तो ऽप्य् अतिलालिताः ॥२०।८९।  
वसनाभरणं यच् च ।भूतले स्वयम् उज्झितम् ।  
तत् तस्करकरस्पर्श ।परिहारार्थम् एतया ॥२०।९०।  
निश्चौरा चेदृशी चम्पा ।यन् मेरुगुरुर् अप्य् अयम् ।  
अलङ्कारो ऽप्य् असत्कारः ।सङ्कार इव दृश्यते ॥२०।९१।  
एतानि चान्यानि च नागराणां ।पश्यन् विचित्राणि विचेष्टितानि ।  
चितानलालोकहृतान्धकारम् ।अगच्छम् उज्जीवजनाधिवासम् ॥२०।९२।  
अथापश्यं शिवास् तत्र ।त्रासिताः पिशिताशिनीः ।  
दीनभीषणफेत्काराः ।कुक्कुरैः खरबुक्कितैः ॥२०।९३।  
उज्झिताम्बरम् उद्बाहु ।प्रकीर्णकचसञ्चयम् ।  
परितः कुणपं नृत्यड् ।डाकिनीमण्डलं क्वचित् ॥२०।९४।  
क्वचित् पुरुषम् उत्खड्गम् ।उपात्तघटकर्परम् ।  
महामांसं महासत्त्वाः ।क्रीयताम् इति वादिनम् ॥२०।९५।  
सशस्त्रपुरुषव्रात ।रक्षिताशाचतुष्टयम् ।  
साधकं सिद्धिनिस्त्रिंशम् ।उत्पतन्तं नभः क्वचित् ॥२०।९६।  
इत्यादिबहुवृत्तान्तं ।पश्यता प्रेतकेतकम् ।  
यात्रां या गच्छता दृष्टा ।सा दृष्टा स्थविरा मया ॥२०।९७।  
वटमूले चितावह्नौ ।वामहस्तार्पितस्रुवा ।  
हङ्कारान्तेन मन्त्रेण ।जुह्वती नरशोणितम् ॥२०।९८।  
तं च प्रेतम् असौ दृष्ट्वा ।साधितादेशम् आगतम् ।  
गुरुहर्षवि।आलाक्षी ।कर्मशेषं समापयत् ॥२०।९९।  
तं च दत्तार्घसत्कारम् ।अवोचत् कृतकर्मणे ।  
स्वागतं चन्द्रवक्त्राय ।कुमारो मुच्यताम् इति ॥२०।१००।  
मम त्व् आसीद् अहो कष्टा ।चन्द्रमस्यापद् आगता ।  
येन काकमुखस्यास्य ।मुखम् एतेन तुल्यते ॥२०।१०१।  
स तु मां शनकैर् मुक्त्वा ।बाहुजङ्घं प्रसार्य च ।  
दक्षिणाभिमुखस् तारम् ।आरट्यापतितः क्षितौ ॥२०।१०२।  
अथ मातङ्गवृद्धा माम् ।अवोचद् दत्तविष्टरा ।  
श्मशानम् आगतो ऽस्मीति ।खेदं मा मनसो गमः ॥२०।१०३।  
श्मशाने भगवान् रुद्रः ।सरुद्राणीविनायकः ।  
समातृप्रमथानीकस् ।त्रिसन्ध्यं सन्निधीयते ॥२०।१०४।  
यत्र रुद्रः सुरास् तत्र ।सर्वे हरिपुरःसराः ।  
न ह्य् अन्यत्र तुषारांशुर् ।अन्यत्रास्य मरीचयः ॥२०।१०५।  
मोक्षस्वर्गार्थकामाश् च ।श्रूयन्ते बहवो द्विजाः ।  
प्राप्ताः प्रेतवने सिद्धिं ।तस्मान् नेदम् अमङ्गलम् ॥२०।१०६।  
यदर्थं त्वं ममानीतस् ।तद् एतत् सन्निशाम्यताम् ।  
न हि निष्कारणः खेदस् ।त्वादृशाम् उपपद्यते ॥२०।१०७।  
आसीन् मातङ्गनाथेन्द्रः ।क्षुण्णशत्रुर् मतङ्गजः ।  
शरीरीव महद्बाहोर् ।महासिंहः पतिर् मम ॥२०।१०८।  
अहं धनमती नाम ।मन्त्रशक्तिश् च या मम ।  
सा दिनेषु गमिष्यत्सु ।विज्ञाता भवता स्वयम् ॥२०।१०९।  
चण्डसिंहं महासिंहः ।पुत्रम् उत्पाद्य निष्ठितः ।  
फलभारम् इवानन्तं ।धनः कुसुमसञ्चयः ॥२०।११०।  
सुताजिनवती नाम ।चण्डसिंहस्य कन्यका ।  
रात्रिं दिवम् असूयन्ति ।यस्यै त्रिदशकन्यकाः ॥२०।१११।  
तया महासरोयात्राम् ।अस्माभिः सह यातया ।  
भारद्वाजीद्वितीयस् त्वं ।दृष्टः प्रवहणाश्रितः ॥२०।११२।  
अथावस्थाभवत् तस्याः ।कापि दुर्ज्ञानकारणा ।  
दुर्लभे भवति स्त्रीणां ।दृष्टे त्वादृशि यादृशी ॥२०।११३।  
सखीभिर् अनुयुक्तासौ ।बहुशः क्लेशकारणम् ।  
यदा नाकथयज् ज्ञाता ।मन्त्रशक्त्या मया तदा ॥२०।११४।  
प्रार्थनाभङ्गजं दुःखम् ।असञ्चिन्त्य स्वयं मया ।  
पौत्र्याः प्राणपरित्राणं ।करिष्यन्त्या भवान् वृतः ॥२०।११५।  
दीर्घायुषा यदा चाहं ।परिभूता तथा त्वया ।  
साधयित्वा तथा प्रेतं ।त्वम् इहानायितो मया ॥२०।११६।  
तेनाजिनवतीं तुभ्यं ।प्रयच्छामि बलाद् अपि ।  
मालाम् अधारयन्तो ऽपि ।लभन्ते हि दिवौकसः ॥२०।११७।  
साथ पश्चान्मुखी स्थित्वा ।पौत्रीम् एहीत्य् अभाषत ।  
अथादृश्यत तत्रैव ।साप्य् अनागत्म् आगता ॥२०।११८।  
चेदिवत्सेशदायादं ।मया मन्त्रैर् वशीकृतम् ।  
वरं पाणौ गृहाणेति ।ताम् अवोचत् पितामही ॥२०।११९।  
मदीयं च तदीयेन ।स्विन्नं स्विन्नेन पाणिना ।  
स्फुरन्तं स्फुरतागृह्णाद् ।दक्षिणं दक्षिणेन सा ॥२०।१२०।  
तस्याः कररुचा ताम्रे ।दृष्टपातैः सितासितैः ।  
अपश्यं कुङ्कुमाभे ऽपि ।स्वकरे वर्णसङ्करम् ॥२०।१२१।  
अथ माम् अवदद् वृद्धा ।श्वशुरो दृश्यताम् इति ।  
ततस् ताम् अवदं देवि ।जनो ऽयं परवान् इति ॥२०।१२२।  
ततः पुरुषम् अद्राक्षम् ।अर्कमण्डलभासुरम् ।  
आवर्तयन्तम् उत्कान्तिं ।चन्द्रकान्ताक्षमण्डलम् ॥२०।१२३।  
धनमत्या ममाख्यातम् ।अयं विद्याधरेश्वरः ।  
गौरिमुण्डो महागौरीम् ।आराधयितुम् इच्छति ॥२०।१२४।  
व्यालकाङ्गारकौ चास्य ।भ्रातारौ परिचारकौ ।  
याव् एतौ पार्श्वयोर् अस्य ।भुजाव् इव महाबलौ ॥२०।१२५।  
येनामितगतिर् बद्धः ।कदम्बे मोचितस् त्वया ।  
सो ऽयम् अङ्गारको यो ऽसौ ।जहार कुसुमालिकाम् ॥२०।१२६।  
आरभ्य च ततः कालाद् ।गौरिमुण्डः सहानुजः ।  
द्विषन्तम् अन्तरं प्राप्य ।भवन्तं हन्तुम् इच्छति ॥२०।१२७।  
तेन मानसवेगश् च ।गौरिमुण्डादयश् च ते ।  
अनन्ताश् च महान्तश् च ।भविष्यन्तश् च शत्रवः ॥२०।१२८।  
प्रमत्तम् असहायं च ।दिव्यसामर्थ्यदुर्गतम् ।  
त्वाम् एतद्विपरीतारिं ।पान्तु देवगुरुद्विजाः ॥२०।१२९।  
तन् नायं तव सम्बन्धः ।कन्यामात्रप्रयोजनः ।  
चण्डसिंहसहायो ऽपि ।महद् अस्य प्रयोजनम् ॥२०।१३०।  
मम त्व् अभूद् अभून् मित्रम् ।एको ऽमितगतिर् मम ।  
इदानीं चण्डसिंहो ऽपि ।सुमहाबलमातृकः ॥२०।१३१।  
इति सङ्कल्पयन्न् एव ।छायाच्छुरितचन्द्रिकम् ।  
विमानम् अहम् अद्राक्षम् ।अवरूढं विहायसः ॥२०।१३२।  
गच्छतापि स्थिरेणेव ।तेन मानसरंहसा ।  
खम् अगच्छन्न् इवागच्छं ।वहनेनेव सागरम् ॥२०।१३३।  
अथापश्यं विमानस्य ।दूराद् अवनिमण्डलम् ।  
लोकालोकादिपर्यन्तम् ।आदर्शपरिमण्डलम् ॥२०।१३४।  
इदम् ईदृशम् आकाशम् ।अनावरणम् ईक्ष्यते ।  
स तु नास्ति प्रदेशो ऽस्य ।यो विमानैर् अनावृतः ॥२०।१३५।  
अप्सरःशतसम्बाधं ।सक्रीडागिरिनिष्कुटम् ।  
निकृष्टस्यापि देवस्य ।विमानं योजनायतम् ॥२०।१३६।  
सो ऽहम् एवम् अनन्तानि ।कान्तिमन्ति महान्ति च ।  
गच्छामि स्म विमानानि ।पश्यन्न् आयान्ति यान्ति च ॥२०।१३७।  
कस्मिन्न् अपि ततो देशे ।कस्यापि शिखरे गिरेः ।  
कस्याम् अपि दिशि स्फीतम् ।अदृश्यत पुरः पुरम् ॥२०।१३८।  
तस्माच् चोदपतद् भास्वद् ।विमानं व्याप्नुवन् नभः ।  
शृङ्गात् प्रागचलस्येव ।सहस्रकरमण्डलम् ॥२०।१३९।  
मामकेन विमानेन ।सह तत् समगच्छत ।  
शरीरम् इव मातङ्ग्याः ।शरीरेण निरन्तरम् ॥२०।१४०।  
कृष्णाङ्गश्यामतुङ्गाङ्गस् ।ताम्रापाङ्गायतेक्षणः ।  
आगमत् पुरुषस् तस्मात् ।प्रभाव इव देहवान् ॥२०।१४१।  
ततस् तं प्रत्यभिज्ञाय ।दृष्टं यात्रामहोत्सवे ।  
कथितं धनमत्याहं ।चण्डसिंहम् अवन्दिषि ॥२०।१४२।  
असौ चानन्दजस्वेद ।स्तिमितैर् उत्तनूरुहैः ।  
अङ्गैर् अङ्गं समालिङ्ग्य ।स्नेहाद्रैः कर्कशैर् अपि ॥२०।१४३।  
अपसृत्य ततो दूरं ।नमयित्वोन्नतं शिरः ।  
ज्योग्भर्तर् जय देवेति ।स माम् उक्त्वेदम् अब्रवीत् ॥२०।१४४।  
अस्माभिः सेवकैः कार्यम् ।इदं युष्मासु भर्तृषु ।  
आलिङ्गनं तु भर्तॄणां ।भृत्यैः परिभवो महान् ॥२०।१४५।  
बालो ऽपि नावमन्तव्यो ।जामातेति भवादृशः ।  
महती देवता ह्य् एषा ।त्वादृग्रूपेण तिष्ठति ॥२०।१४६।  
इत्यादि बहु तत् तन् मां ।यावद् एव वदत्य् असौ ।  
चण्डसिंहपुरं तावत् ।तुमुलोत्सवम् आसदम् ॥२०।१४७।  
तस्य किं वर्ण्यते यत्र ।विशालं विशिखातलम् ।  
चित्रं चित्रैर् महारत्नैर् ।इन्द्राणीजघनोचितैः ॥२०।१४८।  
एतेन परिखाशाल ।प्रासादसुरसद्मनाम् ।  
अवश्याधेयशोभानाम् ।आख्यातं रामणीयकम् ॥२०।१४९।  
तस्य किं वर्ण्यते यस्य ।माणवाः स्मितिमानसाः ।  
न स्तन्यम् अपि यावन्ते ।जननीर् अपि बालकाः ॥२०।१५०।  
तस्य किं वर्ण्यते यत्र ।पशुपालसुतैर् अपि ।  
सकलाः सकला विद्या ।मातृकेवानुशीलिताः ॥२०।१५१।  
तस्य किं वर्ण्यते यत्र ।योगिनाम् एव केवलम् ।  
प्रक्षयो न च जायन्ते ।रथ्याः प्रासादसङ्कटाः ॥२०।१५२।  
येन दोषेण संसारात् ।परित्रस्यन्ति मोक्षवः ।  
स तस्मिन् मोक्षशास्त्रेषु ।श्रूयते कपिलादिभिः ॥२०।१५३।  
यच् च दूषितसंसारैर् ।वस्तुदोषैर् अदूषितम् ।  
अकल्मषगुणात् तस्माद् ।रमणीयतमं कुतः ॥२०।१५४।  
न चेदं चण्डसिंहस्य ।पुरम् एकं प्रशस्यते ।  
अन्येषाम् अपि सिद्धानाम् ।ईदृशान्य् अधिकान्य् अपि ॥२०।१५५।  
अवरुह्य च भूमिष्ठात् ।तस्माद् अम्बरमन्दिरात् ।  
प्राविशं कन्यकागारं ।हसिताम्बरमन्दिरम् ॥२०।१५६।  
तस्मिन् परिजनो दिव्यैः ।प्रकारैर् माम् उपाचरत् ।  
किम् अर्थम् अपि चाहुता ।मात्राजिनवती गता ॥२०।१५७।  
सा यदा तन् निशाशेषम् ।उत्तरं च दिवानिशम् ।  
नागतैव तद् आसीन् मे ।त्वरातुरमतेर् मतिः ॥२०।१५८।  
दर्शनस्मितसम्भाषा ।स्पर्शनालिङ्गनादिभिः ।  
समस्तैर् असमस्तैश् च ।रमयन्ति प्रियाः प्रियान् ॥२०।१५९।  
किरणैर् इन्दुलेखेव ।गतैव सह तैर् असौ ।  
अहम् अप्य् एष तिष्ठामि ।दुःखसन्तप्तमानसः ॥२०।१६०।  
तत् किम् एतत् कथं न्व् एतद् ।इत्यादि बहु चिन्तयन् ।  
विवाहविघ्नसम्भ्रान्तम् ।ऐक्षे सान्तःपुरं पुरम् ॥२०।१६१।  
आसीच् च मम चम्पायाः ।प्रेतो माम् अनयन् निशि ।  
ज्येष्ठकृष्णचतुर्दश्याम् ।आर्द्रस्थे तारकापतौ ॥२०।१६२।  
नूनम् आषाढशुक्लादौ ।पञ्चम्याम् उत्तरासु च ।  
फल्गुणीषु विवाहो ऽयं ।राज्ञा कारयितावयोः ॥२०।१६३।  
अयं महाकुलो राजा ।श्रुतिस्मृतिविशारदः ।  
तद् ब्राह्मेण विवाहेन ।सूनोः संस्कारम् इच्छति ॥२०।१६४।  
उपास्य चतुरः कष्टान् ।पावकान् इव वासरान् ।  
तां प्रापं कन्यकाम् अन्ते ।तपःसिद्धिम् इवेप्सिताम् ॥२०।१६५।  
घनाघनाम्भोधरजालकालीम् ।अदृष्टतारागणराजबिम्बाम् ।  
तया सह प्रावृषमासि रम्याम् ।अशुक्लपक्षान्तनिशाम् इवैकाम् ॥२०।१६६।  
सैकदा सपरीवारा ।निभृतक्रन्दितध्वनिः ।  
अनुयुक्ता मया कच्चिन् ।नृपः कुशलवान् इति ॥२०।१६७।  
तया तु प्रतिषिद्धापि ।दारिका मेघराजिका ।  
निवेदयितुम् आरब्धा ।श्रूयतां भर्तृदारक ॥२०।१६८।  
पूर्वं विकचिको नाम ।स्वच्छन्दः खेचराधमः ।  
स्वैस् त्यक्तः सापराधत्वात् ।किञ्चित् कालम् इहास्थितः ॥२०।१६९।  
कन्या सर्वस्य दृश्येति ।तेनासौ भर्तृदारिकाम् ।  
आसीनां पितुर् उत्सङ्गे ।दृष्ट्वा राजानम् उक्तवान् ॥२०।१७०।  
दुहिता तव यद्य् एषा ।ततो मह्यं प्रदीयताम् ।  
मदीयगुणसङ्ख्या च ।बुद्धैव भवताम् इति ॥२०।१७१।  
तेनोक्तं केन न ज्ञाताः ।प्रसिद्धा- हि गुणास् तव ।  
किं तु कोमलजन्मेयं ।प्रौढा तावद् भवत्व् इति ॥२०।१७२।  
तेनाप्य् आमन्त्र्य राजानं ।स्वदेशाय गमिष्यता ।  
आयोषिद्बालगोपालम् ।आलापः श्रावितः पुरे ॥२०।१७३।  
राज्ञा मह्यं ससत्कारं ।दत्ताजिनवती सुता ।  
दिष्ट्या वृद्धिर् भवत्य् अद्य ।ममेव भवताम् इति ॥२०।१७४।  
स भर्तृदारिकां श्रुत्वा ।भर्तृदारकभर्तृकाम् ।  
विस्मृतोपकृतः क्रोधाद् ।आह राजानम् अत्रपः ॥२०।१७५।  
भवतः को ऽयं आचारः ।सदाचाराभिमानिनः ।  
यद् दत्त्वा तनयां मह्यम् ।अन्यस्मै दत्तवान् इति ॥२०।१७६।  
अथ वालम् उपालभ्य ।भवन्तम् अभयत्रपम् ।  
सुता वा व्यवहारो वा ।युद्धं वा दीयताम् इति ॥२०।१७७।  
अथाह विहसन् राजा ।न युद्धं न ममात्मजाम् ।  
लब्धुम् अर्हति दीर्घायुर् ।व्यवहारस् तु दीयते ॥२०।१७८।  
इत्य् उक्त्वा तं महीपालः ।समन्त्रिगणमातृकः ।  
वायुमुक्तमहाध्यक्षं ।सप्तपर्णपुरं गतः ॥२०।१७९।  
युवाम् अपि रुचौ सत्यां ।शोभिताशाविहायसौ ।  
तत्रैव सहितौ यातं ।रोहिणीशशिनाव् इव ॥२०।१८०।  
मयोक्तं भीरु मा भैषीः ।किन्नरीकण्ठि मा रुदः ।  
मेघराज्या यथाख्यातं ।जितः स चपलस् तथा ॥२०।१८१।  
इति तस्याः परित्रास ।तुषारम्लापितं मया ।  
सान्त्वबालातपस्पर्शान् ।मुखाम्भोजं विकाशितम् ॥२०।१८२।  
माम् आदाय ततः पाणौ ।सा गत्वाम्बरवर्त्मना ।  
सप्तपर्णपुरोद्याने ।सप्तपर्णपुरे स्थिता ॥२०।१८३।  
अब्रवीच् च निरुत्कण्ठैः ।क्षणम् एकम् इहास्यताम् ।  
यावद् एमि सखीं दृष्ट्वा ।वन्दित्वा च गुरून् इति ॥२०।१८४।  
तस्याम् उत्पत्य यातायाम् ।उद्याने सञ्चरन्न् अहम् ।  
स्थूलमौक्तिकवर्णानि ।सप्तपर्णानि दृष्टवान् ॥२०।१८५।  
तैश् च ग्रथितवान् अस्मि ।कदलीपटुतन्तुभिः ।  
बन्धूकतरलं हारम् ।उत्पलैश् छुरितोदरम् ॥२०।१८६।  
पद्मरागेन्द्रनीलादि ।नानारत्नोपलप्रभैः ।  
कुसुमैः कल्पयामि स्म ।कम्बूनूपुरमेखलाः ॥२०।१८७।  
अवतीर्य ततो व्योम्नः ।सा प्रिया प्रियवादिनी ।  
निर्जितः स दुरात्मेति ।हृष्टा माम् अप्य् अहर्षयत् ॥२०।१८८।  
कथम् इत्य् अनुयुक्ता च ।मया सादरम् अब्रवीत् ।  
अनुयोगम् उपेक्षन्ते ।विवक्षन्तो ऽपि वाचकाः ॥२०।१८९।  
वायुमूलान् मया गत्वा ।वन्दितान्तःपुरस्त्रिया ।  
वायुमुक्ता सखी दृष्टा ।कन्यान्तःपुरवर्तिनी ॥२०।१९०।  
तत्राहं क्षणम् आसीना ।जितजीमूतगर्जिताम् ।  
प्रध्वनन्तीं शृणोमि स्म ।भेरीं भैरवगर्जिताम् ॥२०।१९१।  
किम् एतद् इति पृष्टा सा ।सम्भ्रमोत्कर्णया मया ।  
सखी स्वां दारिकाम् आह ।याहि विज्ञायताम् इति ॥२०।१९२।  
सा मुहूर्ताद् इवागत्य ।श्वसितोत्कम्पितस्तनी ।  
वर्धसे देवि दिष्ट्येति ।माम् उक्त्वोक्तवती पुनः ॥२०।१९३।  
भेरीं ताडितवान् एष ।गत्वा विकचिकः सभाम् ।  
वायुमुक्ताक्षदर्शनाश् ।च समायाताः सभासदः ॥२०।१९४।  
ते तम् आहुर् भवान् कस्माद् ।भेरीं ताडितवान् इति ।  
आर्यवेषः स तान् आह ।पुरः स्थित्वा निरासनः ॥२०।१९५।  
चण्डसिंहः सुतां दत्त्वा ।मह्यं नगरसन्निधौ ।  
अन्यस्मिन् दत्तवान् यत्र ।नागरं पृच्छ्यताम् इति ॥२०।१९६।  
उच्यताम् इति चोक्तेन ।तातेन किल संसदा ।  
मेघराज्या यद् आख्यातं ।तद् एवाख्यातम् आह च ॥२०।१९७।  
मदीयपुरवास्तव्यान् ।साक्षिणश् चायम् आह यान् ।  
पृच्छ्यन्तां ते ऽपि तेषां चेद् ।अविरुद्धा प्रमाणता ॥२०।१९८।  
अथोक्तं वायुमुक्तेन ।सम्भाषितसभासदा ।  
नृपतेर् मनुकल्पस्य ।किम् एतस्य परीक्षया ॥२०।१९९।  
न हि प्रामाण्यराजस्य ।जिज्ञासासंशयच्छिदः ।  
प्रत्यक्षस्यानुमानेन ।प्रमाणत्वं प्रमीयते ॥२०।२००।  
तस्मात् प्रत्यर्थिना राज्ञा ।व्यवहारे पराजितः ।  
अर्थी विकचिकः कन्याम् ।अन्यां मृगयताम् इति ॥२०।२०१।  
ततो विकचिकः क्रुद्धः ।झटित्य् उत्थाय संसदः ।  
उत्पत्य नभसा गच्छन्न् ।उच्चैर् आह सभासदः ॥२०।२०२।  
धिक् खलान् खलु चण्डालान् ।पक्षपातहताञ् जडान् ।  
अहम् एव हि कर्तव्ये ।कर्तव्ये बुद्धिवान् इति ॥२०।२०३।  
आसीच् च मम यत् सत्यम् ।आशङ्काकलुषं मनः ।  
कस्मिन् पुनर् असौ कार्ये ।कर्तव्ये बुद्धिमान् इति ॥२०।२०४।  
ततस् तैस् ताम् अलङ्कृत्य ।शरत्कुसुमभूषणैः ।  
शरीरशरदाकार ।तस्कराम् इदम् अब्रवम् ॥२०।२०५।  
प्रियाख्यानप्रहृष्टेन ।विभ्रमाभरणं मया ।  
तवारोपितम् अङ्गेषु ।सुभगाङ्गि विराजते ॥२०।२०६।  
सा ततस् तान् अलङ्कारान् ।द्विषती कण्टकान् इव ।  
माम् अवोचद् विधूयाङ्गम् ।असूयामन्थरस्मिता ॥२०।२०७।  
अपरास्व् अपि भार्यासु ।युष्माभिर् इदम् आहितम् ।  
न हि दृष्टं विनाभ्यासात् ।क्रियाकौशलम् ईदृशम् ॥२०।२०८।  
तस्मान् निर्माल्यतुल्येन ।न कार्यम् अमुना मम ।  
का हि दुर्लभम् आत्मानं ।कितवैः परिभावयेत् ॥२०।२०९।  
मम त्व् आसीद् अपूर्वेयम् ।अस्या- विषमशीलता ।  
उपायैर् दुर्निवर्त्यैव ।प्राणामशपथादिभिः ॥२०।२१०।  
नारी च लघुसारत्वात् ।तरङ्गश्रेणिचञ्चला ।  
नौकेव प्रतिकूलाशु ।कुशलैः परिवर्त्यते ॥२०।२११।  
भार्याज्ञातिगृहे वासश् ।चिरं दौर्भाग्यकारणम् ।  
यदि विप्रत्ययः कश्चिद् ।भर्तारं किं न पश्यसि ॥२०।२१२।  
भर्त्रा ते चाटुकारेण ।भार्यां तोषयता किल ।  
तत् कृतं दुर्विदग्धेन ।येन भार्यैव रोषिता ॥२०।२१३।  
सुभगं करणं यद् यत् ।समाचरति दुर्भगः ।  
सुतरां तेन तेनास्य ।दौर्भाग्यम् उपचीयते ॥२०।२१४।  
सर्वथा वारयिष्यामि ।पुत्रान् अपि भविष्यतः ।  
मा चिरं पुत्रकाः स्थात ।भार्याज्ञातिगृहेष्व् इति ॥२०।२१५।  
तया तु मन्मुखं दृष्ट्वा ।ह्रीतत्रस्तविलक्षया ।  
अस्निग्धस्मितया हा हा ।किम् एतद् इति भाषितम् ॥२०।२१६।  
अतः परम् अयुक्तो ऽयं ।प्रपञ्च इति ताम् अहम् ।  
अनयं वेपमानाङ्गीम् ।आलिङ्ग्योत्सङ्गम् अङ्गनाम् ॥२०।२१७।  
सा तु लब्धसमाश्वासा ।दीर्घिकातीर्थवर्तिनी ।  
अर्यपुत्र प्रसीदेति ।व्याहरत् तारम् आतुरा ॥२०।२१८।  
पश्यामि स्म ततः खस्थं ।तं विद्याधरपांसनम् ।  
परितः स्फुरितस्फीत ।मण्डलाग्रांशुमण्डलम् ॥२०।२१९।  
रोषभीषणघोषेण ।तेनोक्तं धरणीचर ।  
ते पश्यत इयं कान्ता ।ह्रियते ध्रियताम् इति ॥२०।२२०।  
क्रोधापहतधैर्यत्वाद् ।वाच्यावाच्याविवेचिना ।  
सम्भावितस्वसारेण ।मयासाव् इति भर्त्सितः ॥२०।२२१।  
आकाशगोचरो ऽस्मीति ।किं त्वं नीच विकत्थसे ।  
काको ऽपि हि नभश्चारी ।न च मुञ्चति नीचताम् ॥२०।२२२।  
यः सिंहशिरसि न्यस्य ।काकश् चरणम् उत्पतेत् ।  
न तेन परिभूतः स्यात् ।केसरी धरणीचरः ॥२०।२२३।  
एवम् उत्तेज्यमानो ऽपि ।नावतीर्णः स भूतलम् ।  
परितश् चकितः पश्यन् ।सावज्ञानम् इवाब्रवीत् ॥२०।२२४।  
स्थलकच्छपकल्पाय ।वैनतेयपराक्रमः ।  
त्वादृशे मादृशः क्रुध्यन् ।केन पापान् न शोच्यताम् ॥२०।२२५।  
इत्य् उक्त्वा करुणाक्रन्दां ।ताम् असौ खेचराधमः ।  
भुवः श्येन इव श्यामाम् ।आदायोदपतद् दिवम् ॥२०।२२६।  
अथापश्यं महाज्वाला ।ज्वालसङ्कुचिताम्बराम् ।  
आपतन्तीं दिवं देवीम् ।उत्पातोल्काम् इवाशिवाम् ॥२०।२२७।  
चण्डविद्याधरानीक ।परिवारं च भूपतिम् ।  
महाकालम् इव क्रुद्धं ।गणामरगणानुगम् ॥२०।२२८।  
उत्तानवदनश् चाहं ।चण्डसिंहम् अनुव्रजन् ।  
अन्यत्रैव गतः क्वापि ।दिङ्मोहमुषितस्मृतिः ॥२०।२२९।  
भ्राम्यता श्राम्यता रूक्ष ।वृक्षेषूपवने घने ।  
चिराद् आकर्णितो धीराद् ।उच्चकैर् उच्चरन् ध्वनिः ॥२०।२३०।  
हे हे कालाक्षि कालाक्षि ।गङ्गे गङ्गे महीति च ।  
वत्सलानां विवत्सानां ।रम्भश् च सुभगो गवाम् ॥२०।२३१।  
गत्वा च त्वरयापश्यं ।याष्टीकं पालम् अग्रतः ।  
कुलत्थस्थूलपुलकम् ।उरुजङ्घोरुविस्तृतम् ॥२०।२३२।  
प्रतिमल्लभुजानाम ।बन्धुरस्कन्धकन्धरम् ।  
वेगवच्चर्पटाताड ।किणकर्कशकर्णकम् ॥२०।२३३।  
ततस् तम् अब्रवं साम्ना ।सततं महितं गवाम् ।  
भ्रष्टः पन्था ममाटव्यां ।तम् आख्यातु भवान् इति ॥२०।२३४।  
तेनोक्तं गोकुले रात्रिं ।गमयित्वा गतश्रमः ।  
प्रगे द्रष्टा स्वपन्थानं ।तदेत स्वगृहान् इति ॥२०।२३५।  
गत्वा तेन सहापश्यं ।घोषम् आसन्नगोकुलम् ।  
मन्द्रमन्थध्वनिक्षिप्त ।मन्दरास्फालितार्णवम् ॥२०।२३६।  
अकुट्टिमसमा- यत्र ।साङ्गणोटजभूमयः ।  
हरिद्गोमयसम्मार्ग ।सम्प्रसारितमानसाः ॥२०।२३७।  
बन्धूकचूतकास्तम्बैः ।परिक्षिप्तोटजाङ्गणैः ।  
यत्र नाभीरनारीणां ।परिभूतं कराधरम् ॥२०।२३८।  
यत्र तुम्बीलताजालैः ।कुटीपटलरोधिभिः ।  
लज्जिताः पङ्कजिन्यो ऽपि ।कलिकाङ्गुलितार्जिताः ॥२०।२३९।  
यस्मिन्न् अदृष्टदुर्दर्श ।पांसुसङ्कारसङ्कटाः ।  
निरवाच्यतला- रथ्याः ।कूर्ददुद्दामतर्णकाः ॥२०।२४०।  
कर्णिकारामलैर् अङ्गैः ।पृथुलैर् जघनस्थलैः ।  
स तादृङ्मलिनः स्त्रीणां ।यत्र वेषो विभूषितः ॥२०।२४१।  
वनगोकुलवृद्धत्वाद् ।यत्र गोपा- गवार्जवाः ।  
गोप्यस् तु चतुराचारा- ।नटीर् अप्य् अतिशेरते ॥२०।२४२।  
एवमादिप्रकारेण ।घोषेण हृतमानसम् ।  
मां गोपः स्वगृहं नीत्वा ।गृहिणीम् आह्वयन् मुदा ॥२०।२४३।  
सुदेवदुहितः क्वासि ।ननु गोपालदारिके ।  
देवस् ते गृहम् आयातः ।स भक्त्याराध्यताम् इति ॥२०।२४४।  
ततः पयोदशकलात् ।सा कलेव कलावतः ।  
गृहान् निरगमद् गौरी ।प्रकीर्णतनुचन्द्रिका ॥२०।२४५।  
दारुदन्तशिलामय्यः ।प्रतिमास् तावद् आसताम् ।  
न तां वेधाः क्षमः स्रष्टुं ।मधूच्छिष्टमयीम् अपि ॥२०।२४६।  
भावभिर् वर्तमानैश् च ।कविभिः किम् उदाहृतैः ।  
न तां वर्णयितुं शक्तौ ।व्यासवाल्मीकिनाव् अपि ॥२०।२४७।  
सा मां गोमयपीठस्थं ।स्वसेव स्वच्छमानसा ।  
आशिरःपादम् अश्रान्ता ।संवाहितवती चिरम् ॥२०।२४८।  
यं यम् एवोपसारं सा ।तुच्छम् अप्य् आचरेन् मयि ।  
सर्वम् अन्वसहे तं तं ।दाक्षिण्यक्षयशङ्कया ॥२०।२४९।  
सलिलैः कांस्यपात्रस्थैर् ।अधावच् चरणौ मम ।  
सोत्तमाङ्गेषु चाङ्गेषु ।नवनीतम् अदान् मुदा ॥२०।२५०।  
उच्छाद्य कणकल्केन ।तत्र स्तीमितमस्तकः ।  
लोध्रकर्बूरमुस्ताभिर् ।घृष्टो ऽहं स्नपितस् तया ॥२०।२५१।  
अशित्वा चाशनं मेध्यम् ।अल्पान्नं बहुगोरसम् ।  
विपाप्मानम् इवात्मानम् ।अमन्ये मद्यपायिनम् ॥२०।२५२।  
कल्पयित्वा तु मे गोपः ।शय्यां वल्कलपल्लवैः ।  
एतत् ते गृहम् इत्य् उक्त्वा ।अंसभारो व्रजम् अव्रजत् ॥२०।२५३।  
मम त्व् आसीद् अयं मन्ये ।वीतरागादिबन्धनः ।  
सक्लेशः को नु विश्वस्याद् ।दारेषु च परेषु च ॥२०।२५४।  
साधारणकलत्राणाम् ।ईर्श्याक्षोभितचेतसाम् ।  
तिरश्चाम् अपि दृश्यन्ते ।प्रकाशमरणा- रणाः ॥२०।२५५।  
अयं तु दयितान् दारान् ।मुनिमानसहारिणः ।  
मयि निक्षिप्य यातीति ।व्यक्त एष स पुङ्गवः ॥२०।२५६।  
अथ वा निष्प्रवीणेषु ।बहिर्वृत्तिकुटुम्बिषु ।  
नारीतन्त्रेषु तन्त्रेषु ।किम् आचारपरीक्षया ॥२०।२५७।  
रजकध्वजगोपाल ।मालाकारनटस्त्रियः ।  
दृश्यन्ते याः सदाचाराः ।सा तासां बालशीलता ॥२०।२५८।  
एषा तु गोपयोषापि ।रूपिण्य्- अपि तरुण्य्- अपि ।  
एवं गम्भीरधैर्येति ।दुर्बोधाः परबुद्धयः ॥२०।२५९।  
चिन्ताम् एतां कुर्वतः कार्यवन्ध्याम् ।आसीत् सा मे सोपकारैव रात्रीः ।  
सद्यः कान्ताकण्ठविश्लेषदुःखम् ।आरात् सह्यं चेतसा यन् न सोढम् ॥२०।२६०।  
ततः प्रातः स मां गोपः ।कृपालुर् इव तत्त्ववित् ।  
घोरात् कान्तारसंसाराद् ।अचिर-द् उदतारयत् ॥२०।२६१।  
एष ते सम्भवग्रामः ।प्रांशुप्राग्वंशकाननः ।  
दृश्यन्ते यस्य सीमान्ताः ।सीरमन्तः ससङ्कटाः ॥२०।२६२।  
देशान्तरम् अभिप्रेतम् ।अत्र विश्रम्य गम्यताम् ।  
इति माम् इदम् उक्त्वासौ ।निवृत्तः कृतबन्धनः ॥२०।२६३।  
अथेक्षुगहनछायाः ।क्षिप्तशारदिकातपाः ।  
सेवमानः प्रयामि स्म ।सन्तप्तो भानुभानुभिः ॥२०।२६४।  
विकाशिकुमुदारामाः ।प्रशंसन् सरसीः क्वचित् ।  
स्थलीर् इव निदाघान्ते ।फुल्लाविरलकन्दराः ॥२०।२६५।  
क्वचिद् गर्भितशालीनि ।शालेयानि कुतूहली ।  
सगुन्द्रागहनानीव ।पल्वलानि विलोकयन् ॥२०।२६६।  
क्वचिद् उत्कूलकालिन्दी ।सराम्भःपूरितैर् इव ।  
कृतहंसद्विजातीर्यैः ।सरोभिः प्रीणितेक्षणः ॥२०।२६७।  
सत्त्वाकारसतीकार ।कोमलापाण्डुपांसुभिः ।  
कृष्टैर् आकृष्टदृष्टिश् च ।जाह्नवीपुलिनैर् इव ॥२०।२६८।  
एवमादिशरत्काल ।कान्तिविस्मारितप्रियः ।  
गच्छन् पुरुषम् अद्राक्षं ।ग्रामाद् आयान्तम् अन्तिके ॥२०।२६९।  
स तु मां चिरम् ईक्षित्वा ।ब्रवीति स्म सविस्मयः ।  
चित्रम् आर्यकनिष्ठस्य ।यूयं सुसदृशा- इति ॥२०।२७०।  
मम त्व् आसीद् असन्दिग्धं ।दृष्टवान् एष गोमुखम् ।  
न हि तस्माद् ऋते कश्चिद् ।अस्ति मत्सदृशः क्षितौ ॥२०।२७१।  
पृच्छामि स्म च तं भद्र ।स कनिष्ठः क्व तिष्ठति ।  
कीदृशा वा विनोदेन ।गमयेद् दिवसान् इति ॥२०।२७२।  
ततस् तेनोक्तम् अत्रैव ।ग्रामे गृहपतिर् द्विजः ।  
अस्ति साधारणार्थार्थः ।प्रियवादी प्रसन्नकः ॥२०।२७३।  
एकदा ब्राह्मणः पृष्टस् ।तेन ब्रह्मसभां गतः ।  
आगतः कतमाद् देशात् ।किम् अर्थं वा भवान् इति ॥२०।२७४।  
तेनोक्तम् आगताव् आवाम् ।अवन्तिविषयाद् द्विजौ ।  
भ्रातरौ स च मे ज्येष्ठो ।यात्रायाम् अन्यतो गतः ॥२०।२७५।  
तद् गवेषयमाणो ऽहम् ।एतं ग्रामम् उपागतः ।  
छात्त्राणाम् अत्र सर्वेषाम् ।उपपन्नः समागमः ॥२०।२७६।  
इत्य् उक्ते तेन तेनोक्तम् ।इदं वः सधनं गृहम् ।  
येन येनात्र वः कार्यं ।तत् तद् आदीयताम् इति ॥२०।२७७।  
गृहे गृहपतेस् तस्य ।क्षमावान् अपि शीलतः ।  
त्रस्तभृत्यकृताराधो ।दुर्वासोवद् वसत्य् असौ ॥२०।२७८।  
हालिकत्वान् न जानामि ।ज्ञाता किं किम् असाव् इति ।  
यन्मात्रं तु विजानामि ।तन्मात्रं कथयामि वः ॥२०।२७९।  
छात्त्रैस् तावत् किम् उद्दिष्टैर् ।अप्राप्तसकलागमैः ।  
आचार्या- अपि विद्यासु ।तस्यैव छात्त्रतां गताः ॥२०।२८०।  
इति चाहुः किम् अस्माभिर् ।वृथैवात्मावसादिभिः ।  
विश्वकर्माथ वा ब्रह्मा ।कस्मान् नायम् उपासितः ॥२०।२८१।  
एवमादिविनोदो ऽसाव् ।आर्यज्येष्ठं प्रतीक्षते ।  
उत्कण्ठः सर्वतः पश्यञ् ।जीमूतम् इव चातकः ॥२०।२८२।  
आर्यज्येष्ठो भवान् एव ।यदि तल् लघु कथ्यताम् ।  
अकालकौमुदी ग्रामे ।सहसा जृम्भताम् इति ॥२०।२८३।  
आम सौम्य स एवाहम् ।इति संवादितो मया ।  
ऊर्ध्वचूडः स वेगेन ।प्रति ग्रामम् अधावत ॥२०।२८४।  
सहसा तेन चोत्क्षिप्तो ।ग्रामे त्रासितकातरः ।  
उत्थितस् तोषनिर्घोषस् ।तालसम्पातसङ्कुलः ॥२०।२८५।  
विनिःसृत्य ततो ग्रामाद् ।गोमुखो विकसन्मुखः ।  
दूराद् एव यथादीर्घम् ।अपतन् मम पादयोः ॥२०।२८६।  
बालैर् आलिङ्गितैः पुत्रैर् ।दारैश् च न तथा प्रियैः ।  
जन्यते जनिता प्रीतिस् ।तेन मे सुहृदा यथा ॥२०।२८७।  
प्रसन्नवदनं चारात् ।तद् आख्यातं प्रसन्नकम् ।  
आलिङ्ग्य सहितस् तेन ।सम्भवग्रामम् आसदम् ॥२०।२८८।  
उभेटीकूटपटल ।प्रासादादिगता च माम् ।  
ग्रामीणा जनता यान्तम् ।अङ्गुलीभिर् अदर्शयत् ॥२०।२८९।  
प्रीतानुचरवर्गेण ।प्रसन्नकनिवेशने ।  
कृतासुकरसत्कारः ।प्रेरयं दिवसं क्षणम् ॥२०।२९०।  
शयनीयगृहस्थं च ।माम् अभाषत गोमुखः ।  
नीतवन्तः कथं यूयम् ।इयतो दिवसान् इति ॥२०।२९१।  
घोषवासावसाने च ।स्ववृत्ते कथिते मया ।  
पृष्टः स्ववृत्त आचष्ट ।गोमुखः प्रियविस्तरः ॥२०।२९२।  
अस्त्य् अहं स्वगृहात् प्रातर् ।युष्मान् सेवितुम् आगतः ।  
प्रतिबुद्धान् न चापश्यं ।पाण्डाव् अपि दिवाकरे ॥२०।२९३।  
सम्भ्रान्तमत्प्रयुक्ता च ।प्रविश्य परिचारिका ।  
हा शून्यम् इति साक्रन्दा ।निर्गता वासमन्दिरात् ॥२०।२९४।  
ततः सवत्सकौशाम्बी ।क्रन्दितह्रादपूरिताः ।  
विन्ध्याकाशदिशश् चण्डम् ।आरटन्न् इव पीडिताः ॥२०।२९५।  
अथ ताडितहस्तेन ।मा मा भैष्टेति वादिना ।  
आदित्यशर्मणा लोकः ।सिद्धादेशेन वारितः ॥२०।२९६।  
स चावोचन् महीपालम् ।अलं गत्वा विषण्णताम् ।  
न ह्य् अदर्शनमात्रेण ।भानोः सम्भाव्यते च्युतिः ॥२०।२९७।  
यस्य वेगवती रक्षा ।क्षमासंरक्षणक्षमा ।  
ब्रह्मजातिर् इवावध्या ।स कस्माद् दुःस्थताम् इयात् ॥२०।२९८।  
अथ वोत्तिष्ठत स्नात ।जुहताश्नीत गायत ।  
पश्चाद् वार्त्तोपलम्भाय ।वियद् आलोच्यताम् इति ॥२०।२९९।  
इदं श्रुत्वापि नैवासीत् ।कस्मैचिद् अशने रुचिः ।  
उत्कण्ठाविषयाद् अन्यत् ।किं सोत्कण्ठाय रोचते ॥२०।३००।  
अथोत्तानमुखाः पौराः ।खं पश्यन्तः समन्ततः ।  
विच्छिन्नाभ्रलवाकारं ।किम् अप्य् ऐक्षन्त पूर्वतः ॥२०।३०१।  
किम् एतद् इति पौराणां ।यावद् वाक्यं समाप्यते ।  
तावद् आसन्नम् अद्राक्षं ।पुरो ऽमितगतिं दिवः ॥२०।३०२।  
शरपातान्तरे चास्य ।वधूवेषविभूषणाम् ।  
वेगवत्तनयां देवीं ।यान्तीम् अन्तःपुरं प्रति ॥२०।३०३।  
अथ व्यज्ञापयं देवं ।देव प्राज्ञप्तिकौशिकिः ।  
दिष्ट्यामितगतिः प्राप्तः ।प्रीत्या सम्भाव्यताम् इति ॥२०।३०४।  
स तु माम् अब्रवीत् कर्णे ।कथं कथम् अयं मया ।  
विद्याधरो मनुष्येण ।सता सम्मान्यताम् इति ॥२०।३०५।  
ततस् तम् उक्तवान् अस्मि ।यया हरिशिखादयः ।  
तयामितगतिर् दृष्ट्या ।विश्रब्धं दृश्यताम् इति ॥२०।३०६।  
आगच्छागच्छ तातेति ।स तम् आहूतम् आगतम् ।  
प्रसारितभुजः प्रह्वम् ।आमृशत् पृष्ठमूर्धनि ॥२०।३०७।  
सो ऽपि न्युब्जिकया दूरम् ।अपसृत्य प्रणम्य च ।  
आहूतः पुनर् आदिष्टम् ।अध्यास्तानुच्चम् आसनम् ॥२०।३०८।  
तं राजा क्षणम् आसीनम् ।अखेदम् इदम् उक्तवान् ।  
भ्रातुः कथय वृत्तान्तम् ।इति तेनोदितं ततः ॥२०।३०९।  
राज्ञा मानसवेगेन ।चक्रवर्ती नभस्तलात् ।  
पातितो ऽन्धतमे कूपे ।स्ववीर्याच् चोत्थितस् ततः ॥२०।३१०।  
वेगवत्य्- अपि सक्रोधा ।जित्वा भ्रातरम् अम्बरे ।  
इयं मत्सहितागत्य ।गता राजावरोधनम् ॥२०।३११।  
युवराजो ऽपि चम्पायां ।वीणादत्तकवेश्मनि ।  
सुखं तिष्ठति मा भूत् तद् ।विशङ्का भवताम् इति ॥२०।३१२।  
मातरौ पुत्र पश्येति ।समादिष्टो महीभुजा ।  
स मया सहितो गत्वा ।देव्यौ दूराद् अवन्दत ॥२०।३१३।  
क्षणं चान्तःपुरे स्थित्वा ।निर्यातः स मयोदितः ।  
विस्तरेण सखे मह्यं ।भर्तुर् वृत्तं निवेद्यताम् ॥२०।३१४।  
भिद्यन्ते न रहस्यानि ।गुरूणां सन्निधौ तथा ।  
यथाभिन्नरहस्यानाम् ।अशङ्कैः सुहृदाम् इति ॥२०।३१५।  
अथोक्तं तेन यद्य् एवं ।विविक्ते क्वचिद् आस्यताम् ।  
न हीदं शक्यम् आख्यातुं ।न श्रोतुं प्रस्थितैर् इति ॥२०।३१६।  
अथान्तःपुरनिर्यूहे ।निराकृतमहाजने ।  
आसीनाय स मे वृत्तं ।युष्मद्वृत्तम् अवर्तयत् ॥२०।३१७।  
अस्त्य् अहं युवराजेन ।मोचितः शङ्कुबन्धनात् ।  
तेनैव च कृतानुज्ञः ।प्रायाम् अङ्गारकं प्रति ॥२०।३१८।  
चक्रवर्तिभयाच् चासौ ।त्यक्तवान् कुसुमालिकाम् ।  
बलवत्संश्रयात् केन ।दुर्बलेन न भीयते ॥२०।३१९।  
सो ऽहम् आदाय विश्रब्धं ।त्वत्सखीम् आश्रमे पितुः ।  
अवसं दिवसान् एतान् ।कदाचित् काश्यपस्थले ॥२०।३२०।  
अद्य चानुगृहीतो ऽस्मि ।स्मरता चक्रवर्तिना ।  
स च गत्वा मया दृष्टस् ।तिष्ठन्न् अवटसङ्कटे ॥२०।३२१।  
स चावटतटस्थो माम् ।आज्ञयानुगृहीतवान् ।  
युध्यामानां सह भ्रात्रा ।रक्ष वेगवतीम् इति ॥२०।३२२।  
उत्पत्य च मया दृष्टा ।निर्जिता भ्रातृशात्रवा ।  
उत्खातनिजरागेव ।योगिनीचक्रवर्तिनी ॥२०।३२३।  
सा तु मां प्रणतं दूराद् ।आज्ञापितवती लघु ।  
भ्रातः प्रज्ञप्तिम् आवर्त्य ।स्वामी विज्ञायताम् इति ॥२०।३२४।  
तां विज्ञापितवान् अस्मि ।देवि चम्पानिवासिनः ।  
भवने दत्तकस्यास्ते ।तत्र सम्भाव्यताम् इति ॥२०।३२५।  
अथ दूरेण मां जित्वा ।वेगाद् वेगवती गता ।  
प्रावृड्जडम् इवाम्भोदं ।समीरणपरम्परा ॥२०।३२६।  
प्राप्य चातिचिराच् चम्पाम् ।अहं दत्तकवेश्मनि ।  
दृष्टवान् मानुषादृश्यां ।देवीं देवस्य सन्निधौ ॥२०।३२७।  
नागभोगाङ्कपर्यङ्के ।निषण्णं च नभःपतिम् ।  
जगत्पतिम् इवानन्त ।भुजङ्गोत्सङ्गशायिनम् ॥२०।३२८।  
पृष्टश् च युवराजेन ।सादरेणैव दत्तकः ।  
रूपं गन्धर्वदत्तायाः ।कीदृग् इत्य् उच्यताम् इति ॥२०।३२९।  
वेगवत्या ततः क्रोध ।दैन्यवैलक्ष्यधूम्रया ।  
पश्यामितगते भर्तुर् ।आचारम् इति भाषितम् ॥२०।३३०।  
वर्णितं दत्तकेनापि ।रूपं तस्यास् तथा यथा ।  
सद्यो विकसितं भर्तुर् ।देव्यास् तु म्लानम् आननम् ॥२०।३३१।  
अथोक्तं शनकैर् भर्त्रा ।दत्तकः कूपकच्छपः ।  
येन गन्धर्वदत्ताया- ।रूपम् एष प्रशंसति ॥२०।३३२।  
यदि पश्येद् अयं मुग्धः ।प्रियां मदनमञ्जुकाम् ।  
दूरे गन्धर्वदत्तास्तां ।रम्भाम् अपि न वर्णयेत् ॥२०।३३३।  
उक्तश् चार्यदुहित्राहं ।कम्पयित्वा शनैः शिरः ।  
बहु श्रोतव्यम् अत्रास्ति ।निपुणं श्रूयताम् इति ॥२०।३३४।  
पुनर् अप्य् उक्तवान् स्वामी ।सा तथापि प्रिया प्रिया ।  
प्रियां वेगवतीं प्राप्य ।यत् सत्यं विस्मृतैव मे ॥२०।३३५।  
ततः सद्यस् तदङ्गानि ।लज्जामुकुलितान्य् अपि ।  
अद्राक्षं विकसन्तीव ।तुङ्गीभूतैस् तनूरुहैः ॥२०।३३६।  
उक्तश् चास्मि तया स्मित्वा ।भ्रातर् गच्छाव सम्प्रति ।  
यावन्नापरम् एतेन ।किञ्चिद् दुर्वच उच्यते ॥२०।३३७।  
एकेन पटुनानेकं ।दूष्यते मधुरं वचः ।  
विषतोयलवेनेव ।दुग्धकुण्डम् उरूदरम् ॥२०।३३८।  
यावत्या वेलया देव्या ।वाक्यम् इत्यादि कल्पितम् ।  
देवः सञ्चिन्त्य तावत्या ।पश्चाद् ऊहितवान् इदम् ॥२०।३३९।  
यथा प्राप्य द्वितीयां मे ।विस्मृता प्रथमा प्रिया ।  
तृतीयायास् तथ प्राप्त्या ।द्वितीया विस्मरिष्यते ॥२०।३४०।  
काव्यस्त्रीवस्त्रचन्द्रेषु ।प्रायेण विगुणेष्व् अपि ।  
अपुराणेषु रज्यन्ते ।स्वभावाद् एव जन्तवः ॥२०।३४१।  
तेन गन्धर्वदत्तायाः ।शुल्कं सम्पाद्यताम् अहम् ।  
प्रसह्य स्वीकरिष्यामि ।कृष्णाम् इव धनञ्जयः ॥२०।३४२।  
इति दारुणया पत्युर् ।इयं वाचा विमोहिता ।  
दृष्ट्या दृष्टिविषस्येव ।निश्चेष्टा वसुधाम् अगात् ॥२०।३४३।  
ततः किङ्कार्यमूढेन ।मया कथम् अपि प्रभुः ।  
प्रतीकारशतावध्यं ।वृत्तान्तं तं न बोधितः ॥२०।३४४।  
उत्थाय च ससञ्ज्ञेयं ।दिवम् उत्पत्य भाषते ।  
वन्दमाना गुरोः पादान् ।क्षपयामि शरीरकम् ॥२०।३४५।  
अथवा कुरु बन्धुत्वं ।भ्रातः काष्ठानि संहर ।  
राजद्वारे श्मशाने वा ।यस् तिष्ठति स बान्धवः ॥२०।३४६।  
दुःखानि ह्य् अनुभूयन्ते ।सशरीरैः शरीरिभिः ।  
दुःखाधिकरणं तन् मे ।शरीरं दह्यताम् इति ॥२०।३४७।  
मयोक्तेयं क्व देवस्य ।देवी वेगवतः सुता ।  
क्व चासदृशम् एतत् ते ।वदनान् निर्गतं वचः ॥२०।३४८।  
यदि त्यक्तशरीराणां ।शरीरं न पुनर् भवेत् ।  
ततो नैव विरुध्येरन् ।नात्मानैर् आत्म्यवादिभिः ॥२०।३४९।  
चित्तवृत्तिनिरोधेन ।यत् खिन्नैर् मोक्षुभिश् चिरम् ।  
मुस्ताग्रन्थिप्रमाणेन ।तद् विषेणैव लभ्यते ॥२०।३५०।  
तस्मान् नास्तिक्यम् उज्झित्वा ।सर्वसर्वज्ञनिन्दितम् ।  
धर्माधिकरणं देवि ।शरीरं पाल्यताम् इति ॥२०।३५१।  
तया तु सर्वम् एवेदम् ।अश्रुत्वा शून्यचेतसा ।  
ननु संहर दारूणि ।किं चिरेणेति भाषितम् ॥२०।३५२।  
मयोक्तं यदि युष्माकम् ।अयं चेतसि निश्चयः ।  
अहम् एव ततः पूर्वं ।प्रविशामि चिताम् इति ॥२०।३५३।  
अथाहं परुषालापम् ।उक्तः कुपितया तया ।  
माम् अनुम्रियमाणस् त्वम् ।उच्यसे किं जनैर् इति ॥२०।३५४।  
अथैनाम् उक्तवान् अस्मि ।सत्यम् एतद् विरुध्यते ।  
जीवितं तु महादोषं ।तथा च श्रूयतां कथा ॥२०।३५५।  
अस्यास् त्व् आकाशए आसानो ।दुःश्लिष्टालापकर्पटाम् ।  
चित्तम् आक्षिप्तवान् अस्मि ।कथाकन्थां प्रसारयन् ॥२०।३५६।  
अस्ति भागीरथीकच्छः ।प्रांशुकाशशराकारः ।  
बदरीखदिरप्राय ।कान्तारतरुदुर्गमः ॥२०।३५७।  
स्फीतसीमान्तलुण्ठाकाः ।खड्गिशम्बरतस्कराः ।  
दुर्गराजं यम् आश्रित्य ।राजभ्यो ऽपि न बिभ्यति ॥२०।३५८।  
प्रभावाद् यस्य शार्दूलैर् ।विरलीकृतगोकुलैः ।  
गोष्ठश्वा- इव गायन्ते ।मत्ता- मृगयुदन्तिनः ॥२०।३५९।  
यच् च घर्मान्तवादाग्नि ।ज्वालाजनितवेदनम् ।  
पयःश्वेतपयःपूरैर् ।निर्वापयति जाह्नवी ॥२०।३६०।  
तत्रान्यत्र शरस्तम्बे ।बदरीझाटवेष्टिते ।  
बिलं कृत्वा शतद्वारम् ।उवास किल मूषिक ॥२०।३६१।  
वानेयैः पावनैर् अन्नैर् ।जाह्नवीयैश् च वारिभिः ।  
स भृत्यान् बिभराम् आस ।वैखानस इवाश्रमे ॥२०।३६२।  
कदाचित् प्रोषिते तस्मिन्न् ।आहाराहारकाङ्क्षिणि ।  
गृहम् अस्यागमन् मित्रम् ।आखुर् नगरगोचरः ॥२०।३६३।  
आसीनश् चार्घ्यपाद्याभ्याम् ।असौ मूषिकयार्चितः ।  
ताम् अपृच्छत् क्व यातो नः ।सखा सखि भवेद् इति ॥२०।३६४।  
तयाहारार्ह्तम् इत्य् उक्ते ।प्रस्थितं तम् उवाच सा ।  
अयम् आयाति ते भ्राता ।सुमुहूर्तम् उदीक्ष्यताम् ॥२०।३६५।  
असत्कारे गृहाद् याते ।कृतघ्ने ऽपि स ते सखा ।  
निद्राहाराभिलाषाभ्यां ।सप्तरात्रं वियुज्यते ॥२०।३६६।  
त्वं पुनस् तस्य मित्रं च ।चिराच् च गृहम् आगतः ।  
निरातिथ्यश् च यामीति ।वृषस् त्वम् अविषाणकः ॥२०।३६७।  
यावच् चेयं कथा तावन् ।निर्ग्रन्थाङ्गमलीमसैः ।  
धूमैर् धूसरितो भानुः ।स्वर्भानुतिमिरैर् इव ॥२०।३६८।  
अनन्तरं च साङ्गार ।भस्मसन्तानहारिणः ।  
अपवन्त नभस्वन्तो ।गङ्गाताण्डवहेतवः ॥२०।३६९।  
ततः पृषतगोकर्ण ।परम्परपरम्पराः ।  
लङ्घितोद्भ्रान्तशार्दूलाः ।प्राधावन्न् अभि जाह्नवीम् ॥२०।३७०।  
अथासौ मूषिकः पापस् ।ताम् आमन्त्र्य ससम्भ्रमः ।  
अपगन्तुम् उपक्रान्तस् ।तया सम्भ्रान्तयोदितः ॥२०।३७१।  
अहो नगरवासित्वं ।देवरेण प्रकाशितम् ।  
महासाहसम् आरब्धम् ।आत्मानं येन रक्षता ॥२०।३७२।  
नागराः किल भाषन्ते ।धर्मार्थग्रन्थकोविदाः ।  
आत्मार्थे सकलां जह्यात् ।पण्डितः पृथिवीम् इति ॥२०।३७३।  
त्वदीयेन तु मित्रेण ।मित्रामित्रा- विपद्गताः ।  
शरीरनिरपेक्षेण ।स्वगुणा- इव रक्षिताः ॥२०।३७४।  
अथ वा कृतम् आलापैर् ।अकालो ऽयम् उदासितुम् ।  
दावदाहभयाद् बालान् ।परित्रायस्व पुत्रकान् ॥२०।३७५।  
बहून् एतान् अहं मुग्धान् ।अनुन्मीलितलोचनान् ।  
पञ्चरात्रप्रसूतत्वात् ।सञ्चारयितुम् अक्षमा ॥२०।३७६।  
त्वं पुनः पुरुषः शक्तः ।प्रियापत्यश् च यत्नतः ।  
तुङ्गगङ्गातटीं येन ।सञ्चारय सुतान् इति ॥२०।३७७।  
स तु पापाखुर् आलम्ब्य ।सम्भ्रान्तव्याघ्रवालधिम् ।  
मुषिकाम् अवकर्ण्यैव ।गङ्गारोधः परागमत् ॥२०।३७८।  
ततः पाषाणवर्षस्य ।पततः कुट्टिमेष्व् इव ।  
उत्थितः परितः कच्छं ।पटुः पटपटाध्वनिः ॥२०।३७९।  
अथालोच्य बुभुक्षोस् तं ।कक्षं कक्षं विभावसोः ।  
सर्वं ज्वालाच् छलेनाङ्गं ।जिह्वामयम् इवाभवत् ॥२०।३८०।  
दावकालानलः स्तम्ब ।कक्षसंसारम् आयतम् ।  
दग्ध्वा निरिन्धनः शान्तः ।प्राप्य गङ्गातटाम्बरम् ॥२०।३८१।  
ततः पटुमरुद्व्यस्त ।भम्सस्कन्धवसुन्धरः ।  
क्षणेन ददृशे कच्छः ।प्रांशुवल्मीकसङ्कुलः ॥२०।३८२।  
एतस्मिन्न् ईदृशे काले ।शङ्काग्रस्तः स मूषिकः ।  
अनुमाय चिराच् चिह्नैर् ।आजगाम स्वम् आलयम् ॥२०।३८३।  
तत्रापश्यत् ततः कान्ताम् ।अन्तर्गृहम् अचेतनाम् ।  
ज्वालाव्यतिकरोष्णाभिर् ।उत्स्विन्नां धूमवर्तिभिः ॥२०।३८४।  
सर्वान् आलिङ्ग्य सर्वाङ्गैः ।शावकान् गतजीवकान् ।  
दीर्घनिद्राम् उपासीनाम् ।असम्मीलितलोचनान् ॥२०।३८५।  
अथ मूढश् चिरं स्थित्वा ।प्रबुद्धो विललाप सः ।  
विलापैकविनोदा- हि ।बन्धुव्यसनपीडिताः ॥२०।३८६।  
महाभूतानि भूतानि ।भूतानां भूतये किल ।  
महाभूतेन भूताङ्गे ।भवता किम् इदं कृतम् ॥२०।३८७।  
वरं ब्रह्मवधादीनि ।पातकानि महान्त्य् अपि ।  
न पुनर् यत् त्वया पाप ।दुष्करं दुष्कृतं कृतम् ॥२०।३८८।  
ननु ब्रह्मवधादीनि ।यान्ति निष्कृतिभिः क्षयम् ।  
शरणागतबालस्त्री ।कृतहत्यास् तु दुःक्षयाः ॥२०।३८९।  
यस्मान् निष्करुणेनेदं ।दग्धम् आखुकुलं त्वया ।  
दशजन्मसहस्राणि ।तस्माद् आखुर् भविष्यसि ॥२०।३९०।  
अथ वा निर्दहत्व् एष ।दीप्तशापहुताशनः ।  
तम् एव चपलं येन ।सर्वभक्षः कृतो भवान् ॥२०।३९१।  
इत्यादि विलपन्तं तं ।समेत्य स सुहृद् ध्रुवः ।  
मूषिकैर् अपरैः सार्धम् ।अलीकम् अवदद् वचः ॥२०।३९२।  
स्वयम् एव सखे सख्या ।स्त्रीत्वाद् वामस्वभावया ।  
मयि प्रार्थयमाने ऽपि ।कुटुम्बम् अवसादितम् ॥२०।३९३।  
दशकृत्वो मयोक्तेयं ।भवती सहिता मया ।  
गङ्गाकूलं त्रिभिर् वारैः ।शावकान् नयताम् इति ॥२०।३९४।  
असम्भ्रान्ता च माम् आह ।कातराणां भवादृशाम् ।  
अपायशतदर्शिन्यः ।स्वच्छवृत्ते ऽपि बुद्धयः ॥२०।३९५।  
वेतस्वन्नड्वलोपान्तम् ।अन्तरे पल्वलं महत् ।  
नीलाविरलपर्णाश् च ।जम्बूवञ्जुलराजयः ॥२०।३९६।  
न चाग्नेर् अस्ति सामर्थ्यम् ।अदाह्यं दग्धुम् ईदृशम् ।  
सो ऽतिदूरेण विच्छिन्नः ।कथम् अस्मान् दहेद् इति ॥२०।३९७।  
स तु मित्रीयमाणस् तं ।चिरम् आलोक्य पृष्टवान् ।  
एवम् उक्तः प्रजावत्या ।भवान् किं कृतवान् इति ॥२०।३९८।  
तेनोक्तं वामशीलत्वाद् ।यदेयं प्रत्यवस्थिता ।  
निष्प्रत्याशस् तदा प्राणान् ।अहं रक्षितवान् इति ॥२०।३९९।  
लज्जमाने नते तस्मिन् ।स्थिते ऽसाधावधोमुखे ।  
आखुर् अन्यतमस् तेषां ।तम् असाधुम् अभाषत ॥२०।४००।  
तुषान् गोपयता त्यक्ताः ।प्राज्ञेन कलमास् त्वया ।  
रक्षता सुत्यजान् प्राणांस् ।त्यक्ता- यद् दुस्त्यजा- गुणाः ॥२०।४०१।  
प्राणानां च गुणानां च ।विशेषः स्यात् कियान् इति ।  
मीमांसित्वा चिरं देवाः ।साम्यम् एषाम् अकल्पयन् ॥२०।४०२।  
तान् प्रजापतिर् आहैत्य ।मा कृध्वं विषमं समम् ।  
तरङ्गतरलाः प्राणा- ।गुणा- मेरुस्थिरा- इति ॥२०।४०३।  
अथ वा मृत एव त्वम् ।उत्क्रान्तं पश्य ते यशः ।  
अयशोमरणात् त्रस्ता- ।यशोजीवा- हि साधवः ॥२०।४०४।  
सखे सावाग्निना दग्धं ।त्वत्कुटुम्बं ममाग्रतः ।  
अहं जीवित इत्य् एतत् ।को ब्रूयान् मूषिकाद् ऋते ॥२०।४०५।  
इति ते तम् उपालभ्य ।परिसंस्थाप्य चेतरम् ।  
कुटुम्बं चास्य संस्कृत्य ।प्रतिजग्मुर् यथागतम् ॥२०।४०६।  
स चाखुर् मूषिकश्रेण्या ।तस्माद् आरभ्य वासरात् ।  
आसनस्थानसम्भाषा ।सम्भोगैर् वर्जितः कृतः ॥२०।४०७।  
अहं तु स्वामिनीं दृष्ट्वा ।पवित्रितचितानलाम् ।  
अक्षताङ्गः स्वयं मन्दः ।किं वक्ष्यामि पुरः प्रभोः ॥२०।४०८।  
चतुर्वर्गस्य धर्मादेर् ।हेतुः साधुसमागमः ।  
साधुभिर् वर्ज्यमानस्य ।नष्टम् एतच् चतुष्टयम् ॥२०।४०९।  
तद् गरिष्ठाद् अतो दोषाल् ।लघिष्ठं मरणं मया ।  
अङ्गीकृतम् अलं प्राणैर् ।अकीर्तिमलिनैर् इति ॥२०।४१०।  
यावच् च समयं बद्ध्वा ।कथा परिसमाप्यते ।  
तावद् आवाम् अनुप्राप्ताव् ।आस्थानं भवताम् इति ॥२०।४११।  
ततः स सत्कृतो राज्ञा ।वसनाभरणादिभिः ।  
प्रीतः प्रीतं महीपालं ।प्रणिपत्य तिरो ऽभवत् ॥२०।४१२।  
तत्राचिरगते देवं ।सेनापतिर् अभाषत ।  
तन्त्रेण सह गच्छन्तु ।चम्पां हरिशिखादयः ॥२०।४१३।  
राजपुत्रस्य नागन्तुं ।न स्थातुं तत्र युज्यते ।  
पान्थस्येवासहायस्य ।पुराधिष्ठानवासिनः ॥२०।४१४।  
शतानि पञ्च नागानाम् ।अभ्यस्तास्त्रनिषादिनाम् ।  
तावन्त्य् एव सहस्राणि ।तादृशाम् एव वाजिनाम् ॥२०।४१५।  
पत्तयश् च प्रतिष्ठन्तां ।वाजिसङ्ख्याचतुर्गुणाः ।  
पत्तिरक्ष्या- हि मातङ्गाः ।कर्मण्याः समरेष्व् इति ॥२०।४१६।  
प्राप्तकालम् इदं स्तुत्वा ।राजा सेनापतेर् वचः ।  
तन्त्रेण साहितान् अस्मान् ।प्राहिणोद् युष्मदन्तिकम् ॥२०।४१७।  
अथ विन्ध्याचलच्छायां ।गुञ्जद्वानरकुञ्जराम् ।  
आक्रामन्तः प्रयामः स्म ।स्वच्छशैलसरिज्जलाम् ॥२०।४१८।  
सन्निविष्टं च तत् तन्त्रम् ।अन्यस्मिन् विन्ध्यसानुषु ।  
ध्वनत्पटहशृङ्गं च ।चौरचक्रम् उपागतम् ॥२०।४१९।  
अदृष्टतरुपाषाण ।शकुन्तमृगचारणः ।  
दृष्टः पुलीन्द्रभावेन ।विन्ध्यः परिणमन्न् इव ॥२०।४२०।  
ततः पुलिन्द्रकोदण्ड ।षण्डमुक्तैः शिलीमुखैः ।  
सन्ततैर् वयम् आक्रान्ताः ।शलभैर् इव शालयः ॥२०।४२१।  
अथ नागाधिरूढेन ।सैनापत्येन तत् कृतम् ।  
प्रत्यक्षम् अपि यद् दृष्टं ।न कश्चित् समभावयत् ॥२०।४२२।  
तत्करभ्रमितप्रास ।चक्रप्रान्तपरागताः ।  
परावृत्य परान् एव ।पराघ्नन्परमार्गणाः ॥२०।४२३।  
भ्रान्तकुन्तपरिक्षिप्तं ।न शरीरम् अदृश्यत ।  
तस्य बाहुसहस्रं तु ।फलेन समभाव्यत ॥२०।४२४।  
आक्रान्तचतुराशेषु ।विन्ध्यकान्तारवासिषु ।  
तद्विसृष्टान् अपश्याम ।युगपत् पततः शरान् ॥२०।४२५।  
स्फुरत्किरणनिस्त्रिम्श ।पाणिर् यौगन्धरायणिः ।  
दृष्टः सर्वेण सर्वेषां ।पुलीन्द्राणां पुरः स्थितः ॥२०।४२६।  
सर्वथानेन सन्दृष्टं ।परचक्रम् उदायुधम् ।  
तदासन्नविमानस्थैर् ।दृष्टम् अप्सरसां गणैः ॥२०।४२७।  
प्रतिपक्षक्षयं घोरम् ।अकरोत् तं तपन्तकः ।  
कृतब्रह्मास्त्रमोक्षेण ।द्रोणेनापि न यः कृतः ॥२०।४२८।  
मयापि सतुरङ्गेण ।तत्र तत्राभिधावता ।  
निष्प्रयोजनयत्नेन ।स्वे परे चोपहासिताः ॥२०।४२९।  
ततस् तस्करचक्रेण ।व्यतिभिन्नं भवद्बलम् ।  
नीहारनिकरेणेव ।भास्वत्करकदम्बकम् ॥२०।४३०।  
एतस्मिन्न् आकुले काले ।शालस्कन्धावृतः परः ।  
दृढं मर्मणि बाणेन ।मत्तुरङ्गम् अताडयत् ॥२०।४३१।  
तुरङ्गस् तु तथा पाद ।ताडनान्य् अविचिन्तयन् ।  
स्थाणुपाषाणगर्तांश् च ।यथावेगम् अधावत ॥२०।४३२।  
दिनान्तेन च निर्गत्य ।गहनाद् विन्ध्यकाननात् ।  
स्थित एवामुचत् प्राणान् ।पश्चात् कायम् अपातयत् ॥२०।४३३।  
ततः संहृत्य दारूणि ।गुरूणि च बहूनि च ।  
तस्यानुष्थितवान् अस्मि ।संस्कारं सोदकक्रियम् ॥२०।४३४।  
दिङ्मोहभ्रान्तचेताश् च ।प्रांशुम् आरुह्य शाखिनम् ।  
एतं ग्रामकम् अद्राक्षम् ।आराद् आकुलगोकुलम् ॥२०।४३५।  
आगतश् चाहम् एतेन ।साधुनाराधितस् तथा ।  
यथा गुरुर् यथा देवो ।यथा राजा यथाव् वरः ॥२०।४३६।  
तं च तस्करसेनान्यम् ।अघ्नन् हरिशिखादयः ।  
इति मह्यम् इयं वार्त्ता ।कथिता पथिकैर् इति ॥२०।४३७।  
कान्तासुहृद्गुणकथाश्रवणोत्सुकस्य ।रम्या विनिद्रनयनस्य गता ममासौ ।  
सर्वेन्द्रियार्थजनितानि हि सेव्यमाना ।दीर्घास्ववृत्तिर् इव हन्ति सुखानि निद्रा ॥२०।४३८।  
तत्र मित्रप्रकाण्डेन ।गोमुखेन विनोदितः ।  
मासम् आसिषि विप्रैश् च ।प्रसन्नैः सप्रसन्नकैः ॥२१।१।  
एकदा गोमुखेनोक्तं ।योजने ग्रामकाद् इतः ।  
अविमुक्ताविमुक्तत्वात् ।पुण्या वाराणसी पुरी ॥२१।२।  
आप्राग्ज्योतिषकश्मीर ।द्वारकाताम्रपर्णि यत् ।  
तत् सर्वं सुलभं तस्यां ।मनोहारिविनोदनम् ॥२१।३।  
कदाचिच् चोपलभ्येत ।तत्र पान्थात् कुतश्चन ।  
वार्त्ता हरिशिखादीनाम् ।अतः सागम्यताम् इति ॥२१।४।  
तम् उक्त्वा युक्तम् आत्थेति ।तं चामन्त्र्य प्रसन्नकम् ।  
साक्रन्दात् सम्भवग्रामात् ।प्रति वाराणसीम् अगाम् ॥२१।५।  
अथ स्तोकान्तरातीतं ।माम् अभाषत गोमुखः ।  
वहानि किम् अहं युष्मान् ।यूयं वहत माम् इति ॥२१।६।  
चिन्तितं च मया हन्त ।विनष्टः खलु गोमुखः ।  
यूयं मां वहतेत्य् एष ।नो ब्रूयात् कथम् अन्यथा ॥२१।७।  
आसनस्यापि यश् छायां ।मदीयस्य नमस्यति ।  
अरिष्टाविष्टतां मुक्त्वा ।कथम् इत्थं स वक्ष्यति ॥२१।८।  
स मयोक्तः सदैन्येन ।भवान् गुरुपदश्रमः ।  
तन् मदीयम् अशङ्केन ।पृष्ठम् आरुह्यताम् इति ॥२१।९।  
तेन चोक्तं विलक्षेण ।मा ग्रहीत यथा श्रुतम् ।  
नेयं सम्भाव्यते चिन्ता ।जातारिष्टे ऽपि मादृशि ॥२१।१०।  
किं तु यः किञ्चिद् आचष्टे ।पान्थस्य पथिकः पथि ।  
वोढा भवति तस्यासौ ।खेदविस्मरणाद् इति ॥२१।११।  
स मयोक्तो भवान् एव ।सर्ववृत्तान्तपेशलः ।  
आख्यातुं च विजानाति ।यत् ततः कथयत्व् इति ॥२१।१२।  
तेनोक्तं पञ्च कथ्यन्ते ।कथावस्तूनि कोविदैः ।  
धर्मार्थसुखनिर्वाण ।चिकित्साः सहविस्तराः ॥२१।१३।  
तत्र सत्त्वोपकारार्था ।कायवाङ्मानसक्रिया ।  
प्रभवः सर्वधर्माणां ।जगती जगताम् इव ॥२१।१४।  
येनोपायेन मित्रत्वं ।यान्ति मध्यस्थशत्रवः ।  
सर्वार्थानाम् असौ हेतुर् ।गुणानाम् इव सज्जनः ॥२१।१५।  
परस्त्रीगणिकात्यागः ।सन्तोषो मन्दरोषता ।  
नातिसक्तिश् च दारेषु ।सुखं दुःखं विपर्ययः ॥२१।१६।  
साङ्गस्य सुखरागादेर् ।अनङ्गस्य च देहिनः ।  
सम्बन्धाभावम् अत्यन्तं ।निर्वाणं विदुर् ईश्वराः ॥२१।१७।  
अर्धरात्रे ऽपि भुञ्जानः ।परमार्थबुभुक्षितः ।  
कूटवैद्यपरित्यागी ।रोगैर् दूरेण वर्ज्यते ॥२१।१८।  
दृष्टसंसारसाराणाम् ।ऋषीणां को हि मादृशः ।  
असारो गुरुसाराणि ।दर्शनानि विडम्बयेत् ॥२१।१९।  
तेन यत् किञ्चिद् उच्छास्त्रं ।बालभावाद् उदाहृतम् ।  
शुकवाशितनिःसारम् ।इदं मे मृष्यताम् इति ॥२१।२०।  
इदमादीः कथाः शृण्वन् ।निरन्तरसुरालयाम् ।  
गङ्गाभरणम् आख्यातां ।प्रापं वाराणसीं ततः ॥२१।२१।  
तत्र बाह्यनिविष्टस्य ।शून्यस्य पुरसद्मनः ।  
जरद्दारुसुधाचित्रम् ।अध्यतिष्ठाम मण्डपम् ॥२१।२२।  
गोमुखस् तु क्षणं स्थित्वा ।माम् अवोचद् गतश्रमम् ।  
मुहूर्तकम् अनुत्कण्ठैर् ।इह युष्माभिर् आस्यताम् ॥२१।२३।  
यत्र स्थातव्यम् अस्माभिर् ।उपलभ्य तम् आश्रयम् ।  
आगच्छामीति माम् उक्त्वा ।चलैर् उच्चलितः पदैः ॥२१।२४।  
गत्वा षोडशविंशानि ।पदानि सहसा स्थितः ।  
ततः किम् अपि निश्चित्य ।निवृत्तो माम् अभाषत ॥२१।२५।  
यद् इदं युष्मदङ्गेषु ।दिव्यं भूषणम् आहितम् ।  
इदम् आदाय गच्छामि ।स्थातुं नास्येह युज्यते ॥२१।२६।  
त्रिदण्डिपाण्डराङ्गादि ।पाषण्डैश् छद्मकङ्कटैः ।  
वाराणसी महाचौरैस् ।तीर्थध्वाङ्क्षैर् अधिष्ठिता ॥२१।२७।  
युष्मान् एकाकिनो दृष्ट्वा ।सालङ्कारान् निरायुधान् ।  
तेषां साहसिकः कश्चिद् ।अनर्थं चिन्तयेद् इति ॥२१।२८।  
एवं भवतु नामेति ।मयासाव् अनुमोदितः ।  
तदाभरणम् आदाय ।प्राविशत् त्वरितः पुरम् ॥२१।२९।  
अथाचिरगते तस्मिन् ।परिव्राड्ब्रह्मचारिणौ ।  
परिचङ्क्रमणश्रान्तौ ।तस्मिन्न् एव न्यसीदताम् ॥२१।३०।  
आसीच् च मम ताव् एतौ ।नूनं पाषण्डितस्करौ ।  
निरायुधासहायं मां ।मुषितुं किल वाञ्छतः ॥२१।३१।  
तद् एतेषां सहस्रेषु ।सकृपाणकरेष्व् अपि ।  
गवाम् इवोद्विषाणानां ।मतिर् मे मन्थरादरा ॥२१।३२।  
ऊरुमूलस्थशस्त्रेषु ।प्रव्रज्याकङ्कटेषु यः ।  
प्रयुङ्क्ते निर्घृणः शस्त्रं ।को ऽन्यः क्लीबतमस् ततः ॥२१।३३।  
एवमादिविकल्पं माम् ।असाव् आलोक्य मस्करी ।  
निराश इव विद्राणो ।ब्रह्मचारिणम् उक्तवान् ॥२१।३४।  
जल्पाकग्रथितैर् ग्रन्थैः ।साङ्ख्ययोगादिभिर् वयम् ।  
विप्रलब्धाः सुखं त्यक्त्वा ।मोक्षमार्गे किल स्थिताः ॥२१।३५।  
यथा तृणम् उपादातुम् ।अम्बराम्भोजम् एव वा ।  
कश्चिन् महत् तपः कुर्यान् ।मोक्षार्थो नस् तथा श्रमः ॥२१।३६।  
तृणवत्सुलभो मोक्षो ।यदि खेदो ऽफलस् ततः ।  
अथ खाम्बोजदुष्प्रापस् ।ततो नष्टा- मुमुक्षवः ॥२१।३७।  
परलोकस्य सद्भावे ।हेतुः सर्वज्ञभाषितः ।  
सर्वज्ञस्यापि सद्भावः ।पञ्चदिव्यप्रमाणकः ॥२१।३८।  
यो ऽप्य् उपादीयते हेतुः ।सर्वज्ञास्तित्वसिद्धये ।  
सो ऽप्य् असिद्धविरुद्धादि ।दोषाशीविषदूषितः ॥२१।३९।  
तद् अलं विटवाचाट ।घटितैः काव्यकर्पटैः ।  
सेवमाना- यथाच्छन्दम् ।आस्महे विषयान् इति ॥२१।४०।  
ब्रह्मचारी तु सावेगः ।परिव्राजकम् उक्तवान् ।  
प्रसारितस् त्वया कस्माद् ।असारो मल्लदण्डकः ॥२१।४१।  
प्रतिज्ञाहेतुदृष्टान्ताः ।साधवस् तावद् आसताम् ।  
सर्वतन्त्राविरुद्धेन ।सिद्धान्तेनैव बाध्यसे ॥२१।४२।  
असत्तां परलोकस्य ।शुष्कतर्केण साधयन् ।  
वितण्डावादवार्त्तार्तः ।साधु शोच्यो भविष्यसि ॥२१।४३।  
अथ वास्ताम् इदं तावद् ।इदं तावन् निगद्यताम् ।  
स्मृतीनां विटकाव्यत्वं ।कथं वेद भवान् इति ॥२१।४४।  
तेनोक्तं मानुषाणां च ।प्रायः सर्वशरीरिणाम् ।  
नन्दीशप्रमुखैर् उक्तम् ।अहं जानामि लक्षणम् ॥२१।४५।  
यश् चैष पुरुषः को ऽपि ।पान्थः पांसुलपादकः ।  
एष विद्याधरेन्द्राणाम् ।इन्द्रः किल भविष्यति ॥२१।४६।  
एनं दृष्ट्वाधितिष्ठन्तम् ।एतं जर्जरमण्डपम् ।  
मल्लदण्डकनिःसारान् ।उत्प्रेक्षे सकलागमान् ॥२१।४७।  
अदृष्टार्थाः किल ग्रन्था- ।दृष्टार्थैर् गारुडादिभिः ।  
अर्थवन्तो ऽनुमीयन्ते ।याचकैर् इव दायकाः ॥२१।४८।  
यथा च विटकाव्यत्वान् ।मृषा पुरुषलक्षणम् ।  
श्रुतिस्मृतिपुराणादि ।तथा सम्भाव्यताम् इति ॥२१।४९।  
इतरस् तम् अथावोचद् ।अतीतभवसञ्चितम् ।  
इष्टानिष्टफलं कर्म ।दैवम् आहुर् विचक्षणाः ॥२१।५०।  
यच् चेदं लक्षणं नाम ।शरीरेषु शरीरिणाम् ।  
एतद् दैवाभिधानस्य ।लक्षणं पूर्वकर्मणः ॥२१।५१।  
न चापुरुषकारस्य ।दैवं फलति कस्यचित् ।  
कालकारणसामग्रीम् ।ईश्वरो ऽपि ह्य् अपेक्षते ॥२१।५२।  
अयं तु तरुणः कल्यः ।कान्तिक्षिप्तसुरासुरः ।  
कुण्ठया गण्डमण्डानां ।मन्दचेष्टतया समः ॥२१।५३।  
यथा धनुर् अधानुष्कं ।यथा बीजम् अवापकम् ।  
सत्तामात्रफलं पुंसस् ।तथा दैवम् अपौरुषम् ॥२१।५४।  
परिव्राड् अब्रवीद् दैवं ।पौरुषाद् बलवत्तरम् ।  
ज्ञापकं चास्य पक्षस्य ।श्रूयतां यन् मया श्रुतम् ॥२१।५५।  
अस्ति सिन्धुतटे ग्रामो ।ब्रह्मस्थलकनामकः ।  
तत्रासीद् वेदशर्मेति ।चतुर्वेदो द्विजोत्तमः ॥२१।५६।  
तस्य यो ऽन्यतमः शिष्यः ।पाठं प्रति दृढोद्यमः ।  
तस्माद् एव च स छात्रैर् ।आहूयत दृढोद्यमः ॥२१।५७।  
तमोभेदकनाम्नश् च ।गृहस्थस्य गृहे सदा ।  
दापितं भोजनं तस्य ।आच्छादनं वेदशर्मणा ॥२१।५८।  
तत्र भिन्नतमा- नाम ।परिव्राट् पाञ्चरात्रिकः ।  
वासम् आवसथे तस्य ।करोति स्म दृढोद्यमः ॥२१।५९।  
अनेन च प्रकारेण ।पटुश्रद्धानमेधसा ।  
अधीतं दशभिर् वर्षैस् ।तेन वेदचतुष्टयम् ॥२१।६०।  
अथ भिन्नतमाः कृत्वा ।वर्णाश्रमकथां चिरम् ।  
प्रशान्तजनसम्पाते ।प्रदोषे तम् अभाषत ॥२१।६१।  
बहुगोमहिषीभूमि ।दासीदासम् इदं मया ।  
तन्त्रस्थानम् उपान्तं च ।चाटादिभ्यश् च रक्षितम् ॥२१।६२।  
ध्यानाध्यायप्रधानं च ।विहितं भिक्षुकर्म यत् ।  
वैश्यकर्माभियुक्तस्य ।तस्य नामापि नास्ति मे ॥२१।६३।  
अधुना तु वचःकाय ।परिस्पन्दापहारिणी ।  
परलोकसमासन्ना ।जरातन्द्रीर् इवागता ॥२१।६४।  
गृहमेधिव्रतस्थानाम् ।अलसानां स्वकर्मसु ।  
धर्मसाधनम् उद्दिष्टम् ।ऋषिभिस् तीर्थसेवनम् ॥२१।६५।  
आह वेदान्तवादश् च ।तारकं ब्रह्म तन्त्रयेत् ।  
एतस्मान् न विमुञ्चेयुर् ।अविमुक्तं मुमुक्षवः ॥२१।६६।  
श्वः प्रस्थातास्महे तस्मात् ।प्रातर् वाराणसीं प्रति ।  
बुद्धधर्मे प्रशस्ता हि ।धर्मस्य त्वरिता गतिः ॥२१।६७।  
भवतापि श्रुतिस्मृत्योः ।प्रामाण्यम् अनुजानता ।  
नियोगेनैव कर्तव्यः ।पत्नीपुत्रपरिग्रहः ॥२१।६८।  
गृहस्थाश्रमधर्मश् च ।गवादिधनसाधनः ।  
न च प्रतिग्रहाद् अन्यद् ।विप्रस्य धनसाधनम् ॥२१।६९।  
तत् सुखोपनतं चैतद् ।अनिन्द्यम् अतिभूरि च ।  
सदासीदासम् अस्माकं ।धनम् आदीयताम् इति ॥२१।७०।  
तेनोक्तं युष्मदादिष्टम् ।अकार्यम् अपि मादृशः ।  
न विकल्पयितुं शक्तः ।किं पुनर् न्याय्यम् ईदृशम् ॥२१।७१।  
किं त्व् आमन्त्र्य पितृस्थानौ ।विद्याजीवितदायिनौ ।  
कर्तास्मि भवदादेशम् ।अतिवाह्य निशाम् इति ॥२१।७२।  
यातायां तु त्रियामायां ।तम् आमन्त्रयितुं गतम् ।  
सम्प्रतिष्ठासमानो ऽपि ।चिरं भिक्षुर् उदैक्षत ॥२१।७३।  
यदा तु दिवसार्धे ऽपि ।गते छात्त्रः स नागतः ।  
तं गवेषयितुं भिक्षुः ।स्वयम् एव तदा गतः ॥२१।७४।  
स तु तेनाङ्गणे दृष्टस् ।तमोभेदकवेशमनः ।  
शनैश् चङ्क्रमणं कुर्वन् ।नीचैश् चाम्नायमानसम् ॥२१।७५।  
उक्तं च भवता कस्माद् ।इयच्चिरम् इह स्थितम् ।  
अथार्थेनैव तेनार्थस् ।तथा नः कथ्यताम् इति ॥२१।७६।  
ततस् तेनोक्तम् एतस्मिन् ।गृहे केनापि हेतुना ।  
व्यग्रः परिजनः सर्वस् ।तत्र तत्राभिधावति ॥२१।७७।  
यां याम् एव च पृच्छामि ।किम् एतद् इति दारिकाम् ।  
सा सा माम् आह संरब्धा ।शिवं ध्यातु भवान् इति ॥२१।७८।  
तं चाद्यापि न पृच्छामि ।तमोभेदकम् आकुलम् ।  
तेनाहं नागतः क्षिप्रं ।सकाशं भवताम् इति ॥२१।७९।  
अथ भिन्नतमाः स्मित्वा ।दृढोद्यमम् अभाषत ।  
येनायम् आकुलो लोकस् ।तद् अहं कथयामि ते ॥२१।८०।  
तमोभेदकभार्यायाः ।प्रसूतिः प्रत्युपस्थिता ।  
अयं परिजनस् तत्र ।तत्रतत्राकुलाकुलः ॥२१।८१।  
दारिका जायते चास्य ।तां च त्वं परिणेष्यसि ।  
सा च रागग्रहाविष्टा ।दुष्टचेष्टा भविष्यति ॥२१।८२।  
इति तस्मिन् कृतादेशे ।गते स्वविवधं प्रति ।  
इतरश् चिन्तयाम् आस ।शङ्काकम्पितमानसः ॥२१।८३।  
ब्राह्मणी ब्राह्मणस्यास्य ।यदि कन्यां विजायते ।  
ततो भिन्नतमोवाक्यम् ।अभूतार्थं न जायते ॥२१।८४।  
स्तोभावेशविषाच्छेद ।क्रियासु व्यक्तशक्तिभिः ।  
शेषाणाम् अपि मन्त्राणां ।सामर्थ्यम् अनुमीयते ॥२१।८५।  
इति चिन्तयतस् तस्य ।दीनो गृहपतिर् गृहात् ।  
हा दैवं खलम् इत्यादि ।लपन् नीचैर् विनिर्गतः ॥२१।८६।  
क्षणाच् च श्वगृहीतस्य ।मार्जारस्येव कूजतः ।  
अन्तर्भवनम् उद्भूतः ।श्वागारपरुषश्रुतिः ॥२१।८७।  
ततः प्रसाधिता- नार्यो ।लज्जाप्रावृतमस्तकाः ।  
पक्षद्वारेण निर्जग्मुर् ।नैराश्योत्तानपाणयः ॥२१।८८।  
परिचारकवर्गश् च ।शोचद्बन्धुकदम्बकम् ।  
अमन्त्रयत वामस्य ।विधेः किं क्रियताम् इति ॥२१।८९।  
एवम्प्रायप्रपञ्चे तु ।गृहे तस्मिन् दृढोद्यमः ।  
सिद्धप्रव्रजितादेश ।जातभीतिर् अचिन्तयत् ॥२१।९०।  
परिव्राजकवाक्येन ।तथाभूतेन साधितम् ।  
दैवं पुरुषकारेण ।जनाः पश्यन्तु बाधितम् ॥२१।९१।  
सिन्धुदेशं परित्यज्य ।दे।आद् देशं परिव्रजन् ।  
अयं परिहराम्य् एनां ।दूरतः कर्दमाम् इति ॥२१।९२।  
एवमादि विमृश्यासाव् ।असम्मन्त्र्यैव संस्कृतान् ।  
दशयोजनम् अध्वानम् ।एकाहेन पलायितः ॥२१।९३।  
सद्वीपां च परिक्रम्य ।वर्षैर् द्वादशभिर् महीम् ।  
गङ्गातटम् उपागच्छत् ।तीर्थोपासनकाम्यया ॥२१।९४।  
अथातपपिपासार्तश् ।छायासलिलवाञ्छया ।  
कस्मिंश्चिद् ब्राह्मणग्रामे ।कञ्चन प्राविशद् गृहम् ॥२१।९५।  
तत्र चालिन्दकासीनाम् ।अर्कतूलाभमूर्धजाम् ।  
ययाचे ब्राह्मणीम् अम्ब ।पानीयं दाप्यताम् इति ॥२१।९६।  
सा त्व् अभाषत सम्भ्रान्ता ।हले पुत्रि तमालिके ।  
आसनोदकम् आदाय ।लघु निर्गम्यताम् इति ॥२१।९७।  
ततः पीठालुकाहस्ता ।वसितासितकञ्चुका ।  
आपिङ्गापान्तकेशान्ता ।कन्यका निरगाद् गृहात् ॥२१।९८।  
दिशस् तरलया दृष्ट्या ।पश्यन्ती सन्ततस्मिता ।  
पङ्गुभङ्गुरसञ्चारा ।चिरात् प्रापद् दृढोद्यमम् ॥२१।९९।  
आस्यताम् अत्र मित्रेति ।वदन्त्या शून्यया तया ।  
पीठबुद्ध्या पुरस् तस्य ।निक्षिप्तं जलभाजनम् ॥२१।१००।  
अथ ताम् अब्रवीद् वृद्धा ।मुक्त्वैताम् अविनीतताम् ।  
अपरेणोदपात्रेण ।जलम् आवर्ज्यताम् इति ॥२१।१०१।  
सा तु कृत्रिमसन्त्रास ।जनितोत्कटवेपथुः ।  
अन्तर्हसितभुग्नौष्ठी ।वृद्धाज्ञां समपादयत् ॥२१।१०२।  
ततो गतश्रमं वृद्धा ।पृच्छति स्म दृढोद्यमम् ।  
आगच्छति कुतो देशात् ।कं वा याति भवान् इति ॥२१।१०३।  
तेनोक्तं न स देशो ऽस्ति ।नागच्छामि यतः क्षितौ ।  
यच् च ब्रूथ क्व यासीति ।तत्र विञापयामि वः ॥२१।१०४।  
कस्मिंश्चिद् ब्राह्मणग्रामे ।कुर्वन् बटुकपाठनाम् ।  
सन्तुष्टो ग्रामवासोभिर् ।निनीषे दिवसान् इति ॥२१।१०५।  
ततस् तम् अब्रवीद् वृद्धा ।नीतिज्ञैः सत्यम् उच्यते ।  
न ह्य् अतप्तेन लोहेन ।तप्तं सन्धीयते क्वचित् ॥२१।१०६।  
मम द्वौ पुत्रनप्ताराव् ।अधुनैवोपनीतकौ ।  
तौ च संयोजितौ पुण्यैर् ।अर्थिनाव् अर्थिना त्वया ॥२१।१०७।  
भवान् अध्यापनेनार्थी ।तौ चाध्ययनकाङ्क्षिणौ ।  
नष्टाश्वदग्धरथवद् ।योगो ऽस्तु भवताम् इति ॥२१।१०८।  
ततस् तस्यै प्रतिज्ञाय ।तौ बटू पाठयन्न् असौ ।  
अन्तेवासिगणं चान्यम् ।अस्थात् संवत्सरद्वयम् ॥२१।१०९।  
एकदा ताम् अभाषन्त ।वृद्धाम् आगत्य बान्धवाः ।  
कस्माद् दृढोद्यमायेयं ।दीयते न तमालिका ॥२१।११०।  
ये जामातृगुणास् तेषां ।कश्चिद् अस्ति क्वचिद् वरे ।  
दृढोद्यमे पुनः पश्य ।यदि कञ्चिन् न पश्यसि ॥२१।१११।  
दुर्लभः सुलभीभूतस् ।तस्मात् स्वीक्रियताम् अयम् ।  
केन वन्यः करी वारीम् ।आगतः स्वयम् उज्झितः ॥२१।११२।  
इति तैर् बोधिता वृद्धा ।प्रतीता तान् अयाचत ।  
यद्य् एवं स्वयम् एवायं ।पूज्यैर् अभ्यर्थ्यताम् इति ॥२१।११३।  
ते ततस् तम् अभाषन्त ।भौतिक ब्रह्मचारिणा ।  
आम्नाताश् चावबुद्धाश् च ।वेदाः सस्मृतयस् त्वया ॥२१।११४।  
अवश्यं चाधुना कार्यः ।शुद्धपत्नीपरिग्रहः ।  
उरःकण्ठौष्ठशोषस्य ।मा भूद् वैफल्यम् अन्यथा ॥२१।११५।  
अतः प्रतीष्यताम् एषा ।सर्वशुद्धा तमालिका ।  
ज्येष्ठं ज्येष्ठाश्रमस्याङ्गं ।त्रयी विद्येव देहिनी ॥२१।११६।  
एवमादि स तैर् उक्तः ।क्षणम् एतद् अचिन्तयत् ।  
युक्तं यद् ब्राह्मणैर् उक्तम् ।अत्र तावत् किम् उच्यते ॥२१।११७।  
यश् चासौ सिन्धुविषये ।दूषितः कृत्यया तया ।  
पारे सागरवत् सो ऽपि ।दूरत्वात् सुदुरागमः ॥२१।११८।  
अथ दैवेन सैवेयम् ।आनीता सिन्धुदेशतः ।  
सूचीसूत्रगते दैवात् ।ततः कः कुत्र मोक्ष्यते ॥२१।११९।  
एवमादि स निश्चित्य ।प्रतिश्रुत्य तथेति च ।  
परिणीय च तां कन्यां ।संवत्सरम् अयापयत् ॥२१।१२०।  
अथ यातत्रियामायां ।त्रियामायां दृढोद्यमः ।  
जृम्भावेदितनिद्रान्तां ।पृच्छति स्म तमालिकाम् ॥२१।१२१।  
ब्रूहि सुन्दरि पश्याम ।कुटुम्बस्यास्य कः प्रभुः ।  
केयं भवति ते वृद्धा ।काव् एतौ बटुकाव् इति ॥२१।१२२।  
तया त्व् आयतनिश्वास ।कथितायतदुःखया ।  
स्रुताश्रुकणिकाश्रेण्या ।कथितं स्खलदक्षरम् ॥२१।१२३।  
अस्या- ब्राह्मणवृद्धायाः ।प्रियः साधुर् अभूत् पतिः ।  
यस्य विद्याधनैस् तृप्ताः ।शिष्ययाजकयाचकाः ॥२१।१२४।  
तेन चाशेषवेदाय ।क्षमादिगुणशालिने ।  
दुहिता गृहजामात्रे ।छात्त्राय प्रतिपादिता ॥२१।१२५।  
ताडितश् चरणेनापि ।यः क्षमावान् अभूत् पुरा ।  
स जामातृतया क्रोधाद् ।गमितः कृष्णसर्पताम् ॥२१।१२६।  
महान्तम् अपि सम्मानं ।मन्यमानो विमानताम् ।  
श्वश्रूश्वशुरयोः खेदम् ।आत्मनश् चाकरोद् वृथा ॥२१।१२७।  
एकदा परिहासेन ।स्यालकस् तम् अभाषत ।  
दुर्वासःसदृशस् तात ।दुराराधो भवान् इति ॥२१।१२८।  
यद्य् एवं दुर्दुरूढेन ।किं मयाराधितेन वः ।  
इत्य् उक्त्वा मन्थरालापः ।सदारो गत एव सः ॥२१।१२९।  
श्वश्रूश्वशुरमित्राणाम् ।अवकर्ण्य कदर्थनाम् ।  
निरपेक्षं स्वदेशाय ।सिन्धुदेशाय यातवान् ॥२१।१३०।  
तत्र च ग्रामम् अध्यास्य ।ब्रह्मस्थलकनामकम् ।  
अचिरान् नित्यकाम्यानि ।कर्माणि निरवर्तयत् ॥२१।१३१।  
तस्य तस्यां च भार्यायां ।कालरात्रिसमा सुता ।  
यमौ च तनयौ जातौ ।यमकालौ कुलस्य यौ ॥२१।१३२।  
अहम् एव च सा कन्या ।तौ चैतौ काकतालुकौ ।  
यैर् मातापितराव् एव ।बालैर् एव समाहितौ ॥२१।१३३।  
सिन्धुदेशैकदेशश् च ।सिन्धुना चण्डरंहसा ।  
दुर्वारगुरुपूरेण ।सहसाकृष्य नीयते ॥२१।१३४।  
अथ मातापितृभ्यां नस् ।तद्भयाद् अवधारितम् ।  
मातामहगृहं यान्तु ।बाला- मे निविशन्त्व् इति ॥२१।१३५।  
ततः शङ्केषुभिन्नस् ताम् ।अभाषत दृढोद्यमः ।  
शेषं सुज्ञानम् एवास्याः ।कथायाः स्थीयताम् इति ॥२१।१३६।  
आसीच् चास्य स सर्वज्ञः ।परिव्राजकभास्करः ।  
स्फुटं भिन्नतमा- एव ।भिन्नाज्ञानतमा- यतः ॥२१।१३७।  
अनुभूतौ तथाभूतौ ।तदादेशौ मयाधुना ।  
तृतीयपरिहाराय ।त्यजामि पृथिवीम् इति ॥२१।१३८।  
अथ द्वादशवर्षानि ।भ्रान्त्वा द्वीपान्तराणि सः ।  
निर्विण्णश् चिन्तयाम् आस ।किञ्चिद् धवलमूर्धजः ॥२१।१३९।  
आदिष्टं यत् परिव्राजा ।तत् तयोन्मादमत्तया ।  
कालेनैतावता नूनम् ।अकृत्यं कृत्यया कृतम् ॥२१।१४०।  
अस्माभिश् च न वेदोक्तं ।न वेदान्तोक्तमोहितम् ।  
व्रणैर् इव विसर्पद्भिः ।क्वापीतं पुरुषायुषम् ॥२१।१४१।  
तेन वाराणसीं गत्वा ।तीर्थोपासनहेतुकम् ।  
पुण्यं स्वर्गफलं कुर्वन्न् ।अयामि दिवसान् इति ॥२१।१४२।  
ततः सागरम् उत्तीर्य ।गङ्गासागरम् आगमत् ।  
ततो वाराणसीं प्रापद् ।अमुञ्चन्न् एव जाह्नवीम् ॥२१।१४३।  
पाविशन्न् एव चापश्यन् ।नरधातुपरिच्छदम् ।  
स्खलदालापसञ्चारं ।महापाशुपतं पुरः ॥२१।१४४।  
तं चानु स्फटिकप्राय ।कर्णकण्ठविभूषणाम् ।  
मदिराताम्रजिह्माक्षां ।विचित्रगलकण्ठिकाम् ॥२१।१४५।  
द्विगुणीकुर्वतीं मार्गं ।वङ्कैर् गतिनिवर्तनैः ।  
अमुक्तनिजनिर्मोकां ।भुजङ्गीम् इव योषितम् ॥२१।१४६।  
सा तु कापालिकेनोक्ता ।द्रुतम् एहि कपालिनि ।  
न यावद् अविमुक्तस्य ।धूपवेलातिवर्तते ॥२१।१४७।  
हुंहुङ्कारादिभिः स्तुत्वा ।संस्थात्रयपरं ध्रुवम् ।  
ततः शुण्डिकशालेषु ।मार्गयामि सुराम् इति ॥२१।१४८।  
एवम्प्राये च वृत्तान्ते ।चिरं दृष्ट्वा दृढोद्यमम् ।  
पपात पादयोस् तस्य ।ताराक्रन्दा कपालिनी ॥२१।१४९।  
पुनः कापालिक्नोक्तं ।मुञ्च ब्राह्मणम् अध्वगम् ।  
परिहासश् चिरं चण्डि ।विरुद्धस् त्यज्यताम् इति ॥२१।१५०।  
साब्रवीद् एष मे भर्ता ।दैवतैः प्रतिपादितः ।  
त्वं तु धृष्टविटो भूत्वा ।किं व्याहरसि माम् इति ॥२१।१५१।  
तं च प्रपञ्चम् आलोक्य ।स प्रदेशः सकौतुकैः ।  
जनैर् अगणितैर् व्याप्तः ।श्रमणब्राह्मणादिभिः ॥२१।१५२।  
सा चावोचच् चतुर्वेद ।रिक्तवेदो ऽसि सर्वथा ।  
सवेदः को हि निर्वेदं ।वेदोक्तैः कर्मभिर् व्रजेत् ॥२१।१५३।  
न त्वयोत्पादिताः पुत्रा- ।नाग्निहोत्रम् उपासितम् ।  
नार्चिताः पितरः पिण्डैर् ।वायुभूतेन हिण्डितम् ॥२१।१५४।  
त्वया दृढोद्यम त्यक्ता ।साहं मन्दा तमालिका ।  
कुलात् कुलम् अटन्तीदं ।चरामि कुलटाव्रतम् ॥२१।१५५।  
अवृद्धकुलवासिन्यस् ।तरुण्यः पतिवर्जिताः ।  
यैर् अदुष्टाः स्त्रियो दृष्टास् ।ते दृष्टाः केनचित् क्वचित् ॥२१।१५६।  
तेन त्यक्तवता दारान् ।यत् त्वया पापम् अर्जितम् ।  
तान् एव भरमाणेन ।तत् समुच्छिद्यताम् इति ॥२१।१५७।  
अथ लज्जाविषादान्धम् ।ऊचुर् विप्रा- दृढोद्यमम् ।  
भगवत्या यद् उक्तं तत् ।तत्त्वतः कथ्यताम् इति ॥२१।१५८।  
तेनात्मनश् च तस्याश् च ।द्विजादिजनसन्निधौ ।  
ब्रह्मस्थलकवासादि ।यद् वृत्तं तन् निवेदितम् ॥२१।१५९।  
अथोक्तं ब्राह्मणैर् ब्रह्मन् ।ब्राह्मणी परिगृह्यताम् ।  
रक्तदारपरित्यागम् ।आचरन्ति न साधवः ॥२१।१६०।  
यच् च किञ्चिद् अकर्तव्यम् ।अनाथ्याद् अनया कृतम् ।  
तस्य कृच्छ्रतमैः कृच्छ्रैर् ।विशुद्धिः क्रियताम् इति ॥२१।१६१।  
तेनोक्तं यादृशं पापं ।प्रायश्चित्तैर् अपोह्यते ।  
पूज्यानाम् एव तद् बुद्धम् ।इदं बुध्यत यादृशम् ॥२१।१६२।  
हीनवर्णाभिगामिन्यः ।पातकिन्यः किल स्त्रियः ।  
इयं त्व् अशुभसावर्णं ।यम् उपास्ते स दृश्यताम् ॥२१।१६३।  
तद् उपास्ताम् इयं भद्रा ।यम् उपासच् छिवं ध्रुवम् ।  
सुखानां चोपहर्तारं ।महापाशुपतं पतिम् ॥२१।१६४।  
इत्य् उक्तवति सा तस्मिन्न् ।उवाचोपचितत्रपा ।  
आ मृत्योस् त्वत्समीपस्था ।नयामि दिवसान् इति ॥२१।१६५।  
अथैको ब्राह्मणस् तेषु ।दृढोद्यमम् अभाषत ।  
मदीया दुहिता ब्रह्मन् ।रूपिणी परिणीयताम् ॥२१।१६६।  
धनं मे धनदस्येव ।सैव चैका सुता यतः ।  
ततस् तस्य च तस्याश् च ।भवेद् भर्ता भवान् इति ॥२१।१६७।  
आसीच् चास्य किम् अद्यापि ।स्यान् न स्याद् इति चिन्तया ।  
परिव्राजकवाक्यं हि ।कृतार्थीकृतम् एतया ॥२१।१६८।  
प्रतिज्ञाय च तां कन्यां ।ददानाद् ब्राह्मणात् स्वयम् ।  
समहाद्रविणस्कन्धाम् ।उपयेमे दृढोद्यमः ॥२१।१६९।  
तमालिकापि संहार्य ।केशान् काषायचीवरा ।  
दृढोद्यमगृहासन्ना ।वसती कालम् अक्षिपत् ॥२१।१७०।  
दृढोयमो ऽपि सन्ततं ।द्विजातिकर्म साधयन् ।  
हरोत्तमाङ्गलालिताम् ।उपास्त जह्नुकन्यकाम् ॥२१।१७१।  
तत् तेन येन कृतदुष्करपौरुषेण ।वाक्यं न भिन्नतमसः कृतम् अप्रमाणम् ।  
शूरेण दैवहरिणा प्रभुणा प्रसह्य ।तस्माज् जितः पुरुषकारगजाधिराजः ॥२१।१७२।  
ततः किञ्चिद् विहस्योक्तः ।परिव्राड् ब्रह्मचारिणा ।  
यथा पुरुषकारस्य ।प्राधान्यं तन् निशाम्यताम् ॥२२।१।  
आसीद् उज्जयनीवासी ।सार्थकार्थपरिग्रहः ।  
वणिक् सागरदत्ताख्यः ।सागरागाधमानसः ॥२२।२।  
सागरं तेन यातेन ।मुक्तपोतेन गच्छता ।  
अपरः प्रेक्षितः पोतस् ।तरलध्वजलक्षणः ॥२२।३।  
अङ्गापोतम् अमुं येन ।पोतं प्रेरयतेति सः ।  
यावन् निर्यामकान् आह ।तावत् पोतौ समीयतुः ॥२२।४।  
ततः सागरदत्तस् तं ।पोतस्वामिनम् उक्तवान् ।  
यूयं ये वा यतस् त्या वा ।तन् नः प्रत्युच्यताम् इति ॥२२।५।  
तेनोक्तं बुद्धवर्माहं ।वणिग् राजगृहालयः ।  
भवन्तः के कुतो वेति ।ततः सो ऽपि न्यवेदयत् ॥२२।६।  
अथ काव्यकथापान ।तन्त्रीगीतदुरोदरैः ।  
सविनोदौ जगाहाते ।तौ दुर्गाधं महोदधिम् ॥२२।७।  
गत्वा च काञ्चनद्वीपम् ।उपान्तानन्तकाञ्चनौ ।  
प्राप्तवन्तौ परावृत्य ।समुद्रतटपत्तनम् ॥२२।८।  
अथ सागरदत्तेन ।बुद्धवर्मेति भाषितः ।  
प्रीतिर् नः स्थिरतां यायाद् ।यथा सम्पाद्यतां तथा ॥२२।९।  
भार्यायां गुरुगर्भायां ।निरगच्छम् अहं गृहात् ।  
तस्याश् च दिवसिर् एभिर् ।जातम् अन्यतरद् द्वयोः ॥२२।१०।  
दुहिता चेत् ततो दत्ता ।भवत्पुत्राय सा मया ।  
पुत्रश् चेत् त्वं ततस् तस्मै ।दद्याः स्वतनयाम् इति ॥२२।११।  
तेनोक्तं महद् आश्चर्यम् ।इयम् एव हि नो मतिः ।  
अथ वा किम् इहाश्चर्यम् ।एकम् एवावयोर् वपुः ॥२२।१२।  
इति तौ कृतसम्बन्धौ ।परिष्वज्य परस्परम् ।  
महामहिषसार्थाभ्यां ।यथास्थानम् अगच्छताम् ॥२२।१३।  
प्रणिपत्य च राजानाव् ।अवन्तिमगधाधिपौ ।  
तत्प्रयुक्तातिसत्कारौ ।ययतुः स्वगृहान् प्रति ॥२२।१४।  
तत्र सत्क्रियमाणौ च ।सत्कुर्वाणौ च सन्ततम् ।  
बन्धुभिर् ब्राह्मणादींश् च ।गमयाम् आसतुर् दिनम् ॥२२।१५।  
ततः सागरदत्तस्य ।पर्यङ्कम् अधितिष्ठतः ।  
उत्सङ्गे दारिका न्यस्ता ।विराजत्कुन्दमालिका ॥२२।१६।  
कस्येयं कुन्दमालेति ।स भार्याम् अनुयुक्तवान् ।  
सापि कस्यापरस्येति ।शनैर् आचष्ट लज्जिता ॥२२।१७।  
तेन चोक्तम् इदं यादृग् ।बालिका कुन्दमालिका ।  
ययोः स्याद् ईदृशः पुत्रः ।पितरौ तौ सपुत्रकौ ॥२२।१८।  
तस्माद् दुहितृमातेति ।मा गास् त्वं भीरु भीरुताम् ।  
न कीर्तिजननी विद्या ।निन्द्या भवितुम् अर्हति ॥२२।१९।  
ताम् इत्यादि समाश्यस्य ।पयोनिधिसमागमम् ।  
बुद्धवर्मसखित्वं च ।तस्यै कथितवान् असौ ॥२२।२०।  
कस्येयं कुन्दमालेति ।ताम् अपृच्छद् यतः पिता ।  
प्रसिद्धा तस्य नाम्नापि ।सा ततः कुन्दमालिका ॥२२।२१।  
बुद्धवर्मापि पप्रच्छ ।निरालापां कुटुम्बिनीम् ।  
तस्मिन् गर्भे तवोत्पन्नं ।यत् तन् नः कथ्यताम् इति ॥२२।२२।  
अथ वामनम् एकाक्षं ।रूक्षं तुन्दिलदन्तुरम् ।  
लम्बौष्ठं भुग्नपृष्ठं च ।सा तं पुत्रं समर्पयत् ॥२२।२३।  
सो ऽब्रवीत् किं वृथैवायं ।धृतः कुरुभकस् त्वया ।  
कस्माद् ईक्षणिकां पृष्ट्वा ।गर्भ एव न पातितः ॥२२।२४।  
यः स सागरदत्तेन ।सह सम्बन्धकः कृतः ।  
विकृताकृतिनानेन ।स प्रेतेन निराकृतः ॥२२।२५।  
सन्दिशेद् यदि नामासाव् ।अहं दुहितृवान् इति ।  
तदा किं प्रतिसन्देश्यं ।मयाहं पुत्रवान् इति ॥२२।२६।  
भार्यां चावोचद् आगच्छेद् ।दूतो मालवकाद् यदि ।  
एनं कुरुभकं तस्मै ।न कश्चित् कथयेद् इति ॥२२।२७।  
अयं कुरुभकः कस्माद् ।इति यत् तं पिताब्रवीत् ।  
व्याहरन्ति स्म तं पौरास् ।ततः कुरुभकाख्यया ॥२२।२८।  
अथातीते क्वचित् काले ।बुद्धिवर्मा रहः स्थितः ।  
लेखं सागरदत्तेन ।प्रस्थापितम् अवाचयत् ॥२२।२९।  
स्व् अस्ति राजगृहे पूज्यं ।बुद्धवर्माणम् ऊर्जितम् ।  
उज्जयन्याः परिष्वज्य ।विज्ञापयति सागरः ॥२२।३०।  
सख्यास् ते दुहिता जाता ।श्रेयोलक्षणभूषणा ।  
रूपेण सदृशी यस्याः ।प्रमदा न भविष्यति ॥२२।३१।  
तवापि यदि भार्यायाः ।पुत्रो जातः शिवं ततः ।  
कन्या चेद् वामशीलेन ।देवेन मुषिता- वयम् ॥२२।३२।  
निर्निमित्तापि हि प्रीतिर् ।या न सम्बन्धबृंहिता ।  
श्रीर् उत्साहसनाथेव ।प्रयाति स्थिरताम् इति ॥२२।३३।  
ततः सत्कृत्य तं दूतम् ।अपृच्छद् गृहिणीं वणिक् ।  
तस्मिन्न् एवं गते कार्ये ।ब्रूहि किं क्रियताम् इति ॥२२।३४।  
तयोक्तं द्व्यङ्गुलप्रज्ञा- ।जानीयुर् वा स्त्रियः कियत् ।  
किं तु पृष्टेति वक्ष्यामि ।पृष्टधृष्टा हि मादृशी ॥२२।३५।  
सत्यानृतं वणिक्वृत्तं ।परित्याज्यं न वाणिजैः ।  
सहजं हि त्यजन् वृत्तं ।दुर्वृत्त इति निन्द्यते ॥२२।३६।  
पुत्रस् तावत् तवोत्पन्नस् ।तत्र कानृतवादिता ।  
ये पुनस् तस्य दोषास् तान् ।मिथ्या भण गुणा- इति ॥२२।३७।  
आख्यायन्ते हि सर्वार्थाः ।कृत्रिमैर् एव नामभिः ।  
आहुर् मधुरकं केचित् ।तं तादृङ्मारकं विषम् ॥२२।३८।  
कार्ये हि गुरुणि प्राप्ते ।मिथ्या सत्यम् अपीष्यते ।  
अश्वत्थामा हतो द्रौणिर् ।इत्य् ऊचे किं न पाण्डवः ॥२२।३९।  
धनगर्धपराधीनाः ।कालहुङ्कारदारुणे ।  
क्रीडाकमलिनीं यान्ति ।त्वद्विधाः क्षारसागरे ॥२२।४०।  
सांयात्रिकपतेस् तस्य ।दुहिता भवतो गृहे ।  
न विनाम्भोधिसारेण ।प्रवेष्टा धनराशिना ॥२२।४१।  
तस्मान् मा स्मावमन्यध्वम् ।अधन्यैर् दुर्लभां श्रियम् ।  
कृच्छ्रायासशतप्राप्यां ।न कृच्छ्राधिगताम् इति ॥२२।४२।  
इत्यादिवचनं तस्याः ।सूक्तम् इत्य् अभिनन्द्य सः ।  
ददौ सागरदत्ताय ।सन्देशं दूतसन्निधौ ॥२२।४३।  
वक्तव्यः सुहृद् अस्माकम् ।अस्माकम् अपि दारकः ।  
उत्पन्नस् तादृशो यस्य ।कथिता कथम् आकृतिः ॥२२।४४।  
अथ वा ये गुणाः के ऽपि ।तस्य शारीरमानसाः ।  
स्वयम् एवासि तान् दृष्टा ।किं नस् तैः कथितैर् इति ॥२२।४५।  
इत्यादि बहु सङ्कीर्णम् ।असौ सन्दिश्य सादरम् ।  
दूतं प्रस्थापयाम् आस ।सपाथेयप्रदेशनम् ॥२२।४६।  
एवम् अष्टाव् अतिक्रान्ताः ।समा- दूतसमागमैः ।  
अथ दूतः स्फुटालापो ।बुद्धवर्माणम् उक्तवान् ॥२२।४७।  
अहं सागरदत्तेन ।सकलत्रेण भाषितः ।  
जामातरम् अनालोक्य ।मा स्मागच्छद् भवान् इति ॥२२।४८।  
तन् माम् उज्जयनीं यूयं ।यदि गच्छन्तम् इच्छथ ।  
तं मे दारकम् आख्यात ।तदीयांश् च गुणान् इति ॥२२।४९।  
तेन तु क्षणम् उत्प्रेक्ष्य ।समग्रस्मृतिनोदितम् ।  
आस्ते मातुलशाले ऽसौ ।ताम्रलिप्त्यां पठन्न् इति ॥२२।५०।  
अनेनापि प्रपञ्चेन ।चतुष्पञ्च समा- ययुः ।  
अथ त्रिचतुराः प्रापुर् ।दूताश् चतुरभाषिणः ॥२२।५१।  
ते चादृतम् अनादृत्य ।बुद्धवर्माणम् अब्रुवन् ।  
आह सम्बन्धिनी यत् त्वां ।सदारं तन् निशाम्यताम् ॥२२।५२।  
अमी संवत्सरा- यातास् ।त्रयोदशचतुर्दशाः ।  
अद्यापि च न पश्यामो ।वयं जामातुर् आकृतिम् ॥२२।५३।  
दृष्टस्य किल पण्यस्य ।भवतः क्रयविक्रयौ ।  
इति लोकप्रवादो ऽयं ।भवतापि न किं श्रुतः ॥२२।५४।  
त्वं यच् चात्थ पठन्न् आस्ते ।ताम्रलिप्त्याम् असाव् इति ।  
इदम् अप्य् अतिदुर्बद्धं ।सव्याजम् इव वाचकम् ॥२२।५५।  
येषां कर्म च वृत्तिश् च ।विहिते पाठपाठने ।  
तेषाम् अपि परिच्छिन्नः ।पाठकालः कियान् अपि ॥२२।५६।  
त्वदीयेन तु पुत्रेण ।त्यक्तसर्वान्यकर्मणा ।  
पठता सकलं जन्म ।नेयम् इत्य् असमञ्जसम् ॥२२।५७।  
तस्मात् क्रीडाम् इमां त्यक्त्वा ।यमहासविभीषणाम् ।  
अत्र वा ताम्रलिप्त्यां वा ।दारको दर्श्यताम् इति ॥२२।५८।  
इति यावद् असौ तावत् ।पूज्यैर् विश्रम्यताम् इति ।  
तान् उक्त्वा गृहिणीम् ऊचे ।बुद्धवर्मा ससम्भ्रमः ॥२२।५९।  
अनुत्प्रेक्ष्यैव मन्देन ।दोषम् आगामिनं मया ।  
दूराशाग्रस्तचित्तेन ।प्रमदावचनं कृतम् ॥२२।६०।  
त्वत्पुत्रस्य हि ये दोषाः ।काणदन्तुरतादयः ।  
कालेनैतावता तेषां ।कतमः प्रक्षयं गतः ॥२२।६१।  
वर्धमाणे शरीरे हि ।निजा- दोषाः शरीरिणाम् ।  
सुतराम् उपचीयन्ते ।शरीरावयवा- इव ॥२२।६२।  
तस्माद् दर्शय दूतेभ्यः ।पुत्रं हरगणाकृतिम् ।  
अथ वा पण्डितेनैवम् ।उपायश् चिन्त्यताम् इति ॥२२।६३।  
तया चोक्तं मयोपायः ।कीदृशो ऽप्य् अत्र चिन्तितः ।  
यद्य् असौ रोचते तुभ्यं ।ततः प्रस्तूयताम् इति ॥२२।६४।  
उच्यताम् इति तेनोक्ता ।कर्णे किम् अपि साब्रवीत् ।  
सो ऽपि शोभनम् इत्य् उक्त्वा ।तम् उपायं प्रयुक्तवान् ॥२२।६५।  
विविक्ते ब्राह्मणं मित्रं ।तत्प्रतिग्रहजीविनम् ।  
प्रियालापशतप्रीतम् ।अयाचत सदीनतः ॥२२।६६।  
श्वेतकाकप्रसिद्धस्य ।मम पुत्रस्य ये गुणाः ।  
आकारश् च प्रकारश् च ।यादृक् किं तस्य कथ्यते ॥२२।६७।  
यच् च सागरदत्तेन ।मया च परिभाषितम् ।  
बुद्धं तद् भवतः सर्वं ।सहदूतसमागमम् ॥२२।६८।  
तेन नस् तेन सौहार्दं ।सुहृदा स्थिरतां नय ।  
अथ वा स्वार्थ एवायं ।तव धिङ् मां मुधाकुलम् ॥२२।६९।  
य एष भवतः पुत्रो ।यज्ञगुप्तः सुरूपवान् ।  
श्रुतिस्मृत्यादितत्त्वज्ञः ।कलासु च विशारदः ॥२२।७०।  
एष सागरदत्तस्य ।तनयाम् उपयच्छताम् ।  
तादृशीम् एव चानीय ।मत्पुत्राय प्रयच्छतु ॥२२।७१।  
यच् च रत्नसुवर्णादि ।लप्स्यते द्रविणं ततः ।  
तस्यांशस् तव भावीति ।लज्जते कथयानया ॥२२।७२।  
एवमादि स तेनोक्तः ।सोत्साहं स्वार्थतृष्णया ।  
अब्रवीत् त्वद्विधेयैः किं ।मद्विधैः प्रार्थितैर् इति ॥२२।७३।  
यज्ञगुप्तम् अथाहूय ।सन्निधौ बुद्धवर्मणः ।  
पिता श्रावितवान् एतं ।वृत्तान्तं पूर्वमन्त्रितम् ॥२२।७४।  
तेनोक्तं गुरुवाक्यानि ।युक्तिमन्तीतराणि वा ।  
शिशुभिर् न विचार्याणि ।तस्माद् एवं भवत्व् इति ॥२२।७५।  
ततः कतिचिद् आसित्वा ।दिवसान् बुद्धवर्मणा ।  
यज्ञगुप्तः स्वलङ्कारः ।सम्बन्धिभ्यः प्रदर्शितः ॥२२।७६।  
अब्रवीच् चायम् आयातस् ।ताम्रलिप्त्याः स दारकः ।  
आकारश् च गुणाश् चास्य ।दृश्यन्तां यादृशा- इति ॥२२।७७।  
ततस् तैर् विस्मितैर् उक्तम् ।अनिन्द्या कुन्दमालिका ।  
सह बालवसन्तेन ।यद् अनेन समेष्यति ॥२२।७८।  
गुणानां त्व् एतदीयानाम् ।अन्वेषणम् अनर्थकम् ।  
दृश्यते निर्गुणानां हि ।नेदृशाकारधीरता ॥२२।७९।  
किं तु नामास्य दुःश्लिष्टम् ।अयं कुरुभकः किल ।  
न हि कुब्जपलाशाख्या ।पारिजातस्य युज्यते ॥२२।८०।  
अथ वा दुःश्रवं नाम ।श्रूयते महताम् अपि ।  
क्लेदुर् इत्य् उच्यते चन्द्रो ।मातरिश्वेति मारुतः ॥२२।८१।  
न चापि गुणवद् वाच्य ।वाचकं परिभूयते ।  
आश्रयस्य हि दौर्बल्याद् ।आश्रितः परिभूयते ॥२२।८२।  
सर्वथा सार्थवाहस्य ।प्रसूताद्य कुटुम्बिनी ।  
युवयोर् अद्य सौहार्दं ।गतं कूटस्थनित्यताम् ॥२२।८३।  
तस्माद् आशुतरं गत्वा ।त्यक्तनिद्राशनादिकाम् ।  
वर्धयामो वयं दिष्ट्या ।सार्थवाहकुटुम्बिनीम् ॥२२।८४।  
भवद्भिर् अपि पुण्याहे ।वरयात्रा प्रवर्त्यताम् ।  
न हीदानीं विवाहस्य ।कश्चिद् अस्ति विघातकः ॥२२।८५।  
इत्य् उक्त्वा तेषु यातेषु ।सारवत्प्राभृतेषु सः ।  
यज्ञगुप्तं वरीकृत्य ।वरयात्रां व्यसर्जयत् ॥२२।८६।  
यो ऽसौ कुरुभकस् तं च ।यज्ञगुप्तं चकार सः ।  
सञ्ज्ञया यज्ञगुप्तं तु ।वरं कुरुभकं वणिक् ॥२२।८७।  
कल्पितब्राह्मणाकल्पस् ।तुलहेमाङ्गुलीयकः ।  
श्रेष्ठिपुत्रो ऽपि जामातुर् ।आसीत् तत्र वयस्यकः ॥२२।८८।  
वरयात्रा चिरात् प्रापद् ।अवन्तिनगरीं ततः ।  
उत्कान्तिकान्तवृत्तान्तां ।यक्षसेनालकाम् इव ॥२२।८९।  
सिप्रातटे निविष्टं च ।जन्यावासकम् आवसत् ।  
वसन्तोपहृतश्रीक ।पुरोद्यानमनोहरम् ॥२२।९०।  
तृणीकृतमहाकालास् ।तद् अहः सकुतूहलाः ।  
अतृप्तदृष्टयो ऽपश्यन् ।वरं पौरपरम्पराः ॥२२।९१।  
स चोज्जयनकैर् धूर्तैर् ।वङ्कवाचकपण्डितैः ।  
वेणुवीणाप्रवीणैश् च ।काञ्चिद् वेलाम् अयापयत् ॥२२।९२।  
अथासौ स्यालकेनोक्तः ।कल्पिताहारभूषिणा ।  
सज्जं वः पानम् अन्नं च ।किम् आध्वे भुज्यताम् इति ॥२२।९३।  
स चानेकासनाम् एकाम् ।आलोक्य मनुभूमिकाम् ।  
केन केनात्र भोक्तव्यम् ।इति स्यालकम् उक्तवान् ॥२२।९४।  
तेनोक्तं जातरूपाङ्गं ।तुङ्गविद्रुमपादकम् ।  
यूयं मध्यमम् अध्याध्वम् ।आसनं पटुवासनम् ॥२२।९५।  
ये चैते दत्तवेत्राङ्गे ।युष्मान् उभयतः समे ।  
एते ज्येष्ठकनिष्ठौ ते ।स्यालकाव् अधितिष्ठतः ॥२२।९६।  
पार्श्वयोर् उभयोर् दीर्घा ।या चासनपरम्परा ।  
तवास्याम् उपवेष्टव्यं ।शेषया स्यालमालया ॥२२।९७।  
वरस् तु क्षणम् अव्यूह ।स्यालम् एतद् अभाषत ।  
अस्माभिः सह युष्माभिर् ।न कार्यं पानभोजनम् ॥२२।९८।  
गोत्राचारो ऽयम् अस्माकं ।तावत् पानं न सेव्यते ।  
भुज्यते वापरैः सार्धं ।यावन् न परिणीयते ॥२२।९९।  
परिणीय निवृत्तेन ।लब्धाज्ञेन सता पितुः ।  
कार्यम् एतन् न वा कार्यं ।विनादेशाद् गुरोर् इति ॥२२।१००।  
एवं नामेत्य् अनुज्ञातः ।श्वशुरेण वरः पृथक् ।  
दुर्मनायितसम्बन्धी ।पूतम् आहारम् आहरत् ॥२२।१०१।  
याते यामे च यामिन्या ।गर्जद्वादित्रमण्डलः ।  
गृहं सागरदत्तस्य ।परिणेतुम् अगाद् असौ ॥२२।१०२।  
तत्रालम्बितवान् वध्वाः ।स्फुरच्चामीकरं करम् ।  
स्मरन् गुरुवचो धीर्यान् ।निर्विकारकरो वरः ॥२२।१०३।  
स चात्राग्निं परिक्रम्य ।चण्डशूलाकुलः किल ।  
पाणिभ्याम् उदरं धृत्वा ।मुमोह च पपात च ॥२२।१०४।  
प्रशान्तोच्छ्वासनिःश्वासे ।तस्मिन् सम्मीलितेक्षणे ।  
मूकितोद्दामधूर्येण ।क्रन्दितेन विजृम्भितम् ॥२२।१०५।  
श्वश्रूर् जामातरं दृष्ट्वा ।ताडितोरःशिरास् ततः ।  
उच्चैर् भर्तृसमावस्थाम् ।आक्रोशत् कुन्दमालिकाम् ॥२२।१०६।  
हा हतासि विनष्टासि ।धिक् त्वां प्रच्छन्नराक्षसीम् ।  
जितप्रद्युम्नरूपो ऽयं ।पतिर् उत्सादितो यया ॥२२।१०७।  
त्वम् एव न मृता कस्माद् ।अहं वा दुःखभागिनी ।  
यया त्वं सकलं जन्म ।द्रष्टव्यामृतया मृता ॥२२।१०८।  
कथं जीवति सा या स्त्री ।बालैव मृतभर्तृका ।  
दूरान्तरगरिष्ठो हि ।नारीणां जीवितात् पतिः ॥२२।१०९।  
या च माता सुताम् इष्टां ।चारुताशीलशालिनीम् ।  
शक्ता विधविकां द्रष्टुं ।ज्येष्ठा कालस्य सा स्वसा ॥२२।११०।  
इत्यादि विलपन्त्य्- एव ।सा च निश्चेष्टनाभवत् ।  
हृदयोदरसन्धिश् च ।जामातुः स्पन्दितः शनैः ॥२२।१११।  
ततः पौरसमूहस्य ।जामातरि तथाविधे ।  
हर्षहासाट्टहासानाम् ।आसीन् नान्तरम् अम्बरे ॥२२।११२।  
शनकैश् च स निःश्वस्य ।जिह्मस्फुरितपक्ष्मणी ।  
उदमीलयद् आताम्रे ।लोचने गुरुतारके ॥२२।११३।  
ततः सागरदत्तेन ।कृतस् तादृङ् महोत्सवः ।  
वृद्धतालब्धपुत्रेण ।यो नृपेणापि दुष्करः ॥२२।११४।  
किम् एतद् इति पृष्टश् च ।स वैद्यैः प्रत्युवाच तान् ।  
आमाशयगतं शूलं ।बाधते गुरु माम् इति ॥२२।११५।  
अथ वासगृहस्थस्य ।वैद्या- जामातुर् आदृताः ।  
शूलस्यामनिदानस्य ।कृतवन्तश् चिकित्सितम् ॥२२।११६।  
शूलैर् आयास्यमानस्य ।लब्धनिद्रस्य चान्तरे ।  
तस्य जाग्रद्वधूकस्य ।कथम् अप्य् अगमन् निशा ॥२२।११७।  
नागरातिविषामुस्ता ।क्वथपानावतर्पितः ।  
अस्नेहाल्पतराहारः ।सो ऽभवत् प्रत्यहः कृशः ॥२२।११८।  
स्वयं भेषजपेषादि ।व्यापृता कुन्दमालिका ।  
विस्मृतेव वधूलज्जां ।भर्तृमान्द्यभयातुरा ॥२२।११९।  
ततः पतिम् उपासीनां ।स कुब्जः कुन्दमालिकाम् ।  
अङ्गेषु भयसन्नाङ्गीं ।कुर्वन् केलीं किलास्पृशत् ॥२२।१२०।  
अब्रवीच् च विमुञ्चैनं ।किराटम् अपटुं विटम् ।  
देवतागुरुभिर् दत्तं ।कान्तं तोषय माम् इति ॥२२।१२१।  
अथोत्थाय ततः स्थानाद् ।भर्तृशय्यातिरस्कृता ।  
केयं केलिर् अनार्येति ।वधूर् भर्तारम् अब्रवीत् ॥२२।१२२।  
स तां सस्मितम् आह स्म ।मा स्म ग्रामेयिका भव ।  
का हि नागरिकम्मन्या ।हास्यात् नटबटोस् त्रसेत् ॥२२।१२३।  
धनिनाम् ईदृशाः क्षुद्राः ।प्रायो वाचालताफलाः ।  
न हि मूकं शुकं कश्चिच् ।चिरं धरति पञ्जरे ॥२२।१२४।  
तस्मात् क्रीडनकाद् अस्माद् ।अबद्धभाषमाणकात् ।  
हसतः स्पृशतश् चाङ्गं ।भीरु मा वित्रसीर् इति ॥२२।१२५।  
तेन सा बोधिताप्य् एवं ।सदाचारकुलोद्भवा ।  
चण्डाभिर् घटदासीभिस् ।तं भुक्तं निरभर्त्सयत् ॥२२।१२६।  
आसीच् च यज्ञगुप्तस्य ।यावद् एवैष मूढकः ।  
रहस्यं न भिनत्त्य् एतत् ।तावन् न्याय्यम् इतो गतम् ॥२२।१२७।  
तं कदाचिद् अभाषन्त ।भिषजो निष्फलक्रियाः ।  
पानाहारविहारेषु ।किम् इच्छति भवान् इति ॥२२।१२८।  
ततः क्षामतरालापस् ।तान् अवोचच् चिराद् असौ ।  
पितरौ द्रष्टुम् इच्छामि ।प्रियपुत्रौ प्रियाव् इति ॥२२।१२९।  
अथ सागरदत्ताय ।वैद्यैर् एवं निवेदितम् ।  
एवं वदति जामाता ।तच् च प्रतिविधीयताम् ॥२२।१३०।  
यद् यद् वैद्येन कर्तव्यम् ।आमाशयचिकित्सितम् ।  
कृतम् अप्य् अकृतं तत् तद् ।एतस्मिञ् जातम् आतुरे ॥२२।१३१।  
स्वदेशाय तु यातो ऽयं ।भवेद् अपि निरामयः ।  
जगत्प्रसिद्धिसिद्धं हि ।सुहृद्दर्शनम् औषधम् ॥२२।१३२।  
धात्रीप्रधानपरिवारचमूसनाथाम् ।अम्भोधिसारधनहारमहोष्ट्रयूथाम् ।  
श्यामां निशाम् इव कृशेन तुषारभासा ।प्रास्थापयत् सह वरेण वणिक्तनूजाम् ॥२२।१३३।  
प्रयाणकैश् च यावद्भिर् ।अगाद् राजगृहं वरः ।  
श्रेष्ठी च द्विगुणान् प्रीतान् ।प्राहिणोत् परिचारकान् ॥२२।१३४।  
अन्यजामातृवार्त्ताभ्यां ।द्वाभ्यां द्वाभ्यां प्रयाणकात् ।  
निवर्तितव्यं युष्माभिर् ।इति चासाव् उवाच तान् ॥२२।१३५।  
प्रथमाद् वासकाद् यौ च ।निवृत्तौ परिचारकौ ।  
श्रेष्ठिने कथितं ताभ्यां ।वरः स्वस्थो मनाग् इति ॥२२।१३६।  
यथा यथा च याति स्म ।वासकान् उत्तरोत्तरान् ।  
शनकैः शनकैर् मान्द्यम् ।अत्यजत् स तथा तथा ॥२२।१३७।  
अन्यात् तु वासकाद् अन्यौ ।निवृत्तपरिचारकौ ।  
वरं सागरदत्ताय ।हृष्टपुष्टाङ्गम् आख्यताम् ॥२२।१३८।  
अथासाव् इति हर्षान्धस् ।त्यक्तपात्रपरीक्षणः ।  
आचतुर्वेदचण्डालं ।विततार निधीन् अपि ॥२२।१३९।  
कृत्रिमस् तु वरः प्रातस् ।त्यक्तजामातृडम्बरः ।  
गृहीतब्राह्मणाकल्पः ।प्रस्थितः पदगः पथि ॥२२।१४०।  
वैषेणागन्तुना मुक्तः ।स रेजे निजया श्रिया ।  
सेन्द्रचापतडिद्दाम्ना ।घनेनेव निशाकरः ॥२२।१४१।  
वरप्रवहणं तच् च ।कुन्दमालिकयास्थितम् ।  
आरुरोह वराकारः ।प्रीतः कुरुभकः खलः ॥२२।१४२।  
तं दृष्ट्वा विकृताकारं ।जितशङ्करकिङ्करम् ।  
प्रविधूय वधूर् अङ्गं ।लोचने सममीलयत् ॥२२।१४३।  
वधूवरम् अथ द्रष्टुं ।सकला सकुतूहला ।  
निरगात् त्यक्तकर्तव्या ।जवना जनता पुरात् ॥२२।१४४।  
तौ च दुर्बद्धसम्बन्धौ ।मुक्तालोहगुडाव् इव ।  
दृष्ट्वा धुतकरैः पौरैर् ।अधिक्षिप्तः प्रजापतिः ॥२२।१४५।  
कामचारेण कामो ऽपि ।तावन् नैव प्रशस्यते ।  
किं पुनर् यः सदाचारः ।सर्गहेतुर् भवादृशः ॥२२।१४६।  
सर्वथा वामशीलानां ।त्वम् एव परमेश्वरः ।  
येनैताव् अप्सरःप्रेतौ ।दुर्योज्यौ योजिताव् इति ॥२२।१४७।  
बुद्धवर्मापि निर्याय ।सर्वश्रेणिपुरःसरः ।  
वधूम् अभ्यनयत् कान्त्या ।जितराजगृहं गृहम् ॥२२।१४८।  
अङ्कस्थवधुकस् तत्र ।स चावोचत् कुटुम्बिनीम् ।  
इयम् एवास्तु ते पुत्रस् ।तनया च वधूर् इति ॥२२।१४९।  
मन्यमानेषु मानेषु ।वन्दमानेषु बन्दिषु ।  
नटादिषु च नृत्यत्सु ।सार्कं तद् अगमद् दिनम् ॥२२।१५०।  
अथ चक्षुर्मनःकान्तम् ।आवासं कुन्दमालिका ।  
यज्ञगुप्तवयस्येन ।कुब्जकेन सहाविशत् ॥२२।१५१।  
तत्र शय्यासमीपस्थम् ।आस्थिता चित्रम् आसनम् ।  
वधूर् वरवयस्यो ऽपि ।तदनन्तरम् उन्नतम् ॥२२।१५२।  
चिन्तयन्तस् ततः तत्र ।सर्वे मोहान्धमानसाः ।  
अमूलाग्राणि पत्त्राणि ।लिलिखुर् नमिताननाः ॥२२।१५३।  
अस्मिन्न् अचिन्तयत् कष्टे ।वृत्तान्ते कुन्दमालिका ।  
अपि नामैष मां मुक्त्वा ।ब्राह्मणो न व्रजेद् इति ॥२२।१५४।  
आसीत् कुरुभकस्यापि ।विविक्ते रन्तुम् इच्छतः ।  
अपि नामैष निर्यायाद् ।बहिर् वासगृहाद् इति ॥२२।१५५।  
यज्ञगुप्तस् तयोर् बुद्ध्वा ।तत् कालोचितम् इङ्गितम् ।  
गमनं चात्मनः श्रेयस् ।ततो निर्गन्तुम् ऐहत ॥२२।१५६।  
सा तम् उच्छलितं दृष्ट्वा ।सविषादम् अभाषत ।  
दारान् आपद्गतान् मुक्त्वा ।प्रस्थितः क्व भवान् इति ॥२२।१५७।  
तेनोक्तं यस्य दारास् त्वं ।विधात्रा परिकल्पिता ।  
आपन्नास्मीति मा वोचस् ।तिष्ठन्ती तस्य सन्निधौ ॥२२।१५८।  
तत् समालभताम् एष ।त्वदालिङ्गनचुम्बनम् ।  
वयं तु खरधर्माणो ।भारमात्रस्य भागिनः ॥२२।१५९।  
इत्थम् उक्त्वा स चान्याभिः ।प्रेष्याभिः सह निर्ययौ ।  
अनिच्छाम् ऐच्छद् आक्रष्टुं ।ग्राम्यः कुरुभकश् च ताम् ॥२२।१६०।  
ततस् तारतरारावैः ।श्रोणीचरणभूषणैः ।  
व्याहरन्तीव तं विप्रं ।निर्जगाम जवेन सा ॥२२।१६१।  
मत्तप्रमत्तपौरे च ।नृत्यद्भृत्यनिरन्तरे ।  
यज्ञगुप्तस् तया नैव ।दृष्टस् तत्र गृहाङ्गणे ॥२२।१६२।  
एष यात्य् एष यातीति ।सादृश्यभ्रान्तिवञ्चिता ।  
यं कञ्चिद् अपि सा यान्तम् ।अन्वयासीत् तदाशया ॥२२।१६३।  
रभसेन च निर्याय ।रथ्यापथम् अवातरत् ।  
हिण्डीवादित्रभीता च ।कुम्भकारकुटीगमात् ॥२२।१६४।  
तत्र कापालिकं दृष्ट्वा ।सुषुप्तं मदमूर्छया ।  
सुश्लिष्टा हन्त रक्षेयम् ।इत्य् अध्यवसितं तया ॥२२।१६५।  
अथाभरणम् उन्मुच्य ।महासारं शरीरतः ।  
अभ्यस्तवणिगाचारा ।बबन्ध दृढम् अम्बरे ॥२२।१६६।  
खट्वाङ्गादिकम् आदाय ।कापालिकपरिच्छदम् ।  
घूर्णमाना मदाद् ग्रामं ।बाह्यं निरगमत् पुरात् ॥२२।१६७।  
तत्र च ब्राह्मणी काचित् ।तया श्वेतशिरोरुहा ।  
स्वगृहालिन्दकासीना ।दृष्टा कर्पासकर्त्त्रिका ॥२२।१६८।  
एकाकिन्य्- एव सा दैवं ।निन्दित्वा करुणस्वना ।  
धिक् क्षुद्रं बुद्धवर्माणम् ।इति सक्रोधम् अब्रवीत् ॥२२।१६९।  
ताम् अपृच्छद् असाव् आर्ये ।निर्व्याजगुणशालिनः ।  
साधोः किं दुष्कृतं तस्य ।निन्द्यते यद् असाव् इति ॥२२।१७०।  
तयोक्तम् अतिमुग्धो वा ।धूर्तो वा भगवन्न् असि ।  
तदीयं दुष्कृतं येन ।प्रकाशम् अपि न श्रुतम् ॥२२।१७१।  
अथ वा श्रोष्यति भवान् ।अन्यतस् तत् सुदुःश्रवम् ।  
मादृशी तु न शक्तैव ।वक्तुं प्रकृतिकातरा ॥२२।१७२।  
यावच् चेदम् असाव् आह ।तावद् उच्चैस् तरां पुरे ।  
डिण्डिमध्वनिसम्भिन्ना ।परिबभ्राम घोषणा ॥२२।१७३।  
अहो राजसमादेशो ।यो वधूं बुद्धवर्मणः ।  
नागरः कश्चिद् आचष्टे ।स दारिद्र्येण मुच्यते ॥२२।१७४।  
यः पुनः स्वगृहे मोहात् ।प्रच्छादयति तं नृपः ।  
पाटयत्य् अधनं कृत्वा ।दारुणैः क्रकचैर् इति ॥२२।१७५।  
अथेदं ब्राह्मणी श्रुत्वा ।नेत्राम्बुप्लावितानना ।  
परितोषपराधीना ।जहास च रुरोद च ॥२२।१७६।  
अब्रवीच् च किम् आश्चर्यं ।यद् उज्जयनिको जनः ।  
नातिसन्धीयते धूर्तैर् ।मूलदेवसमैर् इति ॥२२।१७७।  
साधु साधु महाप्राज्ञे ।सुजाते कुन्दमालिके ।  
यया सकुब्जकः पापो ।बुद्धवर्मातिसन्धितः ॥२२।१७८।  
यथा राजगृहं पुत्रि ।त्वयेदं सुखम् आसितम् ।  
यज्ञगुप्तेन सङ्गम्य ।त्वयापि स्थीयतां तथा ॥२२।१७९।  
इत्यादि ब्रुवतीं श्रुत्वा ।चिन्तयाम् आस ताम् असौ ।  
निष्कारणजनन्य्- एषा ।गोपायिष्यति माम् इति ॥२२।१८०।  
शनैश् चाकथयत् तस्यै ।वृत्तं वृत्तान्तम् आत्मनः ।  
गाढम् आलिङ्ग्य सा चैनां ।प्रीता प्रावेशयद् गृहम् ॥२२।१८१।  
अवतार्य च तत्रास्यास् ।तां कापालिकतण्डिकाम् ।  
तद्भारपरिखिन्नानि ।गात्राणि पर्यवाहयत् ॥२२।१८२।  
अभ्यज्य स्नपयित्वा च ।सुखोष्णैः सलिलैर् असौ ।  
स्थूलचेलदलास्तीर्णे ।शयने समवेशयत् ॥२२।१८३।  
परिधाय च ताम् एव ।बीभत्साम् अस्थिशृङ्खलाम् ।  
भ्राम्यत्सम्भ्रान्तपौरं तत् ।सा प्रातः प्राविशत् पुरम् ॥२२।१८४।  
किन्निमित्तम् अयं लोकः ।सञ्चरत्य् आकुलाकुलः ।  
इति पृष्टवती कञ्चिद् ।असौ पुरनिवासिनम् ॥२२।१८५।  
तेनोक्तम् इह च स्थाने ।श्रेष्ठिनो बुद्धवर्मणः ।  
पुत्रः कुरुभको नाम ।स्वनामविकृताकृतिः ॥२२।१८६।  
तस्मै चान्येन षण्ढेन ।परिणीय द्विजन्मना ।  
शैलूषेणेव लुब्धेन ।स्वभार्या प्रतिपादिता ॥२२।१८७।  
सा तं कुरुभकं त्यक्त्वा ।मार्गयन्ती च तं द्विजम् ।  
प्रदोषे क्वाप्य् अपक्रान्ता ।लोकस् तेनायम् आकुलः ॥२२।१८८।  
ततस् ततस् तया श्रुत्वा ।सान्तःस्मितमुदाहृतम् ।  
भद्र षण्ढस्य तस्याशु ।गृहं नयत माम् इति ॥२२।१८९।  
ततस् तन्मधुरालाप ।रक्तपौरपुरःसरा ।  
यज्ञगुप्तगृहं प्रापद् ।ब्रह्मनिर्घोषभूषणम् ॥२२।१९०।  
तत्र चाग्निगृहद्वारि ।व्याख्यानकरणाकुलम् ।  
सान्तेवासिनम् आसीनं ।यज्ञगुप्तं ददर्श सा ॥२२।१९१।  
ततो निधाय खट्वाङ्गं ।रचितस्वस्तिकासना ।  
को ऽयं व्याख्यायते ग्रन्थ ।इत्य् अपृच्छत् समत्सरा ॥२२।१९२।  
सो ऽब्रवीद् भगवन्न् एषा ।मानवी धर्मसंहिता ।  
एतस्यां चातुराश्रम्यं ।चातुर्वर्ण्यं च वर्ण्यते ॥२२।१९३।  
तयोक्तं किम् अलीकेन ।न हीयं धर्मसंहिता ।  
लोकायतम् इदं मन्ये ।निर्मर्यादजनप्रियम् ॥२२।१९४।  
क्व धर्मसंहिता क्वेदम् ।अधर्मचरितं तव ।  
न हि वैद्यः स्वशास्त्रज्ञः ।कुष्ठी मांसं निषेवते ॥२२।१९५।  
व्याचख्यानेन विप्रेण ।मानवीं धर्मसंहिताम् ।  
व्यतिक्रान्तसवर्णेन ।परिणीता वरा त्वया ॥२२।१९६।  
सा चाखण्डशरीरेण ।सुरूपेण कलाविदा ।  
यूना च काणकुण्ठाय ।मत्कुणाय किलार्पिता ॥२२।१९७।  
तन् माहेश्वर पृच्छामि ।किम् अर्थम् इदम् ईदृशम् ।  
त्वया कृतम् अकर्तव्यं ।युक्तं चेत् कथ्यताम् इति ॥२२।१९८।  
सो ऽब्रवीद् भगवन् युक्तम् ।अयुक्तं वा भवत्व् इदम् ।  
विधेयैर् अविकार्यार्थाद् ।गुरुवाक्याद् अनुष्ठितम् ॥२२।१९९।  
तथा हि जामदग्न्येन ।दुर्लङ्घ्याद् वचनात् पितुः ।  
मातुः कृत्तं शिरस् तत्र ।किम् आह भगवान् इति ॥२२।२००।  
तयोक्तं दिव्यवृत्तान्ता ।नादिव्यस्य निदर्शनम् ।  
न हि रुद्रेण पीतेति ।पिबन्ति ब्राह्मणाः सुराम् ॥२२।२०१।  
न च प्राज्ञेन कर्तव्यं ।सर्वम् एव गुरोर् वचः ।  
गुरुः किं नाम न ब्रूयाद् ।दुःखक्रोधादिबाधितः ॥२२।२०२।  
तीव्रशूलातुरशिराः ।पुत्रं ब्रूयात् पिता यदि ।  
शिरो मे छिन्द्धि पुत्रेति ।किं कार्यं तेन तत् तथा ॥२२।२०३।  
यच् च मातुः शिरः कृत्तं ।रामेण वचनात् पितुः ।  
तत् तस्यैव प्रभावेन ।सद्यः सङ्घटितं पुनः ॥२२।२०४।  
त्वया तु गुरुवाक्येन ।कृताकर्तव्यकर्मणा ।  
दिव्यप्रभावहीनेन ।तत् कथं कार्यम् अन्यथा ॥२२।२०५।  
इदानीम् अपि ताम् एव ।भवान् विनेष्यति प्रियाम् ।  
गुरुवाक्यं कृतं पूर्वं ।यद् गतं गतम् एव तत् ॥२२।२०६।  
तस्याम् इत्युक्तवाक्यायाम् ।असाव् आसीन् निरुत्तरः ।  
वादिवाच्ये हि निर्दोषे ।किं वाच्यं प्रतिवादिनः ॥२२।२०७।  
एवं च चिरम् आसित्वा ।नभोमध्यगते रवौ ।  
भिक्षावेलापदेशेन ।तम् आमन्त्योच्चचाल सा ॥२२।२०८।  
तेन चोक्ता स्वम् एवेदम् ।ऋद्धिमच् च गृहं तव ।  
तेनात्रैव सदाहारं ।करोतु भगवान् इति ॥२२।२०९।  
ततस् तया विहस्योक्तं ।नास्तिकस्य भवादृशः ।  
असम्भोज्यम् अभोज्यत्वाद् ।अन्नं कापालिकैर् अपि ॥२२।२१०।  
कृत्वापि तु महत् पापं ।पश्चात् तापं करोति यः ।  
पुनःसंवरणं चासौ ।याति भोज्यान्नताम् इति ॥२२।२११।  
एवमादि तम् उक्त्वासौ ।गत्वा च ब्राह्मणीगृहम् ।  
अपनीय च तं वेषम् ।आचरन् मज्जनादिकम् ॥२२।२१२।  
तं च कापालिकं कल्पं ।सायम् आदाय सा पुनः ।  
यज्ञगुप्तगृहं गत्वा ।दिनशे।अम् अयापयत् ॥२२।२१३।  
अन्नकालं च रात्रिं च ।नयन्ती ब्राह्मणीगृहे ।  
शेषं च यज्ञगुप्तस्य ।सानयद् दिवसान् बहून् ॥२२।२१४।  
कदाचिच् चाभवत् तस्यास् ।तृष्णावशगचेतसा ।  
अकार्यम् इदम् एतेन ।कृतं कर्म द्विजन्मना ॥२२।२१५।  
तेन शक्यो मयानेतुम् ।अयं दर्शिततृष्णया ।  
कार्ये हि सुलभोपाये ।न मुह्यन्ति सुमेधसः ॥२२।२१६।  
अथ मुक्तालताम् एकाम् ।अरुणां तरलांशुभिः ।  
असौ विक्रापयाम् आस ।तया ब्राह्मणवृद्धया ॥२२।२१७।  
हेमरूप्यं च तन्मूल्यम् ।आहतानाहतं शुचि ।  
ताम्रकुम्भयुगन्यस्तं ।सीमान्ते निहितं तया ॥२२।२१८।  
अथ धातुक्रियावाद ।निधिवादाश्रयैर् असौ ।  
आलापैश् चिरम् आसित्वा ।यज्ञगुप्तम् अभाषत ॥२२।२१९।  
एकरात्रं वसेद् ग्रामे ।पञ्चरात्रं मुनिः पुरे ।  
इति प्रव्रजिताचारम् ।एतं वेद भवान् इति ॥२२।२२०।  
एतावन्तम् अहं कालं ।वत्स राजगृहे स्थितः ।  
त्यक्तप्रव्रजिताचारस् ।तद् अभवत् प्रीतिवञ्चितः ॥२२।२२१।  
गृहिणो ऽपि हि सीदन्ति ।स्नेहशृङ्खलयन्त्रिताः ।  
विरक्ताः स्वशरीरे ऽपि ।निःसङ्गाः किं मुमुक्षवः ॥२२।२२२।  
तेन वाराणसीं गन्तुम् ।अहम् इच्छामि सम्प्रति ।  
तीर्थदर्शनतन्त्रा हि ।सोमसिद्धान्तवादिनः ॥२२।२२३।  
अन्यच् चाहं विजानामि ।दारिद्र्यव्याधिवैद्यकम् ।  
महाकालमतं नाम ।निधानोत्पाटनागमम् ॥२२।२२४।  
मया च ध्यानखिन्नेन ।वनान्ते परिसर्पता ।  
उज्ज्वलैर् लक्षितश् चिह्नैः ।केनापि निहितो निधिः ॥२२।२२५।  
यदि चास्ति मयि प्रीतिस् ।ततः स्वीक्रियताम् असौ ।  
सफलाः खलु सम्पर्काः ।साधुभिस् त्वादृशैर् इति ॥२२।२२६।  
यज्ञगुप्तस् तम् उत्खाय ।निधिं तत्सहितस् ततः ।  
सधीराप्ततरच्छात्त्रः ।प्रच्छन्नं गृहम् आनयत् ॥२२।२२७।  
तत्र पित्रे निधानं तत् ।प्रीतः कथितवान् असौ ।  
महाकालमतज्ञात्वं ।तस्य कापालिकस्य च ॥२२।२२८।  
तम् उवाच पिता पुत्रं ।त्यक्त्वा वेदान् अनर्थकान् ।  
महाभिक्स्।ओर् महाज्ञानं ।महाकालमतं पठ ॥२२।२२९।  
दिव्यं चक्षुर् इदं तात ।महाकालमतं मतम् ।  
निधिगर्भां नरो येन ।छिद्रां पश्यति मेदिनीम् ॥२२।२३०।  
महापाशुपतस् तस्मान् ।महाकाल इव त्वया ।  
महाकालमतस्यार्थे ।यत्नाद् आराध्यताम् इति ॥२२।२३१।  
इति प्रोत्साहितस् तेन ।महाकालमतार्थिना ।  
यज्ञगुप्तो ब्रवीति स्म ।प्रस्थितां कुन्दमालिकाम् ॥२२।२३२।  
अहम् अप्य् अनुगच्छामि ।भवन्तं तीर्थम् अस्थिरम् ।  
दृष्टादृष्टमहाश्रेयः ।कारणं मादृशाम् इति ॥२२।२३३।  
तया तु वार्यमाणो ऽपि ।वाचा मन्दप्रयत्नया ।  
महाकालमतप्रेप्सुर् ।असौ नैव निवृत्तवान् ॥२२।२३४।  
अथ वाराणसीं गत्वा ।यज्ञगुप्ताय सा ददौ ।  
रत्नं नातिमहामूल्यम् ।इति चैनम् अभाषत ॥२२।२३५।  
अस्य रत्नस्य मूल्येन ।यथासुखम् इहास्यताम् ।  
न तु तारुण्यमूढेन ।सम्भाष्या गणिका त्वया ॥२२।२३६।  
त्वादृङ् नवदशप्रायः ।श्रोत्रियः सकुतूहलः ।  
वेश्यावश्यः स्वदाराणां ।यात्य् अवश्यम् अवश्यताम् ॥२२।२३७।  
गणिकाडाकिनीभिश् च ।पीतसर्वाङ्गलोहितः ।  
यज् जीवति तद् आश्चर्यं ।क्व धर्मः क्व यशःसुखे ॥२२।२३८।  
इत्यादिम् आदेशम् असौ तदीयं ।तथेत्य् अनुज्ञाय तथा चकार ।  
आराध्यवाक्यानि हि भूतिकामाः ।सेवाविधिज्ञा- न विकल्पयन्ति ॥२२।२३९।  
चतुरः पञ्च वा मासान् ।वाराणस्यां विहृत्य तौ ।  
नैमिषं जग्मतुस् तस्माद् ।गङ्गाद्वारं ततः कुरून् ॥२२।२४०।  
कुरुभ्यः पुष्करं तत्र ।गमयित्वा घनागमम् ।  
कार्त्तिकान्ते महापुण्यं ।दृष्टवन्तौ महालयम् ॥२२।२४१।  
यज्ञगुप्तम् अथावोचद् ।एकदा कुन्दमालिका ।  
बहुद्रविणम् उत्पाद्य ।ददामि भवते निधिम् ॥२२।२४२।  
तम् आदाय गृहान् गच्छ ।दृष्टादृष्टार्थसाधनम् ।  
त्रिवर्गेण हि युज्यन्ते ।गृहस्था- गृहमेधिनः ॥२२।२४३।  
अश्रुतश्रुतयो मूढा- ।रण्डा- निर्वसवो ऽपि वा ।  
भवन्ति खलु धर्मार्थं ।तीर्थयात्रापरायणाः ॥२२।२४४।  
अहम् अप्य् अधुना गच्छाम्य् ।अवन्तिनगरीं प्रति ।  
सा हि कापालिकालीना ।गणिकानाम् इवाकरः ॥२२।२४५।  
महापाशुपतास् तत्र ।निशातशितपट्टिशाः ।  
यात्रायां किल युध्यन्ते ।युद्धमात्रप्रयोजनाः ॥२२।२४६।  
तत्र कापालिकः कश्चिन् ।निहन्याद् अपि मां बली ।  
काकतालीयमोक्षा- हि ।शस्त्रपञ्जरचारिणः ॥२२।२४७।  
उज्जयन्यां च यत् पापं ।दुष्कृतं कृतवान् असि ।  
स्वर्गवद् ब्रह्मघातेन ।तेन सा दुर्गमा त्वया ॥२२।२४८।  
तेनायासफलं तत्र ।विशङ्के गमनं तव ।  
प्रावृत्य च ततः पश्य ।सनिधिः पितराव् इति ॥२२।२४९।  
आसीच् चास्य प्रसन्नौ मे ।पादाव् अस्य महात्मनः ।  
हन्त सम्प्रति सम्प्राप्तं ।महाकालमतं मया ॥२२।२५०।  
लोको हि प्राणसन्देहे ।प्राणधारणकारणम् ।  
सर्वम् अप्य् उज्झति स्फीतं ।किम् उ ग्रन्थम् अनर्थकम् ॥२२।२५१।  
चिरम् आराधितश् चायं ।निरपेक्षः स्वजीविते ।  
महाकालमतं तन् मे ।कथं नाम न दास्यति ॥२२।२५२।  
यं च दोषम् अहं तत्र ।कृतवान् गुरुशासनात् ।  
तस्य प्रच्छादनोपायो ।यत् किञ्चिद् इव तुच्छकः ॥२२।२५३।  
मां देवकुलकोणेषु ।लीनं कालपटच्चरम् ।  
परुषाकुलकेशं च ।न कश्चिल् लक्षयैष्यति ॥२२।२५४।  
युक्तम् इत्यादि निर्धार्य ।सो ऽब्रवीत् कुन्दमालिकाम् ।  
किं चान्तेवासिनां युक्तं ।मोक्तुम् आचार्यम् आपदि ॥२२।२५५।  
या गतिर् भवतः सैव ।ममापि सहचारिणः ।  
न हि गच्छति पूर्णेन्दौ ।कलङ्को ऽस्य न गच्छति ॥२२।२५६।  
इत्यादि वदतो वल्गु ।जातसम्मदमानसा ।  
अनुज्ञातवती तस्य ।गमनं कुन्दमालिका ॥२२।२५७।  
अथावन्तिपुरीं गत्वा ।यज्ञगुप्तम् उवाच सा ।  
इह भद्रवटे भद्र ।विनयस्व पथिश्रमम् ॥२२।२५८।  
आगच्छामि निधिं दृष्ट्वा ।निहितं केनचित् क्वचित् ।  
यावत् तावत् त्वयोत्कण्ठा ।न कार्या माम् अपश्यता ॥२२।२५९।  
उज्जयन्यां निधानानि ।दुर्लभानि यतस् ततः ।  
आशङ्के चिरम् आत्मानं ।परिभ्रान्तम् इतस् ततः ॥२२।२६०।  
आयुष्मन्तः प्रजावन्तो ।अपितृवन्तो ऽपि वा समाः ।  
न ह्य् औज्जयनकाः पौराः ।स्थिरान् निदधते निधीन् ॥२२।२६१।  
एवमादि तम् उक्त्वासौ ।गत्वा सिप्रासरित्तटम् ।  
मुक्त्वा कापालिकाकल्पम् ।अमलाम् अकरोत् तनुम् ॥२२।२६२।  
कुन्दशुभ्रपरीधाना ।शङ्खस्फटिकमण्डना ।  
शरद्द्यौर् इव साभासीज् ।ज्योत्स्नाताराकुलाकुला ॥२२।२६३।  
भिन्नवर्णां च भिन्दन्ती ।स्तनाभ्यां कण्ठकण्ठिकाम् ।  
जालशिक्यस्थितालाबूः ।सा प्रतस्थे सपिण्डिका ॥२२।२६४।  
ततः कापालिका- मत्ताः ।पिबन्तो बद्धमण्डलाः ।  
व्याहरन्ति स्म ताम् उच्चैः ।कुञ्चिताङ्गुलिपाणयः ॥२२।२६५।  
एह्य् एहि तरलापाङ्गि ।यस् ते कापालिकः प्रियः ।  
तेन सार्धं यथाश्रद्धं ।पानम् आसेव्यताम् इति ॥२२।२६६।  
ततस् तत्रापि सा तेभ्यः ।प्रकृत्या प्रतिभावती ।  
तान् अतिद्रुतया गत्या ।जगाम च जगाद च ॥२२।२६७।  
पश्यन्तीं च रमणीयां ।स्पृश्यमानां च भीषणाम् ।  
अलं भगवतां दृष्ट्वा ।मां दृष्टिविषकन्यकाम् ॥२२।२६८।  
पतिर् मम हि गन्धर्वः ।क्रूरताजितराक्षसः ।  
ईर्ष्यावान् अप्रमत्तश् च ।सदा रक्षति माम् असौ ॥२२।२६९।  
तेन माम् अभियुञ्जाना ।कन्दर्पशरताडिता ।  
यमेनेव क्षयं नीता ।कोटिर् युष्मादृशाम् इति ॥२२।२७०।  
ततः कापालिकैर् उक्तम् ।उक्तं यद् अनया श्रिया ।  
तन् न केवलम् एतस्याम् ।अधिकं चोपपद्यते ॥२२।२७१।  
त्रैलोक्ये ऽनिद्रताहेतोर् ।अस्याः कान्ताकृतेः कृते ।  
आश्चर्यं यन् न युध्यन्ते ।ब्रह्मविष्णुमहेश्वराः ॥२२।२७२।  
तस्माद् गन्धर्वम् अन्यं वा ।कञ्चित् त्रैलोक्यसुन्दरम् ।  
अनुगृह्णातु सस्नेहैर् ।इयम् आलोकितैर् इति ॥२२।२७३।  
ततः सा परिकर्षन्ती ।सपाषण्डिगणा पुरीम् ।  
आशीःकलकलोन्नीतम् ।अगच्छद् भवनं पितुः ॥२२।२७४।  
हृष्टार्थे वर्गसम्बाधं ।सप्तकक्षं प्रविश्य तत् ।  
मातुर् वासगृहद्वारि ।भिक्षां देहीति चाब्रवीत् ॥२२।२७५।  
गृहाद् गृहीतभिक्षा च ।निर्याय परिचारिका ।  
आशिरश्चरणाङ्गुष्ठम् ।अपश्यत् कुन्दमालिकाम् ॥२२।२७६।  
चिराच् च प्रत्यभिज्ञाय ।घ्नती सहृदयं शिरः ।  
प्रविश्य कथयाम् आस ।स्वामिन्यै शनकैर् असौ ॥२२।२७७।  
उत्सन्नासि विनष्टासि ।यस्यास् ते धरणीधृता ।  
शिरीषामालिकालोला ।दुहिता कुन्दमालिका ॥२२।२७८।  
सा हि कापालिकाकल्प ।कलङ्कां दधती तनुम् ।  
इयं तिष्ठति ते द्वारि ।स्वयं वा दृश्यताम् इति ॥२२।२७९।  
इदम् आकर्ण्य निष्क्रान्ता ।सा तां दृष्ट्वा तथाविधाम् ।  
वाच्यताम् अनपेक्ष्यैव ।स्नेहाद् एतच् चचार सा ॥२२।२८०।  
बिभेद लवशः पिच्छं ।कपालं च कपालशः ।  
चिच्छेद गुडिकां शश्वत् ।शङ्खस्फतिकमण्डनम् ॥२२।२८१।  
पाटयित्वा च तां तस्यास् ।तन्तुशः कण्ठकण्ठिकाम् ।  
मङ्गलस्नानशुद्धान्तां ।शुद्धान्तम् अनयत् ततः ॥२२।२८२।  
तत्रैनाम् अब्रवीन् माता ।मातर्विश्रब्धम् उच्यताम् ।  
किम् एतद् एवम् एवेति ।सा ततस् ताम् अभाषत ॥२२।२८३।  
अकस्माद् भ्रान्तिर् अम्बायाः ।कथं तव सुता सती ।  
असतीभिर् अपि क्षिप्तं ।चरेत् कापालिकव्रतम् ॥२२।२८४।  
आस्तां तावत् कथा चेयं ।तातपादान् इहाह्वय ।  
अस्ति मे गुरु कर्तव्यं ।साध्यते तच् च तैर् इति ॥२२।२८५।  
अथ सागरदत्तस् ताम् ।आलोक्य व्याहृतागतः ।  
किं किम् एतत् कथं चेति ।शशङ्के विषसाद च ॥२२।२८६।  
तं च दृष्ट्वा तथाभूतम् ।अत्रस्ता कुन्दमालिका ।  
आश्वासयितुम् आलिङ्ग्य ।ववन्दे विजहास च ॥२२।२८७।  
अब्रवीच् चैनम् आश्वस्तम् ।आस्ते भद्रवटाश्रमे ।  
जामाता तव स स्यालैस् ।तस्माद् आनाय्यताम् इति ॥२२।२८८।  
तदादिष्टैश् च संरब्धैर् ।गृहीतः स्यालकैर् असौ ।  
लब्धो ऽसि पुत्रचौरेति ।मृषा परुषभाषिभिः ॥२२।२८९।  
किं तिष्ठसि शठोत्तिष्ठ ।प्रतिष्ठ स्वपुरं प्रति ।  
त्वाम् आहूयति राजेति ।सस्मिताश् चैनम् अब्रुवन् ॥२२।२९०।  
ततस् तान् प्रत्यभिज्ञाय ।सम्भाव्य वधबन्धने ।  
मानस्तोकम् ऋचं जप्त्वा ।शिखाबन्धं चकार सः ॥२२।२९१।  
ससान्त्वं चाब्रवीद् अङ्ग ।क्षणम् एतद् उदीक्ष्यताम् ।  
मम कापालिको मित्रं ।यावद् आयात्य् असाव् इति ॥२२।२९२।  
स तैस् तारं विहस्योक्तस् ।त्वं यन् मित्रम् उदीक्षसे ।  
स गतः प्रथमं तत्र ।तेनैव ग्राहितो भवान् ॥२२।२९३।  
निष्प्रयोजनसौहार्दा- ।वचःसदृ।अचेतसः ।  
सुहृदो ऽपि विरज्यन्ते ।खलानां त्वादृशाम् इति ॥२२।२९४।  
तं विषण्णं प्रहृष्टास् ते ।मूकं बहुपटुस्वनाः ।  
गृहीत्वा गृहम् आजग्मुः ।प्रीतबन्धुजनावृतम् ॥२२।२९५।  
तत्र सागरदत्तेन ।प्रीतिकण्टकितत्वचा ।  
परिष्वक्तस्य जामातुः ।सप्राणम् अभवद् वपुः ॥२२।२९६।  
कृतार्घादिसपर्यश् च ।स निवर्तितभोजनः ।  
अध्यशेत महाशय्यां ।रम्यमण्डपसंस्तृताम् ॥२२।२९७।  
तत्रास्य श्वशुरौ स्यालाः ।स्यालभार्याश् च सात्मजाः ।  
आप्ताश् च श्रेष्ठिनः पौराः ।परितः समुपाविशन् ॥२२।२९८।  
साथागच्छद् वणिक्कन्या ।मधुराभरणक्वणा ।  
वाचालकलहंसेव ।निष्कलङ्काम्बरा शरत् ॥२२।२९९।  
गुरवः सत्कृता मूर्ध्ना ।वाचा सवयसस् तया ।  
यज्ञगुप्तः पुनर् दृष्ट्या ।सरागाञ्जनगर्भया ॥२२।३००।  
अध्यास्य च पुरः पित्रोर् ।असौ वामनम् आसनम् ।  
विवाहादियथावृत्तम् ।आत्मवृत्तं न्यवेदयत् ॥२२।३०१।  
आसीच् च यज्ञगुप्तस्य ।धिग् धिङ् मे विफलाः कलाः ।  
द्व्यङ्गुलप्रज्ञया यो ।अहं वञ्चितः कुलकन्यया ॥२२।३०२।  
अथ वा द्व्यङ्गुलप्रज्ञाः ।पुरुषा- एव मादृशाः ।  
कुशाग्रीयधियो योषा- ।यासां कर्मेसम् ईदृशम् ॥२२।३०३।  
किम् अतः परमाश्चर्यं ।यन् नागरिकयानया ।  
तिष्ठतां गतिसंस्थाने ।स्वरो ऽपि परिवर्तितः ॥२२।३०४।  
विराटनगरे पार्थैः ।कथं मूढात्मभिः स्थितम् ।  
इति ये विचिकित्सेयुस् ।तेषाम् एषा निदर्शनम् ॥२२।३०५।  
सर्वथा गुरुवाक्येन ।यन् मया चरितं महत् ।  
तस्माद् अस्म्य् अनयैवाद्य ।मोचितः पातकाद् इति ॥२२।३०६।  
वृत्तान्तं चैतद् आकर्ण्य ।प्रहृष्टेन महीभृता ।  
सहजामातृकानीता ।स्वगृहं कुन्दमालिका ॥२२।३०७।  
तस्मिन् बहुमहाग्रामं ।दानं बहुसुवर्णकम् ।  
स दत्त्वा यज्ञगुप्ताय ।सस्मितस् ताम् अभाषत ॥२२।३०८।  
यथा द्विजातिकर्मभ्यो ।न हीयते पतिस् तव ।  
त्वया धीरतया पुत्रि ।तथा सम्पाद्यताम् इति ॥२२।३०९।  
तयातिधैर्याङ्कुशवारितेर्ष्यया ।द्विजातिकन्यां परिणायितः पतिः ।  
न हि क्षितीशान् अविलङ्घ्यशासनान् ।विलङ्घयन्ति प्रियजीवितश्रियः ॥२२।३१०।  
द्विजातिकन्यां रतिपुत्रकाम्यया ।सुखाय शुद्धाय च कुन्दमालिकाम् ।  
निषेवमानः सुकृतं च सन्ततं ।निनाय विप्रः सफलं समाशतम् ॥२२।३११।  
पौगण्डाय वितीर्णयापि विधिना यस्माद् वणिक्कन्यया ।चित्रोपायपरम्पराचतुरया प्राप्तः पतिर् वाञ्छितः ।  
सन्तोषक्षतसत्त्वसत्त्वदयितः संसेवितः कातरैस् ।तस्मात् पौरुषमारुतेन बलिना दैवाद्रिर् उन्मूलितः ॥२२।३१२।  
इत्य् आख्याय कथितौ च ।मिथः प्रव्रजितौ गतौ ।  
द्रुतप्रवहणारूढो ।गोमुखश् च परागतः ॥२३।१।  
माम् अवोचत् स वन्दित्वा ।प्रीतिदासः पुनर्वसुः ।  
सर्वनागरकश्रेणि ।ग्रामणीर् दृश्यताम् इति ॥२३।२।  
अथ प्रणतम् अद्राक्षम् ।अनुल्बणविभूषणम् ।  
युवानम् अपि वैनीत्याल् ।लज्जितस्थविरं नरम् ॥२३।३।  
गोमुखाख्यातमाहात्म्यं ।तं चालिङ्गितवान् अहम् ।  
सम्भावितगुणाः सद्भिर् ।अर्हन्त्य् एव च सत्क्रियाम् ॥२३।४।  
अथ यानं समारुह्य ।तत् पुनर्वसुवाहकम् ।  
सांयात्रिक इवाम्भोधिं ।तदावासम् अवातरम् ॥२३।५।  
सेविताहारपर्यन्त ।शरीरस्थितिसाधनः ।  
दिनशेषं नयामि स्म ।गीतिश्रुतिविनोदनः ॥२३।६।  
ततः सुप्तजने काले ।पृष्टवान् अस्मि गोमुखम् ।  
कथम् एष त्वया प्राप्तः ।सुहृद् इत्य् अथ सो ऽब्रवीत् ॥२३।७।  
श्रूयताम् अस्त्य् अहं युष्मान् ।वन्दित्वा पुनर् आगतः ।  
न च कञ्चन पश्यामि ।योग्यम् आश्रयदायिनम् ॥२३।८।  
ततश् चिन्तितवान् अस्मि ।धनविद्यादिदायिनाम् ।  
सम्भवः सर्वसाधूनां ।नास्ति राजकुलाद् ऋते ॥२३।९।  
योगक्षेमप्रयुक्ता- हि ।प्रायः सज्जनसंसदः ।  
राजद्वारं विगाहन्ते ।समुद्रम् इव सिन्धवः ॥२३।१०।  
राजद्वारं ततो गत्वा ।याचिष्ये कञ्चिद् आश्रयम् ।  
राजद्वारं हि कार्याणां ।द्वारम् उक्तं बुधैर् इति ॥२३।११।  
निग्रहानुग्रहप्राप्त ।लोककोलाहलाकुलम् ।  
तद् गत्वा स्मृतवान् अस्मि ।प्रेताधिपधनाधिपौ ॥२३।१२।  
महामनुष्यचरितः ।पुरुषो ऽयं विभाव्यते ।  
आश्रयप्रार्थना तस्मान् ।नास्मिन् सम्पद्यते मृषा ॥२३।१३।  
अयम् अन्यः सुवेषो ऽपि ।कीनाशविरसाकृतिः ।  
तेन सम्भाव्यते नास्मात् ।प्रार्थनाफलम् अण्व् अपि ॥२३।१४।  
पुरुषं पुरुषं तत्र ।चिरम् इत्थं विचारयन् ।  
अभ्यन्तरात् प्रतीहारं ।दृष्टवान् अस्मि निर्गतम् ॥२३।१५।  
स्वस्तिकारनमस्कार ।ज्योत्कारान् स च कार्यिणाम् ।  
प्रतिमानितवान् सर्वान् ।सकृन् नमितमस्तकः ॥२३।१६।  
अथ विज्ञापनामात्रं ।पश्यद्भिः कार्यसाधनम् ।  
कार्यिभिर् युगपत् तत्र ।कार्यविज्ञापना कृता ॥२३।१७।  
तेभ्यस् तेनापि सामान्यम् ।एकम् एवोत्तरं कृतम् ।  
भवतः सुमुखो राजा ।मा त्वरिष्ट भवान् इति ॥२३।१८।  
स प्रतीहारवेषं च ।वारबाणादिम् अङ्गतः ।  
अवतार्य समीपस्थे ।न्यस्तवान् परिचारके ॥२३।१९।  
तं च दृष्ट्वा समाप्तैव ।समाश्रयगवेषणा ।  
न हि दृष्टसुवर्णाद्रिः ।ताम्रं धमति वातिकः ॥२३।२०।  
स्वस्तिकृत्वा ततस् तस्मै ।स्वगृहान् प्रतिगच्छते ।  
मां मुहुः पश्यता प्रीत्या ।तेनैव सहितो ऽगमम् ॥२३।२१।  
गृहे च कृतसत्कारम् ।असौ माम् अनुयुक्तवान् ।  
आगच्छति कुतः किं वा ।मद् इच्छति भवान् इति ॥२३।२२।  
मयोक्तं भ्रातराव् आवां ।द्विजौ द्वाव् आगमार्थिनौ ।  
विद्यास्थानम् इदं श्रुत्वा ।अवन्तिदेशात् समागतौ ॥२३।२३।  
इह वासितुम् इच्छावो ।युष्मत्कृतपरिग्रहौ ।  
बलवत्तरगुप्तो हि ।कृशो ऽपि बलवान् इति ॥२३।२४।  
तेनोक्तं त्वादृशाम् एतद् ।गुणग्रहणकाङ्क्षिणाम् ।  
अग्राम्यालापरूपाणां ।स्वगृहं भवताम् इति ॥२३।२५।  
मुहूर्तं तत्र चासीनः ।श्रुतवान् अहम् उत्थितम् ।  
क्षुभिताम्भोधिकल्लोल ।कोलाहलम् इव क्षणम् ॥२३।२६।  
मां तदाकर्णनोत्कर्णम् ।असौ सस्मितम् उक्तवान् ।  
किं त्वम् एतन् न वेत्थेति ।न वेदेति मयोदितम् ॥२३।२७।  
अयं पुनर्वसुर् नाम ।दाता वाणिजदारकः ।  
वृतः कितवसङ्घेन ।दीव्यति द्यूतमण्डपे ॥२३।२८।  
यदा विजयते द्यूते ।स सर्वं द्रविणं तदा ।  
वितरत्य् अर्थिवर्गाय ।तस्यैष तुमुलो ध्वनिः ॥२३।२९।  
जीयमाने पुनस् तस्मिञ् ।जानुमूर्धस्थमस्तकाः ।  
विषादमुषितालापा- ।ध्यायन्ति शिवम् अर्थिनः ॥२३।३०।  
यदि कौतूहलं तत्र ।ततो ऽसौ दृश्यताम् इति ।  
प्रतीहारेण कथिते ।ततश् चिन्तितवान् अहम् ॥२३।३१।  
नीतिविद्यावयोवृद्धैर् ।अमात्यैः किं प्रयोजनम् ।  
येषां यन्त्रितवाक्कायैर् ।अग्रतो दुःखम् आस्यते ॥२३।३२।  
यः समानवयःशीलो ।मुक्तहस्तः सकिञ्चन ।  
व्यसनी च स्वतन्त्रश् च ।सो ऽस्माकम् अधुना सुहृत् ॥२३।३३।  
तस्माद् द्यूतसभाम् एव ।यामि द्रष्टुं पुनर्वसुम् ।  
निर्धार्येति तम् आमन्त्र्य ।द्यूतकारसभाम् अगाम् ॥२३।३४।  
साकीर्णा देवनव्यग्रैः ।सभा कितवचन्द्रकैः ।  
सरसीवामिषास्वाद ।गृद्धैर् बककदम्बकैः ॥२३।३५।  
तत्रान्यतमयोर् अक्षान् ।दीव्यतोर् अक्षधूर्तयोः ।  
अक्षः कोणेन पतितः ।सन्दिग्धपदपञ्चकः ॥२३।३६।  
पञ्चको ऽयं पदं नेदं ।पदम् एतन् न पञ्चकः ।  
इति जाता तयोः स्पर्धा ।परस्परजयैषिणोः ॥२३।३७।  
तयोर् एकतरेणोक्तं ।मध्यस्थः पृच्छ्यताम् इति ।  
प्रत्युक्तम् इतरेणापि ।यथेच्छसि तथास्त्व् इति ॥२३।३८।  
अथैकः पुरुषः प्रांशुः ।पृष्टस् ताभ्याम् अनागरः ।  
कतरत् पश्यसि स्पष्टं ।पदपञ्चकयोर् इति ॥२३।३९।  
तत्र चान्यतमेनोच्चैर् ।उक्तम् उत्क्षिप्तपाणिना ।  
दीर्घत्वाद् एष निर्बुद्धिर् ।अतो ऽन्यः पृच्छ्यताम् इति ॥२३।४०।  
ततः पृष्टो ऽपरो ह्रस्वः ।सो ऽपि तेन निवारितः ।  
नेदृशाः प्रश्नम् अर्हन्ति ।बहुदोषा- हि खट्वकाः ॥२३।४१।  
अथ मां दृष्टवन्तौ तौ ।पृष्टवन्तौ च सादरम् ।  
साधो यदि न दोषो ऽस्ति ।ततो नौ छिन्द्धि संशयम् ॥२३।४२।  
त्वं न दीर्घो न च ह्रस्वस् ।तस्मात् प्राज्ञो न दुष्टधीः ।  
तेन मध्यप्रमाणत्वाद् गच्छ ।मध्यस्थताम् इति ॥२३।४३।  
चिन्तितं च मया कष्टः ।खलसन्दिग्धनिर्णयः ।  
पारद्रविणगृद्धेषु ।कितवेषु विशेषतः ॥२३।४४।  
अवश्यं तु कलाज्ञानं ।ख्यापनीयं कलाविदा ।  
अप्रकाशं हि विज्ञानं ।कृपणार्थनिरर्थकम् ॥२३।४५।  
न च द्यूतकलान्यत्र ।कितवेभ्यः प्रकाश्यते ।  
न हि प्रयुञ्जते प्राज्ञाः ।वेशाद् अन्यत्र वैशिकम् ॥२३।४६।  
द्यूते जेष्यति यश् चात्र ।स मे मित्रं भविष्यति ।  
धनवन्मित्रलाभं हि ।निधिलाभादिकं विदुः ॥२३।४७।  
इत्यादि बहु निश्चित्य ।पुरस् तेषां सविस्तरम् ।  
अक्षाष्टापदशारीणाम् ।आख्यं भूमेश् च लक्षणम् ॥२३।४८।  
ततः सन्दिग्धपातस्य ।तस्याहं कोणपातिनः ।  
सुपिष्टमिष्टकाक्षोदम् ।अक्षस्योपरि दत्तवान् ॥२३।४९।  
अथासाव् इष्टकाक्षोदः ।पदस्योपरि यो ऽपतत् ।  
सो ऽपतत् सकलो भूमौ ।पञ्चकस्योपरि स्थितः ॥२३।५०।  
ततस् तान् उक्तवान् अस्मि ।यो भागः पञ्चकाङ्कितः ।  
तस्योत्तानत्वम् उत्कृष्टं ।क्षोदस् तत्र यतः स्थितः ॥२३।५१।  
एतावन् मम विज्ञानम् ।इत्य् उक्त्वावस्थिते मयि ।  
अहो साध्व् इति निर्घोषः ।समन्तात् सहसोत्थितः ॥२३।५२।  
ततस् तत्रोदितं कैश्चिद् ।अयम् अक्षविशारदौ ।  
ध्रुवं विजयते दूरान् ।नलकुन्तीसुताव् इति ॥२३।५३।  
ते ऽपरैः कुपितैर् उक्ता- ।जितौ नलयुधिष्ठिरौ ।  
अयं जयति जेताराव् ।अपि पुषकरसौबलौ ॥२३।५४।  
इति प्रशस्यमानं मां ।तिर्यग् दृष्ट्वा समत्सरः ।  
पदवादी जितो यो ऽसाव् ।असौ मन्थरम् उक्तवान् ॥२३।५५।  
येषां द्यूतपणाभावस् ।ते किम् अर्थम् इहासते ।  
द्यूतस्थाने हि किं कृत्यं ।प्रवीणैः प्राश्निकैर् इति ॥२३।५६।  
आसीच् च मम कस्मान् मां ।कौलटेयः क्षिपत्य् अयम् ।  
यो ऽहं त्रैलोक्यसारेण ।पणेन पणवान् इति ॥२३।५७।  
अथ निक्षिप्य सक्रोधं ।यौष्माकं भूषणं भुवि ।  
एहि दीव्याव मित्रेति ।तम् अहं धूर्तम् उक्तवान् ॥२३।५८।  
स च धूर्तैर् अलङ्कारः ।प्रसर्पद्बहलप्रभः ।  
दृष्टस् तृष्णाविशालाक्षैः ।पतङ्गैर् इव पावकः ॥२३।५९।  
अथासौ क्रोधलोभाभ्याम् ।अक्षधूर्तः प्रतारितः ।  
मया सह ससंरम्भम् ।अक्षान् आरब्ध देवितुम् ॥२३।६०।  
तेन चाहं त्रिभिः पातैर् ।अनक्षकुशलः किल ।  
प्रबुद्धैर् गर्धगृद्धेन ।सहस्रत्रितयं जितः ॥२३।६१।  
ततस् तत् सकृद् उन्मोच्य ।सहस्रत्रितयं मया ।  
लक्षम् एकेन पातेन ।जितः स कितवाधमः ॥२३।६२।  
विजयाज् जृम्भितोत्साहः ।शङ्कितश् च पराजयात् ।  
न विरन्तुं न वा रन्तुम् ।असाव् अशकद् आकुलः ॥२३।६३।  
दीव्य वा देहि वा लक्षं ।सौम्येति च मयोदितः ।  
वैलक्ष्याद् घट्टयन्न् अक्षान् ।न किञ्चित् प्रतिपन्नवान् ॥२३।६४।  
एतस्मिन्न् अन्तरे भृत्यं ।स्वम् अवोचत् पुनर्वसुः ।  
कितवो ऽयम् इदं लक्षम् ।अचलं दाप्यताम् इति ॥२३।६५।  
मां चायं स्वं गृहं नीत्वा ।हर्षाद् ऋजुतनूरुहः ।  
तथा पूजितवान् देवं ।हरं दत्तवरं यथा ॥२३।६६।  
मां चावोचद् धनं यत् तद् ।भवद्भिः कितवार्जितम् ।  
तद् उद्ग्राह्येदम् आनीतं ।लक्षं ते गृह्यताम् इति ॥२३।६७।  
मयाप्य् उक्तम् उपान्ते यद् ।द्रविणं त्वत्परिग्रहात् ।  
साधितं भवता यच् च ।तस्य स्वामी भवान् इति ॥२३।६८।  
उक्तं चानेन यन् नाम ।युष्माभिः स्वयम् अर्जितम् ।  
स्वामिनो यूयम् एवास्य ।धनस्येत्य् अत्र का कथा ॥२३।६९।  
यद् अपीदं मयावाप्तं ।युष्मत्स्वामिकम् एव तत् ।  
अधिगच्छति यद् दासो ।भर्तुर् एव हि तद् धनम् ॥२३।७०।  
यच् च पृच्छामि तन् मह्यं ।प्रसादे सति कथ्यताम् ।  
भूतलं यूयम् आयाताः ।किं निमित्तं त्रिपिष्टपात् ॥२३।७१।  
मन्ये सत्य् अपि देवत्वे ।भवद्भिः क्रीडयाहृतैः ।  
आकारान्तरनिर्माणं ।नात्यन्तम् अनुशीलितम् ॥२३।७२।  
तथा च वर्णसंस्थान ।कलाविज्ञानसम्पदः ।  
दृष्टाः केन मनुष्येषु ।यादृशो भवताम् इति ॥२३।७३।  
तेन यत् सत्यम् इत्य् उक्ते ।दुःखम् आशितवान् अहम् ।  
दूरेण ह्य् अतिनिन्दाया- ।दुःखहेतुर् अतिस्तुतिः ॥२३।७४।  
वाराणसीप्रवेशेषु ।प्रतीहाराय पृच्छते ।  
यन् मया कार्यम् आख्यातं ।तद् एवास्मै निवेदितम् ॥२३।७५।  
अथानेनोक्तम् आश्चर्यं ।ज्येष्ठस्य जगतां गुणैः ।  
त्वादृशस्यापि यो ज्येष्ठः ।कीदृशः स भविष्यति ॥२३।७६।  
किं वानेन विमर्देन ।ज्येष्ठस् तिष्ठति यत्र सः ।  
सर्वतीर्थाधिके देशे ।तं प्रापयत माम् इति ॥२३।७७।  
अथैनम् अहम् आदाय ।गतवान् भवदन्तिकम् ।  
यच् चोत्तरम् अतस् तत्र ।प्रत्यक्षं भवताम् अपि ॥२३।७८।  
इति क्षिप्रम् अयं लब्धो ।मया वः परिचारकः ।  
न हिंसन्ति न सर्वत्र ।श्रियः पुण्यवताम् इति ॥२३।७९।  
ततस् तम् उक्तवान् अस्मि ।विपदस् तेन दुर्लभाः ।  
फलं सुचरितस्यैव ।हृदयं यस्य गोमुखः ॥२३।८०।  
किं तु संश्रयमात्रेण ।पीडनीयः पुनर्वसुः ।  
परान्नं हि वृथाभुक्तं ।दुःखायैव सताम् इति ॥२३।८१।  
एवमादिभिर् आलापैर् ।अर्धम् अर्धं च निद्रया ।  
नीतवान् अस्मि यामिन्याः ।प्रातश् चागात् पुनर्वसुः ॥२३।८२।  
तं च वन्दितमत्पादम् ।अवोचद् इति गोमुखः ।  
बल्लवः कुशलः कश्चित् ।कुतश्चन गवेष्यताम् ॥२३।८३।  
त्वदन्यस्य गृहे नान्नम् ।अर्यज्येष्ठेन सेवितम् ।  
परपाकनिवृत्ता- हि ।साधुवृत्ता- द्विजातयः ॥२३।८४।  
आदराराधितश् चायं ।त्वदीयं परिभुक्तवान् ।  
आराधनानुरोधो हि ।चरितं महताम् इति ॥२३।८५।  
प्रत्याख्यानविचित्तस् तु ।तम् आह स्म पुनर्वसुः ।  
यद्य् एवं जगदीशानां ।किं नास्ति भवताम् इति ॥२३।८६।  
अचिराच् च तदानीतौ ।सम्भाव्यगुणसम्पदौ ।  
आकारक्षिप्तनासत्याव् ।अपश्यं पुरुषौ पुरः ॥२३।८७।  
तौ च मां चिरम् आलोक्य ।वदनं च परस्परम् ।  
प्रसार्य सभुजान् पादाञ् ।जयेत्य् उक्त्वा भुवं गतौ ॥२३।८८।  
तौ चाहूय मयायातौ ।स्पृष्टपृष्ठौ सभाजितौ ।  
वन्दित्वा पुनर् अब्रूतां ।ब्रूत किं क्रियताम् इति ॥२३।८९।  
ततस् तौ गोमुखेनोक्तौ ।भवन्तौ किल बल्लवौ ।  
सत्यं चेद् इदम् आर्यस्य ।पाकः संसाध्यताम् इति ॥२३।९०।  
तौ च प्रीतौ प्रतिज्ञाय ।निकर्त्य नखमूर्धजान् ।  
स्नातौ सोष्णीषमूर्धानौ ।महानसम् अगच्छताम् ॥२३।९१।  
अथ वा तिष्ठति व्यासः ।समासः श्रूयताम् अयम् ।  
सर्वा ताभ्याम् अपूर्वेव ।प्रक्रिया सम्प्रसारिता ॥२३।९२।  
यावत्या चापरः स्थालीम् ।अधिश्रयति बल्लवः ।  
तावत्या वेलया ताभ्यां ।पाक एव समापितः ॥२३।९३।  
ततो निर्वर्तितस्नान ।देवतानलतर्पणः ।  
आहारस्थानम् अध्यासि ।विप्रपङ्क्तिनिरन्तरम् ॥२३।९४।  
पञ्च तित्तिरयः पक्वाश् ।चत्वारः कुक्कुटा- इति ।  
आहारो यैः प्रशस्तस् तैर् ।अशितं प्राकृताशनम् ॥२३।९५।  
आहारं यदि सेवेरन् ।सकृत् तम् अमृताशनम् ।  
समुत्सृष्टामृताहारा- ।भवेयुर् नामरास् तदा ॥२३।९६।  
ततः समापिताहारः ।कर्णे गोमुखम् अब्रवम् ।  
सूदाभ्यां भुक्तभक्ताभ्याम् ।अयुतं दीयताम् इति ॥२३।९७।  
स गत्वा सहितस् ताभ्यां ।चिराच् चागत्य केवलः ।  
स्मितसंसूचितप्रीतिर् ।उपाक्रमत भाषितुम् ॥२३।९८।  
मया याव् उदिताव् एतौ ।न यूवाम् एतद् अर्हथ ।  
अवस्थासादृशं किं तु ।यत् किञ्चिद् गृह्यताम् इति ॥२३।९९।  
तयोर् एकतरेणाथ ।भर्तुर् दौःस्थित्यवर्तिनः ।  
न युक्तं धनम् आदातुम् ।आवाभ्याम् इति भाषितम् ॥२३।१००।  
स क्रुद्धेनेतरेणोक्तो ।धिक् त्वां दीनतराशयम् ।  
जितत्रैलोक्यवित्तेशं ।वित्तेशं यो ऽनुकम्पसे ॥२३।१०१।  
महापद्मसहस्राणि ।यत् प्रसादाद् विमानिनाम् ।  
सुस्थितानि भविष्यन्ति ।दौःस्थित्यं तस्य कीदृशम् ॥२३।१०२।  
प्रयच्छत्य् अयुतं यश् च ।पाकस्यैकस्य निष्क्रयम् ।  
दुःस्थितस् तादृशो यस्य ।सुस्थितस् तस्य कीदृशः ॥२३।१०३।  
एवमादि ब्रुवन्न् एव ।स माल्यम् इव तद् धनम् ।  
धारयित्वा क्षणं मूर्ध्ना ।प्रस्थाय प्राप्तवान् गृहम् ॥२३।१०४।  
अथैनं पृष्टवान् अस्मि ।पटुकौतूहलाकुलः ।  
दिव्यम् ऐश्वर्यम् आगामि ।कथं वेद भवान् इति ॥२३।१०५।  
ततस् तेनोक्तम् अस्यैव ।ब्रह्मदत्तस्य भूपतेः ।  
शतयज्ञाधिकश्रीकः ।पञ्चयज्ञः पिताभवत् ॥२३।१०६।  
चिकित्सासूदशास्त्रज्ञः ।शिल्पित्वे ऽप्य् अशठो ऽभवत् ।  
द्वितीय इव तस्यात्मा ।देववान् इति बल्लवः ॥२३।१०७।  
शरीरम् एतद् आयत्तं ।ममेति कृतबुद्धिना ।  
राज्ञा तस्मै स्वराज्यस्य ।दशमो ऽंशः प्रकल्पितः ॥२३।१०८।  
नन्दोपनन्दनामानौ ।तस्य सूदपतेः सुतौ ।  
ईदृशाकारविज्ञानाव् ।आवाम् एव च विद्धि तौ ॥२३।१०९।  
बालाभ्याम् एव चावाभ्यां ।सूदशास्त्रचिकित्सिते ।  
सहज्ञानप्रयोगाभ्यां ।कुलविद्येति शिक्षिते ॥२३।११०।  
एकदा नौ पितावोचत् ।पुत्रकौ शृणुतं हितम् ।  
श्रोतारं गुरुवाक्यानां ।न स्पृशन्ति विपत्तयः ॥२३।१११।  
पदवाक्यप्रमाणानि ।काव्यानि विविधानि च ।  
भवद्भ्यां शिक्षितव्यानि ।चित्रादिश् च कलागणः ॥२३।११२।  
कदाचिद् अजितं जेतुं ।यातो यातव्यमण्डलम् ।  
शास्त्रकाव्यकथालापैर् ।विनोदं प्रभुर् इच्छति ॥२३।११३।  
विज्ञाय तु तदास्थानम् ।असन्निहितपण्डितम् ।  
विनोदं तस्य कुर्यातं ।शास्त्रालापादिभिर् युवाम् ॥२३।११४।  
प्रगल्भाः प्रतिभावन्तो ।बहुवृत्तान्तपण्डिताः ।  
प्रकाशितमनोवृत्तैर् ।भृत्याः क्रीडन्ति भर्तृभिः ॥२३।११५।  
एकविद्यः पुनस् तत्र ।प्रगल्भो ऽपि तपस्विकः ।  
स्वविद्यालापपर्याय ।खिन्नश् चिरम् उदीक्षते ॥२३।११६।  
अभ्यस्तबहुविद्यश् च ।निर्विपर्यायमानसः ।  
गतसंशयदुःखत्वात् ।सुखिनां परमेश्वरः ॥२३।११७।  
उत्साहेन च शिक्षेथाम् ।आयुरैश्वर्यलक्षणम् ।  
दीर्घायुर् वित्तवन्तो हि ।संसेव्याः सेवकैर् इति ॥२३।११८।  
तच् च पित्राज्ञयाशेषम् ।आवाभ्याम् अनुशीलितम् ।  
रम्यास्वादं च पथ्यं च ।को ऽवमन्येत भेषजम् ॥२३।११९।  
तद् विद्याधरचक्रस्य ।चक्रवर्ती भविष्यति ।  
ज्यैष्ठचन्द्रसहस्रांशु ।दीर्घायुश् चेति नौ मतिः ॥२३।१२०।  
तेन प्रसारिताङ्गाभ्याम् ।आवाभ्याम् एष वन्दितः ।  
न हि वन्दनसामान्यम् ।अर्हन्ति बहुवन्दिताः ॥२३।१२१।  
बहवो हीह तिष्ठन्ति ।ब्राह्मणास् तीर्थकुक्कुटाः ।  
शिरःस्पन्दनमात्रेण ।तान् आवां पूजयावहे ॥२३।१२२।  
तस्माद् यस्माद् असङ्गेन ।सर्वत्रागमचक्षुषा ।  
ज्येष्ठस्य दृष्टम् ऐश्वर्यम् ।अतः श्रद्धीयताम् इति ॥२३।१२३।  
प्रज्ञप्तिकौशिकसुतप्रमुखैर् उक्तं ।नन्दस्य निश्चिततरं वचनात् तद् आसीत् ।  
भावं हि संशयतमः पटलापिनद्धम् ।उद्भावयन्त्य् अवितथा- वचनप्रदीपाः ॥२३।१२४।  
अथ नन्दोपनन्दाभ्यां ।सेव्यमानः स्वकर्मणा ।  
पुनर्वसुगृहे स्तोकान् ।दिवसान् अवसं सुखी ॥२४।१।  
कदाचिन् मन्दिराग्रस्थः ।कुर्वन्न् आशावलोकनम् ।  
श्रमणां दृष्टवान् अस्मि ।शिष्यासङ्घपुरःसरीम् ॥२४।२।  
कविभिस् तैर् अनात्मज्ञैर् ।बुद्धिर् आयास्यते वृथा ।  
ये तस्या- वर्णसंस्थाने ।वर्णयन्ति हतत्रपाः ॥२४।३।  
सर्वथा तं विधातारं ।धिग् यत् किञ्चनकारिणम् ।  
येनाकारविरुद्धो ऽस्याम् ।आचारो दुर्भगः कृतः ॥२४।४।  
सर्वो हि विनियोगार्थम् ।अर्थः सर्वेण सृज्यते ।  
घटयित्वा घटः केन ।लोष्टेन शकलीकृतः ॥२४।५।  
धात्रा पुनर् इयं सृष्टा ।कोमलेव मृणालिनी ।  
शोषिता तुहिनेनेति ।धिक् तस्य खलताम् इति ॥२४।६।  
ततस् तां चिरम् आलोक्य ।निर्निमिषेण चक्षुषा ।  
गोमुखः स्फुरितोत्साहः ।पृच्छति स्म पुनर्वसुम् ॥२४।७।  
अलङ्कृतपुरीमार्गैर् ।ऊरुगौरवमन्थरैः ।  
एषा प्रव्रजिता भद्र ।क्व गच्छति गतैर् इति ॥२४।८।  
तेनोक्तम् ऋषिदत्तेयम् ।आर्हतं धर्मम् आस्थिता ।  
वीतरागतया सिद्धान् ।अतिशेते जिनान् अपि ॥२४।९।  
एषा बालसखीं दृष्ट्वा ।सततं राजदारिकाम् ।  
कन्यकान्तःपुराद् एति ।याति स्वशयनासनम् ॥२४।१०।  
इत्यादि कथयित्वासाव् ।ऋषिदत्ताम् अवन्दत ।  
अम्बिके सहशिष्यायास् ।ते नमो ऽस्तु नमो ऽस्त्व् इति ॥२४।११।  
तं च प्रव्रजितावोचद् ।असम्भाष्यो भवान् इति ।  
किम् अर्थम् इति तेनोक्ते ।तयोक्तम् अवधीयताम् ॥२४।१२।  
ज्ञानाधिक्षिप्तसर्वज्ञौ ।रूपविस्मारितस्मरौ ।  
द्विजौ ज्येष्ठकनिष्ठाख्यौ ।त्वद्गृहे किल तिष्ठतः ॥२४।१३।  
तत् सन्दर्शनसम्भाषा ।जनितं च सुखं त्वया ।  
द्रविणं कृपणेनेव ।प्रच्छन्नम् उपभुज्यते ॥२४।१४।  
सुहृत्साधारणं यस्य ।सुखं स परमं सुखी ।  
सुखसंवरणायासाद् ।विपरीतस् तु दुःखितः ॥२४।१५।  
सुहृद्भिः कुपितैस् तस्माद् ।असम्भाष्यः कृतो भवान् ।  
तेषाम् अत्रानयोपायः ।समर्थश् चिन्त्यताम् इति ॥२४।१६।  
अथोच्चैर् गोमुखेनोक्तम् ।अचिरेण पुनर्वसुः ।  
[थे सेचोन्द् हल्फ़् ओफ़् थे वेर्से इस् मिस्सिन्ग्] ॥२४।१७।  
[थे फ़िर्स्त् हल्फ़् ओफ़् थे वेर्से इस् मिस्सिन्ग्] ।  
सहनन्दोपनन्दश् च ।जिनायतनमण्डपम् ॥२४।१८।  
अर्हतस् तत्र वन्दित्वा ।सङ्घं चीवरवाससम् ।  
ऋषिदत्तां च तद् दत्ते ।विष्टरे समुपाविशम् ॥२४।१९।  
अवलम्बितबाहुस् तु ।मुक्तकक्षश् च गोमुखः ।  
स्थित्वा देवकुलद्वारे ।जिनस्तोत्रम् उदाहरत् ॥२४।२०।  
नमो ऽस्तु सर्वसिद्धेभ्यः ।साधुभ्यश् च नमो ऽस्तु वः ।  
ऋषभप्रमुखेभ्यश् च ।सर्वज्ञेभ्यो नमो ऽस्त्व् इति ॥२४।२१।  
साधु श्रावक धन्यो ऽसि ।यः सर्वज्ञं नमस्यसि ।  
इत्यादि बहु निर्ग्रन्थाः ।प्रीत्यास्तुवत गोमुखम् ॥२४।२२।  
अथायम् ऋषिदत्तायाः ।पादौ गाढं निपीडयन् ।  
अब्रवीत् सुप्रसन्नौ मे ।भवन्तौ भवताम् इति ॥२४।२३।  
तया त्व् अस्य प्रयुक्ताशीर् ।अस्माकं लघुशासने ।  
श्रावकस्यापि संवाद्या ।प्रतिपत्तिर् भवत्व् इति ॥२४।२४।  
अथोक्तम् उपनन्देन ।वीणागोष्ठी प्रवर्त्यताम् ।  
एष सन्निहितः सङ्घः ।सकलः सुहृदाम् इति ॥२४।२५।  
अन्येनोक्तम् अनायाते ।प्रवीणे गङ्गरक्षिते ।  
असन्निहितहंसेव ।नलिनी नीरवा सभा ॥२४।२६।  
तस्मान् महाप्रतीहारं ।भवन्तो गङ्गरक्षितम् ।  
उदीक्षन्ताम् इति ततः ।सम्प्राप्तो गङ्गरक्षितः ॥२४।२७।  
तं दृष्ट्वा नागरैर् उक्तम् ।आर्यज्येष्ठस्य वास्य वा ।  
आख्यात निपुणं दृष्ट्वा ।कतरो रूपवान् इति ॥२४।२८।  
आसीच् च मम यत् सत्यं ।सत्यम् एवास्मि रूपवान् ।  
गङ्गरक्षितरूपेण ।रूपं मे सदृशं यतः ॥२४।२९।  
यदीयम् एतदीयेन ।रूपेणाप्य् उपचर्यते ।  
उपमानम् उपादेयः ।सो ऽपि रूपवताम् इति ॥२४।३०।  
वन्दित्वा जिनम् अग्रन्थान् ।ऋषिदत्तां च मां च सः ।  
उपाविशत् पुनश् चोक्तम् ।उपनन्देन पूर्ववत् ॥२४।३१।  
ततः प्रव्रजिताह स्म ।श्रेष्ठिनि प्रियदर्शने ।  
अनायाते सदः सर्वम् ।इदम् अप्रियदर्शनम् ॥२४।३२।  
अतः प्रतीक्ष्यतां श्रेष्ठी ।क्षणम् इत्य् उदितेक्षया ।  
अयम् आयात इत्य् आख्यन् ।नागराः प्रियदर्शनम् ॥२४।३३।  
आसीच् च मम तं दृष्ट्वा ।नैवायं प्रियदर्शनः ।  
एषा पुरुषवेषेण ।भूषिता प्रियदर्शना ॥२४।३४।  
स्त्रैणीभिर् गतिसंस्थान ।वाणीभिर् व्यक्तम् एतया ।  
क्षिप्तत्रैलोक्यसौन्दर्यम् ।आख्यातं स्त्रैणम् आत्मनः ॥२४।३५।  
सा तु वन्दितदेवादिः ।सादरं माम् अवन्दत ।  
चिरं सुन्दरि जीवेति ।मयापि प्रतिवन्दिता ॥२४।३६।  
ततः क्रोधारुणाक्षेण ।गोमुखेनाहम् ईक्षतः ।  
चित्रं नागरकैः कैश्चिल् ।लज्जितैः कैश्चिद् अम्बरम् ॥२४।३७।  
ऋषिदत्ता पुनः सास्रं ।सविकासचलेक्षणा ।  
सगोमुखम् अपश्यन् माम् ।आशिरश्चरणं चिरम् ॥२४।३८।  
अथ प्रपञ्चम् आक्षेप्तुम् ।एतं सपदि गोमुखः ।  
अभाषत सुहृद्वर्गं ।गोष्ठी प्रस्तूयताम् इति ॥२४।३९।  
उपनन्दस् ततः पूर्वं ।तथा वीणाम् अवादयत् ।  
यथा विगतरागाद् यैर् ।निर्ग्रन्थैर् अपि मूर्छितम् ॥२४।४०।  
उपनन्दात् ततो नन्दं ।नन्दाद् अपि पुनर्वसुम् ।  
पुनर्वसोर् अगाद् वीणा ।क्रमात् तं गङ्गरक्षितम् ॥२४।४१।  
उपनन्दादिकानां च ।जितनारदपर्वतम् ।  
पराजयत दूरेण ।पूर्वं पूर्वं परः परः ॥२४।४२।  
क्रमप्राप्ता ततो वीणा ।गोमुखं गङ्गरक्षितात् ।  
सरस्वतीव वित्ताढ्याद् ।ईश्वराद् दुर्गतं गता ॥२४।४३।  
गोमुखस् तु ततो वीणाम् ।अवादयत लीलया ।  
यथा नागरिकैर् दीनैर् ।ईक्षितो गङ्गरक्षितः ॥२४।४४।  
गोमुखाङ्कात् ततो वीणा ।याति स्म प्रियदर्शनम् ।  
कुलटेव प्रियोत्सङ्गात् ।कामिनं प्रियदर्शनम् ॥२४।४५।  
ततः प्रवादिते तस्मिन् ।प्रगीते चातिमानुषम् ।  
वैलक्ष्याद् गोमुखस्यासीद् ।अभिप्रायः पलायितुम् ॥२४।४६।  
किं तु नारदशिष्यो ऽयं ।सुतो वा तुम्बरोर् इति ।  
यत् सत्यम् अहम् अप्य् आसम् ।अद्भुतश्रुतिविस्मितः ॥२४।४७।  
मुक्तवीणे ततस् तत्र ।शनैर् मां गोमुखो ऽब्रवीत् ।  
अधुना प्राप्तपर्यायं ।वादनं भवताम् इति ॥२४।४८।  
हसित्वा तम् अथावोचम् ।अद्यापि हि शिशुर् भवान् ।  
यो मां यत्र क्वचित् तुच्छे ।प्रवर्तयति वस्तुनि ॥२४।४९।  
नग्नश्रमणकानां च ।किराटानां च सन्निधौ ।  
वीणां वादयमानस्य ।मादृशः कीदृशं फलम् ॥२४।५०।  
इति श्रुत्वेदम् उक्तो ऽहम् ।अनेन कृतमन्युना ।  
चम्पायां कीदृशं कार्यम् ।अभवद् भवताम् इति ॥२४।५१।  
ततस् तम् उक्तवान् अस्मि ।श्रूयताम् यदि न श्रुतम् ।  
प्राप्तिर् गन्धर्वदत्तायास् ।तत्र कार्यम् अभूद् इति ॥२४।५२।  
अथायम् अवदत् तत्र ।देवीप्राप्तिः फलं यदि ।  
इहापि गोमुखप्राप्तिः ।फलम् उत्तमम् इष्यताम् ॥२४।५३।  
युष्मद् अन्यो न मां कश्चिद् ।वीणया जितवान् इति ।  
इदं मे श्रेष्ठम् आगम्य ।श्रेष्ठिनापहृतं यशः ॥२४।५४।  
सो ऽयम् अस्मद्यशश्चौरो ।यदि नाशु निगृह्यते ।  
त्यजाम्य् एष ततः प्राणान् ।दुःखभारातुरान् इति ॥२४।५५।  
मम त्व् आसीद् असन्दिग्धं ।सर्वम् अत्रोपपद्यते ।  
मरणाभ्यधिकक्लेशो ।मानभङ्गो हि मानिनाम् ॥२४।५६।  
शास्त्रार्थज्ञानमत्तस्य ।निगृहीतस्य वादिनः ।  
कान्तया च विमुक्तस्य ।दुःखं केनोपमीयते ॥२४।५७।  
तस्माद् एतद् इह न्याय्यम् ।इति निश्चित्य सादरम् ।  
व्यवस्थापयितुं तन्त्रीर् ।आरभे दुर्व्यवस्थिताः ॥२४।५८।  
ततः पृथुलितैर् नेत्रैः ।पुलकालिङ्गितत्वचः ।  
अन्योन्यस्य निरैक्षन्त ।वदनानि सदःसदः ॥२४।५९।  
तन्त्रीषु करशाखाग्रैः ।परामृष्टासु ते ततः ।  
हा हा किम् इदम् इत्य् उक्त्वा ।पुस्तन्यस्ता- इवाभवन् ॥२४।६०।  
अथैतस्याम् अवस्थायां ।मया वीणा च संहृता ।  
तैश् च मुक्तायतोच्छ्वासैर् ।जीवलोको ऽवलोकितः ॥२४।६१।  
हर्षारुणपरामृष्टं ।विकसद्विशदप्रभम् ।  
अभ्राजत ततः सद्यो ।गोमुखा-ननपङ्कजम् ॥२४।६२।  
जितगोमुखदर्पस् तु ।जितो ऽपि प्रियदर्शनः ।  
जितदुर्जयवादीव ।प्रीतिमान् माम् अभाषत ॥२४।६३।  
श्रेष्ठी ज्येष्ठेन वीणायां ।जगद्विजयिना जितः ।  
इति मे प्रस्थिता कीर्तिर् ।आपयोधि वसुन्धराम् ॥२४।६४।  
पूर्णा हि वसुधा शूद्रैर् ।न च तान् वेद कश्चन ।  
राघवोत्कृत्तमूर्ध्नस् तु ।शम्बूकस्यामलं यशः ॥२४।६५।  
किं चाद्यारभ्य युष्मभ्यं ।मयात्मैव निवेदितः ।  
वीणावादार्थिनं शिष्यं ।परिगृह्णीत माम् इति ॥२४।६६।  
अस्याम् एव तु वेलायाम् ।अवोचद् गङ्गरक्षितः ।  
अयम् एव ममाप्य् अर्थः ।सफलीक्रियताम् इति ॥२४।६७।  
ततस् तौ गोमुखेनोक्तौ ।भवन्ताव् आगमार्थिनौ ।  
अनायासोपदेशौ च ।यत् तद् एवं भवत्व् इति ॥२४।६८।  
स मया शनकैर् उक्तः ।क्षिप्रम् एव त्वयानयोः ।  
प्रार्थना प्रतिपन्नेति ।गोमुखेनोदितं ततः ॥२४।६९।  
शरीरं काशिराजस्य ।राज्यम् अन्तःपुरं पुरम् ।  
यच् चान्यद् अपि तत् सर्वं ।गङ्गरक्षितरक्षितम् ॥२४।७०।  
यस्य च स्वयम् एवायं ।दास्याम् अभ्यनुगच्छति ।  
तस्यापद्भिर् असङ्कीर्णा- ।हस्तस्थाः सर्वसम्पदः ॥२४।७१।  
अशेषश्रेणिभर्ता च ।श्रेष्ठित्वात् प्रियदर्शनः ।  
स यस्य किङ्करस् तस्य ।किङ्करा सकला पुरी ॥२४।७२।  
एतत् फलम् अभिप्रेत्य ।मयैताभ्यां प्रतिश्रुतम् ।  
न ह्य् अनालोच्यकर्तारः ।किङ्करा- भवताम् इति ॥२४।७३।  
प्रशंस्य तस्येति मतिप्रहर्षं ।नन्दोपनन्दादिसुहृत्समग्रः ।  
नमस्कृतार्हद्व्रतचारिसङ्घः ।पुनर्वसोर् वेश्म गतस् ततो ऽहम् ॥२४।७४।  
तत्र नन्दादिभिर् मित्रैर् ।आराधनविशारदैः ।  
अकृत्रिमसुहृद्भावैः ।स।गतः सुखम् आसिषि ॥२५।१।  
एकदाहारवेलायां ।दृश्यते स्म न गोमुखः ।  
अथ नीतम् अनाहारैर् ।अस्माभिर् अपि तद् दिनम् ॥२५।२।  
असौ तु सायम् आगत्य ।नातिस्वाभाविकाकृतिः ।  
तद् अनाथमतोद्विग्नं ।मां विनीतवद् उक्तवान् ॥२५।३।  
राजमार्गे मया दृष्टः ।पौरसङ्घातसङ्कटे ।  
भृत्यो हरिशिखस्यैव ।लोकेनान्तरितः स च ॥२५।४।  
तद्गवेषयमाणेन ।मयाद्य गमितं दिनम् ।  
कार्ये हि गुरुणि व्यग्रं ।जिघत्सापि न बाधते ॥२५।५।  
स चावश्यं मयान्वेष्यः ।सुहृद्वार्त्तोपलब्धये ।  
तस्मान् मा माम् अपश्यन्तः ।कृध्वं दुःखासिकाम् इति ॥२५।६।  
मया चायम् अनुज्ञातः ।क्षिप्तसप्ताष्टवासरः ।  
मदमन्थरसञ्चारो ।बहुजल्पन्न् उपागमत् ॥२५।७।  
अथैनम् अहम् आलोक्य ।क्रोधक्षोभितमानसः ।  
स्थित्वा क्षणम् अनालापः ।परुषालापम् अब्रवम् ॥२५।८।  
ईदृशस् तादृशः प्राज्ञः ।प्रेक्षाकारी च गोमुखः ।  
इति पङ्गोस् तुरङ्गस्य ।कृता गरुडवेगता ॥२५।९।  
पूर्वं ब्राह्मणम् आख्याय ।समस्तायाः पुरः पुरः ।  
अधुना मधुना मत्तः ।कथं पश्यसि माम् इति ॥२५।१०।  
अथ माम् अयम् आह स्म ।न मदः पारमार्थिकः ।  
सदोषं तु वचो वक्तुं ।मयायं कृत्रिमः कृतः ॥२५।११।  
मत्तस्य किल वाग्दोषाः ।पारुष्यानृततादयः ।  
दूषयन्ति न वक्तारम् ।अतो ऽयं कृत्रिमो मदः ॥२५।१२।  
ततस् तम् उक्तवान् अस्मि ।सम्भावितगुणस्य ते ।  
मदप्रच्छादनोपायः ।किं न्व् अदोषो ऽपि विद्यते ॥२५।१३।  
अथानेनोक्तम् अस्तीति ।कथम् इत्य् उदिते मया ।  
अयम् आरभताख्यातुं ।लज्जामन्थरिताक्षरम् ॥२५।१४।  
श्रूयताम् ऋषिदत्ता मे ।यत्र नेत्रपथं गता ।  
आरभ्य दिवसात् तस्माच् ।चेतोविषयताम् इति ॥२५।१५।  
निरवग्रहतां बुद्ध्वा ।चित्तस्याथ ममाभवत् ।  
कस्माद् अविषये चक्षुश् ।चेतसा मे प्रसारितम् ॥२५।१६।  
ज्ञातधर्मार्थशास्त्रत्वात् ।स्थानात् साधुसभासु च ।  
रागाधीनं न मे चक्षुः ।प्रवृत्तं गणिकास्व् अपि ॥२५।१७।  
नूनम् एषा परिग्राह्या ।मम प्रव्रजिता यतः ।  
सङ्कल्पेन ममैतस्यां ।दुर्दान्ततुरगो ऽयतः ॥२५।१८।  
तस्माद् अस्याम् अनिष्टस्य ।सङ्कल्पस्य निबन्धनम् ।  
जिज्ञास्ये तावद् इत्य् एनाम् ।अगच्छं द्रष्टुम् अन्व् अहम् ॥२५।१९।  
नानाकारैर् विनोदैश् च ।देशान्तरकथादिभिः ।  
द्वित्रैर् एव दिनैस् तस्या- ।विश्वासम् उदपादयम् ॥२५।२०।  
एकदा प्रस्तुतालापः ।पृष्टो ऽहम् ऋषिदत्तया ।  
के के देशास् त्वया दृष्टाः ।क्रामता पृथिवीम् इति ॥२५।२१।  
समृद्धिः सशरीरेव ।कौशाम्बी यत्र पत्तनम् ।  
वत्सदेशः स दृष्टः प्राङ् ।ममेति कथिते मया ॥२५।२२।  
तयोक्तम् अलम् आलापैर् ।अपरैस् तव दुर्भगैः ।  
क्रियतां वत्सकौशाम्बी ।सम्बन्धैव पुनः कथा ॥२५।२३।  
अथ जानासि कौशाम्ब्याय्म् ।आकारजितमन्मथम् ।  
गोमुखं नाम निष्णातं ।सविद्यासु कलास्व् इति ॥२५।२४।  
अथाचिन्तयम् आत्मानम् ।एतस्यै कथयामि किम् ।  
अथ वा धिग् अधीरं माम् ।एवं तावद् भवत्व् इति ॥२५।२५।  
ततो ऽहम् उक्तवान् आर्ये ।जानासीति किम् उच्यते ।  
आत्मानं को न जानाति ।स हि मे परमः सुहृत् ॥२५।२६।  
अथ वा न विशेषो ऽस्ति ।सूक्ष्मो ऽपि मम गोमुखात् ।  
तेन मां पश्यता व्यक्तं ।दृष्टो भवति गोमुखः ॥२५।२७।  
अथासौ लोचनान्तेन ।बाष्पस्तिमितपक्ष्मणा ।  
सानुरागेव दृष्ट्वा मां ।चिरं मन्थरम् अब्रवीत् ॥२५।२८।  
गोमुखः किल रूपेण ।कलाकौशलचारिणा ।  
वत्सराजसुतं मुक्त्वा ।नान्येन सदृशः क्षितौ ॥२५।२९।  
यदि चासौ त्वदाकारस् ।त्वत्कलाजालपेशलः ।  
विद्याधरकुमारेण ।गोमुखः सदृशस् ततः ॥२५।३०।  
यस् त्वदाकारविज्ञानः ।सर्वथा पुण्यवान् असौ ।  
गन्धशैलो ऽपि हि श्लाघ्यस् ।तुल्यमानः सुमेरुणा ॥२५।३१।  
इत्य् उक्त्वा चीवरान्तेन ।मुखम् आवृत्य नीचकैः ।  
असौ रोदितुम् आरब्धा ।सोत्कमस्तनमण्डला ॥२५।३२।  
ऋषिदत्ताम् अथावोचम् ।आर्ये किं कारणं त्वया ।  
रुद्यते मृतपत्येव ।गोमुखश्रवणाद् इति ॥२५।३३।  
तयोक्तं श्रूयताम् अस्ति ।विद्वान् राजगृहे वणिक् ।  
पद्मो नाम धनं यस्य ।पद्मस्येव महानिधेः ॥२५।३४।  
कुटुम्बाचारचतुरे ।प्रिये पत्युः पतिव्रते ।  
सुमना महदिन्ना च ।तस्य भार्ये बभूवतुः ॥२५।३५।  
तयोर् अभवतां पुत्रौ ।मातृनामसनामकौ ।  
पुत्राभ्यां दयिते पित्रोस् ।तथा दुहितराव् अपि ॥२५।३६।  
तत्र या सुमना नाम ।तस्याः सुमनसः सुता ।  
नगर्यां परिणीतात्र ।श्रेष्ठिना कालियेन सा ॥२५।३७।  
दुहिता महदिन्नाया- ।या च मातुः सनामिका ।  
चेदिवत्सेशमित्रेण ।परिणीतर्षभेण सा ॥२५।३८।  
ऋषभान् महदिन्नायाम् ।उत्पन्नः किल गोमुखः ।  
न कुतश्चिन् न कस्याञ्चित् ।कश्चिज् जगति यादृशः ॥२५।३९।  
अहं तु महदिन्नस्य ।तनया गुणशालिनः ।  
हिमाद्रेर् अपि नियान्ति ।सरितः क्षारवारयः ॥२५।४०।  
साहं बालैव गुरुभिर् ।गोमुखाय प्रतिश्रुता ।  
कं हि नाम न गच्छन्ति ।कन्यापित्रोर् मनोरथाः ॥२५।४१।  
काले क्वचिद् अतीते तु ।तं गुणैर् जनवल्लभम् ।  
हिमकाल इवासाधुः ।कालः पद्मम् अनाशयत् ॥२५।४२।  
तत्कुटुम्बं ततस् तेन ।धारकेन विना कृतम् ।  
उन्मूलितदृढस्तम्भ ।मन्दिरावस्थां गतम् ॥२५।४३।  
वाराणस्यां ततः पित्रा ।स्वसुः सुमनसो गृहे ।  
स्थापिताहं पितृष्वस्रा ।दुहितेव च लालिता ॥२५।४४।  
सन्तताद्यैः क्रमेणाथ ।ज्वरैः पञ्चभिर् अप्य् अहम् ।  
पीड्यमाना बभूवान्धा ।प्रत्याख्याता चिकित्सकैः ॥२५।४५।  
अत्र चागाधजैनेन्द्र ।शास्त्रसागरपारगा ।  
असीच् छ्रुतधरा नाम ।श्रमणा करुणावती ॥२५।४६।  
एतं वाचा समानीय ।मन्त्रागदविशारदा ।  
माम् असाव् अचिरेणैव ।तस्माद् व्याधेर् अमोचयत् ॥२५।४७।  
स्वस्थावस्थां च मां दृष्ट्वा ।सुमना गृहम् आनयत् ।  
अथ क्रोधाद् इवागृह्णात् ।सैव ज्वरपरम्परा ॥२५।४८।  
ततः श्रुतधारायै माम् ।अर्पयत् सुमनाः पुनः ।  
स च यातः पुनर् व्याधिर् ।मन्त्रागदभयाद् इव ॥२५।४९।  
श्रवणाम् अवदद् दैन्याद् ।दुर्मनाः सुमनास् ततः ।  
प्रव्रज्याग्राहणेनेयं ।बालिका जीव्यताम् इति ॥२५।५०।  
तथा चाग्राहयत् सा माम् ।अर्हत्प्रवचनं यथा ।  
सकलः श्रमनासङ्घः ।सिष्यताम् अगमन् मम ॥२५।५१।  
केवलज्ञानदीपेन ।दृष्ट्वा संसारफल्गुताम् ।  
निर्वाणस्य च सारत्वं ।निष्ठां श्रुतधरागमत् ॥२५।५२।  
निर्वृत्तायां ततस् तस्यां ।संहत्य श्रमणागणः ।  
गणनीम् अकरोद् अस्मिन् ।विहारे माम् अनिच्छतीम् ॥२५।५३।  
ध्यानं यद् यत् समापद्य ।देवतालम्बनं निशि ।  
बलाद् आलम्बनं तत्र ।गोमुखः सन्निधीयते ॥२५।५४।  
यदा यदा च गोशब्दम् ।अधीयाना वदाम्य् अहम् ।  
मुखोत्तरपदस् तत्र ।जायते स तदा तदा ॥२५।५५।  
जल्पन्ती मुखशब्दं च ।प्रयुञ्जे यदि केवलम् ।  
गोशब्दपूर्वपदतां ।बलात् तत्रोपगच्छति ॥२५।५६।  
गोमुखेन परामृष्टं ।श्लाघनीयं तृणाद्य् अपि ।  
इति चिन्तापराधीना ।महान्तं कालम् अक्षिपम् ॥२५।५७।  
तावच् च न मया त्यक्ता ।प्रत्याशा गोमुखाश्रया ।  
आगता यावद् अन्यैव ।वार्त्ता दत्तनिराशता ॥२५।५८।  
चम्पास्थस्य प्रभोर् मूलं ।प्रस्थितः सबलः किल ।  
गोमुखः ससुहृद्वर्गः ।पुलिन्दैर् अन्तरे हतः ॥२५।५९।  
यच् चास्मि न मृता सद्यः ।श्रुत्वा गोमुखवैशसम् ।  
विचारणसमर्थायाः ।प्रज्ञायाः सा समर्थता ॥२५।६०।  
आसीच् च मम जीवन्ती ।जीवितस्य महत् फलम् ।  
रम्याम् आकर्णयिष्यामि ।गोमुखस्य कथाम् इति ॥२५।६१।  
अपि चापरम् अप्य् अस्ति ।जीवितालम्बनं मम ।  
हतः प्रवादमात्रेण ।गोमुखः शबरैर् इति ॥२५।६२।  
तेन गोमुखसम्बन्धाम् ।आकर्ण्य रुदितं मया ।  
अमृताभ्यधिकत्वे ऽपि ।दुःखहेतुं कथाम् इति ॥२५।६३।  
मम त्व् आसीद् यथाहेयं ।सर्वं तद् उपपद्यते ।  
युष्मद्दासाः कथं कुर्युः ।पापसङ्कल्पम् अन्यथा ॥२५।६४।  
स्वैर् इयं गुरुभिर् दत्ता ।मदीयैर् अपि यार्थिता ।  
कुमारी सानुरागा च ।तस्मान् न त्यागम् अर्हति ॥२५।६५।  
इत्यादि बहु निर्धार्य ।तत्स्वीकरणकारणम् ।  
अदुष्टं ग्रहणोपायम् ।अहम् एतं प्रयुक्तवान् ॥२५।६६।  
स्वादुना पिण्डपातेन ।वन्दनेन चिकित्सया ।  
मर्दनाभ्यञ्जनाद्यैश् च ।लघु सङ्घम् अतोषयम् ॥२५।६७।  
व्यग्रेण चात्र वृत्तान्ते ।दत्तं वः कृतकोत्तरम् ।  
मित्रवार्ताविदाव्यग्रं ।प्रतीक्षध्वं न माम् इति ॥२५।६८।  
ऋषिदत्ताम् अथावोचं ।स्वशिल्पे लब्धकौशलाः ।  
श्रावकैः सन्निधार्यन्ताम् ।अन्नसंस्कारकारकाः ॥२५।६९।  
अर्हताम् अर्हणं कृत्वा ।गन्धवासस्रगादिभिः ।  
ऋषिभ्यः श्रमणाभ्यश् च ।दातुम् इच्छामि भोजनम् ॥२५।७०।  
मिथ्यादृष्टिसहस्राणि ।भोजयित्वा यद् अर्ज्यते ।  
तद् एकम् अर्हतं भक्त्या ।सद्यः पापं प्रमार्ज्यते ॥२५।७१।  
तेन सन्तीह यावन्तः ।प्रियसर्वज्ञशासनाः ।  
सश्रावकगणान् आर्यांस् ।तांस् तद् आमन्त्र्यताम् इति ॥२५।७२।  
सर्वथा साधितः सूदैर् ।आहारः स तथा यथा ।  
जितजिह्वैर् अपि प्रीतं ।जिनशासनपारगैः ॥२५।७३।  
अथाहम् ऋषिदत्तायाः ।पुरः सकृतकज्वरः ।  
पतितस् तुङ्गरोमाञ्चः ।सवेपथुविजृम्भकः ॥२५।७४।  
तादृशी च मया व्यक्ता ।ज्वरितानुकृतिः कृता ।  
दुष्करः परितापो ऽपि ।यथा सम्भावितस् तया ॥२५।७५।  
किम् एतद् इति चापृच्छत् ।सा माम् उज्ज्वलसम्भ्रमा ।  
दन्तकूजितसम्भिन्नं ।मयाप्य् एतन् निवेदितम् ॥२५।७६।  
षड्रात्राभक्षणक्षामो ।गृहीतो वातहेतुना ।  
ज्वरेणानुभवाम्य् एताम् ।अवस्थाम् ईदृशीम् इति ॥२५।७७।  
ततः स्वस्वपनावासे ।श्रमणागणसङ्कुले ।  
माम् असौ करुणाविष्टा ।संवाहितवती चिरम् ॥२५।७८।  
अथ सङ्घट्टयन् दन्तान् ।उक्तवान् अस्मि तां शनैः ।  
महाजनविविक्तो ऽयम् ।आवासः क्रियताम् इति ॥२५।७९।  
ऋषिदत्ताकृतानुज्ञास् ।ताश् च प्रव्रजिता- गताः ।  
तदभिप्रायजिज्ञासुर् ।अथ ताम् इदम् अब्रवम् ॥२५।८०।  
आर्ये विरुध्यते स्त्रीणां ।पितृभ्रातृसुतैर् अपि ।  
व्रतस्थानां विशेषेण ।स्थातुं सह रहश् चिरम् ॥२५।८१।  
अहं च कितवः पान्थः ।सम्भाव्याविनयाक्र्टिः ।  
पृथग्जना- जनाश् चैते ।तेन निर्गम्यताम् इति ॥२५।८२।  
तयोक्तं क्षणम् अप्य् एकम् ।अशक्ता स्वस्थम् अप्य् अहम् ।  
मुक्त्वा त्वां स्थातुम् अन्यत्र ।किं पुनः सन्ततज्वरम् ॥२५।८३।  
सम्भावनापि रम्यैव ।मादृश्यास् त्वादृशा सह ।  
श्लाघ्या किंशुकशाखापि ।वसन्तसहचारिणी ॥२५।८४।  
धन्यो ज्वरो ऽपि येनेदं ।त्वदङ्गम् उपयुज्यते ।  
कालकूटम् अपि श्लाघ्यं ।लीढशङ्करकन्धरम् ॥२५।८५।  
एवमादि ब्रुवाणैव ।प्रखलीकृतसाधुना ।  
सा महाग्रहचण्डेन ।गृहीता भावजन्मना ॥२५।८६।  
मम त्व् आसीद् इयं चिन्ता ।सत्यम् आहुश् चिकित्सकाः ।  
सर्वे सङ्क्रामिणो रोगाः ।स्पृशतां प्राणिनाम् इति ॥२५।८७।  
मदीयः कृत्रिमो ऽप्य् एनं ।यत्र सङ्क्रामति ज्वरः ।  
कथं नाम न सङ्क्रमेत् ।तत्र यः परमार्थिकः ॥२५।८८।  
तथा हि स्वेदरोमान्च ।बाष्पकम्पविजृम्भिका ।  
ज्वरस्य परिवारो ऽयम् ।अङ्गम् अस्याः प्रबाधते ॥२५।८९।  
सर्वथा स्मरशास्त्रेषु ।यद् इङ्गितम् उदाहृतम् ।  
लावण्यम् इव गात्रेषु ।तद् अस्याः प्रास्फुरत् स्फुटम् ॥२५।९०।  
ततस् ताम् उक्तवान् अस्मि ।धिक् त्वां निष्करुणाशयाम् ।  
शीतज्वरार्तम् अङ्गैर् या ।न पीडयसि माम् इति ॥२५।९१।  
अथाश्लिष्यं तथा सा मां ।नादृश्यत यथा पृथक् ।  
विरलेवारुणालोकं ।निशान्तशशिचन्द्रिका ॥२५।९२।  
ततस् ताव् आवयोश् चण्डौ ।तथाश्लेषचिकित्सया ।  
अपायातां मुहूर्तेन ।कृत्रिमाकृत्रिमौ ज्वरौ ॥२५।९३।  
यातायाम् अथ यामिन्यां ।बुद्ध्वा वृत्तान्तम् ईदृशम् ।  
सङ्घः संहत्य तां स्वस्मान् ।निवासान् निरवासयत् ॥२५।९४।  
अथ प्रवहणारूढाम् ।ऋषिदत्तां मया सह ।  
अनयन् मुदितः श्रेष्ठी ।गृहं मङ्गलसङ्कुलम् ॥२५।९५।  
तत्रावयोः ससुमनाः ।सुमनाः प्रियदर्शनः ।  
प्रीतनागरकानीकं ।करग्रहम् अकारयत् ॥२५।९६।  
तद् एवम् ऋषिदत्ता वः ।संवृत्ता परिचारिका ।  
अथ वा किं विकल्पेन ।स्वयम् आलोक्यताम् इति ॥२५।९७।  
तथापि कथितं तेन ।नैव संशयम् अत्यजम् ।  
दुःश्रद्धानं हि सहसा ।काकतालीयम् ईदृशम् ॥२५।९८।  
मालालङ्कारवस्त्रादि ।गृहोपकरणानि च ।  
प्रस्थाप्य प्राक् तदार्हाणि ।तां दिदृक्षुस् ततो ऽगमम् ॥२५।९९।  
तत्र चासौ मया दृष्टा ।चित्रांशुकविभूषणा ।  
नानापुष्पां हसन्तीव ।वसन्तोपवनश्रियम् ॥२५।१००।  
प्रतिमाः काष्ठमय्यो ऽपि ।शोभन्ते भूषितास् तथा ।  
लज्जितासुरकन्यासु ।तादृशीषु तु का कथा ॥२५।१०१।  
प्रव्रज्यायां पुनर् यस्याः ।कान्तिर् यासीद् अकृत्रिमा ।  
दुर्लभाणि क्वचित् तस्या- ।वाचकान्य् अक्षराण्य् अपि ॥२५।१०२।  
आसीच् च मम दुःश्लिष्टं ।कान्तरूपविरूपयोः ।  
अलङ्कारकलापस्य ।गुरुसारस्य धारणम् ॥२५।१०३।  
अलङ्कारावृता तावत् ।कान्तरूपस्य चारुता ।  
न शक्या सर्वथा द्रष्टुं ।जनैर् लोलेक्षणैर् अपि ॥२५।१०४।  
विरूपस्य तु वैरूप्यं ।यत् प्रच्छादनम् अर्हति ।  
प्रकाशयति तल् लोके ।पटुमण्डनडिण्डिमः ॥२५।१०५।  
अथाधिष्ठितपर्यङ्कम् ।ऋषिदत्तोपगम्य माम् ।  
अवन्दत प्रहृष्टापि ।प्रव्रज्यात्यागलज्जिता ॥२५।१०६।  
ततस् ताम् उक्तवान् अस्मि ।सख्याः किं कार्यम् आशिषा ।  
सरागैव सती या त्वं ।वीतरागगतिं गता ॥२५।१०७।  
मोक्षः कारुणिकैर् उक्तः ।सिद्धैर् दुःखक्षयः किल ।  
क्षीणदुःसहदुःखत्वान् ।मोक्षं प्राप्तासि सर्वथा ॥२५।१०८।  
सर्वथा सुभगतामहोद्धतः ।किङ्करो भवतु गोमुखस् तव ।  
यो,सितो हि जितदृष्टभर्तृकास् ।तोषयन्ति जननीसखीजनम् ॥२५।१०९।  
इत्यादिकुटिलालाप ।कलापगमितत्रपाम् ।  
ताम् आमन्त्र्य स्वम् आवासम् ।अगच्छं सहगोमुखः ॥२६।१।  
एकदा पुनर् आयातस् ।तयानुष्ठितस्सत्क्रियः ।  
विपणेर् गृहम् आयातम् ।अपश्यं प्रियदर्शनम् ॥२६।२।  
कञ्चुकं मुञ्चतस् तस्य ।मया दृष्टः पयोधरः ।  
पयोधरान्तरालक्ष्यः ।शशीव परिमण्डलः ॥२६।३।  
आसीच् च मम योषैषा ।यतस् तुङ्गपयोधरा ।  
स्तनकेशिवतीत्वं हि ।प्रथमं स्त्रीत्वलक्षणम् ॥२६।४।  
लोकस् तु यद् इमां सर्वः ।प्रतिपन्नः पुमान् इति ।  
भ्रान्तिज्ञानम् इदं तस्य ।किञ्चित् सादृश्यकारितम् ॥२६।५।  
अथ वा किं विकल्पेन ।ममातिमिरचक्षुषः ।  
न हि दृष्टेन दृष्टार्थे ।द्रष्टुर् भवति संशयः ॥२६।६।  
इत्यादि बहुसङ्कल्पम् ।अनिमेषविलोचनम् ।  
अपश्यद् ऋषिदत्ता मां ।पश्यन्तं प्रियदर्शनम् ॥२६।७।  
अथासौ गद्गदालापा ।प्रीतिबाष्पावृतेक्षणा ।  
आत्मानं चेतयस्वेति ।प्रियदर्शनम् अब्रवीत् ॥२६।८।  
असाव् अपि तम् उद्देशं ।प्रकाश्य झगिति त्विषा ।  
तडिद्गुण इवाम्भोदं ।प्राविशन् मन्दिरोदरम् ॥२६।९।  
ऋषिदत्ताम् अथापश्यं ।क्रोधविस्फारितेक्षणः ।  
ययापक्रमितः श्रेष्ठी ।मम लोचनगोचरात् ॥२६।१०।  
उत्थाय च ततः स्थानात् ।सकामक्रोधगोमुखः ।  
पुनर्वसुगृहं प्राप्य ।पर्यङ्कशरणो ऽभवम् ॥२६।११।  
ततः क्रमं परित्यज्य ।कामावस्थापरम्परा ।  
तुमुलायुधिसेनेव ।युगपद् माम् अबाधत ॥२६।१२।  
अथाचिरागतश्रीको ।यथा बालः पृथग्जनः ।  
तथाज्ञापितवान् अस्मि ।गोमुखं रूक्षया गिरा ॥२६।१३।  
अपि प्रव्रजिताभर्तः ।प्रिया मे प्रियदर्शना ।  
अकृतप्रतिकर्मैव ।क्षिप्रम् आनीयताम् इति ॥२६।१४।  
स तु माम् अब्रवीत् त्रस्तः ।का नाम प्रियदर्शना ।  
त्याजिताः स्थ यया सद्यश् ।चेतसः स्थिरताम् इति ॥२६।१५।  
मयोक्तं तव यः स्यालः ।पुरुषः प्रियदर्शनः ।  
अयम् एव जगत्सारः ।प्रमदा प्रियदर्शना ॥२६।१६।  
यच् च वक्ष्यसि सर्वस्यां ।वाराणस्याम् अयं पुमान् ।  
भवतः कथम् एकस्य ।प्रमदेति तद् उच्यते ॥२६।१७।  
ऋषिदत्ता विरक्तेति ।परिच्छिन्ना पुरा तया ।  
अधुना भवतः कान्ता ।जातेत्य् अत्र किम् उच्यते ॥२६।१८।  
गतानुगतिको लोकः ।प्रवृत्तो हि यथा तथा ।  
परमार्थं पुनर् वेद ।सहस्रैकः पुमान् इति ॥२६।१९।  
तेनोक्तं जनतासिद्धं ।विरुद्धम् अपि न त्यजेत् ।  
क्रियते छगलः श्वापि ।संहत्य बहुभिर् बलात् ॥२६।२०।  
तेन युष्मद्विधैः प्राज्ञैर् ।न वाच्यं सद् अपीदृशम् ।  
अश्रद्धेयं न वक्तव्यं ।प्रत्यक्षम् अपि यद् भवेत् ॥२६।२१।  
श्रूयतां च कथा तावद् ।अर्थस्यास्य प्रकाशिका ।  
प्रमाणं हि प्रमाणज्ञैः ।पुराकल्पे ऽपि वर्तितम् ॥२६।२२।  
बभूव कौशिको नाम ।वेदवेदाङ्गविद्द्विजः ।  
सत्यव्रततया लोके ।प्रसिद्धः सत्यकौशिकः ॥२६।२३।  
कदाचिद् अभिषेकाय ।तेन यातेन जाह्नवीम् ।  
सशिष्यपरिवारेण ।तरन्ती प्रेक्षिता शिला ॥२६।२४।  
महतासौ प्रयत्नेन ।शिष्यान् अन्वशिषत् ततः ।  
नायम् अर्थो महानर्थः ।प्रकाश्यः पुत्रकैर् इति ॥२६।२५।  
अथैकश् चपलस् तेषां ।बटुः पिङ्गलनामकः ।  
विपणौ मन्त्रयां चक्रे ।कस्यचिद् वणिजः पुरः ॥२६।२६।  
श्रेष्ठि किं न शृणोष्य् एकम् ।आश्चर्यं कथयामि ते ।  
तरन्तीं दृष्टवान् अस्मि ।सोपाध्यायः शिलाम् इति ॥२६।२७।  
अथान्तःपुरिका दासी ।किम् अपि क्रेतुम् आगता ।  
एतद् आलापम् आकर्ण्य ।राजपत्न्यै न्यवेदयत् ॥२६।२८।  
तयापि कथितं रज्ञे ।स तां पृष्ट्वा परम्पराम् ।  
बटुनाख्यातम् आह्वाय्य ।पृष्टवान् सत्यकौशिकम् ॥२६।२९।  
सत्यं बूहीति नो वाच्यः ।सत्यवादिव्रतो भवान् ।  
मिथ्या ब्रूहीति नो वाच्यः ।कामी मिथ्याव्रतो हि सः ॥२६।३०।  
किं तु यत् पिङ्गलेनोक्तम् ।एतद् युक्तं परीक्षितुम् ।  
प्रमदात् सत्यम् अप्य् एते ।वदन्ति बटवो यतः ॥२६।३१।  
सशिष्यैः किल युष्माभिस् ।तरन्ती प्रेक्षिता शिला ।  
किम् एतत् सत्यम् आहो स्विन् ।मृषेत्य् आख्यायताम् इति ॥२६।३२।  
आसीच् चास्य धिग् एतां मे ।निन्दितां सत्यवादिताम् ।  
दुःश्रद्धानम् अनिष्टं च ।यन् मया वाच्यम् ईदृशम् ॥२६।३३।  
न सत्यम् अपि तद् वाच्यं ।यद् उक्तम् असुखावहम् ।  
इति सत्यप्रवादो ऽयं ।न त्याज्यः सत्यवादिभिः ॥२६।३४।  
तस्मात् सत्यम् इदं त्यक्त्वा ।मृषावादशताधिकम् ।  
असत्यम् अभिधास्यामि ।सत्यवादशताधिकम् ॥२६।३५।  
अथावोचत् स राजानं ।राजन् मिथ्या बटोर् वचः ।  
अग्निं पश्यति यः शीतं ।प्लवमानां शिलाम् असौ ॥२६।३६।  
कः श्रद्दध्याद् बटोर् वाचं ।निसर्गाधीरचेतसः ।  
चपलस्योपमानं हि ।प्रथमं बटुमर्कटाः ॥२६।३७।  
विषण्णम् इति विश्वास्य ।राजानं सत्यकौशिकः ।  
विरुद्धवादिनं क्रुद्धः ।पिङ्गलं निरवासयत् ॥२६।३८।  
तद् एवं लोकविद्विष्टम् ।अनुयुक्तो ऽपि भूभृता ।  
सत्यम् सत्यप्रतिज्ञो ऽपि ।नावदत् सत्यकौशिकः ॥२६।३९।  
युष्माकं पुनर् अज्ञात ।शीलचारित्रजन्मनाम् ।  
विरुद्धम् इदम् ईदृक् कः ।श्रद्दध्याद् वदताम् इति ॥२६।४०।  
स मयोक्तो भवान् एव ।दुःश्रद्धानस्य भाषिता ।  
यस्यास्मिन् प्रमदारत्ने ।पुमान् इति विपर्ययः ॥२६।४१।  
किं चानेन प्रलापेन ।स्त्रीरत्नं प्रियदर्शनाम् ।  
अचिरात् स्वीकरिष्यामि ।क्रोशतां त्वादृशाम् इति ॥२६।४२।  
एवं च मम वृत्तान्तं ।विजानन्न् अपि गोमुखः ।  
वैद्यराजं समाहूय ।वैद्यराजम् उपागमत् ॥२६।४३।  
स ममालापम् आकर्ण्य ।कायच्छायां विलोक्य च ।  
प्रधार्य चापरैर् वैद्यैः ।शनकैर् इदम् अब्रवीत् ॥२६।४४।  
मानसो ऽस्य विकारो ऽयम् ।ईप्सितालाभहेतुकः ।  
तेनास्मै रुचितं यत् तद् ।आशु सम्पाद्यताम् इति ॥२६।४५।  
अथ नन्दोपनन्दाभ्यां ।संस्कार्याहारम् आदरात् ।  
मां पुनर्वसुहस्तेन ।गोमुखः प्राग् अभोजयत् ॥२६।४६।  
स चाहारः सुसंस्कारो ।लोभनो ऽप्य् अमृताशिनाम् ।  
त्रिफलाक्वाथवद्द्वेषान् ।ममाङ्गानि व्यधूनयत् ॥२६।४७।  
ततो नन्दोपनन्दाभ्यां ।भोज्यमानः क्रमेण तौ ।  
सविषादौ करोमि स्म ।विषादाव् इव वैरिणौ ॥२६।४८।  
तेषु वन्ध्यप्रयत्नेषु ।गोमुखः प्रियदर्शनम् ।  
लज्जामन्दपदन्यासं ।नमिताननम् आनयत् ॥२६।४९।  
स मां समानपर्यङ्क ।मध्यम् अध्यासितस् ततः ।  
ग्रासान् अग्रासयत् षड् वा ।सप्त वा गोमुखाज्ञया ॥२६।५०।  
ये तत्पाणिसरोजसङ्गसुभगा- ग्रासा- मया स्वादितास् ।तैः सद्यस् तनुताम् अनीयत स मे सङ्कल्पजन्मा ज्वरः ।  
शैलेन्द्राः शुचिशुक्रभानुदहनप्लुष्टोपलाधित्यका- ।मन्दैर् अप्य् उदबिन्दुभिर् नवतरैर् उज्झन्ति सन्तप्तताम् ॥२६।५१।  
ततः समापिताहारः ।सुहृदाम् एव सन्निधौ ।  
प्रियदर्शनम् आलिङ्गम् ।अनङ्गोन्मूलितत्रपः ॥२७।१।  
अथ क्रोधारुणमुखो ।गोमुखः प्रियदर्शनम् ।  
पाणाव् आकृष्य त्वरितः ।स्वगृहान् प्रतियातवान् ॥२७।२।  
स मयोक्तः समायातः ।क्रोधविस्तीर्णचक्षुषा ।  
पाण्डित्यान्धक मित्रारे ।मा स्म तिष्ठः पुरो मम ॥२७।३।  
पिपासोर् मधुशौण्डस्य ।मधुशुक्तिं हरेत् करात् ।  
यस्य यस् तस्य कस् तस्माद् ।अरातिर् अपरः परः ॥२७।४।  
इत्य् उक्तः स विषादेन ।त्याजितश् चम्पकाभताम् ।  
राहुणेव तुषारांशुर् ।अगमद् धूमधूम्रताम् ॥२७।५।  
तं च दीर्घम् अहःशेषम् ।आयतां च विभावरीम् ।  
प्रवृद्धैर् गमयामि स्म ।निषादासनचङ्क्रमैः ॥२७।६।  
सुहृद्वृन्दवृतः प्रायो ।द्वेष्याशेषविनोदनः ।  
प्रियदर्शनसम्प्राप्तेर् ।उपायम् अगवेषयम् ॥२७।७।  
एवम्प्राये च वृत्तान्ते ।धवलोष्णीषकञ्चुकौ ।  
विस्मितौ चिरम् आलोक्य ।स्थविरौ माम् अवोचताम् ॥२७।८।  
किन्निमित्तम् अपि ब्रह्मन् ।ब्रह्मदत्तः प्रजेश्वरः ।  
भवन्तम् इच्छति द्रष्टुम् ।इष्टं चेद् गम्यताम् इति ॥२७।९।  
इदम् आकर्ण्य यत् सत्यम् ।ईषद् आकुलमानसः ।  
गोमुखस्य स्मरामि स्म ।विचारचतुरं मनः ॥२७।१०।  
किं गच्छानि न गच्छानि ।गच्छतः किं भवेद् इति ।  
वितर्क्य क्षणम् आसीन् मे ।सन्देहच्छेदनी मतिः ॥२७।११।  
यो बन्धव्यो ऽथ वा वध्यो ।न स कञ्चुकिदूतकः ।  
स हि शृङ्खलनिस्त्रिम्श ।पाणिभिः परिवार्यते ॥२७।१२।  
ये च केचिज् जना- येषां ।विषये सुखम् आसते ।  
राज्ञाम् आज्ञाम् अवज्ञाय ।तेषां जीवन्ति ते कथम् ॥२७।१३।  
अमन्दस्पन्दम् एतच् च ।काङ्क्षिताम् अक्षि दक्षिणम् ।  
आख्यतीव प्रियाप्राप्तिं ।मह्यं तद् गमनं हितम् ॥२७।१४।  
निश्चित्येत्यादि निर्गत्य ।गृहात् प्रवहणं बहिः ।  
कञ्चुक्यानीतम् अद्राक्षम् ।आरुक्षं चाविशङ्कितः ॥२७।१५।  
पौरसङ्घातसम्बाधं ।राजमार्गं व्यतीत्य च ।  
राजद्वारं व्रजामि स्म ।चित्रमङ्गलमण्डलम् ॥२७।१६।  
गोमुखाख्यापिताभिख्यं ।तद् अध्यास्य क्षणं ततः ।  
प्राविक्षं प्रथमां कक्षां ।द्वाःस्थवृन्दाभिनन्दितः ॥२७।१७।  
समृद्धिः स्रूयतां तस्याः ।कृतं वा तत्प्रशंसया ।  
को हि वर्णयितुं शक्तो ।नरो मेरोर् अधित्यकाम् ॥२७।१८।  
ताम् अतिक्रम्य पञ्चान्याः ।प्रकृष्टतररम्यताः ।  
सप्तम्यां दृष्टवान् अस्मि ।महास्थानं महीपतेः ॥२७।१९।  
श्रुतिस्मृतिपुराणादि ।ग्रन्थसागरपारगैः ।  
धनुर्वेदादितत्त्वज्ञैः ।कलादक्षैश् च सेवितम् ॥२७।२०।  
विरुद्धं बिभ्रतं मूर्त्या ।चन्द्रमःसवितृप्रभाम् ।  
सुखसेव्यं दुरीक्षं च ।तप्तांशुम् इव हैमनम् ॥२७।२१।  
स्वस्तिकृत्वा ततस् तस्मै ।जातरूपाङ्गम् आनसम् ।  
अध्यतिष्ठं नृपादिष्टं ।निर्विकाराम्बरावृतम् ॥२७।२२।  
नृपस् तु मां चिरं दृष्ट्वा ।स्नेहस्निग्धायतेक्षणः ।  
ततस् तारकराजाख्यं ।सेनाभृतारम् ऐक्षत ॥२७।२३।  
स तु माम् अभितः स्थित्वा ।कार्यमात्रस्य वाचकः ।  
अवोचद् वचनं चारु ।विस्पष्टमधुराक्षरम् ॥२७।२४।  
आर्यज्येष्ठ मनस् तावद् ।अविक्षिप्तं कुरु क्षणम् ।  
राजा मन्मुखसङ्क्रान्तैर् ।वाक्यैस् त्वाम् एष भाषते ॥२७।२५।  
येयं भागीरथीशुभ्रा ।काशिभूपतिसन्ततिः ।  
सा किम् आख्यायते तुभ्यं ।प्रथिता पृथिवीव या ॥२७।२६।  
अस्याम् अस्य प्रसूतस्य ।ब्रह्मदत्तस्य भूपतेः ।  
ये गुणास् ते ऽपि ते बुद्धाः ।शिशिरांशोर् इवांशवः ॥२७।२७।  
अस्यासीत् कालियो नाम ।श्रेष्ठी प्राणप्रियः सुहृत् ।  
सफलैर् द्रविणैर् यस्माद् ।द्रविणेशो ऽपि लज्जितः ॥२७।२८।  
अन्तर्वत्याम् असौ पत्न्यां ।नीतः पुण्यैस् त्रिपिष्टपम् ।  
अथ सा गृहिणी तस्य ।काले पुत्रं व्यजायत ॥२७।२९।  
तस्मिञ् जाते महाराजः ।स्वात्मजाद् अपि हर्षदे ।  
पुरे सान्तःपुरे रम्यं ।महामहम् अकारयत् ॥२७।३०।  
स कृताशेषसंस्कारः ।शिशुर् गच्छन् कुमारताम् ।  
अङ्गैर् विद्याकलाभिश् च ।सकलाभिर् अलङ्कृतः ॥२७।३१।  
एवम्प्राये च वृत्तान्ते ।द्वाःस्थैर् विज्ञापितो नृपः ।  
द्वारे वः कालियः श्रेष्ठी ।तिष्ठतीति ससम्भ्रमैः ॥२७।३२।  
ततश् चित्रीयमाणेन ।स नृपेण प्रवेशितः ।  
कस् त्वं कस्य कुतो वेति ।पृष्टश् चेदम् अभाषत ॥२७।३३।  
देवाहं कालियः श्रेष्ठी ।देवेन स्वशरीरवत् ।  
लालितः पालितश् चासं ।शिक्षितश् चाखिलाः कलाः ॥२७।३४।  
सो ऽहं सुचरितैर् अङ्गैः ।सुखाद् युष्मत्प्रसादजात् ।  
च्यावयित्वा दिवं नीतो ।न हि नाशो ऽस्ति कर्मणाम् ॥२७।३५।  
अथासौ भवतां दासी ।दुर्मनाः सुमनाः सुताम् ।  
जातां पुत्र इति ख्यातिम् ।अनयल् लोभदूषिता ॥२७।३६।  
मृषावादेन तेनास्याः ।सुरलोकाद् अहं च्युतः ।  
भार्यया हि कृतं कर्म ।पत्याव् अपि विपच्यते ॥२७।३७।  
कुले च कुलपुत्रस्य ।जातो जातिस्मरः पुनः ।  
एतम् ईदृशम् आकारं ।वहामि जननिन्दितम् ॥२७।३८।  
असौ च युवतिर् जाता ।कान्ताकारा च दारिका ।  
कस्मैचिद् अभिरूपाय ।वराय प्रतिपाद्यताम् ॥२७।३९।  
अहम् अप्य् एतम् आत्मानम् ।अङ्गवैकल्यनिन्दितम् ।  
प्रयागे सन्न्यसिष्यामि ।प्रस्थापयत माम् इति ॥२७।४०।  
एवमाद्य् उक्तवान् उक्तो ।विस्मितेन स भूभृता ।  
पूर्वं यद् आवयोर् वृत्तं ।तत् किञ्चित् स्मर्यताम् इति ॥२७।४१।  
अनेनापि विहस्योक्तं ।यद् यद् देवाय रोचते ।  
असन्दिग्धं सुविश्रब्धस् ।तत् तत् पृष्टतु माम् इति ॥२७।४२।  
अथाध्याय चिरं राज्ञा ।यद् यत् पृष्टं चिरन्तनम् ।  
अशेषं तत् तद् एतेन ।सविशेषं निवेदितम् ॥२७।४३।  
अथात्यद्भुतम् इत्य् उक्त्वा ।जातसम्प्रत्ययो नृपः ।  
आहैनं दारिका कस्मै ।जामात्रे दीयताम् इति ॥२७।४४।  
अयं तु परितोषेण ।स्खलदक्षरम् उक्तवान् ।  
रोचते यो वरस् तस्यै ।तस्मै सा दीयताम् इति ॥२७।४५।  
ततो ऽन्तःपुरम् आनाय्य ।सा सार्धम् ऋषिदत्तया ।  
पृष्टा देवीसमूहेन ।ह्रिया कूर्माङ्गनाकृतिः ॥२७।४६।  
असौ चासौ च जामाता ।कुलरूपादिभूषणः ।  
भवत्यै रोचते नेति ।मातर् आख्यायताम् इति ॥२७।४७।  
अथारुणकरछाय ।कपोलेक्षणयानया ।  
पुण्डरीकम् इवावाते ।मन्थरं चलितं शिरः ॥२७।४८।  
अथार्यज्येष्ठ इत्य् उक्ते ।प्रसन्नाक्षिकपोलया ।  
स्वेदार्द्रांशुकया प्राग्वन् ।न तद् विचलितं शिरः ॥२७।४९।  
तद् भवान् रूचितस् तस्यै ।नृपाय च यतस् ततः ।  
अद्यैव श्रेष्ठिकन्यायाः ।पाणिम् आलम्बताम् इति ॥२७।५०।  
ततो मन्दस्पृहेणेव ।मया अनादरमन्थरम् ।  
भीतान्तःपुरदृष्टेन ।चिराद् इदम् उदीरितम् ॥२७।५१।  
अवन्तेर् अहम् आयातः ।सह भ्रात्रा कनीयसा ।  
वेदशास्त्रागमायैव ।न योषित्प्राप्तिवाञ्छया ॥२७।५२।  
किं तु भूभर्तुर् आदेशो ।दुर्लङ्घ्यः पुरवासिभिः ।  
योगक्षेमार्थिभिर् भव्यैस् ।तस्माद् एवं भवत्व् इति ॥२७।५३।  
एतस्मिन्न् अन्तरे मन्द्रं ।सतालतुमुलध्वनि ।  
प्रतिध्वानध्वनद्व्योम ।प्राध्वनत् तूर्यमण्डलम् ॥२७।५४।  
यश् च संवत्सरेणापि ।दुःसम्भारो नृपैः परैः ।  
विवाहार्थः स सम्भारो ।राज्ञा सम्भारितः क्षणात् ॥२७।५५।  
ततः सान्तःपुरो राजा ।स सदारसुहृद्गणः ।  
राजाजिरे ममोदारं ।करग्रहम् अकारयत् ॥२७।५६।  
दत्वा ततः श्रेष्ठिपदं नगर्यां ।वित्तं च भूमण्डलमूल्यतुल्यम् ।  
समृद्धिम् अन्वेष्य च कालियस्य ।प्रास्थापयन् मां मुदितो नरेन्द्रः ॥२७।५७।  
आसीच् च मम लोकोक्तिर् ।इयं मय्य् एव सम्प्रति ।  
वर्धमानो यथा राजा ।श्रेष्ठी जात इति स्थिता ॥२७।५८।  
अथ नन्दोपनन्दाद्यैः ।प्रवृद्धप्रीतिविस्मयैः ।  
प्रियदर्शनया चास्मि ।सह क्षिप्तशचीपतिः ॥२७।५९।  
अहोरात्रे त्व् अतिक्रान्ते ।स गोमुखम् अपश्यतः ।  
महाव्यसनसङ्कीर्ण ।इवासीन् मे महोत्सवः ॥२७।६०।  
आसीच् च मे विलक्षस्य ।विलक्षं गोमुखं बलात् ।  
विदग्धसुहृदां कश्चिद् ।अपि नामानयेद् इति ॥२७।६१।  
ततः सम्मानयन्तं तम् ।आनतान् पुरवासिनः ।  
अद्राक्षं भृत्यवर्गं च ।सञ्चरन्तम् इतस् ततः ॥२७।६२।  
चिन्तितं च मया दिङ् मां ।विलक्षकम् अकारणे ।  
बलाद् आनाययाम्य् एनं ।किं दुःखासिकया मम ॥२७।६३।  
अथ नन्दोपनन्दाभ्याम् ।असाव् आनायितो मया ।  
आसीनः स्मयमानेन ।सोपालम्भम् इवोदितः ॥२७।६४।  
किं गोमुखः सखा यस्य ।प्राज्ञम्मन्यो न विद्यते ।  
तस्य साध्यानि कार्याणि ।न सिध्यन्तीति सो ऽब्रवीत् ॥२७।६५।  
सर्वप्राणभृताम् एव ।पुराकृतकृतं फलम् ।  
न तु तत्कारणैर् योग्यैर् ।विना सिध्यति कस्यचित् ॥२७।६६।  
यद् अपीदं महत् कार्यं ।युष्माभिः किल साधितम् ।  
तत्रापि गोमुखस्यैव ।प्राज्ञम्मन्यस्य कौशलम् ॥२७।६७।  
प्रभवः प्रभवन्तो हि ।दोषाभासे मनाग् अपि ।  
भृत्यान् उद्वेजयन्त्य् एव ।तेषां किं क्रियताम् इति ॥२७।६८।  
किम् अस्मिन् भवता कार्ये ।कृतम् इत्य् उदिते मया ।  
आख्यातुम् अयम् आरब्धः ।श्रूयतां यन् मया कृतम् ॥२७।६९।  
अस्त्य् अहं भर्त्सितः क्रुद्धैर् ।युष्माभिः स्वगृहं गतः ।  
तत्र प्रावृत्य मूर्धानं ।पतित्वा शयनो स्थितः ॥२७।७०।  
ततस् त्रसद्द्रुतगिरा ।पृष्टो ऽहम् ऋषिदत्तया ।  
किम् एतद् इति तस्यैव ।न मया दत्तम् उत्तरम् ॥२७।७१।  
सा यदा दृढनिबन्धा ।पृच्छति स्म पुनः पुनः ।  
युष्मद्वृत्तान्तम् अखिलं ।तदा कथितवान् अहम् ॥२७।७२।  
साथ प्रमोदबाष्पार्द्र ।कपोलापृच्छद् आदरात् ।  
वत्सेश्वरसुतः कश्चिद् ।आर्यज्येष्ठो भवेद् इति ॥२७।७३।  
शपथैः प्रतिषिध्यैनां ।त्वद्वृत्तान्तप्रकाशनात् ।  
आम सुभ्रू स एवायम् ।इति तस्यै न्यवेदयम् ॥२७।७४।  
अथासौ स्थिरधीरत्वं ।गोमुख श्रूयताम् इति ।  
सासूया सप्रमोदेव ।माम् उक्त्वाकथयत् कथाम् ॥२७।७५।  
आसीत् सुमनसः कापि ।प्रिया विद्याधरी सखी ।  
दिव्यज्ञाना मरुद्वेगा ।नाम्ना च प्रियदर्शना ॥२७।७६।  
सा यदृच्छागता चैनां ।प्रसङ्गे क्वचिद् अब्रवीत् ।  
त्वं माम् आपदि कष्टायां ।वर्तमाना स्मरेर् इति ॥२७।७७।  
ततः श्रेष्ठिनि कालेन ।नीते वैवस्वतक्षयम् ।  
श्रेष्ठिन्याः कन्यका जाता ।शोकानलघृताहुतिः ॥२७।७८।  
अस्यास् त्व् आसीद् अपुत्राया- ।द्रविणस्यातिभूरिणः ।  
सारस्यास्यास्मदीयस्य ।पालकः को भविष्यति ॥२७।७९।  
उक्ता चास्मि पुरा सख्या ।व्यसने मां स्मरेर् इति ।  
ततश् चिन्तितमात्रैव ।ददृशे प्रियदर्शना ॥२७।८०।  
तां चासौ दारिकां दृष्ट्वा ।प्रकर्षप्रमदस्मिता ।  
अवोचत् सखि मा भैषीर् ।जनयित्वेदृशीं सुताम् ॥२७।८१।  
एषा विद्याधरेन्द्रस्य ।भविष्यति भविष्यतः ।  
प्रिया प्रियतमा तस्माज् ।जृम्भन्तां तूर्यपङ्क्तयः ॥२७।८२।  
अथासाव् ओषधीगर्भं ।बद्ध्वा तस्याः स्फुरत्करम् ।  
कन्याया- हाटकं दृष्ट्वा ।कण्ठे गण्डकम् अब्रवीत् ॥२७।८३।  
प्रभावाद् ओषधेर् अस्याः ।स्त्रियम् एनां सतीं जनाः ।  
द्रक्ष्यन्ति पुरुषं मुक्त्वा ।भविष्यच्चक्रवर्तिनम् ॥२७।८४।  
अमलानन्तपुण्यत्वात् ।सर्वज्ञाश् चक्रवर्तिनः ।  
पश्यन्ति हि यथाभूतम् ।अर्थं दिव्येन चक्षुषा ॥२७।८५।  
तेन यः स्त्रियम् एवैनां ।द्रष्टा स भवति ध्रुवम् ।  
चक्रवर्ती पतिश् चास्याः ।सर्वविद्याधराधिपः ॥२७।८६।  
ओषधिर् या च कण्ठे ऽस्याः ।सा नाम्ना प्रियदर्शना ।  
इदम् एव च नामास्याः ।प्रशस्तं क्रियताम् इति ॥२७।८७।  
तेन यो ऽयं पुरश्रेष्ठी ।पुरुषः प्रियदर्शनः ।  
विद्याधरेन्द्रयोग्येयं ।प्रमदा प्रियदर्शना ॥२७।८८।  
किं च वीणासमस्यायां ।यद् उक्तं चक्रवर्तिना ।  
चिरं सुन्दरि जीवेति ।तेनैव विदितं मया ॥२७।८९।  
न हि शक्तः स्त्रियं द्रष्टुम् ।एनाम् अवनिगोचरः ।  
यस् तु पश्यति स्म व्यक्तं ।चक्रवर्तीत्य् अभून् मम ॥२७।९०।  
त्वं च गोमुख एवेति ।तदैव ज्ञातवत्य्- अहम् ।  
सरूपः सवयाश् चान्यो ।नास्ति यच् चक्रवर्तिनः ॥२७।९१।  
रूपं च युवराजस्य ।तव चानायितं मया ।  
कौशाम्बीतः पटे न्यस्तं ।तच् च निश्चयकारणम् ॥२७।९२।  
इत्यादिभिर् मया चिह्नैर् ।अयम् अव्यभिचारितः ।  
चक्रवर्तीति विज्ञातः ।पश्चिमं स्तनदर्शनम् ॥२७।९३।  
यः पुनर् घटनोपायः ।कार्यः स भवतानयोः ।  
घटने दुर्घटस्यापि ।चतुरो हि भवान् इति ॥२७।९४।  
एवमादि ततः श्रुत्वा ।स्पृहयामि स्म मृत्यवे ।  
यस्मान् निश्चितवान् अस्मि ।त्रयं मरणकारणम् ॥२७।९५।  
मया सत्यं ब्रुवद् भर्ता ।मिथ्या ब्रूतेति खेदितः ।  
अत्र जीवति यस् तस्य ।मृत एवामृतोपमः ॥२७।९६।  
पाण्डित्यान्धसुहृद्वैरि ।मा स्म तिष्ठ पुरो मम ।  
इति यः स्वामिनादिष्टस् ।तस्य मृत्युम् अर्होत्सवः ॥२७।९७।  
न चास्ति दुर्घटस्यास्य ।घटने मम कौशलम् ।  
तस्मान् मरणम् एवास्तु ।धिक् प्राणान् दुःस्थितान् इति ॥२७।९८।  
निर्यातश् च पुरीबाह्यं ।मरणोपायलिप्सया ।  
कस्याप्य् अदृष्टरूपस्य ।वाचम् अश्रौषम् अम्बरे ॥२७।९९।  
विपर्यस्त निवर्तस्व ।निन्द्यान् मरणनिश्चयात् ।  
न हि दुःखक्षयोपायो ।मृत्युर् इष्टः सताम् इति ॥२७।१००।  
ततः शिथिलितोद्वेगो ।गिरा खेचरयानया ।  
पुरः पुरुषम् अद्राक्षं ।स्कन्धारोपितदारकम् ॥२७।१०१।  
असौ च दारकः कुण्ठः ।खञ्जः कुब्जः पृथूदरः ।  
इति सन्तक्षितः पित्रा ।कर्कशैर् वचनक्षुरैः ॥२७।१०२।  
म्रियस्व धर्षिणीपुत्र ।प्रेतखादितमातृक ।  
न वहामि न पुष्णामि ।भवन्तं निष्प्रयोजनम् ॥२७।१०३।  
एष त्वां गाढम् आवेष्ट्य ।ग्रीवां भित्त्वाथवा शिरः ।  
मारयिष्यामि तद् गच्छ ।वैवस्वतपुरीम् इति ॥२७।१०४।  
ततस् तेन विहस्योक्तं ।मा वाक्षीर् मा च मां पुषः ।  
एतावता हि ते कार्यं ।न मदीयेन मृत्युना ॥२७।१०५।  
मयापि किल कर्तव्यं ।महत् कार्यं महात्मनाम् ।  
तद् भवान् मां सहस्रेण ।विक्रीनीतां महात्मसु ॥२७।१०६।  
सहस्रं यच् च तद् दत्तं ।पर्याप्तं जीवनं यतः ।  
मा स्म तस्माद् विना कार्यान् ।मारयन् मां भवान् इति ॥२७।१०७।  
मम त्व् आसीन् महात्मानः ।के ऽन्ये युष्मज् जगत्त्रये ।  
कुतश् चान्यन् महत् कार्यं ।युष्मज्जीवितरक्षणात् ॥२७।१०८।  
सहस्रं ते न यत् किञ्चित् ।कोट्यापि यदि लभ्यते ।  
तुच्छमूल्यस् तथाप्य् एष ।तृणमुष्टिसमा हि सा ॥२७।१०९।  
तत् तद् इत्यादि निश्चित्य ।गृहम् आनाय्य तं ततः ।  
क्रीणामि स्म सहस्रेण ।चिन्तामणिम् इवाश्मना ॥२७।११०।  
ऋषिदत्ताम् अथावोचं ।यावत् स्मरसि किञ्चन ।  
प्रच्छन्नं श्रेष्ठिनो वृत्तं ।तावन् मे कथ्यताम् इति ॥२७।१११।  
कालियेन च राज्ञा च ।यद् यत् कार्यं रहः कृतम् ।  
तत् तत् सुमनसे भर्त्रा ।कथितं धीरचेतसे ॥२७।११२।  
यच् च श्रुतधरा कार्यं ।राज्ञः श्रुतवती गुरु ।  
तया तद् ऋषिदत्तायै ।दुष्प्रकाशं प्रकाशितम् ॥२७।११३।  
तया तया च तन् मह्यं ।कुब्जाय कथितं मया ।  
कुब्जेन ब्रह्मदत्ताय ।शेषं प्रत्यक्षम् एव च ॥२७।११४।  
तद् युष्मभिर् यद् आदिष्टं ।यद् अत्र भवता कृतम् ।  
तद् आचक्ष्वेति कार्यं तद् ।एतद् अत्र मया कृतम् ॥२७।११५।  
इत्याद्य् आकर्ण्य तत् तस्माद् ।इन्द्रजालाधिकाद्भुतम् ।  
प्राशंसं चरितं तस्य ।प्रशस्या- हि गुणाधिकाः ॥२७।११६।  
का विद्याधरचक्रवर्तिपदके तुच्छा रतिर् मादृशः ।सुप्रापं धरणीचरैर् यद् अपरैः क्रोधादिवश्यैर् अपि ।  
प्रज्ञाधिक्कृतदेवदानवगुरुर् येषां सुहृद् गोमुखः ।ते यत् पिष्टपसप्तकाप्तिविमुखास् तत्कर्मणां जृम्भितम् ॥२७।११७।  
एवं वाराणसीस्तं मां ।दारमित्रैर् उपासितम् ।  
उपातिष्ठन्त काशिक्याः ।श्रेणयः पण्यपाणयः ॥२८।१।  
तांश् च भाषितवान् अस्मि ।सर्ववृत्तान्तकोविदः ।  
अयम् आर्यकनिष्ठो वः ।श्रेणिश्रेस्ठी भवत्व् इति ॥२८।२।  
अथ याते क्वचित् काले ।सौधे सप्रियदर्शनः ।  
सोपाने तारम् अश्रौषं ।हंसानाम् इव निस्वनम् ॥२८।३।  
मम त्व् आसीन् न हंसानां ।नूपुराणाम् अयं ध्वनिः ।  
पदमन्थरसञ्चारो ।यच् चाविच्छिन्नसन्ततिः ॥२८।४।  
न चैष कुलनारीणाम् ।उपपत्त्या विरुध्यते ।  
उत्सवाभ्युदयेष्व् एव ।ता- हि बिभ्रति भूषणम् ॥२८।५।  
तेनान्तःपुरसञ्चार ।वारस्त्रीचरणोचितः ।  
किम् अर्थम् अपि सोपाने ।चरत्य् आभरणध्वनि ॥२८।६।  
एवं च विमृशन्न् एव ।ताराभरणशिञ्जिताः ।  
चित्रांशुकधरा- नारीर् ।अपश्यं रूढयौवनाः ॥२८।७।  
तासां कुमुदिका नाम ।लोकलोचनकौमुदी ।  
प्रगल्भापि विनीतेव ।वन्दित्वा माम् अभाषत ॥२८।८।  
आर्यज्येष्ठं यशोभागिन् ।भवतो भर्तृदारिका ।  
विज्ञापयति वन्दित्वा ।सादरं राजदारिका ॥२८।९।  
मया व्रतकम् उद्दिश्य ।पूजिता- देवताद्विजाः ।  
वण्टकस् तस्य युष्माभिः ।सदारैर् गृह्यताम् इति ॥२८।१०।  
अथ मह्यं सुसंस्कारं ।सा समुद्रं समुद्गकम् ।  
वासःकुसुमगन्धांश् च ।हारिगन्धान् उपासरत् ॥२८।११।  
अथोद्वृत्य जगत्सारान् ।असौ मह्यम् अदर्शयत् ।  
द्विप्रकारान् अलङ्कारान् ।नरनारीजनोचितान् ॥२८।१२।  
मयोक्तं द्वयम् अप्य् एतद् ।अर्हति प्रियदर्शना ।  
प्रेषितं योषिता यत् तद् ।योषिद् एव यतो ऽर्हति ॥२८।१३।  
इदम् आकर्ण्य ताः प्रेक्ष्य ।विस्मिताः सस्मिताश् च माम् ।  
तस्यै दत्त्वा च तद् द्रव्यम् ।अगच्छन् कृतवन्दनाः ॥२८।१४।  
यशोभागिन्न् इति श्रुत्वा ।तयोक्तं पीडितो ऽभवम् ।  
अनभ्यस्तं हि यद् येन ।तेन तद् वस्तु दुःसहम् ॥२८।१५।  
ममामन्त्रयते यावान् ।पुरुषः प्रमदाजनः ।  
सर्वो ऽसाव् आर्यपुत्रेति ।मुक्त्वैतां पुरुषाम् इति ॥२८।१६।  
किं चान्यत् कुलकन्यानां ।केयम् ईदृक् स्वतन्त्रता ।  
येयम् अस्मद्विधैः सार्धं ।लोकयात्रा निरङ्कुशैः ॥२८।१७।  
किं तु कामयमानापि ।कामिनि कामिनि प्रिये ।  
न धनायत्य् अपि स्वाङ्गं ।किम् अङ्ग धनम् अध्रुवम् ॥२८।१८।  
तद् अस्याः को भवेद् भावो ।मयीत्य् एतद् वितर्कयन् ।  
अन्धकारमुखेनाहं ।गोमुखेन इति भाषितः ॥२८।१९।  
अर्यपुत्र दुरन्तेयम् ।ईदृशीभिर् भवादृशाम् ।  
लोकयात्रेत्य् अथावोचम् ।एनं परिहसन्न् इव ॥२८।२०।  
दुरन्ता वाथ वा स्वन्ता ।न हीयं प्रस्तुता मया ।  
अथ वा सङ्कटात् त्राता ।ममास्त्य् एव भवान् इति ॥२८।२१।  
इति तस्मिन्न् अहोरात्रे ।गते कुमुदिकादिकाः ।  
आगत्येदम् अभाषन्त ।सव्रीडाविनया- इव ॥२८।२२।  
अर्यपुत्रार्यदुहिता ।वन्दित्वा राजदारिका ।  
अस्मद्दोषे कृतव्रीडा ।विज्ञापयति साञ्जलिः ॥२८।२३।  
क्षमणीयो ऽयम् अस्माकम् ।आचारातिक्रमो यतः ।  
मुढभृत्यकृता- दोषा- ।न ग्राह्याः स्वामिनाम् इति ॥२८।२४।  
मयाप्य् उक्तं न पश्यामि ।दोषम् आचरितं तया ।  
अस्ति चेत् क्षान्त एवासौ ।तथाप्य् आख्यायताम् इति ॥२८।२५।  
ततः कुमुदिकाचष्टे ।माम् अपृच्छन् नृपात्मजा ।  
आर्यज्येष्ठस् त्वयालापान् ।भाषितः कीदृशान् इति ॥२८।२६।  
आर्यज्येष्ठ यशोभागिन्न् ।इत्यादौ कथिते मया ।  
सासूया सविषादेव ।वेपमानेदम् अब्रवीत् ॥२८।२७।  
अयि वैरिणि भर्तारम् ।एवं वदति काङ्गना ।  
यथोक्तो मन्दया ज्येष्ठो ।यशोभागिन्न् इति त्वया ॥२८।२८।  
न च त्वदीयम् एवेदं ।वचः सम्भावयत्य् असौ ।  
परसन्देशहारी हि ।प्रतीतो गणिकाजनः ॥२८।२९।  
यः श्रेष्ठिदुहितुर् भर्ता ।सो ऽस्माकम् अपि धर्मतः ।  
प्रियदर्शनया सार्धम् ।अभिन्नैव हि मे तनुः ॥२८।३०।  
अर्यपुत्रस् त्वया तस्माद् ।अर्यपुत्रेति भाष्यताम् ।  
तथा विज्ञाप्यतां चेदं ।यथावज्ञां न मन्यते ॥२८।३१।  
अस्मदर्थं मया चेयम् ।उच्यतां प्रियदर्शना ।  
व्रतकोत्सवम् आसेव्य ।सायाह्ने प्रतियास्यति ॥२८।३२।  
इति श्रुत्वेदम् आसीन् मे ।को ऽन्यः परिभवः परः ।  
एतस्माद् यद् असाव् आह ।भार्या प्रस्थाप्यताम् इति ॥२८।३३।  
या वधूस् तातपादानां ।मम भार्या च सा कथम् ।  
कुटुम्बिजनयोषेव ।गच्छेत् परगृहान् इति ॥२८।३४।  
अथ मां गोमुखो ऽवोचत् ।किम् अस्थाने विशङ्कया ।  
नेदं परगृहं देव्यास् ।तथा विदितम् एव वः ॥२८।३५।  
मङ्गलं हि विवाहान्तम् ।अस्यास् तत्रैव कारितम् ।  
तच् चैतच् च गृहं तस्माद् ।अभिन्नं दृश्यताम् इति ॥२८।३६।  
ततस् तद्वचनान् न्याय्याद् ।अनुज्ञाता सती मया ।  
प्रासादाग्राद् अवारोहत् ।समं तु प्रियदर्शना ॥२८।३७।  
अथ प्रासादपृष्ठस्थो ।दान्तैर् उज्ज्वलमण्डनैः ।  
गोभिः प्रवहणं युक्तम् ।अपश्यं राजवर्त्मनि ॥२८।३८।  
राजकञ्चुकिभिर् वृद्धैर् ।अनन्तैर् वेत्रपाणिभिः ।  
नारीवर्षवरप्राय ।जनवृन्दैश् च संवृतम् ॥२८।३९।  
तच् च राजकुलाद् दृष्ट्वा ।गच्छत्प्रवहणं ततः ।  
तद् दिनं गमयामि स्म ।दीर्घबन्धनदुर्गमम् ॥२८।४०।  
सूर्यो ऽपि तद् अहर् मन्ये ।भग्नाक्षस्यन्दनो भवेत् ।  
दैत्योच्छिन्नतुरङ्गो वा ।येनास्तं कथम् अप्य् अगात् ॥२८।४१।  
अथ प्रासादम् आरुह्य ।राजमार्गं निरूपयन् ।  
तद् एव यानम् अद्राक्षं ।दीपिकावलयावृतम् ॥२८।४२।  
अवतीर्य च हर्म्याग्राद् ।दीपिकाचन्द्रिकासखीम् ।  
सोपाने दृष्टवान् अस्मि ।श्राम्यन्तीं प्रियदर्शनाम् ॥२८।४३।  
ताम् आदाय ततः पाणौ ।मदप्रमदबाधिताम् ।  
चिराद् आरोपयामि स्म ।हर्म्याग्रशयनान्तिकम् ॥२८।४४।  
क्षणं च तत्र विश्रान्तां ।ताम् आलिङ्गम् असौ च माम् ।  
ततश् चड् इति विच्छिन्नं ।तत्काञ्चीगुणबन्धनम् ॥२८।४५।  
शराटिकुररश्रेणिः ।पुलिनान् नलिनीम् इव ।  
शिञ्जाना रशना शय्यां ।तन् नितम्बाद् अथापतत् ॥२८।४६।  
तां च भिन्नमणिच्छायाच् ।छत्रच्छादितदीपिकाम् ।  
दृष्ट्वा पृष्टा मया तस्याः ।सम्प्राप्तिं प्रियदर्शना ॥२८।४७।  
बहु श्रोतव्यम् अत्रास्ति ।क्रमेण श्रूयताम् इति ।  
उक्त्वा रुष्टैव तां दृष्ट्वा ।साचष्ट स्म कथाम् इमाम् ॥२८।४८।  
अस्त्य् अहं युष्मदादेशाद् ।गता कन्यावरोधनम् ।  
न च तत्र मया दृष्टा ।मार्गयन्त्या नृपात्मजा ॥२८।४९।  
ततः परिजनस् तस्याः ।प्राह मां राजदारिका ।  
गृहोपवनम् अध्यास्ते ।तत्र सम्भाव्यताम् इति ॥२८।५०।  
प्रविश्य च मया दृष्टा ।तस्मिन्न् उद्यानपालिका ।  
वसन्तसुमनःकॣप्त ।मालाभरणधारिणी ॥२८।५१।  
सा च पृष्टा मयावोचद् ।यो ऽयं सन्ध्यावदारुणः ।  
अशोकषण्डस् तत्रास्ते ।विविक्ते राजदारिका ॥२८।५२।  
अनेन चार्यदुहितुर् ।वक्रेणापि तथा व्रजः ।  
यो ऽयं प्रियङ्गुषण्डस्य ।याति मध्येन निर्भयः ॥२८।५३।  
दूरात् कुरबकानां च ।[मिस्सिन्ग् तेxत्] काननम् ।  
माधवीसहकारानाम् ।अङ्कोलानां च वर्जय ॥२८।५४।  
भ्राम्यन्मधुकरस्तेन ।सेनासम्बाधपादपम् ।  
भृङ्गदंशभयात् कस् तं ।नाप्रमत्तस् त्यजेद् इति ॥२८।५५।  
तेन च प्रस्थिताद्राक्षं ।कदम्बकुटजान् अपि ।  
मालतीसप्तपर्णाश् च ।मञ्जरीच्छन्नपल्लवान् ॥२८।५६।  
मम त्व् आसीद् अहो शक्तिर् ।दोहदस्य वरीयसी ।  
अनृताव् अपि येनैते ।जृम्भिताः पादपा- इति ॥२८।५७।  
साथ पङ्कजिनीकूले ।हिमवत्कन्धराजते ।  
शिलापृष्ठे मया दृष्टा ।सान्द्रचन्दनकर्दमे ॥२८।५८।  
समशीतातपे ऽप्य् अस्मिन् ।वसन्ते शारदीव सा ।  
मध्यन्दिने ज्वरेणैव ।खेद्यमाना बलीयसा ॥२८।५९।  
सन्ततैस् तालवृन्तैश् च ।चन्दनापाद्रमारुतैः ।  
वीज्यमाना वचोभिश् च ।सान्त्व्यमानातिकोमलैः ॥२८।६०।  
अथ तस्या- मया गत्वा ।समीपं वन्दना कृता ।  
तयापि क्षिप्तचेतस्त्वान् ।न किञ्चिद् अपि भाषितम् ॥२८।६१।  
ततः कुमुदिका तस्याः ।पादम् आलम्ब्य निष्ठुरम् ।  
प्रतिबुद्धाम् अवोचत् तां ।भगिनी दृश्यताम् इति ॥२८।६२।  
ततः कुमुदिकाहस्तम् ।आलम्ब्योत्थाय मां चिरम् ।  
आलिङ्गितवती स्वाङ्गैर् ।ध्वान्ताङ्गाराग्निदुःसहैः ॥२८।६३।  
सुखासीनां च माम् आह ।भर्ता ते सुखभागिनि ।  
सततं कुशलीत्यादि ।तथेति च मयोदितम् ॥२८।६४।  
पुनर् आह स ते भर्ता ।छात्त्रत्वाद् दुर्जनः किल ।  
आहाराद्यैर् दुराराधस् ।त्वया तद् इति मे मतिः ॥२८।६५।  
प्रीत्या नन्दोपनन्दाभ्यां ।येनाहरति साधितम् ।  
तेन नैवोपचर्यो ऽसौ ।मयेति कथितं मया ॥२८।६६।  
पुनर् उक्तं तया स्मित्वा ।नेदं सम्भाव्यते तयोः ।  
राज्यांशो दशमस् ताभ्याम् ।अभिमानात् किलोज्झितः ॥२८।६७।  
तौ त्वद्भर्तुर् अवित्तस्य ।पान्थस्याज्ञातजन्मनः ।  
दासम् अभ्युपगच्छेतां ।कथं नामेति दुर्घटम् ॥२८।६८।  
मयोक्तं सर्वम् अस्त्य् एतत् ।किं तु तौ दिव्यचक्षुषौ ।  
यद् एवादिशतः किञ्चित् ।तत् तथैव हि सिध्यति ॥२८।६९।  
ज्येष्ठस्य च गुणा- ज्येष्ठास् ।ताभ्यां कस्येति मानुषाः ।  
तेनाङ्गीकृतवन्तौ तौ ।मद्भर्तुर् भृत्यताम् इति ॥२८।७०।  
भगीरथयशाः श्रुत्वा ।निष्कम्पाक्षी कथाम् इमाम् ।  
तनूरुहविकारेण ।साश्रुणालिङ्गिता बलात् ॥२८।७१।  
एवं च क्षणम् आसीनाम् ।आह मां राजदारिका ।  
अङ्गं प्रवहणक्षोभात् ।खिन्नम् अभ्यञ्ज्यताम् इति ॥२८।७२।  
आस्ताम् आस्ताम् इति मया ।अनिच्छन्त्या यावद् उच्यते ।  
तावद् बलाद् बलातैलं ।न्यधात् कुमुदिका मयि ॥२८।७३।  
सर्वथाक्षिनिकोचाद्यैर् ।उक्त्वा कुमुदिकादिकाः ।  
सा मे ऽभ्यङ्गापदेशेन ।विवृत्याङ्गानि पश्यति ॥२८।७४।  
एतत् त्वत्करशाखाभिर् ।लिखितं [मिस्सिन्ग् तेxत्] म्भकम् ।  
मदीयम् अङ्गम् आलोक्य ।राजदारिकयोदितम् ॥२८।७५।  
अहो सखे सलज्जासि ।बालिका कुलपालिका ।  
ययेह दुःसहा सोढा ।कोमलाङ्ग्या कदर्थना ॥२८।७६।  
अथ वा त्वं पराधीना ।भर्तैव तव निर्दयः ।  
येन प्रबलदर्पेण ।कृतं वैषम्यम् ईदृशम् ॥२८।७७।  
को ऽन्यो निष्करुणस् तस्मात् ।त्वं येनोत्पलकोमला ।  
दन्तिनेव महान्धेन ।मथिता पुण्डरीकिणी ॥२८।७८।  
मत्सन्देशं च वाच्यो ऽसौ ।किम् अस्थाने कृतम् त्वया ।  
न हि चूडामणिः पादे ।प्रभवामीति बध्यते ॥२८।७९।  
इदं हि कर्कशाः सोढुं ।शक्ता- राजन्यकन्यकाः ।  
छायाकोमलगात्र्यस् तु ।न हि वानिजदारिकाः ॥२८।८०।  
इत्यादि बहु जल्पित्वा ।सा माम् उद्वर्तनादिभिः ।  
सत्कारैर् अन्नपानान्तैः ।सम्मानितवती चिरम् ॥२८।८१।  
तस्याश् च क्षणसङ्क्षिप्तं ।मम संवत्सरायतम् ।  
युष्मत्कथाप्रसङ्गेन ।सार्कं गतम् इदं दिनम् ॥२८।८२।  
अथाचलनितम्बाभात् ।स्वनितम्बाद् विमुच्य सा ।  
आमुचन् मेखलाम् एनां ।मन्नितम्बे लघीयसि ॥२८।८३।  
बहुर् विस्रंसमानायां ।ग्रन्थिर् अस्यां तया कृतः ।  
स्वहस्तविलतैर् यत्नान् ।मृणालीतन्तुसूत्रकैः ॥२८।८४।  
ततः प्रस्थापितवती ।माम् इत्यादि विधाय सा ।  
मेखला स्खलिता चेयं ।छित्त्वा तत् तन्तुबन्धनम् ॥२८।८५।  
इति तस्यास् तया चित्रे ।प्रपञ्चे ऽस्मिन् निवेदिते ।  
सङ्कल्पजन्मनामृष्टः ।सङ्कल्पयितुम् आरभे ॥२८।८६।  
तया यद् गुरु सन्दिष्टम् ।उपलब्धं च यत् तया ।  
एतद् एव सुपर्याप्तम् ।अनुरागस्य लक्षणम् ॥२८।८७।  
यत् पुनर् मेखला बद्धा ।निःसरैर् बिसतन्तुभिः ।  
सत्स्व् अप्य् अन्येषु सूत्रेषु ।तत्रेदं चिन्तितं तया ॥२८।८८।  
निर्दयालिङ्गनक्षोभाद् ।इदं विच्छेदम् एष्यति ।  
अथेयं मेखला स्रस्ता ।शय्यायां निपतिष्यति ॥२८।८९।  
लम्बां चेमाम् असौ दृष्ट्वा ।मन्नितम्बविशालताम् ।  
अनया [मिस्सिन्ग् तेxत्] प्रीतिम् ।आधास्यत्य् अपि काम् इति ॥२८।९०।  
एकैकतो ऽपि वृत्तान्त ।उपपन्ने तया कृते ।  
मया तु ज्ञातकार्यत्वाद् ।उत्प्रेक्षेयम् उपेक्षिता ॥२८।९१।  
अथाहम् अब्रवं श्यामा ।भगीरथयशाः स्फुटम् ।  
कथं वेत्थेति सापृच्छद् ।अथेत्थम् अहम् उक्तवान् ॥२८।९२।  
गौराणाम् असिताभासम् ।असितानां सिताधिकम् ।  
श्यामानां मण्डनं तज्ज्ञैस् ।चित्रवर्णं तु वर्णितम् ॥२८।९३।  
पारिजातस्रगाभाभा ।यद् इयं मेखला ततः ।  
बाला दूर्वादलश्यामा ।नियतं राजदारिका ॥२८।९४।  
किं च नान्या ततः काचिद् ।दर्शनीयतमा यतः ।  
दर्शनीयतमा श्यामा ।नारीणाम् इति दर्शनम् ॥२८।९५।  
तयोक्तं धिग् धिग् अस्त्व् एषां ।रत्नलक्षणकारिणाम् ।  
जनः प्रच्छादनीयो ऽपि ।ख्यापितो यैः शठैर् अपि ॥२८।९६।  
इत्य् आद्या कथया तस्याः ।क्षपायाः प्रहरद्वयम् ।  
प्राप्त्युपायविचारेण ।तृतीयः प्रेरितो मया ॥२८।९७।  
मम त्व् अ-सीद् इयं चिन्ता ।किं ममोपायचिन्तया ।  
देवतास् तत् करिष्यन्ति ।येन शान्तिर् भविष्यति ॥२८।९८।  
वेगवत्य्-आदिकाप्राप्ताव् ।उपायः कः कृतो मया ।  
यथा ताः प्राप्तवान् अस्मि ।तथा राजसुताम् इति ॥२८।९९।  
अथ माम् एकदागत्य ।सायं कुमुदिकावदत् ।  
भगीरथयशा- युष्मान् ।वन्दित्वा याचते यथा ॥२८।१००।  
ये मयारोपिताश् चूता- ।माधवीचम्पकादयः ।  
ते जाता- मञ्जरीभार ।भरभङ्गुरपल्लवाः ॥२८।१०१।  
अतः श्वस् तत्र गत्वाहं ।माधवीसहकारयोः ।  
कर्त्री विवाहसंस्कारम् ।अपरेषां च पूजनम् ॥२८।१०२।  
तेन युष्मद्गृहद्वाराद् ।गृहीत्वा प्रियदर्शनाम् ।  
प्रातर् एव प्रायातास्मि ।तद् एषा मुच्यताम् इति ॥२८।१०३।  
अथ तस्यै प्रतिज्ञाय ।गच्छत्व् एवं भवत्व् इति ।  
द्रष्टव्या राजपुत्रीति ।खिद्यमानो ऽनयं निशाम् ॥२८।१०४।  
प्रातः कुमुदिकागत्य ।भाषते स्म ससम्भ्रमा ।  
भगीरथयशाः प्राप्ता ।गच्छत्व् अर्यसुतेति माम् ॥२८।१०५।  
अथ तां दृष्टवान् अस्मि ।प्रस्थाप्य प्रियदर्शनाम् ।  
प्रासादाग्रस्थितो द्वाःस्थ ।स्वच्छप्रवहणास्थिताम् ॥२८।१०६।  
आस्तां च मम तां दृष्ट्वा ।क्षणं मानसचक्षुषी ।  
सुषुप्ताव् अस्थितस्येव ।नष्टसङ्कल्पदर्शने ॥२८।१०७।  
सर्वथा पुण्यवन्तस् ते ।सुरासुरनरोरगाः ।  
असाव् अकालमृत्युर् यैर् ।नारीरूपो न वीक्षितः ॥२८।१०८।  
तया चाननम् उन्नम्य ।हृष्टः सन्दृष्टवान् अहम् ।  
सहस्राक्षं स्वम् आत्मानं ।तच्चक्षुष्कादिकोज्ज्वलम् ॥२८।१०९।  
मां च मद्दयितां नासौ ।सम्मानितवती समम् ।  
मयि दृष्टम् अदात् तस्यां ।गाढ [मिस्सिन्ग् तेxत्] ठग्रहार्हणाम् ॥२८।११०।  
अथ स्वयानम् आरोप्य ।सा प्रियां प्रियदर्शनाम् ।  
कञ्चुक्यादिचमूगुप्ता ।नगरोपवनं गता ॥२८।१११।  
अहं तु तद् दिनं नीत्वा ।कृच्छ्रान् मन्दिरनिष्कुटे ।  
हर्म्यमूर्धानम् आरोहं ।राजपुत्रीदिदृक्षया ॥२८।११२।  
अथ प्रवहणेनासौ ।नभस्वत्पटुरंहसा ।  
मद्गृहद्वारम् आगच्छद् ।दूराद् उन्नमितानना ॥२८।११३।  
सा च मां तत्र पश्यन्ती ।सन्ततं प्रियदर्शनाम् ।  
गाढं निष्पीडयन्ती च ।चिरम् अङ्गं न्यपीडयत् ॥२८।११४।  
वन्दनाच्छद्मना पश्चान् ।माय्य् आत्मानं निधाय सा ।  
चेतोविनिमयं कृत्वा ।प्रवृत्ता शिबिकाम् इति ॥२८।११५।  
आराधयामि नृपसूनुकृते नु गौरीं ।किं खानयामि चतुरैस् त्वरितं सुरुङ्गाम् ।  
इत्याद्युपायशतचिन्तनतान्तचेताः ।कृच्छ्रान् निशाम् अनयम् अप्रतिलब्धनिद्रः ॥२८।११६।

