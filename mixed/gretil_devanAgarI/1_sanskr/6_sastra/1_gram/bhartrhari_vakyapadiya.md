+++
title = "Bhartrhari: Vakyapadiya"

+++


## Intro
  
  
  
  
Bhartrhari: Vakyapadiya  
  
  
  
  
  
Bhartrhari: Vakyapadiya   
1.1-3.7 (sadhanasamuddesa)  
  
Based on the edition by Wilhelm Rau, Wiesbaden 1977  
  
Input by Somadeva Vasudeva 2002  
  
  
  
  
THIS GRETIL TEXT FILE IS FOR REFERENCE PURPOSES ONLY!  
COPYRIGHT AND TERMS OF USAGE AS FOR SOURCE FILE.  
  
Text converted to Unicode (UTF-8).  
(This file is to be used with a UTF-8 font and your browser's VIEW configuration  
set to UTF-8.)  
  
  
  
description:multibyte sequence:  
long a  ā     
long A  Ā     
long i  ī     
long I  Ī     
long u  ū     
long U  Ū     
vocalic r  ṛ    
vocalic R  Ṛ    
long vocalic r  ṝ    
vocalic l  ḷ    
vocalic L  Ḷ    
long vocalic l  ḹ    
velar n  ṅ    
velar N  Ṅ    
palatal n  ñ     
palatal N  Ñ     
retroflex t  ṭ    
retroflex T  Ṭ    
retroflex d  ḍ    
retroflex D  Ḍ    
retroflex n  ṇ    
retroflex N  Ṇ    
palatal s  ś     
palatal S  Ś     
retroflex s  ṣ    
retroflex S  Ṣ    
anusvara  ṃ    
visarga  ḥ    
long e  ē     
long o  ō     
l underbar  ḻ    
r underbar  ṟ    
n underbar  ṉ    
k underbar  ḵ    
t underbar  ṯ    
  
  
  
Unless indicated otherwise, accents have been dropped in order   
to facilitate word search.  
  
For a comprehensive list of GRETIL encodings and formats see:  
http://gretil.sub.uni-goettingen.de/gretil/gretdiac.pdf  
and  
http://gretil.sub.uni-goettingen.de/gretil/gretdias.pdf  
  
For further information see:

## पाठः


१। ब्रह्मकाण्डम्  
    
अनादिनिधनं ब्रह्म शब्दतत्त्वं यद् अक्षरम् ।  
विवर्तते ऽर्थभावेन प्रक्रिया जगतो यतः ॥ १।१ ॥  
एकम् एव यद् आम्नातं भिन्नशक्तिव्यपाश्रयात् ।  
अपृथक्त्वे ऽपि शक्तिभ्यः पृथक्त्वेनेव वर्तते ॥ १।२ ॥  
अध्याहितकलां यस्य कालशक्तिम् उपाश्रिताः ।  
जन्मादयो विकाराः षड् भावभेदस्य योनयः ॥ १।३ ॥  
एकस्य सर्वबीजस्य यस्य चेयम् अनेकधा ।  
भोक्तृभोक्तव्यरूपेण भोगरूपेण च स्थितिः ॥ १।४ ॥  
प्राप्त्युपायो ऽनुकारश् च तस्य वेदो महर्षिभिः ।  
एको ऽप्य् अनेकवर्त्मेव समाम्नातः पृथक् पृथक् ॥ १।५ ॥  
भेदानां बहुमार्गत्वं कर्मण्य् एकत्र चाङ्गता ।  
शब्दानां यतशक्तित्वं तस्य शाखासु दृश्यते ॥ १।६ ॥  
स्मृतयो बहुरूपाश् च दृष्टादृष्टप्रयोजनाः ।  
तम् एवाश्रित्य लिङ्गेभ्यो वेदविद्भिः प्रकल्पिताः ॥ १।७ ॥  
तस्यार्थवादरूपाणि निश्रिताः स्वविकल्पजाः ।  
एकत्विनां द्वैतिनां च प्रवादा बहुधागताः ॥ १।८ ॥  
सत्या विशुद्धिस् तत्रोक्ता विद्यैवैकपदागमा ।  
युक्ता प्रणवरूपेण सर्ववादाविरोधिना ॥ १।९ ॥  
विधातुस् तस्य लोकानाम् अङ्गोपाङ्गनिबन्धनाः ।  
विद्याभेदाः प्रतायन्ते ज्ञानसंस्कारहेतवः ॥ १।१० ॥  
आसन्नं ब्रह्मणस् तस्य तपसाम् उत्तमं तपः ।  
प्रथमं छन्दसाम् अङ्गम् आहुर् व्याकरणं बुधाः ॥ १।११ ॥  
प्राप्तरूपविभागाया यो वाचः परमो रसः ।  
यत् तत् पुण्यतमं ज्योतिस् तस्य मार्गो ऽयम् आञ्जसः ॥ १।१२ ॥  
अर्थप्रवृत्तितत्त्वानां शब्दा एव निबन्धनम् ।  
तत्त्वावबोधः शब्दानां नास्ति व्याकरणाद् ऋते ॥ १।१३ ॥  
तद् द्वारम् अपवर्गस्य वाङ्मलानां चिकित्सितम् ।  
पवित्रं सर्वविद्यानाम् अधिविद्यं प्रकाशते ॥ १।१४ ॥  
यथार्थजातयः सर्वाः शब्दाकृतिनिबन्धनाः ।  
तथैव लोके विद्यानाम् एषा विद्या परायणम् ॥ १।१५ ॥  
इदम् आद्यं पदस्थानं सिद्धिसोपानपर्वणाम् ।  
इयं सा मोक्षमाणानाम् अजिह्मा राजपद्धतिः ॥ १।१६ ॥  
अत्रातीतविपर्यासः केवलाम् अनुपश्यति ।  
छन्दस्यश् छन्दसां योनिम् आत्मा छन्दोमयीं तनुम् ॥ १।१७ ॥  
प्रत्यस्तमितभेदाया यद् वाचो रूपम् उत्तमम् ।  
यद् अस्मिन्न् एव तमसि ज्योतिः शुद्धं विवर्तते ॥ १।१८ ॥  
वैकृतं समतिक्रान्ता मूर्तिव्यापारदर्शनम् ।  
व्यतीत्यालोकतमसी प्रकाशं यम् उपासते ॥ १।१९ ॥  
यत्र वाचो निमित्तानि चिह्नानीवाक्षरस्मृतेः ।  
शब्दपूर्वेण योगेन भासन्ते प्रतिबिम्बवत् ॥ १।२० ॥  
अथर्वणाम् अङ्गिरसां साम्नाम् ऋग्यजुषस्य च ।  
यस्मिन्न् उच्चावचा वर्णाः पृथक्स्थितपरिग्रहाः ॥ १।२१ ॥  
यद् एकं प्रक्रियाभेदैर् बहुधा प्रविभज्यते ।  
तद् व्याकरणम् आगम्य परं ब्रह्माधिगम्यते ॥ १।२२ ॥  
नित्याः शब्दार्थसम्बन्धास् तत्राम्नाता महर्षिभिः ।  
सूत्राणां सानुतन्त्राणां भाष्याणां च प्रणेतृभिः ॥ १।२३ ॥  
अपोद्धारपदार्था ये ये चार्थाः स्थितलक्षणाः ।  
अन्वाख्येयाश् च ये शब्दा ये चापि प्रतिपादकाः ॥ १।२४ ॥  
कार्यकारणभावेन योग्यभावेन च स्थिताः ।  
धर्मे ये प्रत्यये चाङ्गं सम्बन्धाः साध्वसाधुषु ॥ १।२५ ॥  
ते लिङ्गैश् च स्वशब्दैश् च शास्त्रे ऽस्मिन्न् उपवर्णिताः ।  
स्मृत्यर्थम् अनुगम्यन्ते के चिद् एव यथागमम् ॥ १।२६ ॥  
शिष्टेभ्य आगमात् सिद्धाः साधवो धर्मसाधनम् ।  
अर्थप्रत्यायनाभेदे विपरीतास् त्व् असाधवः ॥ १।२७ ॥  
नित्यत्वे कृतकत्वे वा तेषाम् आदिर् न विद्यते ।  
प्राणिनाम् इव सा चैषा व्यवस्थानित्यतोच्यते ॥ १।२८ ॥  
नानर्थिकाम् इमां कश् चिद् व्यवस्थां कर्तुम् अर्हति ।  
तस्मान् निबध्यते शिष्टैः साधुत्वविषया स्मृतिः ॥ १।२९ ॥  
न चागमाद् ऋते धर्मस् तर्केण व्यवतिष्ठते ।  
ऋषीणाम् अपि यज् ज्ञानं तद् अप्य् आगमपूर्वकम् ॥ १।३० ॥  
धर्मस्य चाव्यवच्छिन्नाः पन्थानो ये व्यवस्थिताः ।  
न तांल् लोकप्रसिद्धत्वात् कश् चित् तर्केण बाधते ॥ १।३१ ॥  
अवस्थादेशकालानां भेदाद् भिन्नासु शक्तिषु ।  
भावानाम् अनुमानेन प्रसिद्धिर् अतिदुर्लभा ॥ १।३२ ॥  
निर्ज्ञातशक्तेर् द्रव्यस्य तां ताम् अर्थक्रियां प्रति ।  
विशिष्टद्रव्यसम्बन्धे सा शक्तिः प्रतिबध्यते ॥ १।३३ ॥  
यत्नेनानुमितो ऽप्य् अर्थः कुशलैर् अनुमातृभिः ।  
अभियुक्ततरैर् अन्यैर् अन्यथैवोपपाद्यते ॥ १।३४ ॥  
परेषाम् असमाख्येयम् अभ्यासाद् एव जायते ।  
मणिरूप्यादिविज्ञानं तद्विदां नानुमानिकम् ॥ १।३५ ॥  
प्रत्यक्षम् अनुमानं च व्यतिक्रम्य व्यवस्थिताः ।  
पितृरक्षःपिशाचानां कर्मजा एव सिद्धयः ॥ १।३६ ॥  
आविर्भूतप्रकाशानाम् अनुपप्लुतचेतसाम् ।  
अतीतानागतज्ञानं प्रत्यक्षान् न विशिष्यते ॥ १।३७ ॥  
अतीन्द्रियान् असंवेद्यान् पश्यन्त्य् आर्षेण चक्षुषा ।  
ये भावान् वचनं तेषां नानुमानेन बाध्यते ॥ १।३८ ॥  
यो यस्य स्वम् इव ज्ञानं दर्शनं नातिशङ्कते ।  
थितं प्रत्यक्षपक्षे तं कथम् अन्यो निवर्तयेत् ॥ १।३९ ॥  
इदं पुण्यम् इदं पापम् इत्य् एतस्मिन् पदद्वये ।  
आचण्डालमनुष्याणाम् अल्पं शास्त्रप्रयोजनम् ॥ १।४० ॥  
चैतन्यम् इव यश् चायम् अविच्छेदेन वर्तते ।  
आगमस् तम् उपासीनो हेतुवादैर् न बाध्यते ॥ १।४१ ॥  
हस्तस्पर्शाद् इवान्धेन विषमे पथि धावता ।  
अनुमानप्रधानेन विनिपातो न दुर्लभः ॥ १।४२ ॥  
तस्माद् अकृतकं शास्त्रं स्मृतिं च सनिबन्धनाम् ।  
आश्रित्यारभ्यते शिष्टैः साधुत्वविषया स्मृतिः ॥ १।४३ ॥  
द्वाव् उपादानशब्देषु शब्दौ शब्दविदो विदुः ।  
एको निमित्तं शब्दानाम् अपरो ऽर्थे प्रयुज्यते ॥ १।४४ ॥  
अविभक्तो विभक्तेभ्यो जायते ऽर्थस्य वाचकः ।  
शब्दस् तत्रार्थरूपात्मा सम्भेदम् उपगच्छति ॥ १।४५ ॥  
आत्मभेदं तयोः के चिद् अस्तीत्य् आहुः पुराणगाः ।  
बुद्धिभेदाद् अभिन्नस्य भेदम् एके प्रचक्षते ॥ १।४६ ॥  
अरणिस्थं यथा ज्योतिः प्रकाशान्तरकारणम् ।  
तद्वच् छब्दो ऽपि बुद्धिस्थः श्रुतीनां कारणं पृथक् ॥ १।४७ ॥  
वितर्कितः पुरा बुद्ध्या क्व चिद् अर्थे निवेशितः ।  
करणेभ्यो विवृत्तेन ध्वनिना सो ऽनुगृह्यते ॥ १।४८ ॥  
नादस्य क्रमजातत्वान् न पूर्वो न परश् च सः ।  
अक्रमः क्रमरूपेण भेदवान् इव जायते ॥ १।४९ ॥  
प्रतिबिम्बं यथान्यत्र स्थितं तोयक्रियावशात् ।  
तत्प्रवृत्तिम् इवान्वेति स धर्मः स्फोटनादयोः ॥ १।५० ॥  
आत्मरूपं यथा ज्ञाने ज्ञेयरूपं च दृश्यते ।  
अर्थरूपं तथा शब्दे स्वरूपं च प्रकाशते ॥ १।५१ ॥  
आण्डभावम् इवापन्नो यः क्रतुः शब्दसञ्ज्ञकः ।  
वृत्तिस् तस्य क्रियारूपा भागशो भजते क्रमम् ॥ १।५२ ॥  
यथैकबुद्धिविषया मूर्तिर् आक्रियते पटे ।  
मूर्त्यन्तरस्य त्रितयम् एवं शब्दे ऽपि दृश्यते ॥ १।५३ ॥  
यथा प्रयोक्तुः प्राग् बुद्धिः शब्देष्व् एव प्रवर्तते ।  
व्यवसायो ग्रहीतॄणाम् एवं तेष्व् एव जायते ॥ १।५४ ॥  
अर्थोपसर्जनीभूतान् अभिधेयेषु केषु चित् ।  
चरितार्थान् परार्थत्वान् न लोकः प्रतिपद्यते ॥ १।५५ ॥  
ग्राह्यत्वं ग्राहकत्वं च द्वे शक्ती तेजसो यथा ।  
तथैव सर्वशब्दानाम् एते पृथग् अवस्थिते ॥ १।५६ ॥  
विषयत्वम् अनापन्नैः शब्दैर् नार्थः प्रकाश्यते ।  
न सत्तयैव ते ऽर्थानाम् अगृहीताः प्रकाशकाः ॥ १।५७ ॥  
अतो ऽनिर्ज्ञातरूपत्वात् किम् आहेत्य् अभिधीयते ।  
नेन्द्रियाणां प्रकाश्ये ऽर्थे स्वरूपं गृह्यते तथा ॥ १।५८ ॥  
भेदेनावगृहीतौ द्वौ शब्दधर्माव् अपोद्धृतौ ।  
भेदकार्येषु हेतुत्वम् अविरोधेन गच्छतः ॥ १।५९ ॥  
वृद्ध्यादयो यथा शब्दाः स्वरूपोपनिबन्धनाः ।  
आदैच्प्रत्यायितैः शब्दैः सम्बन्धं यान्ति सञ्ज्ञिभिः ॥ १।६० ॥  
अग्निशब्दस् तथैवायम् अग्निशब्दनिबन्धनः ।  
अग्निश्रुत्यैति सम्बन्धम् अग्निशब्दाभिधेयया ॥ १।६१ ॥  
यो य उच्चार्यते शब्दो नियतं न स कार्यभाक् ।  
अन्यप्रत्यायने शक्तिर् न तस्य प्रतिबध्यते ॥ १।६२ ॥  
उच्चरन् परतन्त्रत्वाद् गुणः कार्यैर् न युज्यते ।  
तस्मात् तदर्थैः कार्याणां सम्बन्धः परिकल्प्यते ॥ १।६३ ॥  
सामान्यम् आश्रितं यद् यद् उपमानोपमेययोः ।  
तस्य तस्योपमानेषु धर्मो ऽन्यो व्यतिरिच्यते ॥ १।६४ ॥  
गुणः प्रकर्षहेतुर् यः स्वातन्त्र्येणोपदिश्यते ।  
तस्याश्रिताद् गुणाद् एव प्रकृष्टत्वं प्रतीयते ॥ १।६५ ॥  
तस्याभिधेयभावेन यः शब्दः समवस्थितः ।  
तस्याप्य् उच्चारणे रूपम् अन्यत् तस्माद् विविच्यते ॥ १।६६ ॥  
प्राक् सञ्ज्ञिनाभिसम्बन्धात् सञ्ज्ञा रूपपदार्थिका ।  
षष्ठ्याश् च प्रथमायाश् च निमित्तत्वाय कल्पते ॥ १।६७ ॥  
त्रार्थवत्त्वात् प्रथमा सञ्ज्ञाशब्दाद् विधीयते ।  
अस्येति व्यतिरेकश् च तदर्थाद् एव जायते ॥ १।६८ ॥  
स्वं रूपम् इति कैश् चित् तु व्यक्तिः सञ्ज्ञोपदिश्यते ।  
जातेः कार्याणि संसृष्टा जातिस् तु प्रतिपद्यते ॥ १।६९ ॥  
सञ्ज्ञिनीं व्यक्तिम् इच्छन्ति सूत्रे ग्राह्याम् अथापरे ।  
जातिप्रत्यायिता व्यक्तिः प्रदेशेषूपतिष्ठते ॥ १।७० ॥  
कार्यत्वे नित्यतायां वा के चिद् एकत्ववादिनः ।  
कार्यत्वे नित्यतायां वा के चिन् नानात्ववादिनः ॥ १।७१ ॥  
पदभेदे ऽपि वर्णानाम् एकत्वं न निवर्तते ।  
वाक्येषु पदम् एकं च भिन्नेष्व् अप्य् उपलभ्यते ॥ १।७२ ॥  
न वर्णव्यतिरेकेण पदम् अन्यच् च विद्यते ।  
वाक्यं वर्णपदाभ्यां च व्यतिरिक्तं न किं च न ॥ १।७३ ॥  
पदे न वर्णा विद्यन्ते वर्णेष्व् अवयवा न च ।  
वाक्यात् पदानाम् अत्यन्तं प्रविभागो न कश् च न ॥ १।७४ ॥  
भिन्नदर्शनम् आश्रित्य व्यवहारो ऽनुगम्यते ।  
तत्र यन् मुख्यम् एकेषां तत्रान्येषां विपर्ययः ॥ १।७५ ॥  
स्फोटस्याभिन्नकालस्य ध्वनिकालानुपातिनः ।  
ग्रहणोपाधिभेदेन वृत्तिभेदं प्रचक्षते ॥ १।७६ ॥  
स्वभावभेदान् नित्यत्वे ह्रस्वदीर्घप्लुतादिषु ।  
प्राकृतस्य ध्वनेः कालः शब्दस्येत्य् उपचर्यते ॥ १।७७ ॥  
शब्दस्य ग्रहणे हेतुः प्राकृतो ध्वनिर् इष्यते ।  
स्थितिभेदनिमित्तत्वं वैकृतः प्रतिपद्यते ॥ १।७८ ॥  
शब्दस्योर्ध्वम् अभिव्यक्तेर् वृत्तिभेदं तु वैकृताः ।  
ध्वनयः समुपोहन्ते स्फोटात्मा तैर् न भिद्यते ॥ १।७९ ॥  
इन्द्रियस्यैव संस्कारः शब्दस्यैवोभयस्य वा ।  
क्रियते ध्वनिभिर् वादास् त्रयो ऽभिव्यक्तिवादिनाम् ॥ १।८० ॥  
इन्द्रियस्यैव संस्कारः समाधानाञ्जनादिभिः ।  
विषयस्य तु संस्कारस् तद्गन्धप्रतिपत्तये ॥ १।८१ ॥  
चक्षुषः प्राप्यकारित्वे तेजसा तु द्वयोर् अपि ।  
विषयेन्द्रिययोर् इष्टः संस्कारः स क्रमो ध्वनेः ॥ १।८२ ॥  
स्फोटरूपाविभागेन ध्वनेर् ग्रहणम् इष्यते ।  
कैश् चिद् ध्वनिर् असंवेद्यः स्वतन्त्रो ऽन्यैः प्रकल्पितः ॥ १।८३ ॥  
यथानुवाकः श्लोको वा सोढत्वम् उपगच्छति ।  
आवृत्त्या न तु स ग्रन्थः प्रत्यावृत्ति निरूप्यते ॥ १।८४ ॥  
प्रत्ययैर् अनुपाख्येयैर् ग्रहणानुगुणैस् तथा ।  
ध्वनिप्रकाशिते शब्दे स्वरूपम् अवधार्यते ॥ १।८५ ॥  
नादैर् आहितबीजायाम् अन्त्येन ध्वनिना सह ।  
आवृत्तपरिपाकायां बुद्धौ शब्दो ऽवधार्यते ॥ १।८६ ॥  
असतश् चान्तराले याञ् शब्दान् अस्तीति मन्यते ।  
प्रतिपत्तुर् अशक्तिः सा ग्रहणोपाय एव सः ॥ १।८७ ॥  
भेदानुकारो ज्ञानस्य वाचश् चोपप्लवो ध्रुवः ।  
क्रमोपसृष्टरूपा वाग् ज्ञानं ज्ञेयव्यपाश्रयम् ॥ १।८८ ॥  
[ज्ञेयेन न विना ज्ञानं व्यवहारे ऽवतिष्ठते ।  
नालब्धक्रमया वाचा कश् चिद् अर्थो ऽभिधीयते] ॥ १।८९ ॥  
यथाद्यसङ्ख्याग्रहणम् उपायः प्रतिपत्तये ।  
सङ्ख्यान्तराणां भेदे ऽपि तथा शब्दान्तरश्रुतिः ॥ १।९० ॥  
प्रत्येकं व्यञ्जका भिन्ना वर्णवाक्यपदेषु ये ।  
तेषाम् अत्यन्तभेदे ऽपि सङ्कीर्णा इव शक्तयः ॥ १।९१ ॥  
यथैव दर्शनैः पूर्वैर् दूरात् सन्तमसे ऽपि वा ।  
अन्यथाकृत्य विषयम् अन्यथैवाध्यवस्यति ॥ १।९२ ॥  
व्यज्यमाने तथा वाक्ये वाक्याभिव्यक्तिहेतुभिः ।  
भागावग्रहरूपेण पूर्वं बुद्धिः प्रवर्तते ॥ १।९३ ॥  
यथानुपूर्वीनियमो विकारे क्षीरबीजयोः ।  
तथैव प्रतिपत्तॄणां नियतो बुद्धिषु क्रमः ॥ १।९४ ॥  
भागवत्स्व् अपि तेष्व् एव रूपभेदो ध्वनेः क्रमात् ।  
निर्भागेष्व् अभ्युपायो वा भागभेदप्रकल्पनम् ॥ १।९५ ॥  
अनेकव्यक्त्यभिव्यङ्ग्या जातिः स्फोट इति स्मृता ।  
कैश् चिद् व्यक्तय एवास्या ध्वनित्वेन प्रकल्पिताः ॥ १।९६ ॥  
अविकारस्य शब्दस्य निमित्तैर् विकृतो ध्वनिः ।  
उपलब्धौ निमित्तत्वम् उपयाति प्रकाशवत् ॥ १।९७ ॥  
न चानित्येष्व् अभिव्यक्तिर् नियमेन व्यवस्थिता ।  
आश्रयैर् अपि नित्यानां जातीनां व्यक्तिर् इष्यते ॥ १।९८ ॥  
देशादिभिश् च सम्बन्धो दृष्टः कायवताम् अपि ।  
देशभेदविकल्पे ऽपि न भेदो ध्वनिशब्दयोः ॥ १।९९ ॥  
ग्रहणग्राह्ययोः सिद्धा योग्यता नियता यथा ।  
व्यङ्ग्यव्यञ्जकभावे ऽपि तथैव स्फोटनादयोः ॥ १।१०० ॥  
सदृशग्रहणानां च गन्धादीनां प्रकाशकम् ।  
निमित्तं नियतं लोके प्रतिद्रव्यम् अवस्थितम् ॥ १।१०१ ॥  
प्रकाशकानां भेदांश् च प्रकाश्यो ऽर्थो ऽनुवर्तते ।  
तैलोदकादिभेदे तत् प्रत्यक्षं प्रतिबिम्बके ॥ १।१०२ ॥  
विरुद्धपरिमाणेषु वज्रादर्शतलादिषु ।  
पर्वतादिसरूपाणां भावानां नास्ति सम्भवः ॥ १।१०३ ॥  
तस्माद् अभिन्नकालेषु वर्णवाक्यपदादिषु ।  
वृत्तिकालः स्वकालश् च नादभेदाद् विभज्यते ॥ १।१०४ ॥  
यः संयोगविभागाभ्यां करणैर् उपजन्यते ।  
स स्फोटः शब्दजाः शब्दा ध्वनयो ऽन्यैर् उदाहृताः ॥ १।१०५ ॥  
अल्पे महति वा शब्दे स्फोटकालो न भिद्यते ।  
परस् तु शब्दसन्तानः प्रचयापचयात्मकः ॥ १।१०६ ॥  
दूरात् प्रभेव दीपस्य ध्वनिमात्रं तु लक्ष्यते ।  
घण्टादीनां च शब्देषु व्यक्तो भेदः स दृश्यते ॥ १।१०७ ॥  
द्रव्याभिघातात् प्रचितौ भिन्नौ दीर्घप्लुताव् अपि ।  
कम्पे तूपरते जाता नादा वृत्तेर् विशेषकाः ॥ १।१०८ ॥  
अनवस्थितकम्पे ऽपि करणे ध्वनयो ऽपरे ।  
स्फोटाद् एवोपजायन्ते ज्वाला ज्वालान्तराद् इव ॥ १।१०९ ॥  
वायोर् अणूनां ज्ञानस्य शब्दत्वापत्तिर् इष्यते ।  
कैश् चिद् दर्शनभेदो हि प्रवादेष्व् अनवस्थितः ॥ १।११० ॥  
[लब्धक्रियः प्रयत्नेन वक्तुर् इच्छानुवर्तिना ।  
स्थानेष्व् अभिहतो वायुः शब्दत्वं प्रतिपद्यते ॥ १।१११ ॥  
तस्य कारणसामर्थ्याद् वेगप्रचयधर्मणः ।  
सन्निपाताद् विभज्यन्ते सारवत्यो ऽपि मूर्तयः ॥ १।११२ ॥  
अणवः सर्वशक्तित्वाद् भेदसंसर्गवृत्तयः ।  
छायातपतमःशब्द- भावेन परिणामिनः ॥ १।११३ ॥  
स्वशक्तौ व्यज्यमानायां प्रयत्नेन समीरिताः ।  
अभ्राणीव प्रचीयन्ते शब्दाख्याः परमाणवः ॥ १।११४ ॥  
अथायम् आन्तरो ज्ञाता सूक्ष्मवागात्मनि स्थितः ।  
व्यक्तये स्वस्य रूपस्य शब्दत्वेन विवर्तते ॥ १।११५ ॥  
स मनोभावम् आपद्य तेजसा पाकम् आगतः ।  
वायुम् आविशति प्राणम् अथासौ समुदीर्यते ॥ १।११६ ॥  
अन्तःकरणतत्त्वस्य वायुर् आश्रयतां गतः ।  
तद्धर्मेण समाविष्टस् तेजसैव विवर्तते ॥ १।११७ ॥  
विभजन् स्वात्मनो ग्रन्थीञ् श्रुतिरूपैः पृथग्विधैः ।  
प्राणो वर्णान् अभिव्यज्य वर्णेष्व् एवोपलीयते ॥ १।११८ ॥  
आत्मा बुद्ध्या समर्थ्यार्थान् मनो युङ्क्ते विवक्षया ।  
मनः कायाग्निम् आहन्ति स प्रेरयति मारुतम्] ॥ १।११९ ॥  
अजस्रवृत्तिर् यः शब्दः सूक्ष्मत्वान् नोपलभ्यते ।  
व्यजनाद् वायुर् इव स स्वनिमित्तात् प्रतीयते ॥ १।१२० ॥  
तस्य प्राणे च या शक्तिर् या च बुद्धौ व्यवस्थिता ।  
विवर्तमाना स्थानेषु सैषा भेदं प्रपद्यते ॥ १।१२१ ॥  
शब्देष्व् एवाश्रिता शक्तिर् विश्वस्यास्य निबन्धनी ।  
यन्नेत्रः प्रतिभात्मायं भेदरूपः प्रतायते ॥ १।१२२ ॥  
शब्दादिभेदः शब्देन व्याख्यातो रूप्यते यतः ।  
तस्माद् अर्थविधाः सर्वाः शब्दमात्रासु निश्रिताः ॥ १।१२३ ॥  
शब्दस्य परिणामो ऽयम् इत्य् आम्नायविदो विदुः ।  
छन्दोभ्य एव प्रथमम् एतद् विश्वं प्रवर्तते ॥ १।१२४ ॥  
विभज्य बहुधात्मानं स च्छन्दस्यः प्रजापतिः ।  
छन्दोमयीभिर् मात्राभिर् बहुधैव विवेश तम् ॥ १।१२५ ॥  
साध्वी वाग् भूयसी येषु पुरुषेषु व्यवस्थिता ।  
अधिकं वर्तते तेषु पुण्यं रूपं प्रजापतेः ॥ १।१२६ ॥  
प्राजापत्यं महत् तेजस् तत्पात्रैर् इव संवृतम् ।  
शरीरभेदे विदुषां स्वां योनिम् उपधावति ॥ १।१२७ ॥  
यद् एतन् मण्डलं भास्वद् धाम चित्रस्य राधसः ।  
तद्भावम् अभिसम्भूय विद्यायां प्रविलीयते ॥ १।१२८ ॥  
इतिकर्तव्यता लोके सर्वा शब्दव्यपाश्रया ।  
यां पूर्वाहितसंस्कारो बालो ऽपि प्रतिपद्यते ॥ १।१२९ ॥  
यः करणविन्यासः प्राणस्योर्ध्वं समीरणम् ।  
स्थानानाम् अभिघातश् च न विना शब्दभावनाम् ॥ १।१३० ॥  
न सो ऽस्ति प्रत्ययो लोके यः शब्दानुगमाद् ऋते ।  
अनुविद्धम् इव ज्ञानं सर्वं शब्देन भासते ॥ १।१३१ ॥  
वाग्रूपता चेद् उत्क्रामेद् अवबोधस्य शाश्वती ।  
न प्रकाशः प्रकाशेत सा हि प्रत्यवमर्शिनी ॥ १।१३२ ॥  
सा सर्वविद्याशिल्पानां कलानां चोपबन्धनी ।  
तद्वशाद् अभिनिष्पन्नं सर्वं वस्तु विभज्यते ॥ १।१३३ ॥  
सैषा संसारिणां सञ्ज्ञा बहिर् अन्तश् च वर्तते ।  
तन्मात्राम् अव्यतिक्रान्तं चैतन्यं सर्वजातिषु ॥ १।१३४ ॥  
अर्थक्रियासु वाक् सर्वान् समीहयति देहिनः ।  
तदुत्क्रान्तौ विसञ्ज्ञो ऽयं दृश्यते काष्ठकुड्यवत् ॥ १।१३५ ॥  
भेदोद्ग्राहविवर्तेन लब्धाकारपरिग्रहा ।  
आम्नाता सर्वविद्यासु वाग् एव प्रकृतिः परा ॥ १।१३६ ॥  
एकत्वम् अनतिक्रान्ता वाङ्नेत्रा वाङ्निबन्धनाः ।  
पृथक् प्रत्यवभासन्ते वाग्विभागा गवादयः ॥ १।१३७ ॥  
षड्द्वारां षडधिष्ठानां षट्प्रबोधां षडव्ययाम् ।  
ते मृत्युम् अतिवर्तन्ते ये वै वाचम् उपासते ॥ १।१३८ ॥  
प्रविभागे यथा कर्ता तया कार्ये प्रवर्तते ।  
अविभागे तथा सैव कार्यत्वेनावतिष्ठते ॥ १।१३९ ॥  
प्रविभज्यात्मनात्मानं सृष्ट्वा भावान् पृथग्विधान् ।  
सर्वेश्वरः सर्वमयः स्वप्ने भोक्ता प्रवर्तते ॥ १।१४० ॥  
स्वमात्रा परमात्रा वा श्रुत्या प्रक्रम्यते यथा ।  
तथैव रूढताम् एति तया ह्य् अर्थो विधीयते ॥ १।१४१ ॥  
अत्यन्तम् अतथाभूते निमित्ते श्रुत्यपाश्रयात् ।  
दृश्यते ऽलातचक्रादौ वस्त्वाकारनिरूपणा ॥ १।१४२ ॥  
अपि प्रयोक्तुर् आत्मानं शब्दम् अन्तर् अवस्थितम् ।  
प्राहुर् महान्तम् ऋषभं येन सायुज्यम् इष्यते ॥ १।१४३ ॥  
तस्माद् यः शब्दसंस्कारः सा सिद्धिः परमात्मनः ।  
तस्य प्रवृत्तितत्त्वज्ञस् तद् ब्रह्मामृतम् अश्नुते ॥ १।१४४ ॥  
प्राणवृत्तिम् अतिक्रान्ते वाचस् तत्त्वे व्यवस्थितः ।  
क्रमसंहारयोगेन संहृत्यात्मानम् आत्मनि ॥ १।१४५ ॥  
वाचः संस्कारम् आधाय वाचं ज्ञाने निवेश्य च ।  
विभज्य बन्धनान्य् अस्याः कृत्वा तां छिन्नबन्धनाम् ॥ १।१४६ ॥  
ज्योतिर् आन्तरम् आसाद्य च्छिन्नग्रन्थिपरिग्रहः ।  
कारणज्योतिषैकत्वं छित्त्वा ग्रन्थीन् प्रवर्तते ॥ १।१४७ ॥  
न जात्व् अकर्तृकं कश् चिद् आगमं प्रतिपद्यते ।  
बीजं सर्वागमापाये त्रय्य् एवातो व्यवस्थिता ॥ १।१४८ ॥  
अस्तं यातेषु वादेषु कर्तृष्व् अन्येष्व् असत्स्व् अपि ।  
श्रुतिस्मृत्युदितं धर्मं लोको न व्यतिवर्तते ॥ १।१४९ ॥  
ज्ञाने स्वाभाविके नार्थः शास्त्रैः कश् च न विद्यते ।  
धर्मो ज्ञानस्य हेतुश् चेत् तस्याम्नायो निबन्धनम् ॥ १।१५० ॥  
वेदशास्त्राविरोधी च तर्कश् चक्षुर् अपश्यताम् ।  
रूपमात्राद् धि वाक्यार्थः केवलं नातितिष्ठति ॥ १।१५१ ॥  
सतो ऽविवक्षा पारार्थ्यं व्यक्तिर् अर्थस्य लैङ्गिकी ।  
इति न्यायो बहुविधस् तर्केण प्रविभज्यते ॥ १।१५२ ॥  
शब्दानाम् एव सा शक्तिस् तर्को यः पुरुषाश्रयः ।  
स शब्दानुगतो न्यायो ऽनागमेष्व् अनिबन्धनः ॥ १।१५३ ॥  
यद् उदुम्बरवर्णानां घटीनां मण्डलं महत् ।  
पीतं न गमयेत् स्वर्गं किं तत् क्रतुगतं नयेत् ॥ १।१५४ ॥  
रूपादयो यथा दृष्टाः प्रत्यर्थं यतशक्तयः ।  
शब्दास् तथैव दृश्यन्ते विषापहरणादिषु ॥ १।१५५ ॥  
यथैषां तत्र सामर्थ्यं धर्मे ऽप्य् एवं प्रतीयताम् ।  
साधूनां साधुभिस् तस्माद् वाच्यम् अभ्युदयार्थिनाम् ॥ १।१५६ ॥  
सर्वो ऽदृष्टफलान् अर्थान् आगमात् प्रतिपद्यते ।  
विपरीतं च सर्वत्र शक्यते वक्तुम् आगमे ॥ १।१५७ ॥  
साधुत्वज्ञानविटया सेयं व्याकरणस्मृतिः ।  
अविच्छेदेन शिष्टानाम् इदं स्मृतिनिबन्धनम् ॥ १।१५८ ॥  
वैखर्या मध्यमायाश् च पश्यन्त्याश् चैतद् अद्भुतम् ।  
अनेकतीर्थभेदायास् त्रय्या वाचः परं पदम् ॥ १।१५९ ॥  
गौर् इव प्रक्षरत्य् एका रसम् उत्तमशालिनी ।  
दिव्यादिव्येन रूपेण भारती गौः शुचिस्मिता ॥ १।१६० ॥  
एतयोर् अन्तरं पश्य सूक्ष्मयोः स्पन्दमानयोः ।  
प्राणापानान्तरे नित्यम् एका सर्वस्य तिष्ठति ॥ १।१६१ ॥  
अन्या त्व् अप्रेर्यमाणैव विना प्राणेन वर्तते ।  
जायते हि ततः प्राणो वाचम् आप्याययन् पुनः ॥ १।१६२ ॥  
प्राणेनाप्यायिता सैवं व्यवहारनिबन्धनी ।  
सर्वस्योच्छ्वासम् आसाद्य न वाग् वदति कर्हि चित् ॥ १।१६३ ॥  
घोषिणी जातनिर्घोषा अघोषा च प्रवर्तते ।  
तयोर् अपि च घोषिण्या निर्घोषैव गरीयसी ॥ १।१६४ ॥  
स्थानेषु विवृते वायौ कृतवर्णपरिग्रहा ।  
वैखरी वाक् प्रयोक्तॄणां प्राणवृत्तिनिबन्धना ॥ १।१६५ ॥  
केवलं बुद्ध्युपादान- क्रमरूपानुपातिनी ।  
प्राणवृत्तिम् अतिक्रम्य मध्यमा वाक् प्रवर्तते ॥ १।१६६ ॥  
अविभागा तु पश्यन्ती सर्वतः संहृतक्रमा ।  
स्वरूपज्योतिर् एवान्तः सूक्ष्मा वाग् अनपायिनी ॥ १।१६७ ॥  
पीयूषापूर्यमाणापि नित्यम् आगन्तुभिर् मलैः ।  
अन्त्या कलेव सोमस्य नात्यन्तम् अभिभूयते ॥ १।१६८ ॥  
यस्यां दृष्टस्वरूपायाम् अधिकारो निवर्तते ।  
पुरुषे षोडशकले ताम् आहुर् अमृतां कलाम् ॥ १।१६९ ॥  
प्राप्तोपरागरूपा सा विप्लवैर् अनुषङ्गिभिः ।  
वैखरी सत्त्वमात्रेव गुणैर् न व्यवकीर्यते ॥ १।१७० ॥  
तद्विभागाविभागाभ्यां क्रियमाणम् अवस्थितम् ।  
स्वभावज्ञैस् तु भावानां दृश्यन्ते शब्दशक्तयः ॥ १।१७१ ॥  
अनादिम् अव्यवच्छिन्नां श्रुतिम् आहुर् अकर्तृकाम् ।  
शिष्टैर् निबध्यमाना तु न व्यवच्छिद्यते स्मृतिः ॥ १।१७२ ॥  
अविभागाद् विवृत्तानाम् अभिख्या स्वप्नवच् छ्रुतौ ।  
भावतत्त्वं तु विज्ञाय लिङ्गेभ्यो विहिता स्मृतिः ॥ १।१७३ ॥  
कायवाग्बुद्धिविषया ये मलाः समवस्थिताः ।  
चिकित्सालक्षणाध्यात्म- शास्त्रैस् तेषां विशुद्धयः ॥ १।१७४ ॥  
शब्दः संस्कारहीनो यो गौर् इति प्रयुयुक्ष्यते ।  
तम् अपभ्रंशम् इच्छन्ति विशिष्टार्थनिवेशिनम् ॥ १।१७५ ॥  
अस्वगोण्यादयः शब्दाः साधवो विषयान्तरे ।  
निमित्तभेदात् सर्वत्र साधुत्वं च व्यवस्थितम् ॥ १।१७६ ॥  
ते साधुष्व् अनुमानेन प्रत्ययोत्पत्तिहेतवः ।  
तादात्म्यम् उपगम्येव शब्दार्थस्य प्रकाशकाः ॥ १।१७७ ॥  
न शिष्टैर् अनुगम्यन्ते पर्याया इव साधवः ।  
ते यतः स्मृतिशास्त्रेण तस्मात् साक्षाद् अवाचकाः ॥ १।१७८ ॥  
अम्ब्वम्ब्व् इति यथा बालः शिक्षमाणो ऽपभाषते ।  
अव्यक्तं तद्विदां तेन व्यक्तौ भवति निश्चयः ॥ १।१७९ ॥  
एवं साधौ प्रयोक्तव्ये यो ऽपभ्रंशः प्रयुज्यते ।  
तेन साधुव्यवहितः कश् चिद् अर्थो ऽभिधीयते ॥ १।१८० ॥  
पारम्पर्याद् अपभ्रंशा विगुणेष्व् अभिधातृषु ।  
प्रसिद्धिम् आगता येन तेषां साधुर् अवाचकः ॥ १।१८१ ॥  
दैवी वाग् व्यतिकीर्णेयम् अशक्तैर् अभिधातृभिः ।  
अनित्यदर्शिनां त्व् अस्मिन् वादे बुद्धिविपर्ययः ॥ १।१८२ ॥  
उभयेषाम् अविच्छेदाद् अन्यशब्दविवक्षया ।  
यो ऽन्यः प्रयुज्यते शब्दो न सो ऽर्थस्याभिधायकः ॥ १।१८३ ॥  
    
॥ इति भर्तृहरिकृते वाक्यपदीये ब्रह्मकाण्डं समाप्तम् ॥  
    
२। वाक्यकाण्डम्  
    
आख्यातं शब्दसङ्घातो जातिः सङ्घातवर्तिनी ।  
एको ऽनवयवः शब्दः क्रमो बुद्ध्यनुसंहृतिः ॥ २।१ ॥  
पदम् आद्यं पृथक् सर्वं पदं सापेक्षम् इत्य् अपि ।  
वाक्यं प्रति मतिर् भिन्ना बहुधा न्यायदर्शिनाम् ॥ २।२ ॥  
निघातादिव्यवस्थार्थं शास्त्रे यत् परिभाषितम् ।  
साकाङ्क्षावयवं तेन न सर्वं तुल्यलक्षणम् ॥ २।३ ॥  
साकाङ्क्षावयवं भेदे परानाकाङ्क्षशब्दकम् ।  
कर्मप्रधानं गुणवद् एकार्थं वाक्यम् उच्यते ॥ २।४ ॥  
सम्बोधनपदं यच् च तत् क्रियाया विशेषकम् ।  
व्रजानि देवदत्तेति निघातो ऽत्र तथा सति ॥ २।५ ॥  
यथानेकम् अपि क्त्वान्तं तिङन्तस्य विशेषकम् ।  
तथा तिङन्तं तत्राहुस् तिङन्तस्य विशेषकम् ॥ २।६ ॥  
यथैक एव सर्वार्थ- प्रकाशः प्रविभज्यते ।  
दृश्यभेदानुकारेण वाक्यार्थावगमस् तथा ॥ २।७ ॥  
चित्रस्यैकस्य रूपस्य यथा भेदनिदर्शनैः ।  
नीलादिभिः समाख्यानं क्रियते भिन्नलक्षणैः ॥ २।८ ॥  
तथैवैकस्य वाक्यस्य निराकाङ्क्षस्य सर्वतः ।  
शब्दान्तरैः समाख्यानं साकाङ्क्षैर् अनुगम्यते ॥ २।९ ॥  
यथा पदे विभज्यन्ते प्रकृतिप्रत्ययादयः ।  
अपोद्धारस् तथा वाक्ये पदानाम् उपपद्यते ॥ २।१० ॥  
वर्णान्तरसरूपत्वं वर्णभागेषु दृश्यते ।  
पदान्तरसरूपाश् च पदभागा इव स्थिताः ॥ २।११ ॥  
भागैर् अनर्थकैर् युक्ता वृषभोदकयावकाः ।  
अन्वयव्यतिरेकौ तु व्यवहारनिबन्धनम् ॥ २।१२ ॥  
शब्दस्य न विभागो ऽस्ति कुतो ऽर्थस्य भविष्यति ।  
विभागैः प्रक्रियाभेदम् अविद्वान् प्रतिपद्यते ॥ २।१३ ॥  
ब्राह्मणार्थो यथा नास्ति कश् चिद् ब्राह्मणकम्बले ।  
देवदत्तादयो वाक्ये तथैव स्युर् अनर्थकाः ॥ २।१४ ॥  
सामान्यार्थस् तिरोभूतो न विशेषे ऽवतिष्ठते ।  
उपात्तस्य कुतस् त्यागो निवृत्तः क्वावतिष्ठताम् ॥ २।१५ ॥  
अशाब्दो यदि वाक्यार्थः पदार्थो ऽपि तथा भवेत् ।  
एवं सति च सम्बन्धः शब्दस्यार्थेन हीयते ॥ २।१६ ॥  
विशेषशब्दाः केषां चित् सामान्यप्रतिरूपकाः ।  
शब्दान्तराभिसम्बन्धाद् व्यज्यन्ते प्रतिपत्तृषु ॥ २।१७ ॥  
तेषां तु कृत्स्नो वाक्यार्थः प्रतिभेदं समाप्यते ।  
व्यक्तोपव्यञ्जना सिद्धिर् अर्थस्य प्रतिपत्तृषु ॥ २।१८ ॥  
स व्यक्तः क्रमवाञ् शब्द उपांशु यम् अधीयते ।  
अक्रमस् तु वितत्येव बुद्धिर् यत्रावतिष्ठते ॥ २।१९ ॥  
यथोत्क्षेपविशेषे ऽपि कर्मभेदो न गृह्यते ।  
आवृत्तौ व्यज्यते जातिः कर्मभिर् भ्रमणादिभिः ॥ २।२० ॥  
वर्णवाक्यपदेष्व् एवं तुल्योपव्यञ्जना श्रुतिः ।  
अत्यन्तभेदे तत्त्वस्य सरूपेव प्रतीयते ॥ २।२१ ॥  
नित्येषु च कुतः पूर्वं परं वा परमार्थतः ।  
एकस्यैव तु सा शक्तिर् यद् एवम् अवभासते ॥ २।२२ ॥  
चिरं क्षिप्रम् इति ज्ञाने कालभेदाद् ऋते यथा ।  
भिन्नकाले प्रकाशेते स धर्मो ह्रस्वदीर्घयोः ॥ २।२३ ॥  
न नित्यः क्रममात्राभिः कालो भेदम् इहार्हति ।  
व्यावर्तिनीनां मात्राणाम् अभावे कीदृशः क्रमः ॥ २।२४ ॥  
ताभ्यो या जायते बुद्धिर् एका सा भागवर्जिता ।  
सा हि स्वशक्त्या भिन्नेव क्रमप्रत्यवमर्शिनी ॥ २।२५ ॥  
क्रमोल्लेखानुषङ्गेण तस्यां यद् बीजम् आहितम् ।  
तत्त्वनानात्वयोस् तस्य निरुक्तिर् नावतिष्ठते ॥ २।२६ ॥  
भावनासमये त्व् एतत् क्रमसामर्थ्यम् अक्रमम् ।  
व्यावृत्तभेदो येनार्थो भेदवान् उपलभ्यते ॥ २।२७ ॥  
अदानि वाक्ये तान्य् एव वर्णास् ते च पदे यदि ।  
वर्णेषु वर्णभागानां भेदः स्यात् परमाणुवत् ॥ २।२८ ॥  
भागानाम् अनुपश्लेषान् न वर्णो न पदं भवेत् ।  
तेषाम् अव्यपदेश्यत्वात् किम् अन्यद् व्यपदिश्यताम् ॥ २।२९ ॥  
द् अन्तःशब्दतत्त्वं तु भागैर् एकं प्रकाशितम् ।  
म् आहुर् अपरे शब्दं तस्य वाक्ये तथैकताम् ॥ २।३० ॥  
थभागैस् तथा तेषाम् आन्तरो ऽर्थः प्रकाश्यते ।  
अस्यैवात्मनो भेदौ शब्दार्थाव् अपृथक्स्थितौ ॥ २।३१ ॥  
प्रकाशकप्रकाश्यत्वं कार्यकारणरूपता ।  
अन्तर्मात्रात्मनस् तस्य शब्दतत्त्वस्य सर्वदा ॥ २।३२ ॥  
तस्यैवास्तित्वनास्तित्वे सामर्थ्ये समवस्थिते ।  
अक्रमे क्रमनिर्भासे व्यवहारनिबन्धने ॥ २।३३ ॥  
सम्प्रत्ययप्रमाणत्वात् पदार्थास्तित्वकल्पने ।  
पदार्थाभ्युच्चये त्यागाद् आनर्थक्यं प्रसज्यते ॥ २।३४ ॥  
राजशब्देन राजार्थो भिन्नरूपेण गम्यते ।  
वृत्ताव् आख्यातसदृशं पदम् अन्यत् प्रयुज्यते ॥ २।३५ ॥  
यथाश्वकर्ण इत्य् उक्ते विनैवाश्वेन गम्यते ।  
कश् चिद् एव विशिष्टो ऽर्थः सर्वेषु प्रत्ययस् तथा ॥ २।३६ ॥  
वाक्येष्व् अर्थान्तरगतेः सादृश्यपरिकल्पने ।  
केषां चिद् रूढिशब्दत्वं शास्त्र एवानुगम्यते ॥ २।३७ ॥  
उपादायापि ये हेयास् तान् उपायान् प्रचक्षते ।  
उपायानां च नियमो नावश्यम् अवतिष्ठते ॥ २।३८ ॥  
अर्थं कथं चित् पुरुषः कश् चित् सम्प्रतिपद्यते ।  
संसृष्टा वा विभक्ता वा भेदा वाक्यनिबन्धनाः ॥ २।३९ ॥  
सो ऽयम् इत्य् अभिसम्बन्धो बुद्ध्या प्रक्रम्यते यदा ।  
वाक्यार्थस्य तदैको ऽपि वर्णः प्रत्यायकः क्व चित् ॥ २।४० ॥  
केवलेन पदेनार्थो यावान् एवाभिधीयते ।  
वाक्यस्थं तावतो ऽर्थस्य तद् आहुर् अभिधायकम् ॥ २।४१ ॥  
सम्बन्धे सति यत् त्व् अन्यद् आधिक्यम् उपजायते ।  
वाक्यार्थम् एव तं प्राहुर् अनेकपदसंश्रयम् ॥ २।४२ ॥  
स त्व् अनेकपदस्थो ऽपि प्रतिभेदं समाप्यते ।  
जातिवत् समुदाये ऽपि सङ्ख्यावत् कल्प्यते ऽपरैः ॥ २।४३ ॥  
सर्वभेदानुगुण्यं तु सामान्यम् अपरे विदुः ।  
तद् अर्थान्तरसंसर्गाद् भजते भेदरूपताम् ॥ २।४४ ॥  
भेदान् आकाङ्क्षतस् तस्य या परिप्लवमानता ।  
अवच्छिनत्ति सम्बन्धस् तां विशेषे निवेशयन् ॥ २।४५ ॥  
कार्यानुमेयः सम्बन्धो रूपं तस्य न विद्यते ।  
असत्त्वभूतम् अत्यन्तम् अतस् तं प्रतिजानते ॥ २।४६ ॥  
नियतं साधने साध्यं क्रिया नियतसाधना ।  
स सन्निधानमात्रेण नियमः सम्प्रकाशते ॥ २।४७ ॥  
गुणभावेन साकाङ्क्षं तत्र नाम प्रवर्तते ।  
साध्यत्वेन निमित्तानि क्रियापदम् अपेक्षते ॥ २।४८ ॥  
सन्त एव विशेषा ये पदार्थेषु व्यवस्थिताः ।  
ते क्रमाद् अनुगम्यन्ते न वाक्यम् अभिधायकम् ॥ २।४९ ॥  
शब्दानां क्रममात्रे च नान्यः शब्दो ऽस्ति वाचकः ।  
क्रमो हि धर्मः कालस्य तेन वाक्यं न विद्यते ॥ २।५० ॥  
ये च सम्भविनो भेदाः पदार्थेष्व् अविभाविताः ।  
सन्निधाने व्यज्यन्ते न तु वर्णेष्व् अयं क्रमः ॥ २।५१ ॥  
वर्णानां च पदानां च क्रममात्रनिवेशिनी ।  
पदाख्या वाक्यसञ्ज्ञा च शब्दत्वं नेष्यते तयोः ॥ २।५२ ॥  
समाने ऽपि तु शब्दत्वे दृष्टः सम्प्रत्ययः पदात् ।  
प्रतिवर्णं त्व् असौ नास्ति पदस्यार्थम् अतो विदुः ॥ २।५३ ॥  
यथा सावयवा वर्णा विना वाच्येन केन चित् ।  
अर्थवन्तः समुदिता वाक्यम् अप्य् एवम् इष्यते ॥ २।५४ ॥  
अनर्थकान्य् अपायत्वात् पदार्थेनार्थवन्ति वा ।  
क्रमेणोच्चरितान्य् आहुर् वाक्यार्थं भिन्नलक्षणम् ॥ २।५५ ॥  
नित्यत्वे समुदायानां जातेर् वा परिकल्पने ।  
एकस्यैकार्थताम् आहुर् वाक्यस्याव्यभिचारिणीम् ॥ २।५६ ॥  
अभेदपूर्वका भेदाः कल्पिता वाक्यवादिभिः ।  
भेदपूर्वान् अभेदांस् तु मन्यन्ते पददर्शिनः ॥ २।५७ ॥  
पदप्रकृतिभावश् च वृत्तिभेदेन वर्ण्यते ।  
पदानां संहिता योनिः संहिता वा पदाश्रया ॥ २।५८ ॥  
पदाम्नायश् च यद्य् अन्यः संहिताया निदर्शकः ।  
नित्यस् तत्र कथं कार्यं पदं लक्षणदर्शनात् ॥ २।५९ ॥  
प्रतिवर्णम् असंवेद्यः पदार्थप्रत्ययो यथा ।  
पदेष्व् एवम् असंवेद्यं वाक्यार्थस्य निरूपणम् ॥ २।६० ॥  
वाक्यार्थः सन्निविशते पदेषु सहवृत्तिषु ।  
यथा तथैव वर्णेषु पदार्थः सहवृत्तिषु ॥ २।६१ ॥  
सूक्ष्मं ग्राह्यं यथान्येन संसृष्टं सह गृह्यते ।  
वर्णो ऽप्य् अन्येन वर्णेन सम्बद्धो वाचकस् तथा ॥ २।६२ ॥  
पदस्योच्चारणाद् अर्थो यथा कश् चिन् निरूप्यते ।  
वर्णानाम् अपि सान्निध्यात् तथा सो ऽर्थः प्रतीयते ॥ २।६३ ॥  
प्राप्तस्य यस्य सामर्थ्यान् नियमार्था पुनः श्रुतिः ।  
तेनात्यन्तं विशेषेण सामान्यं यदि बाध्यते ॥ २।६४ ॥  
यजेतेति ततो द्रव्यं प्राप्तं सामर्थ्यलक्षणम् ।  
व्रीहिश्रुत्या निवर्तेत न स्यात् प्रतिनिधिस् तथा ॥ २।६५ ॥  
तस्माद् व्रीहित्वम् अधिकं व्रीहिशब्दः प्रकल्पयेत् ।  
द्रव्यत्वम् अविरुद्धत्वात् प्राप्त्यर्थः सन् न बाधते ॥ २।६६ ॥  
तेन चापि व्यवच्छिन्ने द्रव्यत्वे सहचारिणि ।  
असम्भवाद् विसेषाणं तत्रान्येषम् अदर्सनम् ॥ २।६७ ॥  
न च सामान्यवत् सर्वे क्रियाशब्देन लक्षिताः ।  
विशेषा न हि सर्वेषां सतां शब्दो ऽभिधायकः ॥ २।६८ ॥  
शुक्लादयो गुणाः सन्तो यथा तत्राविवक्षिताः ।  
तथाविवक्षा भेदानं द्रव्यत्वसहचारिणाम् ॥ २।६९ ॥  
असन्निधौ प्रतिनिधिर् मा भून् नित्यस्य कर्मणः ।  
काम्यस्य वा प्रवृत्तस्य लोप इत्य् उपपद्यते ॥ २।७० ॥  
विशिष्टैव क्रिया येन वाक्यार्थः परिकल्प्यते ।  
द्रव्याभावे प्रतिनिधौ तस्य तत् स्यात् क्रियान्तरम् ॥ २।७१ ॥  
निर्ज्ञातार्थं पदं यच् च तदर्थे प्रतिपादिते ।  
पिकादि यद् अविज्ञातं तत् किम् इत्य् अनुयुज्यते ॥ २।७२ ॥  
सामर्थ्यप्रापितं यच् च व्यक्त्यर्थम् अनुषज्यते ।  
श्रुतिर् एवानुषङ्गेण बाधिका लिङ्गवाक्ययोः ॥ २।७३ ॥  
अप्राप्तो यस् तु शुक्लादिः सन्निधानेन गम्यते ।  
स यत्नप्रापितो वाक्ये श्रुतिधर्मविलक्षणः ॥ २।७४ ॥  
अभिन्नम् एव वाक्यं तु यद्य् अभिन्नार्थम् इष्यते ।  
तत् सर्वं श्रुतिभूतत्वान् न श्रुत्यैव विरोत्स्यते ॥ २।७५ ॥  
वाक्यानां समुदायश् च य एकार्थप्रसिद्धये ।  
साकाङ्क्षावयवस् तत्र वाक्यार्थो ऽपि न विद्यते ॥ २।७६ ॥  
प्रासङ्गिकम् इदं कार्यम् इदं तन्त्रेण लभ्यते ।  
इदम् आवृत्तिभेदाभ्याम् अत्र बाधसमुच्चयौ ॥ २।७७ ॥  
ऊहो ऽस्मिन् विषये न्याय्यः सम्बन्धो ऽस्य न बाध्यत् ।  
सामान्यस्यातिदेशो ऽयं विशेषो ऽत्रातिदिश्यते ॥ २।७८ ॥  
अर्थित्वम् अत्र सामर्थ्यम् अस्मिन्न् अर्थो न भिद्यते ।  
शास्त्रात् प्राप्ताधिकारो ऽयं व्युदासो ऽस्य क्रियान्तरे ॥ २।७९ ॥  
इयं श्रुत्या क्रमप्राप्तिर् इयम् उच्चारणाद् इति ।  
क्रमो ऽयम् अत्र बलवान् अस्मिंस् तु न विवक्षितः ॥ २।८० ॥  
इदं पराङ्गैः सम्बद्धम् अङ्गानाम् अप्रयोजकम् ।  
प्रयोजकम् इदं तेषाम् अत्रेदं नान्तरीयकम् ॥ २।८१ ॥  
इदं प्रधानं शेषो ऽयं विनियोगक्रमस् त्व् अयम् ।  
साक्षाद् अस्योपकारीदम् इदम् आराद् विशेषकम् ॥ २।८२ ॥  
शक्तिव्यापारभेदो ऽस्मिन् फलम् अत्र तु भिद्यते ।  
सम्बन्धाज् ज्ञानभेदो ऽयं भेदस् तत्राविवक्षितः ॥ २।८३ ॥  
प्रसज्यप्रतिषेधो ऽयं पर्युदासो ऽयम् अत्र तु ।  
इदं गौणम् इदं मुख्यं व्यापीदं गुरु लघ्व् इदम् ॥ २।८४ ॥  
भेदेनाङ्गाङ्गिभावो ऽस्य बहुधेदं विकल्प्यते ।  
इदं नियम्यते ऽस्यात्र योग्यत्वम् उपजायते ॥ २।८५ ॥  
अस्य वाक्यान्तरे दृष्टाल् लिङ्गाद् भेदो ऽनुमीयते ।  
अयं शब्दैर् अपोद्धृत्य पदार्थः प्रविभज्यते ॥ २।८६ ॥  
इति वाक्येषु ये धर्माः पदार्थोपनिबन्धनाः ।  
ते सर्वे न प्रकल्पेरन् पदं चेत् स्याद् अवाचकम् ॥ २।८७ ॥  
अविभक्ते ऽपि वाक्यार्थे शक्तिभेदाद् अपोद्धृते ।  
वाक्यान्तरविभागेन यथोक्तं न विरुध्यते ॥ २।८८ ॥  
यथैवैकस्य गन्धस्य भेदेन परिकल्पना ।  
पुष्पादिषु तथा वाक्ये ऽप्य् अर्थभेदो ऽभिधीयते ॥ २।८९ ॥  
गवये नरसिंहे चाप्य् एकज्ञानादृते यथा ।  
भागं जात्यन्तरस्यैव सदृशं प्रतिपद्यते ॥ २।९० ॥  
अप्रसिद्धं तु यं भागम् अदृष्टम् अनुपश्यति ।  
तावत्य् असंविदं मूढः सर्वत्र प्रतिपद्यते ॥ २।९१ ॥  
तथा पिकादियोगेन वाक्ये ऽत्यन्तविलक्षणे ।  
सदृशस्यैव सञ्ज्ञानम् असतो ऽर्थस्य मन्यते ॥ २।९२ ॥  
एकस्य भागे सादृश्यं भागे भेदश् च लक्ष्यते ।  
निर्भागस्य प्रकाशस्य निर्भागेणैव चेतसा ॥ २।९३ ॥  
तथैव भागे सादृश्यं भागे भेदो ऽवसीयते ।  
भागाभावे ऽपि वाक्यानाम् अत्यन्तं भिन्नधर्मणाम् ॥ २।९४ ॥  
रूपनाशे पदानां स्यात् कथं चावधिकल्पना ।  
अगृहीतावधौ शब्दे कथं चार्थो विविच्यते ॥ २।९५ ॥  
संसर्ग इव रूपाणां शब्दे ऽन्यत्र व्यवस्थितः ।  
नानारूपेषु तद् रूपं तन्त्रेणापरम् इष्यते ॥ २।९६ ॥  
तस्मिन्न् अभेदे भेदानां संसर्ग उपवर्तते ।  
रूपं रूपान्तरात् तस्माद् अनन्यत् प्रविभज्यते ॥ २।९७ ॥  
शास्त्रे प्रत्यायकस्यापि क्व चिद् एकत्वम् आश्रितम् ।  
प्रत्याय्येन क्व चिद् भेदो ग्रहणग्राह्ययोः स्थितः ॥ २।९८ ॥  
ऊ इत्य् अभेदम् आश्रित्य यथासङ्ख्यं प्रकल्पितम् ।  
लृलुटोर् ग्रहणे भेदो ग्राह्याभ्यां सह कल्पितः ॥ २।९९ ॥  
यस्येत्य् एतद् अणो रूपं सञ्ज्ञिनाम् अभिधायकम् ।  
न हि प्रतीयमानेन ग्रहणस्यास्ति सम्भवः ॥ २।१०० ॥  
ऊ इत्य् एतद् अभिन्नं च भिन्नवाक्यनिबन्धनम् ।  
भेदेन ग्रहणं यस्य पररूपम् इव द्वयोः ॥ २।१०१ ॥  
प्लुतस्याङ्गविवृद्धिं च समाहारम् अचोस् तथा ।  
व्युदस्यता पुनर् भेदः शब्देष्व् अत्यन्तम् आश्रितः ॥ २।१०२ ॥  
अर्धर्चादिषु शब्देषु रूपभेदः क्रमाद् यथा ।  
तन्त्रात् तथैकशब्दत्वे भिन्नानां श्रुतिर् अन्यथा ॥ २।१०३ ॥  
संहिताविषये वर्णाः स्वरूपेणाविकारिणः ।  
शब्दान्तरत्वं यान्तीव शक्त्यन्तरपरिग्रहात् ॥ २।१०४ ॥  
इन्द्रियादिविकारेण दृष्टं ग्राह्येषु वस्तुषु ।  
आत्मत्यागाद् ऋते भिन्नं ग्रहणं स क्रमः श्रुतौ ॥ २।१०५ ॥  
अभिधानक्रियाभेदाच् छब्देष्व् अविकृतेष्व् अपि ।  
रूपम् अत्यन्तभेदेन तद् एवैकं प्रकाशते ॥ २।१०६ ॥  
ऋचो वा गीतिमात्रं वा साम द्रव्यान्तरं न तु ।  
गीतिभेदात् तु गृह्यन्ते ता एव विकृता ऋचः ॥ २।१०७ ॥  
उपायाच् छ्रुतिसंहारे भिन्नानाम् एकशेषिणाम् ।  
अन्त्रेणोच्चारणे तेषां शास्त्रे साधुत्वम् उच्यते ॥ २।१०८ ॥  
परिगृह्य श्रुतिं चैकां रूपभेदवताम् अपि ।  
तन्त्रेणोच्चारणं कार्यम् अन्यथा ते न साधवः ॥ २।१०९ ॥  
सरूपाणां च वाक्यानां शास्त्रेणाप्रतिपादितम् ।  
तन्त्रेणोच्चारणाद् एकं रूपं साधूपलभ्यते ॥ २।११० ॥  
एकस्यानेकरूपत्वं नालिकादिपरिग्रहात् ।  
यथा तथैव तन्त्रात् स्याद् बहूनाम् एकरूपता ॥ २।१११ ॥  
यथा पदसरूपाणां वाक्यानां सम्भवः पृथक् ।  
तथा वाक्यान्तराभावे स्याद् एषां पृथगर्थता ॥ २।११२ ॥  
अभिधेयः पदस्यार्थो वाक्यस्यार्थः प्रयोजनम् ।  
यस्य तस्य न सम्बन्धो वाक्यानाम् उपपद्यते ॥ २।११३ ॥  
तत्र क्रियापदान्य् एव व्यपेक्षन्ते परस्परम् ।  
क्रियापदानुषक्तस् तु सम्बन्धो ऽथ प्रतीयते ॥ २।११४ ॥  
आवृत्तिर् अनुवादो वा पदार्थव्यक्तिकल्पने ।  
प्रत्येकं तु समाप्तो ऽर्थः सहभूतेषु वर्तते ॥ २।११५ ॥  
अविकल्पितवाक्यार्थे विकल्पा भावनाश्रयाः ।  
अत्राधिकरणे वादाः पूर्वेषां बहुधा मताः ॥ २।११६ ॥  
अभ्यासात् प्रतिभाहेतुः सर्वः शब्दो ऽपरैः स्मृतः ।  
बालानां च तिरश्चां च यथार्थप्रतिपादने ॥ २।११७ ॥  
अनागमश् च सो ऽभ्यासः समयः कैश् चिद् इष्यते ।  
अनन्तरम् इदं कार्यम् अस्माद् इत्य् उपदर्शकः ॥ २।११८ ॥  
अस्त्य् अर्थः सर्वशब्दानां इति प्रत्याय्यलक्षणम् ।  
अपूर्वदेवतास्वर्गैः समम् आहुर् गवादिषु ॥ २।११९ ॥  
प्रयोगदर्शनाभ्यासाद् आकारावग्रहस् तु यः ।  
न स शब्दस्य विषयः स हि यत्नान्तराश्रयः ॥ २।१२० ॥  
के चिद् भेदाः प्रकाश्यन्ते शब्दैस् तदभिधायिभिः ।  
अनुनिष्पादिनः कांश् चिच् छब्दार्थान् इति मन्यते ॥ २।१२१ ॥  
जातेः प्रत्यायके शब्दे या व्यक्तिर् अनुषङ्गिणी ।  
न तद्व्यक्तिगतान् भेदाञ् जातिशब्दो ऽवलम्बते ॥ २।१२२ ॥  
घटादीनां न चाकारान् प्रत्याययति वाचकः ।  
वस्तुमात्रनिवेशित्वात् तद्गतिर् नान्तरीयका ॥ २।१२३ ॥  
क्रिया विना प्रयोगेण न दृष्टा शब्दचोदिता ।  
प्रयोगस् त्व् अनुनिष्पादी शब्दार्थ इति गम्यते ॥ २।१२४ ॥  
नियतास् तु प्रयोगा ये नियतं यच् च साधनम् ।  
तेषां शब्दाभिधेयत्वम् अपरैर् अनुगम्यते ॥ २।१२५ ॥  
समुदायो ऽभिधेयो वाप्य् अविकल्पसमुच्चयः ।  
असत्यो वापि संसर्गः शब्दार्थः कैश् चिद् इष्यते ॥ २।१२६ ॥  
असत्योपाधि यत् सत्यं तद् वा शब्दनिबन्धनाम् ।  
शब्दो वाप्य् अभिजल्पत्वम् आगतो याति वाच्यतं ॥ २।१२७ ॥  
सो ऽयम् इत्य् अभिसम्बन्धाद् रूपम् एकीकृतं यदा ।  
शब्दस्यार्थेन तं शब्दम् अभिजल्पं प्रचक्षते ॥ २।१२८ ॥  
तयोर् अपृथगात्मत्वे रूढिर् अव्यभिचारिणी ।  
किं चिद् एव क्व चिद् रूपं प्राधान्येनावतिष्ठते ॥ २।१२९ ॥  
लोके ऽर्थरूपतां शब्दः प्रतिपन्नः प्रवर्तते ।  
शास्त्रे तूभयरूपत्वं प्रविभक्तं विवक्षया ॥ २।१३० ॥  
अशक्तेः सर्वशक्तेर् वा शब्दैर् एव प्रकल्पिता ।  
एकस्यार्थस्य नियता क्रियादिपरिकल्पना ॥ २।१३१ ॥  
यो वार्थो बुद्धिविषयो बाह्यवस्तुनिबन्धनः ।  
स बाह्यं वस्त्व् इति ज्ञातः शब्दार्थ इति गम्यते ॥ २।१३२ ॥  
आकारवन्तः संवेद्या व्यक्तिस्मृतिनिबन्धनाः ।  
एते प्रत्यवभासन्ते संविन्मात्रं त्व् अतो ऽन्यथा ॥ २।१३३ ॥  
यथेन्द्रियं सन्निपतद् वैचित्र्येणोपदर्शकम् ।  
तथैव शब्दाद् अर्थस्य प्रतिपत्तिर् अनेकधा ॥ २।१३४ ॥  
वक्त्रान्यथैव प्रक्रान्तो भिन्नेषु प्रतिपत्तृषु ।  
स्वप्रत्ययानुकारेण शब्दार्थः प्रविभज्यते ॥ २।१३५ ॥  
अस्मिन्न् अपि दृश्ये ऽर्थे दर्शनं भिद्यते पृथक् ।  
कालान्तरेण चैको ऽपि तं पश्यत्य् अन्यथा पुनः ॥ २।१३६ ॥  
एकस्यापि च शब्दस्य निमित्तैर् अव्यवस्थितैः ।  
एकेन बहुभिश् चार्थो बहुधा परिकल्प्यते ॥ २।१३७ ॥  
तस्माद् अदृष्टतत्त्वानां सापराधं बहुच्छलम् ।  
दर्शनं वचनं वापि नित्यम् एवानवस्थितम् ॥ २।१३८ ॥  
ऋषीणां दर्शनं यच् च तत्त्वे किं चिद् अवस्थितम् ।  
न तेन व्यवहारो ऽस्ति न तच् छब्दनिबन्धनम् ॥ २।१३९ ॥  
तलवद् दृश्यते व्योम खद्योतो हव्यवाड् इव ।  
नैव चास्ति तलं व्योम्नि न खद्योते हुताशनः ॥ २।१४० ॥  
तस्मात् प्रत्यक्षम् अप्य् अर्थं विद्वान् ईक्षेत युक्तितः ।  
न दर्शनस्य प्रामाण्याद् दृश्यम् अर्थं प्रकल्पयेत् ॥ २।१४१ ॥  
असमाख्येयतत्त्वानाम् अर्थानां लौकिकैर् यथा ।  
व्यवहारे समाख्यानं तत् प्रज्ञो न विकल्पयेत् ॥ २।१४२ ॥  
विच्छेदग्रहणे ऽर्थानां प्रतिभान्यैव जायते ।  
वाक्यार्थ इति ताम् आहुः ē̃ पदार्थैर् उपपादिताम् ॥ २।१४३ ॥  
इदं तद् इति सान्येषाम् अनाख्येया कथं च न ।  
प्रत्यात्मवृत्ति सिद्धा सा कर्त्रापि न निरूप्यते ॥ २।१४४ ॥  
उपश्लेषम् इवार्थानां सा करोत्य् अविचारिता ।  
सार्वरूप्यम् इवापन्ना विषयत्वेन वर्तते ॥ २।१४५ ॥  
साक्षाच् छब्देन जनितां भावनानुगमेन वा ।  
इतिकर्तव्यतायां तां न कश् चिद् अतिवर्तते ॥ २।१४६ ॥  
प्रमाणत्वेन तां लोकः सर्वः समनुगच्छति ।  
समारम्भाः प्रतायन्ते तिरश्चाम् अपि तद्वशात् ॥ २।१४७ ॥  
यथा द्रव्यविशेषाणां परिपाकैर् अयत्नजाः ।  
मदादिशक्तयो दृष्टाः प्रतिभास् तद्वतां तथा ॥ २।१४८ ॥  
स्वरवृत्तिं विकुरुते मधौ पुंस्कोकिलस्य कः ।  
जन्त्वादयः कुलायादि- करणे शिक्षिताः कथम् ॥ २।१४९ ॥  
आहारप्रीत्यपद्वेष- प्लवनादिक्रियासु कः ।  
जात्यन्वयप्रसिद्धासु प्रयोक्ता मृगपक्षिणाम् ॥ २।१५० ॥  
भावनानुगताद् एतद् आगमाद् एव जायते ।  
आसत्तिविप्रकर्षाभ्याम् आगमस् तु विशिष्यते ॥ २।१५१ ॥  
स्वभाववरणाभ्यास- योगादृष्टोपपादिताम् ।  
विशिष्टोपहितां चेति प्रतिभां षड्विधां विदुः ॥ २।१५२ ॥  
यथा संयोगिभिर् द्रव्यैर् लक्षिते ऽर्थे प्रयुज्यते ।  
गोशब्दो न त्व् असौ तेषां विशेषाणां प्रकाशकः ॥ २।१५३ ॥  
आकारवर्णावयवैः संसृष्टेषु गवादिषु ।  
शब्दः प्रवर्तमानो ऽपि न तान् अङ्गीकरोत्य् असौ ॥ २।१५४ ॥  
संस्थानवर्णावयवैर् विशिष्टे ऽर्थे प्रयुज्यते ।  
शब्दो न तस्यावयवे प्रवृत्तिर् उपलभ्यते ॥ २।१५५ ॥  
दुर्लभं कस्य चिल् लोके सर्वावयवदर्शनम् ।  
कैश् चित् त्व् अवयवैर् दृष्टैर् अर्थः कृत्स्नो ऽनुमीयते ॥ २।१५६ ॥  
तथा जात्युत्पलादीनां गन्धेन सहचारिणाम् ।  
नित्यसम्बन्धिनां दृष्टं गुणानाम् अवधारणम् ॥ २।१५७ ॥  
सङ्ख्याप्रमाणसंस्थान- निरपेक्षः प्रवर्तते ।  
बिन्दौ च समुदाये च वाचकः सलिलादिषु ॥ २।१५८ ॥  
संस्कारादिपरिच्छिन्ने तैलादौ यो व्यवस्थितः ।  
आहैकदेशं तत्त्वेन तस्यावयववर्तिना ॥ २।१५९ ॥  
येनार्थेनाभिसम्बद्धम् अभिधानं प्रयुज्यते ।  
तदर्थापगमे तस्य प्रयोगो विनिवर्तते ॥ २।१६० ॥  
यांस् तु सम्भविनो धर्मान् अन्तर्णीय प्रयुज्यते ।  
शब्दस् तेषां न सान्निध्यं नियमेन व्यपेक्षते ॥ २।१६१ ॥  
यथा रोमशफादीनां व्यभिचारे ऽपि दृश्यते ।  
गोशब्दो न तथा जातेर् विप्रयोगे प्रवर्तते ॥ २।१६२ ॥  
तस्मात् सम्भविनो ऽर्थस्य शब्दात् सम्प्रत्यये सति ।  
अदृष्टविप्रयोगार्थः सम्बन्धित्वेन गम्यते ॥ २।१६३ ॥  
वाचिका द्योतिका वा स्युर् द्वित्वादीनां विभक्तयः ।  
स्याद् वा सङ्ख्यावतो ऽर्थस्य समुदायो ऽभिधायकः ॥ २।१६४ ॥  
विना सङ्ख्याभिधानाद् वा सङ्ख्याभेदसमन्वितान् ।  
अर्थान् स्वरूपभेदेन कांश् चिद् आहुर् गवादयः ॥ २।१६५ ॥  
ये शब्दा नित्यसम्बन्धा विवेके ज्ञातशक्तयः ।  
अन्वयव्यतिरेकाभ्यां तेषाम् अर्थो विभज्यते ॥ २।१६६ ॥  
यावच् चाव्यभिचारेण तयोः शक्यं प्रकल्पनम् ।  
नियमस् तत्र न त्व् एवं नियमो नुट्शबादिषु ॥ २।१६७ ॥  
सम्भवे नाभिधानस्य लक्यणत्वं प्रकल्पते ।  
आपेक्षिक्यो हि संसर्गे नियताः शब्दशक्तयः ॥ २।१६८ ॥  
कूपसूपयूपानाम् अन्वयो ऽर्थस्य दृश्यते ।  
अतो ऽर्थान्तरवाचित्वं सङ्घातस्यैव गम्यते ॥ २।१६९ ॥  
अन्वाख्यानानि भिद्यन्ते शब्दव्युत्पत्तिकर्मसु ।  
बहूनां सम्भवे ऽर्थानां निमित्तं किं चिद् इष्यते ॥ २।१७० ॥  
वैरवासिष्ठगिरिशास् तथैकागारिकाद यः ।  
कैश् चित् कथं चिद् आख्याता निमित्तावधिसङ्करैः ॥ २।१७१ ॥  
यथा पथः समाख्यानं वृक्षवल्मीकपर्वतैः ।  
अविरुद्धं गवादीनां भिन्नैश् च सहचारिभिः ॥ २।१७२ ॥  
अन्यथा च समाख्यानम् अवस्थाभेददर्शिभिः ।  
क्रियते किंशुकादीनाम् एकदेशावधारणम् ॥ २।१७३ ॥  
कैश् चिन् निर्वचनं भिन्नं गिरतेर् गर्जतेर् गमेः ।  
गवतेर् गदतेर् वापि गौर् इत्य् अत्रानुदर्शितम् ॥ २।१७४ ॥  
गौर् इत्य् एव स्वरूपाद् वा गोशब्दो गोषु वर्तते ।  
व्युत्पाद्यते न वा सर्वं कैश् चिच् चोभयथेष्यते ॥ २।१७५ ॥  
सामान्येनोपदेशश् च शास्त्रे लघ्वर्थम् आश्रितः ।  
जात्यन्तरवद् अन्यस्य विशेषाः प्रतिपादकाः ॥ २।१७६ ॥  
अर्थान्तरे च यद् वृत्तं तत् प्रकृत्यन्तरं विदुः ।  
तुल्यरूपं न तद् रूढाव् अन्यस्मिन्न् अनुषज्यते ॥ २।१७७ ॥  
भिन्नाव् इजियजी धातू नियतौ विषयान्तरे ।  
कैश् चित् कथं चिद् उद्दिष्टौ चित्रं हि प्रतिपादनम् ॥ २।१७८ ॥  
एवं च वालवायादि जित्वरीवद् उपाचरेत् ।  
भेदाभेदाभ्युपगमे न विरोधो ऽस्ति कश् च न ॥ २।१७९ ॥  
अडादीनां व्यवस्थार्थं पृथक्त्वेन प्रकल्पनम् ।  
धातूपसर्गयोः शास्त्रे धातुर् एव तु तादृशः ॥ २।१८० ॥  
तथा हि सङ्ग्रामयतेः सोपसर्गाद् विधिः स्मृतः ।  
क्रियाविशेषाः सङ्घाते प्रक्रम्यन्ते तथाविधाः ॥ २।१८१ ॥  
कार्याणाम् अन्तरङ्गत्वम् एवं धातूपसर्गयोः ।  
साधनैर् याति सम्बन्धं तथाभूतैव सा क्रिया ॥ २।१८२ ॥  
प्रयोगार्हेषु सिद्धः सन् भेत्तव्यो ऽर्थो विशिष्यते ।  
प्राक् च साधनसम्बन्धात् क्रिया नैवोपजायते ॥ २।१८३ ॥  
धातोः साधनयोगस्य भाविनः प्रक्रमाद् यथा ।  
धातुत्वं कर्मभावश् च तथान्यद् अपि दृश्यताम् ॥ २।१८४ ॥  
बीजकालेषु सम्बन्धाद् यथा लाक्षारसादयः ।  
वर्णादिपरिणामेन फलानाम् उपकुर्वते ॥ २।१८५ ॥  
बुद्धिस्थाद् अभिसम्बन्धात् तथा धातूपसर्गयोः ।  
अभ्यन्तरीकृताद् भेदः पदकाले प्रकाशते ॥ २।१८६ ॥  
क्व चित् सम्भविनो भेदाः केवलैर् अनिदर्शिताः ।  
उपसर्गेण सम्बन्धे व्यज्यन्ते प्रनिरादिना ॥ २।१८७ ॥  
स वाचको विशेषाणां सम्भवाद् द्योतको ऽपि वा ।  
शक्त्याधानाय वा धातोः सहकारी प्रयुज्यते ॥ २।१८८ ॥  
स्थादिभिः केवलैर् यच् च गमनादि न गम्यते ।  
तत्रानुमानाद् द्विविधात् तद्धर्मा प्रादिर् उच्यते ॥ २।१८९ ॥  
अप्रयोगे ऽधिपर्योश् च यावद् दृष्टं क्रियान्तरम् ।  
तस्याभिधायको धातुः सह ताभ्याम् अनर्थकः ॥ २।१९० ॥  
तथैव स्वार्थिकाः के चित् सङ्घातान्तरवृत्तयः ।  
अनर्थकेन संसृष्टाः प्रकृत्यर्थानुवादिनः ॥ २।१९१ ॥  
निपाता द्योतकाः के चित् पृथगर्थप्रकल्पने ।  
आगमा इव के चित् तु सम्भूयार्थस्य साधकाः ॥ २।१९२ ॥  
उपरिष्टात् पुरस्ताद् वा द्योतकत्वं न भिद्यते ।  
तेषु प्रयुज्यमानेयु भिन्नार्थेष्व् अपि सर्वथा ॥ २।१९३ ॥  
चादयो न प्रयुज्यन्ते पदत्वे सति केवलाः ।  
प्रत्ययो वाचकत्वे ऽपि केवलो न प्रयुज्यते ॥ २।१९४ ॥  
समुच्चिताभिधाने तु व्यतिरेको न विद्यते ।  
असत्त्वभूतो भावश् च तिङ्पदैर् अभिधीयते ॥ २।१९५ ॥  
समुच्चिताभिधाने ऽपि विशिष्टार्थाभिधायिनाम् ।  
गुणैः पदानां सम्बन्धः परतन्त्रास् तु चादयः ॥ २।१९६ ॥  
जनयित्वा क्रिया का चित् सम्बन्धं विनिवर्तते ।  
श्रूयमाणे क्रियाशब्दे सम्बन्धो जायते क्व चित् ॥ २।१९७ ॥  
तत्र षष्थी प्रतिपदं समासस्य निवृत्तये ।  
विहिता दर्शनार्थं तु कारकं प्रत्युदाहृतम् ॥ २।१९८ ॥  
स चोपजातः सम्बन्धो विनिवृत्ते क्रियापदे ।  
कर्मप्रवचनीयेन तत्र तत्र नियम्यते ॥ २।१९९ ॥  
येन क्रियापदाक्षेपः स कारकविभक्तिभिः ।  
युज्यते विर् यथा तस्य लिखाव् अनुपसर्गता ॥ २।२०० ॥  
तिष्ठतेर् अप्रयोगश् च दृष्टो ऽप्रत्य् अजयन्न् इति ।  
सुन्व् अभीत्य् आभिमुख्ये च केवलो ऽपि प्रयुज्यते ॥ २।२०१ ॥  
कर्मप्रवचनीयत्वं क्रियायोगे विधीयते ।  
षत्वादिविनिवृत्त्यर्थं स्वत्यादीनां विधर्मणाम् ॥ २।२०२ ॥  
हेतुहेतुमतोर् योग- परिच्छेदे ऽनुना कृते ।  
आरम्भाद् बाध्यते प्राप्ता तृतीया हेतुलक्षणा ॥ २।२०३ ॥  
क्रियाया द्योतको नायं न सम्बन्धस्य वाचकः ।  
नापि क्रियापदाक्षेपी सम्बन्धस्य तु भेदकः ॥ २।२०४ ॥  
अनर्थकानां सङ्घातः सार्थको ऽनर्थकस् तथा ।  
वर्णानां पदम् अर्थेन युक्तं नावयवाः पदे ॥ २।२०५ ॥  
पदानाम् अर्थयुक्तानां सङ्घातो भिद्यते पुनः ।  
अर्थान्तरावबोधेन सम्बन्धविगमेन च ॥ २।२०६ ॥  
सार्थकानर्थकौ भेदे सम्बन्धं नाधिगच्छतः ।  
अधिगच्छत इत्य् एके कुटीरादिनिदर्शनात् ॥ २।२०७ ॥  
अर्थवद्भ्यो विशिष्टार्थः सङ्घात उपजायते ।  
नोपजायत इत्य् एके समासस्वार्थिकादिषु ॥ २।२०८ ॥  
के चिद् धि युतसिद्धार्था भेदे निर्ज्ञातशक्तयः ।  
अन्वयव्यतिरेकाभ्यां के चित् कल्पितशक्तयः ॥ २।२०९ ॥  
शास्त्रार्थ एव वर्णानाम् अर्थवत्त्वे प्रदर्शितः ।  
आत्वादीनां हि शुद्धानां लौकिको ऽर्थो न विद्यते ॥ २।२१० ॥  
कृत्तद्धितानाम् अर्थश् च केवलानाम् अलौकिकः ।  
प्राग् विभक्तेस् तदन्तस्य तथैवार्थो न विद्यते ॥ २।२११ ॥  
अभिव्यक्ततरो यो ऽर्थः प्रत्ययान्तेषु लक्ष्यते ।  
अर्थवत्ताप्रकरणाद् आश्रितः स तथाविधः ॥ २।२१२ ॥  
आत्मभेदो न चेत् कश् चिद् वर्णेभ्यः पदवाक्ययोः ।  
अन्योन्यापेक्षया शक्त्या वर्णः स्याद् अभिधायकः ॥ २।२१३ ॥  
वर्णेन केन चिन् न्यूनः सङ्घातो यो ऽभिधायकः ।  
न चेच् छब्दान्तरम् असाव् अन्यूनस् तेन गम्यते ॥ २।२१४ ॥  
स तस्मिन् वाचके शब्दे निमित्तात् स्मृतिम् आदधत् ।  
साक्षाद् इव व्यवहितं शब्देनार्थम् उपोहते ॥ २।२१५ ॥  
पदवाच्यो यथा नार्थः कश् चिद् गौरखरादिषु ।  
सत्य् अपि प्रत्यये ऽत्यन्तं समुदाये न गम्यते ॥ २।२१६ ॥  
समन्वित इवार्थात्मा पदार्थैर् यः प्रतीयते ।  
पदार्थदर्शनं तत्र तथैवानुपकारकम् ॥ २।२१७ ॥  
समुदायावयवयोर् भिन्नार्थत्वे च वृत्तिषु ।  
युगपद् भेदसंसर्गौ विरुद्धाव् अनुषङ्गिणौ ॥ २।२१८ ॥  
कश् च साधनमात्रार्थान् अध्यादीन् परिकल्पयेत् ।  
अप्रयुक्तपदश् चार्थो बहुव्रीहौ कथं भवेत् ॥ २।२१९ ॥  
प्रज्ञुसञ्ज्ञ्वाद्यवयवैर् न चास्त्य् अर्थावधारणम् ।  
तस्मात् सङ्घात एवैको विशिष्टार्थनिबन्धनम् ॥ २।२२० ॥  
गर्गा इत्य् एक एवायं बहुष्व् अर्थेषु वर्तते ।  
द्वन्द्वसञ्ज्ञो ऽपि सङ्घातो बहूनाम् अभिधायकः ॥ २।२२१ ॥  
यथैकशेषे भुज्यादिः प्रत्येकम् अवतिष्ठते ।  
क्रियैवं द्वन्द्ववाच्ये ऽर्थे प्रत्येकं प्रविभज्यते ॥ २।२२२ ॥  
यच् च द्वन्द्वपदार्थस्य तच्छब्देन व्यपेक्षणम् ।  
सापि व्यावृत्तरूपे ऽर्थे सर्वनामसरूपता ॥ २।२२३ ॥  
यथा च खदिरच्छेदे भागेषु क्रमवांश् छिदिः ।  
तथा द्वन्द्वपदार्थस्य भागेषु क्रमदर्शनम् ॥ २।२२४ ॥  
सङ्घैकदेशे प्रक्रान्तान् यथा सङ्घानुपातिनः ।  
क्रियाविशेषान् मन्यन्ते स द्वन्द्वावयवे क्रमः ॥ २।२२५ ॥  
प्रतिपादयता वृत्तिम् अबुधान् वाक्यपूर्विकाम् ।  
वृत्तौ पदार्थभेदेन प्राधान्यम् उपदर्शितम् ॥ २।२२६ ॥  
अभेदाद् अभिधेयस्य नञ्समासे विकल्पितम् ।  
प्राधान्यं बहुधा भाष्ये दोषास् तु प्रक्रियागताः ॥ २।२२७ ॥  
जहत्स्वार्थविकल्पे च सर्वार्थत्यागम् इच्छता ।  
बहुव्रीहिपदार्थस्य त्यागः सर्वस्य दर्शितः ॥ २।२२८ ॥  
शास्त्रे क्व चित् प्रकृत्यर्थः प्रत्ययेनाभिधीयते ।  
प्रकृतौ विनिवृत्तायां प्रत्ययार्थश् च धातुभिः ॥ २।२२९ ॥  
यम् अर्थम् आहतुर् भिन्नौ प्रत्ययाव् एक एव त ।  
क्व चिद् आह पचन्तीति धातुस् ताभ्यां विना क्व चित् ॥ २।२३० ॥  
अन्वाख्यानस्मृतेर् ये च प्रत्ययार्था निबन्धन ।  
निर्दिष्टास् ते प्रकृत्यर्थाः स्मृत्यन्तर उदाहृताः ॥ २।२३१ ॥  
प्रसिद्धेर् उद्वमिकरीत्य् एवं शास्त्रे ऽभिधीयते ।  
व्यवहाराय मन्यन्ते शास्त्रार्थप्रक्रिया यतः ॥ २।२३२ ॥  
शास्त्रेषु प्रक्रियाभेदैर् अविद्यैवोपवर्ण्यते ।  
अनागमविकल्पा तु स्वयं विद्योपवर्तते ॥ २।२३३ ॥  
अनिबद्धं निमित्तेषु निरुपाख्यं फलं यथा ।  
तथा विद्याप्य् अनाख्येया शास्त्रोपायेव लक्ष्यते ॥ २।२३४ ॥  
यथाभ्यासं हि वाग् अर्थे प्रतिपत्तिं समीहते ।  
स्वभाव इव चानादिर् मिथ्याभ्यासो व्यवस्थितः ॥ २।२३५ ॥  
उत्प्रेक्षते सावयवं परमाणुम् अपण्डितः ।  
तथावयविनं युक्तम् अन्यैर् अवयवैः पुनः ॥ २।२३६ ॥  
घटादिदर्शनाल्लोकः परिच्छिन्नो ऽवसीयते ।  
समारम्भाच् च भावानाम् आदिमद् ब्रह्म शाश्वतम् ॥ २।२३७ ॥  
उपायाः शिक्षमाणानां बालानाम् उपलापनाः ।  
असत्ये वर्त्मनि स्थित्वा ततः सत्यं समीहते ॥ २।२३८ ॥  
अन्यथा प्रतिपद्यार्थं पदग्रहणपूर्वकम् ।  
पुनर् वाक्ये तम् एवार्थम् अन्यथा प्रतिपद्यते ॥ २।२३९ ॥  
उपात्ता बहवो ऽप्य् अर्था येष्व् अन्ते प्रतिषेधनम् ।  
क्रियते ते निवर्तन्ते तस्मात् तांस् तत्र नाश्रयेत् ॥ २।२४० ॥  
वृक्षो नास्तीति वाक्यं च विशिष्टाभावलक्षणम् ।  
नार्थे न बुद्धौ सम्बन्धो निवृत्तेर् अवतिष्ठते ॥ २।२४१ ॥  
विच्छेदप्रतिपत्तौ च यद्य् अस्तीत्य् अवधार्यते ।  
अशब्दवाच्या सा बुद्धिर् निवर्त्येत स्थिता कथम् ॥ २।२४२ ॥  
अथ यज् ज्ञानम् उत्पन्नं तन् मिथ्येति नञा कृतम् ।  
नञो व्यापारभेदे ऽस्मिन्न् अभावावगतिः कथम् ॥ २।२४३ ॥  
निराधारप्रवृत्तौ च प्राक्प्रवृत्तिर् नञो भवेत् ।  
अथाधारः स एवास्य नियमार्था श्रुतिर् भवेत् ॥ २।२४४ ॥  
नियमद्योतनार्था वाप्य् अनुवादो यथा भवेत् ।  
कश् चिद् एवार्थवांस् तत्र शब्दः शेषास् त्व् अनर्थकाः ॥ २।२४५ ॥  
विरुद्धं चाभिसम्बन्धम् उदाहार्यादिभिः कृतम् ।  
वाक्ये समाप्ते वाक्यार्थम् अन्यथा प्रतिपद्यते ॥ २।२४६ ॥  
स्तुतिनिन्दाप्रधानेटु वाक्येष्व् अर्थो न तादृशः ।  
पदानां प्रविभागेन यादृशः परिकल्प्यते ॥ २।२४७ ॥  
अथासंसृष्ट एवार्थः पदेषु समवस्थितः ।  
वाक्यार्थस्याभ्युपायो ऽसाव् एकस्य प्रतिपादने ॥ २।२४८ ॥  
पूर्वं पदेष्व् असंसृष्टो यः क्रमाद् उपचीयते ।  
छिन्नग्रथितकल्पत्वात् तद् विशिष्टतरं विदुः ॥ २।२४९ ॥  
एकम् आहुर् अनेकार्थं शब्दम् अन्ये परीक्षकाः ।  
निमित्तभेदाद् एकस्य सार्वार्थ्यं तस्य भिद्यते ॥ २।२५० ॥  
यौगपद्यम् अतिक्रम्य पर्याये व्यवतिष्ठते ।  
अर्थप्रकरणाभ्यां वा योगाच् छब्दान्तरेण वा ॥ २।२५१ ॥  
यथा सास्नादिमान् पिण्डो गोशब्देनाभिधीयते ।  
तथा स एव गोशब्दो वाहीके ऽपि व्यवस्थितः ॥ २।२५२ ॥  
सर्वशक्तेस् तु तस्यैव शब्दस्यानेकधर्मणः ।  
प्रसिद्धिभेदाद् गौणत्वं मुख्यत्वं चोपजायते ॥ २।२५३ ॥  
एको मन्त्रस् तथाध्यात्मम् अधिदैवम् अधिक्रतु ।  
असङ्करेण सर्वार्थो भिन्नशक्तिर् अवस्थितः ॥ २।२५४ ॥  
गोत्वानुषङ्गो वाहीके निमित्तात् कैश् चिद् इष्यते ।  
अर्थमात्रं विपर्यस्तं शब्दः स्वार्थे व्यवस्थितः ॥ २।२५५ ॥  
तथा स्वरूपं शब्दानां सर्वार्थेष्व् अनुषज्यते ।  
अर्थमात्रं विपर्यस्तं स्वरूपे तु श्रुतिः स्थिता ॥ २।२५६ ॥  
एकत्वं तु सरूपत्वाच् छब्दयोर् गौणमुख्ययोः ।  
प्राहुर् अत्यन्तभेदे ऽपि भेदमार्गानुदर्शिनः ॥ २।२५७ ॥  
सामिधेन्यन्तरं चैवम् आवृत्ताव् अनुषज्यते ।  
मन्त्राश् च विनियोगेन लभन्ते भेदम् ऊहवत् ॥ २।२५८ ॥  
तान्य् आम्नायान्तराण्य् एव पठ्यते किं चिद् एव तु ।  
अनर्थकानां पाठो वा शेषस् त्व् अन्यः प्रतीयते ॥ २।२५९ ॥  
शब्दस्वरूपम् अर्थस् तु पाठे ऽन्यैर् उपवर्ण्यते ।  
अत्यन्तभेदः सर्वेषां तत्सम्बन्धात् तु तद्वताम् ॥ २।२६० ॥  
अन्या संस्कारसावित्री कर्मण्यन्या प्रयुज्यते ।  
अन्या जपप्रबन्धेषु सा त्व् एकैव प्रतीयते ॥ २।२६१ ॥  
अर्थस्वरूपे शब्दानां स्वरूपाद् वृत्तिम् इच्छतः ।  
वाक्यरूपस्य वाक्यार्थे वृत्तिर् अन्यानपेक्षया ॥ २।२६२ ॥  
अनेकार्थत्वम् एकस्य यैः शब्दस्यानुगम्यते ।  
सिद्ध्यसिद्धिकृता तेषां गौणमुख्यप्रकल्पना ॥ २।२६३ ॥  
अर्थप्रकरणापेक्षो यो वा शब्दान्तरैः सह ।  
युक्तः प्रत्याययत्य् अर्थं तं गौणम् अपरे विदुः ॥ २।२६४ ॥  
शुद्धस्योच्चारणे स्वार्थः प्रसिद्धो यस्य गम्यते ।  
स मुख्य इति विज्ञेयो रूपमात्रनिबन्धनः ॥ २।२६५ ॥  
यस् त्व् अन्यस्य प्रयोगेण यत्नाद् इव नियुज्यते ।  
तम् अप्रसिद्धं मन्यन्ते गौणार्थाभिनिवेशिनम् ॥ २।२६६ ॥  
स्वार्थे प्रवर्तमानो ऽपि यस्यार्थं यो ऽवलम्बते ।  
निमित्तं तत्र मुख्यं स्यान् निमित्ति गौण इष्यते ॥ २।२६७ ॥  
पुराराद् इति भिन्ने ऽर्थे यौ वर्तेते विरोधिनि ।  
अर्थप्रकरणापेक्षं तयोर् अप्य् अवधारणम् ॥ २।२६८ ॥  
वाक्यस्यार्थात् पदार्थानाम् अपोद्धारे प्रकल्पिते ।  
शब्दान्तरेण सम्बन्धः कस्यैकस्योपपद्यते ॥ २।२६९ ॥  
यच् चाप्य् एकं पदं दृष्टं चरितास्तिक्रियं क्व चित् ।  
तद् वाक्यान्तरम् एवाहुर् न तद् अन्येन युज्यते ॥ २।२७० ॥  
यच् च को ऽयम् इति प्रश्ने गौर् अश्व इति चोच्यते ।  
प्रश्न एव क्रिया तत्र प्रक्रान्ता दर्शनादिका ॥ २।२७१ ॥  
नैवाधिकत्वं धर्माणां न्यूनता वा प्रयोजिका ।  
आधिक्यम् अपि मन्यन्ते प्रसिद्धेर् न्यूनतां क्व चित् ॥ २।२७२ ॥  
जातिशब्दो ऽन्तरेणापि जातिं यत्र प्रयुज्यते ।  
सम्बन्धिसदृशाद् धर्मात् तं गौणम् अपरे विदुः ॥ २।२७३ ॥  
विपर्यासाद् इवार्थस्य यत्रार्थान्तरताम् इव ।  
मन्यन्ते स गवादिस् तु गौण इत्य् उच्यते क्व चित् ॥ २।२७४ ॥  
नियताः साधनत्वेन रूपशक्तिसमन्विताः ।  
यथा कर्मसु गम्यन्ते सीरासिमुसलादयः ॥ २।२७५ ॥  
क्रियान्तरे न चैतेषां विभवन्ति न शक्तयः ।  
रूपाद् एव तु तादर्थ्यं नियमेन प्रतीयते ॥ २।२७६ ॥  
तथैव रूपशक्तिभ्याम् उत्पत्त्या समवस्थितः ।  
शब्दो नियततादर्थ्यः शक्त्यान्यत्र प्रयुज्यते ॥ २।२७७ ॥  
श्रुतिमात्रेण यत्रास्य सामर्थ्यम् अवसीयते ।  
तं मुख्यम् अर्थं मन्यन्ते गौणं यत्नोपपादितम् ॥ २।२७८ ॥  
गोयुष्मन्महतां च्व्यर्थे स्वार्थाद् अर्थान्तरे स्थितौ ।  
अर्थान्तरस्य तद्भावस् तत्र मुख्यो ऽपि दृश्यते ॥ २।२७९ ॥  
महत्त्वं शुक्लभावं च प्रकृतिः प्रतिपद्यते ।  
भेदेनापेक्षिता सा तु गौणत्वस्य प्रसाधिका ॥ २।२८० ॥  
अग्निसोमादयः शब्दा ये स्वरूपपदार्थकाः ।  
सञ्ज्ञिभिः सम्प्रयुज्यन्ते ऽप्रसिद्धेस् तेषु गौणता ॥ २।२८१ ॥  
अग्निदत्तस् तु यो ऽग्निः स्यात् तत्र स्वार्थोपसर्जनः ।  
शब्दो दत्तार्थवृत्तित्वाद् गौणत्वं प्रतिपद्यते ॥ २।२८२ ॥  
निमित्तभेदात् प्रक्रान्ते शब्दव्युत्पत्तिकर्मणि ।  
हरिश्चन्द्रादिषु सुटो भावाभावौ व्यवस्थितौ ॥ २।२८३ ॥  
ऋष्यादौ प्राप्तसंस्कारो यः शब्दो ऽन्येन युज्यते ।  
तत्रान्तरङ्गसंस्कारो बाह्ये ऽर्थे न निवर्तते ॥ २।२८४ ॥  
अत्यन्तविपरीतो ऽपि यथा यो ऽर्थो ऽवधार्यते ।  
यथासम्प्रत्ययं शब्दस् तत्र मुख्यः प्रयुज्यते ॥ २।२८५ ॥  
यद्य् अपि प्रत्ययाधीनम् अर्थतत्त्वावधारणम् ।  
न सर्वः प्रत्ययस् तस्मिन् प्रसिद्ध इव जायते ॥ २।२८६ ॥  
दर्शनं सलिले तुल्यं मृगतृष्णादिदर्शनैः ।  
भेदात् तु स्पर्शनादीनां न जलं मृगतृष्णिका ॥ २।२८७ ॥  
यद् असाधारणं कार्यं प्रसिद्धं रज्जुसर्पयोः ।  
तेन भेदपरिच्छेदस् तयोस् तुल्ये ऽपि दर्शने ॥ २।२८८ ॥  
प्रसिद्धार्थविपर्यास- निमित्तं यच् च दृश्यते ।  
यस् तस्माल् लक्ष्यते भेदस् तम् असत्यं प्रचक्षते ॥ २।२८९ ॥  
यच् च निम्नोन्नतं चित्रे सरूपं पर्वतादिभिः ।  
न तत्र प्रतिघातादि कार्यं तद्वत् प्रवर्तते ॥ २।२९० ॥  
स्पर्शप्रबन्धो हस्तेन यथा चक्रस्य सन्ततः ।  
न तथालातचक्रस्य विच्छिन्नं स्पृश्यते हि तत् ॥ २।२९१ ॥  
वप्रप्राकारकल्पैश् च स्पर्शनावरणे यथा ।  
नगरेषु न ते तद्वद् गन्धर्वनगरेष्व् अपि ॥ २।२९२ ॥  
मृगपश्वादिभिर् यावान् मुख्यैर् अर्थः प्रसाध्यत् ।  
तावान् न मृन्मयेष्व् अस्ति तस्मात् ते विषयः कनः ॥ २।२९३ ॥  
महान् आव्रियते देशः प्रसिद्धैः पर्वतादिभिः ।  
अल्पदेशान्तरावस्थं प्रतिबिम्बं तु दृश्यते ॥ २।२९४ ॥  
मरणादिनिमित्तं च यथा मुख्या विषादयः ।  
न ते स्वप्नादिषु स्वस्य तद्वद् अर्थस्य साधकाः ॥ २।२९५ ॥  
देशकालेन्द्रियगतैर् भेदैर् यद् दृश्यते ऽन्यथा ।  
यथा प्रसिद्धिर् लोकस्य तथा तद् अवसीयते ॥ २।२९६ ॥  
यच् चोपघातजं ज्ञानं यच् च ज्ञानम् अलौकिकम् ।  
न ताभ्यां व्यवहारो ऽस्ति शब्दा लोकनिबन्धनाः ॥ २।२९७ ॥  
घटादिषु यथा दीपो येनार्थेन प्रयुज्यते ।  
ततो ऽन्यस्यापि सान्निध्यात् स करोति प्रकाशनम् ॥ २।२९८ ॥  
संसर्गिषु तथार्थेषु शब्दो येन प्रयुज्यते ।  
तस्मात् प्रयोजकाद् अन्यान् अपि प्रत्याययत्य् असौ ॥ २।२९९ ॥  
निर्मन्थनं यथारण्योर् अग्न्यर्थम् उपपादितम् ।  
धूमम् अप्य् अनभिप्रेतं जनयत्य् एकसाधनम् ॥ २।३०० ॥  
तथा शब्दो ऽपि कस्मिंश् चित् प्रत्याय्ये ऽर्थे विवक्षिते ।  
अविवक्षितम् अप्य् अर्थं प्रकाशयति सन्निधेः ॥ २।३०१ ॥  
यथैवात्यन्तसंसृष्टस् त्यक्तुम् अर्थो न शक्यते ।  
तथा शब्दो ऽपि सम्बन्धी प्रविवेक्तुं न शक्यते ॥ २।३०२ ॥  
अर्थानां सन्निधाने ऽपि सति चैषां प्रकाशने ।  
प्रयोजको ऽर्थः शब्दस्य रूपाभेदे ऽपि गम्यते ॥ २।३०३ ॥  
क्व चिद् गुणप्रधानत्वम् अर्थानाम् अविवक्षितम् ।  
क्व चित् सान्निध्यम् अप्य् एषां प्रतिपत्ताव् अकारणम् ॥ २।३०४ ॥  
यच् चानुपात्तं शब्देन तत् कस्मिंश् चित् प्रतीयते ।  
क्व चित् प्रधानम् एवार्थो भवत्य् अन्यस्य लक्षण ॥ २।३०५ ॥  
आख्यातं तद्धितार्थस्य यत् किं चिद् उपदर्शकम् ।  
गुणप्रधानभावस्य तत्र दृष्टो विपर्ययः ॥ २।३०६ ॥  
निर्देशे लिङ्गसङ्ख्यानां सन्निधानम् अकारणम् ।  
प्रमाणम् अर्धह्रस्वादाव् अनुपात्तं प्रतीयते ॥ २।३०७ ॥  
ह्रस्वस्यार्धं च यद् दृष्टं तत् तस्यासन्निधाव् अपि ।  
ह्रस्वस्य लक्षणार्थत्वात् तद्वद् एवाभिधीयते ॥ २।३०८ ॥  
दीर्घप्लुताभ्यां तस्य स्यान् मात्रया वा विशेषणम् ।  
जातेर् वा लक्षणाय स्यात् सर्वथा सप्तपर्णवत् ॥ २।३०९ ॥  
गन्तव्यं दृश्यतां सूर्य इति कालस्य लक्षणे ।  
ज्ञायतां काल इत्य् एतत् सोपायम् अभिधीयते ॥ २।३१० ॥  
विध्यत्य् अधनुषेत्य् अत्र विशेषेण निदर्श्यते ।  
सामान्यम् आश्रयः शक्तेर् यः कश् चित् प्रतिपादकः ॥ २।३११ ॥  
काकेभ्यो रक्ष्यतां सर्पिर् इति बालो ऽपि चोदितः ।  
उपघातपरे वाक्ये न श्वादिभ्यो न रक्षति ॥ २।३१२ ॥  
प्रक्षालने शरावाणां स्थाननिर्मार्जनं तथा ।  
अनुक्तम् अपि रूपेण भुज्यङ्गत्वात् प्रतीयते ॥ २।३१३ ॥  
वाक्यात् प्रकरणाद् अर्थाद् औचित्याद् देशकालतः ।  
शब्दार्थाः प्रविभज्यन्ते न रूपाद् एव केवलात् ॥ २।३१४ ॥  
संसर्गो विप्रयोगश् च साहचर्यं विरोधिता ।  
अर्थः प्रकरणं लिङ्गं शब्दस्यान्यस्य सन्निधिः ॥ २।३१५ ॥  
सामर्थ्यम् औचिती देशः कालो व्यक्तिः स्वरादयः ।  
शब्दार्थस्यानवच्छेदे विशेषस्मृतिहेतवः ॥ २।३१६ ॥  
भेदपक्षे ऽपि सारूप्याद् भिन्नार्थाः प्रतिपत्तृषु ।  
नियता यान्त्य् अभिव्यक्तिं शब्दाः प्रकरणादिभिः ॥ २।३१७ ॥  
नामाख्यातसरूपा ये कार्यान्तरनिबन्धनाः ।  
शब्दा वाक्यस्य तेष्व् अर्थो न रूपाद् अधिगम्यते ॥ २।३१८ ॥  
या प्रवृत्तिनिवृत्त्यर्था स्तुतिनिन्दाप्रकल्पना ।  
कुशलः प्रतिपत्ता ताम् अयथार्थां समीहते ॥ २।३१९ ॥  
विधीयमानं यत् कर्म दृष्टादृष्टप्रयोजनम् ।  
स्तूयते सा स्तुतिस् तस्य कर्तुर् एव प्रयोजिका ॥ २।३२० ॥  
व्याघ्रादिव्यपदेशेन यथा बालो निवर्त्यते ।  
असत्यो ऽपि तथा कश् चित् प्रत्यवायो ऽभिधीयते ॥ २।३२१ ॥  
न संविधानं कृत्वापि प्रत्यवाये तथाविधे ।  
शास्त्रेण प्रतिषिद्धे ऽर्थे विद्वान् कश् चित् प्रवर्तते ॥ २।३२२ ॥  
सर्पेषु संविधायापि सिद्धैर् मन्त्रौषधादिभिः ।  
नान्यथा प्रतिपत्तव्यं न दतो गमयेद् इति ॥ २।३२३ ॥  
क्व चित् तत्त्वसमाख्यानं क्रियते स्तुतिनिन्दयोः ।  
तत्रापि च प्रवृत्तिश् च निवृत्तिश् चोपदिश्यते ॥ २।३२४ ॥  
रूपं सर्वपदार्थानां वाक्यार्थोपनिबन्धनन् ।  
सापेक्षा ये तु वाक्यार्थाः पदार्थैर् एव ते समाः ॥ २।३२५ ॥  
वाक्यं तद् अपि मन्यन्ते यत् पदं चरितक्रियम् ।  
अन्तरेण क्रियाशब्दं वाक्यादेर् द्वित्वदर्शनात् ॥ २।३२६ ॥  
आख्यातशब्दे नियतं साधनं यत्र गम्यते ।  
तद् अप्य् एकं समाप्तार्थं वाक्यम् इत्य् अभिधीय ॥ २।३२७ ॥  
शब्दव्यवहिता बुद्धिर् अप्रयुक्तपदाश्रया ।  
अनुमानं तदर्थस्य प्रत्यये हेतुर् उच्यते ॥ २।३२८ ॥  
अपरे तु पदस्यैव तम् अर्थं प्रतिजानते ।  
शब्दान्तराभिसम्बन्धम् अन्तरेण व्यवस्थितम् ॥ २।३२९ ॥  
यस्मिन्न् उच्चरिते शब्दे यदा यो ऽर्थः प्रतीयते ।  
तम् आहुर् अर्थं तस्यैव नान्यद् अर्थस्य लक्षणम् ॥ २।३३० ॥  
क्रियार्थोपपदेष्व् एवं स्थानिनां गम्यते क्रिया ।  
वृत्तौ निरादिभिश् चैवं क्रान्ताद्यर्थः प्रतीयते ॥ २।३३१ ॥  
तानि शब्दान्तराण्य् एव पर्याया इव लौकिकाः ।  
अर्थप्रकरणाभ्यां तु तेषां स्वार्थो नियम्यते ॥ २।३३२ ॥  
प्रतिबोधाभ्युपायास् तु ये तं तं पुरुषं प्रति ।  
नावश्यं ते ऽभिसम्बद्धाः शब्दा ज्ञेयेन वस्तुना ॥ २।३३३ ॥  
असत्यां प्रतिपत्तौ वा मिथ्या वा प्रतिपादने ।  
स्वैर् अर्थैर् नित्यसम्बन्धास् ते ते शब्दा व्यवस्थिताः ॥ २।३३४ ॥  
यथाप्रकरणं द्वारम् इत्य् अस्यां कर्मणः श्रुतौ ।  
बधान देहि वेत्य् एतद् उपायाद् अवगम्यते ॥ २।३३५ ॥  
तत्र साधनवृत्तिर् यः शब्दः सत्त्वनिबन्धनः ।  
न स प्रधानभूतस्य साध्यस्यार्थस्य वाचकः ॥ २।३३६ ॥  
स्वार्थमात्रं प्रकाश्यासौ सापेक्षो विनिवर्तते ।  
अर्थस् तु तस्य सम्बन्धी प्रकल्पयति सन्निधिम् ॥ २।३३७ ॥  
पारार्थ्यस्याविशिष्टत्वान् न शब्दाच् छब्दसन्निधिः ।  
नार्थाच् छब्दस्य सान्निध्यं न शब्दाद् अर्थसन्निधिः ॥ २।३३८ ॥  
नष्टरूपम् इवाख्यातम् आक्षिप्तं कर्मवाचिना ।  
यदि प्राप्तं प्रधानत्वं युगपद् भावसत्त्वयोः ॥ २।३३९ ॥  
तैस् तु नामसरूपत्वम् आख्यातस्यास्य वर्ण्यते ।  
अन्वयव्यतिरेकाभ्यां व्यवहारो विभज्यते ॥ २।३४० ॥  
न चापि रूपात् सन्देहे वाचकत्वं निवर्तते ।  
अर्धं पशोर् इति यथा सामर्थ्यात् तद् धि कल्पते ॥ २।३४१ ॥  
सर्वं सत्त्वपदं शुद्धं यदि भावनिबन्धनम् ।  
संसर्गे च विभक्तो ऽस्य तस्यार्थो न पृथग् यदि ॥ २।३४२ ॥  
क्रियाप्रधानम् आख्यातं नाम्नां सत्त्वप्रधानता ।  
चत्वारि पदजातानि सर्वम् एतद् विरुध्यते ॥ २।३४३ ॥  
वाक्यस्य बुद्धौ नित्यत्वम् अर्थयोगं च लौकिकम् ।  
दृष्ट्वा चतुष्ट्वं नास्तीति वदत्य् औदुम्बरायणः ॥ २।३४४ ॥  
व्याप्तिमांश् च लघुश् चैव व्यवहारः पदाश्रयः ।  
लोके शास्त्रे च कार्यार्थं विभागेनैव कल्पितः ॥ २।३४५ ॥  
न लोके प्रतिपत्तॄणाम् अर्थयोगात् प्रसिद्धयः ।  
तस्माद् अलौकिको वाक्याद् अन्यः कश् चिन् न विद्यते ॥ २।३४६ ॥  
अन्यत्र श्रूयमाणैश् च लिङ्गैर् वाक्यैश् च सूचिताः ।  
स्वार्था एव प्रतीयन्ते रूपाभेदाद् अलक्षिताः ॥ २।३४७ ॥  
उत्सर्गवाक्ये यत् त्यक्तम् अशब्दम् इव शब्दवत् ।  
तद् बाधकेषु वाक्येषु श्रुतम् अन्यत्र गम्यते ॥ २।३४८ ॥  
ब्राह्मणानां श्रुतिर् दध्नि प्रक्रान्ता माठराद् विना ।  
माठरस् तक्रसम्बन्धात् तत्राचष्टे यथार्थताम् ॥ २।३४९ ॥  
अनेकाख्यातयोगे ऽपि वाक्यं न्यायापवादयोः ।  
एकम् एवेष्यते कैश् चिद् भिन्नरूपम् इव स्थितम् ॥ २।३५० ॥  
नियमः प्रतिषेधश् च विधिशेषस् तथा सति ।  
द्वितीये यो लुग् आख्यातस् तच्छेषम् अलुकं विदुः ॥ २।३५१ ॥  
निराकाङ्क्षाणि निर्वृत्तौ प्रधानानि परस्परम् ।  
तेषाम् अनुपकारित्वात् कथं स्याद् एकवाक्यता ॥ २।३५२ ॥  
विशेषविधिनार्थित्वाद् वाक्यशेषो ऽनुमीयते ।  
विधेयवन् निवर्त्ये ऽर्थे तस्मात् तुल्यं व्यपेक्षणम् ॥ २।३५३ ॥  
सञ्ज्ञाशब्दैकदेशो यस् तस्य लोपो न विद्यते ।  
विशिष्टरूपा सा सञ्ज्ञा कृता च न निवर्तते ॥ २।३५४ ॥  
सञ्ज्ञान्तराच् च दत्तादेर् नान्या सञ्ज्ञा प्रतीयते ।  
सञ्ज्ञिनं देवदत्ताख्यं दत्तशब्दः कथं वदेत् ॥ २।३५५ ॥  
सर्वैर् अवयवैस् तुल्यं सम्बन्धं समुदायवत् ।  
के चिच् छब्दस्वरूपाणां मन्यन्ते सर्वसञ्ज्ञिभिः ॥ २।३५६ ॥  
वर्णानाम् अर्थवत्त्वं तु सञ्ज्ञानां सञ्ज्ञिभिर् भवेत् ।  
सम्बद्धो ऽवयवः सञ्ज्ञा- प्रविवेके न कल्पते ॥ २।३५७ ॥  
सर्वस्वरूपैर् युगपत् सम्बन्धे सति सञ्ज्ञिनः ।  
नैकदेशसरूपेभ्यस् तत्प्रत्यायनसम्भवः ॥ २।३५८ ॥  
एकदेशात् तु सङ्घाते केषां चिज् जायते स्मृतिः ।  
स्मृतेस् तु विषयाच् छब्दात् सङ्घातार्थः प्रतीयते ॥ २।३५९ ॥  
एकदेशात् स्मृतिर् भिन्ने सङ्घाते नियता कथम् ।  
कथं प्रतीयमानः स्याच् छब्दो ऽर्थस्याभिधायकः ॥ २।३६० ॥  
एकदेशसरूपास् तु तैस् तैर् भेदैः समन्विताः ।  
अनुनिष्पादिनः शब्दाः सञ्ज्ञासु समवस्थिताः ॥ २।३६१ ॥  
साधारणत्वात् सन्दिग्धाः सामर्थ्यान् नियताश्रयाः ।  
तेषां ये साधवस् तेषु शास्त्रे लोपादि शिष्यते ॥ २।३६२ ॥  
तुल्यायाम् अनुनिष्पत्तौ ज्येद्राघा इत्य् असाधवः ।  
न ह्य् अन्वाख्यायके शास्त्रे तेषु दत्तादिवत् स्मृतिः ॥ २।३६३ ॥  
कृतणत्वाश् च ये शब्दा नित्याः खरणसादयः ।  
एकद्रव्योपदेशित्वात् तान् साधून् सम्प्रचक्षते ॥ २।३६४ ॥  
गोत्राण्य् एव तु तान्य् आहुः सञ्ज्ञाशक्तिसमन्वयात् ।  
निमित्तापेक्षणं तेषु स्वार्थे नावश्यम् इष्यते ॥ २।३६५ ॥  
व्यवहाराय नियमः सञ्ज्ञानां सञ्ज्ञिनि क्व चित् ।  
नित्य एव तु सम्बन्धो डित्थादिषु गवादिवत् ॥ २।३६६ ॥  
कृतकत्वाद् अनित्यत्वं सम्बन्धस्योपपद्यते ।  
सञ्ज्ञायां सा हि पुरुषैर् यथाकामं नियुज्यते ॥ २।३६७ ॥  
यथा हि पांसुलेखानां बालकैर् मधुरादयः ।  
सञ्ज्ञाः क्रियन्ते सर्वासु सञ्ज्ञास्व् एषैव कल्पना ॥ २।३६८ ॥  
वृद्ध्यादीनां च शास्त्रे ऽस्मिञ् शक्त्यवच्छेदलक्षणः ।  
अकृत्रिमो हि सम्बन्धो विशेषणविशेष्यवत् ॥ २।३६९ ॥  
सञ्ज्ञा स्वरूपम् आश्रित्य निमित्ते सति लौकिकी ।  
का चित् प्रवर्तते का चिन् निमित्तासन्निधाव् अपि ॥ २।३७० ॥  
शास्त्रे ऽपि महती सञ्ज्ञा स्वरूपोपनिबन्धना ।  
अनुमानं निमित्तस्य सन्निधाने प्रतीयते ॥ २।३७१ ॥  
आवृत्तेर् अनुमानं वा सारूप्यात् तत्र गम्यते ।  
शब्दभेदानुमानं वा शक्तिभेदस्य वा गतिः ॥ २।३७२ ॥  
क्व चिद् विषयभेदेन कृत्रिमा व्यवतिष्ठते ।  
सङ्ख्यायाम् एकविषयं व्यवस्थानं द्वयोर् अपि ॥ २।३७३ ॥  
विषयं कृत्रिमस्यापि लौकिकः क्व चिद् उच्चरन् ।  
व्याप्नोति दूरात् सम्बुद्धौ तथा हि ग्रहणं द्वयोः ॥ २।३७४ ॥  
सङ्घैकशेषद्वन्द्वेषु के चित् सामर्थ्यलक्षणम् ।  
प्रत्याश्रयम् अवस्थानं क्रियाणां प्रतिजानते ॥ २।३७५ ॥  
भोजनं फलरूपाभ्याम् एकैकस्मिन् समाप्यते ।  
अन्यथा हि व्यवस्थाने न तदर्थः प्रकल्पते ॥ २।३७६ ॥  
अन्नादानादिरूपां च सर्वे तृप्तिफलां भुजिम् ।  
प्रत्येकं प्रतिपद्यन्ते न तु नाट्यक्रियाम् इव ॥ २।३७७ ॥  
पाद्यवत् सा विभागेन सामर्थ्याद् अवतिष्ठते ।  
भुजिः करोति भुज्यर्थं न तन्त्रेण प्रदीपवत् ॥ २।३७८ ॥  
दृश्यादिस् तु क्रियैकापि तथाभूतेषु कर्मसु ।  
आवृत्तिम् अन्तरेणापि समुदायाश्रया भवेत् ॥ २।३७९ ॥  
भिन्नव्यापाररूपाणां व्यवहारादिदर्शने ।  
कर्तॄणां दर्शनं भिन्नं सम्भूयार्थस्य साधकम् ॥ २।३८० ॥  
लक्ष्यस्य लोकसिद्धत्वाच् छास्त्रे लिङ्गस्य दर्शनात् ।  
अर्थिष्व् आदैक्षु भेदेन वृद्धिसञ्ज्ञा समाप्यते ॥ २।३८१ ॥  
शतादानप्रधानत्वाद् दण्डने शतकर्मके ।  
अर्थिनां गुणभेदे ऽपि सङ्ख्येयो ऽर्थो न भिद्यते ॥ २।३८२ ॥  
सङ्घस्यैव विधेयत्वात् कार्यवत् प्रतिपादने ।  
तत्र तन्त्रेण सम्बन्धः समासाभ्यस्तसञ्ज्ञयोः ॥ २।३८३ ॥  
लक्षणार्था श्रुतिर् येषां कां चिद् एव क्रियां प्रति ।  
तैर् व्यस्तैश् च समस्तैश् च स धर्म उपलक्ष्यते ॥ २।३८४ ॥  
वृषलैर् न प्रवेष्टव्यम् इत्य् एतस्मिन् गृहे यथा ।  
प्रत्येकं संहतानां च प्रवेशः प्रतिषिध्यते ॥ २।३८५ ॥  
सम्भूय त्व् अर्थलिप्सादि- प्रतिषेधोपदेशने ।  
पृथग् अप्रतिषिद्धत्वात् प्रवृत्तिर् न विरुध्यते ॥ २।३८६ ॥  
व्यवायलक्षणार्थत्वाद् अट्कुप्वाङादिभिस् तथा ।  
प्रत्येकं वा समस्तैर् वा णत्वं न प्रतिषिध्यते ॥ २।३८७ ॥  
अनुग्रहार्था भोक्तॄणां भुजिर् आरभ्यते यदा ।  
देशकालाद्यभेदेन नानुगृह्णाति तान् असौ ॥ २।३८८ ॥  
पात्रादिभेदान् नानात्वं यस्यैकस्योपदिश्यते ।  
विपर्यये वा भिन्नस्य तस्यैकत्वं प्रकल्प्यते ॥ २।३८९ ॥  
संहत्यापि च कुर्वाणा भेदेन प्रतिपादिताः ।  
स्वं स्वं भोज्यं विभागेन प्राप्तं सम्भूय भुञ्जते ॥ २।३९० ॥  
वीप्साया विषयाभावाद् विरोधाद् अन्यसङ्ख्यया ।  
द्विधा समाप्त्ययोगाच् च शतं सङ्घे ऽवतिष्ठते ॥ २।३९१ ॥  
भुजिर् द्वन्द्वैकशेषाभ्यां यत्रान्यैः सह शिष्यते ।  
तत्रापि लक्षणार्थत्वाद् द्विधा वाक्यं समाप्यते ॥ २।३९२ ॥  
वाक्यान्तराणां प्रत्येकं समाप्तिः कैश् चिद् इष्यते ।  
रूपान्तरेण युक्तानां वाक्यानां तेन सङ्ग्रहः ॥ २।३९३ ॥  
न वाक्यस्याभिधेयानि भेदवाक्यानि कानि चित् ।  
तस्मिंस् तूच्चरिते भेदांस् तथान्यान् प्रतिपद्यते ॥ २।३९४ ॥  
येषां समस्तो वाक्यार्थः प्रतिभेदं समाप्यते ।  
तेषां तदानीं भिन्नस्य किं पदार्थस्य सत्तया ॥ २।३९५ ॥  
अथ तैर् एव जनितः सो ऽर्थो भिन्नेषु वर्तते ।  
पूर्वस्यार्थस्य तेन स्याद् विरोधः सह वा स्थितिः ॥ २।३९६ ॥  
सहस्थितौ विरोधित्वं स्याद् विशिष्टाविशिष्टयोः ।  
व्यभिचारी तु सम्बन्धस् त्यागे ऽर्थस्य प्रसज्यते ॥ २।३९७ ॥  
एकः साधारणो वाच्यः प्रतिशब्दम् अवस्थितः ।  
सङ्घे सङ्घिषु चार्थात्मा सन्निधाननिदेशकः ॥ २।३९८ ॥  
यथा साधारणे स्वत्वं त्यागस्य च फलं धने ।  
प्रीतिश् चाविकला तद्वत् सम्बन्धो ऽर्थेन तद्वताम् ॥ २।३९९ ॥  
वर्णानाम् अर्थवत्तायां तेनैवार्थेन तद्वति ।  
समुदाये न चैकत्वं भेदेन व्यवतिष्ठते ॥ २।४०० ॥  
एकेनैव प्रदीपेन सर्वे साधारणं धनम् ।  
पश्यन्ति तद्वद् एकेन सुपा सङ्ख्याभिधीयते ॥ २।४०१ ॥  
नार्थवत्ता पदे वर्णे वाक्ये चैवं विशिष्यते ।  
अभ्यासात् प्रक्रमो ऽन्यस् तु विरुद्ध इव दृश्यते ॥ २।४०२ ॥  
विनियोगाद् ऋते शब्दो न स्वार्थस्य प्रकाशकः ।  
अर्थाभिधानसम्बन्धम् उक्तिद्वारं प्रचक्षते ॥ २।४०३ ॥  
यथा प्रणिहितं चक्षुर् दर्शनायोपकल्पते ।  
तथाभिसंहितः शब्दो भवत्य् अर्थस्य वाचकः ॥ २।४०४ ॥  
क्रियाव्यवेतः सम्बन्धो दृष्टः करणकर्मणोः ।  
अभिधानियमस् तस्माद् अभिधानाभिधेययोः ॥ २।४०५ ॥  
बहुष्व् एकाभिधानेषु सर्वेष्व् एकार्थकारिटु ।  
यत् प्रयोक्ताभिसन्धत्ते शब्दस् तत्रावतिष्ठते ॥ २।४०६ ॥  
आम्नायशब्दान् अभ्यासे के चिद् आहुर् अनर्थकान् ।  
स्वरूपमात्रवृत्तिंश् च परेषां प्रतिपादने ॥ २।४०७ ॥  
अभिधानक्रियायोगाद् अर्थस्य प्रतिपादकान् ।  
नियोगभेदान् मन्यन्ते तान् एवैकत्वदर्शिनः ॥ २।४०८ ॥  
तेषाम् अत्यन्तनानात्वं नानात्वव्यवहारिणः ।  
अक्षादीनाम् इव प्राहुर् एकजातिसमन्वयात् ॥ २।४०९ ॥  
प्रयोगाद् अभिसन्धानम् अन्यद् एषु न विद्यते ।  
विषये यतशक्तित्वात् स तु तत्र व्यवस्थितः ॥ २।४१० ॥  
नानात्वस्यैव सञ्ज्ञानम् अर्थप्रकरणादिभिः ।  
न जात्व् अर्थान्तरे वृत्तिर् अन्यार्थानां कथं च न ॥ २।४११ ॥  
पदरूपं च यद् वाक्यम् अस्तित्वोपनिबन्धनम् ।  
कामं विमर्शस् तत्रायं न वाक्यावयवे पदे ॥ २।४१२ ॥  
यथैवानर्थकैर् वर्णैर् विशिष्टो ऽर्थो ऽभिधीयते ।  
पदैर् अनर्थकैर् एवं विशिट्टो ऽर्थो ऽभिधीयते ॥ २।४१३ ॥  
यद् अन्तराले ज्ञानं तु पदार्थेषूपजायते ।  
प्रतिपत्तेर् उपायो ऽसौ प्रक्रमानवधारणात् ॥ २।४१४ ॥  
पूर्वैर् अर्थैर् अनुगतो यथार्थात्मा परः परः ।  
संसर्ग एव प्रक्रान्तस् तथान्येष्व् अर्थवस्तुषु ॥ २।४१५ ॥  
अङ्गीकृते तु केषां चित् साध्येनार्थेन साधने ।  
आधारनियमार्थैव साधनानां पुनः श्रुतिः ॥ २।४१६ ॥  
आधारे नियमाभावात् तदाक्षेपो न विद्यते ।  
सामर्थ्यात् सम्भवस् तस्य श्रुतिस् त्व् अन्यनिवृत्तये ॥ २।४१७ ॥  
क्रिया क्रियान्तराद् भिन्ना नियताधारसाधना ।  
प्रक्रान्ता प्रतिपत्तॄणां भेदाः सम्बोधहेतवः ॥ २।४१८ ॥  
अविभागं तु शब्देभ्यः क्रमवद्भ्यो ऽपदक्रमम् ।  
प्रकाशते तदन्येषां वाक्यं वाक्यार्थ एव च ॥ २।४१९ ॥  
स्वरूपं विद्यते यस्य तस्यात्मा न निरूप्यते ।  
नास्ति यस्य स्वरूपं तु तस्यैवात्मा निरूप्यते ॥ २।४२० ॥  
अशब्दम् अपरे ऽर्थस्य रूपनिर्धारणं विदुः ।  
अर्थावभासरूपा च शब्देभ्यो जायते स्मृतिः ॥ २।४२१ ॥  
अन्यथैवाग्निसम्बन्धाद् दाहं दग्धो ऽभिमन्यते ।  
अन्यथा दाहशब्देन दाहार्थः सम्प्रतीयते ॥ २।४२२ ॥  
पृथङ्निविष्टतत्त्वानां पृथगर्थानुपातिनाम् ।  
इन्द्रियाणां यथा कार्यम् ऋते देहान् न कल्पते ॥ २।४२३ ॥  
तथा पदानां सर्वेषां पृथगर्थनिवेशिनाम् ।  
वाक्येभ्यः प्रविभक्तानाम् अर्थवत्ता न विद्यते ॥ २।४२४ ॥  
संसर्गरूपं संसृष्टेष्व् अर्थवस्तुषु गृह्यते ।  
नात्रोपाख्यायते तत्त्वम् अपदार्थस्य दर्शनात् ॥ २।४२५ ॥  
दर्शनस्यापि यत् सत्यं न तथा दर्शनं स्थितम् ।  
वस्तु संसर्गरूपेण तद् अरूपं निरूप्यते ॥ २।४२६ ॥  
अस्तित्वेनानुषक्तो वा निवृत्त्यात्मनि वा स्थितः ।  
अर्थो ऽभिधीयते यस्माद् अतो वाक्यं प्रयुज्यते ॥ २।४२७ ॥  
क्रियानुषङ्गेण विना न पदार्थः प्रतीयते ।  
सत्यो वा विपरीतो वा व्यवहारे न सो ऽस्त्य् अतः ॥ २।४२८ ॥  
सद् इत्य् एतत् तु यद् वाक्यं तद् अभूद् अस्ति नेति वा ।  
क्रियाभिधानसम्बन्धम् अन्तरेण न गम्यते ॥ २।४२९ ॥  
आख्यातपदवाच्ये ऽर्थे साधनोपनिबन्धने ।  
विना सत्त्वाभिधानेन नाकाङ्क्षा विनिवर्तते ॥ २।४३० ॥  
प्राधान्यात् तु क्रिया पूर्वम् अर्थस्य प्रविभज्यते ।  
साध्यप्रयुक्तान्य् अङ्गानि फलं तस्य प्रयोजकम् ॥ २।४३१ ॥  
प्रयोक्तैवाभिसन्धत्ते साध्यसाधनरूपताम् ।  
अर्थस्य चाभिसम्बन्ध- कल्पनां प्रसमीहते ॥ २।४३२ ॥  
पचिक्रियां करोतीति कर्मत्वेनाभिधीयते ।  
पक्तिः करणरूपं तु साध्यत्वेन प्रतीयते ॥ २।४३३ ॥  
यो ऽंशो येनोपकारेण प्रयोक्तॄणां विवक्षितः ।  
अर्थस्य सर्वशक्तित्वात् स तथैव व्यवस्थितः ॥ २।४३४ ॥  
आराद्वृत्तिषु सम्बन्धः कदा चिद् अभिधीयते ।  
आश्लिष्टो यो ऽनुपश्लिष्टः स कदा चित् प्रतीयते ॥ २।४३५ ॥  
संसृष्टानां विभक्तत्वं संसर्गश् च विवेकिनाम् ।  
नानात्मकानाम् एकत्वं नानात्वं च विपर्यये ॥ २।४३६ ॥  
सर्वात्मकत्वाद् अर्थस्य नैरात्म्याद् वा व्यवस्थितम् ।  
अत्यन्तयतशक्तित्वाच् छब्द एव निबन्धनम् ॥ २।४३७ ॥  
वस्तूपलक्षणः शब्दो नोपकारस्य वाचकः ।  
न स्वशक्तिः पदार्थानां संस्प्रष्टुं तेन शक्यते ॥ २।४३८ ॥  
सम्बन्धिधर्मा संयोगः स्वशब्देनाभिधीयते ।  
सम्बन्धः समवायस् तु सम्बन्धित्वेन गम्यते ॥ २।४३९ ॥  
लक्षणाद् व्यवतिष्ठन्ते पदार्था न तु वस्तुतः ।  
उपकारात् स एवार्थः कथं चिद् अनुगम्यते ॥ २।४४० ॥  
वाक्यार्थो यो ऽभिसम्बन्धो न तस्यात्मा क्व चित् स्थितः ।  
व्यवहारे पदार्थानां तम् आत्मानं प्रचक्षते ॥ २।४४१ ॥  
पदार्थे समुदाये वा समाप्तो नैव वा क्व चित् ।  
पदार्थरूपभेदेन तस्यात्मा प्रविभज्यते ॥ २।४४२ ॥  
अन्वाख्यानाय यो भेदः प्रतिपत्तिनिबन्धनम् ।  
साकाङ्क्षावयवं भेदे तेनान्यद् उपवर्ण्यते ॥ २।४४३ ॥  
अनेकशक्तेर् एकस्य प्रविभागो ऽनुगम्यते ।  
एकार्थत्वं हि वाक्यस्य मात्रयापि प्रतीयते ॥ २।४४४ ॥  
सम्प्रत्ययार्थाद् बाह्यो ऽर्थः सन्न् असन् वा विभज्यते ।  
बाह्यीकृत्य विभागस् तु शक्त्यपोद्धारलक्षणः ॥ २।४४५ ॥  
प्रत्ययार्थात्मनियताः शक्तयो न व्यवस्थिताः ।  
अन्यत्र च ततो रूपं न तासाम् उपलभ्यते ॥ २।४४६ ॥  
बहुष्व् अपि तिङन्तेषु साकाङ्क्षेष्व् एकवाक्यता ।  
तिङा तिङ्भ्यो निघातस्य पर्युदासस् तथार्थवान् ॥ २।४४७ ॥  
एकतिङ् यस्य वाक्यं तु शास्त्रे नियतलक्षणम् ।  
तस्यातिङ्ग्रहणेनार्थो वाक्यभेदान् न विद्यते ॥ २।४४८ ॥  
तिङन्तान्तरयुक्तेषु युक्तयुक्तेषु वा पुनः ।  
मृगः पश्यत यातीति भेदाभेदौ न तिष्ठतः ॥ २।४४९ ॥  
इतिकर्तव्यतार्थस्य सामर्थ्याद् यत्र काङ्क्ष्यते ।  
अशब्दलक्षणाकाङ्क्षं समाप्तार्थं तद् उच्यते ॥ २।४५० ॥  
तत्त्वान्वाख्यानमात्रे तु यावान् अर्थो ऽनुषज्यते ।  
विनापि तत्प्रयोगेण श्रुतेर् वाक्यं समाप्यते ॥ २।४५१ ॥  
चङ्क्रम्यमाणो ऽधीष्वात्र जपंश् चङ्क्रमणं कुरु ।  
तादर्थ्यस्याविशेषे ऽपि शब्दाद्भेदः प्रतीयते ॥ २।४५२ ॥  
फलवन्तः क्रियाभेदाः क्रियान्तरनिबन्धनाः ।  
असङ्ख्याताः क्रमोद्देशैर् एकाख्यातनिदर्शिताः ॥ २।४५३ ॥  
निवृत्तभेदा सर्वैव क्रियाख्याते ऽभिधीयते ।  
श्रुतेर् अशक्या भेदानां प्रविभागप्रकल्पना ॥ २।४५४ ॥  
अश्वमेधेन यक्ष्यन्ते राजानः सत्त्रम् आसते ।  
ब्राह्मणा इति नाख्यात- रूपाद् भेदः प्रतीयते ॥ २।४५५ ॥  
सकृच् छ्रुता सप्तदशस्व् अनावृत्तापि या क्रिया ।  
प्राजापत्येषु सामर्थ्यात् सा भेदं प्रतिपद्यते ॥ २।४५६ ॥  
देवदत्तादिषु भुजिः प्रत्येकम् अवतिष्ठते ।  
प्रतिस्वतन्त्रं वाक्यं वा भेदेन प्रतिपद्यते ॥ २।४५७ ॥  
उच्चारणे तु वाक्यानाम् अन्यद् रूपं न गृह्यते ।  
प्रतिपत्तौ तु भिन्नानाम् अन्यद् रूपं प्रतीयते ॥ २।४५८ ॥  
एकं ग्रहणवाक्यं च सामान्येनाभिधीयते ।  
कर्तरीति यथा तच् च पश्वादिषु विभज्यते ॥ २।४५९ ॥  
यद्य् आकाङ्क्षा निवर्तेत तद्भूतस्य सकृच् छ्रुतौ ।  
नैवान्येनाभिसम्बन्धं तद् उपेयात् कथं च न ॥ २।४६० ॥  
एकरूपम् अनेकार्थं तस्माद् उपनिबन्धनम् ।  
योनिर् विभागवाक्यानां तेभ्यो ऽनन्यद् इव स्थितम् ॥ २।४६१ ॥  
क्व चित् क्रिया व्यक्तिभागैर् उपकारे प्रवर्तते ।  
सामान्यभाग एवास्याः क्व चिद् अर्थस्य साधकः ॥ २।४६२ ॥  
कालभिन्नाश् च ये भेदा ये चाप्य् उष्ट्रासिकादिषु ।  
प्रक्रमे जातिभागस्य शब्दात्मा तैर् न भिद्यते ॥ २।४६३ ॥  
एकसङ्ख्येषु भेदेषु भिन्ना जात्यादिभिः क्रियाः ।  
भेदेन विनियुज्यन्ते तच्छब्दस्य सकृच् छ्रुतौ ॥ २।४६४ ॥  
अक्षादिषु यथा भिन्ना भक्षिभञ्जिदिविक्रियाः ।  
प्रयोगकालाभेदे ऽपि प्रतिभेदं पृथक् स्थिताः ॥ २।४६५ ॥  
अक्षाणां तन्त्रिणां तन्त्रम् उपायस् तुल्यरूपता ।  
एषां क्रमो विभक्तानां तन्निबद्धा सकृच् छ्रुतिः ॥ २।४६६ ॥  
द्वाव् अप्य् उपायौ शब्दानां प्रयोगे समवस्थितौ ।  
क्रमो वा यौगपद्यं वा यौ लोको नातिवर्तते ॥ २।४६७ ॥  
क्रमे विभज्यते रूपं यौगपद्ये न भिद्यते ।  
क्रिया तु यौगपद्ये ऽपि क्रमरूपानुपातिनी ॥ २।४६८ ॥  
भेदसंसर्गशक्ती द्वे शब्दाद् भिन्ने इव स्थिते ।  
यौगपद्ये ऽप्य् अनेकेन प्रयोगे भिद्यते श्रुतिः ॥ २।४६९ ॥  
अभिन्नो रूपभेदेन य एको ऽर्थो विवक्षितः ।  
तस्यावयवधर्मेण समुदायो ऽनुगृह्यते ॥ २।४७० ॥  
भेदनिर्वचने त्व् अस्य प्रत्येकं वा समाप्यते ।  
श्रुतिर् वचनभिन्ना वा वाक्यभेदे ऽवतिष्ठते ॥ २।४७१ ॥  
तत्रैकवचनान्तो वा सो ऽक्षशब्दः प्रयुज्यते ।  
प्रत्येकं वा बहुत्वेन प्रविभागो यथाश्रुति ॥ २।४७२ ॥  
द्विष्ठानि यानि वाक्यानि तेष्व् अप्य् एकत्वदर्शिनाम् ।  
अनेकशक्तेर् एकस्य स्वशक्तिः प्रविभज्यते ॥ २।४७३ ॥  
अत्यन्तभिन्नयोर् वा स्यात् प्रयोगे तन्त्रलक्षणः ।  
उपायस् तत्र संसर्गः प्रतिपत्तृषु भिद्यते ॥ २।४७४ ॥  
भेदेनाधिगतौ पूर्वं शब्दौ तुल्यश्रुती पुनः ।  
तन्त्रेण प्रतिपत्तारः प्रयोक्त्रा प्रतिपादिताः ॥ २।४७५ ॥  
एकस्यापि विवक्षायाम् अनुनिष्पद्यते परः ।  
विनाभिसन्धिना शब्दः शक्तिरूपः प्रकाशते ॥ २।४७६ ॥  
अनेका शक्तिर् एकस्य युगपच् छ्रूयते क्व चित् ।  
अग्निः प्रकाशदाहाभ्याम् एकत्रापि नियुज्यते ॥ २।४७७ ॥  
आवृत्तिशक्तिभिन्नार्थे वाक्ये सकृद् अपि श्रुते ।  
लिङ्गाद् वा तन्त्रधर्माद् वा विभागो व्यवतिष्ठते ॥ २।४७८ ॥  
सम्प्रसारणसञ्ज्ञायां लिङ्गाभ्यां वर्णवाक्ययोः ।  
प्रविभागस् तथा सूत्र एकस्मिन्न् एव जायते ॥ २।४७९ ॥  
तथा द्विर्वचने ऽचीति तन्त्रोपायाद् अलक्षणः ।  
एकशेषेण निर्देशो भाष्य एव प्रदर्शितः ॥ २।४८० ॥  
प्रायेण सङ्क्षेपरुचीन् अल्पविद्यापरिग्रहान् ।  
सम्प्राप्य वैयाकरणान् सङ्ग्रहे ऽस्तम् उपागते ॥ २।४८१ ॥  
कृते ऽथ पातञ्जलिना गुरुणा तीर्थदर्शिना ।  
सर्वेषां न्यायबीजानां महाभाष्ये निबन्धने ॥ २।४८२ ॥  
अलब्धगाधे गाम्भीर्याद् उत्तान इव सौष्ठवात् ।  
तस्मिन्न् अकृतबुद्धीनां नैवावास्थित निश्चयः ॥ २।४८३ ॥  
वैजिसौभवहर्यक्षैः शुष्कतर्कानुसारिभिः ।  
आर्षे विप्लाविते ग्रन्थे सङ्ग्रहप्रतिकञ्चुके ॥ २।४८४ ॥  
यः पातञ्जलिशिष्येभ्यो भ्रष्टो व्याकरणागमः ।  
कालेन दाक्षिणात्येषु ग्रन्थमात्रो व्यवस्थितः ॥ २।४८५ ॥  
पर्वताद् आगमं लब्ध्वा भाष्यबीजानुसारिभिः ।  
स नीतो बहुशाखत्वं चान्द्राचार्यादिभिः पुनः ॥ २।४८६ ॥  
न्यायप्रस्थानमार्गांस् तान् अभ्यस्य स्वं च दर्शनम् ।  
प्रणीतो गुरुणास्माकम् अयम् आगमसङ्ग्रहः ॥ २।४८७ ॥  
वर्त्मनाम् अत्र केषां चिद् वस्तुमात्रम् उदाहृतम् ।  
काण्डे तृतीये न्यक्षेण भविष्यति विचारणा ॥ २।४८८ ॥  
प्रज्ञा विवेकं लभते भिन्नैर् आगमदर्शनैः ।  
कियद् वा शक्यम् उन्नेतुं स्वतर्कम् अनुधावता ॥ २।४८९ ॥  
तत् तद् उत्प्रेक्षमाणानां पुराणैर् आगमैर् विना ।  
अनुपासितवृद्धानां विद्या नातिप्रसीदति ॥ २।४९० ॥  
    
॥ इति भर्तृहरिकृते वाक्यपदीये वाक्यकाण्डं समाप्तम् ॥  
    
३। पदकाण्डम्  
    
३।१। जातिसमुद्देशः  
    
द्विधा कैश् चित् पदं भिन्नं चतुर्धा पञ्चधापि वा ।  
अपोद्धृत्यैव वाक्येभ्यः प्रकृतिप्रत्ययादिवत् ॥ ३।१।१ ॥  
पदार्थानाम् अपोद्धारे जातिर् वा द्रव्यम् एव वा ।  
पदार्थौ सर्वशब्दानां नित्याव् एवोपवर्णितौ ॥ ३।१।२ ॥  
केषां चित् साहचर्येण जातिः शक्त्युपलक्षणम् ।  
खदिरादिष्व् अशक्तेषु शक्तः प्रतिनिधीयते ॥ ३।१।३ ॥  
अस्वातन्त्र्यफलो बन्धिः प्रमाणादीव शिष्यते ।  
अतो जात्यभिधाने ऽपि शक्तिहीनं न गृह्यते ॥ ३।१।४ ॥  
संश्लेषमात्रं बध्नातिर् यदि स्यात् तु विवक्षितः ।  
शक्त्याश्रये ततो लिङ्गं प्रमाणाद्यनुशासनम् ॥ ३।१।५ ॥  
स्वजातिः प्रथमं शब्दैः सर्वैर् एवाभिधीयते ।  
ततो ऽर्थजातिरूपेषु तदध्यारोपकल्पना ॥ ३।१।६ ॥  
यथा रक्ते गुणे तत्त्वं कषाये व्यपदिश्यते ।  
संयोगिसन्निकर्षाच् च वस्त्रादिष्व् अपि गृह्यते ॥ ३।१।७ ॥  
तथा शब्दार्थसम्बन्धाच् छब्दे जातिर् अवस्थिता ।  
व्यपदेशे ऽर्थजातीनां जातिकार्याय कल्पते ॥ ३।१।८ ॥  
जात्ज्शब्दैकशेषे सा जातीनां जातिर् इष्यते ।  
शब्दजातय इत्य् अत्र तज्जातिः शब्दजातिषु ॥ ३।१।९ ॥  
या शब्दजातिशब्देषु शब्देभ्यो भिन्नलक्षणा ।  
जातिः सा शब्दजातित्वम् अव्यतिक्रम्य वर्तते ॥ ३।१।१० ॥  
अर्थजात्यभिधाने ऽपि सर्वे जात्यभिधायिनः ।  
व्यापारलक्षणा यस्मात् पदार्थाः समवस्थिताः ॥ ३।१।११ ॥  
जातौ पदार्थे जातिर् वा विसेषो वापि जातिवत् ।  
शब्दैर् अपेक्ष्यते यस्माद् अतस् ते जातिवाचिनः ॥ ३।१।१२ ॥  
द्रव्यधर्मा पदार्थे तु द्रव्ये सर्वो ऽर्थ उच्यते ।  
द्रव्यधर्माश्रयाद् द्रव्यम् अतः सर्वो ऽर्थ इष्यते ॥ ३।१।१३ ॥  
अनुप्रवृत्तिधर्मो वा जातिः स्यात् सर्वजातिषु ।  
व्यावृत्तिधर्मसामान्यं विशेषे जातिर् इष्यते ॥ ३।१।१४ ॥  
संयोगिधर्मभेदेन देशे च परिकल्पिते ।  
तेषु देशेषु सामान्यम् आकाशस्यापि विद्यते ॥ ३।१।१५ ॥  
अदेशानां घटादीनां देशाः सम्बन्धिनो यथा ।  
आकाशस्याप्य् अदेशस्य देशाः संयोगिनस् तथा ॥ ३।१।१६ ॥  
भिन्नवस्त्वाश्रया बुद्धिः संयोगिष्व् अनुवर्तते ।  
समवायिषु भेदस्य ग्रहणं विनिवर्तते ॥ ३।१।१७ ॥  
अतः संयोगिदेशानां गौणत्वं परिकल्प्यते ।  
अविवेकात् प्रदेशेभ्यो मुख्यत्वं समवायिनाम् ॥ ३।१।१८ ॥  
अनुप्रवृत्तिरूपा या प्रख्या ताम् आकृतिं विदुः ।  
के चिद् व्यावृत्तिरूपां तु द्रव्यत्वेन प्रचक्षते ॥ ३।१।१९ ॥  
भिन्ना इति परोपाधिर् अभिन्ना इति वा पुनः ।  
भावात्मसु प्रपञ्चो ऽयं संसृष्टेष्व् एव जायते ॥ ३।१।२० ॥  
नैकत्वं नापि नानात्वं न सत्त्वं न च नास्तिता ।  
आत्मतत्त्वेषु भावानाम् असंसृष्टेषु विद्यते ॥ ३।१।२१ ॥  
सर्वशक्त्यात्मभूतत्वम् एकस्यैवेति निर्णये ।  
भावानाम् आत्मभेदस्य कल्पना स्याद् अनर्थिका ॥ ३।१।२२ ॥  
तस्माद् द्रव्यादयः सर्वाः शक्तयो भिन्नलक्षणाः ।  
संसृष्टाः पुरुषार्थस्य साधिका न तु केवलाः ॥ ३।१।२३ ॥  
यथैव चेन्द्रियादीनाम् आत्मभूता समग्रता ।  
तथा सम्बन्धिसम्बन्ध- संसर्गे ऽपि प्रतीयते ॥ ३।१।२४ ॥  
न तद् उत्पद्यते किं चिद् यस्य जातिर् न विद्यते ।  
आत्माभिव्यक्तये जातिः कारणानां प्रयोजिका ॥ ३।१।२५ ॥  
कारणेषु पदं कृत्वा नित्यानित्येषु जातयः ।  
क्व चित् कार्येष्व् अभिव्यक्तिम् उपयान्ति पुनः पुनः ॥ ३।१।२६ ॥  
निर्वर्त्यमानं यत् कर्म जातिस् तत्रापि साधनम् ।  
स्वाश्रयस्याभिनिच्पत्त्यै सा क्रियायाः प्रयोजिका ॥ ३।१।२७ ॥  
विधौ वा प्रतिषेधे वा ब्राह्मणत्वादि साधनम् ।  
व्यक्त्याश्रिताश्रिता जातेः सङ्ख्याजातिर् विशेषिका ॥ ३।१।२८ ॥  
यथा जलादिभिर् व्यक्तं मुखम् एवाभिधीयते ।  
तथा द्रव्यैर् अभिव्यक्ता जातिर् एवाभिधीयते ॥ ३।१।२९ ॥  
यथेन्द्रियगतो भेद इन्द्रियग्रहणाद् ऋते ।  
इन्द्रियार्थेष्वदृश्यो ऽपि ज्ञानभेदाय कल्पते ॥ ३।१।३० ॥  
तथात्मरूपग्रहणात् केषां चिद् व्यक्तयो विना ।  
सामान्यज्ञानभेदानाम् उपयान्ति निमित्तताम् ॥ ३।१।३१ ॥  
सत्यासत्यौ तु यौ भागौ प्रतिभावं व्यवस्थितौ ।  
सत्यं यत् तत्र सा जातिर् असत्या व्यक्तयः स्मृताः ॥ ३।१।३२ ॥  
सम्बन्धिभेदात् सत्तैव भिद्यमाना गवादिषु ।  
जातिर् इत्य् उच्यते तस्यां सर्वे शब्दा व्यवस्थिताः ॥ ३।१।३३ ॥  
तां प्रातिपदिकार्थं च धात्वर्थं च प्रचक्षते ।  
सा नित्या सा महान् आत्मा ताम् आहुस् त्वतलादयः ॥ ३।१।३४ ॥  
प्राप्तक्रमा विशेषेषु क्रिया सैवाभिधीयते ।  
क्रमरूपस्य संहारे तत् सत्त्वम् इति कथ्यते ॥ ३।१।३५ ॥  
सैव भावविकारेउ षड् अवस्थाः प्रपद्यते ।  
क्रमेण शक्तिभिः स्वाभिर् एवं प्रत्यवभासते ॥ ३।१।३६ ॥  
आत्मभूतः क्रमो ऽप्य् अस्या यत्रेदं कालदर्शनम् ।  
पौर्वापर्यादिरूपेण प्रविभक्तम् इव स्थितम् ॥ ३।१।३७ ॥  
तिरोभावाभ्युपगमे भावानां सैव नास्तिता ।  
लब्धक्रमे तिरोभावे नश्यतीति प्रतीयते ॥ ३।१।३८ ॥  
पूर्वस्मात् प्रच्युता धर्माद् अप्राप्ता चोत्तरं पदम् ।  
तदन्तराले भेदानाम् आश्रयाज् जन्म कथ्यते ॥ ३।१।३९ ॥  
आश्रयः स्वात्ममात्रा वा भावा वा व्यतिरेकिणः ।  
स्वशक्तयो वा सत्ताया भेददर्शनहेतवः ॥ ३।१।४० ॥  
पृथिव्यादिष्व् अभिव्यक्तौ न संस्थानम् अपेक्षते ।  
अनुच्छिन्नाश्रयाज् जातिर् अनित्ये ऽप्य् आश्रये स्थिता ॥ ३।१।४१ ॥  
अनुच्छेद्याश्रयाम् एके सर्वां जातिं प्रचक्षते ।  
न यौगपद्यं प्रलये सर्वस्येति व्यवस्थिताः ॥ ३।१।४२ ॥  
प्रकृतौ प्रविलीनेषु भेदेष्व् एकत्वदर्शिनाम् ।  
द्रव्यसत्त्वं प्रपद्यन्ते स्वाश्रया एव जातयः ॥ ३।१।४३ ॥  
ब्राह्मणत्वादयो भावाः सर्वप्राणिष्व् अवस्थिताः ।  
अभिव्यक्ताः स्वकार्याणां साधका इत्य् अपि स्मृतिः ॥ ३।१।४४ ॥  
चित्रादिष्व् अप्य् अभिव्यक्तिर् जातीनां कैश् चिद् इष्यते ।  
प्राण्याश्रितास् तु ताः प्राप्तौ निमित्तं पुण्यपापयोः ॥ ३।१।४५ ॥  
ज्ञानं त्व् अस्मद्विशिष्टानां तासु सर्वेन्द्रियं विदुः ।  
अभ्यासान् मणिरूप्यादि- विशेषेष्व् इव तद्विदाम् ॥ ३।१।४६ ॥  
जात्युत्पलादिगन्धादौ भेदतत्त्वं यद् आश्रितम् ।  
तद् भावप्रत्ययैर् लोके ऽनित्यत्वान् नाभिधीयते ॥ ३।१।४७ ॥  
अस्वशब्दाभिधानास् तु नरसिंहादिजातयः ।  
सरूपावयवेवान्या तासु श्रुतिर् अवस्थिता ॥ ३।१।४८ ॥  
जात्यवस्थापरिच्छेदे सङ्ख्या सङ्ख्यात्वम् एव वा ।  
विप्रकर्षे ऽपि संसर्गाद् उपकाराय कल्पते ॥ ३।१।४९ ॥  
लक्षणा शब्दसंस्कारे व्यापारः कार्यसिद्धये ।  
सङ्ख्याकर्मादिशक्तीनां श्रुतिसाम्ये ऽपि दृश्यते ॥ ३।१।५० ॥  
न विना सङ्ख्यया कश् चित् सत्त्वभूतो ऽर्थ उच्यते ।  
अतः सर्वस्य निर्देशे सङ्ख्या स्याद् अविवक्षिता ॥ ३।१।५१ ॥  
एकत्वं वा बहुत्वं वा केषां चिद् अविवक्षितम् ।  
तद् धि जात्यभिधानाय द्वित्वं तु स्याद् विवक्षितम् ॥ ३।१।५२ ॥  
यद्य् एतौ व्याधितौ स्यातां देयं स्याद् इदम् औषधम् ।  
इत्य् एवं लक्षणे ऽर्थस्य द्वित्वं स्याद् अविवक्षितम् ॥ ३।१।५३ ॥  
एकादिशब्दवाच्यायाः कर्मस्व् अङ्गत्वम् इष्यते ।  
सङ्ख्यायाः खनति द्वाभ्याम् इति रूपाद् धि साश्रिता ॥ ३।१।५४ ॥  
यजेत पशुनेत्य् अत्र संस्कारस्यापि सम्भवे ।  
यथा जातिस् तथैकत्वं साधनत्वेन गम्यते ॥ ३।१।५५ ॥  
लिङ्गात् तु स्याद् द्वितीयादेस् तद् एकत्वं विवक्षितम् ।  
एकार्थविषयत्वे च तल्लिङ्गं जातिसङ्ख्ययोः ॥ ३।१।५६ ॥  
अन्यत्राविहितस्यैव स विधिः प्रथमं पशोः ।  
क्रियायाम् अङ्गभावश् च तत् त्व् एतस्माद् विवक्षितम् ॥ ३।१।५७ ॥  
ग्रहास् त्व् अन्यत्र विहिता भिन्नसङ्ख्याः पृथक् पृथक् ।  
प्राजापत्या नवेत्य् एवम्- आदिभेदसमन्विताः ॥ ३।१।५८ ॥  
अङ्गत्वेन प्रतीतानां सम्मार्गे त्व् अङ्गिनां पुनः ।  
निर्देशं प्रति या सङ्ख्या सा कथं स्याद् विवक्षिता ॥ ३।१।५९ ॥  
नान्यत्र विधिर् अस्तीति संस्कारो नापि चाङ्गिता ।  
हेतुः सङ्ख्याविवक्षाया यत्नात् सा हि विवक्षिता ॥ ३।१।६० ॥  
सम्मार्जने विशेषश् च न ग्रहे क्व चिद् आश्रितः ।  
विहीतास् ते च संस्कार्याः सर्वेषाम् आश्रयस् ततः ॥ ३।१।६१ ॥  
प्रत्याश्रयं समाप्तायां जाताव् एकेन चेत् क्रिया ।  
पशुना न प्रकल्पेत तत् स्याद् एव प्रकल्पनम् ॥ ३।१।६२ ॥  
एकेन च प्रसिद्धायां क्रियायां यदि सम्भवात् ।  
पश्वन्तरम् उपादेयम् उपादानम् अनर्थकम् ॥ ३।१।६३ ॥  
यथैवाहितगर्भायां गर्भाधानम् अनर्थकम् ।  
तथैकेन प्रसिद्धायां पश्वन्तरम् अनर्थकम् ॥ ३।१।६४ ॥  
तावतार्थस्य सिद्धत्वाद् एकत्वस्याव्यतिक्रमम् ।  
के चिद् इच्छन्ति न त्व् अत्र सङ्ख्याङ्गत्वेन गृह्यते ॥ ३।१।६५ ॥  
द्वितीयादि तु यल् लिङ्गम् उक्तन्यायानुवादि तत् ।  
नसङ्ख्या साधनत्वेन जातिवत् तेन गम्यते ॥ ३।१।६६ ॥  
अन्वयव्यतिरेकाभ्यां सङ्ख्याभ्युपगमे सति ।  
युक्तं यत् साधनत्वं स्यान् न त्व् अन्यार्थोपलक्षणम् ॥ ३।१।६७ ॥  
साधनत्वे पदार्थस्य सामर्थ्यं न प्रहीयते ।  
सङ्ख्याव्यापारधर्मो ऽतस् तेन लिङ्गेन गम्यते ॥ ३।१।६८ ॥  
अपूर्वस्य विधेयत्वात् प्राधान्यम् अवसीयते ।  
विहितस्य परार्थत्वाच् छेषभावः प्रतीयते ॥ ३।१।६९ ॥  
सम्मार्गस्य विधेयत्वाद् अन्यत्र विहिते ग्रहे ।  
विधिवाक्ये श्रुता सङ्ख्या लक्षणायां न बाध्यते ॥ ३।१।७० ॥  
विधिवाक्यान्तरे सङ्ख्या पशोर् नास्ति विरोधिनी ।  
तस्मात् सगुण एवासौ सहैकत्वेन गम्यते ॥ ३।१।७१ ॥  
निर्ज्ञातद्रव्यसम्बन्धे यः कर्मण्य् उपदिश्यते ।  
गुणस् तेनार्थिता तस्य द्रव्येणेव प्रतीयते ॥ ३।१।७२ ॥  
कश् चिद् एव गुणो द्रव्ये यथा सामर्थ्यलक्षणः ।  
आधारो ऽपि गुणस्यैवं प्राप्तः सामर्थ्यलक्षणः ॥ ३।१।७३ ॥  
तयोस् तु पृथगर्थित्वे सम्बन्धो यः प्रतीयते ।  
न तस्मिन्न् उपघातो ऽस्ति कल्प्यम् अन्यन् न चाश्रुतम् ॥ ३।१।७४ ॥  
क्रियया यो ऽभिसम्बन्धः स श्रुतिप्रापितस् तयोः ।  
आश्रयाश्रयिणोर् वाक्यान् नियमस् त्व् अवतिष्ठते ॥ ३।१।७५ ॥  
तत्र द्रव्यगुणाभावे प्रत्येकं स्याद् विकल्पनम् ।  
श्रुतिप्राप्तो हि सम्बन्धो बलवान् वाक्यलक्षणात् ॥ ३।१।७६ ॥  
यदा तु जातिः शक्तिर् वा क्रियां प्रत्य् उपदिश्यते ।  
सामर्थ्यात् सन्निधीयेते तत्र द्रव्यगुणौ तदा ॥ ३।१।७७ ॥  
जातीनां च गुणानां च तुल्ये ऽङ्गत्वे क्रियां प्रति ।  
गुणाः प्रतिनिधीयन्ते छागादीनां न जातयः ॥ ३।१।७८ ॥  
व्यक्तिशक्तेः समासन्ना जातयो न तथा गुणाः ।  
साक्षाद् द्रव्यं क्रियायोगि गुणस् तस्माद् विकल्पते ॥ ३।१।७९ ॥  
साम्येनान्यतराभावे विकल्पः कैश् चिद् इष्यते ।  
अतद्गुणो ऽतश् छागः स्यान् मेषो वा तद्गुणो भवेत् ॥ ३।१।८० ॥  
जातेर् आश्रितसङ्ख्यायाः प्रवृत्तिर् उपलभ्यते ।  
सङ्ख्याविशेषम् उत्सृज्य क्व चित् सैव प्रवर्तते ॥ ३।१।८१ ॥  
पराङ्गभूतं सामान्यं युज्यते द्रव्यसङ्ख्यया ।  
स्वार्थं प्रवर्तमानं तु न सङ्ख्याम् अवलम्बते ॥ ३।१।८२ ॥  
यजेत पशुनेत्य् अत्र यज्यर्थायां पशुश्रुतौ ।  
कृतार्थैकेन पशुना प्रधानं भवति क्रिया ॥ ३।१।८३ ॥  
यावतां सम्भवो यस्य स कुर्यात् तावतां यदि ।  
आलम्भनं गुणैस् तेन प्रधानं स्यात् प्रयोजितम् ॥ ३।१।८४ ॥  
सम्मृज्यमानतन्त्रे तु ग्रहे यत्र क्रियाश्रुतिः ।  
सङ्ख्याविशेषग्रहणं नैव तत्राद्रियामहे ॥ ३।१।८५ ॥  
शिष्यमाणपरे वाक्ये यद् एकग्रहणं कृतम् ।  
शेषे विशिष्टसङ्ख्ये ऽपि व्यक्तं तल्लिङ्गदर्शनम् ॥ ३।१।८६ ॥  
समासप्रत्ययविधौ यथा निपतिता श्रुतिः ।  
गुणानां परतन्त्राणां न्यायेनैवोपपद्यते ॥ ३।१।८७ ॥  
गुणे ऽपि नाङ्गीक्रियते प्रधानान्तरसिद्धये ।  
सङ्ख्या कर्ता तथा कर्मण्य् अविशिष्टः प्रतीयते ॥ ३।१।८८ ॥  
यस्यान्यस्य प्रसक्तस्य नियमार्था पुनः श्रुतिः ।  
सरूपसमुदायात् तु विभक्तिर् या विधीयते ॥ ३।१।८९ ॥  
निवृत्तौ चरितार्थत्वात् सङ्ख्या तत्राविवक्षिता ।  
एकस् तत्रार्थवान् सिद्धः समुदायस्य वाचकः ॥ ३।१।९० ॥  
प्रत्ययस्य प्रधानस्य समासस्यापि वा विधौ ।  
सिद्धः सङ्ख्याविवक्षायां सर्वथानुग्रहो गुणे ॥ ३।१।९१ ॥  
अभेदरूपं सादृश्यम् आत्मभूताश् च शक्तयः ।  
जातिपर्यायवाचित्वम् एषाम् अप्य् उपवर्ण्यते ॥ ३।१।९२ ॥  
दण्डोपादित्सया दण्डं यद्य् अपि प्रतिपद्यते ।  
न तस्माद् एव सामर्थ्यात् स दण्डीति प्रतीयते ॥ ३।१।९३ ॥  
नेच्छानिमित्ताद् इच्छावान् इति ज्ञानं प्रवर्तते ।  
तस्मात् सत्य् अपि सामर्थ्ये बुद्धिर् अर्थान्तराश्रया ॥ ३।१।९४ ॥  
स्वभावो ऽव्यपदेश्यो वा सामर्थ्यं वावतिष्ठते ।  
सर्वस्यान्ते यतस् तस्माद् व्यवहारो न कल्पते ॥ ३।१।९५ ॥  
यदा भेदान् परित्यज्य बुद्ध्यैक इव गृह्यते ।  
व्यक्त्यात्मैव तदा तत्र बुद्धिर् एका प्रवर्तते ॥ ३।१।९६ ॥  
भेदरूपैर् अनुस्यूतं यदैकम् इव मन्यते ।  
समूहावग्रहा बुद्धिर् बहुभ्यो जायते तदा ॥ ३।१।९७ ॥  
यदा सहविवक्षायाम् एकबुद्धिनिबन्धनः ।  
बद्धावयवविच्छेदः समुदायो ऽभिधीयते ॥ ३।१।९८ ॥  
प्रतिक्रियं समाप्तत्वाद् एको भेदसमन्वितः ।  
द्वन्द्वे द्वित्वादिभेदेन तदासाव् उपगम्यते ॥ ३।१।९९ ॥  
सकृत्प्रवृत्ताव् एकत्वम् आवृत्तौ सदृशात्मताम् ।  
भिन्नात्मकानां व्यक्तीनां भेदापोहात् प्रपद्यते ॥ ३।१।१०० ॥  
अनुप्रवृत्तेति यथा- भिन्ना बुद्धिः प्रतीयते ।  
अर्थो व्यावृत्तरूपो ऽपि तथा तत्त्वेन गृह्यते ॥ ३।१।१०१ ॥  
सरूपाणां च सर्वेषां न भेदोपनिपातिनः ।  
विद्यन्ते वाचकाः शब्दा नापि भेदो ऽवधार्यते ॥ ३।१।१०२ ॥  
ज्ञानशब्दार्थविषया विशेषा ये व्यवस्थिताः ।  
तेषां दुरवधारत्वाज् ज्ञानाद्येकत्वदर्शनम् ॥ ३।१।१०३ ॥  
ज्ञानेष्व् अपि यथार्थेषु तथा सर्वेषु जातयः ।  
संसर्गदर्शने सन्ति ताश् चार्थस्य प्रसाधिकाः ॥ ३।१।१०४ ॥  
ज्ञेयस्थम् एव सामान्यं ज्ञानानाम् उपकारकम् ।  
न जातु ज्ञेयवज् ज्ञानं पररूपेण रूप्यते ॥ ३।१।१०५ ॥  
यथा ज्योतिः प्रकाशेन नान्येनाभिप्रकाश्यते ।  
ज्ञानाकारस् तथान्येन न ज्ञानेनोपगृह्यते ॥ ३।१।१०६ ॥  
न चात्मसमवेतस्य सामान्यस्यावधारणे ।  
ज्ञानशक्तिः समर्था स्याज् ज्ञातस्यान्यस्य वस्तुनः ॥ ३।१।१०७ ॥  
अयौगपद्ये ज्ञानानाम् अस्येत्य् अग्रहणं न च ।  
यथोपलब्धि स्मरणम् उपलब्धे च जायते ॥ ३।१।१०८ ॥  
घटज्ञानम् इति ज्ञानं घटज्ञानविलक्षणम् ।  
घट इत्य् अपि यज् ज्ञानं विषयोपनिपाति तत् ॥ ३।१।१०९ ॥  
यतो विषयरूपेण ज्ञानरूपं न गृह्यते ।  
अर्थरूपविविक्तं च स्वरूपं नावधार्यते ॥ ३।१।११० ॥  
    
॥इति जातिसमुद्देशः ॥  
    
३।२ द्रव्यसमुद्देशः  
    
आत्मा वस्तु स्वभावश् च शरीरं तत्त्वम् इत्य् अपि ।  
द्रव्यम् इत्य् अस्य पर्यायास् तच् च नित्यम् इति स्मृतम् ॥ ३।२।१ ॥  
सत्यं वस्तु तदाकारैर् असत्यैर् अवधार्यते ।  
असत्योपाधिभिः शब्दैः सत्यम् एवाभिधीयते ॥ ३।२।२ ॥  
अध्रुवेण निमित्तेन देवदत्तगृहं यथा ।  
गृहीतं गृहशब्देन शुद्धम् एवाभिधीयते ॥ ३।२।३ ॥  
सुवर्णादि यथा युक्तं स्वैर् आकारैर् अपायिभिः ।  
रुचकाद्यभिधानानां शुद्धम् एवैति वाच्यताम् ॥ ३।२।४ ॥  
आकारैश् च व्यवच्छेदात् सार्वार्थ्यम् अवरुध्यते ।  
यथैव चक्षुरादीनां सामर्थ्यं नालिकादिभिः ॥ ३।२।५ ॥  
तेष्व् आकारेषु यः शब्दस् तथाभूतेषु वर्तते ।  
तत्त्वात्मकत्वात् तेनापि नित्यम् एवाभिधीयते ॥ ३।२।६ ॥  
न तत्त्वातत्त्वयोर् भेद इति वृद्धेभ्य आगमः ।  
अतत्त्वम् इति मन्यन्ते तत्त्वम् एवाविचारितम् ॥ ३।२।७ ॥  
विकल्परूपं भजते तत्त्वम् एवाविकल्पितम् ।  
न चात्र कालभेदो ऽस्ति कालभेदश् च गृह्यते ॥ ३।२।८ ॥  
यथा विषयधर्माणां ज्ञाने ऽत्यन्तम् असम्भवः ।  
तदात्मेव च तत् सिद्धम् अत्यन्तम् अतदात्मकम् ॥ ३।२।९ ॥  
तथा विकाररूपाणां तत्त्वे ऽत्यन्तम् असम्भवः ।  
तदात्मेव च तत् तत्त्वम् अत्यन्तम् अतदात्मकम् ॥ ३।२।१० ॥  
सत् यम् आकृतिसंहारे यद् अन्ते व्यवतिष्ठते ।  
तन् नित्यं शब्दवाच्यं तच् छब्दात् तच् च न भिद्यते ॥ ३।२।११ ॥  
न तद् अस्ति न तन् नास्ति न तद् एकं न तत् पृथक् ।  
न संसृष्टं विभक्तं न विकृतं न न चान्यथा ॥ ३।२।१२ ॥  
तन् नास्ति विद्यते तच् च तद् एकं तत् पृथक् पृथक् ।  
संसृष्टं च विभक्तं च विकृतं तत् तद् अन्यथा ॥ ३।२।१३ ॥  
तस्य शब्दार्थसम्बन्ध- रूपम् एकस्य दृश्यते ।  
तद् दृश्यं दर्शनं द्रष्टा दर्शने च प्रयोजनम् ॥ ३।२।१४ ॥  
विकारापगमे सत्यं सुवर्णं कुण्डले यथा ।  
विकारापगमे सत्यां तथाहुः प्रकृतिं पराम् ॥ ३।२।१५ ॥  
वाच्या सा सर्वशब्दानां शब्दाश् च न पृथक् ततः ।  
अपृथक्त्वे च सम्बन्धस् तयोर् नानात्मनोर् इव ॥ ३।२।१६ ॥  
आत्मा परः प्रियो द्वेष्यो वक्ता वाच्यं प्रयोजनम् ।  
विरुद्धानि यथैकस्य स्वप्ने रूपाणि चेतसः ॥ ३।२।१७ ॥  
अजन्मनि तथा नित्ये पौर्वापर्यविवर्जिते ।  
तत्त्वे जन्मादिरूपत्वं विरुद्धम् उपलभ्यते ॥ ३।२।१८ ॥  
    
॥ इति द्रव्यसमुद्देशः ॥  
    
३।३ सम्बन्धसमुद्देशः  
    
ज्ञानं प्रयोक्तुर् बाह्यो ऽर्थः स्वरूपं च प्रतीयते ।  
शब्दैर् उच्चरितैस् तेषां सम्बन्धः समवस्थितः ॥ ३।३।१ ॥  
प्रतिपत्तुर् भवत्य् अर्थे ज्ञाने वा संशयः क्व चित् ।  
स्वरूपेषूपलभ्येषु व्यभिचारो न विद्यते ॥ ३।३।२ ॥  
अस्यायं वाचको वाच्य इति षष्ठ्या प्रतीयते ।  
योगः शब्दार्थयोस् तत्त्वम् अप्य् अतो व्यपदिश्यते ॥ ३।३।३ ॥  
नाभिधानं स्वधर्मेण सम्बन्धस्यास्ति वाचकम् ।  
अत्यन्तपरतन्त्रत्वाद् रूपं नास्यापदिश्यते ॥ ३।३।४ ॥  
उपकारात् स यत्रास्ति धर्मस् तत्रानुगम्यते ।  
शक्तीनाम् अपि सा शक्तिर् गुणानाम् अप्य् असौ गुणः ॥ ३।३।५ ॥  
तद्धर्मणोस् तु ताच्छब्द्यं संयोगसमवाययोः ।  
तयोर् अप्य् उपकारार्था नियतास् तदुपाधयः ॥ ३।३।६ ॥  
का चिद् एव हि सावस्था कार्यप्रसवसूचिता ।  
कस्य चित् केन चिद् यस्यां संयोग उपजायते ॥ ३।३।७ ॥  
निरात्मकानाम् उत्पत्तौ नियमः क्व चिद् एव यः ।  
तेनैवाव्यपवर्गश् च प्राप्त्यभेदे स यत्कृतः ॥ ३।३।८ ॥  
आत्मान्तरस्य येनात्मा तदात्मेवावधार्यते ।  
यतश् चैकत्वनानात्वं तत्त्वं नाध्यवसीयते ॥ ३।३।९ ॥  
तां शक्तिं समवायाख्यां शक्तीनाम् उपकारिणीम् ।  
भेदाभेदाव् अतिक्रान्ताम् अन्यथैव व्यवस्थिताम् ॥ ३।३।१० ॥  
धर्मं सर्वपदार्थानाम् अतीतः सर्वलक्षणः ।  
अनुगृह्णाति सम्बन्ध इति पूर्वेभ्य आगमः ॥ ३।३।११ ॥  
पदार्थीकृत एवान्यैः सर्वत्राभ्युपगम्यते ।  
सम्बन्धस् तेन शब्दार्थः प्रविभक्तुं न शक्यते ॥ ३।३।१२ ॥  
समवायात् स्व आधारः स्वा च जातिः प्रतीयते ।  
एकार्थसमवायात् तु गुणाः स्वाधार एव ये ॥ ३।३।१३ ॥  
द्रव्यत्वसत्तासंयोगाः स्वान्याधारोपबन्धनाः ।  
तत्प्रदेशविभागाश् च गुणा द्वित्वादयश् च ये ॥ ३।३।१४ ॥  
के चित् स्वाश्रयसंयुक्ताः के चित् तत्समवायिनः ।  
संयुक्तसमवेतेषु समवेतास् तथापरे ॥ ३।३।१५ ॥  
स्वाश्रयेण तु संयुक्तैः संयुक्तं विभु गम्यते ।  
समवायस्य सम्बन्धो नापरस् तत्र दृश्यते ॥ ३।३।१६ ॥  
सम्बन्धस्याविशिष्टत्वान् न चात्र नियमो भवेत् ।  
तस्माच् छब्दार्थयोर् नैवं सम्बन्धः परिकल्प्यते ॥ ३।३।१७ ॥  
अदृष्टवृत्तिलाभेन यथा संयोग आत्मनः ।  
क्व चित् स्वस्वामियोगाख्यो ऽभेदे ऽन्यत्रापि स क्रमः ॥ ३।३।१८ ॥  
प्राप्तिं तु समवायाख्यां वाच्यधर्मातिवर्तिनीम् ।  
प्रयोक्ता प्रतिपत्ता वा न शब्दैर् अनुगच्छति ॥ ३।३।१९ ॥  
अवाच्यम् इति यद् वाच्यं तद् अवाच्यतया यदा ।  
वाच्यम् इत्य् अवसीयेत वाच्यम् एव तदा भवेत् ॥ ३।३।२० ॥  
अथाप्य् अवाच्यम् इत्य् एवं न तद् वाच्यं प्रतीयते ।  
विवक्षितास्य यावस्था सैव नाध्यवसीयते ॥ ३।३।२१ ॥  
तथान्यथा सर्वथा च यस्यावाच्यत्वम् उच्यते ।  
तत्रापि नैव सावस्था तैः शब्दैः प्रतिषिध्यते ॥ ३।३।२२ ॥  
न हि संशयरूपे ऽर्थे शेषत्वेन व्यवस्थिते ।  
अव्युदासे स्वरूपस्य संशयो ऽन्यः प्रवर्तते ॥ ३।३।२३ ॥  
यदा च निर्णयज्ञाने निर्णयत्वेन निर्णयः ।  
प्रक्रम्यते तदा ज्ञानं स्वधर्मेणावतिष्ठते ॥ ३।३।२४ ॥  
सर्वं मिथ्या ब्रवीमीति नैतद् वाक्यं विवक्ष्यते ।  
तस्य मिथ्याभिधाने हि प्रक्रान्तो ऽर्थो न गम्यते ॥ ३।३।२५ ॥  
न च वाचकरूपेण प्रवृत्तस्यास्ति वाच्यता ।  
प्रतिपाद्यं न तत् तत्र येनान्यत् प्रतिपद्यते ॥ ३।३।२६ ॥  
असाधिका प्रतिज्ञेति नेयम् एवाभिधीयते ।  
यथा तथास्य धर्मो ऽपि नात्र कश् चित् प्रतीयते ॥ ३।३।२७ ॥  
व्यापारस्यापरो यस्मान् न व्यापारो ऽस्ति कश् च न ।  
विरोधम् अनवस्थां वा तस्मात् सर्वत्र नाश्रयेत् ॥ ३।३।२८ ॥  
इन्द्रियाणां स्वविषयेष्व् अनादिर् योग्यता यथा ।  
अनादिर् अर्थैः शब्दानां सम्बन्धो योग्यता तथा ॥ ३।३।२९ ॥  
असाधुर् अनुमानेन वाचकः कैश् चिद् इष्यते ।  
वाचकत्वाविशेषे वा नियमः पुण्यपापयोः ॥ ३।३।३० ॥  
सम्बन्धशब्दे सम्बन्धो योग्यतां प्रति योग्यता ।  
मयाद् योग्यतासंविन् मातापुत्रादियोगवत् ॥ ३।३।३१ ॥  
शब्दः कारणम् अर्थस्य स हि तेनोपजन्यते ।  
तथा च बुद्धिविषयाद् अर्थाच् छब्दः प्रतीयते ॥ ३।३।३२ ॥  
भोजनाद्य् अपि मन्यन्ते बुद्ध्यर्थे यद् असम्भवि ।  
बुद्ध्यर्थाद् एव बुद्ध्यर्थे जाते तद् अपि दृश्यते ॥ ३।३।३३ ॥  
अनित्येष्व् अपि नित्यत्वम् अभिधेयात्मना स्थितम् ।  
अनित्यत्वं स्वशक्तिर् वा सा च नित्यान् न भिद्यते ॥ ३।३।३४ ॥  
शब्देनार्थस्य संस्कारो दृष्टादृष्टप्रयोजनः ।  
क्रियते सो ऽभिसम्बन्धम् अन्तरेण कथं भवेत् ॥ ३।३।३५ ॥  
नावश्यम् अभिधेयेषु संस्कारः स तथाविधः ।  
दृश्यते न च सम्बन्धस् तथाभूतो विवक्षितः ॥ ३।३।३६ ॥  
सति प्रत्ययहेतुत्वं सम्बन्ध उपपद्यते ।  
शब्दस्यार्थे यतस् तत्र सम्बन्धो ऽस्तीति गम्यते ॥ ३।३।३७ ॥  
नित्ये ऽनित्ये ऽपि वाप्य् अर्थे पुरुषेण कथं च न ।  
सम्बन्धो ऽकृतसम्बन्धैः शब्दैः कर्तुं न शक्यते ॥ ३।३।३८ ॥  
व्यपदेशे पदार्थानाम् अन्य सत्तौपचारिकी ।  
सर्वावस्थासु सर्वेषाम् आत्मरूपस्य दर्शिका ॥ ३।३।३९ ॥  
स्फटिकादि यथा द्रव्यं भिन्नरूपैर् उपाश्रयैः ।  
स्वशक्तियोगात् सम्बन्धं ताद्रूप्येणेव गच्छति ॥ ३।३।४० ॥  
तद्वच् छब्दो ऽपि सत्तायाम् अस्यं पूर्वं व्यवस्थितः ।  
धर्मैर् उपैति सम्बन्धम् अविरोधिविरोधिभिः ॥ ३।३।४१ ॥  
एवं च प्रतिषेध्येषु प्रतिषेधप्रकॢप्तये ।  
आश्रितेषूपचारेण प्रतिषेधः प्रवर्तते ॥ ३।३।४२ ॥  
आत्मलाभस्य जन्माख्या सता लभ्यं च लभ्यते ।  
यदि सज् जायते कस्माद् अथासज् जायते कथम् ॥ ३।३।४३ ॥  
सतो हि गन्तुर् गमनं सति गम्ये प्रवर्तते ।  
गन्तृवच् चेन् न जन्मार्थो न चेत् तद्वन् न जायते ॥ ३।३।४४ ॥  
उपचर्य तु कर्तारम् अभिधानप्रवृत्तये ।  
पुनश् च कर्मभावेन तां क्रियां च तदाश्रयाम् ॥ ३।३।४५ ॥  
अथोपचारसत्तैवं विधेयास् तत्र लादयः ।  
जन्मना तु विरोधित्वान् मुख्या सत्ता न विद्यते ॥ ३।३।४६ ॥  
आत्मानम् आत्मना बिभ्रद् अस्तीति व्यपदिश्यते ।  
अन्तर्भावाच् च तेनासौ कर्मणा न सकर्मकः ॥ ३।३।४७ ॥  
प्राक् च सत्ताभिसम्बन्धान् मुख्या सत्ता कथं भवेत् ।  
असंश् च नास्तेः कर्ता स्याद् उपचारस् तु पूर्ववत् ॥ ३।३।४८ ॥  
तस्माद् भिन्नेषु धर्मेषु विरोधिष्व् अविरोधिनीम् ।  
विरोधिख्यापनायैव शब्दैस् तैस् तैर् उपाश्रिताम् ॥ ३।३।४९ ॥  
अभिन्नकालाम् अर्थेषु भिन्नकालेष्व् अवस्थिताम् ।  
प्रवृत्तिहेतुं सर्वेषां शब्दानाम् औपचारिकीम् ॥ ३।३।५० ॥  
एतां सत्तां पदार्थो हि न कश् चिद् अतिवर्तते ।  
सा च सम्प्रतिसत्तायाः पृथग् भाष्ये निदर्शिता ॥ ३।३।५१ ॥  
प्रदेशस्यैकदेशं वा परतो वा निरूपणम् ।  
विपर्ययम् अभावं वा व्यवहारो ऽनुवर्तते ॥ ३।३।५२ ॥  
यथेन्द्रियस्य वैगुण्यान् मात्राध्यारोपवान् इव ।  
जायते प्रत्ययो ऽर्थेभ्यस् तथैवोद्देशजा मतिः ॥ ३।३।५३ ॥  
अकृत्स्नविषयाभासं शब्दः प्रत्ययम् आश्रितः ।  
अर्थम् आहान्यरूपेण स्वरूपेणानिरूपितम् ॥ ३।३।५४ ॥  
रूपणव्यपदेशाभ्यं लौकिके वर्त्मनि स्थितौ ।  
ज्ञानं प्रत्य् अभिलापं च सदृशौ बालपण्डितौ ॥ ३।३।५५ ॥  
सर्वार्थरूपता शुद्धिर् ज्ञानस्य निरुपश्रया ।  
ततो ऽप्य् अस्य परां शुद्धिम् एके प्राहुर् अरूपिकाम् ॥ ३।३।५६ ॥  
उपप्लवो हि ज्ञानस्य बाह्याकारानुपातिता ।  
कालुष्यम् इव तत् तस्य संसर्गे व्यतिभेदजम् ॥ ३।३।५७ ॥  
यथा च ज्ञानम् आलेखाद् अशुद्धौ व्यवतिष्ठते ।  
तथोपाश्रयवान् अर्थः स्वरूपाद् विप्रकृष्यते ॥ ३।३।५८ ॥  
एवम् अर्थस्य शब्दस्य ज्ञानस्य च विपर्यये ।  
भावाभावाव् अभेदेन व्यवहारानुपातिनौ ॥ ३।३।५९ ॥  
यथा भावम् उपाश्रित्य तदभावो ऽनुगम्यते ।  
तथाभावम् उपाश्रित्य तद्भावो ऽप्य् अनुगम्यते ॥ ३।३।६० ॥  
नाभावो जायते भावो नैति भावो ऽनुपाख्यताम् ।  
एकस्माद् आत्मनो ऽनन्यौ भावाभावौ विकल्पितौ ॥ ३।३।६१ ॥  
अभावस्यानुपाख्यत्वात् कारणं न प्रसाधकम् ।  
सोपाख्यस्य तु भावस्य कारणं किं करिष्यति ॥ ३।३।६२ ॥  
तस्मात् सर्वम् अभावो वा भावो वा सर्वम् इष्यते ।  
न त्व् अवस्थान्तरं किं चिद् एकस्मात् सत्यतः स्थितम् ॥ ३।३।६३ ॥  
तस्मान् नाभावम् इच्छन्ति ये लोके भाववादिनः ।  
अभाववादिनो वापि न भावं तत्त्वलक्षणम् ॥ ३।३।६४ ॥  
अद्वये चैव सर्वस्मिन् स्वभावाद् एकलक्षणे ।  
परिकल्पेषु मर्यादा विचित्रैवोपलभ्यते ॥ ३।३।६५ ॥  
चतस्रो हि यथावस्था निरुपाख्ये प्रकल्पिताः ।  
एवं द्वैविध्यम् अप्य् एतद् भावाभावव्यपाश्रयम् ॥ ३।३।६६ ॥  
अविरोधी विरोधी वा सन्न् असन् वापि युक्तितः ।  
क्रमवान् अक्रमो वापि नाभाव उपपद्यते ॥ ३।३।६७ ॥  
अविरोधी विरोधी वा सन्न् असन् वापि तत्त्वतः ।  
क्रमवान् अक्रमो वापि तेन भावो न विद्यते ॥ ३।३।६८ ॥  
अभावे त्रिषु कालेषु न भेदस्यास्ति सम्भवः ।  
तस्मिन्न् असति भावे ऽपि त्रैकाल्यं नावतिष्ठते ॥ ३।३।६९ ॥  
आत्मतत्त्वपरित्यागः परतो नोपपद्यते ।  
आत्मतत्त्वं तु परतः स्वतो वा नोपकल्पते ॥ ३।३।७० ॥  
तत्त्वे विरोधो नानात्व उपकारो न कश् च न ।  
तत्त्वान्यत्वपर्ल्त्यागे व्यवहारो निवर्तते ॥ ३।३।७१ ॥  
यत्र द्रष्टा च दृश्यं च दर्शनं चाविकल्पितम् ।  
तस्यैवार्थस्य सत्यत्वं श्रितास् त्रय्यन्तवेदिनः ॥ ३।३।७२ ॥  
सामान्यं वा विशेषं वा यस्माद् आहुर् विशेषवत् ।  
शब्दास् तस्माद् असत्येषु भेदेष्व् एव व्यवस्थिताः ॥ ३।३।७३ ॥  
न ह्य् अभावस्य सद्भावे भावस्यात्मा प्रहीयते ।  
न चाभावस्य नास्तित्वे भावस्यात्मा प्रसूयते ॥ ३।३।७४ ॥  
न शाबलेयस्यास्तित्वं बाहुलेयस्य बाधकम् ।  
न शाबलेयो नास्तीति बाहुलेयः प्रकल्पते ॥ ३।३।७५ ॥  
अभावो यदि वस्तु स्यात् तत्रेयं स्याद् विचारणा ।  
ततश् च तदभावे ऽपि स्याद् विचार्यम् इदं पुनः ॥ ३।३।७६ ॥  
अवस्तु स्याद् अतितं यद् व्यवहारस्य गोचरः ।  
तत्र वस्तुगतो भेदो न निर्वचनम् अर्हति ॥ ३।३।७७ ॥  
अपदे ऽर्थे पदन्यासः कारणस्य न विद्यते ।  
अथ च प्रागसद्भावः कारणे सति दृश्यते ॥ ३।३।७८ ॥  
का तस्य प्रागवस्थेति वस्त्वाश्रितम् इदं पुनः ।  
प्राग् अवस्थेति न ह्य् एतद् द्वयम् अप्य् अस्त्य् अवस्तुनि ॥ ३।३।७९ ॥  
न चोर्ध्वम् अस्ति नास्तीति वचनायानिबन्धनम् ।  
अलं स्याद् अपदस्थानम् एतद् वाचः प्रचक्षते ॥ ३।३।८० ॥  
अत्यद्भुता त्व् इयं वृत्तिर् यद् अभागं यद् अक्रमम् ।  
भावानां प्राग् अभूतानाम् आत्मतत्त्वं प्रकाशते ॥ ३।३।८१ ॥  
विकल्पोत्थापितेनैव सर्वो भावेन लौकिकः ।  
मुख्येनेव पदार्थेन व्यवहारो विधीयते ॥ ३।३।८२ ॥  
भावशक्तिम् अतश् चैनां मन्यन्ते नित्यवादिनः ।  
भावम् एव क्रमं प्राहुर् न भावाद् अपरः क्रमः ॥ ३।३।८३ ॥  
क्रमान् न यौगपद्यस्य कश् चिद् भेदो ऽस्ति तत्त्वतः ।  
यथैव भावान् नाभावः कश् चिद् अन्यो ऽवसीयते ॥ ३।३।८४ ॥  
कालस्याप्य् अपरं कालं निर्दिशन्त्य् एव लौकिकाः ।  
न च निर्देशमात्रेण व्यतिरेको ऽनुगम्यते ॥ ३।३।८५ ॥  
आधारं कल्पयन् बुद्ध्या नाभावे व्यवतिष्ठते ।  
अवस्तुष्व् अपि नोत्प्रेक्षा कस्य चित् प्रतिबध्यते ॥ ३।३।८६ ॥  
तस्माच् छक्तिविभागेन नित्यः सदसदात्मकः ।  
एको ऽर्थः शब्दवाच्यत्वे बहुरूपः प्रकाशते ॥ ३।३।८७ ॥  
व्यवहारश् च लोकस्य पदार्थैः परिकल्पितैः ।  
शास्त्रे पदार्थः कार्यार्थं लौकिकः प्रविभज्यते ॥ ३।३।८८ ॥  
    
॥ इति सम्बन्धसमुद्देशः ॥  
    
३।४ भूयोद्रव्यसमुद्देशः  
    
संसर्गरूपात् सम्भूताः संविद्रूपाद् अपोद्धृताः ।  
शास्त्रे विभक्ता वाक्यार्थात् प्रकृतिप्रत्ययार्थवत् ॥ ३।४।१ ॥  
निमित्तभूताः साधुत्वे शास्त्राद् अनुमितात्मकाः ।  
के चित् पदार्था वक्ष्यन्ते सङ्क्षेपेण यथागमम् ॥ ३।४।२ ॥  
वस्तूपलक्षणं यत्र सर्वनाम प्रयुज्यते ।  
द्रव्यम् इत्य् उच्यते सो ऽर्थो भेद्यत्वेन विवक्षितः ॥ ३।४।३ ॥  
    
॥ इति भूयोद्रव्यसमुद्देशः ॥  
    
३।५ गुणसमुद्देशः  
    
संसर्गि भेदकं यद् यत् सव्यापारं प्रतीयते ।  
गुणत्वं परतन्त्रत्वात् तस्य शास्त्र उदाहृतम् ॥ ३।५।१ ॥  
द्रव्यस्याव्यपदेशस्य य उपादीयते गुणः ।  
भेदको व्यपदेशाय तत्प्रकर्षो ऽभिधीयते ॥ ३।५।२ ॥  
सर्वस्यैव प्रधानस्य न विना भेदहेतुना ।  
प्रकर्षो विद्यते नापि शब्दस्योपैति वाच्यताम् ॥ ३।५।३ ॥  
विद्यमानाः प्रधानेषु न सर्वे भेदहेतवः ।  
विशेषशब्दैर् उच्यन्ते व्यावृत्तार्थाभिधायिभिः ॥ ३।५।४ ॥  
वस्तूपलक्षणे तत्र विशेषो व्यापृतो यदि ।  
प्रकर्षो नियमाभावात् स्याद् अविज्ञातहेतुकः ॥ ३।५।५ ॥  
सर्वं च सर्वतो ऽवश्यं नियमेन प्रकृष्यते ।  
संसर्गिणा निमित्तेन निकृष्टेनाधिकेन वा ॥ ३।५।६ ॥  
नापेक्षते निमित्तं च प्रकर्षे व्यापृतं यदि ।  
द्रव्यस्य स्याद् उपादानं प्रकर्षं प्रत्य् अनर्थकम् ॥ ३।५।७ ॥  
सव्यापारो गुणस् तस्मात् स्वप्रकर्षनिबन्धनः ।  
द्रव्यात्मानं भिनत्त्य् एव स्वप्रकर्षं निवेशयन् ॥ ३।५।८ ॥  
अरूपं पररूपेण द्रव्यम् आख्यायते यथा ।  
अप्रकर्षं प्रकर्षेण गुणस्याविश्यते तथा ॥ ३।५।९ ॥  
    
॥ इति गुणसमुद्देशः ॥  
    
३।६ दिक्समुद्देशः  
    
दिक् साधनं क्रिया काल इति वस्त्वभिधायिनः ।  
शक्तिरूपे पदार्थानाम् अत्यन्तम् अनवस्थिताः ॥ ३।६।१ ॥  
व्यतिरेकस्य यो हेतुर् अवधिप्रतिपाद्ययोः ।  
ऋज्व् इत्य् एवं यतो ऽन्येन विना बुद्धिः प्रवर्तते ॥ ३।६।२ ॥  
कर्मणो जातिभेदानाम् अभिव्यक्तिर् यदाश्रया ।  
सा स्वैर् उपाधिभिर् भिन्ना शक्तिर् दिग् इति कथ्यते ॥ ३।६।३ ॥  
परापरत्वे मूर्तीनां देशभेदनिबन्धने ।  
तत एव प्रकल्पेते क्रमरूपे तु कालतः ॥ ३।६।४ ॥  
आकाशस्य प्रदेशेन भागैश् चान्यैः पृथक् पृथक् ।  
सा संयोगविभागानाम् उपाधित्वाय कल्पते ॥ ३।६।५ ॥  
दिशो व्यवस्था देशानां दिग्व्यवस्था न विद्यते ।  
शक्तयः खलु भावानाम् उपकारप्रभाविताः ॥ ३।६।६ ॥  
प्रत्यस्तरूपा भावेषु दिक् पूर्वेत्य् अभिधीयते ।  
पूर्वबुद्धिर् यतो दिक् सा समाख्यामात्रम् अन्यथा ॥ ३।६।७ ॥  
स्वाङ्गाद् व्यवस्था या लोके न तस्यां नियता दिशः ।  
प्रत्यङ्मुखस्य यत् पश्चात् तत् पुरस्ताद् विपर्यये ॥ ३।६।८ ॥  
देशव्यवस्थानियमो दिक्षु न व्यवतिष्ठते ।  
रूढम् अप्य् अपरत्वेन पूर्वम् इत्य् अभिधीयते ॥ ३।६।९ ॥  
अतो भाषितपुंस्कत्वात् पुंवद्भावो न सिध्यति ।  
अस्मिन्न् अर्थे न शब्देन प्रसवः क्व चिद् उच्यते ॥ ३।६।१० ॥  
दिक्शक्तेर् अभिधाने तु नियतं दिशि दर्शनम् ।  
पूर्वादीनां यथा षष्टेर् जीवितस्यावधारणे ॥ ३।६।११ ॥  
छायाभाभ्यां नगादीनां भागभेदः प्रकल्पते ।  
अतद्धर्मसु भावेषु भागभेदो न कल्पते ॥ ३।६।१२ ॥  
परमाणोर् अभागस्य दिशा भागो विधीयते ।  
भागप्रकल्पनाशक्तिं प्रथमां तां प्रचक्षते ॥ ३।६।१३ ॥  
अदेशाश् चाप्य् अभागाश् च निष्क्रमा निरुपाश्रयाः ।  
भावाः संसर्गिरूपात् तु शक्तिभेदः प्रकल्पते ॥ ३।६।१४ ॥  
निर्भागात्मकता तुल्या परमाणोर् घटस्य च ।  
भागः शक्त्यन्तरं तत्र परिमाणं च यत् तयोः ॥ ३।६।१५ ॥  
यतः प्रकल्पते भेदो भेदस् तत्रापि दृश्यते ।  
अदृष्टोपरतिं भेदम् अतो ऽयुक्ततरं विदुः ॥ ३।६।१६ ॥  
सर्वत्र तस्य कार्यस्य दर्शनाद् विभुर् इष्यते ।  
विभुत्वम् एतद् एवाहुर् अन्यः कायवतां विधिः ॥ ३।६।१७ ॥  
चैतन्यवत् स्थिता लोके दिक्कालपरिकल्पना ।  
प्रकृतिं प्राणिनां तां हि को ऽन्यथा स्थापयिष्यति ॥ ३।६।१८ ॥  
सङ्करो व्यवहाराणां प्रकृतेः स्याद् विपर्यये ।  
तस्मात् त्यजन्न् इमान् भावान् पुनर् एवावलम्बते ॥ ३।६।१९ ॥  
तस्यास् तु शक्तेः पूर्वादि- भेदो भावान्तराश्रयः ।  
भिन्ना दिक् तेन भेदेन भेदायैवोपकल्पते ॥ ३।६।२० ॥  
अवधित्वेन चापेक्षा- योगे दिग्लक्षणो विधिः ।  
पूर्वम् अस् येति षष्ठ्य् एव दृष्टा धर्मान्तराश्रये ॥ ३।६।२१ ॥  
पूर्वादिनां विपर्यासो ऽदृष्टश् चावध्यसङ्करे ।  
ऋज्व् एतद् अस्येत्य् एतच् च लिङ्गं न व्यतिकीर्यते ॥ ३।६।२२ ॥  
अन्तःकरणधर्मो वा बहिर् एवं प्रकाशते ।  
अस्यां त्व् अन्तर्बहिर्भावः प्रक्रियायां न विद्यते ॥ ३।६।२३ ॥  
एकत्वम् आसां शक्तीनां नानात्वं वेति कल्पने ।  
अवस्तुपतिते ज्ञात्वा सत्यतो न परामृशेत् ॥ ३।६।२४ ॥  
विकल्पातीततत्त्वेषु सङ्केतोपनिबन्धनाः ।  
भावेषु व्यवहारा ये लोकस् तत्रानुगम्यते ॥ ३।६।२५ ॥  
नैकत्वम् अस्त्य् अनानात्वं विनैकत्वेन नेतरत् ।  
परमार्थे तयोर् एष भेदो ऽत्यन्तं न विद्यते ॥ ३।६।२६ ॥  
न शक्तीनां तथा भेदो यथा शक्तिमतां स्थितिः ।  
न च लौकिकम् एकत्वं तासाम् आत्मसु विद्यते ॥ ३।६।२७ ॥  
नैकत्वं व्यवतिष्ठेत नानात्वं चेन् न कल्पयेत् ।  
नानात्वं चावहीयेत यद्य् एकत्वं न कल्पयेत् ॥ ३।६।२८ ॥  
    
॥ इति दिक्समुद्देशः ॥  
    
३।७ साधनसमुद्देशः  
    
स्वाश्रये समवेतानां तद्वद् एवाश्रयान्तरे ।  
क्रियाणाम् अभिनिष्पत्तौ सामर्थ्यं साधनं विदुः ॥ ३।७।१ ॥  
शक्तिमा त्रासम् ऊहस्य विश्वस्यानेकधर्मणः ।  
सर्वदा सर्वथा भावात् क्व चित् किं चिद् विवक्ष्यते ॥ ३।७।२ ॥  
साधनव्यवहारश् च बुद्ध्यवस्थानिबन्धनः ।  
सन्न् असन् वार्थरूपेषु भेदो बुद्ध्या प्रकल्प्यते ॥ ३।७।३ ॥  
बुद्ध्या समीहितैकत्वान् पञ्चालान् कुरुभिर् यदा ।  
पुनर् विभजते वक्ता तदापायः प्रतीयते ॥ ३।७।४ ॥  
शब्दोपहितरूपांश् च बुद्धेर् विषयतां गतान् ।  
प्रत्यक्षम् इव कंसादीन् साधनत्वेन मन्यते ॥ ३।७।५ ॥  
बुद्धिप्रवृत्तिरूपं च समारोप्याभिधातृभिः ।  
अर्थेषु शक्तिभेदानां क्रियते परिकल्पना ॥ ३।७।६ ॥  
व्यक्तौ पदार्थे शब्दादेर् जन्यमानस्य कर्मणः ।  
साधनत्वं तथा सिद्धं बुद्धिरूपप्रकल्पितम् ॥ ३।७।७ ॥  
स्वतन्त्रपरतन्त्रत्वे क्रमरूपं च दर्शितम् ।  
निरीहेष्व् अपि भावेषु कल्पनोपनिबन्धनम् ॥ ३।७।८ ॥  
शक्तयः शक्तिमन्तश् च सर्वे संसर्गवादिनाम् ।  
भावास् तेष्व् अस्वशब्देषु साधनत्वं निरूप्यते ॥ ३।७।९ ॥  
घटस्य दृशिकर्मत्वे महत्त्वादीनि साधनम् ।  
रूपस्य दृशिकर्मत्वे रूपत्वादीनि साधनम् ॥ ३।७।१० ॥  
स्वैः सामान्यविशेषैश् च शक्तिमन्तो रसादयः ।  
नियतग्रहणा लोके शक्तयस् तास् तथाश्रयैः ॥ ३।७।११ ॥  
इन्द्रियार्थमनःकर्तृ- सम्बन्धः साधनं क्व चित् ।  
यद् यदा यदनुग्राहि तत् तदा तत्र साधनम् ॥ ३।७।१२ ॥  
स्वशब्दैर् अभिधाने तु स धर्मोनाभिधीयते ।  
विभक्त्यादिभिर् एवासाव् उपकारः प्रतीयते ॥ ३।७।१३ ॥  
निमित्तभावो भावानाम् उपकारार्थम् आश्रितः ।  
नतिर् आवर्जनेत्य् एवं सिद्धः साधनम् इष्यते ॥ ३।७।१४ ॥  
स तेभ्यो व्यतिरिक्तो वा तेषाम् आत्मैव वा तथा ।  
व्यतिरेकम् उपाश्रित्य साधनत्वेन कल्प्यते ॥ ३।७।१५ ॥  
सन्दर्शनं प्रार्थनायां व्यवसाये त्व् अनन्तरा ।  
व्यवसायस् तथारम्भे साधनत्वाय कल्पते ॥ ३।७।१६ ॥  
पूर्वस्मिन् या क्रिया सैव परस्मिन् साधनं मता ।  
सन्दर्शने तु चैतन्यं विशिष्टं साधनं विदुः ॥ ३।७।१७ ॥  
निष्पत्तिमात्रे कर्तृत्वं सर्वत्रैवास्ति कारके ।  
व्यापारभेदापेक्षायां करणत्वादिसम्भवः ॥ ३।७।१८ ॥  
पुत्रस्य जन्मनि यथा पित्रोः कर्तृत्वम् उच्यते ।  
अयम् अस्याम् इयं त्व् अस्माद् इति भेदो विवक्षया ॥ ३।७।१९ ॥  
गुणक्रियाणां कर्तारः कर्त्रा न्यक्कृतशक्तयः ।  
न्यक्तायाम् अपि सम्पूर्णैः स्वैर् व्यापारैः समन्विताः ॥ ३।७।२० ॥  
करणत्वादिभिर् ज्ञाताः क्रियाभेदानुपातिभिः ।  
स्वातन्त्र्यम् उत्तरं लब्ध्वा प्रधाने यान्ति कर्तृताम् ॥ ३।७।२१ ॥  
यथा राज्ञा नियुक्तेषु योद्धृत्वं योद्धृषु स्थितम् ।  
तेषु वृत्तौ तु लभते राजा जयपराजयौ ॥ ३।७।२२ ॥  
तथा कर्त्रा नियुक्तेषु सर्वेष्व् एकार्थकारिषु ।  
कर्तृत्वं करणत्वादेर् उत्तरं न विरुध्यते ॥ ३।७।२३ ॥  
अनाश्रिते तु व्यापारे निमित्तं हेतुर् इष्यते ।  
आश्रितावधिभावं तु लक्षणे लक्षणं विदुः ॥ ३।७।२४ ॥  
द्रव्यादिविषयो हेतुः कारकं नियतक्रियम् ।  
कर्ता कर्त्रन्तरापेक्षः क्रियायां हेतुर् इष्यते ॥ ३।७।२५ ॥  
क्रियायै करणं तस्य दृष्टः प्रतिनिधिस् तथा ।  
हेत्वर्था तु क्रिया तस्मान् न स प्रतिनिधीयते ॥ ३।७।२६ ॥  
प्रातिलोम्यानुलोम्याभ्यां हेतुर् अर्थस्य साधकः ।  
तादर्थ्यम् आनुलोम्येन हेतुत्वानुगतं तु तत् ॥ ३।७।२७ ॥  
सर्वत्र सहजा शक्तिर् यावद्द्रव्यम् अवस्थिता ।  
क्रियाकाले त्व् अभिव्यक्तेर् आश्रयाद् उपकारिणी ॥ ३।७।२८ ॥  
कुड्यस्यावरणे शक्तिर् अस्यादीनां विदारणे ।  
सर्वदा स तु सन् धर्मः क्रियाकाले निरूप्यते ॥ ३।७।२९ ॥  
स्वाङ्गसंयोगिनः पाशा दैत्यानां वारुणा यथा ।  
व्यज्यन्ते विजिगीषूणां द्रव्याणां शक्तयस् तथा ॥ ३।७।३० ॥  
तैक्ष्ण्यगौरवकाठिन्य- संस्थानैः स्वैर् असिर् यदा ।  
छेद्यं प्रति व्याप्रियते शक्तिमान् गृह्यते तदा ॥ ३।७।३१ ॥  
प्राङ् निमित्तान्तरोद्भूतं क्रियायाः कैश् चिद् इष्यते ।  
साधनं सहजं कैश् चित् क्रियान्यैः पूर्वम् इष्यते ॥ ३।७।३२ ॥  
प्रवृत्तिर् एव प्रथमं क्व चिद् अप्य् अनपाश्रिता ।  
शक्तीर् एकाधिकरणे स्रोतोवद् अपकर्षति ॥ ३।७।३३ ॥  
अपूर्वं कालशक्तिं वा क्रियां वा कालम् एव वा ।  
तम् एवम्लक्सनम् भावम् के चिद् आहुह् कथम् च न ॥ ३।७।३४ ॥  
नित्याः षट् शक्तयो ऽन्येषां भेदाभेदसमन्विताः ।  
क्रियासंसिद्धये ऽर्थेषु जातिवत् समवस्थिताः ॥ ३।७।३५ ॥  
द्रव्याकारादिभेदेन ताश् चापरिमिता इव ।  
दृश्यन्ते तत्त्वम् आसां तु षट् शक्तीर् नातिवर्तते ॥ ३।७।३६ ॥  
निमित्तभेदाद् एकैव भिन्ना शक्तिः प्रतीयते ।  
षोढा कर्तृत्वम् एवाहुस् तत्प्रवृत्तेर् निबन्धनम् ॥ ३।७।३७ ॥  
तत्त्वे वा व्यतिरेके वा व्यतिरिक्तं तद् उच्यते ।  
शब्दप्रमाणको लोकः स शास्त्रेणानुगम्यते ॥ ३।७।३८ ॥  
परमार्थे तु नैकत्वं पृथक्त्वाद् भिन्नलक्षणम् ।  
पृथक्त्वैकत्वरूपेण तत्त्वम् एव प्रकाशते ॥ ३।७।३९ ॥  
यत् पृथक्त्वम् असन्दिग्धं तद् एकत्वान् न भिद्यते ।  
यद् एकत्वम् असन्दिग्धं तत् पृथक्त्वान् न भिद्यते ॥ ३।७।४० ॥  
द्यौः क्षमा वायुर् आदित्यः सागराः सरितो दिशः ।  
अन्तःकरणतत्त्वस्य भागा बहिर् अवस्थिताः ॥ ३।७।४१ ॥  
कालविच्छेदरूपेण तद् एवैकम् अवस्थितम् ।  
स ह्य् अपूर्वापरो भावः क्रमरूपेण लक्ष्यते ॥ ३।७।४२ ॥  
दृष्टो ह्य् अव्यतिरेके ऽपि व्यतिरेको ऽन्वये ऽसति ।  
वृक्षाद्यर्थान्वयस् तस्माद् विभक्त्यर्थो ऽन्य इष्यते ॥ ३।७।४३ ॥  
सामान्यं कारकं तस्य सप्ताद्या भेदयोनयः ।  
षट् कर्माख्यादिभेदेन शेषभेदस् तु सप्तमी ॥ ३।७।४४ ॥  
    
कर्माधिकारः   
    
निर्वर्त्यं च विकार्यं च प्राप्यं चेति त्रिधा मतम् ।  
तत्रेप्सिततमं कर्म चतुर्धान्यत् तु कल्पितम् ॥ ३।७।४५ ॥  
औदासीन्येन यत् प्राप्यं यच् च कर्तुर् अनीप्सितम् ।  
सञ्ज्ञान्तरैर् अनाख्यातं यद् यच् चाप्य् अन्यपूर्वकम् ॥ ३।७।४६ ॥  
सती वाविद्यमाना वा प्रकृतिः परिणामिनी ।  
यस्य नाश्रियते तस्य निर्वर्त्यत्वं प्रचक्षते ॥ ३।७।४७ ॥  
प्रकृतेस् तु विवक्षायां विकार्यं कैश् चिद् अन्यथा ।  
निर्वर्त्यं च विकार्यं च कर्म शास्त्रे प्रदर्शितम् ॥ ३।७।४८ ॥  
यद् असज् जायते सद् वा जन्मना यत् प्रकाश्यते ।  
तन् निर्वर्त्यं विकार्यं च कर्म द्वेधा व्यवस्थितम् ॥ ३।७।४९ ॥  
प्रकृत्युच्छेदसम्भूतं किं चित् काष्ठादिभस्मवत् ।  
किं चिद् गुणान्तरोत्पत्त्या सुवर्णादिविकारवत् ॥ ३।७।५० ॥  
क्रियाकृता विशेषाणां सिद्धिर् यत्र न गम्यते ।  
दर्शनाद् अनुमानाद् वा तत् प्राप्यम् इति कथ्यते ॥ ३।७।५१ ॥  
विशेषलाभः सर्वत्र विद्यते दर्शनादिभिः ।  
केषां चित् तदभिव्यक्ति- सिद्धिर् दृष्टिविषादिषु ॥ ३।७।५२ ॥  
आभासोपगमो व्यक्तिः सोढत्वम् इति कर्मणः ।  
विशेषाः प्राप्यमाणस्य क्रियासिद्धौ व्यवस्थिताः ॥ ३।७।५३ ॥  
निर्वर्त्यादिषु तत् पूर्वम् अनुभूय स्वतन्त्रताम् ।  
कर्त्रन्तराणां व्यापारे कर्म सम्पद्यते ततः ॥ ३।७।५४ ॥  
तद्व्यापारविवेके ऽपि स्वव्यापारे व्यवस्थितम् ।  
कर्मापदिष्टाआल्लभते क्व चिच् छास्त्राश्रयान् विधीन् ॥ ३।७।५५ ॥  
निवृत्तप्रेषणं कर्म स्वक्रियावयवे स्थितम् ।  
निवर्तमाने कर्मत्वे स्वे कर्तृत्वे ऽवतिष्ठते ॥ ३।७।५६ ॥  
तानि धात्वन्तराण्य् एव पचिसिध्यतिवद् विदुः ।  
भेदे ऽपि तुल्यरूपत्वाद् एकत्वपरिकल्पना ॥ ३।७।५७ ॥  
एकदेशे समूहे च व्यापाराणां पचादयः ।  
स्वभावतः प्रवर्तन्ते तुल्यरूपसमन्विताः ॥ ३।७।५८ ॥  
न्यग्भावना न्यग्भवनं रुहौ शुद्धे प्रतीयते ।  
न्यग्भावना न्यग्भवनं ण्यन्ते ऽपि प्रतिपद्यते ॥ ३।७।५९ ॥  
अवस्थां पञ्चमीम् आहुर् ण्यन्ते तां कर्मकर्तरि ।  
निवृत्तप्रेषणाद् धातोः प्राकृते ऽर्थे णिज् उच्यते ॥ ३।७।६० ॥  
ब्रवीति पचतेर् अर्थं सिध्यतिर् न विना णिचा ।  
स ण्यन्तः पचतेर् अर्थे प्राकृते व्यवतिष्ठते ॥ ३।७।६१ ॥  
केषां चिद् देवदत्तादेर् व्यापारो यः सकर्मके ।  
स विना देवदत्तादेः कटादिषु विवक्ष्यते ॥ ३।७।६२ ॥  
निवृत्तप्रेषणं कर्म स्वस्य कर्तुः प्रयोजकम् ।  
प्रेषणान्तरसम्बन्धे ण्यन्ते लेनाभिधीयते ॥ ३।७।६३ ॥  
सदृशादिषु यत् कर्म- कर्तृत्वं प्रतिपद्यते ।  
आपत्त्यापादने तत्र विषयत्वं प्रति क्रिये ॥ ३।७।६४ ॥  
कुतश् चिद् आहृत्य पदम् एवं च परिकल्पने ।  
कर्मस्थभावकत्वं स्याद् दर्शनाद्यभिधायिनाम् ॥ ३।७।६५ ॥  
विशेषदर्शनं यत्र क्रिया तत्र व्यवस्थिता ।  
क्रियाव्यवस्था त्व् अन्येषां शब्दैर् एव प्रकाश्यते ॥ ३।७।६६ ॥  
कालभावाध्वदेशानाम् अन्तर्भूतक्रियान्तरैः ।  
सर्वैर् अकर्मकैर् योगे कर्मत्वम् उपजायते ॥ ३।७।६७ ॥  
आधारत्वम् इव प्राप्तास् ते पुनर् द्रव्यकर्मसु ।  
कालादयो भिन्नकक्ष्यं यान्ति कर्मत्वम् उत्तरम् ॥ ३।७।६८ ॥  
अतस् तैः कर्मभिर् धातुर् युक्तो ऽद्रव्यैर् अकर्मकः ।  
लस्य कर्मणि भावे च निमित्तत्वाय कल्पते ॥ ३।७।६९ ॥  
सर्वं चाकथितं कर्म भिन्नकक्ष्यं प्रतीयते ।  
धात्वर्थोद्देशभेदेन तन् नेप्सिततमं किल ॥ ३।७।७० ॥  
प्रधानकर्म कथितं यत् क्रियायाः प्रयोजकम् ।  
तत्सिद्धये क्रियायुक्तम् अन्यत् त्व् अकथितं स्मृतम् ॥ ३।७।७१ ॥  
दुह्यादिवन् नयत्यादौ कर्मत्वम् अकथाश्रयम् ।  
आख्यातानुपयोगे तु नियमाच् छेष इष्यते ॥ ३।७।७२ ॥  
अन्तर्भूतणिजर्थानां दुह्यादीनां णिजन्तवत् ।  
सिद्धं पूर्वेण कर्मत्वं णिजन्तनियमस् तथा ॥ ३।७।७३ ॥  
करणस्य स्वकक्ष्यायां न प्रकर्षाश्रयो यथा ।  
कर्मणो ऽपि स्वकक्ष्यायां न स्याद् अतिशयस् तथा ॥ ३।७।७४ ॥  
कर्मणस् त्व् आप्तुम् इष्टत्व आश्रिते ऽतिशयो यतः ।  
आश्रीयते ततो ऽत्यन्तं भेदः पूर्वेण कर्मणा ॥ ३।७।७५ ॥  
णिजन्ते च यथा कर्ता सक्रियः सन् प्रयुज्यते ।  
न दुह्यादौ तथा कर्ता निष्क्रियो ऽपि प्रयुज्यते ॥ ३।७।७६ ॥  
भेदवाक्यं तु यन् ण्यन्ते नीदुहिप्रकृतौ च यत् ।  
शब्दान्तरत्वान् नैवास्ति संस्पर्शस् तस्य धातुना ॥ ३।७।७७ ॥  
यथैवैकम् अपादानं शास्त्रे भेदेन दर्शितम् ।  
तथैकम् एव कर्मापि भेदेन प्रतिपादितम् ॥ ३।७।७८ ॥  
निर्वर्त्यो वा विकार्यो वा प्राप्यो वा साधनाश्रयः ।  
क्रियाणाम् एव साध्यत्वात् सिद्धरूपो ऽभिधीयते ॥ ३।७।७९ ॥  
अहितेषु यथा लौल्यात् कर्तुर् इच्छोपजायते ।  
विषादिषु भयादिभ्यस् तथैवासौ प्रवर्तते ॥ ३।७।८० ॥  
प्रधानेतरयोर् यत्र द्रव्यस्य क्रिययोः पृथक् ।  
शक्तिर् गुणाश्रया तत्र प्रधानम् अनुरुध्यते ॥ ३।७।८१ ॥  
प्रधानविषया शक्तिः प्रत्ययेनाभिधीयते ।  
यदा गुणे तदा तद्वद् अनुक्तापि प्रकाशते ॥ ३।७।८२ ॥  
पचाव् अनुक्तं यत् कर्म क्त्वान्ते भावाभिधायिनि ।  
भुजौ शक्त्यन्तरे ऽप्य् उक्ते तत् तद्धर्म प्रकाशते ॥ ३।७।८३ ॥  
इषेश् च गमिसंस्पर्शाद् ग्रामे यो लो विधीयते ।  
तत्रेषिणैव निर्भोगः क्रियते गमिकर्मणः ॥ ३।७।८४ ॥  
पक्त्वा भुज्यत इत्य् अत्र केषां चिन् न व्यपेक्षते ।  
ओदनं पचतिः सो ऽसाव् अनुमानात् प्रतीयते ॥ ३।७।८५ ॥  
तथाभिनिविशौ कर्म यत् तिङन्ते ऽभिधीयते ।  
क्त्वान्ते ऽधिकरणत्वे ऽपि न तत्रेच्छन्ति सप्तमीम् ॥ ३।७।८६ ॥  
यन् निर्वृत्ताश्रयं कर्म प्राप्तेर् अप्रचितं पुनः ।  
भक्ष्यादिविषयापत्त्या भिद्यमानं तद् ईप्सितम् ॥ ३।७।८७ ॥  
धातोर् अर्थान्तरे वृत्तेर् धात्वर्थेनोपसङ्ग्रहात् ।  
प्रसिद्धेर् अविवक्षातः कर्मणो ऽकर्मिका क्रिया ॥ ३।७।८८ ॥  
भेदा य एते चत्वारः सामान्येन प्रदर्शिताः ।  
ते निमित्तादिभेदेन भिद्यन्ते बहुधा पुनः ॥ ३।७।८९ ॥  
    
॥ इति कर्माधिकारः ॥  
    
करणाधिकारः  
    
क्रियायाः परिनिष्पत्तिर् यद्व्यापाराद् अनन्तरम् ।  
विवक्ष्यते यदा तत्र करणत्वं तदा स्मृतम् ॥ ३।७।९० ॥  
वस्तुतस् तद् अनिर्देश्यं न हि वस्तु व्यवस्थितम् ।  
स्थाल्या पच्यत इत्य् एषा विवक्षा दृश्यते यतः ॥ ३।७।९१ ॥  
करणेषु तु संस्कारम् आरभन्ते पुनः पुनः ।  
विनियोगविशेषांश् च प्रधानस्य प्रसिद्धये ॥ ३।७।९२ ॥  
स्वकक्ष्यासु प्रकर्षश् च करणानां न विद्यते ।  
आश्रितातिशयत्वं तु परतस् तत्र लक्षणम् ॥ ३।७।९३ ॥  
स्वातन्त्र्ये ऽपि प्रयोक्तार आराद् एवोपकुर्वते ।  
करणेन हि सर्वेषां व्यापारो व्यवधीयते ॥ ३।७।९४ ॥  
क्रियासिद्धौ प्रकर्षो ऽयं न्यग्भावस् त्व् एव कर्तरि ।  
सिद्धौ सत्यां हि सामान्यं साधकत्वं प्रकृष्यते ॥ ३।७।९५ ॥  
अस्यादीनां तु कर्तृत्वे तैक्ष्ण्यादि करणं विदुः ।  
तैक्ष्ण्यादीनां स्वतन्त्रत्वे द्वेधात्मा व्यवतिष्ठते ॥ ३।७।९६ ॥  
आत्मभेदे ऽपि सत्य् एवम् एको ऽर्थः स तथा स्थितः ।  
तदाश्रयत्वाद् भेदे ऽपि कर्तृत्वं बाधकं ततः ॥ ३।७।९७ ॥  
यथा च सन्निधानेन करणत्वं प्रतीयते ।  
तथैवासन्निधाने ऽपि क्रियासिद्धेः प्रतीयते ॥ ३।७।९८ ॥  
स्तोकस्य वाभिनिर्वृत्तेर् अनिर्वृत्तेश् च तस्य वा ।  
प्रसिद्धिं करणत्वस्य स्तोकादीनां प्रचक्षते ॥ ३।७।९९ ॥  
धर्माणां तद्वता भेदाद् अभेदाच् च विशिष्यते ।  
क्रियावधेर् अवच्छेद- विशेषाद् भिद्यते यथा ॥ ३।७।१०० ॥  
    
॥ इति करणाधिकारः ॥  
    
कर्त्रधिकारः  
    
प्राग् अन्यतः शक्तिलाभान् न्यग्भावापादनाद् अपि ।  
तदधीनप्रवृत्तित्वात् प्रवृत्तानां निवर्तनात् ॥ ३।७।१०१ ॥  
अदृष्टत्वात् प्रतिनिधेः प्रविवेके च दर्शनात् ।  
आराद् अप्य् उपकारित्वे स्वातन्त्र्यं कर्तुर् उच्यते ॥ ३।७।१०२ ॥  
धर्मैर् अभ्युदितैः शब्दे नियमो न तु वस्तुनि ।  
कर्तृधर्मविवक्षायां शब्दात् कर्ता प्रतीयते ॥ ३।७।१०३ ॥  
एकस्य बुद्ध्यवस्थाभिर् भेदे च परिकल्पिते ।  
कर्तृत्वं करणत्वं च कर्मत्वं चोपजायते ॥ ३।७।१०४ ॥  
उत्पत्तेः प्राग् असद्भावो बुद्ध्यवस्थानिबन्धनः ।  
अविशिष्टः सतान्येन कर्ता भवति जन्मनः ॥ ३।७।१०५ ॥  
कारणं कार्यभावेन यदा वाव्यवतिष्ठते ।  
कार्यशब्दं तदा लब्ध्वा कार्यत्वेनोपजायते ॥ ३।७।१०६ ॥  
यथाहेः कुण्डलीभावो व्यग्राणां वा समग्रता ।  
तथैव जन्मरूपत्वं सताम् एके प्रचक्षते ॥ ३।७।१०७ ॥  
विभक्तयोनि यत् कार्यं कारणेभ्यः प्रवर्तते ।  
स्वा जातिर् व्यक्तिरूपेण तस्यापि व्यवतिष्ठते ॥ ३।७।१०८ ॥  
भावेष्व् एव पदन्यासः प्रज्ञाया वाच एव वा ।  
नास्तीत्य् अप्य् अपदे नास्ति न च सद् भिद्यते ततः ॥ ३।७।१०९ ॥  
बुद्धिशब्दौ प्रवर्तेते यथाभूतेषु वस्तुषु ।  
तेषाम् अन्येन तत्त्वेन व्यवहारो न विद्यते ॥ ३।७।११० ॥  
आकाशस्य यथा भेदश् छायायाश् चलनं यथा ।  
जन्मनाशाव् अभेदे ऽपि तथा कैश् चित् प्रकल्पितौ ॥ ३।७।१११ ॥  
यथैवाकाशनास्तित्वम् असन् मूर्तिनिरूपितम् ।  
तथैव मूर्तिनास्तित्वम् असदाकाशनिश्रयम् ॥ ३।७।११२ ॥  
यथा तदर्थैर् व्यापारैः क्रियात्मा व्यपदिश्यते ।  
अभेदग्रहणाद् एष कार्यकारणयोः क्रमः ॥ ३।७।११३ ॥  
विकारो जन्मनः कर्ता प्रकृतिर् वेति संशये ।  
भिद्यते प्रतिपत्त्ट्णां दर्शनं लिङ्गदर्शनैः ॥ ३।७।११४ ॥  
कॢपि सम्पद्यमाने या चतुर्थी सा विकारतः ।  
सुवर्णपिण्डे प्रकृतौ वचनं कुण्डलाश्रयम् ॥ ३।७।११५ ॥  
वाक्ये सम्पद्यतेः कर्ता सङ्घश् च्व्यन्तस्य कथ्यते ।  
वृत्तौ सङ्घीभवन्तीति ब्राह्मणानां स्वतन्त्रता ॥ ३।७।११६ ॥  
अत्वं सम्पद्यते यस् त्वं न तस्मिन् युष्मदाश्रया ।  
प्रवृत्तिः पुरुषस्यास्ति प्राकृतः स विधीयते ॥ ३।७।११७ ॥  
पूर्वावस्थाम् अविजहत् संस्पृशन् धर्मम् उत्तरम् ।  
सम्मूर्छित इवार्थात्मा जायमानो ऽभिधीयते ॥ ३।७।११८ ॥  
सव्यापारतरः कश् चित् क्व चिद् धर्मः प्रतीयते ।  
संसृज्यन्ते च भावानां भेदवत्यो ऽपि शक्तयः ॥ ३।७।११९ ॥  
विपरीतार्थवृत्तित्वं पुरुषस्य विपर्यये ।  
गम्येत साधनं ह्य् अत्र सव्यापारं प्रतीयते ॥ ३।७।१२० ॥  
त्वम् अन्यो भवसीत्य् एषा तत्र स्यात् परिकल्पना ।  
राज्ञि भृत्यत्वमापन्ने यथा तद्वद् गतिर् भवेत् ॥ ३।७।१२१ ॥  
सम्भावनात् क्रियासिद्धौ कर्तृत्वेन समाश्रितः ।  
क्रियायाम् आत्मसाध्यायां साधनानां प्रयोजकः ॥ ३।७।१२२ ॥  
प्रयोगमात्रे न्यग्भावं स्वातन्त्र्याद् एव निश्रितः ।  
अविशिष्टो भवत्य् अन्यैः स्वतन्त्रैर् मुक्तसंशयैः ॥ ३।७।१२३ ॥  
निमित्तेभ्यः प्रवर्तन्ते सर्व एव स्वभूतये ।  
अभिप्रायानुरोधो ऽपि स्वार्थस्यैव प्रसिद्धये ॥ ३।७।१२४ ॥  
    
॥ इति कर्त्रधिकारः ॥  
    
हेत्वधिकारः  
    
प्रेषणाध्येषणे कुर्वंस् तत्समर्थानि चाचरन् ।  
कर्तैव विहितां शास्त्रे हेतुसञ्ज्ञां प्रपद्यते ॥ ३।७।१२५ ॥  
द्रव्यमात्रस्य तु प्रैषे पृच्छ्यादेर् लोड् विधीयते ।  
सक्रियस्य प्रयोगस् तु यदा स विषयो णिचः ॥ ३।७।१२६ ॥  
गुणक्रियायां स्वातन्त्र्यात् प्रेषणे कर्मतां गतः ।  
नियमात् कर्मसञ्ज्ञायाः स्वधर्मेणाभिधीयते ॥ ३।७।१२७ ॥  
क्रियायाः प्रेरकं कर्म हेतुः कर्तुः प्रयोजकः ।  
कर्मार्था च क्रियोत्पत्ति- संस्कारप्रतिपत्तिभिः ॥ ३।७।१२८ ॥  
    
॥ इति हेत्वधिकारः ॥  
    
सम्प्रदानाधिकारः  
    
अनिराकरणात् कर्तुस् त्यागाङ्गं कर्मणेप्सितम् ।  
प्रेरणानुमतिभ्यां च लभते सम्प्रदानताम् ॥ ३।७।१२९ ॥  
हेतुत्वे कर्मसञ्ज्ञायां शेषत्वे वापि कारकम् ।  
रुच्यर्थादिषु शास्त्रेण सम्प्रदानाख्यम् उच्यते ॥ ३।७।१३० ॥  
भेदस्य च विवक्षायां पूर्वां पूर्वां क्रियां प्रति ।  
परस्याङ्गस्य कर्मत्वान् न क्रियाग्रहणं कृतम् ॥ ३।७।१३१ ॥  
क्रियाणां समुदाये तु यदैकत्वं विवक्षितम् ।  
तदा कर्म क्रियायोगात् स्वाख्ययैवोपचर्यते ॥ ३।७।१३२ ॥  
भेदाभेदविवक्षा च स्वभावेन व्यवस्थिता ।  
तस्माद् गत्यर्थकर्मत्वे व्यभिचारो न दृश्यते ॥ ३।७।१३३ ॥  
विकल्पेनैव सर्वत्र सञ्ज्ञे स्याताम् उभे यदि ।  
आरम्भेण न योगस्य प्रत्याख्यानं समं भवेत् ॥ ३।७।१३४ ॥  
त्यागरूपं प्रहातव्ये प्राप्ये संसर्गदर्शनम् ।  
आस्थितं कर्म यत् तत्र द्वैरूप्यं भजते क्रिया ॥ ३।७।१३५ ॥  
    
॥ इति सम्प्रदानाधिकारः ॥  
    
अपादानाधिकारः  
    
निर्दिष्टविषयं किं चिद् उपात्तविषयं तथा ।  
अपेक्षितक्रियं चेति त्रिधापादानम् उच्यते ॥ ३।७।१३६ ॥  
संयोगभेदाद् भिन्नात्मा गमिर् एव भ्रमिर् यथा ।  
ध्रुवावधिर् अपायो ऽपि समवेतस् तथाध्रुवे ॥ ३।७।१३७ ॥  
द्रव्यस्वभावो न ध्रौव्यम् इति सूत्रे प्रतीयते ।  
अपायविषयं ध्रौव्यं यत् तु तावद् विवक्षितम् ॥ ३।७।१३८ ॥  
सरणे देवदत्तस्य ध्रौव्यं पाते तु वाजिनः ।  
आविष्टं यद् अपायेन तस्याध्रौव्यं प्रचक्षते ॥ ३।७।१३९ ॥  
उभाव् अप्य् अध्रुवौ मेषौ यद्य् अप्य् उभयकर्मजे ।  
विभागे प्रविभक्ते तु क्रिये तत्र विवक्षिते ॥ ३।७।१४० ॥  
मेषान्तरक्रियापेक्षम् अवधित्वं पृथक् पृथक् ।  
मेषयोः स्वक्रियापेक्षं कर्तृत्वं च पृथक् पृथक् ॥ ३।७।१४१ ॥  
अभेदेन क्रियैका तु द्विसाध्या चेद् विवक्षिता ।  
मेषाव् अपाये कर्तारौ यद्य् अन्यो विद्यते ऽवधिः ॥ ३।७।१४२ ॥  
गतिर् विना त्व् अवधिना नापाय इति गम्यते ।  
वृक्षस्य पर्णं पततीत्य् एवं भाष्ये निदर्शितम् ॥ ३।७।१४३ ॥  
भेदाभेदौ पृथग्भावः स्थितिश् चेति विरोधिनः ।  
युगपन् न विवक्ष्यन्ते सर्वे धर्मा बलाहके ॥ ३।७।१४४ ॥  
धनुषा विध्यतीत्य् अत्र विनापायविवक्षया ।  
करणत्वं यतो नास्ति तस्मात् तद् उभयं सह ॥ ३।७।१४५ ॥  
एकैव वा सती शक्तिर् द्विरूपा व्यवतिष्ठते ।  
निमित्तं सञ्ज्ञयोस् तत्र परया बाध्यते ऽपरा ॥ ३।७।१४६ ॥  
निर्धारणे विभक्ते यो भीत्रादीनां च यो विधिः ।  
उपात्तापेक्षितापायः सो ऽबुधप्रतिपत्तये ॥ ३।७।१४७ ॥  
    
॥ इत्य् अपादानाधिकारः ॥  
    
अधिकरणाधिकारः  
    
कर्तृकर्मव्यवहिताम् असाक्षाद् धारयत् क्रियाम् ।  
उपकुर्वत् क्रियासिद्धौ शास्त्रे ऽधिकरणं स्मृतम् ॥ ३।७।१४८ ॥  
उपश्लेषस्य चाभेदस् तिलाकाशकटादिषु ।  
उपकारास् तु भिद्यन्ते संयोगिसमवायिनाम् ॥ ३।७।१४९ ॥  
अविनाशो गुरुत्वस्य प्रतिबन्धे स्वतन्त्रता ।  
दिग्विशेषाद् अवच्छेद इत्याद्या भेदहेतवः ॥ ३।७।१५० ॥  
आकाशम् एव केषां चिद् देशभेदप्रकल्पनात् ।  
आधारशक्तिः प्रथमा सर्वसंयोगिनां मता ॥ ३।७।१५१ ॥  
इदम् अत्रेति भावानाम् अभावान् न प्रकल्पते ।  
व्यपदेशस् तम् आकाश- निमित्तं सम्प्रचक्षते ॥ ३।७।१५२ ॥  
कालात् क्रिया विभज्यन्त आकाशात् सर्वमूर्तयः ।  
एतावांश् चैव भेदो ऽयम् अभेदोपनिबन्धनः ॥ ३।७।१५३ ॥  
यद्य् अप्य् उपवसिर् देश- विशेषम् अनुरुध्यते ।  
शब्दप्रवृत्तिधर्मात् तु कालम् एवावलम्बते ॥ ३।७।१५४ ॥  
वसताव् अप्रयुक्ते ऽपि देशो ऽधिकरणं ततः ।  
अप्रयुक्तं त्रिरात्रादि कर्म चोपवसौ स्मृतम् ॥ ३।७।१५५ ॥  
    
॥ इत्य् अधिकरणाधिकारः ॥  
    
शेषाधिकारः  
    
सम्बन्धः कारकेभ्यो ऽन्यः क्रियाकारकपूर्वकः ।  
श्रुतायाम् अश्रुतायां वा क्रियायां सो ऽभिधीयते ॥ ३।७।१५६ ॥  
द्विष्ठो ऽप्य् असौ परार्थत्वाद् गुणेषु व्यतिरिच्यते ।  
तत्राभिधीयमानः सन् प्रधाने ऽप्य् उपयुज्यते ॥ ३।७।१५७ ॥  
निमित्तनियमः शब्दात् सम्बन्धस्य न गृह्यते ।  
कर्मप्रवचनीयैस् तु स विशेषो ऽवरुध्यते ॥ ३।७।१५८ ॥  
साधनैर् व्यपदिष्टे च श्रूयमाणक्रिये पुनः ।  
प्रोक्ता प्रतिपदं षष्ठी समासस्य निवृत्तये ॥ ३।७।१५९ ॥  
निष्ठायां कर्मविषया षष्थी च प्रतिषिध्यते ।  
शेषलक्षणया षष्ठ्या समासस्तत्र नेष्यते ॥ ३।७।१६० ॥  
अन्येन व्यपदिष्टस्य यस्यान्यत्रोपजायते ।  
व्यतिरेकः स धर्मौ द्वौ लभते विषयान्तरे ॥ ३।७।१६१ ॥  
प्राधान्यं स्वगुणे लब्ध्वा प्रधाने याति शेषताम् ।  
सहयोगे स्वयोगे ऽतः प्रधानत्वं न हीयते ॥ ३।७।१६२ ॥  
    
॥ इति शेषाधिकारः ॥  
    
सिद्धस्याभिमुखीभाव- मात्रं सम्बोधनं विदुः ।  
प्राप्ताभिमुख्यो ह्य् अर्थात्मा क्रियासु विनियुज्यते ॥ ३।७।१६३ ॥  
सम्बोधनं न वाक्यार्थ इति पूर्वेभ्य आगमः ।  
उद्देशेन विभक्त्यर्था वाक्यार्थात् समपोद्धृताः ॥ ३।७।१६४ ॥  
विभक्त्यर्थे ऽव्ययीभाव- वचनाद् अवसीयताम् ।  
अन्यो द्रव्याद् विभक्त्यर्थः सो ऽव्ययेनाभिधीयते ॥ ३।७।१६५ ॥  
द्रव्यं तु यद् यथाभूतं तद् अत्यन्तं तथा भवेत् ।  
क्रियायोगे ऽपि तस्यासौ द्रव्यात्मा नापहीयते ॥ ३।७।१६६ ॥  
तस्माद् यत् करणं द्रव्यं तत् कर्म न पुनर् भवेत् ।  
सर्वस्य वान्यथाभावस् तस्य द्रव्यात्मनो भवेत् ॥ ३।७।१६७ ॥  
    
॥ इति साधनसमुद्देशः ॥

