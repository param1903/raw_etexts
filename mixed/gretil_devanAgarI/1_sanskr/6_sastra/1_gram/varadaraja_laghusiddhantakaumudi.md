+++
title = "Varadaraja: Laghusiddhantakaumudi"

+++


## Intro
  
  
  
  
 Varadaraja: Laghusiddhantakaumudi   
  
  
  
  
Varadaraja: Laghusiddhantakaumudi (= Laghukaumudi)  
  
  
Input by members of the Sansknet project  
  
  
  
  
STRUCTURE OF REFERENCES  
VLk_nnn = running number of Varadaraja's Laghukaumudi ("374" skipped; "748" twice)  
P_n,n.n = Pāṇini_adhyāya,pāda.sūtra   
  
NOTE:  
References to Pāṇini in this GRETIL version were adopted (with occasional corrections)  
from the 1906 edition of the Laghukaumudi available from the GRETIL e-library:  
http://resolver.sub.uni-goettingen.de/purl/?gr_elib-87  
  
  
  
  
THIS GRETIL TEXT FILE IS FOR REFERENCE PURPOSES ONLY!  
COPYRIGHT AND TERMS OF USAGE AS FOR SOURCE FILE.  
  
Text converted to Unicode (UTF-8).  
(This file is to be used with a UTF-8 font and your browser's VIEW configuration  
set to UTF-8.)  
  
  
  
description:multibyte sequence:  
long a  ā     
long A  Ā     
long i  ī     
long I  Ī     
long u  ū     
long U  Ū     
vocalic r  ṛ    
vocalic R  Ṛ    
long vocalic r  ṝ    
vocalic l  ḷ    
vocalic L  Ḷ    
long vocalic l  ḹ    
velar n  ṅ    
velar N  Ṅ    
palatal n  ñ     
palatal N  Ñ     
retroflex t  ṭ    
retroflex T  Ṭ    
retroflex d  ḍ    
retroflex D  Ḍ    
retroflex n  ṇ    
retroflex N  Ṇ    
palatal s  ś     
palatal S  Ś     
retroflex s  ṣ    
retroflex S  Ṣ    
anusvara  ṃ    
visarga  ḥ    
long e  ē     
long o  ō     
l underbar  ḻ    
r underbar  ṟ    
n underbar  ṉ    
k underbar  ḵ    
t underbar  ṯ    
  
  
  
Unless indicated otherwise, accents have been dropped in order   
to facilitate word search.  
  
For a comprehensive list of GRETIL encodings and formats see:  
http://gretil.sub.uni-goettingen.de/gretil/gretdiac.pdf  
and  
http://gretil.sub.uni-goettingen.de/gretil/gretdias.pdf  
  
For further information see:

## पाठः


लघुसिद्धान्तकौमुदी  
    
अथ सञ्ज्ञाप्रकरणम्  
    
हलन्त्यम् ॥ व्ल्क्_१ = प्_१,३।३ ॥  
उपदेशे ऽन्त्यं हलित्स्यात् । उपदेश आद्योच्चारणम् । सूत्रेष्वदृष्टं पदं सूत्रान्तरादनुवर्तनीयं सर्वत्र ॥  
    
अदर्शनं लोपः ॥ व्ल्क्_२ = प्_१,१।६० ॥  
प्रसक्तस्यादर्शनं लोपसञ्ज्ञं स्यात् ।  
    
तस्य लोपः ॥ व्ल्क्_३ = प्_१,३।९ ॥  
तस्येतो लोपः स्यात् । णादयो ऽणाद्यर्थाः ।  
    
आदिरन्त्येन सहेता ॥ व्ल्क्_४ = प्_१,१।७१ ॥  
अन्त्येनेता सहति आदिर्मध्यगानां स्वस्य च सञ्ज्ञा स्यात् यथाणिति अ इ उ वर्णानां सञ्ज्ञा । एवमच् हल् अलित्यादयः ॥  
    
ऊकालो ऽज्झ्रस्वदीर्घप्लुतः ॥ व्ल्क्_५ = प्_१,२।२७ ॥  
उश्च ऊश्च ऊ३श्च वः; वां कालो यस्य सो ऽच् क्रमाद् ह्रस्वदीर्घप्लुतसञ्ज्ञः स्यात् । स प्रत्येकमुदात्तादि भेदेन त्रिधा ।  
    
उच्चैरुदात्तः ॥ व्ल्क्_६ = प्_१,२।२९ ॥  
    
नीचैरनुदात्तः ॥ व्ल्क्_७ = प्_१,२।३० ॥  
    
समाहारः स्वरतिः ॥ व्ल्क्_८ = प्_१,२।३१ ॥  
स नवविधो ऽपि प्रत्येकमनुनासिकत्वाननुनासिकत्वाभ्यां द्विधा ॥  
    
मुखनासिकावचनो ऽनुनासिकः ॥ व्ल्क्_९ = प्_१,२।८ ॥  
मुखसहतिनासिकयोच्चार्यमाणो वर्णो ऽनुनासिकसञ्ज्ञः स्यात् । तदित्थम् - अ इ उ ऋ एषां वर्णानां प्रत्येकमष्टादश भेदाः । ऌवर्णस्य द्वादश, तस्य दीर्घाभावात् । एचामपि द्वादश, तेषां ह्रस्वाभावात् ॥  
    
तुल्यास्यप्रयत्नं सवर्णम् ॥ व्ल्क्_१० = प्_१,१।८ ॥  
ताल्वादिस्थानमाभ्यन्तरप्रयत्नश्चेत्येतद्द्वयं यस्य येन तुल्यं तन्मिथः सवर्णसञ्ज्ञं स्यात् । (ऋऌवर्णयोर्मिथः सावर्ण्यं वाच्यम्) । अकुहविसर्जनीयानां कण्ठः । इचुयशानां तालु । ऋटुरषाणां मूर्धा । ऌतुलसानां दन्ताः । उपूपध्मानीयानामोष्ठौ । ञमङणनानां नासिका च । एदैतोः कण्ठ तालु । ओदौतोः कण्ठोष्टम् । वकारस्य दन्तोष्ठम् । जिह्वामूलीयस्य जिह्वामूलम् । नासिकानुस्वारस्य । यत्नो द्विधा - आभ्यन्तरो बाह्यश्च । आद्यः पञ्चधा - स्पृष्टेषत्स्पृष्टेषद्विवृतविवृतसंवृत भेदात् । तत्र स्पृष्टं प्रयतनं स्पर्शानाम् । ईषत्स्पृष्टमन्तःस्थानाम् । ईषद्विवृतमूष्मणाम् । विवृतं स्वराणाम् । ह्रस्वस्यावर्णस्य प्रयोगे संवृतम् । प्रक्रियादशायां तु विवृतमेव । बाह्यप्रयत्नस्त्वेकादशधा - विवारः संवारः श्वासो नादो घोषो ऽघोषो ऽल्पप्राणोमहाप्राण उदात्तो ऽनुदात्तः स्वरतिश्चेति । खरो विवाराः श्वासा अघोषाश्च । हशः संवारा नादा घोषाश्च । वर्गाणां प्रथमतृतीयपञ्चमा यणश्चाल्पप्राणाः । वर्गाणां द्वितीयचतुर्थौ शलश्च महाप्राणाः । कादयो मावसानाः स्पर्शाः । यणो ऽन्तःस्थाः । शल ऊष्माणः । अचः स्वराः । -क-ख इति कखाभ्यां प्रगर्धविसर्गसदृशो जिह्वामूलीयः । -प-फ इति पफाभ्यां प्रागर्धविसर्गसदृश उपध्मानीयः । अं अः इत्यचः परावनुस्वारविसर्गौ ॥  
    
अणुदित्सवर्णस्य चाप्रत्ययः ॥ व्ल्क्_११ = प्_१,१।६९ ॥  
प्रतीयते विधीयत इति प्रत्ययः । अविधीयमानो ऽणुदिच्च सवर्णस्य सञ्ज्ञा स्यात् । अत्रैवाण् परेण णकारेण । कु चु टु तु पु एते उदितः । तदेवम् - अ इत्यष्टादशानां सञ्ज्ञा । तथेकारोकारौ । ऋकारस्त्रिंशतः । एवं ऌकारो ऽपि । एचो द्वादशानाम् । अनुनासिकाननुनासिकभेदेन यवला द्विधा; तेनाननुनासिकास्ते द्वयोर्द्वयोस्सञ्ज्ञा ।  
    
परः सन्निकर्षः संहता ॥ व्ल्क्_१२ = प्_१,१।१०९ ॥  
विर्णानामतिशयितः सन्निधिः संहतासिञ्ज्ञः स्यात् ॥  
    
हलो ऽनन्तराः संयोगः ॥ व्ल्क्_१३ = प्_१,१।७ ॥  
अज्भिरव्यवहता हलिः संयोगसञ्ज्ञाः स्युः ॥  
    
सुप्तिङन्तं पदम् ॥ व्ल्क्_१४ = प्_१,४।१४ ॥  
सुबन्तं तिङन्तं च पदसञ्ज्ञं स्यात् ॥  
    
इति सञ्ज्ञाप्रकरणम्  
    
अथाच्सन्धिः  
    
इको यणचि ॥ व्ल्क्_१५ = प्_६,१।७७ ॥  
इकः स्थाने यण् स्यादचि संहितायां विषये । सुधी उपास्य इति स्थिते ॥  
    
तस्मिन्निति निर्दिष्टे पूर्वस्य ॥ व्ल्क्_१६ = प्_१,१।६६ ॥  
सप्तमीनिर्देशेन विधीयमानं कार्यं वर्णान्तरेणाव्यवहतिस्य पूर्वस्य बोध्यम् ॥  
    
स्थाने ऽन्तरतमः ॥ व्ल्क्_१७ = प्_१,१।५० ॥  
प्रसङ्गे सति सदृशतम आदेशः स्यात् । सुध्य् उपास्य इति जाते ॥  
    
अनचि च ॥ व्ल्क्_१८ = प्_८,४।४७ ॥  
अचः परस्य यरो द्वे वा स्तो न त्वचि । इति धकारस्य द्वित्वेन सुध्ध्य् उपास्य इति जाते ॥  
    
झलां जश् झशि ॥ व्ल्क्_१९ = प्_८,४।५३ ॥  
स्पष्टम् । इति पूर्वधकारस्य दकारः ॥  
    
संयोगान्तस्य लोपः ॥ व्ल्क्_२० = प्_८,२।२३ ॥  
संयोगान्तं यत्पदं तदन्तस्य लोपः स्यात् ॥  
    
अलो ऽन्त्यस्य ॥ व्ल्क्_२१ = प्_१,१।५२ ॥  
षष्ठीनिर्दिष्टाऽन्त्यस्याल आदेशः स्यात् । इति यलोपे प्राप्ते - (यणः प्रतिषेधो वाच्यः) । सुद्ध्युपास्यः । मद्धरिः । धात्रशः । लाकृतिः ॥  
    
एचो ऽयवायावः ॥ व्ल्क्_२२ = प्_६,१।७८ ॥  
एचः क्रमादय् अव् आय् आव् एते स्युरचि ॥  
    
यथासङ्ख्यमनुदेशः समानाम् ॥ व्ल्क्_२३ = प्_१,३।१० ॥  
समसम्बन्धी विधिर्यथासङ्ख्यं स्यात् । हरये । विष्णवे । नायकः । पावकः ॥  
    
वान्तो यि प्रत्यये ॥ व्ल्क्_२४ = प्_६,१।७९ ॥  
यकारादौ प्रत्यये परे ओदौतोरव् आव् एतौ स्तः । गव्यम् । नाव्यम् । (अध्वपरमाणे चि) । गव्यूतिः ॥  
    
अदेङ् गुणः ॥ व्ल्क्_२५ = प्_१,१।२ ॥  
अत् एङ् च गुणसञ्ज्ञः स्यात् ॥  
    
तपरस्तत्कालस्य ॥ व्ल्क्_२६ = प्_१,१।७० ॥  
तः परो यस्मात्स च तात्परश्चोच्चार्यमाणसमकालस्यैव सञ्ज्ञा स्यात् ॥  
    
आद्गुणः ॥ व्ल्क्_२७ = प्_६,१।८७ ॥  
अवर्णादचि परे पूर्वपरयोरेको गुण आदेशः स्यात् । उपेन्द्रः । गङ्गोदकम् ॥  
    
उपदेशे ऽजनुनासिक इत् ॥ व्ल्क्_२८ = प्_१,३।२ ॥  
उपदेशे ऽनुनासिको ऽजित्सञ्ज्ञः स्यात् । प्रतिज्ञानुनासिक्याः पाणिनीयाः । लण्सूत्रस्थावर्णेन सहोच्चार्यमाणो रेफो रलयोः सञ्ज्ञा ॥  
    
उरण् रपरः ॥ व्ल्क्_२९ = प्_१,१।५१ ॥  
ऋ इति त्रिंशतः सञ्ज्ञेत्युक्तम् । तत्स्थाने यो ऽण् स रपरः सन्नेव प्रवर्तते । कृष्णर्द्धिः । तवल्कारः ॥  
    
लोपः शाकल्यस्य ॥ व्ल्क्_३० = प्_८,३।१९ ॥  
अवर्णपूर्वयोः पदान्तयोर्यवयोर्लोपो वाशि परे ॥  
    
पूर्वत्रासिद्धम् ॥ व्ल्क्_३१ = प्_८,२।१ ॥  
सपादसप्ताध्यायीं प्रति त्रिपाद्यसिद्धा, त्रिपाद्यामपि पूर्वं प्रति परं शास्त्रमसिद्धम् । हर इह, हरयिह । विष्ण इह, विष्णविह ॥  
    
वृद्धिरादैच् ॥ व्ल्क्_३२ = प्_१,१।१ ॥  
आदैच्च वृद्धिसञ्ज्ञः स्यात् ॥  
    
वृद्धिरेचि ॥ व्ल्क्_३३ = प्_६,१।८८ ॥  
आदेचि परे वृद्धिरेकादेशः स्यात् । गुणापवादः । कृष्णैकत्वम् । गङ्गौघः । देवैश्वर्यम् । कृष्णौत्कण्ठ्यम् ॥  
    
एत्येधत्यूठ्सु ॥ व्ल्क्_३४ = प्_६,१।८९ ॥  
अवर्णादेजाद्योरेत्येधत्योरूठि च परे वृद्धिरेकादेशः स्यात् । उपैति । उपैधते । प्रष्ठौहः । एजाद्योः किम् ? उपेतः । मा भवान्प्रेदिधत् । (अक्षादूहन्यामुपिसङ्ख्यानम्) । अक्षौहणी सेना । (प्रादूहोढोढ्येषैष्येषु) । प्रौहः । प्रौढः । प्रौढिः । प्रैषः । प्रैष्यः । (ऋते च तृतीयासमासे) । सुखेन ऋतः सुखार्तः । तृतीयेति किम् ? परमर्तः । (प्रवत्सतरकम्बलवसनार्णदशानामृणे) । प्रार्णम्, वत्सतर्राणम्, इत्यादि ॥  
    
उपसर्गाः क्रियायोगे ॥ व्ल्क्_३५ = प्_१,४।५९ ॥  
प्रादयः क्रियायोगे उपसर्गसञ्ज्ञाः स्युः । प्र परा अप सम् अनु अव निस् निर दुस् दुर वि आङ् नि अधि अपि अति सु उत् अभि प्रति पर उपि - एते प्रादयः ॥  
    
भूवादयो धातवः ॥ व्ल्क्_३६ = प्_१,३।१ ॥  
क्रियावाचिनो भ्वादयो धातुसञ्ज्ञाः स्युः ॥  
    
उपसर्गादृति धातौ ॥ व्ल्क्_३७ = प्_६,१।९१ ॥  
अवर्णान्तादुपसर्गाद्दकारादौ धातौ परे वृद्धिरेकादेशः स्यात् । प्रार्च्छति ॥  
    
एङि पररूपम् ॥ व्ल्क्_३८ = प्_६,१।९४ ॥  
आदुपसर्गादेङादौ धातौ पररूपमेकादेशः स्यात् । प्रेजते । उपोषति ॥  
    
अचो ऽन्त्यादि टि ॥ व्ल्क्_३९ = प्_१,१।६४ ॥  
अचां मध्ये यो ऽन्त्यः स आदिर्यस्य तट् टिसञ्ज्ञं स्यात् । (शकन्ध्वादिषु पररूपं वाच्यम्) । तच्च टेः । शकन्धुः । कर्कन्धुः मनीषा । आकृतिगणो ऽयम् । मार्त्तण्डः ॥  
    
ओमाङोश्च ॥ व्ल्क्_४० = प्_६,१।९५ ॥  
ओमि आङि चात्परे पररूपमेकादेशः स्यात् । शिवायोम्ं नमः । शिव एहि ॥  
    
अन्तादिवच्च ॥ व्ल्क्_४१ = प्_६,१।८५ ॥  
यो ऽयमेकादेशः स पूर्वस्यान्तवत्परस्यादिवत् । शिवेहि ॥  
    
अकः सवर्णे दीर्घः ॥ व्ल्क्_४२ = प्_६,१।१०१ ॥  
अकः सवर्णे ऽचि परे पूर्वपरयोर्दीर्घ एकादेशः स्यात् । दैत्यारः । श्रीशिः । विष्णूदयः । होतॄकारः ॥  
    
एङः पदान्तादति ॥ व्ल्क्_४३ = प्_६,१।१०९ ॥  
पदान्तादेङोऽति परे पूर्वरूपमेकादेशः स्यात् । हरेऽव । विष्णो ऽव ॥  
    
सर्वत्र विभाषाः गोः ॥ व्ल्क्_४४ = प्_६,१।१२२ ॥  
लोके वेदे चैङन्तस्य गोरति वा प्रकृतिभावः पदान्ते । गोअग्रम्, गो ऽग्रम् । एङन्तस्य किम् ? चित्रग्वग्रम् । पदान्ते किम्? गोः ॥  
    
अनेकाल् शित्सर्वस्य ॥ व्ल्क्_४५ = प्_१,१।५५ ॥  
इति प्राप्ते ॥  
    
ङिच्च ॥ व्ल्क्_४६ = प्_१,१।५३ ॥  
ङिदनेकालप्यन्त्यस्ययैव स्यात् ॥  
    
अवङ् स्फोटायनस्य ॥ व्ल्क्_४७ = प्_६,१।१३३ ॥  
पदान्ते एङन्तस्य गोरवङ् वाचि । गवाग्रम्, गो ऽग्रम् । पदान्ते किम् ? गवि ॥  
    
इन्द्रे च ॥ व्ल्क्_४८ = प्_६,१।१२४ ॥  
गोरवङ् स्यादिन्द्रे । गवेन्द्रः ॥  
    
दूराद्धूते च ॥ व्ल्क्_४९ = प्_८,२।८४ ॥  
दूरात्सम्बोधने वाक्यस्य टेः प्लुतो वा ॥  
    
प्लुतप्रगृह्या अचि नित्यम् ॥ व्ल्क्_५० = प्_६,१।१२५ ॥  
एते ऽचि प्रकृत्या स्युः । आगच्छ कृष्ण ३ अत्र गौश्चरति ॥  
    
ईदूदेद् द्विवचनं प्रगृह्यम् ॥ व्ल्क्_५१ = प्_१,१।११ ॥  
ईदूदेदन्तं द्विवचनं प्रगृह्यं स्यात् । हरी एतौ । विष्णू इमौ । गङ्गे अमू ॥  
    
अदसो मात् ॥ व्ल्क्_५२ = प्_१,१।१२ ॥  
अस्मात्परावीदूतौ प्रगृह्यौ स्तः । अमी ईशाः । रामकृष्णावमू आसाते । मात्किम् ? अमुके ऽत्र ॥  
    
चादयो ऽसत्वे ॥ व्ल्क्_५३ = प्_१,४।५७ ॥  
अद्रव्यार्थाश्चादयो निपाताः स्युः ॥  
    
प्रादयः ॥ व्ल्क्_५४ = प्_१,४।५८ ॥  
एते ऽपि तथा ॥  
    
निपात एकाजनाङ् ॥ व्ल्क्_५५ = प्_१,१।१४ ॥  
एको ऽज् निपात आङ्वर्जः प्रगृह्यः स्यात् । इ इन्द्रः । उ उमेशः । ऽवाक्यस्मरणयोरङित्; आ एवं नु मन्यसे । आ एवं किल तत् । अन्यत्र ङित् ; आ ईषदुष्णम् ओष्णम् ॥  
    
ओत् ॥ व्ल्क्_५६ = प्_१,१।१५ ॥  
ओदन्तो निपातः प्रगृह्यः स्यात् । अहो ईशाः ॥  
    
सम्बुद्धौ शाकल्यस्येतावनार्षे ॥ व्ल्क्_५७ = प्_१,१।१६ ॥  
सम्बुद्धिनिमित्तक ओकारो वा प्रगृह्यो ऽवैदिके इतौ परे । विष्णो इति, विष्ण इति, विष्णविति ॥  
    
मय उञो वो वा ॥ व्ल्क्_५८ = प्_८,३।३३ ॥  
मयः परस्य उञो वो वाचि । किम्वुक्तम्, किमु उक्तम् ॥  
    
इको ऽसवर्णे शाकल्यस्य ह्रस्वश्च ॥ व्ल्क्_५९ = प्_६,१।१२७ ॥  
पदान्ता इको ह्रस्वा वा स्युरसवर्णे ऽचि । ह्रस्वविधिसामर्थ्यान्न स्वरसन्धिः । चक्रि अत्र, चक्रय्त्र । पदान्ता इति किम् ? गौर्यौ -।  
    
अचो रहाभ्यां द्वे ॥ व्ल्क्_६० = प्_८,४।४६ ॥  
अचः पराभ्यां रेफहकाराभ्यां परस्य यरो द्वे वा स्तः । गौर्य्यौ । (न समासे) । वाप्यश्वः ॥  
    
ऋत्यकः ॥ व्ल्क्_६१ = प्_६,१।१२८ ॥  
ऋति परे पदान्ता अकः प्राग्वद्वा । ब्रह्म ऋषिः, ब्रह्मर्षिः । पदान्ताः किम् ? आर्छत् ॥  
    
इत्यच्सन्धिः  
    
अथ हल् सन्धिः  
    
स्तोः श्चुना श्चुः ॥ व्ल्क्_६२ = प्_८,४।४० ॥  
सकारतवर्गयोः शकारचवर्गाभ्यां योगे शकारचवर्गौ स्तः । रामश्शेते । रामश्चिनोति । सच्चित् । शार्ङ्गिञ्जय ॥  
    
शात् ॥ व्ल्क्_६३ = प्_८,४।४४ ॥  
शात्परस्य तवर्गस्य चुत्वं न स्यात् । विश्नः । प्रश्नः ॥  
    
ष्टुना ष्टुः ॥ व्ल्क्_६४ = प्_८,४।४१ ॥  
स्तोः ष्टुना योगे ष्टुः स्यात् । रामष्षष्ठः । रामष्टीकते । पेष्टा । तट्टीका । चक्रिण्ढौकसे ॥  
    
न पदान्ताट्टोरनाम् ॥ व्ल्क्_६५ = प्_८,४।४२ ॥  
पदान्ताट्टवर्गात्परस्यानामः स्तोः ष्टुर्न स्यात् । षट् सन्तः । षट् ते । पदान्तात्किम् ? ईट्टे । टोः किम् ? सर्पिष्टमम् । (अनाम्नवतिनगरीणामिति वाच्यम्) । षण्णवतिः । षण्णगर्य्यः ॥  
    
तोः षि ॥ व्ल्क्_६६ = प्_८,४।४३ ॥  
न ष्टुत्वम् । सन्षष्ठः ॥  
    
झलां जशो ऽन्ते ॥ व्ल्क्_६७ = प्_८,२।३९ ॥  
पदान्ते झलां जशः स्युः । वागीशः ॥

यरो ऽनुनासिके ऽनुनासिको वा ॥ व्ल्क्_६८ = प्_८,४।४५ ॥  
यरः पदान्तस्यानुनासिके परे ऽनुनासिको वा स्यात् । एतन्मुरारिः, एतद् मुरारिः । (प्रत्यये भाषायां नित्यम्) । तन्मात्रम् ।  
चिन्मयम् ॥  
    
तोर्लि ॥ व्ल्क्_६९ = प्_८,४।६० ॥  
तवर्गस्य लकारे परे परसवर्णः । तवर्गस्य लकारे परे परसवर्णः । तल्लयः । विद्वांल्लिखति । नस्यानुनासिको लः ।  
    
उदः स्थास्तम्भोः पूर्वस्य ॥ व्ल्क्_७० = प्_८,४।४१ ॥  
उदः परयोः स्थास्तम्भोः पूर्वसवर्णः ॥  
    
तस्मादित्युत्तरस्य ॥ व्ल्क्_७१ = प्_१,१।६७ ॥  
पञ्चमीनिर्देशेन क्रियमाणं कार्यं वर्णान्तरेणाव्यवहितस्य परस्य ज्ञेयम् ॥  
    
आदेः परस्य ॥ व्ल्क्_७२ = प्_१,१।५४ ॥  
परस्य यद्विहितं तत्तस्यादेर्बोध्यम् । इति सस्य थः ॥  
    
झरो झरि सवर्णे ॥ व्ल्क्_७३ = प्_८,४।६५ ॥  
हलः परस्य झरो वा लोपः सवर्णे झरि ॥  
    
खरि च ॥ व्ल्क्_७४ = प्_८,४।५५ ॥  
खरि झलां चरः । इत्युदो दस्य तः । उत्थानम् । उत्तम्भनम् ॥  
    
झयो हो ऽन्यतरस्याम् ॥ व्ल्क्_७५ = प्_८,४।६२ ॥  
झयः परस्य हस्य वा पूर्वसवर्णः । नादस्य घोषस्य संवारस्य महाप्राणस्य तादृशो वर्गचतुर्थः । वाग्घरिः, वाघरिः ॥  
    
शश्छो ऽटि ॥ व्ल्क्_७६ = प्_८,४।६३ ॥  
झयः परस्य शस्य छो वाटि । तद् शिव इत्यत्र दस्य श्चुत्वेन जकारे कृते खरि चेति जकारस्य चकारः । तच्छिवः, तच्शिवः । (छत्वममीति वाच्यम्) तच्छ्लोकेन ॥  
    
मो ऽनुस्वारः ॥ व्ल्क्_७७ = प्_८,३।२३ ॥  
मान्तस्य पदस्यानुस्वारो हलि । हरिं वन्दे ॥  
    
नश्चापदान्तस्य झलि ॥ व्ल्क्_७८ = प्_८,३।२४ ॥  
नस्य मस्य चापदान्तस्य झल्यनुस्वारः । यशांसि । आक्रंस्यते । झलि किम् ? मन्यते ॥  
    
अनुस्वारस्य ययि परसवर्णः ॥ व्ल्क्_७९ = प्_८,४।५८ ॥  
स्पष्टम् । शान्तः ॥  
    
वा पदान्तस्य ॥ व्ल्क्_८० = प्_८,४।५९ ॥  
त्वङ्करोषि, त्वं करोषि ॥  
    
मो राजि समः क्वौ ॥ व्ल्क्_८१ = प्_८,३।२५ ॥  
क्विबन्ते राजतौ परे समो मस्य म एव स्यात् । सम्राट् ॥  
    
हे मपरे वा ॥ व्ल्क्_८२ = प्_८,३।२६ ॥  
मपरे हकारे परे मस्य मो वा । किम् ह्मलयति, किं ह्मलयति । (यवलपरे यवला वा)। किंय्ह्यः, किं ह्यः । किंव्ह्वलयति, किं ह्वलयति । किंल् ह्लादयति, किं ह्लादयति ॥  
    
नपरे नः ॥ व्ल्क्_८३ = प्_८,३।२७ ॥  
नपरे हकारे मस्य नो वा । किन् ह्नुते, किं ह्नुते ॥  
    
आद्यन्तौ टकितौ ॥ व्ल्क्_८४ = प्_१,१।४६ ॥  
टित्कितौ यस्योक्तौ तस्य क्रमादाद्यन्तावयवौ स्तः ॥  
    
ङ्णोः कुक्टुक् शरि ॥ व्ल्क्_८५ = प्_८,३।२८ ॥  
वा स्तः । (चयो द्वितीयाः शरि पौष्करसादेरिति वाच्यम्) । प्राङ्ख् षष्ठः, प्राङ्क्षष्ठः, प्राङ् षष्ठः । सुगण्ठ् षष्ठः सुगण्ट् षष्ठः, सुगण् षष्ठः ॥  
    
डः सि धुट् ॥ व्ल्क्_८६ = प्_८,३।२९ ॥  
डात्परस्य सस्य धुड्वा । षट्त्सन्तः, षट् सन्तः ॥  
    
नस्च ॥ व्ल्क्_८७ = प्_८,३।३० ॥  
नान्तात्परस्य सस्य धुड्वा । सन्त्सः, सन्सः ॥  
    
शि तुक् ॥ व्ल्क्_८८ = प्_८,३।३१ ॥  
पदान्तस्य नस्य शे परे तुग्वा । सञ्छम्भुः, सञ्च्छम्भुः, सञ्च्शम्भुः, सञ्शम्भुः ॥  
    
ङमो ह्रस्वादचि ङमुण् नित्यम् ॥ व्ल्क्_८९ = प्_८,३।३२ ॥  
ह्रस्वात्परे यो ङम् तदन्तं यत्पदं तस्मात्परस्याचो ङमुट् । प्रत्यङ्ङात्मा । सुगण्णीशः । सन्नच्युतः ॥  
    
समः सुटि ॥ व्ल्क्_९० = प्_८,३।५ ॥  
समो रुः सुटि ॥  
    
अत्रानुनासिकः पूर्वस्य तुवा ॥ व्ल्क्_९१ = प्_८,३।२ ॥  
अत्र रुप्रकरणे रोः पूर्वस्यानुनासिको वा ॥  
    
अनुनासिकात्परो ऽनुस्वारः ॥ व्ल्क्_९२ = प्_८,३।४ ॥  
अनुनासिकं विहाय रोः पूर्वस्मात्परो ऽनुस्वारागमः ॥  
    
खरवसानयोर्विसर्जनीयः ॥ व्ल्क्_९३ = प्_८,३।१५ ॥  
खरि अवसाने च पदान्तसाय रेफस्य विसर्गः । (सम्पुङ्कानां सो वक्तव्यः) । संस्स्कर्ता, संस्स्कर्ता ॥  
    
पुमः खय्यम्परे ॥ व्ल्क्_९४ = प्_८,३।६ ॥  
अम्परे खयि पुमो रुः । पुंस्कोकिलः, पुंस्कोकिलः ॥  
    
नश्छव्यप्रशान् ॥ व्ल्क्_९५ = प्_८,३।७ ॥  
अम्परे छवि नान्तस्य पदस्यरुः; न तु प्रशान्शब्दस्य ॥  
    
विसर्जनीयस्य सः ॥ व्ल्क्_९६ = प्_८,३।३४ ॥  
खरि । चक्रिंस्त्रायस्व, चक्रिंस्त्रायस्व । अप्रशान् किम् ? प्रशान्तनोति । पदस्येति किम् ? हन्ति ॥  
    
नॄन् पे ॥ व्ल्क्_९७ = प्_८,३।१० ॥  
नॄनित्यस्य रुर्वा पे ॥  
    
कुप्वोः एक एपौ च ॥ व्ल्क्_९८ = प्_८,३।३७ ॥  
कवर्गे पवर्गे च विसर्गस्य एक एपौ स्तः, चाद्विसर्गः । नॄं पाहि, नॄम्ः पाहि, नॄम्ः पाहि । नॄन् पाहि ॥  
    
तस्य परमाम्रेडितम् ॥ व्ल्क्_९९ = प्_८,१।२ ॥  
द्विरुक्तस्य परमाम्रेडितम् स्यात् ॥  
    
कानाम्रेडिते ॥ व्ल्क्_१०० = प्_८,३।१२ ॥  
कान्नकारस्य रुः स्यादाम्रेडिते । कांस्कान्, कांस्कान् ॥  
    
छे च ॥ व्ल्क्_१०१ = प्_६,१।७३ ॥  
ह्रस्वस्य छे तुक् । शिवच्छाया ॥  
    
पदान्ताद्वा ॥ व्ल्क्_१०२ = प्_६,१।७९ ॥  
दीर्घात् पदान्तात् छे तुग्वा । लक्ष्मीच्छाया, लक्ष्मी छाया ॥  
    
इति हल्सन्धिः ।  
    
अथ विसर्गसन्धिः  
    
विसर्जनीयस्य सः ॥ व्ल्क्_१०३ = प्_८,३।३४ ॥  
खरि । विष्णुस्त्राता ॥  
    
वा शरि ॥ व्ल्क्_१०४ = प्_८,३।३६ ॥  
शरि विसर्गस्य विसर्गो वा । हरिः शेते, हरिश्शेते ॥  
    
समजुषो रुः ॥ व्ल्क्_१०५ = प्_८,२।६६ ॥  
पदान्तस्य सस्य सजुषश्च रुः स्यात् ॥  
    
अतो रोरप्लुतादप्लुतादप्लुते ॥ व्ल्क्_१०६ = प्_६,१।११३ ॥  
अप्लुतादतः परस्य रोरुः स्यादप्लुते ऽति । शिवोर्ऽच्यः ॥  
    
हशि च ॥ व्ल्क्_१०७ = प्_६,१।११४ ॥  
तथा । शिवो वन्द्यः ॥  
    
भो भगो अघो अपूर्वस्य यो ऽशि ॥ व्ल्क्_१०८ = प्_८,३।१७ ॥  
एतत्पूर्वस्य रोर्यादेशो ऽशि । देवा इह, देवायिह । भोस् भगोस् अघोस् इति सान्ता निपाताः । तेषां रोर्यत्वे कृते ॥  
    
हलि सर्वेषाम् ॥ व्ल्क्_१०९ = प्_८,३।२२ ॥  
भोभगोअघोअपूर्वस्य यस्य लोपः स्याद्धलि । भो देवाः । भगो नमस्ते । अघो याहि ॥  
    
रो ऽसुपि ॥ व्ल्क्_११० = प्_८,२।६९ ॥  
अह्नो रेफादेशो न तु सुपि । अहरहः । अहर्गणः ॥  
    
रो रि ॥ व्ल्क्_१११ = प्_८,३।१४ ॥  
रेफस्य रेफे परे लोपः ॥  
    
ढ्रलोपे पूर्वस्य दीर्घो ऽणः ॥ व्ल्क्_११२ = प्_६,३।१११ ॥  
ढरेफयोर्लोपनिमित्तयोः पूर्वस्याणो दीर्घः । पुना रमते । हरी रम्यः । शम्भू राजते । अणः किम् ? तृढः । वृढः । मनस् रथ इत्यत्र रुत्वे कृते हशि चेत्युत्वे रोरीति लोपे च प्राप्ते ॥  
    
विप्रतिषेधे परं कार्यम् ॥ व्ल्क्_११३ = प्_१,४।२ ॥  
तुल्यबलविरोधे परं कार्यं स्यात् । इति लोपे प्राप्ते । पूर्वत्रासिद्धमिति रोरीत्यस्यासिद्धत्वादुत्वमेव । मनोरथः ॥  
    
एतत्तदोः सुलोपो ऽकोरनञ्समासे हलि ॥ व्ल्क्_११४ = प्_६,१।१३२ ॥  
अककारयोरेतत्तदोर्यः सुस्तस्य लोपो हलि न तु नञ्समासे । एष विष्णुः । स शम्भुः । अकोः किम् ? एषको रुद्रः । अनञ्समासे किम् ? असः शिवः । हलि किम् ? एषो ऽत्र ॥  
    
सो ऽचि लोपे चेत्पादपूरणम् ॥ व्ल्क्_११५ = प्_६,१।१३४ ॥  
स इत्यस्य सोर्लोपः स्यादचि पादश्चेल्लोपे सत्येव पूर्य्येत । सेमामविड्ढि प्रभृतिम् । सैष दाशरथी रामः ॥  
    
इति विसर्गसन्धिः ॥  
इति पञ्चसन्धिप्रकरणम् ।  
    
अथ षड्लिङ्गेषु अजन्तपुंल्लिङ्गाः  
    
अर्थवदधातुरप्रत्ययः प्रातिपदिकम् ॥ व्ल्क्_११६ = प्_१,२।४५ ॥  
धातुं प्रत्ययं प्रत्ययान्तं च वर्जयित्वा अर्थवच्छब्दस्वरूपं प्रातिपदिकसञ्ज्ञं स्यात् ॥  
    
कृत्तद्धितसमासाश्च ॥ व्ल्क्_११७ = प्_१,२।४६ ॥  
कृत्तद्धितान्तौ समासाश्च तथा स्युः ॥  
    
स्वौजसमौट्छष्टाभ्याम्भिस्ङेभ्याम्भ्यस्ङसिभ्याम्भ्यस्ङसोसाङ्ङ्योस्सुप् व्ल्क्_११८ = प्_४,१।२ ॥  
सु औ जस् इति प्रथमा । अम् औट् शस् इति द्वितीया । टा भ्याम् भिस् इति तृतीया । ङे भ्याम् भ्यस् इति चतुर्थी । ङसि भ्याम् भ्यस् इति पञ्चमी । ङस् ओस् आम् इति षष्ठी । ङि ओस् सुप् इति सप्तमी ॥  
    
ङ्याप्प्रातिपदिकात् ॥ व्ल्क्_११९ = प्_४,१।१ ॥  
    
प्रत्ययः ॥ व्ल्क्_१२० = प्_३,१।१ ॥  
    
परश्च ॥ व्ल्क्_१२१ = प्_३,१।२ ॥  
इत्यधिकृत्य । ङ्यन्तादाबन्तात्प्रातिपदिकाच्च परे स्वादयः प्रत्ययाः स्युः ॥  
    
सुपः ॥ व्ल्क्_१२२ = प्_१,४।१०३ ॥  
सुपस्त्रीणि त्रीणि वचनान्येकश एकवचनद्विवचनबहुवचनसञ्ज्ञानि स्युः ॥  
    
द्व्येकयोर्द्विवचनैकवचने ॥ व्ल्क्_१२३ = प्_१,४।२२ ॥  
द्वित्वैकत्वयोरेते स्तः ॥  
    
विरामो ऽवसानम् ॥ व्ल्क्_१२४ = प्_१,४।११० ॥  
वर्णानामभावो ऽवसानसञ्ज्ञः स्यात् । रुत्वविसर्गौ । रामः ॥  
    
सरूपाणामेकशेष एकविभक्तौ ॥ व्ल्क्_१२५ = प्_१,२।६४ ॥  
एकविभक्तौ यानि सरूपाण्येव दृष्टानि तेषामेक एव शिष्यते ॥  
    
प्रथमयोः पूर्वसवर्णः ॥ व्ल्क्_१२६ = प्_६,१।१०२ ॥  
अकः प्रथमाद्वितीययोरचि पूर्वसवर्णदीर्घ एकादेशः स्यात् । इति प्राप्ते ॥  
    
नादिचि ॥ व्ल्क्_१२७ = प्_६,१।१०४ ॥  
आदिचि न पूर्वसवर्णदीर्घः । वृद्धिरेचि । रामौ ॥  
    
बहुषु बहुवचनम् ॥ व्ल्क्_१२८ = प्_१,४।२१ ॥  
बहुत्वविवक्षायां बहुवचनं स्यात् ॥  
    
चुटू ॥ व्ल्क्_१२९ = प्_१,३।७ ॥  
प्रत्ययाद्यौ चुटू इतौ स्तः ॥  
    
विभक्तिश्च ॥ व्ल्क्_१३० = प्_१,४।१०४ ॥  
सुप्तिङौ विभक्तिसञ्ज्ञौ स्तः ॥  
    
न विभक्तौ तुस्माः ॥ व्ल्क्_१३१ = प्_१,३।४ ॥  
विभक्तिस्थास्तवर्गसमा नेतः । इति सस्य नेत्त्वम् । रामाः ॥  
    
एकवचनं सम्बुद्धिः ॥ व्ल्क्_१३२ = प्_२,३।४९ ॥  
सम्बोधने प्रथमाया एकवचनं सम्बुद्धिसञ्ज्ञं स्यात् ॥  
    
यस्मात्प्रत्ययविधिस्तदादि प्रत्यये ऽङ्गम् ॥ व्ल्क्_१३३ = प्_१,४।१३ ॥  
यः प्रत्ययो यस्मात् क्रियते तदादिशब्दस्वरूपं तस्मिन्नङ्गं स्यात् ॥  
    
एङ्ह्रस्वात्सम्बुद्धेः ॥ व्ल्क्_१३४ = प्_६,१।६९ ॥  
एङन्ताद्ध्रस्वान्ताच्चाङ्गाद्धल्लुप्यते सम्बुद्धेश्चेत् । हे राम । हे रामौ । हे रामाः ॥  
    
अमि पूर्वः ॥ व्ल्क्_१३५ = प्_६,१।१०७ ॥  
अको ऽम्यचि पूर्वरूपमेकादेशः । रामम् । रामौ ॥  
    
लशक्वतद्धिते ॥ व्ल्क्_१३६ = प्_१,३।८ ॥  
तद्धितवर्जप्रत्ययाद्या लशकवर्गा इतः स्युः ॥  
    
तस्माच्छसो नः पुंसि ॥ व्ल्क्_१३७ = प्_६,१।१०३ ॥  
पूर्वसवर्णदीर्घात्परो यः शसः सस्तस्य नः स्यात्पुंसि ॥  
    
अट्कुप्वाङ्नुम्व्यवाये ऽपि ॥ व्ल्क्_१३८ = प्_८,४।२ ॥  
अट् कवर्गः पवर्गः आङ् नुम् एतैर्व्यस्तैर्यथासम्भवं मिलितैश्च व्यवधाने ऽपि रषाभ्यां परस्य नस्य णः समानपदे । इति प्राप्ते ॥  
    
पदान्तस्य ॥ व्ल्क्_१३९ = प्_८,४।३७ ॥  
नस्य णो न । रामान् ॥  
    
टाङसिङसामिनात्स्याः ॥ व्ल्क्_१४० = प्_७,१।१२ ॥  
अदन्ताट्टादीनामिनादयः स्युः । णत्वम् । रामेण ॥  
    
सुपि च ॥ व्ल्क्_१४१ = प्_७,३।१०२ ॥  
यञादौ सुपि अतो ऽङ्गस्य दीर्घः । रामाभ्याम् ॥  
    
अतो भिस ऐस् ॥ व्ल्क्_१४२ = प्_७,१।९ ॥  
अनेकाल्शित्सर्वस्य । रामैर्ः ॥  
    
ङेयः ॥ व्ल्क्_१४३ = प्_७,१।१३ ॥  
अतो ऽङ्गात्परस्य ङेयदिशः ॥  
    
स्थानिवदादेशो ऽनल्विधौ ॥ व्ल्क्_१४४ = प्_१,१।५६ ॥  
आदेशः स्थानिवत्स्यान्न तु स्थान्यलाश्रयविधौ । इति स्थानिवत्त्वात् सुपि चेति दीर्घः । रामाय । रामाभ्याम् ॥  
    
बहुवचने झल्येत् ॥ व्ल्क्_१४५ = प्_७,३।१०३ ॥  
झलादौ बहुवचने सुप्यतो ऽङ्गस्यैकारः । रामेभ्यः । सुपि किम् ? पचध्वम् ॥  
    
वावसाने ॥ व्ल्क्_१४६ = प्_८,४।५६ ॥  
अवसाने झलां चरो वा । रामात्, रामाद् । रामाभ्याम् । रामेभ्यः । रामस्य ॥  
    
ओसि च ॥ व्ल्क्_१४७ = प्_७,३।१०४ ॥  
अतो ऽङ्गस्यैकारः । रामयोः ॥  
    
ह्रस्वनद्यापो नुट् ॥ व्ल्क्_१४८ = प्_७,१।५४ ॥  
ह्रस्वान्तान्नद्यन्तादाबन्ताच्चाङ्गात्परस्यामो नुडागमः ॥  
    
नामि ॥ व्ल्क्_१४९ = प्_६,४।३ ॥  
अजन्ताङ्गस्य दीर्घः । रामाणाम् । रामे । रामयोः । सुपि - एत्त्वे कृते ॥  
    
आदेशप्रत्यययोः ॥ व्ल्क्_१५० = प्_८,३।५९ ॥  
इण्कुभ्यां परस्यापदान्तस्यादेशस्य प्रत्ययावयवस्य यः सस्तस्य मूर्धन्यादेशः । ईषद्विवृतस्य सस्य तादृश एव षः । रामेषु । एवं कृष्णादयो ऽप्यदन्ताः ॥  
    
सर्वादीनि सर्वनामानि ॥ व्ल्क्_१५१ = प्_१,१।२७ ॥  
सर्व विश्व उभ उभय डतर डतम अन्य अन्यतर इतर त्वत् त्व नेम सम सिम । पूर्वपरावरदक्षिणोत्तरापराधराणि व्यवस्थायामसञ्ज्ञायाम् । स्वमज्ञातिधनाख्यायाम् । अन्तरं बहिर्योगोपसंव्यानयोः । त्यद् तद् यद् एतद् इदम् अदस् एक द्वि युष्मद् अस्मद् भवतु किम् ॥  
    
जसः शी ॥ व्ल्क्_१५२ = प्_७,१।१७ ॥  
अदन्तात्सर्वनाम्नो जसः शी स्यात् । अनेकाल्त्वात्सर्वादेशः । सर्वे ॥  
    
सर्वनाम्नः स्मै ॥ व्ल्क्_१५३ = प्_७,१।१४ ॥  
अतः सर्वनाम्नो डेः स्मै । सर्वस्मै ॥  
    
ङसिङ्योः स्मात्स्मिनौ ॥ व्ल्क्_१५४ = प्_७,१।१५ ॥  
अतः सर्वनाम्न एतयोरेतौ स्तः । सर्वस्मात् ॥  
    
आमि सर्वनाम्नः सुट् ॥ व्ल्क्_१५५ = प्_७,१।५२ ॥  
अवर्णान्तात्परस्य सर्वनाम्नो विहितस्यामः सुडागमः । एत्वषत्वे । सर्वेषाम् । सर्वस्मिन् । शेषं रामवत् । एवं विश्वादयो ऽप्यदन्ताः ॥ उभशब्दो नित्यं द्विवचनान्तः । उभौ २ । उभाभ्याम् ३ । उभयोः २ । तस्येह पाठो ऽकजर्थः । उभयशब्दस्य द्विवचनं नास्ति । उभयः । उभये । उभयम् । उभयान् । उभयेन । उभयैः । उभयस्मै । उभयेभ्यः । उभयस्मात् । उभयेभ्यः । उभयस्य । उभयेषाम् । उभयस्मिन् । उभयेषु ॥ डतरडतमौ प्रत्ययौ, प्रत्ययग्रहणे तदन्तग्रहणमिति तदन्ता ग्राह्याः ॥ नेम इत्यर्धे ॥ समः सर्वपर्याय स्तुल्यपर्यायस्तु न, यथासङ्ख्यमनुदेशः समानामिति ज्ञापकात् ॥  
    
पूर्वपरावरदक्षिणोत्तरापराधराणि व्यवस्थायामसञ्ज्ञायाम् ॥ व्ल्क्_१५६ = प्_१,१।३४ ॥  
एतेषां व्यवस्थायामसञ्ज्ञायां च सर्वनामसञ्ज्ञा गणसूत्रात्सर्वत्र या प्राप्ता सा जसि वा स्यात् । पूर्वे, पूर्वाः । असञ्ज्ञायां किम् ? उत्तराः कुरवः । स्वाभिधेयापेक्षावधिनियमो व्यवस्था । व्यवस्थायां किम् ? दक्षिणा गाथकाः, कुशला इत्यर्थः ॥  
    
स्वमज्ञातिधनाख्यायाम् ॥ व्ल्क्_१५७ = प्_१,१।३५ ॥  
ज्ञातिधनान्यवाचिनः स्वशब्दस्य प्राप्ता सञ्ज्ञा जसि वा । स्वे, स्वाः; आत्मीयाः, आत्मान इति वा । ज्ञातिधनवाचिनस्तु, स्वाः; ज्ञातयोर्ऽथा वा ॥  
    
अन्तरं बहिर्योगोपसंव्यानयोः ॥ व्ल्क्_१५८ = प्_१,४।३६ ॥  
बाह्ये परिधानीये चार्थे ऽन्तरशब्दस्य प्राप्ता सञ्ज्ञा जसि वा । अन्तरे, अन्तरा वा गृहाः; बाह्या इत्यर्थः । अन्तरे, अन्तरा वा शाटकाः; परिधानीया इत्यर्थः ॥  
    
पूर्वादिभ्यो नवभ्यो वा ॥ व्ल्क्_१५९ = प्_७,१।१६ ॥  
एभ्यो ङसिङ्योः स्मात्स्मिनौ वा स्तः । पूर्वस्मात्, पूर्वात् । पूर्वस्मिन्, पूर्वे । एवं परादीनाम् । शेषं सर्ववत् ॥  
    
प्रथमचरमतयाल्पार्द्धकतिपयनेमाश्च ॥ व्ल्क्_१६० = प्_१,१।३३ ॥  
एते जसि उक्तसञ्ज्ञा वा स्युः । प्रथमे, प्रथमाः ॥ तयः प्रत्ययः । द्वितये, द्वितयाः । शेषं रामवत् ॥ नेमे, नेमाः । शेषं सर्ववत् ॥ (तीयस्य ङित्सु वा) । द्वितीयस्मै, द्वितीयायेत्यादि । एवं तृतीयः ॥ निर्जरः ॥  
    
जराया जरसन्यतरस्याम् ॥ व्ल्क्_१६१ = प्_७,२।१०१ ॥  
अजादौ विभक्तौ । (प।) पदाङ्गाधिकारे तस्य च तदन्तस्य च । (प।) निर्दिश्यमानस्यादेशा भवन्ति । (प।) एकदेशविकृतमनन्यवत्, इति जरशब्दस्य जरस् । निर्जरसौ । निर्जरस इत्यादि । पक्षे हलादौ च रामवत् ॥ विश्वपाः ॥  
    
दीर्घाज्जसि च ॥ व्ल्क्_१६२ = प्_६,१।१०५ ॥  
दीर्घाज्जसि इचि च परे पूर्वसवर्णदीर्घो न स्यात् । विश्वपौ । विश्वपाः । हे विश्वपाः । विश्वपाम् । विश्वपौ ॥  
    
सुडनपुंसकस्य ॥ व्ल्क्_१६३ = प्_१,१।४३ ॥  
स्वादिपञ्चवचनानि सर्वनामस्थानसञ्ज्ञानि स्युरक्लीबस्य ॥  
    
स्वादिष्वसर्वनामस्थाने ॥ व्ल्क्_१६४ = प्_१,४।१७ ॥  
कप्प्रत्ययावधिषु स्वादिष्वसर्वनामस्थानेषु पूर्वं पदं स्यात् ॥  
    
यचि भम् ॥ व्ल्क्_१६५ = प्_१,४।१८ ॥  
यादिष्वजादिषु च कप्प्रत्ययावधिषु स्वादिष्वसर्वनामस्थानेषु पूर्वं भसञ्ज्ञं स्यात् ॥  
    
आकडारादेका सञ्ज्ञा ॥ व्ल्क्_१६६ = प्_१,४।१ ॥  
इत ऊर्ध्वं कडाराः कर्मधारय इत्यतः प्रागेकस्यैकैव सञ्ज्ञा ज्ञेया । या परानवकाशा च ॥  
    
आतो धातोः ॥ व्ल्क्_१६७ = प्_६,४।१४० ॥  
आकारान्तो यो धातुस्तदन्तस्य भस्याङ्गस्य लोपः । अलो ऽन्त्यस्य । विश्वपः । विश्वपा । विश्वपाभ्यामित्यादि । एवं शङ्खध्मादयः । धातोः किम् ? हाहान् ॥ हरिः । हरी ॥  
    
जसि च ॥ व्ल्क्_१६८ = प्_७,३।१०९ ॥  
ह्रस्वान्तस्याङ्गस्य गुणः । हरयः ॥  
    
ह्रस्वस्य गुणः ॥ व्ल्क्_१६९ = प्_७,३।१०८ ॥  
सम्बुद्धौ । हे हरे । हरिम् । हरी । हरीन् ॥  
    
शेषो घ्यसखि ॥ व्ल्क्_१७० = प्_१,४।७ ॥  
शेष इति स्पष्टार्थम् । ह्रस्वौ याविदुतौ तदन्तं सखिवर्जं घिसञ्ज्ञम् ॥  
    
आङो नास्त्रियाम् ॥ व्ल्क्_१७१ = प्_७,३।१२० ॥  
घेः परस्याङो ना स्यादस्त्रियाम् । आङिति टासञ्ज्ञा । हरिणा । हरिभ्याम् । हरिभिः ॥  
    
घेर्ङिति ॥ व्ल्क्_१७२ = प्_७,३।१११ ॥  
घिसञ्ज्ञस्य ङिति सुपि गुणः । हरये । हरिभ्याम् । हरिभ्यः ॥  
    
ङसिङसोश्च ॥ व्ल्क्_१७३ = प्_६,१।११० ॥  
एङो ङसिङसोरति पूर्वरूपमेकादेशः । हरेः २ । हर्योः २ । हरीणाम् ॥  
    
अच्च घेः ॥ व्ल्क्_१७४ = प्_७,३।११९ ॥  
इदुद्भ्यामुत्तरस्य ङेरौत्, घेरच्च । हरौ । हरिषु । एवं कव्यादयः ॥  
    
अनङ् सौ ॥ व्ल्क्_१७५ = प्_७,१।९३ ॥  
सख्युरङ्गस्यानङादेशो ऽसम्बुद्धौ सौ ॥  
    
अलो ऽन्त्यात्पूर्व उपधा ॥ व्ल्क्_१७६ = प्_१,१।६५ ॥  
अन्त्यादलः पूर्वो वर्ण उपधासञ्ज्ञः ॥  
    
सर्वनामस्थाने चासम्बुद्धौ ॥ व्ल्क्_१७७ = प्_६,४।८ ॥  
नान्तस्योपधाया दीर्घो ऽसम्बुद्धौ सर्वनामस्थाने ॥  
    
अपृक्त एकाल् प्रत्ययः ॥ व्ल्क्_१७८ = प्_१,२।४१ ॥  
एकाल् प्रत्ययो यः सो ऽपृक्तसञ्ज्ञः स्यात् ॥  
    
हल्ङ्याब्भ्यो दीर्घात्सुतिस्यपृक्तं हल् ॥ व्ल्क्_१७९ = प्_६,१।६८ ॥  
हलन्तात्परं दीर्घौ यौ ङ्यापौ तदन्ताच्च परं सुतिसीत्येतदपृक्तं हल् लुप्यते ॥  
    
नलोपः प्रातिपदिकान्तस्य ॥ व्ल्क्_१८० = प्_८,२।७ ॥  
प्रातिपदिकसञ्ज्ञकं यत्पदं तदन्तस्य नस्य लोपः । सखा ॥  
    
सख्युरसम्बुद्धौ ॥ व्ल्क्_१८१ = प्_७,१।९२ ॥  
सख्युरङ्गात्परं सम्बुद्धिवर्जं सर्वनामस्थानं णिद्वत्स्यात् ॥  
    
अचो ञ्णिति ॥ व्ल्क्_१८२ = प्_७,२।११५ ॥  
अजन्ताङ्गस्य वृद्धिर्ञिति णिति च परे । सखायौ । सखायः । हे सखे । सखायम् । सखायौ । सखीन् । सख्या । सख्ये ॥  
    
ख्यत्यात्परस्य ॥ व्ल्क्_१८३ = प्_६,१।११२ ॥  
खितिशब्दाभ्यां खीतीशब्दाभ्यां कृतयणादेशाभ्यां परस्य ङसिङसोरत उः । सख्युः ॥  
    
औत् ॥ व्ल्क्_१८४ = प्_७,३।११८ ॥  
इतः परस्य ङेरौत् । सख्यौ । शेषं हरिवत् ॥  
    
पतिः समास एव ॥ व्ल्क्_१८५ = प्_१,४।८ ॥  
घिसञ्ज्ञः । पत्युः २ । पत्यौ । शेषं हरिवत् । समासे तु भूपतये । कतिशब्दो नित्यं बहुवचनान्तः ॥  
    
बहुगणवतुडति सङ्ख्या ॥ व्ल्क्_१८६ = प्_१,१।२३ ॥  
    
डति च ॥ व्ल्क्_१८७ = प्_१,१।२५ ॥  
डत्यन्ता सङ्ख्या षट्सञ्ज्ञा स्यात् ॥  
    
षड्भ्यो लुक् ॥ व्ल्क्_१८८ = प्_७,१।२२ ॥  
जश्शसोः ॥  
    
प्रत्ययस्य लुक्श्लुलुपः ॥ व्ल्क्_१८९ = प्_१,१।६१ ॥  
लुक्श्लुलुप्शब्दैः कृतं प्रत्ययादर्शनं क्रमात्तत्तत्सञ्ज्ञं स्यात् ॥  
    
प्रत्ययलोपे प्रत्ययलक्षणम् ॥ व्ल्क्_१९० = प्_१,१।६२ ॥  
प्रत्यये लुप्ते तदाश्रितं कार्यं स्यात् । इति जसि चेति गुणे प्राप्ते ॥  
    
न लुमताङ्गस्य ॥ व्ल्क्_१९१ = प्_१,१।६३ ॥  
लुमता शब्देन लुप्ते तन्निमित्तमङ्गकार्यं न स्यात् । कति २ । कतिभिः । कतिभ्यः २ । कतीनाम् । कतिषु । युष्मदस्मत्षट्सञ्ज्ञकास्त्रिषु सरूपाः ॥ त्रिशब्दो नित्यं बहुवचनान्तः । त्रयः । त्रीन् । त्रिभिः । त्रिभ्यः २ ॥  
    
त्रेस्त्रयः ॥ व्ल्क्_१९२ = प्_७,१।५३ ॥  
त्रिशब्दस्य त्रयादेशः स्यादामि । त्रयाणाम् । त्रिषु । गौणत्वे ऽपि प्रियत्रयाणाम् ॥  
    
त्यदादीनामः ॥ व्ल्क्_१९३ = प्_७,२।१०२ ॥  
एषामकारो विभक्तौ । (द्विपर्य्यन्तानामेवेष्टिः) । द्वौ २ । द्वाभ्याम् ३ । द्वयोः २ ॥ पाति लोकमिति पपीः सूर्यः ॥  
    
दीर्घाज्जसि च ॥ व्ल्क्_१९४ = प्_६,१।१०५ ॥  
पप्यौ २ । पप्यः । हे पपीः । पपीम् । पपीन् । पप्या । पपीभ्याम् ३ । पपीभिः । पप्ये । पपीभ्यः २ । पप्यः २ । पप्योः । दीर्घत्वान्न नुट्, पप्याम् । ङौ तु सवर्णदीर्घः, पपी । पप्योः । पपीषु । एवं वातप्रम्यादयः ॥ बह्व्यः श्रेयस्यो यस्य स बहुश्रेयसी ॥  
    
यू स्त्र्याख्यौ नदी ॥ व्ल्क्_१९५ = प्_१,४।३ ॥  
ईदूदन्तौ नित्यस्त्रीलिङ्गौ नदीसञ्ज्ञौ स्तः । (प्रथमलिङ्गग्रहणं च) । पूर्वं स्त्र्याख्यस्योपसर्जनत्वे ऽपि नदीत्वं वक्तव्यमित्यर्थः ॥  
    
अम्बार्थनद्योर्ह्रस्वः ॥ व्ल्क्_१९६ = प्_७,३।१०७ ॥  
सम्बुद्धौ । हे बहुश्रेयसि ॥  
    
आण्नद्याः ॥ व्ल्क्_१९७ = प्_७,३।११२ ॥  
नद्यन्तात्परेषां ङितामाडागमः ॥  
    
आटश्च ॥ व्ल्क्_१९८ = प्_६,१।९० ॥  
आटो ऽचि परे वृद्धिरेकादेशः । बहुश्रेयस्यै । बहुश्रेयस्याः । बहुश्रेयसीनाम् ॥  
    
ङेराम्नद्याम्नीभ्यः ॥ व्ल्क्_१९९ = प्_७,३।११७ ॥  
नद्यन्तादाबन्तान्नीशब्दाच्च परस्य ङेराम् । बहुश्रेयस्याम् । शेषं पपीवत् ॥ अङ्यन्तत्वान्न सुलोपः । अतिलक्ष्मीः । शेषं बहुश्रेयसीवत् ॥ प्रधीः ॥  
    
अचि श्नुधातुभ्रुवां य्वोरियङुवङौ ॥ व्ल्क्_२०० = प्_६,४।७७ ॥  
श्नु प्रत्ययान्तस्येवर्णोवर्णान्तस्य धातोर्भ्रू इत्यस्य चाङ्गस्य चेयङुवङौ स्तो ऽजादौ प्रत्यये परे । इति प्राप्ते ॥  
    
एरनेकाचो ऽसंयोगपूर्वस्य ॥ व्ल्क्_२०१ = प्_६,४।८२ ॥  
धात्ववयवसंयोगपूर्वो न भवति य इवर्णस्तदन्तो यो धातुस्तदन्तस्यानेकाचो ऽङ्गस्य यणजादौ प्रत्यये । प्रध्यौ । प्रध्यः । प्रध्यम् । प्रध्यौ । प्रध्यः । प्रध्यि । शेषं पपीवत् । एवं ग्रामणीः । ङौ तु ग्रामण्याम् ॥ अनेकाचः किम् ? नीः । नियौ । नियः । अमि शसि च परत्वादियङ्, नियम् । ङेराम्; नियाम् ॥ असंयोगपूर्वस्य किम् ? सुश्रियौ । यवक्रियौ ॥  
    
गतिश्च ॥ व्ल्क्_२०२ = प्_१,४।६० ॥  
प्रादयः क्रियायोगे गतिसञ्ज्ञाः स्युः । (गतिकारकेतरपूर्वपदस्य यण् नेष्यते) । शुद्धधियौ ॥  
    
न भूसुधियोः ॥ व्ल्क्_२०३ = प्_६,४।८५ ॥  
एतयोरचि सुपि यण्न । सुधियौ । सुधिय इत्यादि ॥ सुखमिच्छतीति सुखीः । सुतीः । सुख्यौ । सुत्यौ । सुख्युः । सुत्युः । शेषं प्रधीवत् । शम्भुर्हरिवत् । एवं भान्वादयः ॥  
    
तृज्वत्क्रोष्टुः ॥ व्ल्क्_२०४ = प्_६,१।९५ ॥  
असम्बुद्धौ सर्वनामस्थाने परे । क्रोष्टुशब्दस्य स्थाने क्रोष्टृशब्दः प्रयोक्तव्य इत्यर्थः ॥  
    
ऋतो ङिसर्वनामस्थानयोः ॥ व्ल्क्_२०५ = प्_७,१।११० ॥  
ऋतो ऽङ्गस्य गुणो ङौ सर्वनामस्थाने च । इति प्राप्ते -- ।  
    
ऋदुशनस्पुरुदंसो ऽनेहसां च ॥ व्ल्क्_२०६ = प्_७,१।९४ ॥  
ऋदन्तानाम् उशनसादीनाम् च अनङ् स्यात् असम्बुद्धौ सौ ॥  
    
अप्तृन्तृच्स्वसृनप्तृनेष्टृत्वष्टृक्षत्तृहोतृपोतृप्रशास्तॄणाम् ॥ व्ल्क्_२०७ = प्_६,४।११ ॥  
अबादीनाम् उपधाया दीर्घः असम्बुद्धौ सर्वनामस्थाने । क्रोष्टा । क्रोष्टारौ । क्रोष्टारः । क्रोष्टून् ॥  
    
विभाषा तृतीयादिष्वचि ॥ व्ल्क्_२०८ = प्_७,१।९७ ॥  
अजादिषु तृतीयादिषु क्रोष्टुर्वा तृज्वत् । क्रोष्ट्रा । क्रोष्ट्रे ॥  
    
ऋत उत् ॥ व्ल्क्_२०९ = प्_६,१।१११ ॥  
ऋतो ङसिङसोरति उदेकादेशः । रपरः ॥  
    
रात्सस्य ॥ व्ल्क्_२१० = प्_८,२।२४ ॥  
रेफात्संयोगान्तस्य सस्यैव लोपो नान्यस्य । रस्य विसर्गः । क्रोष्टुः २ । क्रोष्ट्रोः २ । (नुमचिरतृज्वद्भावेभ्यो नुट् पूर्वविप्रतिषेधेन) । क्रोष्टूनाम् । क्रोष्टरि । पक्षे हलादौ च शम्भुवत् ॥ हूहूः । हूह्वौ । हूह्वः । हूहूम् इत्यादि ॥ अतिचमूशब्दे तु नदीकार्य्यं विशेषः । हे अतिचमु । अतिचम्वै । अतिचम्वाः । अतिचमूनाम् ॥ खलपूः ॥  
    
ओः सुपि ॥ व्ल्क्_२११ = प्_६,४।८३ ॥  
धात्ववयवसंयोगपूर्वो न भवति य उवर्णस्तदन्तो यो धातुस्तदन्तस्यानेकाचो ऽङ्गस्य यण् स्यादचि सुपि । खलप्वौ । खलप्वः । एवं सुल्वादयः ॥ स्वभूः । स्वभुवौ । स्वभुवः ॥ वर्षाभूः ॥  
    
वर्षाभ्वश्च ॥ व्ल्क्_२१२ = प्_६,४।८४ ॥  
अस्य यण् स्यादचि सुपि । वर्षाभ्वावित्यादि ॥ दृन्भूः । (दृन्करपुनः पूर्वस्य भुवो यण् वक्तव्यः) । दृन्भ्वौ । एवं करभूः ॥ धाता । हे धातः । धातारौ । धातारः । (ऋवर्णान्नस्य णत्वं वाच्यम्) । धातॄणाम् । एवं नप्त्रादयः ॥ नप्त्रादिग्रहणं व्युत्पत्तिपक्षे नियमार्थम् । तेनेह न । पिता । पितरौ । पितरः । पितरम् । शेषं धातृवत् । एवं जामात्रादयः ॥ ना । नरौ ॥  
    
नृ च ॥ व्ल्क्_२१३ = प्_६,४।६ ॥  
अस्य नामि वा धीर्घः । नृणाम् । नॄणाम् ॥  
    
गोतो णित् ॥ व्ल्क्_२१४ = प्_७,१।९० ॥  
ओकाराद्विहितं सर्वनामस्थानं णिद्वत् । गौः । गावौ । गावः ॥  
    
औतो ऽम्शसोः ॥ व्ल्क्_२१५ = प्_६,१।९३ ॥  
ओतो ऽम्शसोरचि आकार एकादेशः । गाम् । गावौ । गाः । गवा । गवे । गोः । इत्यादि ॥  
    
रायो हलि ॥ व्ल्क्_२१६ = प्_७,२।८५ ॥  
अस्याकारादेशो हलि विभक्तौ । राः । रायौ । रायः । राम्यामित्यादि ॥ ग्लौः । ग्लावौ । ग्लावः । ग्लौभ्यामित्यादि ॥  
    
इत्यजन्तपुंल्लिङ्गाः ।  
    
अथाजन्तस्त्रीलिङ्गाः  
    
रमा ।  
    
औङ आपः ॥ व्ल्क्_२१७ = प्_७,१।१८ ॥  
आबन्तादङ्गात्परस्ययौङः शी स्यात् । औङित्यौकारविभक्तेः सञ्ज्ञा । रमे । रमाः ॥  
    
सम्बुद्धौ च ॥ व्ल्क्_२१८ = प्_७,३।१०६ ॥  
आप एकारः स्यात्सम्बुद्धौ । एङ्ह्रस्वादिति सम्बुद्धिलोपः । हे रमे । हे रमे । हे रमाः । रमाम् । रमे । रमाः ॥  
    
आङि चापः ॥ व्ल्क्_२१९ = प्_७,३।१०५ ॥  
आङि ओसि चाप एकारः । रमया । रमाभ्याम् । रमाभिः ॥  
    
याडापः ॥ व्ल्क्_२२० = प्_७,३।११३ ॥  
आपो ङितो याट् । वृद्धिः । रमायै । रमाभ्याम् । रमाभ्यः । रमायाः । रमयोः । रमाणाम् । रमायाम् । रमासु । एवं दुर्गाम्बिकादयः ॥  
    
सर्वनाम्नः स्याड्ढ्रस्वश्च ॥ व्ल्क्_२२१ = प्_७,३।११४ ॥  
आबन्तात्सर्वनाम्नो ङितः स्याट् स्यादापश्च ह्रस्वः । सर्वस्यै । सर्वस्याः । सर्वासाम् । सर्वस्याम् । शेषं रमावत् ॥ एवं विश्वादय आबन्ताः ॥  
    
विभाषा दिक्समासे बहुव्रीहौ ॥ व्ल्क्_२२२ = प्_१,१।२८ ॥  
सर्वनामता वा । उत्तरपूर्वस्यै, उत्तरपूर्वायै । तीयस्येति वा सर्वनामसञ्ज्ञा । द्वितीयस्यै, द्वितीयायै ॥ एवं तृतीया ॥ अम्बार्थेति ह्रस्वः । हे अम्ब । हे अक्क । हे अल्ल ॥ जरा । जरसौ इत्यादि । पक्षे रमावत् ॥ गोपाः, विश्वपावत् ॥ मतीः । मत्या ॥  
    
ङिति ह्रस्वश्च ॥ व्ल्क्_२२३ = प्_१,४।६ ॥  
इयङुवङ्स्थानौ स्त्रीशब्दभिन्नौ नित्यस्त्रीलिङ्गावीदूतौ, ह्रस्वौ चेवर्णोवर्णौ, स्त्रियां वा नदीसञ्ज्ञौ स्तो ङिति । मत्यै, मतये । मत्याः २ । मतेः २ ॥  
    
इदुद्भ्याम् ॥ व्ल्क्_२२४ = प्_७,३।११७ ॥  
इदुद्भ्यां नदीसञ्ज्ञकाभ्यां परस्य ङेराम् । मत्याम्, मतौ । शेषं हरिवत् ॥ एवं बुद्ध्यादयः ॥  
    
त्रिचतुरोः स्त्रियां तिसृचतसृ ॥ व्ल्क्_२२५ = प्_७,२।९९ ॥  
स्त्रीलिङ्गयोरेतौ स्तो विभक्तौ ॥  
    
अचि र ऋतः ॥ व्ल्क्_२२६ = प्_७,२।१०० ॥  
तिसृ चतसृ एतयोरृकारस्य रेफादेशः स्यादचि । गुणदीर्घोत्वानामपवादः । तिस्रः । तिसृभ्यः । तिसृभ्यः । आमि नुट् ॥  
    
न तिसृचतसृ ॥ व्ल्क्_२२७ = प्_६,४।४ ॥  
एतयोर्नामि दीर्घो न । तिसृणाम् । तिसृषु ॥ द्वे । द्वे । द्वाभ्याम् । द्वाभ्याम् । द्वाभ्याम् । द्वयोः । द्वयोः ॥ गौरी । गौर्य्यौ । गौर्य्यः । हे गौरि । गौर्य्यै इत्यादि । एवं नद्यादयः ॥ लक्ष्मीः । शेषं गौरीवत् ॥ एवं तरीतन्त्र्यादयः ॥ स्त्री । हे स्त्रि ॥  
    
स्त्रियाः ॥ व्ल्क्_२२८ = प्_६,४।७९ ॥  
अस्येयङ् स्यादजादौ प्रत्यये परे । स्त्रियौ । स्त्रियः ॥  
    
वाम्शसोः ॥ व्ल्क्_२२९ = प्_६,४।८० ॥  
अमि शसि च स्त्रिया इयङ् वा स्यात् । स्त्रियम्, स्त्रीम् । स्त्रियः, स्त्रीः । स्त्रिया । स्त्रियै । स्त्रियाः । परत्वान्नुट् । स्त्रीणाम् । स्त्रीषु ॥ श्रीः । श्रियौ । श्रियाः ॥  
    
नेयङुवङ्स्थानावस्त्री ॥ व्ल्क्_२३० = प्_१,४।४ ॥  
इयङुवङोः स्थितिर्ययोस्तावीदूतौ नदीसञ्ज्ञौ न स्तो न तु स्त्री । हे श्रीः । श्रियै, श्रिये । श्रियाः, श्रियः ॥  
    
वामि ॥ व्ल्क्_२३१ = प्_१,४।५ ॥  
इयङुवङ्स्थानौ स्त्र्याख्यौ यू आमि वा नदीसञ्ज्ञौ स्तो न तु स्त्री । श्रीणाम्, श्रियाम् । श्रियि, श्रियाम् ॥ धेनुर्मतिवत् ॥  
    
स्त्रियां च ॥ व्ल्क्_२३२ = प्_७,१।९६ ॥  
स्त्रीवाची क्रोष्टुशब्दस्तृजन्तवद्रूपं लभते ॥  
    
ऋन्नेभ्यो ङीप् ॥ व्ल्क्_२३३ = प्_४,१।५ ॥  
ऋदन्तेभ्यो नान्तेभ्यश्च स्त्रियां ङीप् । क्रोष्ट्री गौरीवत् ॥ भ्रूः श्रीवत् ॥ स्वयम्भूः पुंवत् ॥  
    
न षट्स्वस्रादिभ्यः ॥ व्ल्क्_२३४ = प्_४,१।१० ॥  
ङीप्टापौ न स्तः ॥  
स्वसा तिस्रश्चतस्रश्च ननान्दा दुहिता तथा ।  
याता मातेति सप्तैते स्वस्रादय उदाहृताः ॥  
स्वसा । स्वसारौ ॥ माता पितृवत् । शसि मातॄः ॥ द्यौर्गोवत् ॥ राः पुंवत् ॥ नौर्ग्लौवत् ॥  
    
इत्यजन्तस्त्रीलिङ्गाः  
    
अथाजन्तनपुंसकलिङ्गाः  
    
अतो ऽम् ॥ व्ल्क्_२३५ = प्_७,१।२४ ॥  
अतो ऽङ्गात् क्लीबात्स्वमोरम् । अमि पूर्वः । ज्ञानम् । एङ्ह्रस्वादिति हल्लोपः । हे ज्ञान॥  
    
नपुंसकाच्च ॥ व्ल्क्_२३६ = प्_७,१।१९ ॥  
क्लीबादौङः शी स्यात् । भसञ्ज्ञायाम् ॥  
    
यस्येति च ॥ व्ल्क्_२३७ = प्_६,४।१४८ ॥  
कडारे तद्धिते च परे भस्येवर्णावर्णयोर्लोपः । इत्यल्लोपे प्राप्ते (औङः श्यां प्रतिषेधो वाच्यः) । ज्ञाने ॥  
    
जश्शसोः शिः ॥ व्ल्क्_२३८ = प्_७,१।२० ॥  
क्लीबादनयोः शिः स्यात् ॥  
    
शि सर्वनामस्थानम् ॥ व्ल्क्_२३९ = प्_१,१।४२ ॥  
शि इत्येतदुक्तसञ्ज्ञं स्यात् ॥  
    
नपुंसकस्य झलचः ॥ व्ल्क्_२४० = प्_७,१।७२ ॥  
झलन्तस्याजन्तस्य च क्लीबस्य नुम् स्यात् सर्वनामस्थाने ॥  
    
मिदचो ऽन्त्यात्परः ॥ व्ल्क्_२४१ = प्_१,१।४७ ॥  
अचां मध्ये यो ऽन्त्यस्तस्मात्परस्तस्यैवान्तावयवो मित्स्यात् । उपधादीर्घः । ज्ञानानि । पुनस्तद्वत् । शेषं पुंवत् ॥ एवं धन वन फलादयः ॥  
    
अद्ड्डतरादिभ्यः पञ्चभ्यः ॥ व्ल्क्_२४२ = प्_७,१।२५ ॥  
एभ्यः क्लीबेभ्यः स्वमोः अद्डादेशः स्यात् ॥  
    
टेः ॥ व्ल्क्_२४३ = प्_६,४।१४३ ॥  
डिति भस्य टेर्लोपः । कतरत्, कतरद् । कतरे । कतराणि । हे कतरत् । शेषं पुंवत् ॥ एवं कतमत् । इतरत् । अन्यत् । अन्यतरत् । अन्यतमस्य त्वन्यतममित्येव । (एकतरात्प्रतिषेधो वक्तव्यः)। एकतरम् ॥  
    
ह्रस्वो नपुंसके प्रातिपदिकस्य ॥ व्ल्क्_२४४ = प्_१,३।४७ ॥  
अजन्तस्येत्येव । श्रीपं ज्ञानवत् ॥  
    
स्वमोर्नपुंसकात् ॥ व्ल्क्_२४५ = प्_७,१।२३ ॥  
लुक् स्यात् । वारि ॥  
    
इको ऽचि विभक्तौ ॥ व्ल्क्_२४६ = प्_७,१।७३ ॥  
इगन्तस्य क्लीबस्य नुमचि विभक्तौ । वारिणी । वारीणि । न लुमतेत्यस्यानित्यत्वात्पक्षे सम्बुद्धिनिमित्तो गुणः । हे वारे, हे वारि । घेर्ङितीति गुणे प्राप्ते (वृद्ध्यौत्त्वतृज्वद्भावगुणेभ्यो नुम् पूर्वविप्रतिषेधेन) । वारिणे । वारिणः । वारिणोः । नुमचिरेति नुट् । वारीणाम् । वारिणि । हलादौ हरिवत् ॥  
    
अस्थिदधिसक्थ्यक्ष्णामनङुदात्तः ॥ व्ल्क्_२४७ = प्_७,१।७५ ॥  
एषामनङ् स्याट्टादावचि ॥  
    
अल्लोपो ऽनः ॥ व्ल्क्_२४८ = प्_६,४।१३४ ॥  
अङ्गावयवो ऽसर्वनामस्थानयजादिस्वादिपरो यो ऽन् तस्याकारस्य लोपः । दध्ना । दध्ने । दध्नः । दध्नः । दध्नोः । दध्नोः ॥  
    
विभाषा ङिश्योः ॥ व्ल्क्_२४९ = प्_६,४।१३६ ॥  
अङ्गावयवो ऽसर्वनामस्थानयजादिस्वादिपरो यो ऽन् तस्याकारस्य लोपो वा स्याङत् ङिश्योः परयोः । दध्नि, दधनि । शेषं वारिवत् ॥ एवमस्थिसक्थ्यक्षि ॥ सुधि । सुधिनी । सुधीनि । हे सुधे, हे सुधि ॥  
    
तृतीयादिषु भाषितपुंस्कं पुंवद्गालवस्य ॥ व्ल्क्_२५० = प्_७,१।७४ ॥  
प्रवृत्तिनिमित्तैक्ये भाषितपुंस्कमिगन्तं क्लीबं पुंवद्वा टादावचि । सुधिया, सुधिनेत्यादि ॥ मधु । मधुनी । मधूनि । हे मधो, हे मधु ॥ सुलु । सुलुनी । सुलूनि । सुलुनेत्यादि ॥ धातृ । धातृणी । धातॄणि । हे धातः, हे धातृ । धातॄणाम् ॥ एवं ज्ञात्रादयः ॥  
    
एच इग्घ्रस्वादेशे ॥ व्ल्क्_२५१ = प्_१,१।४८ ॥  
आदिश्यमानेषु ह्रस्वेषु एच इगेव स्यात् । प्रद्यु । प्रद्युनी । प्रद्यूनि । प्रद्युनेत्यादि ॥ प्ररि । प्ररिणी । प्ररीणि । प्ररिणा । एकदेशविकृतमनन्यवत् । प्रराभ्याम् । प्ररीणाम् ॥ सुनु । सुनुनी । सुनूनि । सुनुनेत्यादि ॥  
    
इत्यजन्तनपुंसकलिङ्गाः ।  
    
अथ हलन्त पुंल्लिङ्गाः  
    
हो ढः ॥ व्ल्क्_२५२ = प्_८,२।३१ ॥  
हस्य ढः स्याज्झलि पदान्ते च । लिट्, लिड् । लिहौ । लिहः । लिड्भ्याम् । लिट्त्सु, लिट्सु ॥  
    
दादेर्धातोर्घः ॥ व्ल्क्_२५३ = प्_८,२।३२ ॥  
झलि पदान्ते चोपदेशे दादेर्धातेर्हस्य घः ॥  
    
एकाचो बशो भष् झषन्तस्य स्ध्वोः ॥ व्ल्क्_२५४ = प्_८,२।३७ ॥  
धात्ववयवस्यैकाचो झषन्तस्य बशो भष् से ध्वे पदान्ते च । धुक्, धुग् । दुहौ । दुहः । धुग्भ्याम् । धुक्षु ॥  
    
वा द्रुहमुहष्णुहष्णिहाम् ॥ व्ल्क्_२५५ = प्_८,२।३३ ॥  
एषां हस्य वा घो झलि पदान्ते च । ध्रुक्, ध्रुग्, ध्रुट्, ध्रुड् । द्रुहौ । द्रुहः । ध्रुग्भ्याम्, ध्रुड्भ्याम् । ध्रुक्षु, ध्रुट्त्सु, ध्रुट्सु ॥ एवं मुक्, मुग् इत्यादि ॥  
    
धात्वादेः षः सः ॥ व्ल्क्_२५६ = प्_६,१।६४ ॥  
स्नुक्, स्नुग्, स्नुट्, स्नुड् । एवं स्निक्, स्निग्, स्निट्, स्निड् ॥ विश्ववाट्, विश्ववाड् । विश्ववाहौ । विश्ववाहः । विश्ववाहम् । विश्ववाहौ ॥  
    
इग्यणः सम्प्रसारणम् ॥ व्ल्क्_२५७ = प्_१,१।४५ ॥  
यणः स्थाने प्रयुज्यमानो य इक् स सम्प्रसारणसञ्ज्ञः स्यात् ॥  
    
वाह ऊठ् ॥ व्ल्क्_२५८ = प्_६,४।१३२ ॥  
भस्य वाहः सम्प्रसारणमूठ् ॥  
    
सम्प्रसारणाच्च ॥ व्ल्क्_२५९ = प्_६,१।१०८ ॥  
सम्प्रसारणादचि पूर्वरूपमेकादेशः । एत्येधत्यूठ्स्विति वृद्धिः । विश्वौहः, इत्यादि ॥  
    
चतुरनडुहोरामुदात्तः ॥ व्ल्क्_२६० = प्_७,१।९८ ॥  
अनयोराम् स्यात्सर्वनामस्थाने परे ॥  
    
सावनडुहः ॥ व्ल्क्_२६१ = प्_७,१।८२ ॥  
अस्य नुम् स्यात् सौ परे । अनड्वान् ॥  
    
अम् सम्बुद्धौ ॥ व्ल्क्_२६२ = प्_७,१।९९ ॥  
हे अनड्वन् । हे अनड्वाहौ । हे अनड्वाहः । अनडुहः । अनडुहा ॥  
    
वसुस्रंसुध्वंस्वनडुहां दः ॥ व्ल्क्_२६३ = प्_८,२।७२ ॥  
सान्तवस्वन्तस्य स्रंसादेश्च दः स्यात्पदान्ते । अनडुद्भ्यामित्यादि ॥ सान्तेति किम् ? विद्वान् । पदान्ते किम् ? स्रस्तम् ।  
ध्वस्तम् ॥  
    
सहेः साडः सः ॥ व्ल्क्_२६४ = प्_८,३।५६ ॥  
साडरूपस्य सहेः सस्य मूर्धन्यादेशः । तुराषाट्, तुराषाड् । तुरासाहौ । तुरासाहः । तुराषाड्भ्यामित्यादि ॥  
    
दिव औत् ॥ व्ल्क्_२६५ = प्_७,१।८४ ॥  
दिविति प्रातिपदिकस्यौत्स्यात्सौ । सुद्यौः । सुदिवौ ॥  
    
दिव उत् ॥ व्ल्क्_२६६ = प्_६,१।१३१ ॥  
दिवो ऽन्तादेश उकारः स्यात् पदान्ते । सुद्युभ्यामित्यादि ॥ चत्वारः । चतुरः । चतुर्भिः । चतुर्भ्यः ॥  
    
षट्चतुर्भ्यश्च ॥ व्ल्क्_२६७ = प्_७,१।५५ ॥  
एभ्य आमो नुडागमः ॥  
    
रषाभ्यां नो णः समानपदे ॥ व्ल्क्_२६८ = प्_८,४।१ ॥  
    
अचो रहाभ्यां द्वे ॥ व्ल्क्_२६९ = प्_८,४।४६ ॥  
अचः पराभ्यां रेफहकाराभ्यां परस्य यरो द्वे वा स्तः । चतुर्ण्णाम्, चतुर्णाम् ॥  
    
रोः सुपि ॥ व्ल्क्_२७० = प्_८,३।१६ ॥  
रोरेव विसर्गः सुपि । षत्वम् । षस्य द्वित्वे प्राप्ते ॥  
    
शरो ऽचि ॥ व्ल्क्_२७१ = प्_८,४।४९ ॥  
अचि परे शरो न द्वे स्तः । चतुर्षु ॥  
    
मो नो धातोः ॥ व्ल्क्_२७२ = प्_८,२।६४ ॥  
धातोर्मस्य नः पदान्ते । प्रशान् ॥  
    
किमः कः ॥ व्ल्क्_२७३ = प्_७,२।१०३ ॥  
किमः कः स्याद्विभक्तौ । कः । कौ । के इत्यादि । शेषं सर्ववत् ॥  
    
इदमो मः ॥ व्ल्क्_२७४ = प्_७,२।१०८ ॥  
सौ । त्यदाद्यत्वापवादः ॥  
    
इदो ऽय् पुंसि ॥ व्ल्क्_२७५ = प्_७,२।१११ ॥  
इदम इदो ऽय् सौ पुंसि । अयम् । त्यदाद्यत्वे ॥  
    
अतो गुणे ॥ व्ल्क्_२७६ = प्_६,१।९७ ॥  
अपदान्तादतो गुणे पररूपमेकादेशः ॥  
    
दश्च ॥ व्ल्क्_२७७ = प्_७,२।१०९ ॥  
इदमो दस्य मः स्याद्विभक्तौ । इमौ । इमे । त्यदादेः सम्बोधनं नास्तीत्युत्सर्गः ॥  
    
अनाप्यकः ॥ व्ल्क्_२७८ = प्_७,२।११२ ॥  
अककारस्येदम इदो ऽनापि विभक्तौ । आबिति प्रत्याहारः । अनेन ॥  
    
हलि लोपः ॥ व्ल्क्_२७९ = प्_७,२।११३ ॥  
अककारस्येदम इदो लोप आपि हलादौ । नानर्थके ऽलो ऽन्त्यविधिरनभ्यासविकारे ॥  
    
आद्यन्तवदेकस्मिन् ॥ व्ल्क्_२८० = प्_१,१।२१ ॥  
एकस्मिन्क्रियमाणं कार्यमादाविवान्त इव स्यात् । सुपि चेति दीर्घः । आभ्याम् ॥  
    
नेदमदसोरकोः ॥ व्ल्क्_२८१ = प्_७,१।११ ॥  
अककारयोरिदमदसोर्भिस ऐस् न । एभिः । अस्मै । एभ्यः । अस्मात् । अस्य । अनयोः । एषाम् । अस्मिन् । अनयोः । एषु ॥  
    
द्वितीयाटौस्स्वेनः ॥ व्ल्क्_२८२ = प्_२,४।३४ ॥  
इदमेतदोरन्वादेशे । किञ्चित्कार्यं विधातुमुपात्तस्य कार्यान्तरं विधातुं पुनरुपादानमन्वादेशः । यथा - अनेन व्याकरणमधीत मेनं छन्दो ऽध्यापयेति । अनयोः पवित्रं कुलमेनयोः प्रभूतं स्वामिति ॥ एनम् । एनौ । एनान् । एनेन । एनयोः । एनयोः ॥ राजा ॥  
    
न ङिसम्बुद्ध्योः ॥ व्ल्क्_२८३ = प्_८,२।८ ॥  
नस्य लोपो न ङौ सम्बुद्धौ च । हे राजन् । (ङावुत्तरपदे प्रतिषेधो वक्तव्यः) । ब्रह्मनिष्ठः । राजानौ । राजानः । राज्ञः ॥  
    
नलोपः सुप्स्वरसञ्ज्ञातुग्विधिषु कृति ॥ व्ल्क्_२८४ = प्_८,२।२ ॥  
सुब्विधौ स्वरविधौ सञ्ज्ञाविधौ कृति तुग्विधौ च नलोपो ऽसिद्धो नान्यत्र - राजाश्व इत्यादौ । इत्यसिद्धत्वादात्वमेत्त्वमैस्त्वं च न । राजभ्याम् । राजभिः । राज्ञि, राजनि । राजसु ॥ यज्वा । यज्वानौ । यज्वानः ॥  
    
न संयोगाद्वमन्तात् ॥ व्ल्क्_२८५ = प्_६,४।१३७ ॥  
वमन्तसंयोगादनो ऽकारस्य लोपो न । यज्वनः । यज्वा । यज्वभ्याम् ॥ ब्रह्मणः । ब्रह्मणा ॥  
    
इन्हन्पूषार्यम्णां शौ ॥ व्ल्क्_२८६ = प्_६,४।१२ ॥  
एषां शावेवोपधाया दीर्घो नान्यत्र । इति निषेधे प्राप्ते - ।  
    
सौ च ॥ व्ल्क्_२८७ = प्_६,४।१३ ॥  
इन्नादीनामुपधाया दीर्घो ऽसम्बुद्धौ सौ । वृत्रहा । हे वृत्रहन् ॥  
    
एकाजुत्तरपदे णः ॥ व्ल्क्_२८८ = प्_८,४।१२ ॥  
एकाजुत्तपरदं यस्य तस्मिन्समासे पूर्वपदस्थान्निमित्तात्परस्य प्रतिपदिकान्तनुम्विभक्तिस्थस्य नस्य णः । वृत्रहणौ ॥  
    
हो हन्तेर्ञ्णिन्नेषु ॥ व्ल्क्_२८९ = प्_७,३।५४ ॥  
ञिति णिति प्रत्यये नकारे च परे हन्तेर्हकारस्य कुत्वम् । वृत्रघ्नः इत्यादि । एवं शार्ङ्गिन्, यशस्विन्, अर्यमन्, पूषन् ॥  
    
मघवा बहुलम् ॥ व्ल्क्_२९० = प्_६,४।१२८ ॥  
मघवन्शब्दस्य वा तृ इत्यन्तादेशः । ऋ इत् ॥  
    
उगिदचां सर्वनामस्थाने ऽधातोः ॥ व्ल्क्_२९१ = प्_७,१।७० ॥  
अधातोरुगितो नलोपिनो ऽञ्चतेश्च नुम् स्यात्सर्वनामस्थाने परे । मघवान् । मघवन्तौ । मघवन्तः । हे मघवन् । मघवद्भ्याम् । तृत्वाभावे मघवा । सुटि राजवत् ॥  
    
श्वयुवमघोनामतद्धिते ॥ व्ल्क्_२९२ = प्_६,४।१३३ ॥  
अन्नन्तानां भानामेषामतद्धिते सम्प्रसारणम् । मघोनः । मघवभ्याम् । एवं श्वन्, युवन् ॥  
    
न सम्प्रसारणे सम्प्रसारणम् ॥ व्ल्क्_२९३ = प्_६,१।३७ ॥  
सम्प्रसारणे परतः पूर्वस्य यणः सम्प्रसारणं न स्यात् । इति यकारस्य नेत्वम् । अत एव ज्ञापकादन्त्यस्य यणः पूर्वं सम्प्रसारणम् । यूनः । यूना । युवभ्याम् इत्यादि ॥ अर्वा । हे अर्वन् ॥  
    
अर्वणस्त्रसावनञः ॥ व्ल्क्_२९४ = प्_६,४।१२७ ॥  
नञा रहितस्यार्वन्नित्यस्याङ्गस्य तृ इत्यन्तादेशो न तु सौ । अर्वन्तौ । अर्वन्तः । अर्वद्भ्यामित्यादि ॥  
    
पथिमथ्यृभुक्षामात् ॥ व्ल्क्_२९५ = प्_७,१।८५ ॥  
एषामाकारो ऽन्तादेशः स्यात् सौ परे ॥  
    
इतो ऽत्सर्वनामस्थाने ॥ व्ल्क्_२९६ = प्_७,१।८६ ॥  
पथ्यादेरिकारस्याकारः स्यात्सर्वनामस्थाने परे ॥  
    
थो न्थः ॥ व्ल्क्_२९७ = प्_७,१।८७ ॥  
पथिमथोस्थस्य न्थादेशः सर्वनामस्थाने । पन्थाः । पन्थानौ । पन्थानः ॥  
    
भस्य टेर्लोपः ॥ व्ल्क्_२९८ = प्_७,१।८८ ॥  
भस्य पथ्यादेष्टेर्लोपः । पथः । पथा । पथिभ्याम् ॥ एवं मथिन्, ऋभुक्षिन् ॥  
    
ष्णान्ता षट् ॥ व्ल्क्_२९९ = प्_१,१।२४ ॥  
षान्ता नान्ता च सङ्ख्या षट्सञ्ज्ञा स्यात् । पञ्चन्शब्दो नित्यं बहुवचनान्तः । पञ्च । पञ्च । पञ्चभिः । पञ्चभ्यः । पञ्चभ्यः ।  
नुट् ॥  
    
नोपधायाः ॥ व्ल्क्_३०० = प्_६,४।७ ॥  
नान्तस्योपधाया दीर्घो नामि । पञ्चानाम् । पञ्चसु ॥  
    
अष्टन आ विभक्तौ ॥ व्ल्क्_३०१ = प्_७,२।८४ ॥  
हलादौ वा स्यात् ॥  
    
अष्टाभ्य औश् ॥ व्ल्क्_३०२ = प्_७,१।२१ ॥  
कृताकारादष्टनो जश्शसोरौश् । अष्टभ्य इति वक्तव्ये कृतात्वनिर्देशो जश्शसोर्विषये आत्वं ज्ञापयति । अष्टौ । अष्टौ । अष्टाभिः । अष्टाभ्यः । अष्टाभ्यः । अष्टानाम् । अष्टासु । आत्वाभावे अष्ट, पञ्चवत् ॥  
    
ऋत्विग्दधृक्स्रग्दिगुष्णिगञ्चुयुजिक्रुञ्चां च ॥ व्ल्क्_३०३ = प्_३,२।५९ ॥  
एभ्यः क्विन्, अञ्चेः सुप्युपपदे, युजिक्रुञ्चोः, केवलयोः, क्रुञ्चेर्नलोपाभावश्च निपात्यते । कनावितौ ॥  
    
कृदतिङ् ॥ व्ल्क्_३०४ = प्_३,१।९३ ॥  
अत्र धात्वधिकारे तिङ्भिन्नः प्रत्ययः कृत्सञ्ज्ञः स्यात् ॥  
    
वेरपृक्तस्य ॥ व्ल्क्_३०५ = प्_६,१।६७ ॥  
अपृक्तस्य वस्य लोपः ॥  
    
क्विन्प्रत्ययस्य कुः ॥ व्ल्क्_३०६ = प्_८,२।६२ ॥  
क्विन्प्रत्ययो यस्मात्तस्य कवर्गो ऽन्तादेशः पदान्ते । अस्यासिद्धत्वाच्चोः कुरिति कुत्वम् । ऋत्विक्, ऋत्विग् । ऋत्विजौ ।  
ऋत्विग्भ्याम् ॥  
    
युजेरसमासे ॥ व्ल्क्_३०७ = प्_७,३।७१ ॥  
युजेः सर्वनामस्थाने नुम् स्यादसमासे । सुलोपः । संयोगान्तलोपः । कुत्वेन नस्य ङः । युङ् । अनुस्वारपरसवर्णौ । युञ्जौ । युञ्जः । युग्भ्याम् ॥  
    
चोः कुः ॥ व्ल्क्_३०८ = प्_८,२।३० ॥  
चवर्गस्य कवर्गः स्याज्झलि पदान्ते च । सुयुक्, सुयुग् । सुयुजौ । सुयुग्भ्याम् ॥ खन् । खञ्जौ । खन्भ्याम् ॥  
    
व्रश्चभ्रस्जसृजमृजयजराजभ्राजच्छशां षः ॥ व्ल्क्_३०९ = प्_८,२।३६ ॥  
झलि पदान्ते च । जश्त्वचर्त्वे । राट्, राड् । राजौ । राजः । राड्भ्याम् ॥ एवं विभ्राट्, देवेट्, विश्वसृट् ॥ (परौ व्रजेः षः पदान्ते) । परावुपपदे व्रजेः क्विप् स्याद्दीर्घश्च पदान्ते षत्वमपि । परिव्राट् । परिव्राजौ ॥  
    
विश्वस्य वसुराटोः ॥ व्ल्क्_३१० = प्_६,३।१२८ ॥  
विश्वशब्दस्य दीर्घो ऽन्तादेशः स्याद्सौ राट्शब्दे च परे । विश्वराट्, विश्वराड् । विश्वराजौ । विश्वराड्भ्याम् ॥  
    
स्कोः संयोगाद्योरन्ते च ॥ व्ल्क्_३११ = प्_८,२।२९ ॥  
पदान्ते झलि च यः संयोगस्तदाद्योः स्कोर्लोपः । भृट् । सस्य श्चुत्वेन सः । झलां जश् झशि इति शस्य जः । भृज्जौ । भृड्भ्याम् ॥ त्यदाद्यत्वं पररूपत्वं च ॥  
    
तदोः सः सावनन्त्ययोः ॥ व्ल्क्_३१२ = प्_७,२।१०६ ॥  
त्यदादीनां तकारदकारयोरनन्त्ययोः सः स्यात्सौ । स्यः । त्यौ । त्ये ॥ सः । तौ । ते ॥ यः । यौ । ये ॥ एषः । एतौ । एते ॥  
    
ङेप्रथमयोरम् ॥ व्ल्क्_३१३ = प्_७,१।२८ ॥  
युष्मदस्मद्भ्यां परस्य ङे इत्येतस्य प्रथमाद्वितीययोश्चामादेशः ॥  
    
त्वाहौ सौ ॥ व्ल्क्_३१४ = प्_७,२।९४ ॥  
अनयोर्मपर्यन्तस्य त्वाहौ आदेशौ स्तः ॥  
    
शेषे लोपः ॥ व्ल्क्_३१५ = प्_७,२।९० ॥  
एतयोष्टिलोपः । त्वम् । अहम् ॥  
    
युवावौ द्विवचने ॥ व्ल्क्_३१६ = प्_७,२।८२ ॥  
द्वयोरुक्तावनयोर्मपर्यन्तस्य युवावौ स्तो विभक्तौ ॥  
    
प्रथमायाश्च द्विवचने भाषायाम् ॥ व्ल्क्_३१७ = प्_७,२।८८ ॥  
औङ्येतयोरात्वं लोके । युवाम् । आवाम् ॥  
    
यूयवयौ जसि ॥ व्ल्क्_३१८ = प्_७,२।९३ ॥  
अनयोर्मपर्यन्तस्य । यूयम् । वयम् ॥  
    
त्वमावेकवचने ॥ व्ल्क्_३१९ = प्_७,२।९७ ॥  
एकस्योक्तावनयोर्मपर्यन्तस्य त्वमौ स्तो विभक्तौ ॥  
    
द्वितीयायाञ्च ॥ व्ल्क्_३२० = प्_७,२।८७ ॥  
अनयोरात्स्यात् । त्वाम् । माम् ॥  
    
शसो न ॥ व्ल्क्_३२१ = प्_७,१।२९ ॥  
आभ्यां शसो नः स्यात् । अमो ऽपवादः । आदेः परस्य । संयोगान्तलोपः । युष्मान् । अस्मान् ॥  
    
यो ऽचि ॥ व्ल्क्_३२२ = प्_७,२।८९ ॥  
अनयोर्यकारादेशः स्यादनादेशे ऽजादौ परतः । त्वया । मया ॥  
    
युष्मदस्मदोरनादेशे ॥ व्ल्क्_३२३ = प्_७,२।८६ ॥  
अनयोरात्स्यादनादेशे हलादौ विभक्तौ । युवाभ्याम् । आवाभ्याम् । युष्माभिः । अस्माभिः ॥  
    
तुभ्यमह्यौ ङयि ॥ व्ल्क्_३२४ = प्_७,२।९५ ॥  
अनयोर्मपर्यन्तस्य । टिलोपः । तुभ्यम् । मह्यम् ॥  
    
भ्यसो ऽभ्यम् ॥ व्ल्क्_३२५ = प्_७,१।३० ॥  
आभ्यां परस्य । युष्मभ्यम् । अस्मभ्यम् ॥  
    
एकवचनस्य च ॥ व्ल्क्_३२६ = प्_७,१।३२ ॥  
आभ्यां ङसेरत् । त्वत् । मत् ॥  
    
पञ्चम्या अत् ॥ व्ल्क्_३२७ = प्_७,१।३१ ॥  
आभ्यां पञ्चम्यां भ्यसो ऽत्स्यात् । युष्मत् । अस्मत् ॥  
    
तवममौ ङसि ॥ व्ल्क्_३२८ = प्_७,२।९६ ॥  
अनयोर्मपर्यन्तस्य तवममौ स्तो ङसि ॥  
    
युष्मदस्मद्भ्यां ङसो ऽश् ॥ व्ल्क्_३२९ = प्_७,१।२७ ॥  
तव । मम । युवयोः । आवयोः ॥  
    
साम आकम् ॥ व्ल्क्_३३० = प्_७,१।३३ ॥  
आभ्यां परस्य साम आकं स्यात् । युष्माकम् । अस्माकम् । त्वयि । मयि । युवयोः । आवयोः । युष्मासु । अस्मासु ॥  
युष्मदस्मदोः षष्ठीचतुर्थीद्वितीयास्थयोर्वान्नावौ ॥ व्ल्क्_३३१ = प्_८,१।२० ॥  
पदात्परयोरपादादौ स्थितयोः षष्ठ्यादिविशिष्टयोर्वां नौ इत्यादेशौ स्तः ॥  
    
बहुवचनस्य वस्नसौ ॥ व्ल्क्_३३२ = प्_८,१।२१ ॥  
उक्तविधयोरनयोः षष्ठ्यादिबहुवचनान्तयोर्वस्नसौ स्तः ॥  
    
तेमयावेकवचनस्य ॥ व्ल्क्_३३३ = प्_८,१।२२ ॥  
उक्तविधयोरनयोष्षष्ठीचतुर्थ्येकवचनान्तयोस्ते मे एतौ स्तः ॥  
    
त्वामौ द्वितीयायाः ॥ व्ल्क्_३३४ = प्_८,१।२३ ॥  
द्वितीयैकवचनान्तयोस्त्वा मा इत्यादेशौ स्तः ॥  
श्रीशस्तवावतु मापीह दत्तात्ते मे ऽपि शर्म सः । स्वामी ते मे ऽपि स हरिः पातु वामपि नौ विभुः ॥  
सुखं वां नौ ददात्वीशः पतिर्वामपि नौ हरिः । सो ऽव्याद्वो नः शिवं वो नो दद्यात् सेव्यो ऽत्र वः स नः ॥  
(एकवाक्ये युष्मदस्मदादेशा वक्तव्याः) । एकतिङ् वाक्यम् । ओदनं पच तव भविष्यति । (एते वान्नावादयो ऽनन्वादेशे वा वक्तव्याः) । अन्वादेशे तु नित्यं स्युः । धाता ते भक्तो ऽस्ति, धाता तव भक्तो ऽस्ति वा । तस्मै ते नम इत्येव ॥ सुपात्, सुपाद् ॥ सुपदौ ॥  
    
पादः पत् ॥ व्ल्क्_३३५ = प्_६,४।१३० ॥  
पाच्छब्दान्तं यदङ्गं भं तदवयवस्य पाच्छब्दस्य पदादेशः ॥ सुपदः । सुपदा । सुपाद्भ्याम् ॥ अग्निमत्, अग्निमद् । अग्निमथौ । अग्निमथः ॥  
    
अनिदितां हल उपधायाः क्ङिति ॥ व्ल्क्_३३६ = प्_६,४।२४ ॥  
हलन्तानामनिदितामङ्गानामुपधाया नस्य लोपः किति ङिति । नुम् । संयोगान्तस्य लोपः । नस्य कुत्वेन ङः । प्राङ् । प्राञ्चौ । प्राञ्चः ॥  
    
अचः ॥ व्ल्क्_३३७ = प्_६,४।१३८ ॥  
लुप्तनकारस्याञ्चतेर्भस्याकारस्य लोपः ॥  
    
चौ ॥ व्ल्क्_३३८ = प्_६,३।१३८ ॥  
लुप्ताकारनकारे ऽञ्चतौ परे पूर्वस्याणो दीर्गः । प्राचः । प्राचा । प्राग्भ्याम् ॥ प्रत्यङ् । प्रत्यञ्चौ । प्रतीचः । प्रत्यग्भ्याम् ॥ उदङ् । उदञ्चौ ॥  
    
उद ईत् ॥ व्ल्क्_३३९ = प्_६,४।१३९ ॥  
उच्छब्दात्परस्य लुप्तनकारस्याञ्चतेर्भस्याकारस्य ईत् । उदीचः । उदीचा । उदग्भ्याम् । ,  
    
समः समि ॥ व्ल्क्_३४० = प्_६,३।९३ ॥  
वप्रत्ययान्ते ऽञ्चतौ । सम्यङ् । सम्यञ्चौ । समीचः । सम्यग्भ्याम् ॥ ,  
    
सहस्य सध्रिः ॥ व्ल्क्_३४१ = प्_६,३।९५ ॥  
तथा । सध्र्यङ् ॥ ,  
    
तिरसस्तिर्यलोपे ॥ व्ल्क्_३४२ = प्_६,३।९४ ॥  
अलुप्ताकारे ऽञ्चतौ वप्रत्ययान्ते तिरसस्तिर्यादेशः । तिर्यङ् । तिर्यञ्चौ । तिरश्चः । तिर्यग्भ्याम् ॥ ,  
    
नाञ्चेः पूजायाम् ॥ व्ल्क्_३४३ = प्_६,४।३० ॥  
पूजार्थस्याञ्चतेरुपधाया नस्य लोपो न । प्राङ् । प्राञ्चौ । नलोपाभावादलोपो न । प्राञ्चः । प्राङ्भ्याम् । प्राङ्क्षु ॥ एवं पूजार्थे प्रत्यङ्ङादयः ॥ क्रुङ् । क्रुञ्चौ । क्रुङ्भ्याम् ॥ पयोमुक्, पयोमुग् । पयोमुचौ । पयोमुग्भ्याम् ॥ उगित्त्वान्नुमि - ,  
    
सान्तमहतः संयोगस्य ॥ व्ल्क्_३४४ = प्_६,४।१० ॥  
सान्तसंयोगस्य महतश्च यो नकारस्तस्योपधाया दीर्घो ऽसम्बुद्धौ सर्वनामस्थाने । महान् । महान्तौ । महान्तः । हे महन् । महद्भ्याम् ॥ ,  
    
अत्वसन्तस्य चाधातोः ॥ व्ल्क्_३४५ = प्_६,४।१४ ॥  
अत्वन्तस्योपधाया दीर्घो धातुभिन्नासन्तस्य चासम्बुद्धौ सौ परे । उगित्तवान्नुम् । धीमान् । धीमन्तौ । धीमन्तः । हे धीमन् शसादौ महद्वत् ॥ भातेर्डवतुः । डित्त्वसामर्थ्यादभस्यापि टेर्लोपः । भवान् । भवान्तौ । भवन्तः । शत्रन्तस्य भवन् ॥ ,  
    
उभे अभ्यस्तम् ॥ व्ल्क्_३४६ = प्_६,१।५ ॥  
षाष्ठद्वित्वप्रकरणे ये द्वे विहिते ते उभे समुदिते अभ्यस्तसञ्ज्ञे स्तः ॥ ,  
    
नाभ्यस्ताच्छतुः ॥ व्ल्क्_३४७ = प्_७,१।७८ ॥  
अभ्यस्तात्परस्य शतुर्नुम् न । ददत्, ददद् । ददतौ । ददतः ॥ ,  
    
जक्षित्यादयः षट् ॥ व्ल्क्_३४८ = प्_६,१।६ ॥  
षड्धातवो ऽन्ये जक्षितिश्च सप्तम एते अभ्यस्तसञ्ज्ञाः स्युः । जक्षत्, जक्षद् । जक्षतौ । जक्षतः ॥ एवं जाग्रत् । दरिद्रत् । शासत् । चकासत् ॥ गुप्, गुब् । गुपौ । गुपः । गुब्भ्याम् ॥ ,  
    
त्यदादिषु दृशो ऽनालोचने कञ्च ॥ व्ल्क्_३४९ = प्_३,२।६० ॥  
त्यदादिषूपपदेष्वज्ञानार्थाद्दृशेः कञ् स्यात् । चात् क्विन् ॥ ,  
    
आ सर्वनाम्नः ॥ व्ल्क्_३५० = प्_६,३।९१ ॥  
सर्वनाम्न आकारो ऽन्तादेशः स्याद्दृग्दृशवतुषु । तादृक्, तादृग् । तादृशौ । तादृशः । तादृग्भ्याम् ॥ व्रश्चेति षः । जश्त्वचर्त्वे । विट्, विड् । विशौ । विशः । विड्भ्याम् ॥ ,  
    
नशेर्वा ॥ व्ल्क्_३५१ = प्_८,२।६३ ॥  
नशेः कवर्गो ऽन्तादेशो वा पदान्ते । नक्, नग्; नट्, नड् । नशौ । नशः । नग्भ्याम्, नड्भ्याम् ॥ ,  
    
स्पृशो ऽनुदके क्विन् ॥ व्ल्क्_३५२ = प्_३,२।५८ ॥  
अनुदके सुप्युपपदे स्पृशेः क्विन् । घृतस्पृक्, घृतस्पृग् । घृतस्पृशौ । घृतस्पृशः ॥ दधृक्, दधृग् । दधृषौ । दधृग्भ्याम् ॥ रत्नमुषौ । रत्नमुड्भ्याम् ॥ षट्, षड् । षड्भिः । षङ्भ्यः । षण्णाम् । षट्सु ॥ रुत्वं प्रति षत्वस्यासिद्धत्वससजुषो रुरिति रुत्वर्म् ॥ ,  
    
वोरुपधाया दीर्घ इकः ॥ व्ल्क्_३५३ = प्_८,२।७६ ॥  
रेफवान्तयोर्धात्वोरुपधाया इको दीर्घः पदान्ते । पिपठीः । पिपठिषौ । पिपठीर्भ्याम् ॥ ,  
    
नुम्विसर्जनीयशर्व्यवाये ऽपि ॥ व्ल्क्_३५४ = प्_८,३।५८ ॥  
एतैः प्रत्येकं व्यवधाने ऽपि इण्कुभ्यां परस्य सस्य मूर्धन्यादेशः । ष्टुत्वेन पूर्वस्य षः । पिपठीष्षु, पिपठीःषु ॥ चिकीः । चिकीर्षौ । चिकीर्भ्याम् । चिकीर्षु ॥ विद्वान् । विद्वांसौ । हे विद्वन् ॥ ,  
    
वसोः सम्प्रसारणम् ॥ व्ल्क्_३५५ = प्_६,४।१३१ ॥  
वस्वन्तस्य भस्य सम्प्रसारणं स्यात् । विदुषः । वसुस्रंस्विति दः । विद्वद्भ्याम् ॥  
    
पुंसो ऽसुङ् ॥ व्ल्क्_३५६ = प्_७,१।८९ ॥  
सर्वनामस्थाने विवक्षिते पुंसो ऽसुङ् स्यात् । पुमान् । हे पुमन् । पुमांसौ । पुंसः । पुम्भ्याम् । पुंसु ॥ ऋदुशनेत्यनङ् । उशना । उशनसौ । (अस्य सम्बुद्धौ वानङ्, नलोपश्च वा वाच्यः) । हे उशन, हेउशनन्, हेउशनः । हे उशनसौ । उशनोभ्याम् । उशनस्सु ॥ अनेहा । अनेहसौ । हे अनेहः ॥ वेधाः । वेधसौ । हे वेधः । वेधोभ्याम् ॥  
    
अदस औ सुलोपश्च ॥ व्ल्क्_३५७ = प्_७,२।१०७ ॥  
अदस औकारो ऽन्तादेशः स्यात्सौ परे सुलोपश्च । तदोरिति सः । असौ । त्यदाद्यत्वम् । वृद्धिः ॥  
    
अदसो ऽसेर्दादु दो मः ॥ व्ल्क्_३५८ = प्_८,२।८० ॥  
अदसो ऽसान्तस्य दात्परस्य उदूतौ स्तो दस्य मश्च । आन्तरतम्याद्ध्स्वस्य उः, दीर्घस्य ऊः । अमू । जसः शी । गुणः ॥  
    
एत ईद्बहुवचने ॥ व्ल्क्_३५९ = प्_८,२।८१ ॥  
अदसो दात्परस्यैत ईद्दस्य च मो बह्वर्थोक्तौ । अमी । पूर्वत्रासिद्धमिति विभक्तिकार्यं प्राक् पश्चादुत्वमत्वे । अमुम् । अमू । अमून् । मुत्वे कृते घिसञ्ज्ञायां नाभावः ॥  
    
न मु ने ॥ व्ल्क्_३६० = प्_८,२।३ ॥  
नाभावे कर्तव्ये कृते च मुभावो नासिद्धः । अमुना । अमूभ्याम् ३ । अमीभिः । अमुष्मै । अमीभ्यः २ । अमुष्मात् । अमुष्य । अमुयोः २ । अमीषाम् । अमुष्मिन् । अमीषु ॥  
    
इति हलन्त पुंल्लिङ्गाः ॥  
    
अथ हलन्तस्त्रीलिङ्गाः  
    
नहो धः ॥ व्ल्क्_३६१ = प्_८,२।३४ ॥  
नहो हस्य धः स्याज्झलि पदान्ते च ॥  
    
नहिवृतिवृषिव्यधिरुचिसहितनिषु क्वौ ॥ व्ल्क्_३६२ = प्_६,३।११६ ॥  
क्विबन्तेषु पूर्वपदस्य दीर्घः । उपानत्, उपानद् । उपानहौ । उपानत्सु ॥ क्विन्नन्तत्वात् कुत्वेन घः । उष्णिक्, उष्णिग् । उष्णिहौ । उष्णिग्भ्याम् ॥ द्यौः । दिवौ । दिवः । द्युभ्याम् ॥ गीः । गिरौ । गिरः ॥ एवं पूः ॥ चतस्रः । चतसृणाम् ॥ का । के । काः । सर्वावत् ॥  
    
यः सौ ॥ व्ल्क्_३६३ = प्_७,२।११० ॥  
इदमो दस्य यः इयम् । त्यदाद्यत्वम् । पररूपत्वम् । टाप् । दश्चेति मः । इमे । इमाः । इमाम् । अनया । हलि लोपः । आभ्याम् । आभिः । अस्यै । अस्याः । अनयोः । आसाम् । अस्याम् । आसु ॥ त्यदाद्यत्वम् । टाप् । स्या । त्ये । त्याः ॥ एवं तद्, एतद् ॥ वाक्, वाग् । वाचौ । वाग्भ्याम् । वाक्षु ॥ अप्शब्दो नित्यं बहुवचनान्तः । अप्तृन्निति दीर्घः । आपः । अपः ॥  
    
अपो भि ॥ व्ल्क्_३६४ = प्_७,४।४८ ॥  
अपस्तकारो भादौ प्रत्यये । अद्भिः । अद्भ्यः । अद्भ्यः । अपाम् । अप्सु ॥ दिक्, दिश् । दिशौ । दिशः । दिग्भ्याम् ॥ त्यदादिष्विति दृशेः क्विन्विधानादन्यत्रापि कुत्वम् । दृक्, दृग् । दृशौ । दृग्भ्याम् ॥ त्विट्, त्विड् । त्विषौ । त्विड्भ्याम् ॥ ससजुषो रुरिति रुत्वम् । सजूः । सजुषौ । सजूर्भ्याम् ॥ आशीः । आशिषौ । आशीर्भ्याम् ॥ असौ । उत्वमत्वे । अमू । अमूः । अमुया । अमूभ्याम् ३ । अमूभिः । अमुष्यै । अमूभ्यः २ । अमुष्याः । अमुयोः २ । अमूषाम् । अमुष्याम् । अमूषु ॥  
    
इति हलन्तस्त्रीलिङ्गाः ।  
    
अथ हलन्तनपुंसकलिङ्गाः  
    
स्वमोर्लुक् । दत्वम् । स्वनडुत्, स्वनडुद् । स्वनडुही । चतुरनडुहोरित्याम् । स्वनड्वांहि । पुनस्तद्वत् । शेषं पुंवत् ॥ वाः । वारी । वारि । वार्भ्याम् ॥ चत्वारि ॥ किम् । के । कानि ॥ इदम् । इमे । इमानि ॥ (अन्वादेशे नपुंसके वा एनद्वक्तव्यः) । एनत् । एने । एनानि । एनेन । एनयोः ॥ अहः । विभाषा ङिश्योः । अह्नी, अहनी । अहानि ॥  
    
अहन् ॥ व्ल्क्_३६५ = प्_८,२।८६ ॥  
अहन्नित्यस्य रुः पदान्ते । अहोभ्याम् ॥ दण्डि । दण्डिनी । दण्डीनि । दण्डिना । दण्डिभ्याम् ॥ सुपथि । टेर्लोपः । सुपथी । सुपन्थानि ॥ ऊर्क, ऊर्ग । ऊर्जी । ऊन्र्जि । नरजानां संयोगः । तत् । ते । तानि ॥ यत् । ये । यानि ॥ एतत् । एते । एतानि ॥ गवाक्, गवाग् । गोची । गवाञ्चि । पुनस्तद्वत् । गोचा । गवाग्भ्याम् ॥ शकृत् । शकृती । शकृन्ति ॥ ददत् ॥  
    
वा नपुंसकस्य ॥ व्ल्क्_३६६ = प्_७,१।७९ ॥  
अभ्यस्तात्परो यः शता तदन्तस्य क्लीबस्य वा नुम् सर्वनामस्थाने । ददन्ति, ददति ॥ तुदत् ॥  
    
आच्छीनद्ययोर्नुम् ॥ व्ल्क्_३६७ = प्_७,१।८० ॥  
अवर्णान्तादङ्गात्परो यः शतुरवयस्तदन्तस्य नुम् वा शीनद्योः । तुदन्ती, तुदती । तुदन्ति ॥  
    
शप्श्यनोर्नित्यम् ॥ व्ल्क्_३६८ = प्_७,१।८१ ॥  
शप्श्यनोरात्परो यः शतुरवयवस्तदन्तस्य नित्यं नुम् शीनद्योः । पचन्ती । पचन्ति । दीव्यत् । दीव्यन्ती । दीव्यन्ति ॥ धनुः । धनुषी । सान्तेति दीर्घः । नुम्विसर्जनीयेति षः । धनुषि । धनुषा । धनुर्भ्याम् । एवं चक्षुर्हविरादयः ॥ पयः । पयसी । पयांसि । पयसा । पयाभ्याम् ॥ सुपुम् । सुपुंसी । सुपुमांसि ॥ अदः । विभक्तिकार्यम् । उत्वमत्वे । अमू । अमूनि । शेषं पुंवत् ॥ ,  
    
इति हलन्तनपुंसकलिङ्गाः ।  
    
इति षड्लिङ्गप्रकरणम् ।  
    
अथाव्ययानि  
    
स्वरादिनिपातमव्ययम् ॥ व्ल्क्_३६९ = प्_१,१।३७ ॥  
स्वरादयो निपाताश्चाव्ययसञ्ज्ञाः स्युः । स्वर् । अन्तर् । प्रातर् । पुनर् । सनुतर् । उच्चैस् । नीचैस् । शनैस् । ऋधक् । ऋते । युगपत् । आरात् । पृथक् । ह्यस् । श्वस् । दिवा । रात्रौ । सायम् । चिरम् । मनाक् । ईषत् । जोषम् । तूष्णीम् । बहिस् । अवस् । समया । निकषा । स्वयम् । वृथा । नक्तम् । नञ् । हेतौ । इद्धा । अद्धा । सामि । वत् । ब्राह्मणवत् । क्षत्रियवत् ॥ सना । सनत् । सनात् । उपधा । तिरस् । अन्तरा । अन्तरेण । ज्योक् । कम् । षम् । सहसा । विना । नाना । स्वस्ति । स्वधा । अलम् । वषट् । श्रौषट् । वौषट् । अन्यत् । अस्ति । उपांशु । क्षमा । विहायसा । दोषा । मृषा । मिथ्या । मुधा । पुरा । मिथो । मिथस् । प्रायस् । मुहुस् । प्रवाहुकम्, प्रवाहिका । आर्यहलम् । अभीक्ष्णम् । साकम् । सार्धम् । नमस् । हिरुक् । धिक् । अथ । अम् । आम् । प्रताम् । प्रशान् । प्रतान् । मा । माङ् । आकृतिगणो ऽयम् ॥  
च । वा । ह । अह । एव । एवम् । नूनम् । शश्वत् । युगपत् । भूयस् । कूपत् । कुवित् । नेत् । चेत् । चण् । कच्चित् । यत्र । नह । हन्त । माकिः । माकिम् । नकिः । नकिम् । माङ् । नञ् । यावत् । तावत् । त्वे । द्वै । त्वै । रै । श्रौषट् । वौषट् । स्वाहा । स्वधा । वषट् । तुम् । तथाहि । खलु । किल । अथो । अथ । सुष्ठु । स्म । आदह । (उपसर्गविभक्तिस्वरप्रतिरूपकाश्च)। अवदत्तम् । अहंयुः । अस्तिक्षीरा । अ । आ । इ । ई । उ । ऊ । ए । ऐ । ओ । औ । पशु । शुकम् । यथाकथाच । पाट् । प्याट् । अङ्ग । है । हे । भोः । अये । द्य । विषु । एकपदे । युत् । आतः । चादिरप्याकृतिगणः ॥  
तसिलादयः प्राक् पाशपः । शस्प्रभृतयः प्राक् समासान्तेभ्यः । अम् । आम् । कृत्वोर्थाः । तसिवती । नानाञौ । एतदन्तमप्यव्ययम् ॥  
    
कृन्मेजन्तः ॥ व्ल्क्_३७० = प्_१,१।३९ ॥  
कृद्यो मान्त एजन्तश्च तदन्तमव्ययं स्यात् । स्मारं स्मारम् । जीवसे । पिबध्यै ॥  
    
क्त्वातोसुन्कसुनः ॥ व्ल्क्_३७१ = प्_१,१।४० ॥  
एतदन्तमव्ययम् । कृत्वा । उदेतोः । विसृपः ॥  
    
अव्ययीभावश्च ॥ व्ल्क्_३७२ = प्_१,१।४१ ॥  
अधिहरि ॥  
    
अव्ययादाप्सुपः ॥ व्ल्क्_३७३ = प्_२,४।८२ ॥  
अव्ययाद्विहितस्यापः सुपश्च लुक् । तत्र शालायाम् ॥  
सदृशं त्रिषु लिङ्गेषु सर्वासु च विभक्तिषु । वचनेषु च सर्वेषु यन्न व्येति तदव्ययम् ॥  
वष्टि भागुरिरल्लोपमवाप्योरुपसर्गयोः । आपं चैव हलन्तानां यथा वाचा निशा दिशा ॥  
वगाहः, अवगाहः । पिधानम्, अपिधानम् ॥  
    
इत्यव्ययानि ॥  
    
अथ तिङन्ते भ्वादयः  
    
लट्, लिट्, लुट्, ऌट्, लेट्, लोट्, लङ्, लिङ्, लुङ्, ऌङ् । एषु पञ्चमो लकारश्छन्दोमात्रगोचरः ॥  
    
लः कर्मणि च भावे चाकर्मकेभ्यः ॥ व्ल्क्_३७५ = प्_३,४।६९ ॥  
लकाराः सकर्मकेभ्यः कर्मणि कर्तरि च स्युरकर्मकेभ्यो भावे कर्तरि च ॥  
    
वर्तमाने लट् ॥ व्ल्क्_३७६ = प्_३,२।१२३ ॥  
वर्तमान क्रिया वृत्तेर्धातोर्लट् स्यात् । अटावितौ । उच्चारण सामर्थ्याल्लस्य नेत्वम् । भू सत्तायाम् ॥ १ ॥ कर्तृ विवक्षायां भू ल् इति स्थिते --- ।  
    
तिप्तस्झिसिप्थस्थमिब्वस्मस्ताताञ्झथासाथान्ध्वमिड्वहिमहिङ् ॥ व्ल्क्_३७७ = प्_३,४।७८ ॥  
एते ऽष्टादश लादेशाः स्युः ॥  
    
लः परस्मैपदम् ॥ व्ल्क्_३७८ = प्_१,४।९९ ॥  
लादेशाः परस्मैपद सञ्ज्ञाः स्युः ॥  
    
तङानावात्मनेपदम् ॥ व्ल्क्_३७९ = प्_१,४।१०० ॥  
तङ् प्रत्याहारः शानच्कानचौ चैतत्सञ्ज्ञाः स्युः । पूर्व सञ्ज्ञापवादः ॥  
    
अनुदात्तङित आत्मनेपदम् ॥ व्ल्क्_३८० = प्_१,३।१२ ॥  
अनुदात्तेतो ङितश्च धातोरात्मनेपदं स्यात् ॥  
    
स्वरितञितः कर्त्रभिप्राये क्रियाफले ॥ व्ल्क्_३८१ = प्_१,३।७२ ॥  
स्वरितेतो ञितश्च धातोरात्मनेपदं स्यात्कर्तृगामिनि क्रियाफले ॥  
    
शेषात्कर्तरि परस्मैपदम् ॥ व्ल्क्_३८२ = प्_१,३।७८ ॥  
आत्मनेपद निमित्त हीनाद्धातोः कर्तरि परस्मैपदं स्यात् ॥  
    
तिङस्त्रीणि त्रीणि प्रथममध्यमोत्तमाः ॥ व्ल्क्_३८३ = प्_१,४।१०१ ॥  
तिङ उभयोः पदयोस्त्रिकाः क्रमादेतत्सञ्ज्ञाः स्युः ॥  
    
तान्येकवचनद्विवचनबहुवचनान्येकशः ॥ व्ल्क्_३८४ = प्_१,४।१०२ ॥  
लब्ध प्रथमादि सञ्ज्ञानि तिङस्त्रीणि त्रीणि प्रत्येकमेकवचनादि सञ्ज्ञानि स्युः ॥  
    
युष्मद्युपपदे समानाधिकरणे स्थानिन्यपि मध्यमः ॥ व्ल्क्_३८५ = प्_१,४।१०५ ॥  
तिङ्वाच्यकारकवाचिनि युष्मदि प्रयुज्यमाने ऽप्रयुज्यमाने च मध्यमः ॥  
    
अस्मद्युत्तमः ॥ व्ल्क्_३८६ = प्_१,४।१०७ ॥  
तथाभूते ऽस्मद्युत्तमः ॥  
    
शेषे प्रथमः ॥ व्ल्क्_३८७ = प्_१,४।१०८ ॥  
मध्यमोत्तमयोरविषये प्रथमः स्यात् । भू ति इति जाते ॥  
    
तिङ् शित्सार्वधातुकम् ॥ व्ल्क्_३८८ = प्_३,४।११३ ॥  
तिङः शितश्च धात्वधिकारोक्ता एतत्सञ्ज्ञाः स्युः ॥  
    
कर्तरि शप् ॥ व्ल्क्_३८९ = प्_३,१।६८ ॥  
कर्त्रर्थे सार्वधातुके परे धातोः शप् ॥  
    
सार्वधातुकार्धधातुकयोः ॥ व्ल्क्_३९० = प्_७,३।८४ ॥  
अनयोः परयोरिगन्ताङ्गस्य गुणः । अवादेशः । भवति । भवतः ॥  
    
झो ऽन्तः ॥ व्ल्क्_३९१ = प्_७,१।३ ॥  
प्रत्ययावयवस्य झस्यान्तादेशः । अतो गुणे । भवन्ति । भवसि । भवथः । भवथ ॥  
    
अतो दीर्घो यञि ॥ व्ल्क्_३९२ = प्_७,३।१०१ ॥  
अतो ऽङ्गस्य दीर्घो यञादौ सार्वधातुके । भवामि । भवावः । भवामः । स भवति । तौ भवतः । ते भवन्ति । त्वं भवसि । युवां भवथः । यूयं भवथ । अहं भवामि । आवां भवावः । वयं भवामः ॥  
    
परोक्षे लिट् ॥ व्ल्क्_३९३ = प्_३,२।११५ ॥  
भूतानद्यतन परोक्षार्थवृत्तेर् धातोर्लिट् स्यात् । लस्य तिबादयः ।  
    
परस्मैपदानां णलतुसुस्थलथुसणल्वमाः ॥ व्ल्क्_३९४ = प्_३,४।८२ ॥  
लिटस्तिबादीनां नवानां णलादयः स्युः । भू अ इति स्थिते -- ।  
    
भुवो वुग्लुङ्लिटोः ॥ व्ल्क्_३९५ = प्_६,४।८८ ॥  
भुवो वुगागमः स्यात् लुङ्लिटोरचि ॥  
    
लिटि धातोरनभ्यासस्य ॥ व्ल्क्_३९६ = प्_६,१।८ ॥  
लिटि परे ऽनभ्यासधात्ववयस्यैकाचः प्रथमस्य द्वे स्त आदिभूतादचः परस्य तु द्वितीयस्य । भूव् भूव् अ इति स्थिते -- ।  
    
पूर्वो ऽभ्यासः ॥ व्ल्क्_३९७ = प्_६,१।४ ॥  
अत्र ये द्वे विहिते तयोः पूर्वो ऽभ्याससञ्ज्ञः स्यात् ॥  
    
हलादिः शेषः ॥ व्ल्क्_३९८ = प्_७,४।६० ॥  
अभ्यासस्यादिर्हल् शिष्यते अन्ये हलो लुप्यन्ते । इति वलोपः ॥  
    
ह्रस्वः ॥ व्ल्क्_३९९ = प्_७,४।५९ ॥  
अभ्यासत्याचो ह्रस्वः स्यात् ॥  
    
भवतेरः ॥ व्ल्क्_४०० = प्_७,४।७३ ॥  
भवतेरभ्यासोकारस्य अः स्याल्लिटि ॥  
    
अभ्यासे चर्च ॥ व्ल्क्_४०१ = प्_८,४।५४ ॥  
अभ्यासे झलां चरः स्युर्जशश्च । झशां जशः खयां चर इति विवेकः । बभूव । बभुवतुः । बभूवुः ॥  
    
लिट् च ॥ व्ल्क्_४०२ = प्_३,४।११५ ॥  
लिडादेशस्तिङ्ङार्धधातुकसञ्ज्ञः ॥  
    
आर्धधातुकस्येड्वलादेः ॥ व्ल्क्_४०३ = प्_७,२।३५ ॥  
वलादेरार्धधातुरस्येडागमः स्यात् । बभूविथ । बभूवथुः । बभूव । बभूव । बभूविव । बभूविम ।  
    
अनद्यतने लुट् ॥ व्ल्क्_४०४ = प्_३,३।१५ ॥  
भविष्यत्यनद्यतनेर्ऽथे धातोर्लुट् स्यात् ॥  
    
स्यतासी ऌलुटोः ॥ व्ल्क्_४०५ = प्_३,१।३३ ॥  
धातोः स्य तासि एतौ प्रत्ययौ स्तो ऌलुटोः परतः । शबाद्यपवादः । ऌ इति ऌङॢटोर्ग्रहणम् ।  
    
आर्धधातुकं शेषः ॥ व्ल्क्_४०६ = प्_२,४।११४ ॥  
तिङ्शिद्भ्यो ऽन्यो धातोरिति विहितः प्रत्यय एतत्सञ्ज्ञः स्यात् । इट् ॥  
    
लुटः प्रथमस्य डारौरसः ॥ व्ल्क्_४०७ = प्_२,४।८५ ॥  
डा रौ रस् एते क्रमात्स्युः । डित्वसामर्थ्यादभस्यापि टेर्लोपः । भविता ॥  
    
तासस्त्योर्लोपः ॥ व्ल्क्_४०८ = प्_७,४।५० ॥  
तासेरस्तेश्च सस्य लोपस्स्यात् सादौ प्रत्यये परे ।  
    
रि च ॥ व्ल्क्_४०९ = प्_७,४।५१ ॥  
रादौ प्रत्यये तथा । भवितारौ । भवितारः । भवितासि । भवितास्थः । भवितास्थ । भवितास्मि । भवितास्वः । भवितास्मः।  
    
ऌट् शेषे च ॥ व्ल्क्_४१० = प्_३,३।१३ ॥  
भविष्यदर्थाद्धातोरॢट् क्रियार्थायां क्रियायां सत्यामसत्यां वा । स् य इट् । भविष्यति । भविष्यतः । भविष्यन्ति । भविष्यसि । भविष्यथः । भविष्यथ । भविष्यामि । भविष्यावः । भविष्यामः।  
लोट् च ॥ व्ल्क्_४११ = प्_३,३।१६२ ॥  
विध्याद्यर्थेषु धातोर्लोट् ॥  
    
आशिषि लिङ्लोटौ ॥ व्ल्क्_४१२ = प्_३,३।१७३ ॥  
    
एरुः ॥ व्ल्क्_४१३ = प्_३,४।८६ ॥  
लोट इकारस्य उः । भवतु ॥  
    
तुह्योस्तातङ्ङाशिष्यन्यतरस्याम् ॥ व्ल्क्_४१४ = प्_७,१।३५ ॥  
आशिषि तुह्योस्तातङ् वा । परत्वात्सर्वादेशः । भवतात् ॥  
    
लोटो लङ्वत् ॥ व्ल्क्_४१५ = प्_३,४।८५ ॥  
लोटस्तामादयस्सलोपश्च ॥  
    
तस्थस्थमिपां तान्तन्तामः ॥ व्ल्क्_४१६ = प्_३,४।१०१ ॥  
ङितश्चतुर्णां तामादयः क्रमात्स्युः । भवताम् । भवन्तु ॥  
    
सेर्ह्यपिच्च ॥ व्ल्क्_४१७ = प्_३,४।८७ ॥  
लोटः सेर्हिः सो ऽपिच्च ॥  
    
अतो हेः ॥ व्ल्क्_४१८ = प्_६,४।१०५ ॥  
अतः परस्य हेर्लुक् । भव । भवतात् । भवतम् । भवत ।  
    
मेर्निः ॥ व्ल्क्_४१९ = प्_३,४।८९ ॥  
लोटो मेर्निः स्यात् ॥  
    
आडुत्तमस्य पिच्च ॥ व्ल्क्_४२० = प्_३,४।९२ ॥  
लोडुत्तमस्याट् स्यात् पिच्च । हिन्योरुत्वं न, इकारोच्चारण सामर्थ्यात् ॥  
    
ते प्राग्धातोः ॥ व्ल्क्_४२१ = प्_१,४।८० ॥  
ते गत्युपसर्गसञ्ज्ञा धातोः प्रागेव प्रयोक्तव्याः ॥  
    
आनि लोट् ॥ व्ल्क्_४२२ = प्_८,४।१६ ॥  
उपसर्गसिथान्निमित्तात्परस्य लोडादेशस्यानीत्यस्य नस्य णः स्यात् । प्रभवाणि । (दुरः षत्वणत्वयोरुपसर्गत्वप्रतिषेधो वक्तव्यः)। दुःस्थितिः । दुर्भवानि। (अन्तश्शब्दस्याङ्कि विधिणत्वेषूपसर्गत्वं वाच्यम्)। अन्तर्भवाणि ॥  
    
नित्यं ङितः ॥ व्ल्क्_४२३ = प्_३,४।९९ ॥  
सकारान्तस्य ङिदुत्तमस्य नित्यं लोपः । अलो ऽन्त्यस्येति सलोपः । भवाव । भवाम ।  
    
अनद्यतने लङ् ॥ व्ल्क्_४२४ = प्_३,२।१११ ॥  
अनद्यतन भूतार्थ वृत्तेर् धातोर् लङ् स्यात् ॥  
    
लुङ्लङॢङ्क्ष्वडुदात्तः ॥ व्ल्क्_४२५ = प्_६,४।७१ ॥  
एष्वङ्गस्याट् ॥  
    
इतश्च ॥ व्ल्क्_४२६ = प्_३,४।१०० ॥  
ङितो लस्य परस्मैपदमिकारान्तं यत्तदन्तस्य लोपः । अभवत् । अभवताम् । अभवन् । अभवः । अभवतम् । अभवत । अभवम् । अभवाव । अभवाम ॥  
    
विधिनिमन्त्रणामन्त्रणाधीष्टसम्प्रश्नप्रार्थनेषु लिङ् ॥ व्ल्क्_४२७ = प्_३,३।१६१ ॥  
एष्वर्थेषु धातोर्लिङ् ॥  
    
यासुट् परस्मैपदेषूदात्तो ङिच्च ॥ व्ल्क्_४२८ = प्_३,४।१०३ ॥  
लिङः परस्मैपदानां यासुडागमो ङिच्च ॥  
    
लिङः सलोपो ऽनन्त्यस्य ॥ व्ल्क्_४२९ = प्_७,२।७९ ॥  
सार्वधातुकलिङोऽनन्त्यस्य सस्य लोपः । इति प्राप्ते -- ।  
    
अतो येयः ॥ व्ल्क्_४३० = प्_७,२।८० ॥  
अतः परस्य सार्वधातुकावयवस्य यास् इत्यस्य इय् । गुणः ॥  
    
लोपो व्योर्वलि ॥ व्ल्क्_४३१ = प्_६,१।६६ ॥  
भवेत् । भवेताम् ।  
    
झेर्जुस् ॥ व्ल्क्_४३२ = प्_३,४।१०८ ॥  
लिङो झेर्जुस् स्यात् । भवेयुः । भवेः । भवेतम् । भवेत । भवेयम् । भवेव । भवेम ॥  
    
लिङाशिषि ॥ व्ल्क्_४३३ = प्_३,४।११६ ॥  
आशिषि लिङस्तिङार्धधातुकसञ्ज्ञः स्यात् ॥  
    
किदाशिषि ॥ व्ल्क्_४३४ = प्_३,४।१०४ ॥  
आशिषि लिङो यासुट् कित् । स्कोः संयोगाद्योरिति सलोपः ॥  
    
क्ङिति च ॥ व्ल्क्_४३५ = प्_१,१।५ ॥  
गित्किन्ङिन्निमित्ते इग्लक्षणे गुणवृद्धी न स्तः । भूयात् । भूयास्ताम् । भूयासुः । भूयाः । भूयास्तम् । भूयास्त । भूयासम् । भूयास्व । भूयास्म ।  
    
लुङ् ॥ व्ल्क्_४३६ = प्_३,२।११० ॥  
भूतार्थे धातोर्लुङ् स्यात् ॥  
    
माङि लुङ् ॥ व्ल्क्_४३७ = प्_३,३।१७५ ॥  
सर्वलकारापवादः ॥  
    
स्मोत्तरे लङ् च ॥ व्ल्क्_४३८ = प्_३,३।१७६ ॥  
स्मोत्तरे माङि लङ् स्याच्चाल्लुङ् ॥  
    
च्लि लुङि ॥ व्ल्क्_४३९ = प्_३,१।४३ ॥  
शबाद्यपवादः ॥  
    
च्लेः सिच् ॥ व्ल्क्_४४० = प्_३,१।४४ ॥  
इचावितौ ॥  
    
गातिस्थापाभूभ्यः सिचः परस्मैपदेषु ॥ व्ल्क्_४४१ = प्_२,४।७७ ॥  
एभ्यः सिचो लुक् स्यात् । गापाविहेणादेशपिबती गृह्यते ॥  
    
भूसुवोस्तिङि ॥ व्ल्क्_४४२ = प्_७,३।८८ ॥  
भू सू एतयोः सार्वधातुके तिङि परे गुणो न । अभूत् । अभूताम् । अभूवन् । अभूः । अभूतम् । अभूत । अभूवम् । अभूव । अभूम ।  
    
न माङ्योगे ॥ व्ल्क्_४४३ = प्_६,४।७४ ॥  
अडाटौ न स्तः । मा भवान् भूत् । मा स्म भवत् । मा स्म भूत् ॥  
    
लिङ्निमित्ते ऌङ् क्रियातिपत्तौ ॥ व्ल्क्_४४४ = प्_३,३।१३९ ॥  
हेतुहेतुमद्भावादि लिङ्निमित्तं तत्र भविष्यत्यर्थे ऌङ् स्यात् क्रियाया अनिष्पत्तौ गम्यमानायाम् । अभविष्यत् । अभविष्यताम् । अभविष्यन् । अभविष्यः । अभविष्यतम् । अभविष्यत । अभविष्यम् । अभविष्याव । अभविष्याम । सुवृष्टिश्चेदभविष्यत्तदा सुभिक्षमभविष्यत्, इत्यादि ज्ञेयम् ॥ अत सातत्यगमने ॥ २ ॥ अतति ॥  
    
अत आदेः ॥ व्ल्क्_४४५ = प्_६,४।७० ॥  
अभ्यासस्यादेरतो दीर्घः स्यात् । आत । आततुः । आतुः । आतिथ । आतथुः । आत । आत । आतिव । आतिम । अतिता । अतिष्यति । अततु ॥  
    
आडजादीनाम् ॥ व्ल्क्_४४६ = प्_६,४।७२ ॥  
अजादेरङ्गस्याट् लुङ्लङॢङ्क्षु । आतत् । अतेत् । अत्यात् । अत्यास्ताम् । लुङि सिचि इडागमे कृते --- ।  
    
अस्तिसिचो ऽपृक्ते ॥ व्ल्क्_४४७ = प्_७,३।९६ ॥  
विद्यमानात् सिचो ऽस्तेश्च परस्यापृक्तस्य हल ईडागमः ॥  
    
इट ईटि ॥ व्ल्क्_४४८ = प्_८,२।२८ ॥  
इटः परस्य सस्य लोपः स्यादीटि परे । (सिज्लोप एकादेशे सिद्धो वाच्यः) । आतीत् । आतिष्टाम् ॥  
    
सिजभ्यस्तविदिभ्यश्च ॥ व्ल्क्_४४९ = प्_३,४।१०९ ॥  
सिचो ऽभ्यस्ताद्विदेश्च परस्य ङित्सम्बन्धिनो झेर्जुस् । आतिषुः । आतीः । आतिष्टम् । आतिष्ट । आतिषम् । आतिष्व । आतिष्म । आतिष्यत् ॥ षिध गत्याम् ॥ ३ ॥  
    
ह्रस्वं लघु ॥ व्ल्क्_४५० = प्_१,४।१० ॥  
    
संयोगे गरु ॥ व्ल्क्_४५१ = प्_१,४।११ ॥  
संयोगे परे ह्रस्वं गुरु स्यात् ॥  
    
दीर्घं च ॥ व्ल्क्_४५२ = प्_१,४।१२ ॥  
गुरु स्यात् ॥  
    
पुगन्तलघूपधस्य च ॥ व्ल्क्_४५३ = प्_७,३।८६ ॥  
पुगन्तस्य लघूपधस्य चाङ्गस्येको गुणः सार्वधातुकार्धधातुकयोः । धात्वादेरिति सः । सेधति । षत्वम् । सिषेध ॥  
    
असंयोगाल्लिट् कित् ॥ व्ल्क्_४५४ = प्_१,२।५ ॥  
असंयोगात्परो ऽपिल्लिट् कित् स्यात् । सिषिधतुः । सिषिधुः । सिषेधिथ । सिषिधथुः । सिषिध । सिषेध । सिषिधिव । सिषिधिम । सेधिता । सेधिष्यति । सेधतु । असेधत् । सेधेत् । सिध्यात् । असेधीत् । असेधिष्यत् । एवम् -- चिती सञ्ज्ञाने ॥ ४ ॥ शुच शोके ॥ ५ ॥ गद व्यक्तायां वाचि ॥ ६ ॥ गदति ॥  
    
नेर्गदनदपतपदघुमास्यतिहन्तियातिवातिद्रातिप्सातिवपतिवहतिशाम्यति चिनोतिदेग्धिषु च ॥ व्ल्क्_४५५ = प्_८,४।१७ ॥  
उपसर्गस्थान्निमित्तात्परस्य नेर्नस्य णो गदादिषु परेषु । प्रणिगदति ॥  
    
कुहोश्चुः ॥ व्ल्क्_४५६ = प्_७,४।६२ ॥  
अभ्यासकवर्गहकारयोश्चवर्गादेशः ॥  
    
अत अपधायाः ॥ व्ल्क्_४५७ = प्_७,२।११६ ॥  
उपधाया अतो वृद्धिः स्यात् ञिति णिति च प्रत्यये परे । जगाद । जगदतुः । जगदुः । जगदिथ । जगदथुः । जगद ॥  
    
णलुत्तमो वा ॥ व्ल्क्_४५८ = प्_७,१।९१ ॥  
उत्तमो णल् वा णित्स्यात् । जगाद, जगद । जगदिव । जगदिम । गदिता । गदिष्यति । गदतु । अगदत् । गदेत् । गद्यात् ॥  
    
अतो हलादेर्लघोः ॥ व्ल्क्_४५९ = प्_७,२।७ ॥  
हलादेर्लघोरकारस्य वृद्धिर्वेडादौ परस्मैपदे सिचि । अगादीत्, अगदीत् । अगदिष्यत् ॥ णद अव्यक्ते शब्दे ॥ ७ ॥  
    
णो नः ॥ व्ल्क्_४६० = प्_६,१।६५ ॥  
धात्वादेर्णस्य नः । णोपदेशास्त्वनर्द्नाटिनाथ्नाध्नन्दनक्कनॄनृतः ॥  
    
उपसर्गादसमासे ऽपि णोपदेशस्य ॥ व्ल्क्_४६१ = प्_८,४।१४ ॥  
उपसर्गस्थान्निमित्तात्परस्य धातोर्नस्य णः । प्रणदति । प्रणिनदति । नदति । ननाद ॥  
    
अत एकहल्मध्ये ऽनादेशादेर्लिटि ॥ व्ल्क्_४६२ = प्_६,४।१२० ॥  
लिण्निमित्तादेशादिकं न भवति यदङ्गं तदवयवस्यासंयुक्तहल्मध्यस्थस्यात एत्वमभ्यासलोपश्च किति लिटि । नेदतुः । नेदुः ॥  
    
थलि च सेटि ॥ व्ल्क्_४६३ = प्_६,४।१२१ ॥  
प्रागुक्तं स्यात् । नेदिथ । नेदथुः । नेद । ननाद, ननद । नेदिव । नेदिम । नदिता । नदिष्यति । नदतु । अनदत् । नदेत् । नद्यात् । अनादीत्, अनदीत् । अनदिष्यत् ॥ टु नदि समृद्धौ ॥ ८ ॥  
    
आदिर्ञिटुडवः ॥ व्ल्क्_४६४ = प्_१,३।५ ॥  
उपदेशे धातोराद्या एते इतः स्युः ॥  
    
इदितो नुम् धातोः ॥ व्ल्क्_४६५ = प्_७,१।५८ ॥  
नन्दति । ननन्द । नन्दिता । नन्दिष्यति । नन्दतु । अनन्दत् । नन्देत् । नन्द्यात् । अनन्दीत् । अनन्दिष्यत् । अर्च पूजायाम् ॥ ९ ॥ अर्चति ॥  
    
तस्मान्नुड् द्विहलः ॥ व्ल्क्_४६६ = प्_७,४।७१ ॥  
द्विहलो धातोर्दीर्घीभूतात्परस्य नुट् स्यात् । आनर्च । आनर्चतुः । अर्चिता । अर्चिष्यति । अर्चतु । आर्चत् । अर्चेत् । अर्च्यात् । आर्चीत् । आर्चिष्यत् ॥ व्रज गतौ ॥ १० ॥ व्रजति । वव्राज । व्रजिता । व्रजिष्यति । व्रजतु । अव्रजत् । व्रजेत् । व्रज्यात् ॥  
    
वदव्रजहलन्तस्याचः ॥ व्ल्क्_४६७ = प्_७,२।३ ॥  
एषामचो वृद्धिः सिचि परस्मैपदेषु । अव्राजीत् । अव्रजिष्यत् ॥ कटे वर्षावरणयोः ॥ ११ ॥ कटति । चकाट । चकटतुः । कटिता । कटिष्यति । कटतु । अकटत् । कटेत् । कट्यात् ॥  
    
ह्म्यन्तक्षणश्वसजागृणिश्व्येदिताम् ॥ व्ल्क्_४६८ = प्_७,२।५ ॥  
हमयान्तस्य क्षणादेर्ण्यन्तस्य श्वयतेरेदितश्च वृद्धिर्नेडादौ सिचि । अकटीत् । अकटिष्यत् ॥ गुपू रक्षणे ॥ १२ ॥  
    
गुपूधूपविच्छिपणिपनिभ्य आयः ॥ व्ल्क्_४६९ = प्_३,१।२८ ॥  
एभ्य आयः प्रत्ययः स्यात् स्वार्थे ॥  
    
सनाद्यन्ता धातवः ॥ व्ल्क्_४७० = प्_३,१।३२ ॥  
सनादयः कमेर्णिङन्ताः प्रत्यया अन्ते येषां ते धातुसञ्ज्ञकाः । धातुत्वाल्लडादयः । गोपायति ॥  
    
आयादय आर्धधातुके वा ॥ व्ल्क्_४७१ = प्_३,१।३१ ॥  
आर्धधातुकविवक्षायामायादयो वा स्युः । (कास्यनेकाच आम् वक्तव्यः) । लिटि आस्कासोराम्विधानान्मस्य नेत्त्वम् ॥  
    
अतो लोपः ॥ व्ल्क्_४७२ = प्_६,४।४८ ॥  
आर्धधातुकोपदेशे यददन्तं तस्यातो लोप आर्धधातुके ॥  
    
आमः ॥ व्ल्क्_४७३ = प्_२,४।८१ ॥  
आमः परस्य लुक् ॥  
    
कृञ् चानुप्रयुज्यते लिटि ॥ व्ल्क्_४७४ = प्_३,१।४० ॥  
आमन्ताल्लिट्पराः कृभ्वस्तयो ऽनुप्रयुज्यन्ते । तेषां द्वित्वादि ॥  
    
उरत् ॥ व्ल्क्_४७५ = प्_७,४।६६ ॥  
अभ्यासऋवर्णस्यात् प्रत्यये । रपरः । हलादिः शेषः । वृद्धिः । गोपायाञ्चकार । द्वित्वात्परत्वाद्यणि प्राप्ते ----- ।  
    
द्विर्वचने ऽचि ॥ व्ल्क्_४७६ = प्_१,१।५९ ॥  
द्वित्वनिमित्ते ऽचि अच आदेशो न द्वित्वे कर्तव्ये । गोपायाञ्चक्रतुः ॥  
    
एकाच उपदेशे ऽनुदात्तात् ॥ व्ल्क्_४७७ = प्_७,२।१० ॥  
उपदेशे यो धातुरेकाजनुदात्तश्च तत आर्धधातुकस्येण्न ।  
ऊदॄदन्तैर्यौतिरुक्ष्णुशीङ्स्नुनुक्षुश्विडीङ्श्रिभिः ।  
वृङ्वृञ्भ्यां च विनैकाचो ऽजन्तेषु निहताः स्मृताः ॥  
कान्तेषु शक्लेकः । चान्तेषु पच्मुच्रिच्वच्विच्सिचः षट् । छान्तेषु प्रच्छेकः । जान्तेषु त्यज्निजिर्भज्भञ्ज्भुज्भ्रस्ज्मस्ज्यज्युज्रुज् रञ्ज्विजिर्स्वञ्ज्सञ्ज्सृजः पञ्चदश ॥ दान्तेषु अद्क्षुद्खिद्छिद्तुद् नुद्पद्यभिद्विद्यतिविनद्विन्द्शद्सद्स्विद्यस्कन्धदः षोडश । धान्तेषु क्रुध्क्षुध्बुध्यबन्ध्युध्रुध्राध्व्यध्साध्शुध्सिध्या एकादश । नान्तेषु मन्यहनी द्वौ । पान्तेषु आप्छुप्क्षिप्तप्तिप्तृप्यदृप्यलिपलुप्वप्शप्स्वप् सृपस्त्रयोदश । भान्तेषु यभ्रभ्लभस्त्रयः । मान्तेषु गम्यम्नम्रमश्चत्वारः । शान्तेषु क्रश्दंश्दिश्दृश्मृश्रिश्रुश्लिश्विश्स्पृशो दश । षान्तेषु कृष् त्विष्तुष्द्विष्पुष्यपिष्विष्शिष्शुष्श्लिष्या एकादश ॥ सान्तेषु घस्वसती द्वौ । हान्तेषु दह्दिह्दुह्नह्मिह्रुह्लिह्वहो ऽष्टौ ।  
अनुदात्ता हलन्तेषु धातवस्त्र्यधिकं शतम् ।  
गोपायाञ्चकर्थ । गोपायाञ्चक्रथुः । गोपायाञ्चक्र । गोपायाञ्चकार । गोपायाञ्चकर । गोपायाञ्चकृव । गोपायाञ्चकृम । गोपायाम्बभूव, गोपायामास । जुगोप । जुगुपतुः । जुगुपुः ॥  
    
स्वरतिसूतिसूयतिधूञूदितो वा ॥ व्ल्क्_४७८ = प्_७,२।४४ ॥  
स्वरत्यादेरूदितश्च परस्य वलादेरार्धधातुकस्येड् वा स्यात् । जुगोपिथ, जुगोप्थ । गोपायिता, गोपिता, गोप्ता । गोपायिष्यति, गोपिष्यति, गोप्स्यति । गोपायतु । अगोपायत् । गोपायेत् । गोपाय्यात्, गुप्यात् । अगोपायीत् ॥  
    
नेटि ॥ व्ल्क्_४७९ = प्_७,२।४ ॥  
इडादौ सिचि हलन्तस्य वृद्धिर्न । अगोपीत्, अगौप्सीत् ॥  
    
झलो झलि ॥ व्ल्क्_४८० = प्_८,२।२६ ॥  
झलः परस्य सस्य लोपो झलि । अगौप्ताम् । अगौप्सुः । अगौप्सीः । अगौप्तम् । अगौप्त । अगौप्सम् । अगौप्स्व । अगौप्स्म । अगोपायिष्यत्, अगोपिष्यत्, अगोप्स्यत् ॥ क्षि क्षये ॥ १३ ॥ क्षयति । चिक्षाय । चिक्षियतुः । चिक्षियुः । एकाच इति निषेधे प्राप्ते -- ।  
    
कृसृभृवृस्तुद्रुस्रुश्रुवो लिटि ॥ व्ल्क्_४८१ = प्_७,२।१३ ॥  
क्रादिभ्य एव लिट इण्न स्यादन्यस्मादनिटो ऽपि स्यात् ॥  
    
अचस्तास्वत्थल्यनिटो नित्यम् ॥ व्ल्क्_४८२ = प्_७,२।६१ ॥  
उपदेशे ऽजन्तो यो धातुस्तासौ नित्यानिट् ततस्थल इण्न ॥  
    
उपदेशे ऽत्वतः ॥ व्ल्क्_४८३ = प्_७,२।६२ ॥  
उपदेशे ऽकारवतस्तासौ नित्यानिटः परस्य थल इण्न स्यात् ॥  
    
ऋतो भारद्वाजस्य ॥ व्ल्क्_४८४ = प्_७,२।६३ ॥  
तासौ नित्यानिट ऋदन्तादेव थलो नेट् भारद्वाजस्य मते । तेन अन्यस्य स्यादेव । अयमत्र सङ्ग्रहः --- अजन्तो ऽकारवान्वा यस्तास्यनिट्थलि वेडयम् ।  
ऋदन्त ईदृङ्नित्यानिट् क्राद्यन्यो लिटि सेड्भवेत् ॥  
चिक्षयिथ, चिक्षेथ । चिक्षियथुः । चिक्षिय । चिक्षाय, चिक्षय । चिक्षियिव । चिक्षियिम । क्षेता । क्षेष्यति । क्षयतु । अक्षयत् । क्षयेत् ॥  
    
अकृत्सार्वधातुकयोर्दीर्घः ॥ व्ल्क्_४८५ = प्_७,४।२५ ॥  
अजन्ताङ्गस्य दीर्घो यादौ प्रत्यये न तु कृत्सार्वधातुकयोः । क्षीयात् ॥  
    
सिचि वृद्धिः परस्मैपदेषु ॥ व्ल्क्_४८६ = प्_७,२।१ ॥  
इगन्ताङ्गस्य वृद्धिः स्यात् परस्मैपदे सिचि । अक्षैषीत् । अक्षेष्यत् ॥ तप सन्तापे ॥ १४ ॥ तपति । तताप । तेपतुः । तेपुः । तेपिथ, ततप्थ । तेपिव । तेपिम । तप्ता । तप्स्यति । तपतु । अतपत् । तपेत् । तप्यात् । अताप्सीत् । अताप्ताम् । अतप्स्यत् ॥ क्रमु पादविक्षेपे ॥ १५ ॥  
    
वा भ्राशभ्लाशभ्रमुक्रमुक्लमुत्रसित्रुटिलषः ॥ व्ल्क्_४८७ = प्_३,१।७० ॥  
एभ्यः श्यन्वा कर्त्रर्थे सार्वधातुके परे । पक्षे शप् ॥  
    
क्रमः परस्मैपदेषु ॥ व्ल्क्_४८८ = प्_७,३।७६ ॥  
क्रमो दीर्घः परस्मैपदे शिति । क्राम्यति, क्रामति । चक्राम । क्रमिता । क्रमिष्यति । क्राम्यतु, क्रामतु । अक्राम्यत्, अक्रामत् । क्राम्येत् । क्रामेत् । क्रम्यात् । अक्रमीत् । अक्रमिष्यत् ॥ पा पाने ॥ १६ ॥  
    
पाघ्राध्मास्थाम्नादाण्दृश्यर्तिसर्तिशदसदां पिबजिघ्रधमतिष्ठमनयच्छपश्यर्च्छधौशीयसीदाः ॥ व्ल्क्_४८९ = प्_७,३।७८ ॥  
पादीनां पिबादयः स्युरित्सञ्ज्ञकशकारादौ प्रत्यये परे । पिबादेशो ऽदन्तस्तेन न गुणः । पिबति ॥  
    
आत औ णलः ॥ व्ल्क्_४९० = प्_७,१।३४ ॥  
आदन्ताद्धातोर्णल औकारादेशः स्यात् । पपौ ॥  
    
आतो लोप इटि च ॥ व्ल्क्_४९१ = प्_६,४।६४ ॥  
अजाद्योरार्धधातुकयोः क्ङिदिटोः परयोरातो लोपः । पपतुः । पपुः । पपिथ, पपाथ । पपथुः । पप । पपौ । पपिव । पपिम । पाता । पास्यति । पिबतु । अपिबत् । पिबेत् ॥  
    
एर्लिङि ॥ व्ल्क्_४९२ = प्_६,४।६७ ॥  
घुसञ्ज्ञकानां मास्थादीनां च एत्वं स्यादार्धधातुके किति लिङि । पेयात् । गातिस्थेति सिचो लुक् । अपात् । अपाताम् ॥  
    
आतः ॥ व्ल्क्_४९३ = प्_३,४।११० ॥  
सिज्लुकि आदन्तादेव झेर्जुस् ॥  
    
उस्यपदान्तात् ॥ व्ल्क्_४९४ = प्_६,१।९६ ॥  
अपदान्तादकारादुसि पररूपमेकादेशः । अपुः । अपास्यत् ॥ ग्लै हर्षक्षये ॥ १७ ॥ ग्लायति ॥  
    
आदेच उपदेशे ऽशिति ॥ व्ल्क्_४९५ = प्_६,१।४५ ॥  
उपदेशे एजन्तस्य धातोरात्वं न तु शिति । जग्लौ । ग्लाता । ग्लास्यति । ग्लायतु । अग्लायत् । ग्लायेत् ॥  
    
वान्यस्य संयोगादेः ॥ व्ल्क्_४९६ = प्_६,४।६८ ॥  
घुमास्थादेरन्यस्य संयोगादेर्धातोरात एत्वं वार्धधातुके किति लिङि । ग्लेयात्, ग्लायात् ॥  
    
यमरमनमातां सक् च ॥ व्ल्क्_४९७ = प्_७,२।७३ ॥  
एषां सक् स्यादेभ्यः सिच इट् स्यात्परस्मैपदेषु । अग्लासीत् । अग्लास्यत् ॥ ह्वृ कौटिल्ये ॥ १८ ॥ ह्वरति ॥  
    
ऋतश्च संयोगादेर्गुणः ॥ व्ल्क्_४९८ = प्_७,४।१० ॥  
ऋदन्तस्य संयोगादेरङ्गस्य गुणो लिटि । उपधाया वृद्धिः । जह्वार । जह्वरतुः । जह्वरुः । जह्वर्थ । जह्वरथुः । जह्वर । जह्वार, जह्वर । जह्वरिव । जह्वरिम । ह्वर्ता ॥  
    
ऋद्धनोः स्ये ॥ व्ल्क्_४९९ = प्_७,२।१० ॥  
ऋतो हन्तेश्च स्यस्येट् । ह्वरिष्यति । ह्वरतु । अह्वरत् । ह्वरेत् ॥  
    
गुणो ऽर्तिसंयोगाद्योः ॥ व्ल्क्_५०० = प्_७,४।२९ ॥  
अर्तेः संयोगादेरृदन्तस्य च गुणः स्याद्यकि यादावार्धधातुके लिङि च । ह्वर्यात् । अह्वार्षीत् । अह्वरिष्यत् ॥ श्रु श्रवणे ॥ १९ ॥  
    
श्रुवः शृ च ॥ व्ल्क्_५०१ = प्_६,१।७४ ॥  
श्रुवः शृ इत्यादेशः स्यात् श्नुप्रत्ययश्च । शृणोति ॥  
    
सार्वधातुकमपित् ॥ व्ल्क्_५०२ = प्_१,२।४ ॥  
अपित्सार्वधातुकं ङिद्वत् । शृणुतः ॥  
    
हुश्नुवोः सार्वधातुके ॥ व्ल्क्_५०३ = प्_६,४।८७ ॥  
हुश्नुवोरनेकाचो ऽसंयोगपूर्वस्योवर्णस्य यण् स्यादचि सार्वधातुके । शृण्वन्ति । शृणोषि । शृणुथः । शृणुथ । शृणोमि ॥  
    
लोपश्चास्यान्यतरस्यां म्वोः ॥ व्ल्क्_५०४ = प्_६,४।१०७ ॥  
असंयोगपूर्वस्य प्रत्ययोकारस्य लोपो वा म्वोः परयोः । शृण्वः, शृणुवः । शृण्मः, शृणुमः । शुश्राव । शुश्रुवतुः । शुश्रुवुः । शुश्रोथ । शुश्रुवथुः । शुश्रुव । शुश्राव, शुश्रव । शुश्रुव । शुश्रुम । श्रोता । श्रोष्यति । शृणोतु, शृणुतात् । शृणुताम् । शृण्वन्तु ॥  
    
उतश्च प्रत्ययादसंयोगपूर्वात् ॥ व्ल्क्_५०५ = प्_६,४।१०६ ॥  
असंयोगपूर्वात्प्रत्ययोतो हेर्लुक् । शृणु, शृणुतात् । शृणुतम् । शृणुत । गुणावादेशौ । शृणवानि । शृणवाव । शृणवाम । अशृणोत् । अशृणुताम् । अशृण्वन् । अशृणोः । अशृणुतम् । अशृणुत । अशृणवम् । अशृण्व, अशृणुव । अशृण्म, अशृणुम । शृणुयात् । शृणुयाताम् । शृणुयुः । शृणुयाः । शृणुयातम् । शृणुयात । शृणुयाम् । शृणुयाव । शृणुयाम । श्रूयात् । अश्रौषीत् । अश्रोष्यत् ॥ गमॢ गतौ ॥ २० ॥  
    
इषुगमियमां छः ॥ व्ल्क्_५०६ = प्_७,३।७७ ॥  
एषां छः स्यात् शिति । गच्छति । जगाम ॥  
    
गमहनजनखनघसां लोपः क्ङित्यनङि ॥ व्ल्क्_५०७ = प्_६,४।९८ ॥  
एषामुपधाया लोपो ऽजादौ क्ङिति न त्वङि । जग्मतुः । जग्मुः । जगमिथ, जगन्थ । जग्मथुः । जग्म । जगाम, जगम । जग्मिव । जग्मिम । गन्ता ॥  
    
गमेरिट् परस्मैपदेषु ॥ व्ल्क्_५०८ = प्_७,२।५८ ॥  
गमेः परस्य सादेरार्धधातुकस्येट् स्यात् परस्मैपदेषु । गमिष्यति । गच्छतु । अगच्छत् । गच्छेत् । गम्यात् ॥  
    
पुषादिद्युताद्यॢदितः परस्मैपदेषु ॥ व्ल्क्_५०९ = प्_३,१।५५ ॥  
श्यन्विकरणपुषादेर्द्युतादेरॢदितश्च च्लेरङ् परस्मैपदेषु । अगमत् । अगमिष्यत् ॥  
इति परस्मैपदिनः ।  
एध वृद्धौ ॥ १ ॥  
    
टित आत्मनपदानां टेरे ॥ व्ल्क्_५१० = प्_३,४।७९ ॥  
टितो लस्यात्मनेपदानां टेरेत्वम् । एधते ॥  
    
आतो ङितः ॥ व्ल्क्_५११ = प्_७,२।८१ ॥  
अतः परस्य ङितामाकारस्य इय् स्यात् । एधेते । एधन्ते ॥  
    
थासः से ॥ व्ल्क्_५१२ = प्_३,४।८० ॥  
टितो लस्य थासः से स्यात् । एधसे । एधेथे । एधध्वे । अतो गुणे । एधे । एधावहे । एधामहे ॥  
    
इजादेश्च गुरुमतो ऽनृच्छः ॥ व्ल्क्_५१३ = प्_३,१।३६ ॥  
इजादिर्यो धातुर्गुरुमानृच्छत्यन्यस्तत आम् स्याल्लिटि ॥  
    
आम्प्रत्ययवत्कृञो ऽनुप्रयोगस्य ॥ व्ल्क्_५१४ = प्_१,३।६३ ॥  
आम्प्रत्ययो यस्मादित्यतद्गुणसंविज्ञानो बहुव्रीहिः । आम्प्रकृत्या तुल्यमनुप्रयुज्यमानात् कृञो ऽप्यात्मनेपदम् ॥  
    
लिटस्तझयोरेशिरेच् ॥ व्ल्क्_५१५ = प्_३,४।८१ ॥  
लिडादेशयोस्तझयोरेश् इरेजेतौ स्तः । एधाञ्चक्रे । एधाञ्चक्राते । एधाञ्चक्रिरे । एधाञ्चकृषे । एधाञ्चक्राथे ॥  
    
इणः षीध्वंलुङ्लिटां धो ऽङ्गात् ॥ व्ल्क्_५१६ = प्_८,३।७८ ॥  
इणन्तादङ्गात्परेषां षीध्वंलुङ्लिटां धस्य ढः स्यात् ॥ एधाञ्चकृढ्वे । एधाञ्चक्रे । एधाञ्चकृवहे । एधाञ्चकृमहे । एधाम्बभूव । एधामास । एधिता । एधितारौ । एधितारः । एधितासे । एधितासाथे ॥  
    
धि च ॥ व्ल्क्_५१७ = प्_८,२।२५ ॥  
धादौ प्रत्यये परे सस्य लोपः । एधिताध्वे ॥  
    
ह एति ॥ व्ल्क्_५१८ = प्_७,४।२५ ॥  
तासस्त्योः सस्य हः स्यादेति परे । एधिताहे । एधितास्वहे । एधितास्महे । एधिष्यते । एधिष्येते । एधिष्यन्ते । एधिष्यसे । एधिष्येथे । एधिष्यध्वे । एधिष्ये । एधिष्यावहे । एधिष्यामहे ॥  
    
आमेतः ॥ व्ल्क्_५१९ = प्_३,४।९० ॥  
लोट एकारस्याम् स्यात् । एधताम् । एधेताम् । एधन्ताम् ॥  
    
सवाभ्यां वामौ ॥ व्ल्क्_५२० = प्_३,४।९१ ॥  
सवाभ्याम् परस्य लोडेतः क्रमाद्वामौ स्तः । एधस्व । एधेथाम् । एधध्वम् ॥  
    
एत ऐ ॥ व्ल्क्_५२१ = प्_३,४।९३ ॥  
लोडुत्तमस्य एत ऐ स्यात् । एधै । एधावहै । एधामहै ॥ आटश्च । ऐधत । ऐधेताम् । ऐधन्त । ऐधथाः । ऐधेथाम् । ऐधध्वम् । ऐधे । ऐधावहि । ऐधामहि ॥  
    
लिडः सीयुट् ॥ व्ल्क्_५२२ = प्_३,४।१०२ ॥  
सलोपः । एधेत । एधेयाताम् ॥  
    
झस्य रन् ॥ व्ल्क्_५२३ = प्_३,४।१०५ ॥  
लिङो झस्य रन् स्यात् । एधेरन् । एधेथाः । एधेयाथाम् । एधेध्वम् ॥  
    
इटो ऽत् ॥ व्ल्क्_५२४ = प्_३,४।१०६ ॥  
लिङादेशस्य इटो ऽत्स्यात् । एधेय । एधेवहि । एधेमहि ॥  
    
सुट् तिथोः ॥ व्ल्क्_५२५ = प्_३,४।१०७ ॥  
लिङस्तथोः सुट् । यलोपः । आर्धधातुकत्वात्सलोपो न । एधिषीष्ट । एधिषीयास्ताम् । एधिषीरन् । एधिषीष्ठाः । एधिषीयास्थाम् । एधिषीध्वम् । एधिषीय । एधिषीवहि । एधिषीमहि । ऐधिष्ट । ऐधिषाताम् ॥  
    
आत्मनेपदेष्वनतः ॥ व्ल्क्_५२६ = प्_७,१।५ ॥  
अनकारात्परस्यात्मनेपदेषु झस्य अदित्यादेशः स्यात् । ऐधिषत । ऐधिष्ठाः । ऐधिषाथाम् । ऐधिढ्वम् । ऐधिषि । ऐधिष्वहि । ऐधिष्महि । ऐधिष्यत । ऐधिष्येताम् । ऐधिष्यन्त । ऐधिष्यथाः । ऐधिष्येथाम् । ऐधिष्यध्वम् । ऐधिष्ये । ऐधिष्यावहि । ऐधिष्यामहि ॥ कमु कान्तौ ॥ २ ॥  
    
क्रमेर्णिङ् ॥ व्ल्क्_५२७ = प्_३,१।३० ॥  
स्वार्थे । ङित्त्वात्तङ् । कामयते ॥  
    
अयामन्ताल्वाय्येत्न्विष्णुषु ॥ व्ल्क्_५२८ = प्_६,४।५५ ॥  
आम् अन्त आलु आय्य इत्नु इष्णु एषु णेरयादेशः स्यात् । कामायाञ्चक्रे । आयादय इति णिङ् वा । चकमे । चकमाते । चकमिरे । चकमिषे । चकमाथे । चकमिध्वे । चकमे । चकमिवहे । चकमिमहे । कामयिता । कामयितासे । कमिता । कामयिष्यते, कमिष्यते । कामयताम् । अकामयत । कामयेत । कामयिषीष्ट ॥  
    
विभाषेटः ॥ व्ल्क्_५२९ = प्_८,३।७९ ॥  
इणः परो य इट् ततः परेषां षीध्वंलुङ्लिटां धस्य वा ढः । कामयिषीढ्वम्, कामयिषीध्वम् । कमिषीष्ट । कमिषीध्वम् ॥  
    
णिश्रिद्रुश्रुभ्यः कर्तरि चङ् ॥ व्ल्क्_५३० = प्_३,१।४८ ॥  
ण्यन्तात् श्र्यादिभ्यश्च च्लेश्चङ् स्यात् कर्त्रर्थे लुङि परे । अकामि अ त इति स्थिते -- ।  
    
णेरनिटि ॥ व्ल्क्_५३१ = प्_६,४।५१ ॥  
अनिडादावार्धधातुके परे णेर्लोपः स्यात् ।  
    
णौ चङ्युपधाया ह्रस्वः ॥ व्ल्क्_५३२ = प्_७,४।१ ॥  
चङ्परे णौ यदङ्गं तस्योपधाया ह्रस्वः स्यात् ॥  
    
चङि ॥ व्ल्क्_५३३ = प्_६,१।११ ॥  
चङि परे अनभ्यासस्य धात्ववयवस्यैकाचः प्रथमस्य द्वे स्तो ऽजादेर्द्वितीयस्य ॥  
    
सन्वल्लघुनि चङ्परे ऽनग्लोपे ॥ व्ल्क्_५३४ = प्_७,४।९३ ॥  
चङ्परे णौ यदङ्गं तस्य यो ऽभ्यासो लघुपरः, तस्य सनीव कार्यं स्याण्णावग्लोपे ऽसति ॥  
    
सन्यतः ॥ व्ल्क्_५३५ = प्_७,४।७९ ॥  
अभ्यासस्यात इत् स्यात् सनि ॥  
    
दीर्घो लघोः ॥ व्ल्क्_५३६ = प्_७,४।९४ ॥  
लघोरभ्यासस्य दीर्घः स्यात् सन्वद्भावविषये । अचीकमत, णिङ्भावपक्षे -- (कमेश्च्लेश्चङ् वाच्यः) । अचकमत । अकामयिष्यत, अकमिष्यत ॥ अय गतौ ॥ ३ ॥ अयते ॥  
    
उपसर्गस्यायतौ ॥ व्ल्क्_५३७ = प्_८,२।१९ ॥  
अयतिपरस्योपसर्गस्य यो रेफस्तस्य लत्वं स्यात् । प्लायते । पलायते ॥  
    
दयायासश्च ॥ व्ल्क्_५३८ = प्_३,१।३७ ॥  
दय् अय् आस् एभ्य आम् स्याल्लिटि । अयाञ्चक्रे । अयिता । अयिष्यते । अयताम् । आयत । अयेत । अयिषीष्ट । विभाषेटः । अयिषीढ्वम्, अयिषीध्वम् । आयिष्ट । आयिढ्वम्, आयिध्वम् । आयिष्यत ॥ द्युत दीप्तौ ॥ ४ ॥ द्योतते ॥  
    
द्युतिस्वाप्योः सम्प्रसारणम् ॥ व्ल्क्_५३९ = प्_७,४।६७ ॥  
अनयोरभ्यासस्य सम्प्रसारणं स्यात् । दिद्युते ॥  
    
द्युद्भ्यो लुङि ॥ व्ल्क्_५४० = प्_१,३।९१ ॥  
द्युतादिभ्यो लुङः परस्मैपदं वा स्यात् । पुषादीत्यङ् । अद्युतत्, अद्योतिष्ट । अद्योतिष्यत ॥ एवं श्विता वर्णे ॥ ५ ॥ ञिमिदा स्नेहने ॥ ६ ॥ ञिष्विदा स्नेहनमोचनयोः ॥ ७ ॥ मोहनयोरित्येके । ञिक्ष्विदा चेत्येके ॥ रुच दीप्तावभिप्रीतौ च ॥ ८ ॥ घुट परिवर्तने ॥ ९ ॥ शुभ दीप्तौ ॥ १० ॥ क्षुभ सञ्चलने ॥ ११ ॥ णभ तुभ हिंसायाम् ॥ १२-१३ ॥ स्रंसु भ्रंसु ध्वंसु अवस्रंसने ॥ १४-१५-१६ ॥ ध्वंसु गतौ च ॥ स्रम्भु विश्वासे ॥ १७ ॥ वृतु वर्तने ॥ १८ ॥ वर्तते । ववृते । वर्तिता ॥  
    
वृद्भ्यः स्यसनोः ॥ व्ल्क्_५४१ = प्_१,४।९२ ॥  
वृतादिभ्यः पञ्चभ्यो वा परस्मैपदं स्यात्स्ये सनि च ॥  
    
न वृद्भ्यश्चतुर्भ्यः ॥ व्ल्क्_५४२ = प्_७,२।५९ ॥  
वृतुवृधुशृधुस्यन्दूभ्यः सकारादेरार्धधातुकस्येण् न स्यात् तङानयोरभावे । वर्त्स्यति, वर्तिष्यते । वर्तताम् । अवर्तत । वर्तेत । वर्तिषीष्ट । अवर्तिष्ट । अवर्त्स्यत्, अवर्तिष्यत् ॥ दद दाने ॥ १९ ॥ ददते ॥  
    
न शसददवादिगुणानाम् ॥ व्ल्क्_५४३ = प्_६,४।१२६ ॥  
शसेर्ददेर्वकारादीनां गुणशब्देन विहितो यो ऽकारस्तस्य एत्त्वाभ्यासलोपौ न । दददे । दददाते । दददिरे । ददिता । ददिष्यते । ददताम् । अददत । ददेत । ददिषीष्ट । अददिष्ट । अददिष्यत ॥ त्रपूष् लज्जायाम् ॥ २० ॥ त्रपते ॥  
    
तॄफलभजत्रपश्च ॥ व्ल्क्_५४४ = प्_६,४।१२२ ॥  
एषामत एत्त्वमभ्यासलोपश्च स्यात् किति लिटि सेटि थलि च । त्रेपे । त्रपिता, त्रप्ता । त्रपिष्यते, त्रप्स्यते । त्रपताम् । अत्रपत । त्रपेत । त्रपिषीष्ट, त्रप्सीष्ट । अत्रपिष्ट, अत्रप्त । अत्रपिष्यत, अत्रप्स्यत ॥  
इत्यात्मनेपदिनः॥  
श्रिञ् सेवायाम् ॥ १ ॥ श्रयति, श्रयते । शिश्राय, शिश्रिये । श्रयितासि, श्रयितासे । श्रयिष्यति, श्रयिष्यते । श्रयतु, श्रयताम् । अश्रयत्, अश्रयत । श्रयेत्, श्रयेत । श्रीयात्, श्रयिषीष्ट । चङ् । अशिश्रियत्, अशिश्रियत । अश्रयिष्यत्, अश्रयिष्यत ॥ भृञ् भरणे ॥ २ ॥ भरति, भरते । बभार । बभ्रतुः । बभ्रुः । बभर्थ । बभृव । बभृम । बभ्रे । बभृषे । भर्तासि, भर्तासे । भरिष्यति, भरिष्यते । भरतु, भरताम् । अभरत्, अभरत । भरेत्, भरेत ॥  
    
रिङ् शयग्लिङ्क्षु ॥ व्ल्क्_५४५ = प्_७,४।२८ ॥  
शे यकि यादावार्धधातुके लिङि च ऋतो रिङ् आदेशः स्यात् । रीङि प्रकृते रिङ्विधानसामर्थ्याद्दीर्घो न । भ्रियात् ॥  
    
उश्च ॥ व्ल्क्_५४६ = प्_१,२।१२ ॥  
ऋवर्णात्परौ झलादी लिङ्सिचौ कितौ स्तस्तङि । भृषीष्ट । भृषीयास्ताम् । अभार्षीत् ॥  
    
ह्रस्वादङ्गात् ॥ व्ल्क्_५४७ = प्_८,२।२७ ॥  
सिचो लोपो झलि । अभृत । अभृषाताम् । अभरिष्यत्, अभरिष्यत ॥ हृञ् हरणे ॥ ३ ॥ हरति, हरते । जहार । जहर्थ । जह्रिव । जह्रिम । जह्रे । जह्रिषे । हर्तासि, हर्तासे । हरिष्यति, हरिष्यते । हरतु, हरताम् । अहरत्, अहरत । हरेत्, हरेत । ह्रियात्, हृषीष्ट । हृषीयास्ताम् । अहार्षीत्, अहृत । अहरिष्यत्, अहरिष्यत ॥ धृञ् धारणे ॥ ४ ॥ धरति, धरते ॥ णीञ् प्रापणे ॥ ५ ॥ नयति, नयते ॥ डुपचष् पाके ॥ ६ ॥ पचति, पचते । पपाच । पेचिथ, पपक्थ । पेचे । पक्तासि, पक्तासे ॥ भज सेवायाम् ॥ ७ ॥ भजति, भजते । बभाज, भेजे । भक्तासि, भक्तासे । भक्ष्यति, भक्ष्यते । अभाक्षीत्, अभक्त । अभक्षाताम् ॥  
यज देवपूजा सङ्गतिकरणदानेषु ॥ ८ ॥ यजति, यजते ॥  
    
लिट्यभ्यासस्योभयेषाम् ॥ व्ल्क्_५४८ = प्_६,१।१७ ॥  
वच्यादीनां ग्रह्यादीनां चाभ्यासस्य सम्प्रसारणं लिटि । इयाज ॥  
    
वचिस्वपियजादीनां किति ॥ व्ल्क्_५४९ = प्_६,१।१५ ॥  
वचिस्वप्योर्यजादीनां च सम्प्रसारणं स्यात् किति । ईजतुः । ईजुः । इयजिथ, इयष्ठ । ईजे । यष्टा ॥  
    
षढोः कः सि ॥ व्ल्क्_५५० = प्_८,२।४१ ॥  
यक्ष्यति, यक्ष्यते । इज्यात्, यक्षीष्ट । अयाक्षीत्, अयष्ट ॥ वह प्रापणे ॥ ९ ॥ वहति, वहते । उवाह । ऊहतुः । ऊहुः । उवहिथ ॥  
    
झषस्ताथोर्धो ऽधः ॥ व्ल्क्_५५१ = प्_८,२।४० ॥  
झषः परस्योस्तथोर्धः स्यान्न तु दधातेः ॥  
    
ढो ढे लोपः ॥ व्ल्क्_५५२ = प्_८,३।१३ ॥  
    
सहिवहोरोदवर्णस्य ॥ व्ल्क्_५५३ = प्_६,३।११२ ॥  
अनयोरवर्णस्य ओत्स्याड्ढलोपे । उवोढ । ऊहे । वोढा । वक्ष्यति । अवाक्षीत् । अवोढाम् । अवाक्षुः । अवाक्षीः । अवोढम् । अवोढ । अवाक्षम् । अवाक्ष्व । अवाक्ष्म । अवोढ । अवक्षाताम् । अवक्षत । अवोढाः । अवक्षाथाम् । अवोढ्वम् । अवक्षि । अवक्ष्वहि । अवक्ष्महि ॥  
    
इति भ्वादयः ॥ १ ॥  
    
अथादादयः  
    
अद भक्षणे ॥ १ ॥  
    
अदिप्रभृतिभ्यः शपः ॥ व्ल्क्_५५४ = प्_२,४।७२ ॥  
लुक् स्यात् । अत्ति । अत्तः । अदन्ति । अत्सि । अत्थः । अत्थ । अद्मि । अद्वः । अद्मः ।  
    
लिट्यन्यतरस्याम् ॥ व्ल्क्_५५५ = प्_२,४।४० ॥  
अदो घसॢ वा स्याल्लिटि । जघास । उपधालोपः ॥  
    
शासिवसिघसीनां च ॥ व्ल्क्_५५६ = प्_८,३।६० ॥  
इण्कुभ्यां परस्यैषां सस्य षः स्यात् । घस्य चर्त्वम् ॥ जक्षतुः । जक्षुः । जघसिथ । जक्षथुः । जक्ष । जघास, जघस । जक्षिव । जक्षिम । आद । आदतुः । आदुः ॥  
    
इडत्त्यर्तिव्ययतीनाम् ॥ व्ल्क्_५५७ = प्_७,२।६६ ॥  
अद् ऋ व्येञ् एभ्यस्थलो नित्यमिट् स्यात् । आदिथ । अत्ता । अत्स्यति । अत्तु । अत्तात् । अत्ताम् । अदन्तु ॥  
    
हुझल्भ्यो हेर्धिः ॥ व्ल्क्_५५८ = प्_६,४।१०१ ॥  
होर्झलन्तेभ्यश्च हेर्धिः स्यात् । अद्धि । अत्तात् । अत्तम् । अत्त । अदानि । अदाव । अदाम ॥  
    
अदः सर्वेषाम् ॥ व्ल्क्_५५९ = प्_७,३।१०० ॥  
अदः परस्यापृक्तसार्वधातुकस्य अट् स्यात्सर्वमतेन । आदत् । आत्ताम् । आदन् । आदः । आत्तम् । आत्त । आदम् । आद्व । आद्म । अद्यात् । अद्याताम् । अद्युः । अद्यात् । अद्यास्ताम् । अद्यासुः ॥  
    
लुङ्सनोर्घसॢ ॥ व्ल्क्_५६० = प्_२,४।३७ ॥  
अदो घसॢ स्याल्लुङि सनि च । ऌदित्वादङ् । अघसत् । आत्स्यत् ॥ हन हिंसागत्योः ॥ २ ॥ हन्ति ॥  
    
अनुदात्तोपदेशवनतितनोत्यादीनामनुनासिकलोपो झलि क्ङिति ॥ व्ल्क्_५६१ = प्_६,४।३७ ॥  
अनुनासिकान्तानामेषां वनतेश्च लोपः स्याज्झलादौ किति ङिति परे । यमिरमिनमिगमिहनिमन्यतयो ऽनुदात्तोपदेशाः । तनु क्षणु क्षिणु ऋणु तृणु घृणु वनु मनु तनोत्यादयः । हतः । घ्नन्ति । हंसि । हथः । हथ । हन्मि । हन्वः । हन्मः । जघान । जघ्नतुः । जघ्नुः ॥  
    
अभ्यासाच्च ॥ व्ल्क्_५६२ = प्_७,३।५५ ॥  
अभ्यासात्परस्य हन्तेर्हस्य कुत्वं स्यात् । जघनिथ, जघन्थ । जघ्नथुः । जघ्न । जघ्निव । जघ्निम । हन्ता । हनिष्यति । हन्तु, हतात् । हताम् । घ्नन्तु ॥  
    
हन्तेर्जः ॥ व्ल्क्_५६३ = प्_६,४।३६ ॥  
हौ परे ॥  
    
असिद्धवदत्राभात् ॥ व्ल्क्_५६४ = प्_६,४।२२ ॥  
इत उर्ध्वमापादसमाप्तेराभीयम्, समानाश्रये तस्मिन्कर्तव्ये तदसिद्धम् । इति जस्यासिद्धत्वान्न हेर्लुक् । जहि, हतात् । हतम् । हत । हनानि । हनाव । हनाम । अहन् । अहताम् । अघ्नन् । अहन् । अहतम् । अहत । अहनम् । अहन्व । अहन्म । हन्यात् । हन्याताम् । हन्युः ॥  
    
आर्धधातुके ॥ व्ल्क्_५६५ = प्_२,४।३५ ॥  
इत्यधिकृत्य ॥  
    
हनो वध लिङि ॥ व्ल्क्_५६६ = प्_२,४।४१ ॥  
    
लुङि च ॥ व्ल्क्_५६७ = प्_२,४,४३ ॥  
वधादेशो ऽदन्तः । अर्धधातुके इति विषयसप्तमी, तेन आर्धधातुकोपदेशे अकारान्तत्वादतो लोपः । वध्यात् । वध्यास्ताम् । आदेशस्यानेकाच्त्वादेकाच इतीण्निषेधाभावादिट् । ऽअतो हलादेःऽ; इति वृद्धौ प्राप्तायाम् ---- ।  
    
अचः परस्मिन् पूर्वविधौ ॥ व्ल्क्_५६८ = प्_१,१।५७ ॥  
परनिमित्तो ऽजादेशः स्थानिवत्, स्थानिभूतादचः पूर्वत्वेन दृष्टस्य विधौ कर्तव्ये । इत्यल्लोपस्य स्थानिवत्त्वान्न वृद्धिः । अवधीत् । अहनिष्यत् ॥ यु मिश्राणामिश्रणयोः ॥ ३ ॥  
    
उतो वृद्धिर्लुकि हलि ॥ व्ल्क्_५६९ = प्_७,३।८९ ॥  
लुग्विषये उतो वृद्धिः पिति हलादौ सार्वधातुके नत्वभ्यस्तस्य । यौति । युतः । युवन्ति । यौषि । युथः । युथ । यौमि । युवः । युमः । युयाव । यविता । यविष्यति । यौतु, युतात् । अयौत् । अयुताम् । अयुवन् । युयात् । इह उतो वृद्धिर्न, भाष्ये - ऽपिच्च ङिन्न ङिच्च पिन्नऽ; इति व्याख्यानात् । युयाताम् । युयुः । यूयात् । यूयास्ताम् । यूयासुः । अयावीत् । अयविष्यत् ॥ या प्रापणे ॥ ४ ॥ याति । यातः । यान्ति । ययौ । याता । यास्यति । यातु । अयात् । अयाताम् ॥  
    
लङः शाकटायनस्यैव ॥ व्ल्क्_५७० = प्_३,४।१११ ॥  
आदन्तात्परस्य लङो झेर्जुस् वा स्यात् । अयुः, अयान् । यायात् । यायाताम् । यायुः । यायात् । यायास्ताम् । यायासुः । अयासीत् । अयास्यत् । वा गतिगन्धनयोः ॥ ५ ॥ भा दीप्तौ ॥ ६ ॥ ष्णा शौचे ॥ ७ ॥ श्रा पाके ॥ ८ ॥ द्रा कुत्सायां गतौ ॥ ९ ॥ प्सा भक्षणे ॥ १० ॥ रा दाने ॥ ११ ॥ ला आदाने ॥ १२ ॥ दाप् लवने ॥ १३ ॥ पा रक्षणे ॥ १४ ॥ ख्या प्रकथने ॥ १५ ॥ अयं सार्वधातुके एव प्रयोक्तव्यः ॥ विद ज्ञाने ॥ १६ ॥  
    
विदो लटो वा ॥ व्ल्क्_५७१ = प्_३,४।८३ ॥  
वेत्तेर्लटः परस्मैपदानां णलादयो वा स्युः । वेद । विदतुः । विदुः । वेत्थ । विदथुः । विद । वेद । विद्व । विद्म । पक्षे -- वेत्ति । वित्तः । विदन्ति ॥  
    
उषविदजागृभ्यो ऽन्यतरस्याम् ॥ व्ल्क्_५७२ = प्_३,१।३८ ॥  
एभ्यो लिटि आम्वा स्यात् । विदेरन्तत्वप्रतिज्ञानादामि न गुणः । विदाञ्चकार, विवेद । वेदिता । वेदिष्यति ॥  
    
विदाङ्कुर्वन्त्वित्यन्यतरस्याम् ॥ व्ल्क्_५७३ = प्_३,१।४१ ॥  
वेत्तेर्लोटि आम् गुणाभावो लोटो लुक् लोडन्तकरोत्यनुप्रयोगश्च वा निपात्यते पुरुषवचने न विवक्षिते ॥  
    
तनादिकृञ्भ्य उः ॥ व्ल्क्_५७४ = प्_३,१।७९ ॥  
तनादेः कृञश्च उः प्रत्ययः स्यात् । शपो ऽपवादः । गुणौ । विदाङ्करोतु ॥  
    
अत उत्सार्वधातुके ॥ व्ल्क्_५७५ = प्_६,४।११० ॥  
उत्प्रत्ययान्तस्य कृञो ऽत उत्सार्वधातुके क्ङिति । विदाङ्कुरुतात् । विदाङ्कुरुताम् । विदाङ्कुर्वन्तु । विदाङ्कुरु । विदाङ्करवाणि । अवेत् । अवित्ताम् । अविदुः ॥  
    
दश्च ॥ व्ल्क्_५७६ = प्_८,२।७५ ॥  
धातोर्दस्य पदान्तस्य सिपि रुर्वा । अवेः, अवेत् । विद्यात् । विद्याताम् । विद्युः । विद्यात् । विद्यास्ताम् । अवेदीत् । अवेदिष्यत् ॥ अस् भुवि ॥ १७ ॥ अस्ति ॥  
    
श्नसोरल्लोपः ॥ व्ल्क्_५७७ = प्_६,४।१११ ॥  
श्नस्यास्तेश्चातो लोपः सार्वधातुके क्ङिति । स्तः । सन्ति । असि । स्थः । स्थ । अस्मि । स्वः । स्मः ।  
    
उपसर्गप्रादुर्भ्यामस्तिर्यच्परः ॥ व्ल्क्_५७८ = प्_८,३।८७ ॥  
उपसर्गेणः प्रादुसश्चास्तेः सस्य षो यकारे ऽचि च परे । निष्यात् । प्रनिषन्ति, प्रादुः षन्ति । यच्परः किम् ? । अभिस्तः ॥  
    
अस्तेर्भूः ॥ व्ल्क्_५७९ = प्_२,४।५२ ॥  
आर्धधातुके । बभूव । भविता । भविष्यति । अस्तु, स्तात् । स्ताम् । सन्तु ॥  
    
घ्वसोरेद्धावभ्यासलोपश्च ॥ व्ल्क्_५८० = प्_६,४।११९ ॥  
घोरस्तेश्च एत्त्वं स्याद्धौ परे अभ्यासलोपश्च । एत्त्वस्यासिद्धत्वाद्धेर्धिः । श्नसोरित्यल्लोपः । तातङ्पक्षे एत्त्वं न, परेण तातङा बाधात् । एधि, स्तात् । स्तम् । स्त । असानि । असाव । असाम । आसीत् । आस्ताम् । आसन् । स्यात् । स्याताम् । स्युः । भूयात् । अभूत् । अभविष्यत् ॥ इण् गतौ ॥ १८ ॥ एति । इतः ॥  
    
इणो यण् ॥ व्ल्क्_५८१ = प्_६,४।८१ ॥  
अजादौ प्रत्यये परे । यन्ति ॥  
    
अभ्यासस्यासवर्णे ॥ व्ल्क्_५८२ = प्_६,४।७८ ॥  
अभ्यासस्य इवर्णोवर्णयोरियङुवङौ स्तो ऽसवर्णे ऽचि । इयाय ॥  
    
दीर्घ इणः किति ॥ व्ल्क्_५८३ = प्_७,४।६९ ॥  
इणो ऽभ्यासस्य दीर्घः स्यात् किति लिटि । ईयतुः । ईयुः । इययिथ, इयेथ । एता । एष्यति । एतु । ऐत् । ऐताम् । आयन् । इयात् ॥  
एतेर्लिङि ॥ व्ल्क्_५८४ = प्_७,४।२४ ॥  
उपसर्गात्परस्य इणो ऽणो ह्रस्व आर्धधातुके किति लिङि । निरियात् । उभयत आश्रयणे नान्तादिवत् । अभीयात् । अणः किम् ? समेयात् ॥  
    
इणो गा लुङि ॥ व्ल्क्_५८५ = प्_२,४।४५ ॥  
गातिस्थेति सिचो लुक् । अगात् । ऐष्यत् ॥ शीङ् स्वप्ने ॥ १९ ॥  
    
शीडः सार्वधातुके गुणः ॥ व्ल्क्_५८६ = प्_७,४।२१ ॥  
क्क्ङिति चेत्यस्यापवादः । शेते । शयाते ॥  
    
शीङो रुट् ॥ व्ल्क्_५८७ = प्_७,१।६ ॥  
शीडः परस्य झादेशस्यातो रुडागमः स्यात् । शेरते । शेषे । शयाथे । शेध्वे । शये । शेवहे । शेमहे । शिश्ये । शिश्याते । शिश्यिरे । शयिता । शयिष्यते । शेताम् । शयाताम् । अशेत । अशयाताम् । अशेरत । शयीत । शयीयाताम् । शयीरन् । शयिषीष्ट । अशयिष्ट । अशयिष्यत ॥ इङ् अध्ययने ॥ २० ॥ इङिकावध्युपसर्गतो न व्यभिचारतः । अधीते । अधीयाते । अधीयते ॥  
    
गाङ् लिटि ॥ व्ल्क्_५८८ = प्_२,४।४९ ॥  
इङो गाङ् स्याल्लिटि । अधिजगे । अधिजगाते । अधिजगिरे । अध्येता । अध्येष्यते । अधीताम् । अधीयाताम् । अधीयताम् । अधीष्व । अधीयाथाम् । अधीध्वम् । अध्ययै । अध्ययावहै । अध्ययामहै । अध्यैत । अध्यैयाताम् । अध्यैयत । अध्यैथाः । अध्यैयाथाम् । अध्यैध्वम् । अध्यैयि । अध्यैवहि । अध्यैमहि । अधीयीत । अधीयीयाताम् । अधीयीरन् । अध्येषीष्ट ॥  
    
विभाषा लुङॢङोः ॥ व्ल्क्_५८९ = प्_२,४।५० ॥  
इङो गाङ् वा स्यात् ॥  
    
गाङ्कुटादिभ्यो ऽञ्णिन्ङित् ॥ व्ल्क्_५९० = प्_१,२।१ ॥  
गाङादेशात्कृटादिभ्यश्च परे ऽञ्णितः प्रत्यया ङितः स्युः ॥  
    
धुमास्थागापाजहातिसां हलि ॥ व्ल्क्_५९१ = प्_६,४।६६ ॥  
एषामात ईत्स्याद्धलादौ क्ङित्यार्धधातुके । अध्यगीष्ट, अध्यैष्ट । अध्यगीष्यत, अध्यैष्यत ॥ दुह प्रपूरणे ॥ २१ ॥ दोग्धि । दुग्धः । दुहन्ति । धोक्षि । दुग्धे । दुहाते । दुहते । धुक्षे । दुहाथे । धुग्ध्वे । दुहे । दुह्वहे । दुह्महे । दुदोह, दुदुहे । दोग्धासि, दोग्धासे । धोक्ष्यति, धोक्ष्यते । दोग्धु, दुग्धात् । दुग्धाम् । दुहन्तु । दुग्धि, दुग्धात् । दुग्धम् । दुग्ध । दोहानि । दोहाव । दोहाम । दुग्धाम् । दुहाताम् । दुहताम् । धुक्ष्व । दुहाथाम् । धुग्घ्वम् । दोहै । दोहावहै । दोहामहै । अधोक् । अदुग्धाम् । अदुहन् । अदोहम् । अदुग्ध । अदुहाताम् । अदुहत । अधुग्ध्वम् । दुह्यात्, दुहीत ॥  
    
लिङ्सिचावात्मनेपदेषु ॥ व्ल्क्_५९२ = प्_१,२।११ ॥  
इक्समीपाद्धलः परौ झलादी लिङ्सिचौ कितौ स्तस्तङि । धुक्षीष्ट ॥  
    
शल इगुपधादनिटः क्सः ॥ व्ल्क्_५९३ = प्_३,१।४५ ॥  
इगुपधो यः शलन्तस्तस्मादनिटश्च्लेः क्सादेशः स्यात् । अधुक्षत् ॥  
    
लुग्वा दुहदिहलिहगुहामात्मनेपदे दन्त्ये ॥ व्ल्क्_५९४ = प्_७,३।७३ ॥  
एषां क्सस्य लुग्वा स्याद्दन्त्ये तङि । अदुग्ध, अधुक्षत ॥  
    
क्सस्याचि ॥ व्ल्क्_५९५ = प्_७,३।७२ ॥  
अजादौ तङि क्सस्य लोपः । अधुक्षाताम् । अधुक्षन्त । अदुग्धाः, अधुक्षथाः । अधुक्षाथाम् । अधुग्ध्वम्, अधुक्षध्वम् । अधुक्षि । अदुह्वहि, अधुक्षावहि । अधुक्षामहि । अधोक्ष्यत ॥ एवं दिह उपचये ॥ २२ ॥ लिह आस्वादने ॥ २३ ॥ लेढि । लीढः । लिहन्ति । लेक्षि । लीढे । लिहाते । लिहते । लिक्षे । लिहाथे । लीढ्वे । लिलेह, लिलिहे । लेढासि, लेढासे । लेक्ष्यति, लेक्ष्यते । लेढु । लीढाम् । लिहन्तु । लीढि । लेहानि । लीढाम् । अलेट्, अलेड् । अलिक्षत्, अलीढ, अलिक्षत । अलेक्ष्यत्, अलेक्ष्यत ॥ ब्रूञ् व्यक्तायां वाचि ॥ २४ ॥  
    
ब्रुवः पञ्चानामादित आहो ब्रुवः ॥ व्ल्क्_५९६ = प्_३,४।८४ ॥  
ब्रुवो लटस्तिबादीनां पञ्चानां णलादयः पञ्च वा स्युर्ब्रुवश्चाहादेशः । आह । आहतुः । आहुः ॥  
    
आहस्थः ॥ व्ल्क्_५९७ = प्_८,२।३५ ॥  
झलि परे । चर्त्वम् । आत्थ । आहथुः ॥  
    
ब्रुव ईट् ॥ व्ल्क्_५९८ = प्_७,३।९३ ॥  
ब्रुवः परस्य हलादेः पित ईट् स्यात् । ब्रवीति । ब्रूतः । ब्रुवन्ति । ब्रूते । ब्रुवाते । ब्रुवते ॥  
    
ब्रुवो वचिः ॥ व्ल्क्_५९९ = प्_२,४।५३ ॥  
आर्धधातुके । उवाच । ऊचतुः । ऊचुः । उवचिथ, उवक्थ । ऊचे । वक्तासि, वक्तासे । वक्ष्यति, वक्ष्यते । ब्रवीतु, ब्रूतात् । ब्रुवन्तु । ब्रूहि । ब्रवाणि । ब्रूताम् । ब्रवै । अब्रवीत्, अब्रूत । ब्रूयात्, ब्रुवीत । उच्यात्, वक्षीष्ट ॥  
    
अस्यतिवक्तिख्यातिभ्यो ऽङ् ॥ व्ल्क्_६०० = प्_३,१।५२ ॥  
एभ्यश्चलेरङ् स्यात् ॥  
    
वच उम् ॥ व्ल्क्_६०१ = प्_७,४।२० ॥  
अङि परे । अवोचत्, अवोचत । अवक्ष्यत्, अवक्ष्यत । (ग। सू।) चर्करीतं च । चर्करीतमिति यङ्लुगन्तस्य सञ्ज्ञा, तददादौ बोध्यम् ॥ ऊर्णुञ् आच्छादने ॥ २५ ॥  
    
ऊर्णोतेर्विभाषा ॥ व्ल्क्_६०२ = प्_७,३।९० ॥  
वा वृद्धिः स्याद्धलादौ पिति सार्वधातुके । ऊर्णौति, ऊर्णोति । ऊर्णुतः । ऊर्णुवन्ति । ऊर्णुते । ऊर्णुवाते । ऊर्णुवते । (ऊर्णोतेराम्नेति वाच्यम्) ॥  
    
न न्द्राः संयोगादयः ॥ व्ल्क्_६०३ = प्_६,१।३ ॥  
अचः पराः संयोगादयो नदरा द्विर्न भवन्ति । नुशब्दस्य द्वित्वम् । ऊर्णुनाव । ऊर्णुनुवतुः । ऊर्णुनुवुः ॥  
    
विभाषोर्णोः ॥ व्ल्क्_६०४ = प्_१,२।३ ॥  
इडादिप्रत्ययो वा ङित्स्यात् । ऊर्णुनुविथ, ऊर्णुनविथ । ऊर्णुविता, ऊर्णविता । ऊर्णुविष्यति, ऊर्णविष्यति । ऊर्णौतु, ऊर्णोतु । ऊर्णवानि । ऊर्णवै ॥  
    
गुणो ऽपृक्ते ॥ व्ल्क्_६०५ = प्_७,३।९१ ॥  
ऊर्णोतेर्गुणो ऽपृक्ते हलादौ पिति सार्वधातुके । वृद्ध्यपवादः । और्णोतु । और्णोः । ऊर्णुयात् । ऊर्णुयाः । ऊर्णुवीत । ऊर्णूयात् । ऊर्णुविषीष्ट, ऊर्णविषीष्ट ॥  
    
ऊर्णोतेर्विभाषा ॥ व्ल्क्_६०६ = प्_७,१।६ ॥  
इडादौ सिचि वा वृद्धिः परस्मैपदे परे । पक्षे गुणः । और्णावीत्, और्णुवीत्, और्णवीत् । और्णाविष्टाम्, और्णुविष्टाम्, और्णविष्टाम् । और्णुविष्ट, और्णविष्ट । और्णुविष्यत्, और्णविष्यत् । और्णुविष्यत, और्णविष्यत ॥  
    
इत्यदादयः ॥ २ ॥  
    
अथ जुहोत्यादयः  
    
हु दानादनयोः ॥ १ ॥  
    
जुहोत्यादिभ्यः श्लुः ॥ व्ल्क्_६०७ = प्_२,४।७५ ॥  
शपः श्लुः स्यात् ॥  
    
श्लौ ॥ व्ल्क्_६०८ = प्_६,१।१० ॥  
धातोर्द्वे स्तः । जुहोति । जुहुतः ।  
    
अदभ्यस्तात् ॥ व्ल्क्_६०९ = प्_७,१।४ ॥  
झस्यात्स्यात् । हुश्नुवोरिति यण् । जुह्वति ॥  
    
भीह्रीभृहुवां श्लुवच्च ॥ व्ल्क्_६१० = प्_३,१।३९ ॥  
एभ्यो लिटि आम् वा स्यादामि श्लाविव कार्यं च । जुहवाञ्चकार, जुहाव । होता । होष्यति । जुहोतु, जुहुतात् । जुहुताम् । जुह्वतु । जुहुधि । जुहवानि । अजुहोत् । अजुहुताम् ॥  
    
जुसि च ॥ व्ल्क्_६११ = प्_७,३।८३ ॥  
इगन्ताङ्गस्य गुणो ऽजादौ जुसि । अजुहवुः । जुहुयात् । हूयात् । अहौषीत् । अहोष्यत् ॥ ञिभी भये ॥ २ ॥ बिभेति ॥  
    
भियो ऽन्यतरस्याम् ॥ व्ल्क्_६१२ = प्_६,४।११५ ॥  
इकारो वा स्याद्धलादौ क्ङिति सार्वधातुके । बिभितः, बिभीतः । बिभ्यति । बिभयाञ्चकार, बिभाय । भेता । भेष्यति । बिभेतु, बिभितात्, बिभीतात् । अबिभेत् । बिभीयात् । भीयात् । अभैषीत् । अभेष्यत् ॥ ह्री लज्जायाम् ॥ ३ ॥ जिह्रेति । जिह्रीतः । जिह्रियति । जिह्रयाञ्चकार, जिह्राय । ह्रेता । ह्रेष्यति । जिह्रेतु । अजिह्रेत् । जिह्रियात् । ह्रीयात् । अह्रैषीत् । अह्रेष्यत् ॥ पॄ पालन पूरणयोः ॥ ४ ॥  
    
अर्तिपिपर्त्योश्च ॥ व्ल्क्_६१३ = प्_७,४।७७ ॥  
अभ्यासस्य इकारो ऽन्तादेशः स्यात् श्लौ । पिपर्ति ॥  
    
उदोष्ठ्यपूर्वस्य ॥ व्ल्क्_६१४ = प्_७,१।१०२ ॥  
अङ्गावयवौष्ठ्यपूर्वो य ॠत् तदन्तस्याङ्गस्य उत् स्यात् ॥  
    
हलि च ॥ व्ल्क्_६१५ = प्_८,२।७७ ॥  
रेफवान्तस्य धातेरुपधाया इको दीर्घो हलि । पिपूर्तः । पिपुरति । पपार ॥  
    
शॄदॄप्रां ह्रस्वो वा ॥ व्ल्क्_६१६ = प्_७,४।१२ ॥  
एषां लिटि ह्रस्वो वा स्यात् । पप्रतुः ॥  
    
ऋच्छत्यॄताम् ॥ व्ल्क्_६१७ = प्_७,४।११ ॥  
तौदादिक ऋच्छेर् ऋधातोर् ॠतां च गुणो लिटि । पपरतुः । पपरुः ॥  
    
वॄतो वा ॥ व्ल्क्_६१८ = प्_७,२।३८ ॥  
वृङ्वृञ्भ्यामॄदन्ताच्चेटो दीर्घो वा स्यान्न तु लिटि । परिता, परीता । परीष्यति, परिष्यति । पिपर्तु । अपिपः । अपिपूर्ताम् । अपिपरुः । पिपूर्यात् । पूर्यात् । अपारीत् ॥  
    
सिचि च परस्मैपदेषु ॥ व्ल्क्_६१९ = प्_७,२।४० ॥  
अत्र इटो न दीर्घः । अपारिष्टाम् । अपरिष्यत्, अपरीष्यत् ॥ ओहाक् त्यागे ॥ ५ ॥ जहाति ॥  
    
जहातेश्च ॥ व्ल्क्_६२० = प्_६,४।११६ ॥  
इद्वा स्याद्धलादौ क्ङिति सार्वधातुके । जहितः ॥  
    
ई हल्यघोः ॥ व्ल्क्_६२१ = प्_६,४।११३ ॥  
श्नाभ्यस्तयोरात ईत् स्यात् सार्वधातुके क्ङिति हलादौ न तु घोः । जहीतः ॥  
    
श्नाभ्यस्तयोरातः ॥ व्ल्क्_६२२ = प्_६,४।११२ ॥  
अनयोरातो लोपः क्ङिति सार्वधातुके । जहति । जहौ । हाता । हास्यति । जहातु, जहितात्, जहीतात् ॥  
    
आ च हौ ॥ व्ल्क्_६२३ = प्_६,४।११७ ॥  
जहातेर्है परे आ स्याच्चादिदीतौ । जहाहि, जहिहि, जहीहि । अजहात् । अजहुः ॥  
    
लोपो यि ॥ व्ल्क्_६२४ = प्_६,४।११८ ॥  
जहातेरालोपो यादौ सार्वधातुके । जह्यात् । एर्लिङि । हेयात् । अहासीत् । अहास्यत् ॥ माङ् माने शब्दे च ॥ ६ ॥  
    
भृञामित् ॥ व्ल्क्_६२५ = प्_७,४।७६ ॥  
भृञ् माङ् ओहाङ् एषां त्रयाणामभ्यासस्य इत्स्यात् श्लौ । मिमीते । मिमाते । मिमते । ममे । माता । मास्यते । मिमीताम् । अमिमीत । मिमीत । मासीष्ट । अमास्त । अमास्यत ॥ ओहाङ् गतौ ॥ ७ ॥ जिहीते । जिहाते । जिहते । जहे । हाता । हास्यते । जिहीताम् । अजिहीत । जिहीत । हासीष्ट । अहास्त । अहास्यत ॥ डु भृञ् धारणपोषणयोः ॥ ८ ॥ बिभर्ति । बिभृतः । बिभ्रति । बिभृते । बिभ्राते । बिभ्रते । विभराञ्चकार, बभार । बभर्थ । बभृव । बिभराञ्चक्रे, बभ्रे । भर्तासि, भर्तासे । भरिष्यति, भरिष्यते । बिभर्तु । बिभराणि । बिभृताम् । अबिभः । अबिभृताम् । अबिभरुः । अबिभृत । बिभृयात्, बिभ्रीत । भ्रियात्, भृषीष्ट । अभार्षीत्, अभृत । अभरिष्यत्, अभरिष्यत ॥ डु दाञ् दाने ॥ ९ ॥ ददाति । दत्तः । ददति । दत्ते । ददाते । ददते । ददौ, ददे । दातासि, दातासे । दास्यति, दास्यते । ददातु ॥  
    
दाधा घ्वदाप् ॥ व्ल्क्_६२६ = प्_१,१।२० ॥  
दारूपा धारूपाश्च धातवो घुसञ्ज्ञाः स्युर्दाप्दैपौ विना । घ्वसोरित्येत्त्वम् । देहि । दत्तम् । अददात्, अदत्त । दद्यात्, ददीत । देयात्, दासीष्ट । अदात् । अदाताम् । अदुः ॥  
    
स्थाघ्वोरिच्च ॥ व्ल्क्_६२७ = प्_१,२।१७ ॥  
अनयोरिदन्तादेशः सिच्च कित्स्यादात्मनेपदे । अदित । अदास्यत्, अदास्यत ॥ डु धाञ् धारणपोषणयोः ॥ १० ॥ दधाति ॥  
    
दधस्तथोश्च ॥ व्ल्क्_६२८ = प्_८,२।३८ ॥  
द्विरुक्तस्य झषन्तस्य धाञो बशो भष् स्यात्तयोः स्ध्वोश्च परतः । धत्तः । दधति । दधासि । धत्थः । धत्थ । धत्ते । दधाते । दधते । धत्से । धद्ध्वे । घ्वसोरेद्धावभ्यास लोपश्च । धेहि । अदधात्, अधत्त । दध्यात्, दधीत । धेयात्, धासीष्ट । अधात्, अधित । अधास्यत् । अधास्यत ॥ णिजिर् शौचपोषणयोः ॥ ११ ॥ (इर इत्सञ्ज्ञा वाच्या) ॥  
    
णिजां त्रयाणां गुणः श्लौ ॥ व्ल्क्_६२९ = प्_७,४।५७ ॥  
णिज्विज्विषामभ्यासस्य गुणः स्यात् श्लौ । नेनेक्ति । नेनिक्तः । नेनिजति । नेनिक्ते । निनेज, निनिजे । नेक्ता । नेक्ष्यति, नेक्ष्यते । नेनेक्तु । नेनिग्धि ॥  
    
नाभ्यस्तस्याचि पिति सार्वधातुके ॥ व्ल्क्_६३० = प्_७,३।८७ ॥  
लघूपधगुणो न स्यात् । नेनिजानि । नेनिक्ताम् । अनेनेक् । अनेनिक्ताम् । अनेनिजुः । अनेनिजम् । अनेनिक्त । नेनिज्यात् । नेनिजीत । निज्यात्, निक्षीष्ट ॥  
    
इरितो वा ॥ व्ल्क्_६३१ = प्_३,२।५७ ॥  
इरितो धातोश्च्लेरङ् वा परस्मै पदेषु । अनिजत्, अनैक्षीत्, अनिक्त । अनेक्ष्यत्, अनेक्ष्यत ॥  
    
इति जुहोत्यादयः ॥ ३ ॥  
    
अथ दिवादयः  
    
दिवु क्रीडाविजिगीषाव्यवहारद्युतिस्तुतिमोदमदस्वप्नकान्तिगतिषु ॥ १ ॥  
    
दिवादिभ्यः श्यन् ॥ व्ल्क्_६३२ = प्_३,१।६९ ॥  
शपो ऽपवादः । हलि चेति दीर्घः । दीव्यति । दिदेव । देविता । देविष्यति । दीव्यतु । अदीव्यत् । दीव्येत् । दीव्यात् । अदेवीत् । अदेविष्यत् ॥ एवं षिवु तन्तुसन्ताने ॥ २ ॥ नृती गात्रविक्षेपे ॥ ३ ॥ नृत्यति । ननर्त । नर्तिता ॥  
    
से ऽसिचि कृतचृतच्छृदतृदनृतः ॥ व्ल्क्_६३३ = प्_७,२।५७ ॥  
एभ्यः परस्य सिज्भिन्नस्य सादेरार्धधातुकस्येड्वा । नर्तिष्यति, नर्त्स्यति । नृत्यतु । अनृत्यत् । नृत्येत् । नृत्यात् । अनर्तीत् । अनर्तिष्यत्, अनर्त्स्यत् ॥ त्रसी उद्वेगे ॥ ४ ॥ वा भ्राशेति श्यन्वा । त्रस्यति, त्रसति । तत्रास ॥  
    
वा जॄभ्रमुत्रसाम् ॥ व्ल्क्_६३४ = प्_६,४।१२४ ॥  
एषां किति लिटि सेटि थलि च एत्वाभ्यासलोपौ वा । त्रेसतुः, तत्रसतुः । त्रेसिथ, तत्रसिथ । त्रसिता ॥ शो तनूकरणे ॥ ५ ॥  
    
ओतः श्यनि ॥ व्ल्क्_६३५ = प्_७,३।७१ ॥  
लोपः स्यात् । श्यति । श्यतः । श्यन्ति । शशौ । शशतुः । शाता । शास्यति ॥  
    
विभाषा घ्राधेट्शाच्छासः ॥ व्ल्क्_६३६ = प्_२,४।७८ ॥  
एभ्यस्सिचो लुग्वा स्यात्परस्मैपदे परे । अशात् । अशाताम् । अशुः । इट्सकौ । अशासीत् । अशासिष्टाम् ॥ छो छेदने ॥ ६ ॥ छ्यति ॥ षो ऽन्तकर्मणि ॥ ७ ॥ स्यति । ससौ ॥ दो ऽवखण्डने ॥ ८ ॥ द्यति । ददौ । देयात् । अदात् ॥ व्यध ताडने ॥ ९ ॥  
    
ग्रहिज्यावयिव्यधिवष्टिविचतिवृश्चतिपृच्छतिभृञ्जतीनां ङिति च ॥ व्ल्क्_६३७ = प्_६,१।१६ ॥  
एषां सम्प्रसारणं स्यात्किति ङिति च । विध्यति । विव्याध । विविधतुः । विविधुः । विव्यधिथ, विव्यद्ध । व्यद्धा । व्यत्स्यति । विध्येत् । विध्यात् । अव्यात्सीत् ॥ पुष पुष्टौ ॥ १० ॥ पुष्यति । पुपोष । पुपोषिथ । पोष्टा । पोक्ष्यति । पुषादीत्यङ् । अपुषत् ॥ शुष शोषणे ॥ ११ ॥ शुष्यति । शुशोष । अशुषत् ॥ णश अदर्शने ॥ १२ ॥ नश्यति । ननाश । नेशतुः ॥  
    
रधादिभ्यश्च ॥ व्ल्क्_६३८ = प्_७,२।४५ ॥  
रध् नश् तृप् दृप् द्रुह् मुह् ष्णुह् ष्णिह् एभ्यो वलाद्यार्धधातुकस्य वेट् स्यात् । नेशिथ ॥  
    
मस्जिनशोर्झलि ॥ व्ल्क्_६३९ = प्_७,१।६० ॥  
नुम् स्यात् । ननंष्ठ । नेशिव, नेश्व । नेशिम, नेश्म । नशिता, नंष्टा । नशिष्यति, नङ्क्ष्यति । नश्यतु । अनश्यत् । नश्येत् । नश्यात् । अनशत् ॥ षूङ् प्राणिप्रसवे ॥ १३ ॥ सूयते । सुषुवे । क्रादिनियमादिट् । सुषुविषे । सुषुविवहे । सुषुविमहे । सविता सोता ॥ दूङ् परितापे ॥ १४ ॥ दूयते ॥ दीङ् क्षये ॥ १५ ॥ दीयते ॥  
    
दीङो युडचि क्ङिति ॥ व्ल्क्_६४० = प्_६,४।६३ ॥  
दीङः परस्याजादेः क्ङित आर्धधातुकस्य युट् । (वुग्युटावुवङ्यणोः सिद्धौ वक्तव्यौ) । दिदीये ॥  
    
मीनातिमिनोतिदीङां ल्यपि च ॥ व्ल्क्_६४१ = प्_६,१।५० ॥  
एषामात्वं स्याल्ल्यपि चादशित्येज्निमित्ते । दाता । दास्यति । (स्थाघ्वोरित्त्वे दीङः प्रतिषेधः) । अदास्त ॥ डीङ् विहायसा गतौ ॥ १६ ॥ डीयते । डिड्ये । डयिता ॥ पीङ् पाने ॥ १७ ॥ पीयते । पेता । अपेष्ट ॥ माङ् माने ॥ १८ ॥ मायते । ममे ॥ जनी प्रादुर्भावे ॥ १९ ॥  
    
ज्ञाजनोर्जा ॥ व्ल्क्_६४२ = प्_७,३।७९ ॥  
अनयोर्जादेशः स्याच्छिति । जायते । जज्ञे । जनिता । जनिष्यते ॥  
    
दीपजनबुधपूरितायिप्यायिभ्यो ऽन्यरतस्याम् ॥ व्ल्क्_६४३ = प्_३,१।६१ ॥  
एभ्यश्च्लेश्चिण् वा स्यादेकवचने तशब्दे परे ॥  
    
चिणो लुक् ॥ व्ल्क्_६४४ = प्_६,४।१०४ ॥  
चिणः परस्य लुक् स्यात् ॥  
    
जनिवध्योश्च ॥ व्ल्क्_६४५ = प्_७,३।३५ ॥  
अनयोरुपधाया वृद्धिर्न स्याच्चिणि ञ्णिति कृति च । अजनि, अजनिष्ट ॥ दीपी दीप्तौ ॥ २०॥ दीप्यते । दिदीपे । अदीपि, अदीपिष्ट ॥ पद गतौ ॥ २१ ॥ पद्यते । पेदे । पत्ता । पत्सीष्ट ॥  
    
चिण् ते पदः ॥ व्ल्क्_६४६ = प्_३,१।६० ॥  
पदश्च्लेश्चिण् स्यात्तशब्दे परे । अपादि । अपत्साताम् । अपत्सत ॥ विद सत्तायाम् ॥ २२ ॥ विद्यते । वेत्ता । अवित्त ॥ बुध अवगमने ॥ २३ ॥ बुध्यते । बोद्धा । भोत्स्यते । भुत्सीष्ट । अबोधि, अबुद्ध । अभुत्साताम् ॥ युध सम्प्रहारे ॥ २४ ॥ युध्यते । युयुधे । योद्धा । अयुद्ध ॥ सृज विसर्गे ॥ २५ ॥ सृज्यते । ससृजे । ससृजिषे ॥  
    
सृजिदृशोर्झल्यमकिति ॥ व्ल्क्_६४७ = प्_६,१।५८ ॥  
अनयोरमागमः स्याज्झलादावकिति । स्रष्टा । स्रक्ष्यति । सृक्षीष्ट । असृष्ट । असृक्षाताम् ॥ मृष तितिक्षायाम् ॥ २६ ॥ मृष्यति, मृष्यते ॥ ममर्ष । ममर्षिथ । ममृषिषे । मर्षितासि । मर्षिष्यति, मर्षिष्यते ॥ णह बन्धने ॥ २७ ॥ नह्यति, नह्यते । ननाह । नेहिथ, ननद्ध । नेहे । नद्धा । नत्स्यति । अनात्सीत्, अनद्ध ॥  
    
इति दिवादयः ॥ ४ ॥  
    
अथ स्वादयः  
    
षुञ् अभिषवे ॥ १ ॥  
    
स्वादिभ्यः श्नुः ॥ व्ल्क्_६४८ = प्_३,१।७३ ॥  
शपो ऽपवादः । सुनोति । सुनुतः । हुश्नुवोरिति यण् । सुन्वन्ति । सुन्वः, सुनुवः । सुनुते । सुन्वाते । सुन्वते । सुन्वहे, सुनुवहे । सुषाव, सुषुवे । सोता । सुनु । सुनवानि । सुनवै । सुनुयात् । सूयात् ॥  
    
स्तुसुधूञ्भ्यः परस्मैपदेषु ॥ व्ल्क्_६४९ = प्_७,२।७२ ॥  
एभ्यस्सिच इट् स्यात्परस्मैपदेषु । असावीत्, असोष्ट ॥ चिञ् चयने ॥ २ ॥ चिनोति, चिनुते ॥  
    
विभाषा चेः ॥ व्ल्क्_६५० = प्_७,३।५८ ॥  
अभ्यासात्परस्य कुत्वं वा स्यात्सनि लिटि च । चिकाय, चिचाय; चिक्ये, चिच्ये । अचैषीत्, अचेष्ट ॥ स्तृञ् आच्छादने ॥ ३ ॥ स्तृणोति, स्तृणुते ॥  
    
शर्पूर्वाः खयः ॥ व्ल्क्_६५१ = प्_७,४।६१ ॥  
अभ्यासस्य शर्पूर्वाः खयः शिष्यन्ते ऽन्ये हलो लुप्यन्ते । तस्तार । तस्तरतुः । तस्तरे । गुणोर्ऽतीति गुणः । स्तर्यात् ॥  
    
ऋतश्च संयोगादेः ॥ व्ल्क्_६५२ = प्_७,२।४३ ॥  
ऋदन्तात्संयोगादेः परयोः लिङ्सिचोरिड्वा स्यात्तङि । स्तरिषीष्ट, स्तृषीष्ट । अस्तरिष्ट, अस्तृत ॥ धूञ् कम्पने ॥ ४ ॥ धूनोति, धूनुते । दुधाव । स्वरतीति वेट् । दुधविथ, दुधोथ ॥  
    
श्र्युकः किति ॥ व्ल्क्_६५३ = प्_७,२।११ ॥  
श्रिञ एकाच उगन्ताच्च गित्कितोरिण् न । परमपि स्वरत्यादिविकल्पं बाधित्वा पुरस्तात्प्रतिषेध काण्डारम्भ सामर्थ्यादनेन निषेधे प्राप्ते क्रादिनियमान्नित्यमिट् । दुधुविव । दुधुवे । अधावीत्, अधविष्ट, अधोष्ट । अधविष्यत्, अधोष्यत् । अधविष्यताम्, अधोष्यताम् । अधविष्यत, अधोष्यत ॥  
    
इति स्वादयः ॥ ५ ॥  
    
अथ तुदादयः  
तुद व्यथने ॥ १ ॥  
    
तुदादिभ्यः शः ॥ व्ल्क्_६५४ = प्_३,१।७७ ॥  
शपो ऽपवादः । तुदति, तुदते । तुतोद । तुतोदिथ । तुतुदे । तोत्ता । अतौत्सीत्, अतुत ॥ णुद प्रेरणे ॥ २ ॥ नुदति, नुदते । नुनोद । नोत्ता । भ्रस्ज पाके ॥ ३ ॥ ग्रहिज्येति सम्प्रसारणम् । सस्य श्चुत्वेन शः । शस्य जश्त्वेन जः । भृज्जति, भृज्जते ॥  
    
भ्रस्जो रोपधयो रमन्यतरस्याम् ॥ व्ल्क्_६५५ = प्_६,४।४७ ॥  
भ्रस्जो रेफस्योपधायाश्च स्थाने रमागमो वा स्यादार्धधातुके । मित्वादन्त्यादचः परः । स्थानषष्ठीनिर्देशाद्रोपधयोर्निवृत्तिः । बभर्ज । बभर्जतुः । बभर्जिथ, बभर्ष्ठ । बभ्रज्ज । बभ्रज्जतुः । बभ्रज्जिथ । स्कोरिति सलोपः । व्रश्चेति षः । बभ्रष्ठ । बभर्जे, बभ्रज्जे । भर्ष्टा, भ्रष्टा । भर्क्ष्यति, भ्रक्ष्यति । क्ङिति रमागमं बाधित्वा सम्प्रसारणं पूर्वविप्रतिषेधेन । भृज्ज्यात् । भृज्ज्यास्ताम् । भृज्ज्यासुः । भर्क्षीष्ट, भ्रक्षीष्ट । अभार्क्षीत्, अभ्राक्षीत् । अभर्ष्ट, अभ्रष्ट ॥ कृष विलेखने ॥ ४ ॥ कृषति कृषते । चकर्ष, चकृषे ॥  
    
अनुदात्तस्य चर्दुपधस्यान्यतरस्याम् ॥ व्ल्क्_६५६ = प्_६,१।५९ ॥  
उपदेशे ऽनुदात्तो य ऋदुपधस्तस्याम्वा स्याज्झलादावकिति । क्रष्टा, कर्ष्टा । कृक्षीष्ट । (स्पृशमृशकृषतृपदृपां च्लेः सिज्वा वक्तव्यः) । अक्राक्षीत्, अकार्क्षीत्, अकृक्षत् । अकृष्ट । अकृक्षाताम् । अकृक्षत । क्सपक्षे अकृक्षत । अकृक्षाताम् । अकृक्षन्त ॥ मिल सङ्गमे ॥ ५ ॥ मिलति, मिलते, मिमेल । मेलिता । अमेलीत् ॥ मुचॢ मोचने ॥ ६ ॥  
    
शे मुचादीनाम् ॥ व्ल्क्_६५७ = प्_७,१।५९ ॥  
मुच् लिप् विद् लुप् सिच् कृत् खिद् पिशां नुम् स्यात् शे परे । मुञ्चति, मुञ्चते । मोक्ता । मुच्यात् । मुक्षीष्ट । अमुचत्, अमुक्त । अमुक्षाताम् । लुपॢ छेदने ॥ ७ ॥ लुम्पति, लुम्पते । लोप्ता । अलुपत् । अलुप्त । विदॢ लाभे ॥ ८ ॥ विन्दति, विन्दते । विवेद, विवेदे । व्याघ्रभूतिमते सेट् । वेदिता । भाष्यमते ऽनिट् । परिवेत्ता ॥ षिच क्षरणे ॥ ९ ॥ सिञ्चति, सिञ्चते ॥  
    
लिपिसिचिह्वश्च ॥ व्ल्क्_६५८ = प्_३,१।५३ ॥  
एभ्यश्च्लेरङ् स्यात् । असिचत् ॥  
    
आत्मनेपदेष्वन्यतरस्याम् ॥ व्ल्क्_६५९ = प्_३,१।५४ ॥  
लिपिसिचिह्वः परस्य च्लेरङ् वा । असिचत, असिक्त ॥ लिप उपदेहे ॥ १० ॥ उपदेहो वृद्धिः । लिम्पति, लिम्पते । लेप्ता । अलिपत्, अलिपत, अलिप्त॥  
इत्युभयपदिनः ।  
कृती छेदने ॥ ११ ॥ कृन्तति । चकर्त । कर्तिता । कर्तिष्यति, कर्त्स्यति । अकर्तीत् ॥ खिद परिघाते ॥ १२ ॥ खिन्दति । चिखेद । खेत्ता ॥ पिश अवयवे ॥ १३ ॥ पिंशति । पेशिता ॥ ओव्रश्चू छेदने ॥ १४ ॥ वृश्चति । वव्रश्च । वव्रश्चिथ, वव्रष्ठ । व्रश्चिता, व्रष्टा । व्रश्चिष्यति, व्रक्ष्यति । वृश्च्यात् । अव्रश्चीत्, अव्राक्षीत् ॥ व्यच व्याजीकरणे ॥ १५ ॥ विचति । विव्याच । विविचतुः । व्यचिता । व्यचिष्यति । विच्यात् । अव्याचीत्, अव्यचीत् । व्यचेः कुटादित्वमनसीति तु नेह प्रवर्तते, अनसीति पर्युदासेन कृन्मात्रविषयत्वात् ॥ उछि उञ्छे ॥ १६ ॥ उञ्छति । ऽउञ्छः कणश आदानं कणिशाद्यर्जनं शिलम् ।ऽ; इति यादवः ॥ ऋच्छ गतीन्द्रियप्रलयमूर्तिभावेषु ॥ १७ ॥ ऋच्छति । ऋच्छत्यॄतामिति गुणः । द्विहल् ग्रहणस्य अनेक हलुपसक्षणत्वान्नुट् । आनर्च्छ । आनर्च्छतुः । ऋच्छिता ॥ उज्झ उत्सर्गे ॥ १८ ॥ उज्झति ॥ लुभ विमोहने ॥ १९ ॥ लुभति ॥  
    
तीषसहलुभरुषरिषः ॥ व्ल्क्_६६० = प्_७,२।४८ ॥  
इच्छत्यादेः परस्य तादेरार्धधातुकस्येड्वा स्यात् । लोभिता, लोब्धा । लोभिष्यति ॥ तृप तृम्फ तृप्तौ ॥ २०-२१ ॥ तृपति । ततर्प । तर्पिता । अतर्पीत् । तृम्फति । (शे तृम्फादीनां नुम् वाच्यः) । आदिशब्दः प्रकारे, तेन ये ऽत्र नकारानुषक्तास्ते तृम्फादयः । ततृम्फ । तृफ्यात् ॥ मृड पृड सुखने ॥ २२-२३ ॥ मृडति । पृडति । शुन गतौ ॥ २४ ॥ शुनति ॥ इषु इच्छायाम् ॥ २५ ॥ इच्छति । एषिता, एष्टा । एषिष्यति । इष्यात् । ऐषीत् ॥ कुट कौटिल्ये ॥ २६ ॥ गाङ्कुटादीति ङित्त्वम् ॥ चुकुटिथ । चुकोट, चुकुट । कुटिता ॥ पुट संश्लेषणे ॥ २७ ॥ पुटति । पुटिता । स्फुट विकसने ॥ २८ ॥ स्पुटति । स्पुटिता ॥ स्फुर स्फुल सञ्चलने ॥ २९-३० ॥ स्फुरति । स्फुलति ॥  
    
स्फुरतिस्फुलत्योर्निर्निविभ्यः ॥ व्ल्क्_६६१ = प्_८,३।७६ ॥  
षत्वं वा स्यात् । निःष्फुरति, निःस्फुरति । णू स्तवने ॥ ३१ ॥ परिणूतगुणोदयः । नुवति । नुनाव । नुविता ॥ टुमस्जो शुद्धौ ॥ ३२ ॥ मज्जति । ममज्ज । ममज्जिथ । मस्जिनशोरिति नुम् । (मस्जेरन्त्यात्पूर्वो नुम्वाच्यः) । संयेगादिलोपः । ममङ्क्थ । मङ्क्ता । मङ्क्ष्यति । अमाङ्क्षीत् । अमाङ्क्ताम् । अमाङ्क्षुः ॥ रुजो भङ्गे ॥ ३३ ॥ रुजति । रोक्ता । रोक्ष्यति । अरौक्षीत् ॥ भुजो कौटिल्ये ॥ ३४ ॥ रुजिवत् ॥ विश प्रवेशने ॥ ३५ ॥ विशति ॥ मृश आमर्शने ॥ ३६ ॥ आमर्शनं स्पर्शः ॥ अनुदात्तस्य चर्दुपधस्यान्यतरस्याम् ॥ अम्राक्षीत्, अमार्क्षीत्, अमृक्षत् ॥ षदॢ विशरणगत्यवसादनेषु ॥ ३७ ॥ सीदतीत्यादि ॥ शदॢ शातने ॥ ३८ ॥  
    
शदेः शितः ॥ व्ल्क्_६६२ = प्_१,३।६० ॥  
शिद्भाविनो ऽस्मात्तङानौ स्तः । शीयते । शीयताम् । अशीयत । शीयेत । शशाद । शत्ता । शत्स्यति । अशदत् । अशत्स्यत् ॥ कॄ विक्षेपे ॥ ३९ ॥  
    
ॠत इद्धातोः ॥ व्ल्क्_६६३ = प्_७,१।१०० ॥  
ॠदन्तस्य धातोरङ्गस्य इत्स्यात् । किरति । चकार । चकरतुः । चकरुः । करीता, करिता । कीर्यात् ॥  
    
किरतौ लवने ॥ व्ल्क्_६६४ = प्_६,१।१४० ॥  
उपात्किरतेः सुट् छेदने। उपस्किरति । (अडभ्यासव्यवाये ऽपि सुट्कात् पूर्व इति वक्तव्यम्) । उपास्किरत् । उपचस्कार ॥  
    
हिंसायां प्रतेश्च ॥ व्ल्क्_६६५ = प्_६,१।१४१ ॥  
उपात्प्रतेश्च किरतेः सुट् स्यात् हिंसायाम् । उपस्किरति । प्रतिस्किरति ॥ गॄ निगरणे ॥ ४० ॥  
    
अचि विभाषा ॥ व्ल्क्_६६६ = प्_८,२।२१ ॥  
गिरते रेफस्य लो वाजादौ प्रत्यये । गिरति, गिलति । जगार, जगाल । जगरिथ, जगलिथ । गरीता, गरिता, गलीता, गलिता ॥ प्रच्छ ज्ञीप्सायाम् ॥ ४२ ॥ ग्रहिज्येति सम्प्रसारणम् । पृच्छति । पप्रच्छ । पप्रच्छतुः । प्रष्टा । प्रक्ष्यति । अप्राक्षीत् ॥ मृङ् प्राणत्यागे ॥ ४२ ॥  
    
म्रियतेर्लुङ्लिङोश्च ॥ व्ल्क्_६६७ = प्_१,३।६१ ॥  
लुङ्लिङोः शितश्च प्रकृतिभूतान्मृङस्तङ् नान्यत्र । रिङ् । इयङ् । म्रियते । ममार । मर्ता । मरिष्यति । मृषीष्ट । अमृत ॥ पृङ् व्यायामे ॥ ४३ ॥ प्रायेणायं व्याङ्पूर्वः । व्याप्रियते । व्यापप्रे । व्यापप्राते । व्यापरिष्यते । व्यापृत । व्यापृषाताम् ॥ जुषी प्रीतिसेवनयोः ॥ ४४ ॥ जुषते । जुजुषे ॥ ओविजी भयचलनयोः ॥ ४५ ॥ प्रायेणायमुत्पूर्वः । उद्विजते ॥  
    
विज इट् ॥ व्ल्क्_६६८ = प्_१,२।२ ॥  
विजेः पर इडादिप्रत्ययो ङिद्वत् । उद्विजिता ॥  
    
इति तुदादयः ॥ ६ ॥  
    
अथ रुधादयः  
    
रुधिर् आवरणे ॥ १ ॥  
    
रुधादिभ्यः श्नम् ॥ व्ल्क्_६६९ = प्_३,१।७८ ॥  
शपो ऽपवादः । रुणद्धि । श्नसोरल्लोपः । रुन्धः । रुन्धन्ति । रुणत्सि । रुन्धः । रुन्ध । रुणध्मि । रुन्ध्वः । रुन्ध्मः । रुन्धे । रुन्धाते । रुन्धते । रुन्त्से । रुन्धाथे । रुन्ध्वे । रुन्धे । रुन्ध्वहे । रुन्ध्महे । रुरोध, रुरुधे । रोद्धासि, रोद्धासे । रोत्स्यसि, रोत्स्यसे । रोत्स्यति, रोत्स्यते । रुणद्धु, रुन्धात् । रुन्धाम् । रुन्धन्तु । रुन्धि । रुणधानि । रुणधाव । रुणधाम । रुन्धाम् । रुन्धाताम् । रुन्धताम् । रुन्त्स्व । रुणधै । रुणधावहै । रुणधामहै । अरुणत्, अरुणद् । अरुन्धताम् । अरुन्धन् । अरुणः, अरुणत्, अरुणद् । अरुन्ध । अरुन्धाताम् । अरुन्धत । अरुन्धाः । रुन्ध्यात् । रुन्धीत । रुध्यात्, रुत्सीष्ट । अरुधत्, अरौत्सीत् । अरुद्ध । अरुत्साताम् । अरुत्सत । अरोत्स्यत्, अरौत्सीत् । अरुद्ध । अरुत्साताम् । अरुत्सत । अरोत्स्यत्, अरोत्स्यत ॥ भिदिर् विदारणे ॥ २ ॥ छिदिर् द्वैधीकरणे ॥ ३ ॥ युजिर् योगे ॥ ४ ॥ रिचिर् विरेचने ॥ ५ ॥ रिणक्ति, रिङ्क्ते । रिरेच । रेक्ता रेक्ष्यति अरिणक् । अरिचत्, अरैक्षीत्, अरिक्त ॥ विचिर् पृथग्भावे ॥ ६ ॥ विनक्ति विङ्क्ते ॥ क्षुदिर् सम्पेषणे ॥ ७ ॥ क्षुणत्ति, क्षुन्ते । क्षोत्ता ॥ अक्षुदत्, अक्षौत्सीत्, अक्षुत्त । उच्छृदिर् दीप्तिदेवनयोः ॥ ८ ॥ छृणत्ति छृन्ते । चच्छर्द । से ऽसिचीति वेट् । चच्छृदिषे, चच्छृत्से । छर्दिता । छर्दिष्यति, छर्त्स्यति । अच्छृदत्, अच्छर्दीत्, अच्छर्दिष्ट ॥ उत्तृदिर् हिंसानादरयोः ॥ ९ ॥ तृणत्ति, तृन्ते ॥ कृती वेष्टने ॥ १० ॥ कृणत्ति ॥ तृह हिसि हिंसायाम् ॥ ११-१२॥  
    
तृणह इम् ॥ व्ल्क्_६७० = प्_७,३।९२ ॥  
तृहः श्नमि कृते इमागमो हलादौ पिति सार्वधातुके । तृणेढि । तृण्ढः । ततर्ह । तर्हिता । अतृणेट् ॥  
    
श्नान्नलोपः ॥ व्ल्क्_६७१ = प्_६,४।२३ ॥  
श्नमः परस्य नस्य लोपः स्यात् । हिनस्ति । जिहिम्स । हिंसिता ॥  
    
तिप्यनस्तेः ॥ व्ल्क्_६७२ = प्_८,२।७३ ॥  
पदान्तस्य सस्य दः स्यात्तिपि न त्वस्तेः । ससजुषोरुरित्यस्यापवादः । अहिनत्, अहिनद् । अहिंस्ताम् । अहिंसन् ॥  
    
सिपि धातो रुर्वा ॥ व्ल्क्_६७३ = प्_८,२।७४ ॥  
पदान्तस्य धातोः सस्य रुः स्याद्वा, पक्षे दः । अहिनः, अहिनत्, अहिनद् ॥ उन्दी क्लेदने ॥ १३ ॥ उनत्ति । उन्तः । उन्दन्ति । उन्दाञ्चकार । औनत्, औनद् । औन्ताम् । औन्दन् । औनः, औनत्, औनद् । औनदम् ॥ अञ्जू व्यक्तिम्रक्षणकान्तिगतिषु ॥ १४ ॥ अनक्ति । अङ्क्तः । अञ्जन्ति । आनञ्ज । आनञ्जिथ, आनङ्क्थ । अञ्जिता, अङ्क्ता । अङ्ग्धि । अनजानि । आनक् ॥  
    
अञ्जेः सिचि ॥ व्ल्क्_६७४ = प्_७,२।७१ ॥  
अञ्जेः सिचो नित्यमिट् स्यात् । आञ्जीत् ॥ तञ्चू सङ्कोचने ॥ १५ ॥ तनक्ति । तञ्चिता, तङ्क्ता । ओविजी भयचलनयोः ॥ १६ ॥ विनक्ति ॥ विङ्क्तः । विज इडिति ङित्त्वम् । विविजिथ । विजिता । अविनक् । अविजीत् ॥ शिषॢ विशेषणे ॥ १७ ॥ शिनष्टि । शिं शिंष्टः । शिंषन्ति । शिनक्षि । शिशेष । शिशेषिथ । शेष्टा । शेक्ष्यति । हेर्धिः । शिण्ड्ढि । शिनषाणि । अशिनट् । शिंष्यात् । शिष्यात् । अशिषत् ॥ एवं पिषॢ सञ्चूर्णने ॥ १८ ॥ भञ्जो आमर्दने ॥ १९ ॥ श्नान्नलोपः । भनक्ति । बभञ्जिथ, बभङ्क्थ । भङ्क्ता । भङ्ग्धि । अभाङ्क्षीत् ॥ भुज पालनाभ्यवहारयोः ॥ २० ॥ भुनक्ति । भोक्ता । भोक्ष्यति । अभुनक् ॥  
    
भुजो ऽनवने ॥ व्ल्क्_६७५ = प्_१,३।६६ ॥  
तङानौ स्तः । ओदनं भुङ्क्ते । अनवने किम्? महीं भुनक्ति ॥ ञिइन्धी दीप्तौ ॥ २१ ॥ इन्द्धे । इन्धाते । इन्धाताम् । इनधै । ऐन्ध । ऐन्धताम् । ऐन्धाः । विद विचारणे ॥ २२ ॥ विन्ते । वेत्ता ॥  
    
इति रुधादयः ॥ ७ ॥  
    
अथ तनादयः  
    
तनु विस्तारे ॥ १ ॥  
    
तनादिकृञ्भ्य उः ॥ व्ल्क्_६७६ = प्_६,१।७९ ॥  
शपो ऽपवादः । तनोति, तनुते । ततान, तेने । तनितासि, तनितासे । तनोतु । तनुताम् । अतनोत्, अतनुत । तनुयात्, तन्वीत । तन्यात्, तनिषीष्ट । अतानीत्, अतनीत् ॥  
    
तनादिभ्यस्तथासोः ॥ व्ल्क्_६७७ = प्_२,४।७९ ॥  
तनादेः सिचो वा लुक् स्यात्तथासोः । अतत, अतनिष्ट । अतथाः, अतनिष्टाः । अतनिष्यत्, अतनिष्यत ॥ षणु दाने ॥ २ ॥ सनोति, सनुते ॥  
    
ये विभाषा ॥ व्ल्क्_६७८ = प्_६,४।४३ ॥  
जनसनखनामात्वं वा यादौ क्ङिति । सायात्, सन्यात् ॥  
    
जनसनखनां सञ्झलोः ॥ व्ल्क्_६७९ = प्_६,४।४२ ॥  
एषामाकारे ऽन्तादेशः स्यात् सनि झलादौ क्ङिति । असात, असनिष्ट ॥ क्षणु हिंसायाम् ॥ ३ ॥ क्षणोति, क्षणुते ॥ ह्म्यन्तेति न वृद्धिः । अक्षणीत्, अक्षत, अक्षणिष्ट । अक्षथाः, अक्षणिष्ठाः ॥ क्षिणु च ॥ ४ ॥ अप्रत्यये लघूपधस्य गुणो वा । क्षेणोति, क्षिणोति । क्षेणिता । अक्षेणीत्, अक्षित, अक्षेणिष्ट ॥ तृणु अदने ॥ ५ ॥ तृणोति, तर्णोति; तृणुते, तर्णुते ॥ डुकृञ् करणे ॥ ६ ॥ करोति ॥  
    
अत उत्सार्वधातुके ॥ व्ल्क्_६८० = प्_६,४।११० ॥  
उप्रत्ययान्तस्य कृञो ऽकारस्य उः स्यात् सार्वधातुके क्ङिति । कुरुतः ॥  
    
न भकुर्छुराम् ॥ व्ल्क्_६८१ = प्_८,२।७९ ॥  
भस्य कुर्छुरोरुपधाया न दीर्घः । कुर्वन्ति ॥  
    
नित्यं करोतेः ॥ व्ल्क्_६८२ = प्_६,४।१०८ ॥  
करोतेः प्रत्ययोकारस्य नित्यं लोपो म्वोः परयोः । कुर्वः । कुर्मः । कुरुते । चकार, चक्रे । कर्तासि, कर्तासे । करिष्यति, करिष्यते । करोतु । कुरुताम् । अकरोत् । अकुरुत ॥  
    
ये च ॥ व्ल्क्_६८३ = प्_६,४।१०९ ॥  
कृञ उलोपो यादौ प्रत्यये परे । कुर्यात्, कुर्वीत । क्रियात्, कृषीष्ट । अकार्षीत्, अकृत । अकरिष्यत्, अकरिष्यत ॥  
    
सम्परिभ्यां करोतौ भूषणे ॥ व्ल्क्_६८४ = प्_६,१।१३७ ॥  
    
समवाये च ॥ व्ल्क्_६८५ = प्_६,१।१३८ ॥  
सम्परिपूर्वस्य करोतेः सुट् स्याद् भूषणे सङ्घाते चार्थे । संस्करोति । अलङ्करोतीत्यर्थः । संस्कुर्वन्ति । सङ्घीभवन्तीत्यर्थः । सम्पूर्वस्य क्वचिदभूषणे ऽपि सुट् । संस्कृतं भक्षा इति ज्ञापकात् ॥  
    
उपात्प्रतियत्नवैकृतवाक्याध्याहारेषु च ॥ व्ल्क्_६८६ = प्_६,१।१३९ ॥  
उपात्कृञः सुट् स्यादेष्वर्थेषु चात्प्रागुक्तयोरर्थयोः । प्रतियत्नो गुणाधानम् । विकृतमेव वैकृतं विकारः । वाक्याध्याहार आकाङ्क्षितैकदेशपूरणम् । उपस्कृता कन्या । उपस्कृता ब्राह्मणाः । एधोदकस्योपस्करोति । उपस्कृतं भुङ्क्ते । उपस्कृतं ब्रूते ॥ वनु याचने ॥ ७ ॥ वनुते । ववने ॥ मनु अवबोधने ॥ ८ ॥ मनुते । मेने । मनिष्यते । मनुताम् । अमनुत । मन्वीत । मनिषीष्ट । अमत, अमनिष्ट । अमनिष्यत ॥  
    
इति तनादयः ॥ ८ ॥  
    
अथ क्र्यादयः  
    
डुक्रीञ् द्रव्यविनिमये ॥ १ ॥  
    
क्र्यादिभ्यः श्ना ॥ व्ल्क्_६८७ = प्_३,१।८१ ॥  
शपो ऽपवादः । क्रीणाति । ई हल्यघोः । क्रीणीतः । श्नाभ्यस्तयोरातः । क्रीणन्ति । क्रीणासि । क्रीणीथः । क्रीणीथ । क्रीणामि । क्रीणीवः । क्रीणीमः । क्रीणीते । क्रीणाते । क्रीणते । क्रीणीषे । क्रीणाथे । क्रीणीध्वे । क्रीणे । क्रीणीवहे । क्रीणीमहे । चिक्राय । चिक्रियतुः । चिक्रियुः । चिक्रयिथ, चिक्रेथ । चिक्रिय । चिक्रिये । क्रेता । क्रेष्यति, क्रेष्यते । क्रीणातु, क्रीणीतात् । क्रीणीताम् । अक्रीणात्, अक्रीणीत । क्रीणीयात्, क्रीणीत । क्रीयात्, क्रेषीष्ट । अक्रैषीत्, अक्रेष्यत ॥ प्रीञ् तर्पणे कान्तौ च ॥ २ ॥ प्रीणाति, प्रीणीते ॥ श्रीञ् पाके ॥ ३ ॥ श्रीणाति, श्रीणीते ॥ मीञ् हिंसायाम् ॥ ४ ॥  
    
हिनुमीना ॥ व्ल्क्_६८८ = प्_८,४।१५ ॥  
उपसर्गस्थान्निमित्तात्परस्यैतयोर्नस्य णः स्यात् । प्रमीणाति, प्रमीणीते । मीनातीत्यात्वम् । ममौ । मिम्यतुः । ममिथ, ममाथ । मिम्ये । माता । मास्यति । मीयात्, मासीष्ट । अमासीत् । अमासिष्टाम् । अमास्त ॥ षिञ् बन्धने ॥ ५ ॥ सिनाति, सिनीते । सिषाय, सिष्ये । सेता ॥ स्कुञ् आप्लवने ॥ ६ ॥  
    
स्तन्भुस्तुन्भुस्कन्भुस्कुन्भुस्कुञ्भ्यः श्नुश्च ॥ व्ल्क्_६८९ = प्_३,१।८२ ॥  
चात् श्ना । स्कुनोति, स्कुनाति । स्कुनुते, स्कुनीते । चुस्काव, चुस्कुवे । स्कोता । अस्कौषीत्, अस्कोष्ट ॥ स्तन्भ्वादयश्चत्वारः सौत्राः । सर्वे रोधनार्थाः परस्मैपदिनः ॥  
    
हलः श्नः शानज्झौ ॥ व्ल्क्_६९० = प्_३,१।८३ ॥  
हलः परस्य श्नः शानजादेशः स्याद्धौ परे । स्तभान ॥  
    
जॄस्तन्भुम्रुचुम्लुचुग्रुचुग्लुचुग्लुञ्चुश्विभ्यश्च ॥ व्ल्क्_६९१ = प्_३,१।५८ ॥  
च्लेरङ् वा स्यात् ॥  
    
स्तन्भेः ॥ व्ल्क्_६९२ = प्_८,३।६७ ॥  
स्तन्भेः सौत्रस्य सस्य षः स्यात् । व्यष्टभत् । अस्तम्भीत् ॥ युञ् बन्धने ॥ ७ ॥ युनाति, युनीते । योता ॥ क्नूञ् शब्दे ॥ ८ ॥ क्नूनाति, क्नूनीते ॥ द्रूञ् हिंसायाम् ॥ ९ ॥ द्रूणाति, द्रूणीते ॥ दॄ विदारणे ॥ १० ॥ दृणाति, दृणीते ॥ पूञ् पवने ॥ ११ ॥  
    
प्वादीनां ह्रस्वः ॥ व्ल्क्_६९३ = प्_७,३।८० ॥  
पूञ् लूञ् स्तॄञ् कॄञ् वॄञ् धूञ् शॄ पॄ वॄ भॄ मॄ दॄ जॄ झॄ धॄ नॄ कॄ ॠ गॄ ज्या री ली व्ली प्लीनां चतुर्विंशतेः शिति ह्रस्वः । पुनाति, पुनीते । पविता ॥ लूञ् छेदने ॥ १२ ॥ लुनाति, लुनीते ॥ स्तॄञ् आच्छादने ॥ १३ ॥ स्तृणाति । शर्पूर्वाः खयः । तस्तार । तस्तरतुः । तस्तरे । स्तरीता । स्तरिता । स्तृणीयात्, स्तृणीत । स्तीर्यात् ॥  
    
लिङ्सिचोरात्मनेपदेषु ॥ व्ल्क्_६९४ = प्_७,२।४२ ॥  
वृङ्वृञ्भ्यामॄदन्ताच्च परयोर्लिङ्सिचोरिड् वा स्यात्तङि ॥  
    
न लिङि ॥ व्ल्क्_६९५ = प्_७,२।३९ ॥  
वॄत इटो लिङि न दीर्घः । स्तरिषीष्ट । उश्चेति कित्त्वम् । स्तीर्षीष्ट । सिचि च परस्मैपदेषु । अस्तारीत् । अस्तारिष्टाम् । अस्तारिषुः । अस्तरीष्ट, अस्तरिष्ट, अस्तीर्ष्ट ॥ कृञ् हिंसायाम् ॥ १४ ॥ कृणाति, कृणीते । चकार, चकरे ॥ वृञ् वरणे ॥ १५ ॥ वृणाति, वृणीते । ववार, ववरे । वरिता, वरीता । उदोष्ठ्येत्युत्त्वम् । वूर्यात् । वरिषीष्ट, वूर्षीष्ट । अवारीत् । अवारिष्टाम् । अवरिष्ट, अवरीष्ट, अवूर्ष्ट ॥ धूञ् कम्पने ॥ १६ ॥ धुनाति, धुनीते । धविता, धोता । अधावीत् । अधविष्ट, अधोष्ट ॥ ग्रह उपादाने ॥ १७ ॥ गृह्णाति, गृह्णीते । जग्राह, जगृहे ॥  
    
ग्रहो ऽलिटि दीर्घः ॥ व्ल्क्_६९६ = प्_७,२।३७ ॥  
एकाचो ग्रहेर्विहितस्येटो दीर्घो न तु लिटि । ग्रहीता । गृह्णातु । हलः श्नः शानज्झाविति श्नः शानजादेशः । गृहाण । गृह्यात्, ग्रहीषीष्ट । ह्म्यन्तेति न वृद्धिः । अग्रहीत् । अग्रहीष्टाम् । अग्रहीष्ट । अग्रहीषाताम् ॥ कुष निष्कर्षे ॥ १८ ॥ कुष्णाति । कोषिता ॥ अश भोजने ॥ १९ ॥ अश्नाति । आश । अशिता । अशिष्यति । अश्नातु । अशान ॥ मुष स्तेये ॥ २० ॥ मोषिता । मुषाण ॥ ज्ञा अवबोधने ॥ २१ ॥ जज्ञौ ॥ वृङ् सम्भक्तौ ॥ २२ ॥ वृणीते । ववृषे ॥ ववृढ्वे । वरिता, वरीता । अवरीष्ट, अवरिष्ट, अवृत ॥  
    
इति क्र्यादयः ॥ ९ ॥  
    
अथ चुरादयः  
    
चुर स्तेये ॥ १ ॥  
    
सत्यापपाशरूपवीणातूलश्लोकसेनालोमत्वचवर्मवर्णचूर्ण चुरादिभ्यो णिच् ॥ व्ल्क्_६९७ = प्_२,१।२५ ॥  
एभ्यो णिच् स्यात् । चूर्णान्तेभ्यः ऽप्रातिपदिकाद्धात्वर्थेऽ; इत्येव सिद्धे तेषामिह ग्रहणं प्रपञ्चार्थम् । चुरादिभ्यस्तु स्वार्थे । पुगन्तेति गुणः । सनाद्यन्ता इति धातुत्वम् । तिप्शबादि । गुणायादेशौ । चोरयति ॥  
    
णिचश्च ॥ व्ल्क्_६९८ = प्_१,३।७४ ॥  
णिजन्तादात्मनेपदं स्यात्कर्तृगामिनि क्रियाफले । चोरयते । चोरयामास । चोरयिता । चोर्यात्, चोरयिषीष्ट । णिश्रीति चङ् । णौ चङीति ह्रस्वः । चङीति द्वित्वम् । हलादिः शेषः । दीर्घो लघोरित्यभ्यासस्य दीर्घः । अचूचुरत्, अचूचुरत ॥ कथ वाक्यप्रबन्धे ॥ २ ॥ अल्लोपः ॥  
    
अचः परस्मिन्पूर्वविधौ ॥ व्ल्क्_६९९ = प्_१,१।५७ ॥  
अल्विध्यर्थमिदम् । परनिमित्तो ऽजादेशः स्थानिवत् स्यात्स्थानि भूतादचः पूर्वत्वेन दृष्टस्य विधौ कर्तव्ये । इति स्थानिवत्वान्नोपधावृद्धिः । कथयति । अग्लोपित्वाद्दीर्घसन्वद्भावौ न । अचकथत् ॥ गण सङ्ख्याने ॥ ३ ॥ गणयति ॥  
    
ई च गणः ॥ व्ल्क्_७०० = प्_७,४।९७ ॥  
गणयतेरभ्यासस्य ई स्याच्चङ्परे णौ चादत् । अजीगणत्, अजगणत् ॥  
    
इति चुरादयः ॥  
    
अथ ण्यन्तप्रक्रिया  
    
स्वतन्त्रः कर्ता ॥ व्ल्क्_७०१ = प्_१,४।५४ ॥  
क्रियायां स्वातन्त्र्येण विवक्षितोर्ऽथः कर्ता स्यात् ॥  
    
तत्प्रयोजको हेतुश्च ॥ व्ल्क्_७०२ = प्_१,४।५५ ॥  
कर्तुः प्रयोजको हेतुसञ्ज्ञः कर्तृसञ्ज्ञश्च स्यात् ॥  
    
हेतुमति च ॥ व्ल्क्_७०३ = प्_३,१।२६ ॥  
प्रयोजकव्यापारे प्रेषणादौ वाच्ये धातोर्णिच् स्यात् । भवन्तं प्रेरयति भावयति ॥  
    
ओः पुयण्ज्यपरे ॥ व्ल्क्_७०४ = प्_७,४।८० ॥  
सनि परे यदङ्गं तदवयवाभ्यासोकारस्य इत्स्यात् पवर्गयण्जकारेष्ववर्णपरेषु परतः ॥ अबीभवत् ॥ ष्ठा गतिनिवृत्तौ ॥  
    
अर्तिह्रीव्लीरीक्नूयीक्ष्माय्यातां पुङ् णौ ॥ व्ल्क्_७०५ = प्_७,३।३६ ॥  
स्थापयति ॥  
    
तिष्ठतेरित् ॥ व्ल्क्_७०६ = प्_७,४।५ ॥  
उपधाया इदादेशः स्याच्चङ्परे णौ । अतिष्ठिपत् ॥ घट चेष्टायाम् ॥  
    
मितां ह्रस्वः ॥ व्ल्क्_७०७ = प्_६,४।९२ ॥  
घटादीनां ज्ञपादीनां चोपधाया ह्रस्वः स्याण्णौ । घटयति ॥ ज्ञप ज्ञाने ज्ञापने च ॥ ज्ञपयति । अजिज्ञपत् ॥  
    
इति ण्यन्तप्रक्रिया  
    
अथ सन्नन्तप्रक्रिया  
    
धातोः कर्मणः समानकर्तृकादिच्छायां वा ॥ व्ल्क्_७०८ = प्_३,१।७ ॥  
इषिकर्मण इषिणैककर्तृकाद्धातोः सन्प्रत्ययो वा स्यादिच्छायाम् ॥ पठ व्यक्तायां वाचि ॥  
    
सन्यङोः ॥ व्ल्क्_७०९ = प्_६,१।९ ॥  
सन्नन्तस्य यङन्तस्य च धातोरनभ्यासस्य प्रथमस्यैकाचो द्वे स्तो ऽजादेस्तु द्वितीयस्य । सन्यतः । पठितुमिच्छति पिपठिषति । कर्मणः किम् ? गमनेनेच्छति । समान कर्तृकात् किम् ? शिष्याः पठन्त्वितीच्छति गुरुः । वा ग्रहणाद्वाक्यमपि ॥ लुङ्सनोर्घसॢ ॥  
    
सः स्यार्धधातुके ॥ व्ल्क्_७१० = प्_७,४।४९ ॥  
सस्य तः स्यात्सादावार्धधातुके । अत्तुमिच्छति जिघत्सति । एकाच इति नेट् ॥  
    
अज्झनगमां सनि ॥ व्ल्क्_७११ = प्_६,४।१६ ॥  
अजन्तानां हन्तेरजादेशगमेश्च दीर्घो झलादौ सनि ॥  
    
इको झल् ॥ व्ल्क्_७१२ = प्_१,२।९ ॥  
इगन्ताज्झलादिः सन् कित् स्यात् । ॠत इद्धातोः । कर्तुमिच्छति चिकीर्षति ॥  
    
सनि ग्रहगुहोश्च ॥ व्ल्क्_७१३ = प्_७,२।१२ ॥  
ग्रहेर्गुहेरुगन्ताच्च सन इण् न स्यात् । बुभूषति ॥  
    
इति सन्नन्तप्रक्रिया ॥  
    
अथ यङन्तप्रक्रिया  
    
धातोरेकाचो हलादेः क्रियासमभिहारे यङ् ॥ व्ल्क्_७१४ = प्_३,१।२२ ॥  
पौनःपुन्ये भृशार्थे च द्योत्ये धातोरेकाचो हलादेर्यङ् स्यात् ॥  
    
गुणो यङ्लुकोः ॥ व्ल्क्_७१५ = प्_७,४।८२ ॥  
अभ्यासस्य गुणो यङि यङ्लुकि च परतः । ङिदन्तत्वादात्मनेपदम् । पुनः पुनरतिशयेन वा भवति बोभूयते । बोभूयाञ्चक्रे । अबोभूयिष्ट ॥  
    
नित्यं कौटिल्ये गतौ ॥ व्ल्क्_७१६ = प्_३,१।२३ ॥  
गत्यर्थात्कौटिल्य एव यङ् स्यान्न तु क्रियासमभिहारे ॥  
    
दीर्घो ऽकितः ॥ व्ल्क्_७१७ = प्_७,४।८३ ॥  
अकितो ऽभ्यासस्य दीर्घो यङ्यङ्लुकोः । कुटिलं व्रजति वाव्रज्यते ॥  
    
यस्य हलः ॥ व्ल्क्_७१८ = प्_६,४।४९ ॥  
यस्येति सङ्घातग्रहणम् । हलः परस्य यशब्दस्य लोप आर्धधातुके । आदेः परस्य । अतो लोपः । वाव्रजाञ्चक्रे । वाव्रजिता ॥  
    
रीगृदुपधस्य च ॥ व्ल्क्_७१९ = प्_७,४।९० ॥  
ऋदुपधस्य धातोरभ्यासस्य रीगागमो यङ्यङ्लुकोः । वरीवृत्यते । वरीवृताञ्चक्रे । वरीवर्तिता ॥  
    
क्षुभ्नादिषु च ॥ व्ल्क्_७२० = प्_८,४।३९ ॥  
णत्वं न । नरीनृत्यते । जरीगृह्यते ॥  
    
इति यङन्त प्रक्रिया ॥  
    
अथ यङ्लुक् प्रक्रिया  
    
यङोऽचि च ॥ व्ल्क्_७२१ = प्_२,४।७४ ॥  
यङोऽचि प्रत्यये लुक् स्यात्, चकारात्तं विनापि क्वचित् । अनैमित्तिको ऽय मन्तरङ्गत्वादादौ भवति । ततः प्रत्ययलक्षणेन यङन्तत्वाद्द्वित्वम् । अभ्यासकार्यम् । धातुत्वाल्लडादयः । शेषात्कर्तरीति परस्मैपदम् । चर्करीतं चेत्यदादौ पाठाच्छपो लुक् ॥  
    
यङो वा ॥ व्ल्क्_७२२ = प्_७,३।९४ ॥  
यङ्लुगन्तात्परस्य हलादेः पितः सार्वधातुकस्येड् वा स्यात् । भूसुवोरिति गुणनिषेधो यङ्लुकि भाषायां न, बोभोतु, तेतिक्ते इति छन्दसि निपातनात् । बोभवीति, बोभोति । बोभूतः । अदभ्यस्तात् । बोभुवति । बोभवाञ्चकार, बोभवामास । बोभविता । बोभविष्यति । बोभवीतु, बोभोतु, बोभूतात् । बोभूताम् । बोभुवतु । बोभूहि । बोभवानि । अबोभवीत्, अबोभोत् । अबोभूताम् । अबोभवुः । बोभूयात् । बोभूयाताम् । बोभूयुः । बोभूयात् । बोभूयास्ताम् । बोभूयासुः । गातिस्थेति सिचो लुक् । यङो वेतीट्पक्षे गुणं बाधित्वा नित्यत्वाद्वुक् । अबोभूवीत्, अबोभोत् । अबोभूताम् । अबोभूवुः । अबोभविष्यत् ॥ ।  
    
इति यङ्लुक् प्रक्रिया ॥  
    
अथ नामधातवः  
    
सुप आत्मनः क्यच् ॥ व्ल्क्_७२३ = प्_३,१।८ ॥  
इषिकर्मण एषितुः सम्बन्धिनः सुबन्तादिच्छायामर्थे क्यच् प्रत्ययो वा स्यात् ॥  
    
सुपो धातुप्रातिपदिकयोः ॥ व्ल्क्_७२४ = प्_२,४।७१ ॥  
एतयोरवयवस्य सुपो लुक् ॥  
    
क्यचि च ॥ व्ल्क्_७२५ = प्_७,४।३३ ॥  
अवर्णस्य ईः । आत्मनः पुत्रमिच्छति पुत्रीयति ॥  
    
नः क्ये ॥ व्ल्क्_७२६ = प्_१,४।१५ ॥  
क्यचि क्यङि च नान्तमेव पदं नान्यत् । नलोपः । राजीयति । नान्तमेवेति किम्? वाच्यति । हलि च । गीर्यति । पूर्यति । धातोरित्येव । नेह - दिवमिच्छति दिव्यति ॥  
    
क्यस्य विभाषा ॥ व्ल्क्_७२७ = प्_६,४।५० ॥  
हलः परयोः क्यच्क्यङारेलोपो वार्धधातुके । आदेः परस्य । अतो लोपः । तस्य स्थानिवत्त्वाल्लघूपधगुणो न । समिधिता, समिध्यिता ॥  
    
काम्यच्च ॥ व्ल्क्_७२८ = प्_३,१।९ ॥  
उक्तविषये काम्यच् स्यात् । पुत्रमात्मन इच्छति पुत्रकाम्यति । पुत्रकाम्यिता ॥  
    
उपमानादाचारे ॥ व्ल्क्_७२९ = प्_३,१।१० ॥  
उपमानात्कर्मणः सुबन्तादाचारेर्ऽथे क्यच् । पुत्रमिवाचरति पुत्रीयति छात्रम् । विष्णूयति द्विजम् ॥ (सर्वप्रातिपदिकेभ्यः क्विब्वा वक्तव्यः) । अतो गुणे । कृष्ण इवाचरति कृष्णति । स्व इवाचरति स्वति । सस्वौ ॥  
    
अनुनासिकस्य क्विझलोः क्ङिति ॥ व्ल्क्_७३० = प्_६,४।१५ ॥  
अनुनासिकान्तस्योपधाया दीर्घः स्यात्क्वौ झलादौ च क्ङिति । इदमिवाचरति इदामति । राजेव राजानति । पन्था इव पथीनति ॥  
    
कष्टाय क्रमणे ॥ व्ल्क्_७३१ = प्_२,१।१४ ॥  
चतुर्थ्यन्तात् कष्टशब्दादुत्साहेर्ऽथे क्यङ् स्यात् । कष्टाय क्रमते कष्टायते । पापं कर्तुमुत्सहत इत्यर्थः ॥  
    
शब्दवैरकलहाभ्रकण्वमेघेभ्यः करणे ॥ व्ल्क्_७३२ = प्_३,१।१७ ॥  
एभ्यः कर्मभ्यः करोत्यर्थे क्यङ् स्यात् । शब्दं करोति शब्दायते ॥ (ग।सू) तत्करोति तदाचष्टे; इति णिच् ॥ (ग।सू) प्रातिपदिकाद्धात्वर्थे बहुलमिष्ठवच्च । प्रातिपदिकाद्धात्वर्थे णिच् स्यात्, इष्ठे यथा प्रातिपदिकस्य पुंवद्भाव-रभाव-टिलोप- विन्मतुब्लोप-यणादिलोप-प्रस्थस्फाद्यादेश-भसञ्ज्ञास्तद्वण्णावपि स्युः । इत्यल्लोपः । घटं करोत्याचष्टे वा घटयति ॥  
    
इति नामधातवः  
    
अथ कण्ड्वादयः ॥  
    
कण्ड्वादिभ्यो यक् ॥ व्ल्क्_७३३ = प्_३,१।२७ ॥  
एभ्यो धातुभ्यो नित्यं यक् स्यात्स्वार्थे । कण्डूञ् गात्रविघर्षणे ॥ १ ॥ कण्डूयति । कण्डूयत इत्यादि ॥  
    
इति कण्ड्वादयः ॥  
    
अथात्मनेपदप्रक्रिया  
    
कर्तरि कर्मव्यतिहारे ॥ व्ल्क्_७३४ = प्_१,३।१४ ॥  
क्रियाविनिमये द्योत्ये कर्तर्यात्मनेपदम् । व्यतिलुनीते । अन्यस्य योग्यं लवनं करोतीत्यर्थः ॥  
    
न गतिहिंसार्थेभ्यः ॥ व्ल्क्_७३५ = प्_१,३।१५ ॥  
व्यतिगच्छन्ति । व्यतिघ्नन्ति ॥  
    
नेर्विशः ॥ व्ल्क्_७३६ = प्_१,३।१७ ॥  
निविशते ॥  
    
परिव्यवेभ्यः क्रियः ॥ व्ल्क्_७३७ = प्_१,३।१८ ॥  
परिक्रीणीते । विक्रीणीते । अवक्रीणीते ॥  
    
विपराभ्यां जेः ॥ व्ल्क्_७३८ = प्_१,३।१९ ॥  
विजयते । पराजयते ॥  
    
समवप्रविभ्यः स्थः ॥ व्ल्क्_७३९ = प्_१,३।२२ ॥  
सन्तिष्ठते । अवतिष्ठते । प्रतिष्ठते । वितिष्ठते ॥  
    
अपह्नवे ज्ञः ॥ व्ल्क्_७४० = प्_१,३।४४ ॥  
शतमपजानीते । अपलपतीत्यर्थः ॥  
    
अकर्मकाच्च ॥ व्ल्क्_७४१ = प्_१,३।४५ ॥  
सर्पिषो जानीते । सर्पिषोपायेन प्रवर्तत इत्यर्थः ॥  
    
उदश्चरः सकर्मकात् ॥ व्ल्क्_७४२ = प्_१,३।५३ ॥  
धर्ममुच्चरते । उल्लङ्घ्य गच्छतीत्यर्थः ॥  
    
समस्तृतीयायुक्तात् ॥ व्ल्क्_७४३ = प्_१,३।५४ ॥  
रथेन सञ्चरते ॥  
    
दाणश्च सा चेच्चतुर्थ्यर्थे ॥ व्ल्क्_७४४ = प्_१,३।५५ ॥  
सम्पूर्वाद्दाणस्तृतीयान्तेन युक्तादुक्तं स्यात् तृतीया चेच्चतुर्थ्यर्थे । दास्या संयच्छते कामी ॥  
    
पूर्ववत्सनः ॥ व्ल्क्_७४५ = प्_१,२।६२ ॥  
सनः पूर्वो यो धातुस्तेन तुल्यं सन्नन्तादप्यात्मनेपदं स्यात् । एदिधिष्यते ॥  
    
हलन्ताच्च ॥ व्ल्क्_७४६ = प्_१,२।१० ॥  
इक्समीपाद्धलः परो झलादिः सन् कित् । निविविक्षते ॥  
    
गन्धनावक्षेपणसेवनसाहसिक्यप्रतियत्नप्रकथनोपयोगेषु ॥ व्ल्क्_७४७ = प्_१,३।३२ ॥ कृञः  
गन्धनं सूचनम् । उत्कुरुते । सूचयतीत्यर्थः । अवक्षेपणं भर्त्सनम् । श्येनो वर्तिकामुत्कुरुते । भर्त्सयतीत्यर्थः । हरिमुपकुरुते । सेवत इत्यर्थः । परदारान् प्रकुरुते । तेषु सहसा प्रवर्तते । एधोदकस्योपस्कुरुते । गुणमाधत्ते । कथाः प्रकुरुते । प्रकथयतीत्यर्थः । शतं प्रकुरुते । धर्मार्थं विनियुङ्क्ते । एषु किम् ? कटं करोति ॥  
    
भुजो ऽनवने ॥ व्ल्क्_७४८ = प्_१,३।६६ ॥  
ओदनं भुङ्क्ते । अनवने किम् ? महीं भुनक्ति ॥  
    
इत्यात्मनेपदप्रक्रिया ॥  
    
अथ परस्मैपदप्रक्रिया  
    
अनुपराभ्यां कृञः ॥ व्ल्क्_७४८अ = प्_१,३।७९ ॥  
कर्तृगे च फले गन्धनादौ च परस्मैपदं स्यात् । अनुकरोति । पराकरोति ॥  
    
अभिप्रत्यतिभ्यः क्षिपः ॥ व्ल्क्_७४९ = प्_१,३।८० ॥  
क्षिप प्रेरणे स्वरितेत् । अभिक्षिपति ॥  
    
प्राद्वहः ॥ व्ल्क्_७५० = प्_१,३।८१ ॥  
प्रवहति ॥  
    
परेर्मृषः ॥ व्ल्क्_७५१ = प्_१,३।८२ ॥  
परिमृष्यति ॥  
    
व्याङ्परिभ्यो रमः ॥ व्ल्क्_७५२ = प्_१,३।८३ ॥  
रमु क्रीडायाम् ॥ विरमति ॥  
    
उपाच्च ॥ व्ल्क्_७५३ = प्_१,३।८४ ॥  
यज्ञदत्तमुपरमति । उपरमयतीत्यर्थः । अन्तर्भावितण्यर्थो ऽयम् ॥  
    
इति परस्मैपदप्रक्रिया ॥  
इति पदव्यवस्था ॥  
    
अथ भावकर्मप्रक्रिया  
    
भावकर्मणोः ॥ व्ल्क्_७५४ = प्_१,३।१३ ॥  
लस्यात्मनेपदम् ॥  
    
सार्वधातुके यक् ॥ व्ल्क्_७५५ = प्_३,१।६७ ॥  
धातोर्यक् भावकर्मवाचिनि सार्वधातुके । भावः क्रिया । सा च भावार्थकलकारेणानूद्यते । युष्मदस्मद्भ्यां सामानाधिकरण्याभावात्प्रथमः पुरुषः । तिङ्वाच्यक्रियाया अद्रव्य रूपत्वेन द्वित्वाद्यप्रतीतेर्न द्विवचनादि किन्त्वेकवचनमेवोत्सर्गतः ।  
त्वया मया अन्यैश्च भूयते । बभूवे ॥  
    
स्यसिच्सीयुट्तासिषु भावकर्मणोरुपदेशे ऽज्झनग्रहदृशां वा चिण्वदिट् च ॥ व्ल्क्_७५६ = प्_६,४।६२ ॥  
उपदेशे यो ऽच् तदन्तानां हनादीनां च चिणीवाङ्गकार्यं वा स्यात्स्यादिषु भावकर्मणोर्गम्यमानयोः स्यादीनामिडागमश्च । चिण्वद्भावपक्षे ऽयमिट् । चिण्वद्भावाद् वृद्धिः । भाविता, भविता । भाविष्यते, भविष्यते । भूयताम् । अभूयत । भाविषीष्ट, भविषीष्ट ॥  
    
चिण् भावकर्मणोः ॥ व्ल्क्_७५७ = प्_३,१।६६ ॥  
च्लेश्चिण्स्याद्भावकर्मवाचिनि तशब्दे परे । अभावि । अभाविष्यत, अभविष्यत । अकर्मको ऽप्युपसर्गवशात्सकर्मकः । अनुभूयते आनन्दश्चैत्रेण त्वया मया च । अनुभूयेते । अनुभूयन्ते । त्वमनुभूयसे । अहमनुभूये । अन्वभावि । अन्वभाविषाताम्, अन्वभविषाताम् । णिलोपः । भाव्यते । भावयाञ्चक्रे, भावयाम्बभूवे, भावयामासे । चिण्वदिट् । आभीयत्वेना सिद्धत्वाण्णिलोपः । भाविता, भावयिता । भाविष्यते, भावयिष्यते । अभाव्यत । भाव्येत । भाविषीष्ट, भावयिषीष्ट । अभावि । अभाविषाताम्, अभावयिषाताम् ॥ बुभूष्यते ॥ अकृत्सार्वधातुकयोर्दीर्घः । स्तूयते विष्णुः । स्ताविता, स्तोता । स्ताविष्यते, स्तोष्यते । अस्तावि । अस्ताविषाताम्, अस्तोषाताम् ॥ ऋ गतौ । गुणोर्ऽतीति गुणः । अर्यते ॥ स्मृ स्मरणे । स्मर्यते । सस्मरे । उपदेशग्रहणाच्चिण्वदिट् । आरिता, अर्ता । स्मारिता, स्मर्ता । अनिदितामिति नलोपः । त्रस्यते । इदितस्तु नन्द्यते । सम्प्रसारणम् । इज्यते ॥  
    
तनोतेर्यकि ॥ व्ल्क्_७५८ = प्_६,४।४४ ॥  
आकारो ऽन्तादेशो वा स्यात् । तायते, तन्यते ॥  
    
तपो ऽनुतापे च ॥ व्ल्क्_७५९ = प्_३,१।६५ ॥  
तपश्च्लेश्चिण् न स्यात् कर्मकर्तर्यनुतापे च । अन्वतप्त पापेन । घुमास्थेतीत्त्वम् । दीयते । धीयते । ददे ॥  
    
आतो युक् चिण्कृतोः ॥ व्ल्क्_७६० = प्_७,३।३३ ॥  
आदन्तानां युगागमः स्याच्चिणि ञ्णिति कृति च । दायिता, दाता । दायिषीष्ट, दासीष्ट । अदायि । अदायिषाताम् ॥ भज्यते ॥  
    
भञ्जेश्च चिणि ॥ व्ल्क्_७६१ = प्_६,४।३३ ॥  
नलोपो वा स्यात् । अभाजि, अभञ्जि ॥ लभ्यते ॥  
    
विभाषा चिण्णमुलोः ॥ व्ल्क्_७६२ = प्_७,१।६९ ॥  
लभेर्नुमागमो वा स्यात् । अलम्भि, अलाभि ॥  
    
इति भावप्रक्रिया ॥  
    
अथ कर्मकर्तृप्रक्रिया  
    
यदा कर्मैव कर्तृत्वेन विवक्षितं तदा सकर्मकाणामप्यकर्मकत्वात्कर्तरि भावे च लकारः ॥  
    
कर्मवत्कर्मणा तुल्यक्रियः ॥ व्ल्क्_७६३ = प्_३,१।८७ ॥  
कर्मस्थया क्रियया तुल्यक्रियः कर्ता कर्मवत्स्यात् । कार्यातिदेशो ऽयम् । तेन यगात्मनेपदचिण्वदिटः स्युः । पच्यते फलम् । भिद्यते काष्ठम् । अभेदि । भावे, भिद्यते काष्ठेन ॥  
    
इति कर्मकर्तृप्रक्रिया ॥  
    
अथ लकारार्थप्रक्रिया  
    
अभिज्ञावचने ऌट् ॥ व्ल्क्_७६४ = प्_३,१।११२ ॥  
स्मृतिबोधिन्युपपदे भूतानद्यतने धातोरॢट् । लङोऽपवादः ॥ वस निवासे ॥ स्मरसि कृष्ण गोकुले वत्स्यामः । एवं बुध्यसे, चेतयसे, इत्यादिप्रयोगे ऽपि ॥  
    
न यदि ॥ व्ल्क्_७६५ = प्_३,१।११३ ॥  
यद्योगे उक्तं न । अभिजानासि कृष्ण यद्वने अभुञ्ज्महि ॥  
    
लट् स्मे ॥ व्ल्क्_७६६ = प्_३,२।११८ ॥  
लिटो ऽपवादः । यजति स्म युधिष्ठिरः ॥  
    
वर्तमानसमीप्ये वर्तमानवद्वा ॥ व्ल्क्_७६७ = प्_३,३।१३१ ॥  
वर्तमाने ये प्रत्यया उक्तास्ते वर्तमानसामीप्ये भूते भविष्यति च वा स्युः । कदागतो ऽसि । अयमागच्छामि, अयमागमं वा । कदा गमिष्यसि । एष गच्छामि, गमिष्यामि वा ॥  
    
हेतुहेतुमतोर्लिङ् ॥ व्ल्क्_७६८ = प्_३,३।१५६ ॥  
वा स्यात् । कृष्णं नमेच्चेत्सुखं यायात् । कृष्णं नंस्यति चेत्सुखं यास्यति । (भविष्यत्येवेष्यते) । नेह । हन्तीति पलायते ॥ विधिनिमन्त्रणेति लिङ् । विधिः प्रेरणं भृत्यादेर्निकृष्टस्य प्रवर्तनम् । यजेत ॥ निमन्त्रणं नियोगकरणम्, आवश्यके श्राद्धभोजनादौ दौहित्रादेः प्रवर्तनम् । इह भुञ्जीत ॥ आमन्त्रणं कामचारानुज्ञा । इहासीत ॥ अधीष्टं सत्कारपूर्वको व्यापारः । पुत्रमध्यापयेद् भवान् ॥ सम्प्रश्नः सम्प्रधारणम् । किं भो वेदमधीयीय उत तर्कम् ॥ प्रार्थनं याच्ञा । भो भोजनं लभेय । एवं लोट् ॥  
    
इति लकारार्थप्रक्रिया ॥  
इति तिङन्तं समाप्तम् ॥  
    
अथ कृदन्ते कृत्प्रक्रिया  
    
धातोः ॥ व्ल्क्_७६९ = प्_३,१।९१ ॥  
आतृतीयाध्यायसमाप्तेर्ये प्रत्ययास्ते धातोः परे स्युः । कृदतिङिति कृत्सञ्ज्ञा ॥  
    
वासरूपो ऽस्त्रियाम् ॥ व्ल्क्_७७० = प्_३,१।९४ ॥  
अस्मिन्धात्वधिकारे ऽसरूपो ऽपवादप्रत्यय उत्सर्गस्य बाधको वा स्यात् स्त्र्यधिकारोक्तं विना ॥  
    
कृत्याः ॥ व्ल्क्_७७१ = प्_३,१।९५ ॥  
ण्वुल्तृचावित्यतः प्राक् कृत्यसञ्ज्ञाः स्युः ॥  
    
कर्तरि कृत् ॥ व्ल्क्_७७२ = प्_३,४।६७ ॥  
कृत्प्रत्ययः कर्तरि स्यात् । इति प्राप्ते --।  
    
तयोरेव कृत्यक्तखलर्थाः ॥ व्ल्क्_७७३ = प्_३,४।७० ॥  
एते भावकर्मणोरेव स्युः ॥  
    
तव्यत्तव्यानीयरः ॥ व्ल्क्_७७४ = प्_३,१।९३ ॥  
धातोरेते प्रत्ययाः स्युः । एधितव्यम्, एधनीयं त्वया । भावे औत्सर्गिकमेकवचनं क्लीबत्वं च । चेतव्यश्चयनीयो वा धर्मस्त्वया (केलिमर उपसङ्ख्यानम्) पचेलिमा माषाः । पक्तव्या इत्यर्थः । भिदेलिमाः सरलाः । भेत्तव्या इत्यर्थः । कर्मणि प्रत्ययः ॥  
    
कृत्यल्युटो बहुलम् ॥ व्ल्क्_७७५ = प्_३,३।११३ ॥  
क्वचित्प्रवृत्तिः क्वचिदप्रवृत्तिः क्वचिद्विभाषा क्वचिदन्यदेव ।  
विधेर्विधानं बहुधा समीक्ष्य चतुर्विधं बाहुलकं वदन्ति ॥ १ ॥  
स्नात्यनेनेति स्नानीयं चूर्णम् । दीयते ऽस्मै दानीयो विप्रः ॥  
    
अचो यत् ॥ व्ल्क्_७७६ = प्_३,१।९७ ॥  
अजन्ताद्धातोर्यत् स्यात् । चेयम् ॥  
    
ईद्यति ॥ व्ल्क्_७७७ = प्_६,४।६५ ॥  
यति परे आत ईत्स्यात् । देयम् । ग्लेयम् ॥  
    
पोरदुपधात् ॥ व्ल्क्_७७८ = प्_३,१।९८ ॥  
पवर्गान्ताददुपधाद्यत्स्यात् । ण्यतो ऽपवादः । शप्यम् । लभ्यम् ॥  
    
एतिस्तुशास्वृदृजुषः क्यप् ॥ व्ल्क्_७७९ = प्_३,१।१०९ ॥  
एभ्यः क्यप् स्यात् ॥  
    
ह्रस्वस्य पिति कृति तुक् ॥ व्ल्क्_७८० = प्_६,१।७१ ॥  
इत्यः । स्तुत्यः । शासु अनुशिष्टौ ॥  
    
शास इदङ्हलोः ॥ व्ल्क्_७८१ = प्_६,४।३४ ॥  
शास उपधाया इत्स्यादङि हलादौ क्ङिति । शिष्यः । वृत्यः । आदृत्यः । जुष्यः ॥  
    
मृजेर्विभाषा ॥ व्ल्क्_७८२ = प्_३,१।११३ ॥  
मृजेः क्यब्वा । मृज्यः ॥  
    
ऋहलोर्ण्यत् ॥ व्ल्क्_७८३ = प्_३,१।१२४ ॥  
ऋवर्णान्ताद्धलन्ताच्च धातोर्ण्यत् । कार्यम् । हार्यम् । धार्यम् ॥  
    
चजोः कु घिण्ण्यतोः ॥ व्ल्क्_७८४ = प्_७,३।५२ ॥  
चजोः कुत्वं स्यात् घिति ण्यति च परे ॥  
    
मृजेर्वृद्धिः ॥ व्ल्क्_७८५ = प्_७,२।११४ ॥  
मृजेरिको वृद्धिः सार्वधातुकार्धधातुकयोः । मार्ग्यः ॥  
    
भोज्यं भक्ष्ये ॥ व्ल्क्_७८६ = प्_७,६।६९ ॥  
भोग्यमन्यत् ॥  
    
इति कृत्यप्रक्रिया ॥  
    
अथ पूर्वकृदन्तम्  
    
ण्वुल्तृचौ ॥ व्ल्क्_७८७ = प्_३,१।१३३ ॥  
धातोरेतौ स्तः । कर्तरि कृदिति कर्त्रर्थे ॥  
    
युवोरनाकौ ॥ व्ल्क्_७८८ = प्_७,१।१ ॥  
यु वु एतयोरनाकौ स्तः । कारकः । कर्ता ॥  
    
नन्दिग्रहिपचादिभ्यो ल्युणिन्यचः ॥ व्ल्क्_७८९ = प्_३,१।१३४ ॥  
नन्द्यादेर्ल्युः, ग्रह्यादेर्णिनिः, पचादेरच् स्यात् । नन्दयतीति नन्दनः । जनमर्दयतीति जनार्दनः । लवणः । ग्राही । स्थायी । मन्त्री । पचादिराकृतिगणः ॥  
    
इगुपधज्ञाप्रीकिरः कः ॥ व्ल्क्_७९० = प्_३,१।१३५ ॥  
एभ्यः कः स्यात् । बुधः । कृशः । ज्ञः । प्रियः । किरः ॥  
    
आतश्चोपसर्गे ॥ व्ल्क्_७९१ = प्_३,१।१३६ ॥  
प्रज्ञः । सुग्लः ॥  
    
गेहे कः ॥ व्ल्क्_७९२ = प्_३,१।१४४ ॥  
गेहे कर्तरि ग्रहेः कः स्यात् । गृहम् ॥  
    
कर्मण्यण् ॥ व्ल्क्_७९३ = प्_३,२।१ ॥  
कर्मण्युपपदे धातोरण् प्रत्ययः स्यात् । कुम्भं करोतीति कुम्भकारः ॥  
    
आतो ऽनुपसर्गे कः ॥ व्ल्क्_७९४ = प्_३,२।३ ॥  
आदन्ताद्धातोरनुपसर्गात्कर्मण्युपपदे कः स्यात् । अणो ऽपवादः । आतो लोप इटि च । गोदः । धनदः । कम्बलदः । अनुपसर्गे किम् ? गोसन्दायः । (वा।) मूलविभुजादिभ्यः कः । मूलानि विभुजति मूलविभुजो रथः । आकृतिगणो ऽयम् । महीध्रः । कुध्रः ॥  
    
चरेष्टः ॥ व्ल्क्_७९५ = प्_३,२।१६ ॥  
अधिकरणे उपपदे । कुरुचरः ॥  
    
भिक्षा सेनादायेषु च ॥ व्ल्क्_७९६ = प्_३,२।१७ ॥  
भिक्षाचारः । सेनाचारः । आदायेति ल्यबन्तम् । आदायचरः ॥  
    
कृञो हेतुताच्छील्यानुलोम्येषु ॥ व्ल्क्_७९७ = प्_३,२।२० ॥  
एषु द्योत्येषु करोतेष्टः स्यात् ॥  
    
अतः कृकमिकंसकुम्भपात्रकुशाकर्णीष्वनव्ययस्य ॥ व्ल्क्_७९८ = प्_८,३।४६ ॥  
आदुत्तरस्यानव्ययस्य विसर्गस्य समासे नित्यं सादेशः करोत्यादिषु परेषु । यशस्करी विद्या । श्राद्धकरः । वचनकरः ॥  
    
एजेः खश् ॥ व्ल्क्_७९९ = प्_३,२।२८ ॥  
ण्यन्तादेजेः खश् स्यात् ॥  
    
अरुर्द्विषदजन्तस्य मुम् ॥ व्ल्क्_८०० = प्_६,३।६७ ॥  
अरुषो द्विषतो ऽजन्तस्य च मुमागमः स्यात्खिदन्ते परे न त्वव्ययस्य । शित्त्वाच्छबादिः । जनमेजयतीति जनमेजयः ॥  
    
प्रियवशे वदः खच् ॥ व्ल्क्_८०१ = प्_३,२।३८ ॥  
प्रियंवदः । वशंवदः ॥  
    
अन्येभ्यो ऽपि दृश्यन्ते ॥ व्ल्क्_८०२ = प्_३,२।७५ ॥  
मनिन् क्वनिप् वनिप् विच् एते प्रत्यया धातोः स्युः ॥  
    
नेड्वशि कृति ॥ व्ल्क्_८०३ = प्_७,२।८ ॥  
वशादेः कृत इण् न स्यात् ॥ शॄ हिंसायाम् ॥ सुशर्मा प्रातरित्वा ॥  
    
विड्वनोरनुनासिकस्याऽत् ॥ व्ल्क्_८०४ = प्_६,४।४१ ॥  
अनुनासिकस्याऽत्स्यात् । विजायत इति विजावा ॥ ओणृ अपनयने ॥ अवावा । विच् ॥ रुष रिष हिंसायाम् ॥ रोट् । रेट् । सुगण् ॥  
    
क्विप् च ॥ व्ल्क्_८०५ = प्_३,२।७६ ॥  
अयमपि दृश्यते । उखास्रत् । पर्णध्वत् । बाहभ्रट् ॥  
    
सुप्यजातौ णिनिस्ताच्छील्ये ॥ व्ल्क्_८०६ = प्_३,२।७८ ॥  
अजात्यर्थे सुपि धातोर्णिनिस्ताच्छील्ये द्योत्ये । उष्णभोजी ॥  
    
मनः ॥ व्ल्क्_८०७ = प्_३,२।८२ ॥  
सुपि मन्यतेर्णिनिः स्यात् । दर्शनीयमानी ॥  
    
आत्ममाने खश्च ॥ व्ल्क्_८०८ = प्_३,२।८३ ॥  
स्वकर्मके मनने वर्त्तमानान्मन्यतेः सुपि खश् स्यात् चाण्णिनिः । पण्डितमात्मानं मन्यते पण्डितम्मन्यः । पण्डितमानी ॥  
    
खित्यनव्ययस्य ॥ व्ल्क्_८०९ = प्_६,३।६६ ॥  
खिदन्ते परे पूर्वपदस्य ह्रस्वः । ततो मुम् । कालिम्मन्या ॥  
    
करणे यजः ॥ व्ल्क्_८१० = प्_३,२।८५ ॥  
करणे उपपदे भूतार्थे यजेर्णिनिः कर्तरि । सोमेनेष्टवान् सोमयाजी । अग्निष्टोमयाजी ॥  
    
दृशेः क्वनिप् ॥ व्ल्क्_८११ = प्_३,२।९४ ॥  
कर्मणि भूते । पारं दृष्टवान् पारदृश्वा ॥  
    
राजनि युधि कृञ ॥ व्ल्क्_८१२ = प्_३,२।९५ ॥  
क्वनिप्स्यात् । युधिरन्तर्भावितण्यर्थः । राजानं योधितवान् राजयुध्वा । राजकृत्वा ॥  
    
सहे च ॥ व्ल्क्_८१३ = प्_३,२।९६ ॥  
कर्मणीति निवृत्तम् । सह योधितवान् सहयुध्वा । सहकृत्वा ॥  
    
सप्तम्यां जनेर्डः ॥ व्ल्क्_८१४ = प्_३,२।९७ ॥  
    
तत्पुरुषे कृति बहुलम् ॥ व्ल्क्_८१५ = प्_६,३।१४ ॥  
ङेरलुक् । सरसिजम्, सरोजम् ॥  
    
उपसर्गे च सञ्ज्ञायाम् ॥ व्ल्क्_८१६ = प्_३,२।९९ ॥  
प्रजा स्यात्सन्ततौ जने ॥  
    
क्तक्तवतू निष्ठा ॥ व्ल्क्_८१७ = प्_१,१।२६ ॥  
एतौ निष्ठासञ्ज्ञौ स्तः ॥  
    
निष्ठा ॥ व्ल्क्_८१८ = प्_३,२।१०२ ॥  
भूतार्थवृत्तेर्धातोर्निष्ठा स्यात् । तत्र तयोरेवेति भावकर्मणोः क्तः । कर्तरि कृदिति कर्तरि क्तवतुः । उकावितौ । स्नातं मया । स्तुतस्त्वया विष्णुः । विश्वं कृतवान् विष्णुः ॥  
    
रदाभ्यां निष्ठातो नः पूर्वस्य च दः ॥ व्ल्क्_८१९ = प्_८,२।४२ ॥  
रदाभ्यां परस्य निष्ठातस्य नः स्यात् निष्ठापेक्षया पूर्वस्य धातोर्दस्य च ॥ शृ हिंसायाम् ॥ ऋत इत् । रपरः । णत्वम् । शीर्णः । भिन्नः । छिन्नः ॥  
    
संयोगादेरातो धातोर्यण्वतः ॥ व्ल्क्_८२० = प्_८,२।४३ ॥  
निष्ठातस्य नः स्यात् । द्राणः । ग्लानः ॥  
    
ल्वादिभ्यः ॥ व्ल्क्_८२१ = प्_८,२।४४ ॥  
एकविंशतेर्लूञादिभ्यः प्राग्वत् । लूनः ॥ ज्या धातुः ॥ ग्रहिज्येति सम्प्रसारणम् ॥  
    
हलः ॥ व्ल्क्_८२२ = प्_६,४।२ ॥  
अङ्गावयवाद्धलः परं यत्सम्प्रसारणं तदन्तस्य दीर्घः । जीनः ॥  
    
ओदितश्च ॥ व्ल्क्_८२३ = प्_८,२।४५ ॥  
भुजो भुग्नः । टुओश्वि, उच्छूनः ॥  
    
शुषः कः ॥ व्ल्क्_८२४ = प्_८,२।५१ ॥  
निष्ठातस्य कः ॥ शुष्कः ॥  
    
पचो वः ॥ व्ल्क्_८२५ = प्_८,२।५२ ॥  
पक्वः ॥ क्षै क्षये ॥  
    
क्षायो मः ॥ व्ल्क्_८२६ = प्_८,२।५३ ॥  
क्षामः ॥  
    
निष्ठायां सेटि ॥ व्ल्क्_८२७ = प्_६,४।५२ ॥  
णेर्लोपः । भावितः । भावितवान् । दृह हिंसायाम् ॥  
    
दृढः स्थूलबलयोः ॥ व्ल्क्_८२८ = प्_७,२।२० ॥  
स्थूले बलवति च निपात्यते ॥  
    
दधातेर्हिः ॥ व्ल्क्_८२९ = प्_७,४।४२ ॥  
तादौ किति । हितम् ॥  
    
दो दद् घोः ॥ व्ल्क्_८३० = प्_७,४।४६ ॥  
घुसञ्ज्ञकस्य दा इत्यस्य दथ् स्यात् तादौ किति । चर्त्वम्म् । दत्तः ॥  
    
लिटः कानज्वा ॥ व्ल्क्_८३१ = प्_३,२।१०६ ॥  
    
क्वसुश्च ॥ व्ल्क्_८३२ = प्_३,२।१०७ ॥  
लिटः कानच् क्वसुश्च वा स्तः । तङानावात्मनेपदम् । चक्राणः ॥  
    
म्वोश्च ॥ व्ल्क्_८३३ = प्_८,२।६५ ॥  
मान्तस्य धातोर्नत्वं म्वोः परतः । जगन्वान् ॥  
    
लटः शतृशानचावप्रथमासमानाधिकरणे ॥ व्ल्क्_८३४ = प्_३,२।१२४ ॥  
अप्रथमान्तेन समानाधिकरणे लट एतौ वा स्तः । शबादि । पचन्तं चैत्रं पश्य ॥  
    
आने मुक् ॥ व्ल्क्_८३५ = प्_७,२।८२ ॥  
अदन्ताङ्गस्य मुगागमः स्यादाने परे । पचमानं चैत्रं पश्य । लडित्यनुवर्तमाने पुनर्लड्ग्रहणात् प्रथमासामानाधिकरण्ये ऽपि क्वचित् । सन् द्विजः ॥  
    
विदेः शतुर्वसुः ॥ व्ल्क्_८३६ = प्_७,१।३६ ॥  
वेत्तेः परस्य शतुर्वसुरादेशो वा । विदन् । विद्वान् ॥  
    
तौ सत् ॥ व्ल्क्_८३७ = प्_३,२।१२७ ॥  
तौ शतृशानचौ सत्सञ्ज्ञौ स्तः ॥  
    
ऌटः सद्वा ॥ व्ल्क्_८३८ = प्_३,३।१४ ॥  
व्यवस्थितविभाषेयम् । तेनाप्रथमासामानाधिकरण्ये प्रत्योत्तरपदयोः सम्बोधने लक्षणहेत्वोश्च नित्यम् । करिष्यन्तं करिष्यमाणं पश्य ॥  
    
आक्वेस्तच्छीलतद्धर्मतत्साधुकारिषु ॥ व्ल्क्_८३९ = प्_३,२।१३४ ॥  
क्विपमभिव्याप्य वक्ष्यमाणाः प्रत्ययास्तच्छीलादिषु कर्तृषु बोध्याः ॥  
    
तृन् ॥ व्ल्क्_८४० = प्_३,२।१३४ ॥  
कर्ता कटान् ॥  
    
जल्पभिक्षकुट्टलुण्टवृङः षाकन् ॥ व्ल्क्_८४१ = प्_३,२।१५५ ॥  
    
षः प्रत्ययस्य ॥ व्ल्क्_८४२ = प्_१,३।६ ॥  
प्रत्ययस्यादिः ष इत्सञ्ज्ञः स्यात् । जल्पाकः । भिक्षाकः । कुट्टाकः । लुण्टाकः । वराकः । वराकी ॥  
    
सनाशंसभिक्ष उः ॥ व्ल्क्_८४३ = प्_३,२।१६८ ॥  
चिकीर्षुः । आशंसुः । भिक्षुः ॥  
    
भ्राजभासधुर्विद्युतोर्जिपॄजुग्रावस्तुवः क्विप् ॥ व्ल्क्_८४४ = प्_३,२।१७७ ॥  
विभ्राट् । भाः ॥  
    
राल्लोपः ॥ व्ल्क्_८४५ = प्_६,४।२१ ॥  
रेफाच्छ्वोर्लोपः क्वौ झलादौ क्ङिति । धूः । विद्युत् । ऊर्क । पूः । दृशिग्रहणस्यापकर्षाज्जवतेर्दीर्घः । जूः । ग्रावस्तुत् । (क्विब्वचिप्रच्छ्यायतस्तुकटप्रुजुश्रीणां दीर्घो ऽसम्प्रसारणं च) । वक्तीति वाक् ॥  
    
च्छ्वोः शूडनुनासिके च ॥ व्ल्क्_८४६ = प्_६,४।१९ ॥  
सतुक्कस्य छस्य वस्य च क्रामात् श् ऊठ् इत्यादेशौ स्तो ऽनुनासिके क्वौ झलादौ च क्ङिति । पृच्छतीति प्राट् । आयतं स्तौतीति आयतस्तूः । कटं प्रवते कटप्रूः । जूरुक्तः । श्रयति हरिं श्रीः ॥  
    
दाम्नीशसयुयुजस्तुतुदसिसिचमिहपतदशनहः करणे ॥ व्ल्क्_८४७ = प्_३,२।१८२ ॥  
दाबादेः ष्ट्रन् स्यात्करणेर्ऽथे । दात्यनेन दात्रम् । नेत्रम् ॥  
    
तितुत्रतथसिसुसरकसेषु च ॥ व्ल्क्_८४८ = प्_७,२।९ ॥  
एषां दशानां कृत्प्रत्ययानामिण् न। शस्त्रम् । योत्रम् । योक्त्रम् । स्तोत्रम् । तोत्त्रम् । सेत्रम् । सेक्त्रम् । मेढ्रम् । पत्रम् । दंष्ट्रा । नद्ध्री ॥  
    
अर्तिलूधूसूखनसहचर इत्रः ॥ व्ल्क्_८४९ = प्_६,२।१८४ ॥  
अरित्रम् । लवित्रम् । धुवित्रम् । सवित्रम् । खनित्रम् । सहित्रम् । चरित्रम् ॥  
    
पुवः सञ्ज्ञायाम् ॥ व्ल्क्_८५० = प्_३,२।१८५ ॥ Wएइतेर् स्। १३९  
पवित्रम् ॥  
    
इति पूर्वकृदन्तम् ॥

अथोणादयः  
    
कृवापाजिमिस्वदिसाध्यशूभ्य उण् ॥ १ ॥  
करोतीति कारुः । वातीति वायुः । पायुर्गुदम् । जायुरौषधम् । मायुः पित्तम् । स्वादुः । साध्नोति परकार्यमिति साधुः । आशु शीघ्रम् ॥  
    
उणादयो बहुलम् ॥ व्ल्क्_८५१ = प्_३,३।१ ॥  
एते वर्तमाने सञ्ज्ञायाम् च बहुलं स्युः । केचिदविहिता अप्यूह्याः ॥  
सञ्ज्ञासु धातुरूपाणि प्रत्ययाश्च ततः परे ।  
कार्याद्विद्यादनूबन्धमेतच्छास्त्रमुणादिषु ॥  
    
इत्युणादयः ॥  
    
अथोत्तरकृदन्तम्  
    
तुमुन्ण्वुलौ क्रियायां क्रियार्थायाम् ॥ व्ल्क्_८५२ = प्_३,३।१० ॥  
क्रियार्थायां क्रियायामुपपदे भविष्यत्यर्थे धातोरेतौ स्तः । मान्तत्वादव्ययत्वम् । कृष्णं द्रष्टुं याति । कृष्णं दर्शको याति ॥  
    
कालसमयवेलासु तुमुन् ॥ व्ल्क्_८५३ = प्_३,३।१६७ ॥  
कालार्थेषूपपदेषु तुमुन् । कालः समयो वेला वा भोक्तुम् ॥  
    
भावे ॥ व्ल्क्_८५४ = प्_३,३।१८ ॥  
सिद्धावस्थापन्ने धात्वर्थे वाच्ये धातोर्घञ् । पाकः ॥  
    
अकर्तरि च कारके सञ्ज्ञायाम् ॥ व्ल्क्_८५५ = प्_३,३।१९ ॥  
कर्तृभिन्ने कारके घञ् स्यात् ॥  
    
घञि च भावकरणयोः ॥ व्ल्क्_८५६ = प्_६,४।२७ ॥  
रञ्जेर्नलोपः स्यात् । रागः । अनयोः किम्? रज्यत्यस्मिन्निति रङ्गः ॥  
    
निवासचितिशरीरोपसमाधानेष्वादेश्च कः ॥ व्ल्क्_८५७ = प्_३,३।४१ ॥  
एषु चिनोतेर्घञ् आदेश्च ककारः । उपसमाधानं राशीकरणम् । निकायः । कायः। गोमयनिकायः ॥  
    
एरच् ॥ व्ल्क्_८५८ = प्_३,३।४६ ॥  
इवर्णान्तादच् । चयः । जयः ॥  
    
ॠदोरप् ॥ व्ल्क्_८५९ = प्_३,३।५७ ॥  
ॠवर्णान्तादुवर्णान्ताच्चाप् । करः । गरः । यवः । लवः । स्तवः । पवः । (घञर्थे कविधानम्) । प्रस्थः । विघ्नः ॥  
    
ड्वितः क्त्रिः ॥ व्ल्क्_८६० = प्_३,३।८८ ॥  
    
क्त्रेर्मम्नित्यम् ॥ व्ल्क्_८६१ = प्_४,४।२० ॥  
क्त्रिप्रत्ययान्तात्मप् निर्वृत्तेर्ऽथे । पाकेन निर्वृत्तं पक्त्रिमम् । डुवप् उप्त्रिमम् ॥  
    
ट्वितो ऽथुच् ॥ व्ल्क्_८६२ = प्_३,३।८९ ॥  
टुवेपृ कम्पने, वेपथुः ॥  
    
यजयाचयतविच्छप्रच्छरक्षो नङ् ॥ व्ल्क्_८६३ = प्_३,३।९० ॥  
यज्ञः । याच्ञा । यत्नः । विश्नः । प्रश्नः । रक्ष्णः ॥  
    
स्वपो नन् ॥ व्ल्क्_८६४ = प्_३,३।९१ ॥  
स्वप्नः ॥  
    
उपसर्गे घोः किः ॥ व्ल्क्_८६५ = प्_३,३।९२ ॥  
प्रधिः । उपधिः ॥  
    
स्त्रियां क्तिन् ॥ व्ल्क्_८६६ = प्_३,३।९४ ॥  
स्त्रीलिङ्गे भावे क्तिन् स्यात् । घञो ऽपवादः । कृतिः । स्तुतिः । (ॠल्वादिभ्यः क्तिन्निष्ठावद्वाच्यः) । तेन नत्वम् । कीर्णिः । लूनिः । धूनिः । पूनिः । (सम्पदादिभ्यः क्विप्) । सम्पत् । विपत् । आपत् । (क्तिन्नपीष्यते) । सम्पत्तिः । विपत्तिः । आपत्तिः ॥  
    
ऊतियूतिजूतिसातिहेतिकीर्तयश्च ॥ व्ल्क्_८६७ = प्_३,३।९७ ॥  
एते निपात्यन्ते ॥।  
    
ज्वरत्वरस्रिव्यविमवामुपधायाश्च ॥ व्ल्क्_८६८ = प्_६,४।२० ॥  
एषामुपधावकारयोरूठ् अनुनासिके क्वौ झलादौ क्ङिति ॥ अतः क्विप् । जूः । तूः । स्रूः । ऊः । मूः ॥  
    
इच्छा ॥ व्ल्क्_८६९ = प्_३,३।१०१ ॥  
इषेर्निपातो ऽयम् ॥  
    
अ प्रत्ययात् ॥ व्ल्क्_८७० = प्_३,३।१०२ ॥  
प्रत्ययान्तेभ्यो धातुभ्यः स्त्रियामकारः प्रत्ययः स्यात् । चिकीर्षा । पुत्रकाम्या ॥  
    
गुरोश्च हलः ॥ व्ल्क्_८७१ = प्_३,३।१०३ ॥  
गुरुमतो हलन्तात्स्त्रियामकारः प्रत्ययः स्यात् । ईहा ॥  
    
ण्यासश्रन्थो युच् ॥ व्ल्क्_८७२ = प्_३,३।१०७ ॥  
अकारस्यापवादः । कारणा । हारणा ॥  
    
नपुंसके भावे क्तः ॥ व्ल्क्_८७३ = प्_३,३।११ ॥  
    
ल्युट् च ॥ व्ल्क्_८७४ = प्_३,३।११५ ॥  
हसितम्, हसनम् ॥  
    
पुंसि सञ्ज्ञायां घः प्रायेण ॥ व्ल्क्_८७५ = प्_३,३।१८८ ॥  
    
छादेर्घे ऽद्व्युपसर्गस्य ॥ व्ल्क्_८७६ = प्_६,४।९६ ॥  
द्विप्रभृत्युपसर्गहीनस्य छादेर्ह्रस्वो घे परे । दन्ताश्छाद्यन्ते ऽनेनेति दन्तच्छदः । आकुर्वन्त्यस्मिन्नित्याकरः ॥  
    
अवे तॄस्त्रोर्घञ् ॥ व्ल्क्_८७७ = प्_३,३।१२० ॥  
अवतारः कूपादेः । अवस्तारो जवनिका ॥  
    
हलश्च ॥ व्ल्क्_८७८ = प्_३,३।१२१ ॥  
हलन्ताद्घञ् । घापवादः । रमन्ते योगिनो ऽस्मिन्निति रामः । अपमृज्यते ऽनेन व्याध्यादिरित्यपामार्गः ॥  
    
ईषद्दुस्सुषु कृच्छ्राकृच्छ्रार्थेषु खल् ॥ व्ल्क्_८७९ = प्_३,३।१२६ ॥  
करणाधिकरणयोरिति निवृत्तम् । एषु दुःखसुखार्थेषूपपदेषु खल् तयोरेवेति भावे कर्मणि च । कृच्छ्रे - दुष्करः कटो भवता । अकृच्छ्रे - ईषत्करः । सुकरः ॥  
    
आतो युच् ॥ व्ल्क्_८८० = प्_३,३।१२८ ॥  
खलो ऽपवादः । ईषत्पानः सोमो भवता । दुष्पानः । सुपानः ॥  
    
अलङ्खल्वोः प्रतिषेधयोः प्राचां क्त्वा ॥ व्ल्क्_८८१ = प्_३,४।१८ ॥  
प्रतिषेधार्थेयोरलङ्खल्वोरुपपदयोः क्त्वा स्यात् । प्राचां ग्रहणं पूजार्थम् । अमैवाव्ययेनेति नियमान्नोपपदसमासः । दो दद्घोः । अलं दत्त्वा । घुमास्थेतीत्त्वम् । पीत्वा खलु । अलङ्खल्वोः किम्? मा कार्षीत् । प्रतिषेधयोः किम्? अलङ्कारः ॥  
    
समानकर्तृकयोः पूर्वकाले ॥ व्ल्क्_८८२ = प्_३,४।२१ ॥  
समानकर्तृकयोर्धात्वर्थयोः पूर्वकाले विद्यमानाद्धातोः क्त्वा स्यात् । भुक्त्वा व्रजति । द्वित्वमतन्त्रम् । भुक्त्वा पीत्वा व्रजति ॥  
    
न क्त्वा सेट् ॥ व्ल्क्_८८३ = प्_१,२।१८ ॥  
सेट् क्त्वा किन्न स्यात् । शयित्वा । सेट् किम् ? कृत्वा ॥  
    
रलो व्युपधाद्धलादेः संश्च ॥ व्ल्क्_८८४ = प्_२,२।२६ ॥  
इवर्णोवर्णोपधाद्धलादेः रलन्तात्परौ क्त्वासनौ सेटौ वा कितौ स्तः । द्युतित्वा, द्योतित्वा । लिखित्वा, लेखित्वा । व्युपधात्किम् ? वर्तित्वा । रलः किम् ? एषित्वा । सेट् किम् ? भुक्त्वा ॥  
    
उदितो वा ॥ व्ल्क्_८८५ = प्_७,२।५६ ॥  
उदितः परस्य क्तव इड्वा । शमित्वा, शान्त्वा । देवित्वा, द्यूत्वा । दधातेर्हिः । हित्वा ॥  
    
जहातेश्च क्त्वि ॥ व्ल्क्_८८६ = प्_७,४।४३ ॥  
हित्वा । हाङस्तु - हात्वा ॥  
    
समासे ऽनञ्पूर्वे क्त्वो ल्यप् ॥ व्ल्क्_८८७ = प्_७,१।३७ ॥  
अव्ययपूर्वपदे ऽनञ्समासे क्त्वो ल्यबादेशः स्यात् । तुक् । प्रकृत्य । अनञ् किम् ? अकृत्वा ॥  
    
आभीक्ष्ण्ये णमुल् च ॥ व्ल्क्_८८८ = प्_३,४।२२ ॥  
आभीक्ष्ण्ये द्योत्ये पूर्वविषये णमुल् स्यात् क्त्वा च ॥  
    
नित्यवीप्सयोः ॥ व्ल्क्_८८९ = प्_८,१।४ ॥  
आभीक्ष्ण्ये वीप्सायां च द्योत्ये पदस्य द्वित्वं स्यात् । आभीक्ष्ण्यं तिङन्तेष्वव्ययसञ्ज्ञकेषु च कृदन्तेषु च । स्मारंस्मारं नमति शिवम् । स्मृत्वास्मृत्वा । पायम्पायम् । भोजम्भोजम् । श्रावंश्रावम् ॥  
    
अन्यथैवङ्कथमित्थंसु सिद्धाप्रयोगश्चेत् ॥ व्ल्क्_८९० = प्_३,४।२७ ॥  
एषु कृञो णमुल् स्यात् । सिद्धो ऽप्रयोगो ऽस्य एवम्भूतश्चेत् कृञ् । व्यर्थत्वात्प्रयोगानर्ह इत्यर्थः । अन्यथाकारम् । एवङ्कारम् । कथङ्कारम् । इत्थङ्कारं भुङ्क्ते । सिद्धेति किम् ? शिरो ऽन्यथा कृत्वा भुङ्क्ते ॥  
    
इत्युत्तरकृदन्तम् ॥  
इति कृदन्तम् ॥

अथ विभक्तयर्थाः

प्रातिपदिकार्थलिङ्गपरिमाणवचनमात्रे प्रथमा ॥ व्ल्क्_८९१ = प्_२,३।४६ ॥  
नियतोपस्थितिकः प्रातिपदिकार्थः । मात्रशब्दस्य प्रत्येकं योगः । प्रातिपदिकार्थमात्रे लिङ्गमात्राद्याधिक्ये परिमाणमात्रे सङ्ख्यामात्रे च प्रथमा स्यात् । प्रातिपदिकार्थमात्रे - उच्चैः । नीचैः । कृष्णः । श्रीः । ज्ञानम् । लिङ्गमात्रे - तटः, तटी, तटम् । परिमाणमात्रे - द्रोणो व्रीहिः । वचनं सङ्ख्या । एकः, द्वौ, बहवः ॥  
    
सम्बोधने च ॥ व्ल्क्_८९२ = प्_२,३।४७ ॥  
प्रथमा स्यात् । हे राम ।  
इति प्रथमा ।  
    
कर्तुरीप्सिततमं कर्म ॥ व्ल्क्_८९३ = प्_१,४।४९ ॥  
कर्तुः क्रियया आप्तुमिष्टतमं कारकं कर्मसञ्ज्ञं स्यात् ॥  
    
कर्मणि द्वितीया ॥ व्ल्क्_८९४ = प्_२,३।२ ॥  
अनुक्ते कर्मणि द्वितीया स्यात् । हरिं भजति । अभिहिते तु कर्मादौ प्रथमा - हरिः सेव्यते । लक्ष्म्या सेवितः ॥  
    
अकथितं च ॥ व्ल्क्_८९५ = प्_१,४।५१ ॥  
अपादानादिविशेषैरविवक्षितं कारकं कर्मसञ्ज्ञं स्यात् ।  
दुह्याच्पच्दण्ड् रुधिप्रच्छिचिब्रूशासुजिमथ्मुषाम् ।  
कर्मयुक् स्यादकथितं तथा स्यान्नीहृकृष्वहाम् ॥ १ ॥  
गां दोग्धि पयः । बलिं याचते वसुधाम् । तण्डुलानोदनं पचति । गर्गान् शतं दण्डयति । व्रजमवरुणद्धि गाम् । माणवकं पन्थानं पृच्छति । वृक्षमवचिनोति फलानि । माणवकं धर्मं ब्रूते शास्ति वा । शतं जयति देवदत्तम् । सुधां क्षीरनिधिं मथ्नाति । देवदत्तं शतं मुष्णाति । ग्राममजां नयति हरति कर्षति वहति वा । अर्थनिबन्धनेयं सञ्ज्ञा । बलिं भिक्षते वसुधाम् । माणवकं धर्मं भाषते अभिवत्ते वक्तीत्यादि ॥  
इति द्वितीया ।  
    
स्वतन्त्रः कर्ता ॥ व्ल्क्_८९६ = प्_१,४।५४ ॥  
क्रियायां स्वातन्त्र्येण विवक्षितोर्ऽथः कर्ता स्यात् ॥  
    
साधकतमं करणम् ॥ व्ल्क्_८९७ = प्_१,४।४२ ॥  
क्रियासिद्धौ प्रकृष्टोपकारकं करणसञ्ज्ञं स्यात् ॥  
    
कर्तृकरणयोस्तृतीया ॥ व्ल्क्_८९८ = प्_२,३।२८ ॥  
अनभिहिते कर्तरि करणे च तृतीया स्यात् । रामेण बाणेन हतो वाली॥  
इति तृतीया ।  
    
कर्मणा यमभिप्रैति स सम्प्रदानम् ॥ व्ल्क्_८९९ = प्_१,४।३२ ॥  
दानस्य कर्मणा यमभिप्रैति स सम्प्रदानसञ्ज्ञः स्यात् ॥  
    
चतुर्थी सम्प्रदाने ॥ व्ल्क्_९०० = प्_२,३।१३ ॥  
विप्राय गां ददाति ॥  
    
नमस्स्वस्तिस्वाहास्वधालंवषड्योगाच्च ॥ व्ल्क्_९०१ = प्_२,३।१६ ॥  
एभिर्योगे चतुर्थी । हरये नमः । प्रजाभ्यः स्वस्ति । अग्नये स्वाहा । पितृभ्यः स्वधा । अलमिति पर्याप्त्यर्थग्रहणम् । तेन दैत्येभ्यो हरिरलं प्रभुः समर्थः शक्त इत्यादि ॥  
इति चतुर्थी ।  
    
ध्रुवमपाये ऽपादानम् ॥ व्ल्क्_९०२ = प्_१,४।२४ ॥  
अपायो विश्लेषस्तस्मिन्साध्ये यद् ध्रुवमवधिभूतं कारकं तदपादानं स्यात् ॥  
    
अपादाने पञ्चमी ॥ व्ल्क्_९०३ = प्_२,३।२८ ॥  
ग्रामादायाति । धावतो ऽश्वात्पततीत्यादि ॥  
इति पञ्चमी ।  
    
षष्ठी शेषे ॥ व्ल्क्_९०४ = प्_२,३।५० ॥  
कारकप्रातिपदिकार्थव्यतिरिक्तः स्वस्वामिभावादिः सम्बन्धः शेषस्तत्र षष्ठी । राज्ञः पुरुषः । कर्मादीनापि सम्बन्धमात्रविवक्षायां षष्ठ्येव । सतां गतम् । सर्पिषो जानीते । मातुः स्मरति । एधोदकस्योपस्कुरुते । भजे शम्भोश्चरणयोः ॥  
इति षष्ठी ।  
    
आधारो ऽधिकरणम् ॥ व्ल्क्_९०५ = प्_१,४।४५ ॥  
कर्तृकर्मद्वारा तन्निष्ठक्रियाया आधारः कारकमधिकरणं स्यात् ॥  
    
सप्तम्यधिकरणे च ॥ व्ल्क्_९०६ = प्_२,३।३६ ॥  
अधिकरणे सप्तमी स्यात्, चकाराद्दूरान्तिकार्थेभ्यः । औपश्लेषिको वैषयिको ऽ; भिव्यापकश्चेत्याधारस्त्रिधा । कटे आस्ते । स्थाल्यां पचति । मोक्षे इच्छास्ति । सर्वस्मिन्नात्मास्ति । वनस्य दूरे अन्तिके वा ॥  
इति सप्तमी ।  
इति विभक्त्यर्थाः ॥  
    
अथ समासाः  
    
तत्रादौ केवलसमासः । समासः पञ्चधा । तत्र समसनं समासः । स च विशेषसञ्ज्ञा विनिर्मुक्तः केवलसमासः प्रथमः ॥ १ ॥ प्रायेण पूर्वपदार्थप्रधानो ऽव्ययीभावो द्वितीयः ॥ २ ॥ प्रायेणोत्तरपदार्थप्रधानस्तत्पुरुषस्तृतीयः ॥ तत्पुरुषभेदः कर्मधारयः । कर्मधारयभेदो द्विगुः ॥ ३ ॥ प्रायेणान्यपदार्थप्रधानो बहुव्रीहिश्चतुर्थः ॥ ४ ॥ प्रायेणोभयपदार्थप्रधानो द्वन्द्वः पञ्चमः ॥ ५ ॥  
    
समर्थः पदविधिः ॥ व्ल्क्_९०७ = प्_२,१।१ ॥  
पदसम्बन्धी यो विधिः स समर्थाश्रितो बोध्यः ॥  
    
प्राक्कडारात्समासः ॥ व्ल्क्_९०८ = प्_२,१।३ ॥  
कडाराः कर्मधारय इत्यतः प्राक् समास इत्यधिक्रियते ॥  
    
सह सुपा ॥ व्ल्क्_९०९ = प्_२,१।४ ॥  
सुप् सुपा सह वा समस्यते ॥ समासत्वात्प्रातिपदिकत्वेन सुपो लुक् । परार्थाभिधानं वृत्तिः । कृत्तद्धितसमासैकशेषसनाद्यन्तधातुरूपाः पञ्च वृत्तयः । वृत्त्यर्थावबोधकं वाक्यं विग्रहः । सच लौकिको ऽलौकिकश्चेति द्विधा । तत्र पूर्वं भूत इति लौकिकः "पूर्व अम् भूत सुऽ; इत्यलौकिकः । भूतपूर्वः । भूतपूर्वे चरडिति निर्देशात्पूर्वनिपातः । (इवेन समासो विभक्त्यलोपश्च) । वागर्थौ इव वागर्थाविव ॥  
    
इति केवलसमासः ॥ १ ॥  
    
अथाव्ययीभावः  
    
अव्ययीभावः ॥ व्ल्क्_९१० = प्_२,१।५ ॥  
अधिकारो ऽयं प्राक् तत्पुरुषात् ॥  
    
अव्ययं विभक्तिसमीपसमृद्धिव्यृद्ध्यर्थाभावात्ययासम्प्रतिशब्दप्रादुर्भावपश्चाद्यथानुपूर्व्ययौगपद्यसादृश्यसम्पत्तिसाकल्यान्त वचनेषु ॥ व्ल्क्_९११ = प्_२,१।६ ॥  
विभक्त्यर्थादिषु वर्तमानमव्ययं सुबन्तेन सह नित्यं समस्यते सो ऽव्ययीभावः । प्रायेणाविग्रहो नित्यसमासः, प्रायेणास्वपदविग्रहो वा । विभक्तौ, हरि ङि अधि इति स्थिते ॥  
    
प्रथमानिर्दिष्टं समास उपसर्जनम् ॥ व्ल्क्_९१२ = प्_१,२।४३ ॥  
समासशास्त्रे प्रथमानिर्दिष्टमुपसर्जनसञ्ज्ञं स्यात् ॥  
    
उपसर्जनं पूर्वम् ॥ व्ल्क्_९१३ = प्_२,२।३० ॥  
समासे उपसर्जनं प्राक्प्रयोज्यम् । इत्यधेः प्राक् प्रयोगः । सुपो लुक् । एकदेशविकृतस्यानन्यत्वात्प्रातिपदिकसञ्ज्ञायां स्वाद्युत्पत्तिः । अव्ययीभावश्चेत्य व्ययत्वात्सुपो लुक् । अधिहरि ॥  
    
अव्ययीभावश्च ॥ व्ल्क्_९१४ = प्_२,४।१८ ॥  
अयं नपुंसकं स्यात् ॥  
    
नाव्ययीभावादतो ऽन्त्वपञ्चम्याः ॥ व्ल्क्_९१५ = प्_२,४।८३ ॥  
अदन्तादव्ययीभावात्सुपो न लुक्, तस्य पञ्चमी विना अमादेशश्च स्यात् ॥ गाः पातीति गोपास्तस्मिन्नित्यधिगोपम् ॥  
    
तृतीयासप्तम्योर्बहुलम् ॥ व्ल्क्_९१६ = प्_२,४।५४ ॥  
अदन्तादव्ययीभावात्तृतीयासप्तम्योर्बहुलमम्भावः स्यात् । अधिगोपम्, अधिगोपेन, अधिगोपे वा । कृष्णस्य समीपम् उपकृष्णम् । मद्राणां समृद्धिः सुमद्रम् । यवनानां व्यृद्धिर्दुर्यवनम् । मक्षिकाणामभावो निर्मक्षिकम् । हिमस्यात्ययो ऽतिहिमम् । निद्रा सम्प्रति न युज्यत इत्यतिनिद्रम् । हरिशब्दस्य प्रकाश इतिहरि । विष्णोः पश्चादनुविष्णु । योग्यतावीप्सापदार्थानतिवृत्तिसादृश्यानि यथार्थाः । रूपस्य योग्यमनुरूपम् । अर्थमर्थं प्रति प्रर्त्षथम् । शक्तिमनतिक्रम्य यथाशक्ति ॥  
    
अव्ययीभावे चाकाले ॥ व्ल्क्_९१७ = प्_६,३।८१ ॥  
सहस्य सः स्यादव्ययीभावे न तु काले । हरेः सादृश्यं सहरि । ज्येष्ठस्यानु पूर्व्येणेत्यनुज्येष्ठम् । चक्रेण युगपत् सचक्रम् । सदृशः सख्या ससखि । क्षत्राणां सम्पत्तिः सक्षत्रम् । तृणमप्यपरित्यज्य सतृणमत्ति । अग्निग्रन्थपर्यन्तमधीते साग्नि ॥  
    
नदीभिश्च ॥ व्ल्क्_९१८ = प्_२,१।२० ॥  
नदीभिः सह सङ्ख्या समस्यते । (समाहारे चायमिष्यते) । पञ्चगङ्गम् । द्वियमुनम् ॥  
    
तद्धिताः ॥ व्ल्क्_९१९ = प्_४,१।७६ ॥  
आपञ्चमसमाप्तेरधिकारो ऽयम् ॥  
    
अव्ययीभावे शरत्प्रभृतिभ्यः ॥ व्ल्क्_९२० = प्_५,४।१०७ ॥  
शरदादिभ्यष्टच् स्यात्समासान्तो ऽव्ययीभावे । शरदः समीपमुपशरदम् । प्रतिविपाशम् । (जराया जरश्च) । उपजरसमित्यादि ॥  
    
अनश्च ॥ व्ल्क्_९२१ = प्_५,४।१०८ ॥  
अन्नन्तादव्ययीभावाट्टच् स्यात् ॥  
    
नस्तद्धिते ॥ व्ल्क्_९२२ = प्_६,४।१४४ ॥  
नान्तस्य भस्य टेर्लोपस्तद्धिते । उपराजम् । अध्यात्मम् ॥  
    
नपुंसकादन्यतरस्याम् ॥ व्ल्क्_९२३ = प्_५,४।१०९ ॥  
अन्नन्तं यत् क्लीबं तदन्तादव्ययीभावाट्टज्वा स्यात् । उपचर्मम् । उपचर्म ॥  
    
झयः ॥ व्ल्क्_९२४ = प्_५,४।१११ ॥  
झयन्तादव्ययीभावाट्टज्वा स्यात् । उपसमिधम् । उपसमित् ॥  
    
इत्यव्ययीभावः ॥ २ ॥  
    
अथ तत्पुरुषः  
    
तत्पुरुषः ॥ व्ल्क्_९२५ = प्_२,१।२२ ॥  
अधिकारो ऽयं प्राग्बहुव्रीहेः ॥  
    
द्विगुश्च ॥ व्ल्क्_९२६ = प्_२,१।२३ ॥  
द्विगुरपि तत्पुरुषसञ्ज्ञकः स्यात् ॥  
    
द्वितीयाश्रितातीतपतितगतात्यस्तप्राप्तापन्नैः ॥ व्ल्क्_९२७ = प्_२,१।२४ ॥  
द्वितीयान्तं श्रितादिप्रकृतिकैः सुबन्तैः सह वा समस्यते स च तत्पुरुषः । कृष्णं श्रितः कृष्णश्रित इत्यादि ॥  
    
तृतीया तत्कृतार्थेन गुणवचनेन ॥ व्ल्क्_९२८ = प्_२,१।३० ॥  
तृतीयान्तं तृतीयान्तार्थकृतगुणवचनेनार्थेन च सह वा प्राग्वत् । शङ्कुलया खण्डः । धान्येनार्थो धान्यार्थः । तत्कृतेति किम् ? अक्ष्णा काणः ॥  
    
कर्तृकरणे कृता बहुलम् ॥ व्ल्क्_९२९ = प्_२,१।३२ ॥  
कर्तरि करणे च तृतीया कृदन्तेन बहुलं प्राग्वत् । हरिणा त्रातो हरित्रातः । नखैर्भिन्नः नखभिन्नः । (प।) कृद्ग्रहणे गतिकारकपूर्वस्यापि ग्रहणम् । नखनिर्भिन्नः ॥  
    
चतुर्थी तदर्थार्थबलिहितसुखरक्षितैः ॥ व्ल्क्_९३० = प्_२,१।३६ ॥  
चतुर्थ्यन्तार्थाय यत् तद्वाचिना अर्थादिभिश्च चतुर्थ्यन्न्तं वा प्राग्वत् । यूपाय दारु यूपदारु । (तदर्थेन प्रकृतिविकृतिभाव एवेष्टः) । तेनेह न - रन्धनाय स्थाली । (अर्थेन नित्यसमासो विशेष्यलिङ्गता चेति वक्तव्यम्) । द्विजार्थः सूपः । द्विजार्था यवागूः । द्विजार्थं पयः । भूतबलिः । गोहितम् । गोसुखम् । गोरक्षितम् ॥  
    
पञ्चमी भयेन ॥ व्ल्क्_९३१ = प्_२,१।३७ ॥  
चोराद्भयं चोरभयम् ॥  
    
स्तोकान्तिकदूरार्थकृच्छ्राणि क्तेन ॥ व्ल्क्_९३२ = प्_२,१।३९ ॥  
    
पञ्चम्याः स्तोकादिभ्यः ॥ व्ल्क्_९३३ = प्_६,३।२ ॥  
अलुगुत्तरपदे । स्तोकान्मुक्तः । अन्तिकादागतः । अभ्याशादागतः । दूरादागतः । कृच्छ्रादागतः ॥  
    
षष्ठी ॥ व्ल्क्_९३४ = प्_२,२।८ ॥  
सुबन्तेन प्राग्वत् । राजपुरुषः ॥  
    
पूर्वापराधरोत्तरमेकदेशिनैकाधिकरणे ॥ व्ल्क्_९३५ = प्_२,२।१ ॥  
अवयविना सह पूर्वादयः समस्यन्ते एकत्वसङ्ख्याविशिष्टश्चेदवयवी । षष्ठीसमासापवादः । पूर्वं कायस्य पूर्वकायः । अपरकायः । एकाधिकरणे किम् ? पूर्वश्छात्राणाम् ॥  
    
अर्धं नपुंसकम् ॥ व्ल्क्_९३६ = प्_२,२।२ ॥  
समांशवाच्यर्धशब्दो नित्यं क्लीबे, स प्राग्वत् । अर्धं पिप्पल्याः अर्धपिप्पली ।  
    
सप्तमी शौण्डैः ॥ व्ल्क्_९३७ = प्_२,१।४० ॥  
सप्तम्यन्तं शौण्डादिभिः प्राग्वत् । अक्षेषु शौण्डः अक्षशोण्ड इत्यादि । द्वितीयातृतीयेत्यादियोगविभागादन्यत्रापि तृतीयादिविभक्तीनां प्रयोगवशात्समासो ज्ञेयः ॥  
    
दिक्सङ्ख्ये सञ्ज्ञायाम् ॥ व्ल्क्_९३८ = प्_२,१।५० ॥  
सञ्ज्ञायामेवेति नियमार्थं सूत्रम् । पूर्वेषुकामशमी । सप्तर्षयः । तेनेह न - उत्तरा वृक्षाः । पञ्च ब्राह्मणाः ॥  
    
तद्धितार्थोत्तरपदसमाहारे च ॥ व्ल्क्_९३९ = प्_२,१।५१ ॥  
तद्धितार्थे विषये उत्तरपदे च परतः समाहारे च वाच्ये दिक्सङ्ख्ये प्राग्वत् । पूर्वस्यां शालायां भवः - पूर्वा शाला इति समासे जाते (सर्वनाम्नो वृत्तिमात्रे पुंवद्भावः) ॥  
    
दिक्पूर्वपदादसञ्ज्ञायां ञः ॥ व्ल्क्_९४० = प्_४,२।१०७ ॥  
अस्माद्भवाद्यर्थे ञः स्यादसञ्ज्ञायाम् ॥  
    
तद्धितेष्वचामादेः ॥ व्ल्क्_९४१ = प्_७,२।११७ ॥  
ञिति णिति च तद्धितेष्वचामादेरचो वृद्धिः स्यात् । यस्येति च । पौर्वशालः । पञ्च गावो धनं यस्येति त्रिपदे बहुव्रीहौ । (द्वन्द्वतत्पुरुषयोरुत्तरपदे नित्य समासवचनम्) ॥  
    
गोरतद्धितलुकि ॥ व्ल्क्_९४२ = प्_५,४।९२ ॥  
गो ऽन्तात्तत्पुरुषाट्टच् स्यात् समासान्तो न तु तद्धितलुकि । पञ्चगवधनः ॥  
    
तत्पुरुषः समानाधिकरणः कर्मधारयः ॥ व्ल्क्_९४३ = प्_१,२।४२ ॥  
    
सङ्ख्यापूर्वो द्विगुः ॥ व्ल्क्_९४४ = प्_२,१।५२ ॥  
तद्धितार्थेत्यत्रोक्तस्त्रिविधः सङ्ख्यापूर्वो द्विगुसञ्ज्ञः स्यात् ॥  
    
द्विगुरेकवचनम् ॥ व्ल्क्_९४५ = प्_२,४।१ ॥  
द्विग्वर्थः समाहार एकवत्स्यात् ॥  
    
स नपुंसकम् ॥ व्ल्क्_९४६ = प्_२,४।१७ ॥  
समाहारे द्विगुर्द्वन्द्वश्च नपुंसकं स्यात् । पञ्चानां गवां समाहारः पञ्चगवम् ।  
    
विशेषणं विशेष्येण बहुलम् ॥ व्ल्क्_९४७ = प्_२,१।५७ ॥  
भेदकं भेद्येन समानाधिकरणेन बहुलं प्राग्वत् । नीलमुत्पलं नीलोत्पलम् । बहुलग्रहणात्क्वचिन्नित्यम् - कृष्णसर्पः । क्वचिन्न - रामो जामदग्न्यः ॥  
    
उपमानानि सामान्यवचनैः ॥ व्ल्क्_९४८ = प्_२,१।५५ ॥  
घन इव श्यामो घनश्यामः । (शाकपार्थिवादीनां सिद्धये उत्तरपदलोपस्योपसङ्ख्यानम्) । शाकप्रियः पार्थिवः शाकपार्थिवः । देवपूजको ब्राह्मणो देवब्राह्मणः ॥  
    
नञ् ॥ व्ल्क्_९४९ = प्_२,१।६ ॥  
नञ् सुपा सह समस्यते ॥  
    
नलोपो नञः ॥ व्ल्क्_९५० = प्_६,३।७३ ॥  
नञो नस्य लोप उत्तरपदे । न ब्राह्मणः अब्राह्मणः ॥  
    
तस्मान्नुडचि ॥ व्ल्क्_९५१ = प्_६,३।७४ ॥  
लुप्तनकारान्नञ उत्तरपदस्याजादेर्नुडागमः स्यात् । अनश्वः । नैकधेत्यादौ तु नशब्देन सह सुप्सुपेति समासः ॥  
    
कुगतिप्रादयः ॥ व्ल्क्_९५२ = प्_२,२।१८ ॥  
एते समर्थेन नित्यं समस्यन्ते । कुत्सितः पुरुषः कुपुरुषः ॥  
    
ऊर्यादिच्विडाचश्च ॥ व्ल्क्_९५३ = प्_१,४।६१ ॥  
ऊर्यादयश्च्व्यन्ता डाजन्ताश्च क्रियायोगे गतिसञ्ज्ञाः स्युः । ऊरीकृत्य । शुक्लीकृत्य । पटपटाकृत्य । सुपुरुषः ॥ (प्रादयो गताद्यर्थे प्रथमया) । प्रगत आचार्यः प्राचार्यः । (अत्यादयः क्रान्ताद्यर्थे द्वितीयया) । अतिक्रान्तो मालामिति विग्रहे - ।  
    
एकविभक्ति चापूर्वनिपाते ॥ व्ल्क्_९५४ = प्_१,२।४४ ॥  
विग्रहे यन्नियतविभक्तिकं तदुपसर्जनसञ्ज्ञं स्यान्न तु तस्य पूर्वनिपातः ॥  
    
गोस्त्रियोरुपसर्जनस्य ॥ व्ल्क्_९५५ = प्_१,२।४८ ॥  
उपसर्जनं यो गोशब्दः स्त्रीप्रत्ययान्तं च तदन्तस्य प्रातिपदिकस्य ह्रस्वः स्यात् । अतिमालः । (अवादयः क्रुष्टाद्यर्थे तृतीयया) । अवक्रुष्टः कोकिलया - अवकोकिलः । (पर्यादयो ग्लानाद्यर्थे चतुर्थ्या) । परिग्लानो ऽध्ययनाय पर्यध्ययनः । (निरादयः क्रान्ताद्यर्थे पञ्चम्या) । निष्क्रान्तः कौशाम्ब्याः - निष्कौशाम्बिः ॥  
    
तत्रोपपदं सप्तमीस्थम् ॥ व्ल्क्_९५६ = प्_३,१।९२ ॥  
सप्तम्यन्ते पदे कर्मणीत्यादौ वाच्यत्वेन स्थितं यत्कुम्भादि तद्वाचकं पदमुपपदसञ्ज्ञं स्यात् ॥  
    
उपपदमदिङ् ॥ व्ल्क्_९५७ = प्_२,२।१९ ॥  
उपपदं सुबन्तं समर्थेन नित्यं समस्यते । अतिङन्तश्चायं समासः । कुम्भम् करोति कुम्भकारः । अतिङ् किम् ? मा भवान् भूत् । माङि लुङिति सप्तमीनिर्देशान्माङुपपदम् । (प।) गतिकारकोपपदानां कृद्भिः सह समासवचनं प्राक् सुबुत्पत्तेः । व्याघ्री । अश्वक्रीती । कच्छपीत्यादि ॥  
    
तत्पुरुषस्याङ्गुलेः सङ्ख्याव्ययादेः ॥ व्ल्क्_९५८ = प्_५,४।८६ ॥  
सङ्ख्याव्ययादेरङ्गुल्यन्तस्य समासान्तो ऽच् स्यात् । द्वे अङ्गुली प्रमाणमस्य द्व्यङ्गुलम् । निर्गतमङ्गुल्यो निरङ्गुलम् ॥  
    
अहःसर्वैकदेशसङ्ख्यातपुण्याच्च रात्रेः ॥ व्ल्क्_९५९ = प्_५,४।८७ ॥  
एभ्यो रात्रेरच् स्याच्चात्सङ्ख्याव्ययादेः । अहर्ग्रहणं द्वन्द्वार्थम् ॥  
    
रात्राह्नाहाः पुंसि ॥ व्ल्क्_९६० = प्_२,४।२९ ॥  
एतदन्तौ द्वन्द्वतत्पुरुषौ पुंस्येव । अहश्च रात्रिश्चाहोरात्रः । सर्वरात्रः । सङ्ख्यातरात्रः । (सङ्ख्यापूर्वं रात्रं क्लीबम्) । द्विरात्रम् । त्रिरात्रम् ॥  
    
राजाहः सखिभ्यष्टच् ॥ व्ल्क्_९६१ = प्_५,४।९१ ॥  
एतदन्तात्तत्पुरुषाट्टच् स्यात् । परमराजः ॥  
    
आन्महतः समानाधिकरणजातीययोः ॥ व्ल्क्_९६२ = प्_६,३।४६ ॥  
महत आकारो ऽन्तादेशः स्यात्समानाधिकरणे उत्तरपदे जातीये च परे । महाराजः । प्रकारवचने जातीयर् । महाप्रकारो महाजातीयः ॥  
    
द्व्यष्टनः सङ्ख्यायामबहुव्रीह्यशीत्योः ॥ व्ल्क्_९६३ = प्_६,३।४७ ॥  
आत्स्यात् । द्वौ च दश च द्वादश । अष्टाविंशतिः ॥  
    
त्रेस्त्रयः ॥ व्ल्क्_९६४ = प्_६,३।४८ ॥  
त्रयोदश । त्रयोविंशतिः । त्रयस्त्रिंशत् ॥  
    
परवल्लिङ्गं द्वन्द्वतत्पुरुषयोः ॥ व्ल्क्_९६५ = प्_२,४।२६ ॥  
एतयोः परपदस्येव लिङ्गं स्यात् । कुक्कुटमयूर्याविमे । मयूरीकुक्कुटाविमौ । (द्विगुप्राप्तापन्नालम्पूर्वगतिसमासेषु प्रतिषेधो वाच्यः) । पञ्चसु कपालेषु संस्कृतः पञ्चकपालः पुरोडाशः ॥  
    
प्राप्तापन्ने च द्वितीयया ॥ व्ल्क्_९६६ = प्_२,२।४ ॥  
समस्येते । अकारश्चानयोरन्तादेशः । प्राप्तो जीविकां प्राप्तजीविकः । आपन्नजीविकः । अलं कुमार्यै - अलङ्कुमारिः । अत एव ज्ञापकात्समासः । निष्कौशाम्बिः ॥  
    
अर्धर्चाः पुंसि च ॥ व्ल्क्_९६७ = प्_२,४।३१ ॥  
अर्धर्चादयः शब्दाः पुंसि क्लीबे च स्युः । अर्धर्चः । अर्धर्चम् । एवं ध्वजतीर्थशरीरमण्डपयूपदेहाङ्कुशपात्रसूत्रादयः । सामान्ये नपुंसकम् । मृदु पचति । प्रातः कमनीयम् ॥  
    
इति तत्पुरुषः ॥ ३ ॥  
    
अथ बहुव्रीहिः  
    
शेषो बहुव्रीहिः ॥ व्ल्क्_९६८ = प्_२,२।२३ ॥  
अधिकारो ऽयं प्राग्द्वन्द्वात् ॥  
    
अनेकमन्यपदार्थे ॥ व्ल्क्_९६९ = प्_२,२।२४ ॥  
अनेकं प्रथमान्तमन्यस्य पदस्यार्थे वर्तमानं वा समस्यते स बहुव्रीहिः ॥  
    
सप्तमीविशेषणे बहुव्रीहौ ॥ व्ल्क्_९७० = प्_२,२।३५ ॥  
सप्तम्यन्तं विशेषणं च बहुव्रीहौ पूर्वं स्यात् । अत एव ज्ञापकाद्व्यधिकरणपदो बहुव्रीहिः ॥  
    
हलन्तात्सप्तम्याः सञ्ज्ञायाम् ॥ व्ल्क्_९७१ = प्_६,३।९ ॥  
हलन्ताददन्ताच्च सप्तम्या अलुक् । कण्ठेकालः । प्राप्तमुदकं यं स प्राप्तोदको ग्रामः । ऊढरथो ऽनड्वान् । उपहृतपशू रुद्रः । उद्धृतौदना स्थाली । पीताम्बरो हरिः । वीरपुरुषको ग्रामः । (प्रादिभ्यो धातुजस्य वाच्यो वा चोत्तरपदलोपः) । प्रपतितपर्णः, प्रपर्णः । (नञो ऽस्त्यर्थानां वाच्यो वा चोत्तरपदलोपः) अविद्यमानपुत्रः, अपुत्रः ॥  
    
स्त्रियाः पुंवद्भाषितपुंस्कादनूङ्समानाधिकरणे स्त्रियामपूरणीप्रियादिषु ॥ व्ल्क्_९७२ = प्_६,३।३४ ॥  
उक्तपुंस्कादनूङ् ऊङोऽभावो ऽस्यामिति बहुव्रीहिः । निपातनात्पञ्चम्या अलुक् षष्ठ्याश्च लुक् । तुल्ये प्रवृत्तिनिमित्ते यदुक्तपुंस्कं तस्मात्पर ऊङोऽभावो यत्र तथाभूतस्य स्त्रीवाचकशब्दस्य पुंवाचकस्येव रूपं स्यात् समानाधिकरणे स्त्रीलिङ्गे उत्तरपदे न तु पूरण्यां प्रियादौ च परतः । गोस्त्रियोरिति ह्रस्वः । चित्रगुः । रूपवद्भार्यः । अनूङ् किम् ? वामोरूभार्यः ॥ पूरण्यां तु - ।  
    
अप्पूरणीप्रमाण्योः ॥ व्ल्क्_९७३ = प्_५,४।११६ ॥  
पूरणार्थप्रत्ययान्तं यत्स्त्रीलिङ्गं तदन्तात्प्रमाण्यन्ताच्च बहुव्रीहे रप्स्यात् । कल्याणी पञ्चमी यासां रात्रीणां ताः कल्याणी पञ्चमा रात्रयः । स्त्री प्रमाणी यस्य स स्त्रीप्रमाणः । अप्रियादिषु किम् ? कल्याणीप्रिय इत्यादि ॥  
    
बहुव्रीहौ सक्थ्यक्ष्णोः स्वाङ्गात्षच् ॥ व्ल्क्_९७४ = प्_५,४।११३ ॥  
स्वाङ्गवाचिसक्थ्यक्ष्यन्ताद्बहुव्रीहेः षच् स्यात् । दीर्घसक्थः । जलजाक्षी । स्वाङ्गात्किम् ? दीर्घसक्थि शकटम् । स्थूलाक्षा वेणुयष्टिः । अक्ष्णो ऽदर्शनादिति वक्ष्यमाणो ऽच् ॥  
    
द्वित्रिभ्यां ष मूर्ध्नः ॥ व्ल्क्_९७५ = प्_५,४।११५ ॥  
आभ्यां मूर्ध्नः षः स्याद्बहुव्रीहौ । द्विमूर्धः । त्रिमूर्धः ॥  
    
अन्तर्बहिभ्यां च लोम्नः ॥ व्ल्क्_९७६ = प्_५,४।११७ ॥  
आभ्यां लोम्नो ऽप्स्याद्बहुव्रीहौ । अन्तर्लोमः । बहिर्लोमः ॥  
    
पादस्य लोपो ऽहस्त्यादिभ्यः ॥ व्ल्क्_९७७ = प्_५,४।१३८ ॥  
हस्त्यादिवर्जितादुपमानात्परस्य पादशब्दस्य लोपः स्याद्बहुव्रीहौ । व्याघ्रस्येव पादावस्य व्याघ्रपात् । अहस्त्यादिभ्यः किम् ? हस्तिपादः । कुसूलपादः ॥  
    
सङ्ख्यासुपूर्वस्य ॥ व्ल्क्_९७८ = प्_५,४।१४० ॥  
पादस्य लोपः स्यात्समासान्तो बहुव्रीहौ । द्विपात् । सुपात् ॥  
    
उद्विभ्यां काकुदस्य ॥ व्ल्क्_९७९ = प्_५,४।१४८ ॥  
लोपः स्यात् । उत्काकुत् । विकाकुत् ॥  
    
पूर्णाद्विभाषा ॥ व्ल्क्_९८० = प्_५,४।१४९ ॥  
पूर्णकाकुत् । पूर्णकाकुदः ॥  
    
सुहृद्दुर्हृदौ मित्रामित्रयोः ॥ व्ल्क्_९८१ = प्_५,४।१५० ॥  
सुदुर्भ्यां हृदयस्य हृद्भावो निपात्यते । सुहृन्मित्रम् । दुर्हृदमित्रः ॥  
    
उरः प्रभृतिभ्यः कप् ॥ व्ल्क्_९८२ = प्_५,४।१५१ ॥  
    
सो ऽपदादौ ॥ व्ल्क्_९८३ = प्_८,३।३८ ॥  
पाशकल्पककाम्येषु विसर्गस्य सः ॥  
    
कस्कादिषु च ॥ व्ल्क्_९८४ = प्_८,३।४८ ॥  
एष्विण उत्तरस्य विसर्गस्य षो ऽन्यस्य तु सः । इति सः । व्यूढोरस्कः ॥  
    
इणः षः ॥ व्ल्क्_९८५ = प्_८,३।३९ ॥  
इण उत्तरस्य विसर्गस्य षः पाशकल्पककाम्येषु परेषु । प्रियसर्पिष्कः ॥  
    
निष्ठा ॥ व्ल्क्_९८६ = प्_२,२।३६ ॥  
निष्ठान्तं बहुव्रीहौ पूर्वं स्यात् । युक्तयोगः ॥  
    
शेषाद्विभाषा ॥ व्ल्क्_९८७ = प्_५,४।१५४ ॥  
अनुक्तसमासान्ताद्बहुव्रीहेः कब्वा । महायशस्कः, महायशाः ॥  
    
इति बहुव्रीहिः ॥ ४ ॥  
    
अथ द्वन्द्वः  
    
चार्थे द्वन्द्वः ॥ व्ल्क्_९८८ = प्_२,२।२९ ॥  
अनेकं सुबन्तं चार्थे वर्तमानं वा समस्यते स द्वन्द्वः । समुच्चयान्वाचयेत रेतरयोगसमाहाराश्चार्थाः । तत्र "ईश्वरं गुरुं च भजस्वऽ; इति परस्परनिरपेक्षस्यानेक स्यैकस्मिन्नन्वयः समुच्चयः । "भिक्षामट गां चानयऽ; इत्यन्यतरस्यानुषङ्गिकत्वेन अन्वयो ऽन्वाचयः । अनयोरसामर्थ्यात्समासो न । "धवखदिरौ छिन्धिऽ; इति मिलितानामन्वय इतरेतरयोगः । "सञ्ज्ञापरिभाषम्ऽ; इति समूहः समाहारः ॥  
    
राजदन्तादिषु परम् ॥ व्ल्क्_९८९ = प्_२,२।३१ ॥  
एषु पूर्वप्रयोगार्हं परं स्यात् । दन्तानां राजानो राजदन्ताः । (धर्मादिष्वनियमः) । अर्थधर्मौ । धर्मार्थावित्यादि ॥  
    
द्वन्द्वे घि ॥ व्ल्क्_९९० = प्_२,२।३२ ॥  
द्वन्द्वे घिसञ्ज्ञं पूर्वं स्यात् । हरिश्च हरश्च हरिहरौ ॥  
    
अजाद्यदन्तम् ॥ व्ल्क्_९९१ = प्_२,२।३३ ॥  
द्वन्द्वे पूर्वं स्यात् । ईशकृष्णौ ॥  
    
अल्पाच्तरम् ॥ व्ल्क्_९९२ = प्_२,२।३४ ॥  
शिवकेशवौ ॥  
    
पिता मात्रा ॥ व्ल्क्_९९३ = प्_१,२।७० ॥  
मात्रा सहोक्तौ पिता वा शिष्यते । माता च पिता च पितरौ, मातापितरौ वा ॥  
    
द्वन्द्वश्च प्राणितूर्यसेनाङ्गानाम् ॥ व्ल्क्_९९४ = प्_२,४।२ ॥  
एषां द्वन्द्व एकवत् । पाणिपादम् । मार्दङ्गिकवैणविकम् । रथिकाश्वारोहम् ॥  
    
द्वन्द्वाच्चुदषहान्तात्समाहारे ॥ व्ल्क्_९९५ = प्_५,४।१०६ ॥  
चवर्गान्ताद्दषहान्ताच्च द्वन्द्वाट्टच् स्यात्समाहारे । वाक् च त्वक् च वाक्त्वचम् । त्वक्स्रजम् । शमीदृषदम् । वाक्त्विषम् । छत्रोपानहम् । समाहारे किम् ? प्रावृट्शरदौ ॥  
    
इति द्वन्द्वः ॥ ५ ॥  
    
अथ समासान्ताः  
    
ऋक्पूरब्धूःपथामानक्षे ॥ व्ल्क्_९९६ = प्_५,४।७४ ॥  
अ अनक्षे इतिच्छेदः । ऋगाद्यन्तस्य समासस्य अप्रत्ययो ऽन्तावयवो ऽक्षे या धूस्तदन्तस्य तु न । अर्धर्चः । विष्णुपुरम् । विमलापं सरः । राजधुरा । अक्षे तु अक्षधूः । दृढधूरक्षः । सखिपथः । रम्यपथो देशः ॥  
    
अक्ष्णो ऽदर्शनात् ॥ व्ल्क्_९९७ = प्_५,४।७६ ॥  
अचक्षुःपर्यायादक्ष्णो ऽच् स्यात्समासान्तः । "गवामक्षीव गवाक्षःऽ; ॥  
    
उपसर्गादध्वनः ॥ व्ल्क्_९९८ = प्_५,४।८५ ॥  
प्रगतो ऽध्वानं प्राध्वो रथः ॥  
    
न पूजनात् ॥ व्ल्क्_९९९ = प्_५,४।६९ ॥  
पूजनार्थात्परेभ्यः समासान्ता न स्युः । सुराजा । अतिराजा ॥  
    
इति समासान्ताः ॥  
    
अथ तद्धिताः, तत्रादौ साधारणप्रत्ययाः  
    
समर्थानां प्रथमाद्वा ॥ व्ल्क्_१००० = प्_४,१।८२ ॥  
इदं पदत्रयमधिक्रियते प्राग्दिश इति यावत् ॥  
    
अश्वपत्यादिभ्यश्च ॥ व्ल्क्_१००१ = प्_४,१।८४ ॥  
एभ्यो ऽण् स्यात्प्राग्दीव्यतीयेष्वर्थेषु । अश्वपतेरपत्यादि आश्वपतम् । गाणपतम् ॥  
    
दित्यदित्यादित्यपत्युत्तरपदाण्ण्यः ॥ व्ल्क्_१००२ = प्_७,२।११७ ॥  
दित्यादिभ्यः पत्युततरपदाच्च प्राग्दीव्यतियेष्वर्थेषु ण्यः स्यात् । अणो ऽपवादः । दितेरपत्यं दैत्यः । अदितेरादित्यस्य वा ॥  
    
हलो यमां यमि लोपः ॥ व्ल्क्_१००३ = प्_४,१।८५ ॥  
हलः परस्य यमो लोपः स्याद् वा यमि । इति यलोपः । आदित्यः । प्राजापत्यः । (देवाद्यञञौ) । दैव्यम्। दैवम् । (बहिषष्टिलोपो यञ्च) । बाह्यः (ईकक्च) ॥  
    
किति च ॥ व्ल्क्_१००४ = प्_७,२।११८ ॥  
किति तद्धिते चाचामादेरचो वृद्धिः स्यात् । वाहीकः । (गोरजादिप्रसङ्गे यत्) । गोरपत्यादि गव्यम् ॥  
    
उत्सादिभ्यो ऽञ् ॥ व्ल्क्_१००५ = प्_४,१।८६ ॥  
औत्सः ॥  
    
इत्यपत्यादिविकारान्तार्थ साधारणप्रत्ययाः ॥ १ ॥  
    
अथापत्याधिकारः  
    
स्त्रीपुंसाभ्यां नञ्स्नञौ भवनात् ॥ व्ल्क्_१००६ = प्_४,१।८७ ॥  
धान्यानां भवन इत्यतः प्रागर्थेषु स्त्रीपुंसाभ्यां क्रमान्नञ्स्नञौ स्तः । स्त्रैणः । पैंस्नः ॥  
    
तस्यापत्यम् ॥ व्ल्क्_१००७ = प्_४,१।९२ ॥  
षष्ठ्यन्तात्कृतसन्धेः समर्थादपत्येर्ऽथे उक्ता वक्ष्यमाणाश्च प्रत्यया वा स्युः ॥  
    
ओर्गुणः ॥ व्ल्क्_१००८ = प्_६,४।१४६ ॥  
उवर्णान्तस्य भस्य गुणस्तद्धिते । उपगोरपत्यमौपगवः । आश्वपतः । दैत्यः । औत्सः । स्त्रैणः । पैंस्नः ॥  
    
अपत्यं पौत्रप्रभृति गोत्रम् ॥ व्ल्क्_१००९ = प्_४,१।१६२ ॥  
अपत्यत्वेन विवक्षितं पौत्रादि गोत्रसञ्ज्ञं स्यात् ॥  
    
एको गोत्रे ॥ व्ल्क्_१०१० = प्_४,१।९३ ॥  
गोत्रे एक एवापत्यप्रत्ययः स्यात् । उपगोर्गोत्रापत्यमौपगवः ॥  
    
गर्गादिभ्यो यञ् ॥ व्ल्क्_१०११ = प्_४,१।१०५ ॥  
गोत्रापत्ये । गर्गस्य गोत्रापत्यं गार्ग्यः । वात्स्यः ॥  
    
यञञोश्च ॥ व्ल्क्_१०१२ = प्_२,४।६४ ॥  
गोत्रे यद्यञन्तमञन्तं च तदवयवयोरेतयोर्लुक् स्यात्तत्कृते बहुत्वे न तु स्त्रियाम् । गर्गाः । वत्साः ॥  
    
जीवति तु वंश्ये युवा ॥ व्ल्क्_१०१३ = प्_४,१।१६३ ॥  
वंश्ये पित्रादौ जीवति पौत्रादेर्यदपत्यं चतुर्थादि तद्युवसञ्ज्ञमेव स्यात् ॥  
    
गोत्राद्यून्यस्त्रियाम् ॥ व्ल्क्_१०१४ = प्_४,१।९४ ॥  
यून्यपत्ये गोत्रप्रत्ययान्तादेव प्रत्ययः स्यात्, स्त्रियां तु न युवसञ्ज्ञा ॥  
    
यञिञोश्च ॥ व्ल्क्_१०१५ = प्_४,१।१०१ ॥  
गोत्रे यौ यञिञौ तदन्तात्फक् स्यात् ॥  
    
आयनेयीनीयियः फढखछघां प्रत्ययादीनाम् ॥ व्ल्क्_१०१६ = प्_७,१।२ ॥  
प्रत्ययादेः फस्य आयन्, ढस्य एय्, खस्य ईन्, छस्य ईय्, घस्य इय् एते स्युः। गर्गस्य युवापत्यं गार्ग्यायणः । दाक्षायणः ॥  
    
अत इञ् ॥ व्ल्क्_१०१७ = प्_४,१।९५ ॥  
अपत्येर्ऽथे । दाक्षिः ॥  
    
बाह्वादिभ्यश्च ॥ व्ल्क्_१०१८ = प्_४,१।९६ ॥  
बाहविः । औडुलोमिः । (लोम्नो ऽपत्येषु बहुष्वकारो वक्तव्यः) । उडुलोमाः । आकृतिगणो ऽयम् ॥  
    
अनृष्यानन्तर्ये बिदादिभ्यो ऽञ् ॥ व्ल्क्_१०१९ = प्_४,१।१०४ ॥  
एभ्यो ऽञ् गोत्रे । ये त्वत्रानृषयस्तेभ्यो ऽपत्ये ऽन्यत्र तु गोत्रे । बिदस्य गोत्रं बैदः । बैदौ । बिदाः । पुत्रस्यापत्यं पौत्रः । पौत्रौ । पौत्राः । एवं दौहित्रादयः ॥  
    
शिवादिभ्यो ऽण् ॥ व्ल्क्_१०२० = प्_४,१।११२ ॥  
अपत्ये । शैवः । गाङ्गः ॥  
    
ऋष्यन्धकवृष्णिकुरुभ्यश्च ॥ व्ल्क्_१०२१ = प्_४,१।११४ ॥  
ऋषिभ्यः - वासिष्ठः । वैश्वामित्रः । अन्धकेभ्यः - श्वाफल्कः । वृष्णिभ्यः - वासुदेवः । कुरुभ्यः - नाकुलः । साहदेवः ॥  
    
मातुरुत्सङ्ख्यासम्भद्रपूर्वायाः ॥ व्ल्क्_१०२२ = प्_४,१।११५ ॥  
सङ्ख्यादिपूर्वस्य मातृशब्दस्योदादेशः स्यादण् प्रत्ययश्च । द्वैमातुरः । षाण्मातुरः । साम्मातुरः । भाद्रमातुरः ॥  
    
स्त्रीभ्यो ढक् ॥ व्ल्क्_१०२३ = प्_४,१।१२० ॥  
स्त्रीप्रत्ययान्तेभ्यो ढक् । वैनतेयः ॥  
    
कन्यायाः कनीन च ॥ व्ल्क्_१०२४ = प्_४,१।११६ ॥  
चादण् । कानीनो व्यासः कर्णश्च ॥  
    
राजश्वशुराद्यत् ॥ व्ल्क्_१०२५ = प्_४,१।१३७ ॥  
(राज्ञो जातावेवेति वाच्यम्) ॥  
    
ये चाभावकर्मणोः ॥ व्ल्क्_१०२६ = प्_६,४।१६८ ॥  
यादौ तद्धिते परे ऽन् प्रकृत्या स्यान्न तु भावकर्मणोः । राजन्यः । जातावेवेति किम् ? - ।  
    
अन् ॥ व्ल्क्_१०२७ = प्_६,४।१६७ ॥  
अन् प्रकृत्या स्यादणि परे । राजनः । श्वशुर्यः ॥  
    
क्षत्त्राद् घः ॥ व्ल्क्_१०२८ = प्_४,१।१३८ ॥  
क्षत्त्रियः । जातावित्येव। क्षात्त्रिरन्यत्र ॥  
    
रेवत्यादिभ्यष्ठक् ॥ व्ल्क्_१०२९ = प्_४,१।१४६ ॥  
    
ठस्येकः ॥ व्ल्क्_१०३० = प्_७,३।५० ॥  
अङ्गात्परस्य ठस्येकादेशः स्यात् । रैवतिकः ॥  
    
जनपदशब्दात्क्षत्त्रियादञ् ॥ व्ल्क्_१०३१ = प्_४,१।१६८ ॥  
जनपदक्षत्त्रियवाचकाच्छब्दादञ् स्यादपत्ये । पाञ्चालः । (क्षत्त्रियसमान शब्दाज्जनपदात्तस्य राजन्यपत्यवत्) । पञ्चालानां राजा पाञ्चालः । (पूरोरण् वक्तव्यः) । पौरवः । (पाण्डोर्ड्यण्) । पाण्ड्यः ॥  
    
कुरुनादिभ्यो ण्यः ॥ व्ल्क्_१०३२ = प्_४,१।१७२ ॥  
कौरव्यः । नैषध्यः ॥  
    
ते तद्राजाः ॥ व्ल्क्_१०३३ = प्_४,१।१७४ ॥  
अञादयस्तद्राजसञ्ज्ञाः स्युः ॥  
    
तद्राजस्य बहुषु तेनैवास्त्रियाम् ॥ व्ल्क्_१०३४ = प्_२,४।६२ ॥  
बहुष्वर्थेषु तद्राजस्य लुक् तदर्थकृते बहुत्वे न तु स्त्रियाम् । इक्ष्वाकवः । पञ्चालाः इत्यादि ॥  
    
कम्बोजाल्लुक् ॥ व्ल्क्_१०३५ = प्_४,१।१७५ ॥  
अस्मात्तद्राजस्य लुक् । कम्बोजः । कम्बोजौ । (कम्बोजादिभ्य इति वक्तव्यम्) । चोलः । शकः । केरलः । यवनः ॥  
    
इत्यपत्याधिकारः ॥ २ ॥  
    
अथ रक्ताद्यर्थकाः  
    
तेन रक्तं रागात् ॥ व्ल्क्_१०३६ = प्_४,२।१ ॥  
अण् स्यात् । रज्यते ऽनेनेति रागः । काषायेण रक्तं वस्त्रं काषायम् ॥  
    
नक्षत्रेण युक्तः कालः ॥ व्ल्क्_१०३७ = प्_४,२।३ ॥  
अण् स्यात् । (तिष्यपुष्ययोर्नक्षत्राणि यलोप इति वाच्यम्) । पुष्येण युक्तं पौषमहः ॥  
    
लुबविशेषे ॥ व्ल्क्_१०३८ = प्_४,२।४ ॥  
पूर्वेण विहितस्य लुप् स्यात् षष्टिदण्डात्मकस्य कालस्यावान्तरविशेषश्चेन्न गम्यते । अद्य पुष्यः ॥  
    
दृष्टं साम ॥ व्ल्क्_१०३९ = प्_४,२।७ ॥  
तेनेत्येव । वसिष्ठेन दृष्टं वासिष्ठं साम ॥  
    
वामदेवाड्ड्यड्ड्यौ ॥ व्ल्क्_१०४० = प्_४,२।९ ॥  
वामदेवेन दृष्टं साम वामदेव्यम् ॥  
    
परिवृतो रथः ॥ व्ल्क्_१०४१ = प्_४,२।१० ॥  
अस्मिन्नर्थे ऽण् प्रत्ययो भवति । वस्त्रेण परिवृतो वास्त्रो रथः ॥  
    
तत्रोद्धृतममत्रेभ्यः ॥ व्ल्क्_१०४२ = प्_४,२।१४ ॥  
शरावे उद्धृतः शाराव ओदनः ॥  
    
संस्कृतं भक्षाः ॥ व्ल्क्_१०४३ = प्_४,२।१६ ॥  
सप्तम्यन्तादण् स्यात्संस्कृतेर्ऽथे यत्संस्कृतं भक्षाश्चेत्ते स्युः । भ्राष्ट्रेषु संस्कृता भ्राष्ट्रा यवाः ॥  
    
सास्य देवता ॥ व्ल्क्_१०४४ = प्_४,२।२४ ॥  
इन्द्रो देवतास्येति ऐन्द्रं हविः । पाशुपतम् । बार्हस्पत्यम् ॥  
    
शुक्राद्घन् ॥ व्ल्क्_१०४५ = प्_४,२।२६ ॥  
शुक्रियम् ॥  
    
सोमाट्ट्यण् ॥ व्ल्क्_१०४६ = प्_४,२।३० ॥  
सौम्यम् ॥  
    
वाय्वृतुपित्रुषसो यत् ॥ व्ल्क्_१०४७ = प्_४,२।३१ ॥  
वायव्यम् । ऋतव्यम् ॥  
    
रीङ् ऋतः ॥ व्ल्क्_१०४८ = प्_७,४।२७ ॥  
अकृद्यकारे असार्वधातुके यकारे च्वौ च परे ऋदन्ताङ्गस्य रीङादेशः । यस्येति च । पित्र्यम् । उषस्यम् ॥  
    
पितृव्यमातुलमातामहपितामहाः ॥ व्ल्क्_१०४९ = प्_४,२।३६ ॥  
एते निपात्यन्ते । पितुर्भ्राता पितृव्यः । मातुर्भ्राता मातुलः । मातुः पिता मातामहः । पितुः पिता पितामहः ॥  
    
तस्य समूहः ॥ व्ल्क्_१०५० = प्_४,२।३७ ॥  
काकानां समूहः काकम् ॥  
    
भिक्षादिभ्यो ऽण् ॥ व्ल्क्_१०५१ = प्_६,४।१४६ ॥  
भिक्षाणां समूहो भैक्षम् । गर्भिणीनां समूहो गार्भिणम् । इह (भस्याढे तद्धिते) । इति पुंवद्भावे कृते - ।  
    
इनण्यनपत्ये ॥ व्ल्क्_१०५२ = प्_४,२।३७ ॥  
अनपत्यार्थे ऽणि परे इन् प्रकृत्या स्यात् । तेन नस्तद्धित इति टिलोपो न । युवतीनां समूहो यौवनम् ॥  
    
ग्रामजनबन्धुभ्यस्तल् ॥ व्ल्क्_१०५३ = प्_४,२।४३ ॥  
तलन्तं स्त्रियाम् । ग्रमता । जनता । बन्धुता । (गजसहायाभ्यां चेति वक्तव्यम्) । गजता । सहायता । (अह्नः खः क्रतौ) । अहीनः ॥  
    
अचित्तहस्तिधेनोष्ठक् ॥ व्ल्क्_१०५४ = प्_४,२।४७ ॥  
    
इसुसुक्तान्तात्कः ॥ व्ल्क्_१०५५ = प्_७,३।५१ ॥  
इस् उस् उक्तान्तात्परस्य ठस्य कः । साक्तुकम् । हास्तिकम् । धैनुकम् ॥  
    
तदधीते तद्वेद ॥ व्ल्क्_१०५६ = प्_४,२।५९ ॥  
    
न य्वाभ्याम् पदान्ताभ्यां पूर्वौ तु ताभ्यामैच् ॥ व्ल्क्_१०५७ = प्_७,३।३ ॥  
पदान्ताभ्यां यकारवकाराभ्यां परस्य न वृद्धिः किन्तु ताभ्यां पूर्वौ क्रमादैजावागमौ स्तः। व्याकरणमधीते वेद वा वैयाकरणः ॥  
    
क्रमादिभ्यो वुन् ॥ व्ल्क्_१०५८ = प्_४,२।६१ ॥  
क्रमकः । पदकः । शिक्षकः । मीमांसकः ॥  
    
इति रक्ताद्यर्थकाः ॥ ३ ॥  
    
अथ चातुरर्थिकाः  
    
तदस्मिन्नस्तीति देशे तन्नाम्नि ॥ व्ल्क्_१०५९ = प्_४,२।६७ ॥  
उदुम्बराः सन्त्यस्मिन्देशे औदुम्बरो देशः ॥  
    
तेन निर्वृत्तम् ॥ व्ल्क्_१०६० = प्_४,२।६८ ॥  
कुशाम्बेन निर्वृत्ता नगरी कौशाम्बी ॥  
    
तस्य निवासः ॥ व्ल्क्_१०६१ = प्_४,२।६९ ॥  
शिबीनां निवासो देशः शैबः ॥  
    
अदूरभवश्च ॥ व्ल्क्_१०६२ = प्_४,२।७० ॥  
विदिशाया अदूरभवं नगरं वैदिशम् ॥  
    
जनपदे लुप् ॥ व्ल्क्_१०६३ = प्_१,२।५१ ॥  
जनपदे वाच्ये चातुरर्थिकस्य लुप् ॥  
    
लुपि युक्तवद्व्यक्तिवचने ॥ व्ल्क्_१०६४ = प्_१,२।५१ ॥  
लुपि सति प्रकृतिवल्लिङ्गवचने स्तः । पञ्चालानां निवासो जनपदः पञ्चालाः। कुरवः । अङ्गाः। वङ्गाः । कलिङ्गाः ॥  
    
वरणादिभ्यश्च ॥ व्ल्क्_१०६५ = प्_४,२।८२ ॥  
अजनपदार्थ आरम्भः । वरणानामदूरभवं नगरं वरणाः ॥  
    
कुमुदनडवेतसेभ्यो ड्मतुप् ॥ व्ल्क्_१०६६ = प्_४,२।८७ ॥  
    
झयः ॥ व्ल्क्_१०६७ = प्_८,२।१० ॥  
झयन्तान्मतोर्मस्य वः । कुमुद्वान् । नड्वान् ॥  
    
मादुपधायाश्च मतोर्वो ऽयवादिभ्यः ॥ व्ल्क्_१०६८ = प्_८,२।९ ॥  
मवर्णावर्णान्तान्मवर्णावर्णोपधाच्च यवादिवर्जितात्परस्य मतोर्मस्य वः । वेतस्वान् ॥  
    
नडशादाड्ड्वलच् ॥ व्ल्क्_१०६९ = प्_४,२।८८ ॥  
नड्वलः । शाद्वलः ॥  
    
शिखाया वलच् ॥ व्ल्क्_१०७० = प्_४,२।८९ ॥  
शिखावलः ॥  
    
इति चातुरर्थिकाः ॥ ४ ॥  
    
अथ शैषिकाः  
    
शेषे ॥ व्ल्क्_१०७१ = प्_४,१।९२ ॥  
अपत्यादिचतुरर्थ्यन्तादन्योर्ऽथः शेषस्तत्राणादयः स्युः । चक्षुषा गृह्यते चाक्षुषं रूपम् । श्रावणः शब्दः । औपनिषदः पुरुषः । दृषदि पिष्टा दार्षदाः सक्तवः । चतुर्भिरुह्यं चातुरं शकटम् । चतुर्दश्यां दृश्यते चातुर्दशं रक्षः । "तस्य विकारःऽ; इत्यतः प्राक् शेषाधिकारः ॥  
    
राष्ट्रावारपाराद्घखौ ॥ व्ल्क्_१०७२ = प्_४,२।९३ ॥  
आभ्यां क्रमाद् घखौ स्तः शेषे । राष्ट्रे जातादिः राष्ट्रियः। अवारपारीणः। (अवारपाराद्विगृहीतादपि विपरीताच्चेति वक्तव्यम्) । अवारीणः। पारीणः। पारावारीणः। इह प्रकृतिविशेषाद् घादयष्ट्युट्युलन्ताः प्रत्यया उच्यन्ते तेषां जातादयोर्ऽथविशेषाः समर्थ विभक्तयश्च वक्ष्यन्ते ॥  
    
ग्रामाद्यखञौ ॥ व्ल्क्_१०७३ = प्_४,२।९४ ॥  
ग्राम्यः । ग्रामीणः ॥  
    
नद्यादिभ्यो ढक् ॥ व्ल्क्_१०७४ = प्_४,२।९७ ॥  
नादेयम् । माहेयम् । वाराणसेयम् ॥  
    
दक्षिणापश्चात्पुरसस्त्यक् ॥ व्ल्क्_१०७५ = प्_४,२।९८ ॥  
दाक्षिणात्यः । पाश्चात्यः । पौरस्त्यः ॥  
    
द्युप्रागपागुदक्प्रतीचो यत् ॥ व्ल्क्_१०७६ = प्_४,२।१०१ ॥  
दिव्यम् । प्राच्यम् । अपाच्यम् । उदीच्यम् । प्रतीच्यम् ॥  
    
अव्ययात्त्यप् ॥ व्ल्क्_१०७७ = प्_४,२।१०४ ॥  
(अमेहक्वतसित्रेभ्य एव) । अमात्यः । इहत्यः । क्वत्यः । ततस्त्यः । तत्रत्यः । (त्यब्नेर्ध्रुव इति वक्तव्यम्) । नित्यः ॥  
    
वृद्धिर्यस्याचामादिस्तद्वृद्धम् ॥ व्ल्क्_१०७८ = प्_१,१।७३ ॥  
यस्य समुदायस्याचां मध्ये आदिर्वृद्धिस्तद्वृद्धसञ्ज्ञं स्यात् ॥  
    
त्यदादीनि च ॥ व्ल्क्_१०७९ = प्_१,१।७४ ॥  
वृद्धसञ्ज्ञानि स्युः ॥  
    
वृद्धाच्छः ॥ व्ल्क्_१०८० = प्_४,२।११४ ॥  
शालीयः । मालीयः । तदीयः । (वा नामधेयस्य वृद्धसञ्ज्ञा वक्तव्या) । देवदत्तीयः, दैवदत्तः ॥  
    
गहादिभ्यश्च ॥ व्ल्क्_१०८१ = प्_४,२।१३८ ॥  
गहीयः ॥  
    
युष्मदस्मदोरन्यतरस्यां खञ् च ॥ व्ल्क्_१०८२ = प्_४,३।१ ॥  
चाच्छः । पक्षे ऽण् । युवयोर्युष्माकं युष्मदीयः, अस्मदीयः ॥  
    
तस्मिन्नणि च युष्माकास्माकौ ॥ व्ल्क्_१०८३ = प्_४,३।२ ॥  
युष्मदस्मदोरेतावादेशौ स्तः खञ्यणि च । यौष्माकीणः । आस्माकीनः । यौष्माकः । आस्माकः ॥  
    
तवकममकावेकवचने ॥ व्ल्क्_१०८४ = प्_४,३।३ ॥  
एकार्थवाचिनोर्युष्मदस्मदोस्तवकममकौ स्तः खञि अणि च । तावकीनः । तावकः । मामकीनः । मामकः । छे तु - ।  
    
प्रत्ययोत्तरपदयोश्च ॥ व्ल्क्_१०८५ = प्_७,२।९८ ॥  
मपर्यन्तयोरेतयोरेकार्थवाचिनोस्त्वमौ स्तः प्रत्यये उत्तरपदे च परतः । त्वदीयः । मदीयः । त्वत्पुत्रः । मत्पुत्रः ॥  
    
मध्यान्मः ॥ व्ल्क्_१०८६ = प्_४,३।८ ॥  
मध्यमः ॥  
    
कालाट्ठञ् ॥ व्ल्क्_१०८७ = प्_४,३।११ ॥  
कालवाचिभ्यष्ठञ् स्यात् । कालिकम् । मासिकम् । सांवत्सरिकम् । (अव्ययानां भमात्रे टिलोपः) । सायम्प्रातिकः । पौनः पुनिकः ॥  
    
प्रावृष एण्यः ॥ व्ल्क्_१०८८ = प्_४,३।१७ ॥  
प्रावृषेण्यः ॥  
    
सायञ्चिरम्प्राह्णेप्रगे ऽव्ययेभ्यष्ट्युट्युलौ तुट् च ॥ व्ल्क्_१०८९ = प्_४,३।२३ ॥  
सायमित्यादिभ्यश्चतुर्भ्यो ऽव्ययेभ्यश्च कालवाचिभ्यष्ट्युट्युलौ स्तस्तयोस्तुट् च । सायन्तनम् । चिरन्तनम् । प्राह्णे प्रगे अनयोरेदन्तत्वं निपात्यते । प्राह्णेतनम् । प्रगेतनम् । दोषातनम् ॥  
    
तत्र जातः ॥ व्ल्क्_१०९० = प्_४,३।२५ ॥  
सप्तमीसमर्थाज्जात इत्यर्थे ऽणादयो घादयश्च स्युः । स्रुग्घ्ने जातः स्रौग्घ्नः । उत्से जात औत्सः । राष्ट्रे जातो राष्ट्रियः । अवारपारे जातः अवारपारीणः, इत्यादि॥  
    
प्रावृषष्ठप् ॥ व्ल्क्_१०९१ = प्_४,३।२६ ॥  
एण्यापवादः । प्रावृषिकः ॥  
    
प्रायभवः ॥ व्ल्क्_१०९२ = प्_४,३।३९ ॥  
तत्रेत्येव । स्रुग्घ्ने प्रायेण बाहुल्येन भवति स्रौग्घ्नः ॥  
    
सम्भूते ॥ व्ल्क्_१०९३ = प्_४,३।४१ ॥  
स्रुग्घ्ने सम्भवति स्रौग्घ्नः ॥  
    
कोशाड्ढञ् ॥ व्ल्क्_१०९४ = प्_४,३।४२ ॥  
कौशेयम् वस्त्रम् ॥  
    
तत्र भवः ॥ व्ल्क्_१०९५ = प्_४,३।५३ ॥  
स्रुग्घ्ने भवः स्रौग्घ्नः । औत्सः । राष्ट्रियः ॥  
    
दिगादिभ्यो यत् ॥ व्ल्क्_१०९६ = प्_४,३।५४ ॥  
दिश्यम् । वर्ग्यम् ॥  
    
शरीरावयवाच्च ॥ व्ल्क्_१०९७ = प्_४,३।५५ ॥  
दन्त्यम् । कण्ठ्यम् । (अध्यात्मादेष्ठञिष्यते) अध्यात्मं भवमाध्यात्मिकम् ॥  
    
अनुशतिकादीनां च ॥ व्ल्क्_१०९८ = प्_७,३।२० ॥  
एषामुभयपदवृद्धिर्ञिति णिति किति च। आधिदैविकम्। आधिभौतिकम्। ऐहलौकिकम्। पारलोकिकम्। आकृतिगणो ऽयम् ॥  
    
जिह्वामूलाङ्गुलेश्छः ॥ व्ल्क्_१०९९ = प्_४,३।६२ ॥  
जिह्वामूलीयम् । अङ्गुलीयम् ॥  
    
वर्गान्ताच्च ॥ व्ल्क्_११०० = प्_४,३।६३ ॥  
कवर्गीयम् ॥  
    
तत आगतः ॥ व्ल्क्_११०१ = प्_४,३।७४ ॥  
स्रुग्घ्नादागतः स्रौग्घ्नः ॥  
    
ठगायस्थानेभ्यः ॥ व्ल्क्_११०२ = प्_४,३।७५ ॥  
शुल्कशालाया आगतः शौल्कशालिकः ॥  
    
विद्यायोनिसम्बन्धेभ्यो वुञ् ॥ व्ल्क्_११०३ = प्_४,३।७७ ॥  
औपाध्यायकः । पैतामहकः ॥  
    
हेतुमनुष्येभ्यो ऽन्यतरस्यां रूप्यः ॥ व्ल्क्_११०४ = प्_४,३।८१ ॥  
समादागतं समरूप्यम् । पक्षे - गहादित्वाच्छः । समीयम् । विषमीयम् । देवदत्तरूप्यम् । दैवदत्तम् ॥  
    
मयट् च ॥ व्ल्क्_११०५ = प्_४,३।८२ ॥  
सममयम् । देवदत्तमयम् ॥  
    
प्रभवति ॥ व्ल्क्_११०६ = प्_४,३।८३ ॥  
हिमवतः प्रभवति हैमवती गङ्गा ॥  
    
तद्गच्छति पथिदूतयोः ॥ व्ल्क्_११०७ = प्_४,३।८५ ॥  
स्रुग्घ्नं गच्छति स्रौग्ध्नः पन्था दूतो वा ॥  
    
अभिनिष्क्रामति द्वारम् ॥ व्ल्क्_११०८ = प्_४,३।८६ ॥  
स्रुग्घ्नमभिनिष्क्रामति स्रौग्घ्नं कान्यकुब्जद्वारम् ॥  
    
अधिकृत्य कृते ग्रन्थे ॥ व्ल्क्_११०९ = प्_४,३।८७ ॥  
शारीरकमधिकृत्य कृतो ग्रन्थः शारीरकीयः ॥  
    
सो ऽस्य निवासः ॥ व्ल्क्_१११० = प्_४,३।८९ ॥  
स्रुग्घ्नो निवासो ऽस्य स्रौग्घ्नः ॥  
    
तेन प्रोक्तम् ॥ व्ल्क्_११११ = प्_४,३।१०१ ॥  
पाणिनिना प्रोक्तं पाणिनीयम् ॥  
    
तस्येदम् ॥ व्ल्क्_१११२ = प्_४,३।१२० ॥  
उपगोरिदम् औपगवम् ॥  
    
इति शैषिकाः ॥ ५ ॥  
    
अथ विकारार्थकाः  
    
तस्य विकारः ॥ व्ल्क्_१११३ = प्_४,३।१३४ ॥  
(अश्मनो विकारे टिलोपो वक्तव्यः) । अश्मनो विकारः आश्मः । भास्मनः । मार्त्तिकः ॥  
    
अवयवे च प्राण्योषधिवृक्षेभ्यः ॥ व्ल्क्_१११४ = प्_४,३।१३५ ॥  
चाद्विकारे । मयूरस्यावयवो विकारो वा मायूरः । मौर्वं काण्डं भस्म वा । पैप्पलम् ॥  
    
मयड्वैतयोर्भाषायामभक्ष्याच्छादनयोः ॥ व्ल्क्_१११५ = प्_४,३।१४३ ॥  
प्रकृतिमात्रान्मयड्वा स्यात् विकारावयवयोः। अश्ममयम्, आश्मनम्। अभक्ष्येत्यादि किम्? मौद्गः सूपः। कार्पासमाच्छादनम् ॥  
    
नित्यं वृद्धशरादिभ्यः ॥ व्ल्क्_१११६ = प्_४,३।१४४ ॥  
आम्रमयम् । शरमयम् ॥  
    
गोश्च पुरीषे ॥ व्ल्क्_१११७ = प्_४,३।१४५ ॥  
गोः पुरीषं गोमयम् ॥  
    
गोपयसोर्यत् ॥ व्ल्क्_१११८ = प्_४,३।१६० ॥  
गव्यम् । पयस्यम् ॥  
    
इति विकारार्थाः । (प्राग्दीव्यतीयाः) ॥ ६ ॥  
    
अथ ठगधिकारः  
    
प्राग्वहतेष्ठक् ॥ व्ल्क्_१११९ = प्_४,४।१ ॥  
तद्वहतीत्यतः प्राक् ठगधिक्रियते ॥  
    
तेन दीव्यति खनति जयति जितम् ॥ व्ल्क्_११२० = प्_४,४।२ ॥  
अक्षैर्दीव्यति खनति जयति जितो वा आक्षिकः ॥  
    
संस्कृतम् ॥ व्ल्क्_११२१ = प्_४,४।३ ॥  
दध्ना संस्कृतम् दाधिकम् । मारीचिकम् ॥  
    
तरति ॥ व्ल्क्_११२२ = प्_४,४।५ ॥  
तेनेत्येव । उडुपेन तरति औडुपिकः ॥  
    
चरति ॥ व्ल्क्_११२३ = प्_४,४।८ ॥  
तृतीयान्ताद्गच्छति भक्षयतीत्यर्थयोष्ठक् स्यात् । हस्तिना चरति हास्तिकः । दध्ना चरति दाधिकः ॥  
    
संसृष्टे ॥ व्ल्क्_११२४ = प्_४,४।२२ ॥  
दध्ना संसृष्टं दाधिकम् ॥  
    
उञ्छति ॥ व्ल्क्_११२५ = प्_४,४।३२ ॥  
बदराण्युञ्छति बादरिकः ॥  
    
रक्षति ॥ व्ल्क्_११२६ = प्_४,४।३३ ॥  
समाजं रक्षति सामाजिकः ॥  
    
शब्ददर्दुरं करोति ॥ व्ल्क्_११२७ = प्_४,४।३४ ॥  
शब्दं करोति शाब्दिकः । दर्दुरं करोति दार्दुरिकः ॥  
    
धर्मं चरति ॥ व्ल्क्_११२८ = प्_४,४।४१ ॥  
धार्मिकः (अधर्माच्चेति वक्तव्यम्) । आधर्मिकः ॥  
    
शिल्पम् ॥ व्ल्क्_११२९ = प्_४,४।५५ ॥  
मृदङ्गवादनं शिल्पमस्य मार्दङ्गिकः ॥  
    
प्रहरणम् ॥ व्ल्क्_११३० = प्_४,४।५७ ॥  
तदस्येत्येव । असिः प्रहरणमस्य आसिकः । धानुष्कः ॥  
    
शीलम् ॥ व्ल्क्_११३१ = प्_४,४।६१ ॥  
अपूपभक्षणं शीलमस्य आपूपिकः ॥  
    
निकटे वसति ॥ व्ल्क्_११३२ = प्_४,४।७३ ॥  
नैकटिको भिक्षुकः ॥  
    
इति ठगधिकारः । (प्राग्वहतीयाः) ॥ ७ ॥  
    
अथ यदधिकारः  
    
प्राग्घिताद्यत् ॥ व्ल्क्_११३३ = प्_४,४।७५ ॥  
तस्मै हितमित्यतः प्राग् यदधिक्रियते ॥  
    
तद्वहति रथयुगप्रासङ्गम् ॥ व्ल्क्_११३४ = प्_४,४।७६ ॥  
रथं वहति रथ्यः । युग्यः । प्रासङ्ग्यः ॥  
    
धुरो यड्ढकौ ॥ व्ल्क्_११३५ = प्_४,४।७७ ॥  
हलि चेति दीर्घे प्राप्ते - ।  
    
न भकुर्छुराम् ॥ व्ल्क्_११३६ = प्_८,२।७९ ॥  
भस्य कुर्छुरोश्चोपधाया इको दीर्घो न स्यात् । धुर्यः । धौरेयः ॥  
    
नौवयोधर्मविषमूलमूलसीतातुलाभ्यस्तार्यतुल्यप्राप्यवध्यानाम्यसमसमितसम्मितेषु ॥ व्ल्क्_११३७ = प्_४,४।९१ ॥  
नावा तार्यं नाव्यं जलम् । वयसा तुल्यो वयस्यः । धर्मेण प्राप्यं धर्म्यम् । विषेण वध्यो विष्यः । मूलेन आनाम्यं मूल्यम् । मूलेन समो मूल्यः । सीतया समितं सीत्यं क्षेत्रम् । तुलया सम्मितम् तुल्यम् ॥  
    
तत्र साधुः ॥ व्ल्क्_११३७ = प्_४,४।९८ ॥  
अग्रे साधुः - अग्र्यः । सामसु साधुः सामन्यः । ये चाभावकर्मणोरिति प्रकृति भावः । कर्मण्यः । शरण्यः ॥  
    
सभाया यः ॥ व्ल्क्_११३९ = प्_४,४।१०५ ॥  
सभ्यः ॥  
    
इति यतो ऽवधिः । (प्राग्घितीयाः) ॥ ८ ॥  
    
अथ छयतोरधिकारः  
    
प्राक् क्रीताच्छः ॥ व्ल्क्_११४० = प्_५,१।१ ॥  
तेन क्रीतमित्यतः प्राक् छो ऽधिक्रियते ॥  
    
उगवादिभ्यो यत् ॥ व्ल्क्_११४१ = प्_५,१।२ ॥  
प्राक् क्रीतादित्येव । उवर्णान्ताद्गवादिभ्यश्च यत् स्यात् । छस्यापवादः । शङ्कवे हितं शङ्कव्यं दारु । गव्यम् । (नाभि नभं च) । नभ्यो ऽक्षः । नभ्यमञ्जनम् ॥  
तस्मै हितम् ॥ व्ल्क्_११४२ = प्_५,१।५ ॥  
वत्सेभ्यो हितो वत्सीयो गोधुक् ॥  
    
शरीरावयवाद्यत् ॥ व्ल्क्_११४३ = प्_५,१।६ ॥  
दन्त्यम् । कण्ठ्यम् । नस्यम् ॥  
    
आत्मन्विश्वजनभोगोत्तरपदात्खः ॥ व्ल्क्_११४४ = प्_५,१।९ ॥  
    
आत्माध्वानौ खे ॥ व्ल्क्_११४५ = प्_६,४।१६९ ॥  
एतौ खे प्रकृत्या स्तः । आत्मने हितम् आत्मनीनम् । विश्वजनीनम् । मातृभोगीणः ॥  
    
इति छयतोरवधिः । (प्राक्क्रीतीयाः) ॥ ९ ॥  
    
अथ ठञधिकारः  
    
प्राग्वतेष्ठञ् ॥ व्ल्क्_११४६ = प्_५,१।१८ ॥  
तेन तुल्यमिति वतिं वक्ष्यति, ततः प्राक् ठञधिक्रियते ॥  
    
तेन क्रीतम् ॥ व्ल्क्_११४७ = प्_५,१।३७ ॥  
सप्तत्या क्रीतं साप्ततिकम् । प्रास्थिकम् ॥  
    
सर्वभूमिपृथिवीभ्यामणञौ ॥ व्ल्क्_११४८ = प्_५,१।४१ ॥  
    
तस्येश्वरः ॥ व्ल्क्_११४९ = प्_५,१।४२ ॥  
सर्वभूमिपृथिवीभ्यामणञौ स्तः । अनुशतिकादीनां च । सर्वभूमेरीश्वरः सार्वभौमः । पार्थिवः ॥  
    
पङ्क्तिविंशतित्रिंशच्चत्वारिंशत्पञ्चाशत्षष्टिसप्तत्यशीतिनवतिशतम् ॥ व्ल्क्_११५० = प्_५,१।५९ ॥  
एते रूढिशब्दा निपात्यन्ते ॥  
    
तदर्हति ॥ व्ल्क्_११५१ = प्_५,१।६३ ॥  
लब्धुं योग्यो भवतीत्यर्थे द्वितीयान्ताट्ठञादयः स्युः । श्वेतच्छत्रमर्हति श्वैतच्छत्रिकः ॥  
    
दण्डादिभ्यो यत् ॥ व्ल्क्_११५२ = प्_५,१।६६ ॥  
एभ्यो यत् स्यात् । दण्डमर्हति दण्ड्यः । अर्घ्यः । वध्यः ॥  
    
तेन निर्वृत्तम् ॥ व्ल्क्_११५३ = प्_५,१।७९ ॥  
अह्ना निर्वृत्तम् आह्निकम् ॥  
    
इति ठञो ऽवधिः । (प्राग्वतीयाः) ॥ १० ॥  
    
अथ त्वतलोरधिकारः  
    
तेन तुल्यं क्रिया चेद्वतिः ॥ व्ल्क्_११५४ = प्_५,१।११५ ॥  
ब्राह्मणेन तुल्यं ब्राह्मणवत् अधीते । क्रिया चेदिति किम् ? गुणतुल्ये मा भूत् । पुत्रेण तुल्यः स्थूलः ॥  
    
तत्र तस्येव ॥ व्ल्क्_११५५ = प्_५,१।११६ ॥  
मथुरायामिव मथुरावत् स्रुग्ध्ने प्रकारः । चैत्रस्येव चैत्रवन्मैत्रस्य गावः ॥  
    
तस्य भावस्त्वतलौ ॥ व्ल्क्_११५६ = प्_५,१।११९ ॥  
प्रकृतिजन्यबोधे प्रकारो भावः । गोर्भावो गोत्वम् । गोता । त्वान्तं क्लीबम् ॥  
    
आ च त्वात् ॥ व्ल्क्_११५७ = प्_५,१।१२० ॥  
ब्रह्मणस्त्व इत्यतः प्राक् त्वतलावधिक्रियेते । अपवादैः सह समावेशार्थमिदम् । चकारो नञ्स्नञ्भ्यामपि समावेशार्थः । स्त्रिया भावः - स्त्रैणम् । स्त्रीत्वम् । स्त्रीता । पौस्नम् । पुंस्त्वम् । पुंस्ता ॥  
    
पृथ्वादिभ्य इमनिज्वा ॥ व्ल्क्_११५८ = प्_५,१।१२२ ॥  
वावचनमणादिसमावेशार्थम् ॥  
    
र ऋतो हलादेर्लघोः ॥ व्ल्क्_११५९ = प्_६,४।१६१ ॥  
हलादेर्लघोरृकारस्य रः स्यादिष्ठेयस्सु परतः । पृथुमृदुभृशकृशदृढपरिवृढा नामेव रत्वम् ॥  
    
टेः ॥ व्ल्क्_११६० = प्_६,४।१५५ ॥  
भस्य टेर्लोप इष्ठेमेयस्सु । पृथोर्भावः प्रथिमा - ।  
    
इगन्ताच्च लघुपूर्वात् ॥ व्ल्क्_११६१ = प्_५,१।१३१ ॥  
इगन्ताल्लघुपूर्वात् प्रातिपदिकाद्भावे ऽण् प्रत्ययः । पार्थवम् । म्रदिमा, मार्दवम् ॥  
    
वर्णदृढादिभ्यः ष्यञ्च ॥ व्ल्क्_११६२ = प्_५,१।१२३ ॥  
चादिमनिच् । शौक्ल्यम् । शुक्लिमा । दार्ढ्यम् । द्रढिमा ॥  
    
गुणवचनब्राह्मणादिभ्यः कर्मणि च ॥ व्ल्क्_११६३ = प्_५,१।१२४ ॥  
चाद्भावे । जडस्य भावः कर्म वा जाड्यम् । मूढस्य भावः कर्म वा मौढ्यम् । ब्राह्मण्यम् । आकृतिगणो ऽयम् ॥  
    
सख्युर्यः ॥ व्ल्क्_११६४ = प्_५,१।१२६ ॥  
सख्युर्भावः कर्म वा सख्यम् ॥  
    
कपिज्ञात्योर्ढक् ॥ व्ल्क्_११६५ = प्_५,१।१२७ ॥  
कापेयम् । ज्ञातेयम् ।  
    
पत्यन्तपुरोहितादिभ्यो यक् ॥ व्ल्क्_११६६ = प्_५,१।१२८ ॥  
सैनापत्यम् । पौरोहित्यम् ॥  
    
इति त्वतलोरधिकारः ॥ ११ ॥  
    
अथ भवनाद्यर्थकाः  
    
धान्यानां भवने क्षेत्रे खञ् ॥ व्ल्क्_११६७ = प्_५,२।१ ॥  
भवत्यस्मिन्निति भवनम् । मुद्गानां भवनं क्षेत्रं मौद्गीनम् ॥  
    
व्रीहिशाल्योर्ढक् ॥ व्ल्क्_११६८ = प्_५,२।२ ॥  
व्रैहेयम् । शालेयम् ॥  
    
हैयङ्गवीनं सञ्ज्ञायाम् ॥ व्ल्क्_११६९ = प्_५,२।२३ ॥  
ह्योगोदोहशब्दस्य हियङ्गुरादेशः विकारार्थे खञ्च निपात्यते । दुह्यत इति दोहः क्षीरम् । ह्योगोदोहस्य विकारः - हैयङ्गवीनं नवनीतम् ॥  
    
तदस्य सञ्जातं तारकादिभ्य इतच् ॥ व्ल्क्_११७० = प्_५,२।३६ ॥  
तारकाः सञ्जाता अस्य तारकितं नभः । पण्डितः । आकृतिगणो ऽयम् ॥  
    
प्रमाणे द्वयसज्दघ्नञ्मात्रचः ॥ व्ल्क्_११७१ = प्_५,२।३७ ॥  
तदस्येत्यनुवर्तते । ऊरू प्रमाणमस्य - ऊरुद्वयसम् । ऊरुदघ्नम् । ऊरुमात्रम् ॥  
    
यत्तदेतेभ्यः परिमाणे वतुप् ॥ व्ल्क्_११७२ = प्_५,२।३९ ॥  
यत्परिमाणमस्य यावान् । तावान् । एतावान् ॥  
    
किमिदम्भ्यां वो घः ॥ व्ल्क्_११७३ = प्_५,२।४० ॥  
आभ्यां वतुप् स्याद् वकारस्य घश्च ॥  
    
इदङ्किमोरीश्की ॥ व्ल्क्_११७४ = प्_६,३।९० ॥  
दृग्दृशवतुषु इदम ईश् किमः किः । कियान् । इयान् ॥  
    
सङ्ख्याया अवयवे तयप् ॥ व्ल्क्_११७५ = प्_५,२।३९ ॥  
पञ्च अवयवा अस्य पञ्चतयम् ॥  
    
द्वित्रिभ्यां तयस्यायज्वा ॥ व्ल्क्_११७६ = प्_५,२।४३ ॥  
द्वयम् । द्वितयम् । त्रयम् । त्रितयम् ॥  
    
उभादुदात्तो नित्यम् ॥ व्ल्क्_११७७ = प्_५,२।४४ ॥  
उभशब्दात्तयपो ऽयच् स्यात् स चाद्युदात्तः । उभयम् ॥  
    
तस्य पूरणे डट् ॥ व्ल्क्_११७८ = प्_५,२।४८ ॥  
एकादशानां पूरणः एकादशः ॥  
    
नान्तादसङ्ख्यादेर्मट् ॥ व्ल्क्_११७९ = प्_५,२।४९ ॥  
डटो मडागमः । पञ्चानां पूरणः पञ्चमः । नान्तात्किम् ? ।  
    
ति विंशतेर्डिति ॥ व्ल्क्_११८० = प्_६,४।१४२ ॥  
विंशतेर्भस्य तिशब्दस्य लोपो डिति परे । विंशः । असङ्ख्यादेः किम् ? एकादशः ॥  
    
षट्कतिकतिपयचतुरां थुक् ॥ व्ल्क्_११८१ = प्_५,२।५१ ॥  
एषां थुगागमः स्याड्डटि। षण्णां षष्ठः। कतिथः। कतिपयशब्दस्यासङ्ख्यात्वे ऽप्यत एव ज्ञापकाड्डट्। कतिपयथः। चतुर्थः ॥  
    
द्वेस्तीयः ॥ व्ल्क्_११८२ = प्_५,२।५४ ॥  
डटो ऽपवादः । द्वयोः पूरणो द्वितीयः ॥  
    
त्रेः सम्प्रसारणं च ॥ व्ल्क्_११८३ = प्_५,२।५५ ॥  
तृतीयः ॥  
    
श्रोत्रियंश्छन्दो ऽधीते ॥ व्ल्क्_११८४ = प्_५,२।८४ ॥  
श्रोत्रियः । वेत्यनुवृत्तेश्छान्दसः ॥  
    
पूर्वादिनिः ॥ व्ल्क्_११८५ = प्_५,२।८६ ॥  
पूर्वं कृतमनेन पूर्वी ॥  
    
सपूर्वाच्च ॥ व्ल्क्_११८६ = प्_५,२।८७ ॥  
कृतपूर्वा ॥  
    
इष्टादिभ्यश्च ॥ व्ल्क्_११८७ = प्_५,२।८८ ॥  
इष्टमनेन इष्टी । अधीती ॥  
    
इति भवनाद्यर्थकाः ॥ १२ ॥  
    
अथ मत्वर्थीयाः  
    
तदस्यास्त्यस्मिन्निति मतुप् ॥ व्ल्क्_११८८ = प्_५,२।९४ ॥  
गावो ऽस्यास्मिन्वा सन्ति गोमान् ॥  
    
तसौ मत्वर्थे ॥ व्ल्क्_११८९ = प्_१,४।१९ ॥  
तान्तसान्तौ भसञ्ज्ञौ स्तो मत्वर्थे प्रत्यये परे । गरुत्मान् । वसोः सम्प्रसारणं । विदुष्मान् । (गुणवचनेभ्यो मतुपो लुगिष्टः) । शुक्लो गुणो ऽस्यास्तीति शुक्लः पटः । कृष्णः ॥  
    
प्राणिस्थादातो लजन्यतरस्याम् ॥ व्ल्क्_११९० = प्_५,२।९६ ॥  
चूडालः । चूडावान् । प्राणिस्थात्किम् ? शिखावान्दीपः । प्राण्यङ्गादेव । मेधावान् ॥  
    
लोमादिपामादिपिच्छादिभ्यः शनेलचः ॥ व्ल्क्_११९१ = प्_५,२।१०० ॥  
लोमादिभ्यः शः । लोमशः । लोमवान् । रोमशः । रोमवान् । पामादिभ्यो नः । पामनः । (ग। सू।) अङ्गात्कल्याणे । अङ्गना । (ग। सू।) लक्ष्म्या अच्च । लक्ष्मणः । पिच्छादिभ्य इलच् । पिच्छिलः । पिच्छवान् ॥  
    
दन्त उन्नत उरच् ॥ व्ल्क्_११९२ = प्_५,२।१०६ ॥  
उन्नता दन्ताः सन्त्यस्य दन्तुरः ॥  
    
केशाद्वो ऽन्यतरस्याम् ॥ व्ल्क्_११९३ = प्_५,२।१०९ ॥  
केशवः । केशी । केशिकः । केशवान् । (अन्येभ्यो ऽपि दृश्यते) । मणिवः । (अर्णसो लोपश्च) । अर्णवः ॥  
    
अत इनिठनौ ॥ व्ल्क्_११९४ = प्_५,२।११५ ॥  
दण्डी । दण्डिकः ॥  
    
व्रीह्यादिभ्यश्च ॥ व्ल्क्_११९५ = प्_५,२।११६ ॥  
व्रीही । व्रीहिकः ॥  
    
अस्मायामेधास्रजो विनिः ॥ व्ल्क्_११९६ = प्_५,२।१२१ ॥  
यशस्वी । यशस्वान् । मायावी । मेधावी । स्रग्वी ॥  
    
वचो ग्मिनिः ॥ व्ल्क्_११९७ = प्_५,२।१२४ ॥  
वाग्ग्मी ॥  
    
अर्शआदिभ्यो ऽच् ॥ व्ल्क्_११९८ = प्_५,२।१२७ ॥  
अर्शो ऽस्य विद्यते अर्शसः । आकृतिगणो ऽयम् ॥  
    
अहंशुभमोर्युस् ॥ व्ल्क्_११९९ = प्_५,२।१४० ॥  
अहंयुः अहङ्कारवान् । शुभंयुस्तु शुभान्वितः ॥  
    
इति मत्वर्थीयाः ॥ १३ ॥  
    
अथ प्राग्दिशीयाः  
    
प्राग्दिशो विभक्तिः ॥ व्ल्क्_१२०० = प्_५,३।१ ॥  
दिक्छब्देभ्य इत्यतः प्राग्वक्ष्यमाणाः प्रत्यया विभक्तिसञ्ज्ञाः स्युः ॥  
    
किंसर्वनामबहुभ्यो ऽद्व्यादिभ्यः ॥ व्ल्क्_१२०१ = प्_५,३।२ ॥  
किमः सर्वनाम्नो बहुशब्दाच्चेति प्राग्दिशो ऽधिक्रियते ॥  
    
पञ्चम्यास्तसिल् ॥ व्ल्क्_१२०२ = प्_५,३।७ ॥  
पञ्चम्यन्तेभ्यः किमादिभ्यस्तसिल् वा स्यात् ॥  
    
कु तिहोः ॥ व्ल्क्_१२०३ = प्_७,२।१०४ ॥  
किमः कुः स्यात्तादौ हादौ च विभक्तौ परतः । कुतः, कस्मात् ॥  
    
इदम इश् ॥ व्ल्क्_१२०४ = प्_५,३।२ ॥  
प्राग्दिशीये परे । इतः ॥  
    
अन् ॥ व्ल्क्_१२०५ = प्_६,४।१६७ ॥  
एतदः प्राग्दिशीये । अनेकाल्त्वात्सर्वादेशः । अतः । अमुतः । यतः । ततः । बहुतः । द्व्यादेस्तु द्वाभ्याम् ॥  
    
पर्यभिभ्यां च ॥ व्ल्क्_१२०६ = प्_५,३।९ ॥  
आभ्यां तसिल् स्यात् । परितः । सर्वत इत्यर्थः । अभितः । उभयत इत्यर्थः ॥  
    
सप्तम्यास्त्रल् ॥ व्ल्क्_१२०७ = प्_५,३।१० ॥  
कुत्र । यत्र । तत्र । बहुत्र ॥  
    
इदमो हः ॥ व्ल्क्_१२०८ = प्_५,३।११ ॥  
त्रलो ऽपवादः । इह ॥  
    
किमो ऽत् ॥ व्ल्क्_१२०९ = प्_५,३।१२ ॥  
वाग्रहणमपकृष्यते । सप्तम्यन्तात्किमो ऽद्वा स्यात् पक्षे त्रल् ॥  
    
क्वाति ॥ व्ल्क्_१२१० = प्_७,२।१०५ ॥  
किमः क्वादेशः स्यादति । क्व । कुत्र ॥  
    
इतराभ्यो ऽपि दृश्यन्ते ॥ व्ल्क्_१२११ = प्_५,३।१४ ॥  
पञ्चमीसप्तमीतरविभक्त्यन्तादपि तसिलादयो दृश्यन्ते । दृशिग्रहणाद्भवदादियोग एव । स भवान् । ततो भवान् । तत्र भवान् । तम्भवन्तम् । ततो भवन्तम् । तत्र भवन्तम् । एवं दीर्घायुः, देवानाम्प्रियः, आयुष्मान् ॥  
    
सर्वैकान्यकिंयत्तदः काले दा ॥ व्ल्क्_१२१२ = प्_५,३।१५ ॥  
सप्तम्यन्तेभ्यः कालार्थेभ्यः स्वार्थे दा स्यात् ॥  
    
सर्वस्य सो ऽन्यतरस्यां दि ॥ व्ल्क्_१२१३ = प्_५,३।६ ॥  
दादौ प्राग्दिशीये सर्वस्य सो वा स्यात् । सर्वस्मिन् काले सदा सर्वदा । अन्यदा । कदा । यदा । तदा । काले किम् ? सर्वत्र देशे ॥  
    
इदमो र्हिल् ॥ व्ल्क्_१२१४ = प्_५,३।१६ ॥  
सप्तम्यन्तात् काल इत्येव ॥  
    
एतेतौ रथोः ॥ व्ल्क्_१२१५ = प्_५,३।४ ॥  
इदम्शब्दस्य एत इत् इत्यादेशौ स्तौ रेफादौ थकारादौ च प्राग्दिशीये परे। अस्मिन् काले एतर्हि। काले किम्? इह देशे ॥  
    
अनद्यतने र्हिलन्यतरस्याम् ॥ व्ल्क्_१२१६ = प्_५,३।२१ ॥  
कर्हि, कदा । यर्हि, यदा । तर्हि, तदा ॥  
    
एतदः ॥ व्ल्क्_१२१७ = प्_५,३।५ ॥  
एत इत् एतौ स्तौ रेफादौ थादौ च प्राग्दिशीये । एतस्मिन् काले एतर्हि ॥  
    
प्रकारवचने थाल् ॥ व्ल्क्_१२१८ = प्_५,३।२३ ॥  
प्रकारवृत्तिभ्यः किमादिभ्यस्थाल् स्यात् स्वार्थे । तेन प्रकारेण तथा । यथा ॥  
    
इदमस्थमुः ॥ व्ल्क्_१२१९ = प्_५,३।२४ ॥  
थालो ऽपवादः । (एतदो ऽपि वाच्यः) । अनेन एतेन वा प्रकारेण इत्थम् ॥  
    
किमश्च ॥ व्ल्क्_१२२० = प्_५,३।२५ ॥  
केन प्रकारेण कथम् ॥  
    
इति प्राग्दिशीयाः ॥ १४ ॥  
    
अथ प्रागिवीयाः  
    
अतिशायने तमबिष्ठनौ ॥ व्ल्क्_१२२१ = प्_५,३।५५ ॥  
अतिशयविशिष्टार्थवृत्तेः स्वार्थ एतौ स्तः । अयमेषामतिशयेनाढ्यः आढ्यतमः । लघुतमः, लघिष्ठः ॥  
    
तिङश्च ॥ व्ल्क्_१२२२ = प्_५,३।५६ ॥  
तिङन्तादतिशये द्योत्ये तमप् स्यात् ॥  
    
तरप्तमपौ घः ॥ व्ल्क्_१२२३ = प्_१,१।२२ ॥  
एतौ घसञ्ज्ञौ स्तः ॥  
    
किमेत्तिङव्ययघादाम्वद्रव्यप्रकर्षे ॥ व्ल्क्_१२२४ = प्_५,४।११ ॥  
किम एदन्तात्तिङोऽव्ययाच्च यो घस्तदन्तादामुः स्यान्न तु द्रव्यप्रकर्षे । किन्तमाम् । प्राह्णेतमाम् । पचतिमाम् । उच्चैस्तमाम् । द्रव्यप्रकर्षे तु उच्चैस्तमस्तरुः ॥  
    
द्विवचनविभज्योपपदे तरबीयसुनौ ॥ व्ल्क्_१२२५ = प्_५,३।५७ ॥  
द्वयोरेकस्यातिशये विभक्तव्ये चोपपदे सुप्तिङन्तादेतौ स्तः । पूर्वयोरपवादः । अयमनयोरतिशयेन लघुः लघुतरो लघीयान् । उदीच्याः प्राच्येभ्यः पटुतराः पटीयांसः ॥  
    
प्रशस्यस्य श्रः ॥ व्ल्क्_१२२६ = प्_५,३।६० ॥  
अस्य श्रादेशः स्यादजाद्योः परतः ॥  
    
प्रकृत्यैकाच् ॥ व्ल्क्_१२२७ = प्_६,४।१६३ ॥  
इष्ठादिष्वेकाच् प्रकृत्या स्यात् । श्रेष्ठः, श्रेयान् ॥  
    
ज्य च ॥ व्ल्क्_१२२८ = प्_५,३।६१ ॥  
प्रशस्यस्य ज्यादेशः स्यादिष्ठेयसोः । ज्येष्ठः ॥  
    
ज्यादादीयसः ॥ व्ल्क्_१२२९ = प्_६,४।१६० ॥  
आदेः परस्य । ज्यायान् ॥  
    
बहोर्लोपो भू च बहोः ॥ व्ल्क्_१२३० = प्_६,४।१५८ ॥  
बहोः परयोरिमेयसोर्लोपः स्याद्बहोश्च भूरादेशः । भूमा । भूयान् ॥  
    
इष्ठस्य यिट् च ॥ व्ल्क्_१२३१ = प्_६,४।१५९ ॥  
बहोः परस्य इष्ठस्य लोपः स्याद् यिडागमश्च । भूयिष्ठः ॥  
    
विन्मतोर्लुक् ॥ व्ल्क्_१२३२ = प्_५,३।६५ ॥  
विनो मतुपश्च लुक् स्यादिष्ठेयसोः । अतिशयेन स्रग्वी स्रजिष्ठः । स्रजीयान् । अतिशयेन त्वग्वान् त्वचिष्ठः । त्वचीयान् ॥  
    
ईषदसमाप्तौ कल्पब्देश्यदेशीयरः ॥ व्ल्क्_१२३३ = प्_५,३।६७ ॥  
ईषदूनो विद्वान् विद्वत्कल्पः । विद्वद्देश्यः । विद्वद्देशीयः । पचतिकल्पम् ॥  
    
विभाषा सुपो बहुच् पुरस्तात्तु ॥ व्ल्क्_१२३४ = प्_५,३।६८ ॥  
ईषदसमाप्तिविशिष्टेर्ऽथे सुबन्ताद्बहुज्वा स्यात्स च प्रागेव न तु परतः । ईषदूनः पटुर्बहुपटुः । पटुकल्पः । सुपः किम् ? जयति कल्पम् ॥  
    
प्रगिवात्कः ॥ व्ल्क्_१२३५ = प्_५,३।७० ॥  
इवे प्रतिकृतावित्यतः प्राक्काधिकारः ॥  
    
अव्ययसर्वनाम्नामकच् प्राक् टेः ॥ व्ल्क्_१२३६ = प्_५,३।७१ ॥  
कापवादः । तिङश्चेत्यनुवर्तते ॥  
    
अज्ञाते ॥ व्ल्क्_१२३७ = प्_५,३।७३ ॥  
कस्यायमश्वो ऽश्वकः। उच्चकैः। नीचकैः। सर्वके । (ओकारसकारभकारादौ सुपि सर्वनाम्नष्टेः प्रागकच्, अन्यत्र सुबन्तस्य)। युष्मकाभिः । युवकयोः । त्वयका ॥  
    
कुत्सिते ॥ व्ल्क्_१२३८ = प्_५,३।७४ ॥  
कुत्सितो ऽश्वो ऽश्वकः ॥  
    
किंयत्तदो निर्धारणे द्वयोरेकस्य डतरच् ॥ व्ल्क्_१२३९ = प्_५,३।९२ ॥  
अनयोः कतरो वैष्णवः । यतरः । ततरः ॥  
    
वा बहूनां जातिपरिप्रश्ने डतमच् ॥ व्ल्क्_१२४० = प्_५,३।९३ ॥  
जातिपरिप्रश्न इति प्रत्याख्यातमाकरे । बहूनां मध्ये एकस्य निर्धारणे डतमज्वा स्यात् । कतमो भवतां कठः । यतमः । ततमः । वाग्रहणमकजर्थम् । यकः । सकः ॥  
    
इति प्रागिवीयाः ॥ १५ ॥  
    
अथ स्वार्थिकाः  
    
इवे प्रतिकृतौ ॥ व्ल्क्_१२४१ = प्_५,३।९६ ॥  
कन् स्यात् । अश्व इव प्रतिकृतिरश्वकः । (सर्वप्रातिपदिकेभ्यः स्वार्थे कन्) । अश्वकः ॥  
    
तत्प्रकृतवचने मयट् ॥ व्ल्क्_१२४२ = प्_५,४।२१ ॥  
प्राचुर्येण प्रस्तुतं प्रकृतम्, तस्य वचनं प्रतिपादनम् । भावे अधिकरणे वा ल्युट् । आद्ये प्रकृतमन्नमन्नमयम् । अपूपमयम् । द्वितीये तु अन्नमयो यज्ञः । अपूपमयं पर्व ॥  
    
प्रज्ञादिभ्यश्च ॥ व्ल्क्_१२४३ = प्_५,४।३८ ॥  
अण् स्यात् । प्रज्ञ एव प्राज्ञः । प्राज्ञी स्त्री । दैवतः । बान्धवः ॥  
    
बह्वल्पार्थाच्छस्कारकादन्यतरस्याम् ॥ व्ल्क्_१२४४ = प्_५,४।४२ ॥  
बहूनि ददाति बहुशः । अल्पशः । (आद्यादिभ्यस्तसेरुपसङ्ख्यानम्) । आदौ आदितः । मध्यतः । अन्ततः । पृष्ठतः । पार्श्वतः । आकृतिगणो ऽयम् । स्वरेण, स्वरतः । वर्णतः ॥  
    
कृभ्वस्तियोगे सम्पद्यकर्तरि च्विः ॥ व्ल्क्_१२४५ = प्_५,४।५० ॥  
(अभूततद्भाव इति वक्तव्यम्)। विकारात्मतां प्राप्नुवत्यां प्रकृतौ वर्तमानाद्विकारशब्दात् स्वार्थे च्विर्वा स्यात्करोत्यादिभिर्योगे॥  
    
अस्य च्वौ ॥ व्ल्क्_१२४६ = प्_७,३।३२ ॥  
अवर्णस्य ईत्स्यात् च्वौ । वेर्लोपे च्व्यन्तत्वादव्ययत्वम् । अकृष्णः कृष्णः सम्पद्यते तं करोति कृष्णीकरोति । ब्रह्मीभवति । गङ्गीस्यात् । (अव्ययस्य च्वावीत्वं नेति वाच्यम्) । दोषाभूतमहः । दिवाभूता रात्रिः ॥  
    
विभाषा साति कार्त्स्न्ये ॥ व्ल्क्_१२४७ = प्_५,४,५२ ॥  
च्विविषये सातिर्वा स्यात्साकल्ये ॥  
    
सात्पदाद्योः ॥ व्ल्क्_१२४८ = प्_८,३।१११ ॥  
सस्य षत्वं न स्यात् । कृत्स्नं शस्त्रमग्निः सम्पद्यते ऽग्निसाद्भवति । दधि सिञ्चति ॥  
    
च्वौ च ॥ व्ल्क्_१२४९ = प्_७,४।२६ ॥  
च्वौ परे पूर्वस्य दीर्घः स्यात् । अग्नीभवति ॥  
    
अव्यक्तानुकरणाद्द्व्यजवरार्धादनितौ डाच् ॥ व्ल्क्_१२५० = प्_५,४।५७ ॥  
द्व्यजेवावरं न्यूनं न तु ततो न्यूनमनेकाजिति यावत् । तादृशमर्धं यस्य तस्माड्डाच् स्यात् कृभ्वस्तिभिर्योगे । (डाचि विवक्षिते द्वे बहुलम्) । इति डाचि विवक्षिते द्वित्वम् । (नित्यमाम्रेडिते डाचीति वक्तव्यम्) । डाच्परं यदाम्रेडितं तस्मिन्परे पूर्वपरयोर्वर्णयोः पररूपं स्यात् । इति तकारपकारयोः पकारः । पटपटाकरोति । अव्यक्तानुकरणात्किम् ? ईषत्करोति । द्व्यजवरार्धात्किम् ? श्रत्करोति । अवरेति किम् ? खरटखरटाकरोति । अनितौ किम् ? पटिति करोति ॥  
    
इति स्वार्थिकाः ॥ १६ ॥  
॥ इति तद्धिताः ॥  
    
अथ स्त्रीप्रत्ययाः  
    
स्त्रियाम् ॥ व्ल्क्_१२५१ = प्_४,१।३ ॥  
अधिकारो ऽयम् । समर्थानामिति यावत् ॥  
    
अजाद्यतष्टाप् ॥ व्ल्क्_१२५२ = प्_४,१।४ ॥  
अजादीनामकारान्तस्य च वाच्यं यत् स्त्रीत्वं तत्र द्योत्ये टाप् स्यात् । अजा । एडका । अश्वा । चटका । मूषिका । बाला । वत्सा । होडा । मन्दा । विलाता । इत्यादि ॥ मेधा । गङ्गा । सर्वा ॥  
    
उगितश्य ॥ व्ल्क्_१२५३ = प्_४,१।६ ॥  
उगिदन्तात्प्रातिपदिकात्स्त्रियां ङीप्स्यात् । भवती । भवन्ती । पचन्ती । दीव्यन्ती ॥  
    
टिड्ढाणञ्द्वयसज्दघ्नञ्मात्रच्तयप्ठक्ठञ्कञ्क्वरपः ॥ व्ल्क्_१२५४ = प्_४,१।१५ ॥  
अनुपसर्दनं यट्टिदादि तदन्तं यददन्तं प्रातिपदिकं ततः स्त्रियां ङीप्स्यात् । कुरुचरी । नदट् नदी । देवट् देवी । सौपर्णेयी । ऐन्द्री । औत्सी । ऊरुद्वयसी । ऊरुदघ्नी । ऊरुमात्री । पञ्चतयी । आक्षिकी । लावणिकी । यादृशी । इत्वरी । (नञ्स्नञीकक्ख्युंस्तरुणतलुनानामुपसङ्ख्यानम्) । स्त्रैणी । पैंस्नी । शाक्तीकी । याष्टीकी । आढ्यङ्करणी । तरुणी । तलुनी ॥  
    
यञश्च ॥ व्ल्क्_१२५५ = प्_४,१।१६ ॥  
यञन्तात् स्त्रियां ङीप्स्यात् । अकारलोपे कृते - ।  
    
हलस्तद्धितस्य ॥ व्ल्क्_१२५६ = प्_६,१।१५० ॥  
हलः परस्य तद्धितयकारस्योपधाभूतस्य सोप ईति परे । गार्गी ॥  
    
प्राचां ष्फ तद्धितः ॥ व्ल्क्_१२५७ = प्_४,१।१७ ॥  
यञन्तात् ष्फो वा स्यात्स च तद्धितः ॥  
    
षिद्गौरादिभ्यश्च ॥ व्ल्क्_१२५८ = प्_४,१।४१ ॥  
षिद्भ्यो गौरादिभ्यश्च स्त्रियां ङीष् स्यात् । गार्ग्यायणी । नर्तकी । गौरी । अनुडुही । अनड्वाही । आकृतिगणो ऽयम् ॥  
    
वयसि प्रथमे ॥ व्ल्क्_१२५९ = प्_४,१।२० ॥  
प्रथमवयोवाचिनो ऽदन्तात् स्त्रियां ङीप्स्यात् । कुमारी ॥  
    
द्विगोः ॥ व्ल्क्_१२६० = प्_४,१।४१ ॥  
अदन्ताद् द्विगोर्ङीप्स्यात् । त्रिलोकी । अजादित्वात्त्रिफला । त्र्यनीका सेना ॥  
    
वर्णादनुदात्तात्तोपधात्तो नः ॥ व्ल्क्_१२६१ = प्_४,१।३९ ॥  
वर्णवाची यो ऽनुदात्तान्तस्तोपधस्तदन्तादनुपसर्जनात्प्रातिपदिकाद्वा ङीप् तकारस्य नकारादेशश्च । एनी, एता । रोहिणी, रोहिता ॥  
    
वोतो गुणवचनात् ॥ व्ल्क्_१२६२ = प्_४,१।४४ ॥  
उदन्ताद् गुणवाचिनो वा ङीष् स्यात् । मृद्वी, मृदुः ॥  
    
बह्वादिभ्यश्च ॥ व्ल्क्_१२६३ = प्_४,१।४५ ॥  
एभ्यो वा ङीष् स्यात् । बह्वी, बहुः । (कृदिकारादक्तिनः)। रात्री, रात्रिः । (सर्वतो ऽक्तिन्नर्थादित्येके)। शकटी । शकटिः ॥  
    
पुंयोगादाख्यायाम् ॥ व्ल्क्_१२६४ = प्_४,१।४८ ॥  
या पुमाख्या पुंयोगात् स्त्रियां वर्तते ततो ङीष् । गोपस्य स्त्री गोपी । (पालकान्तान्न) - ।  
    
प्रत्ययस्थात्कात्पूर्वस्यात इदाप्यसुपः ॥ व्ल्क्_१२६५ = प्_७,३।४४ ॥  
प्रत्ययस्थात्कात्पूर्वस्याकारस्येकारः स्यादापि स आप्सुपः परो न चेत् । गोपालिका । अश्वपालिका । सर्विका । कारिका । अतः किम् ? नौका । प्रत्ययस्थात्किम् ? शक्नोतीति शका । असुपः किम् ? बहुपरिव्राजका नगरी । (सूर्याद्देवतायां चाब्वाच्यः) । सूर्यस्य स्त्री देवता सूर्या । देवतायां किम् ? (सूर्यागस्त्ययोश्छे च ङ्यां च) । यलोपः । सूरी - कुन्ती; मानुषीयम् ॥  
    
इन्द्रवरुणभवशर्वरुद्रमृडहिमारण्ययवयवनमातुलचार्याणामानुक् व्ल्क्_१२६६ = प्_४,१।४९ ॥  
एषामानुगागमः स्यात् ङीष् च । इन्द्रस्य स्त्री - इन्द्राणी । वरुणानी । भवानी । शर्वाणी । रुद्राणी । मृडानी । (हिमारण्ययोर्महत्त्वे) । महद्धिमं हिमानी । महदरण्यमरण्यानी । (यवाद्दोषे) । दुष्टो यवो यवानी । (यवनाल्लिप्याम्) । यवनानां लिपिर्यवनानी । (मातुलोपाध्याययोरानुग्वा) । मातुलानी, मातुली । उपाध्यायानी, उपाध्यायी । (आचार्यादणत्वं च) । आचार्यस्य स्त्री आचार्यानी । (अर्यक्षत्रियाभ्यां वा स्वार्थे), अर्याणी, अर्या । क्षत्रियाणी, क्षत्रिया ॥  
    
क्रीतात्करणपूर्वात् ॥ व्ल्क्_१२६७ = प्_४,१।५० ॥  
क्रीतान्ताददन्तात् करणादेः स्त्रियां ङीष्स्यात् । वस्त्रक्रीती । क्वचिन्न । धनक्रीता ॥  
    
स्वाङ्गाच्चोपसर्जनादसंयोगोपधात् ॥ व्ल्क्_१२६८ = प्_४,१।५४ ॥  
असंयोगोपधमुपसर्जनं यत् स्वाङ्गं तदन्ताददन्तान् ङीष्वा स्यात् । केशानतिक्रान्ता - अतिकेशी, अतिकेशा । चन्द्रमुखी चन्द्रमुखा । असंयोगोपधात्किम् ? सुगुल्फा । उपसर्जनात्किम् ? शिखा ॥  
    
न क्रोडादिबह्वचः ॥ व्ल्क्_१२६९ = प्_४,१।५६ ॥  
क्रोडादेर्बह्वचश्च स्वाङ्गान्न ङीष् । कल्याणक्रोडा । आकृतिगणो ऽयम् । सुजघना ॥  
    
नखमुखात्सञ्ज्ञायाम् ॥ व्ल्क्_१२७० = प्_४,१।५८ ॥  
न ङीष् ॥  
    
पूर्वपदात्सञ्ज्ञायामगः ॥ व्ल्क्_१२७१ = प्_८,४।३ ॥  
पूर्वपदस्थान्निमित्तात्परस्य नस्य णः स्यात् सञ्ज्ञायां न तु गकारव्यवधाने । शूर्पणखा । गौरमुखा । सञ्ज्ञायां किम् ? ताम्रमुखी कन्या ॥  
    
जातेरस्त्रीविषयादयोपधात् ॥ व्ल्क्_१२७२ = प्_४,१।६३ ॥  
जातिवाचि यन्न च स्त्रियां नियतमयोपधं ततः स्त्रियां ङीष् स्यात् । तटी । वृषली । कठी । बह्वृची । जातेः किम् ? मुण्डा । अस्त्रीविषयात्किम् ? बलाका । अयोपधात्किम् ? क्षत्रिया । (योपधप्रतिषेधे हयगवयमुकयमनुष्यमत्स्यानामप्रतिषेधः) । हयी । गवयी । मुकयी । हलस्तद्धितस्येति यलोपः । मनुषी । (मत्स्यस्य ङ्याम्) । यलोपः । मत्सी ॥  
    
इतो मनुष्यजातेः ॥ व्ल्क्_१२७३ = प्_४,१।६५ ॥  
ङीष् । दाक्षी ॥  
    
ऊङुतः ॥ व्ल्क्_१२७४ = प्_४,१।६६ ॥  
उदन्तादयोपधान्मनुष्यजातिवाचिनः स्त्रियामूङ् स्यात् । कुरूः । अयोपधात्किम् ? अध्वर्युर्ब्राह्मणी ॥  
    
पङ्गोश्च ॥ व्ल्क्_१२७५ = प्_४,१।६८ ॥  
पङ्गूः । (श्वशुरस्योकाराकारलोपश्च) । श्वश्रूः ॥  
    
ऊरूत्तरपदादौपम्ये ॥ व्ल्क्_१२७६ = प्_४,१।६९ ॥  
उपमानवाची पूर्वपदमूरूत्तरपदं यत्प्रातिपदिकं तस्मादूङ् स्यात् । करभोरूः ॥  
    
संहिताशफलक्षणवामादेश्च ॥ व्ल्क्_१२७७ = प्_४,१।७० ॥  
अनौपम्यार्थं सूत्रम् । संहितोरूः । शफोरूः । लक्षणोरूः । वामोरूः ॥  
    
शार्ङ्गरवाद्यञो ङीन् ॥ व्ल्क्_१२७८ = प्_४,१।७३ ॥  
शार्ङ्गरवादेरञो यो ऽकारस्तदन्ताच्च जातिवाचिनो ङीन् स्यात्। शार्ङ्गरवी। बैदी । ब्राह्मणी । (नृनरयोर्वृद्धिश्च)। नारी ॥  
    
यूनस्तिः ॥ व्ल्क्_१२७९ = प्_४,१।७७ ॥  
युवञ्छब्दात् स्त्रियां तिः प्रत्ययः स्यात् । युवतिः ॥

