+++
title = "Badarayana: Brahmsutra, with Bhasya and Dipika, Adhyaya 1, Pada 2"

+++


## Intro
  
  
  
  
 Badarayana: Brahmsutra, with Bhasya and Dipika, Adhyaya 1, Pada 2   
  
  
  
  
Badarayana: Brahmsutra, with the Bhasya by Madhva (Anandatirtha), and Jagannatha Tirtha's Dipika,  
Adhyaya 1, Pada 2.  
Based on the ed. by Gopālakṛṣṇācārya: Śrīmad-Brahmasūtrāṇi,  
Śrīmaj-Jagannātha-yati-kṛta-ṭippaṇī-saṃvalita-Śrīman-Madhva-Bhāṣya-sametāni,  
Madras : The Grove Press 1900  
An e-book of this edition is available for download from the GRETIL e-library:  
http://resolver.sub.uni-goettingen.de/purl/?gr_elib-234  
  
  
  
Input by members of the Sansknet project  
http://www.sansknet.ac.in  
  
  
NOTICE:  
-- This GRETIL version integrates the three levels of mula text, commentary and subcommentary,  
which are presented separately in the respective Sansknet file(s).  
-- The Sansknet files of this text have the ligature "dma" instead of avagraha. This irregularity has been corrected here.  
  
  
FORMAT OF REFERENCES:  
BBs_n,n.nn = Brahmasūtra_Adhyāya,Pāda.Sūtra  
BBsBh_n,n.nn.nn = Bhāṣya_Adhyāya,Pāda.Adhikaraṇa.Section  
BBsBhDīp_n,n.nn.nn = Dīpikā_Adhyāya,Pāda.Adhikaraṇa.Section  
  
  
  
BOLD for Sūtras  
ITALICS for Bhāṣya  
  
  
  
  
THIS GRETIL TEXT FILE IS FOR REFERENCE PURPOSES ONLY!  
COPYRIGHT AND TERMS OF USAGE AS FOR SOURCE FILE.  
  
Text converted to Unicode (UTF-8).  
(This file is to be used with a UTF-8 font and your browser's VIEW configuration  
set to UTF-8.)  
  
  
  
description:multibyte sequence:  
long a  ā     
long A  Ā     
long i  ī     
long I  Ī     
long u  ū     
long U  Ū     
vocalic r  ṛ    
vocalic R  Ṛ    
long vocalic r  ṝ    
vocalic l  ḷ    
vocalic L  Ḷ    
long vocalic l  ḹ    
velar n  ṅ    
velar N  Ṅ    
palatal n  ñ     
palatal N  Ñ     
retroflex t  ṭ    
retroflex T  Ṭ    
retroflex d  ḍ    
retroflex D  Ḍ    
retroflex n  ṇ    
retroflex N  Ṇ    
palatal s  ś     
palatal S  Ś     
retroflex s  ṣ    
retroflex S  Ṣ    
anusvara  ṃ    
visarga  ḥ    
long e  ē     
long o  ō     
l underbar  ḻ    
r underbar  ṟ    
n underbar  ṉ    
k underbar  ḵ    
t underbar  ṯ    
  
  
  
Unless indicated otherwise, accents have been dropped in order   
to facilitate word search.  
  
For a comprehensive list of GRETIL encodings and formats see:  
http://gretil.sub.uni-goettingen.de/gretil/gretdiac.pdf  
and  
http://gretil.sub.uni-goettingen.de/gretil/gretdias.pdf  
  
For further information see:

## पाठः


अथ द्वितीयः पादः ॥  
    
१। सर्वगतत्वाधिकरणम् ॥  
    
__________  
    
ब्ब्स्भ्_१,२।१।१:  
लिङ्गात्मकानां शब्दानां विष्णौ प्रवृत्तिं दर्शयत्यस्मिन् पादे प्राधान्येन।  
    
ब्ब्स्भ्दीप्_१,२।१।१:  
पूर्वोत्तरपादभेदस्य स्वस्मिन्नेकवाक्यतायाश्च सिद्धये एतत्पादप्रतिपाद्यं दर्शयति - लिङ्गेति ॥ लिङ्गानुमापको धर्मः । सः आत्मेवात्मा प्रवृत्तिनिमित्तं येषां ते तथोक्ताः । ऽनिमित्तनिमित्तिनोरभेदोपचारात्ऽ; इति सुधोक्तेः । स्वरूपार्थो वा आत्मशब्दः । पूर्वयोजनायामात्मप्रतिपादके गौणी वृत्तिः । द्वितीयायां तु सामानाधिकरण्यमिति भेदः । स्वार्थे कः । तथा च व्याप्यधर्मद्वारा धर्मिबोधकानामापाततो यौगिकानामित्यर्थः । विष्णोरन्यत्र प्रसिद्धानामिति च संयोज्यम् ऽशब्दानामितिऽ; एकप्रातिपदिकरूपाणामनेकपदसमभिव्याहाररूपाणां चेत्यर्थः । ऽविष्णौ प्रवृत्तिंऽ; प्रकर्षेण वृत्तिं महायोगविद्वद्रूढिभ्यां विष्णुपरत्वमिति यावत् । ऽप्रदर्शयतिऽ; प्रकर्षेण साधयति सूत्रकार इत्यर्थः । वैश्वानराधिकरणे नामसमन्वयकरणादव्याप्तिनिरासाय प्राधान्येन इत्युक्तम् । तथा च तत्रापि नामसमन्वयमुखेन प्राधान्येन फलतो बहुलिङ्गसमन्वयस्यैव करणान्नाव्याप्तिरिति भावः ।

__________  
    
ब्ब्स्भ्_१,२।१।२:  
ऽब्रह्म ततमम्ऽ; इति सर्वगतत्वमुक्तं विष्णोः । तच्च ऽतस्यैतस्यासावादित्यो रसःऽ; (ऐ।आ। ३-२-३।) इत्यादिनाऽदित्यस्य प्रतीयते ।  
    
ब्ब्स्भ्दीप्_१,२।१।२:  
यद्यपि पूर्वपादान्त्यधिकरणेनैतत्पादाद्यस्य नावान्तरसङ्गत्यपक्षेति न सा प्रदर्शनीया । तथापि इह तस्याः सम्भवात्फलस्यावश्यवक्तव्यत्वाच्च सा प्रदर्श्यत इत्याशयेन पूर्वाधिकरणसङ्गतिं विषयादिकं च दर्शयति ब्रह्मेति ॥ इति वाक्ये विष्णोः निवधिकसर्वगतत्वमुक्तमित्यर्थः । ततः किमित्यत आह - तच्चेति ॥ तदित्यावर्तते, उक्तमिति च वर्तते । तथा च ऽब्रह्म ततमम्ऽ; इति यत्ततमत्वमुक्तं प्राणाख्यविष्णोस्तत्तदेकदेशभूतं सर्वगतत्वान्तर्गतं सर्वप्राणिहृदयस्थत्वं तत्रैवैतरेयके ऽएतं ह्येव बह्वृचामहत्युक्ते मीमांसन्त एतमग्नावध्वर्यव एतं महाव्रते छन्दोगाः एतमस्यामेतं दिव्येतं वायावेतमाकाश एतमप्सु एतमोषधीष्वेतं वनस्पतिष्वेतं चन्द्रमस्येतं नक्षत्रेष्वेतं सर्वेषु भूतेष्वेतमेव ब्रह्मेत्याचक्षतेऽ; इत्यादौ एतमित्युत्तरवाक्येन उक्तमित्यर्थः । ततो ऽपि किमित्यतः सयुक्तिकं पूर्वपक्षमाह - तच्चेति ॥ चो ऽवधारणे । आदिशब्देन ऽस यश्चायमशरीरः प्रज्ञात्मा यश्चासावादित्य एकमेतदिति विद्यात् तस्मात् पुरुषं पुरुषं प्रत्यादित्यो भवति ॥॥। सूर्य आत्मा जगतस्तस्थुषश्च ॥। एतं सर्वेषु भूतेषुऽ; (ऐ। ३-२-३।) इत्यादिवाक्यं गृह्यते । अत्र तस्येत्यादेरुपन्यासः एतमिति परामरशनीयसमर्पकतयावश्यकत्वात्पूर्वपक्षयुक्तिप्रदर्शनार्थं च कृतः । तथा च यथ एतमित्युत्तरवाक्येनोक्तं सर्वप्राणिहृदयस्थत्वं तस्येत्यादिना पूर्ववाक्येन प्रकृतत्वात्तस्यादित्यस्यैव प्रतीयते, अतस्तस्यैव तत्पूर्वोक्तं ततमत्वमपि भवेत् । न विष्णोरिति योजना । अत्र पूर्वपक्षे ततमत्वं सङ्कुचितं सर्वभूतगतत्वरूपं विवक्षितम् । न चैवं सिद्धान्त्यभिमतनिरवधिकसर्वगतत्वाक्षेपाप्राप्तिरिति वाच्यम् । पूर्वपक्षे ऽएतमेवऽ; इति अवधारणेन विष्णोरन्यत्राक्षेपात् तेनास्याक्षेपिकीसङ्गतिः, विषयसंशयौ, विष्णोरन्यस्यैव सर्वप्राणिगतत्वमिति सयुक्तिकपूर्वपक्षश्च दर्शितो भवति । सिद्धानेते श्रुत्यर्थस्तु - ऽतस्यऽ; प्रकृतस्य ऽएतस्यऽ; संवत्सरनामकस्य चतुर्मुखस्य सर्वादित्वततमत्वनियामकत्वनिमित्तैरादित्यनामा प्रद्युम्नो रसः सारभूतः । स यश्चायं पुरुषदेहगतः प्राकृतदेहवर्जनादशरीरः ऽप्रज्ञात्माऽ; ज्ञानरूपो ऽनिरुद्धः । यश्चासावादित्ये स्थितः प्रद्युम्न एतत्स्थानद्वयगतं रूपमेकमिति विद्यात् । तस्मात्पुरुषादित्यगतानिरुद्धप्रद्युम्नयोरैक्यादादित्यः ऽपुरुषं पुरुषं प्रतिऽ; प्रतिपुरुषं ऽभवतिऽ; अभिमुखो भवति । प्रतिगृहं कूप इतिवत्सर्वपुरुषगतो भवतीति चेति । ऽजगतोऽ; जङ्गमस्य ऽतस्थुषःऽ; स्थावरस्य ऽआत्माऽ; आदानादिकर्ता ऽसूर्यःऽ; सूरिप्राप्यो विष्णुर्दिवं पृथिवीमन्तरिक्षं च ऽआप्राःऽ; आसमन्तादपूरयदित्यर्थः । एतमित्यादीनां सप्तम्यन्तपदैः प्रत्येकं सम्बन्धः । तथा च ऽबह्वृचाःऽ; ऋग्वेदिनः ऽएतं ह्येवऽ; एतमेव पुरुषादित्यगतमेव हि विष्णुं ऽमहत्युक्थेऽ; महदुक्थनामकबृहतीसहस्रे तद्देवताविषये तद्देवतामिति यावत् ऽमीमांसन्तेऽ; जानन्ति । ऽअध्वर्यवोऽ; यजुर्वेदिनः ऽअग्नौऽ; चयनसाधनेष्टकादेवताविषये तद्देवतां मीमांसन्ते । ऽछन्दोगाःऽ; सामवेदिनो ऽमहाव्रतेऽ; तदाख्यस्तोत्रस्य देवतां स्तोत्रे मीमांसन्ते । ऽअस्यांऽ; पृथिव्यां एतं ऽदिविऽ; अन्तरिक्षे वाय्वादौ चैवं एतमेव ऽसर्वेषु भूतेषुऽ; सर्वप्राणिषु अन्तः व्याप्तमाचक्षते विद्वाम्श इत्यर्थः । सर्वेष्वित्येव पूर्तेः पुनर्भूतेष्वित्युक्तिरत्र भूतवृत्तित्वमात्रं प्रतिपाद्यतयाभिप्रेतमिति ज्ञापयितुम् । एतं सर्वभूतगतमेव विष्णुं गुणपूर्णत्वाद्व्याप्तत्वाच्च एतं मुख्यतो ब्रह्मेत्याचक्षते इति वाक्यशेषार्थः । न स्थानाधिकरणटीकायां तु - सर्वेषु भूतेषु चक्षुरादिस्थानेषु एतमेकमेव ब्रह्म गुणपूर्णमाचक्षते इति व्याख्यातम् । पूर्वपक्षी तु तस्यैतस्य प्रकृतप्रसिद्धसंवत्सरस्यासौ प्रसिद्ध आदित्यः सूर्यो रसः सारभूतो ऽधिपतिरित्यर्थं मन्यते ।

__________  
    
ब्ब्स्भ्_१,२।१।३:  
अतो ऽब्रवीत् -   
सू - ॐ॥   
सर्वत्र प्रसिद्धोपदेशात् । ब्ब्स्_१,२।१ ।  
॥ ॐ॥  
    
ब्ब्स्भ्दीप्_१,२।१।३:  
अथ सिद्धान्तयत्सूत्रमवतारयति - अत इति ॥ इति सङ्गतिसम्भवादाक्षेपसद्भावाच्च अतस्तत्परिहारायोत्तरमब्रवीद्बादरायण इत्यर्थः । तदेव सूत्रं पठति - सर्वत्रेति ।

__________  
    
ब्ब्स्भ्_१,२।१।४:  
ऽस यश्चायमशरीरः प्रज्ञात्माऽ; (ऐ।आ। ३-२-४।)   
इत्यादिना सर्वत्रोच्यमानो नारायण एव ।  
    
ब्ब्स्भ्दीप्_१,२।१।४:  
अत्र समन्वयसूत्रात्तत्त्वित्यस्यानुवृत्तिं लिङ्गव्यत्ययम् ऽउच्यमानम्ऽ; इत्यध्याहारं चाभिप्रेत्य प्रतिज्ञांशं व्याचष्टे - स यश्चेति ॥ वाक्येनेति शेषः । यद्यपि ऽतस्यैतस्यासौऽ; इत्यादिनेति वक्तव्यम् । पूर्ववाक्यत्वात् । तथापि तस्य पूर्वपक्षयुक्तिप्रदर्शनार्थत्वेनोपन्यस्तत्वात्तद्विहाय सिद्धान्तयुक्तिप्रदर्शकवाक्यज्ञापनाय ऽस यश्चायमशरीरः प्रज्ञात्माऽ; इत्यादिनेत्येवोक्तम् । वस्तुतस्तु - न ऽतस्यैतस्यासौऽ; इत्यस्येव ऽस यश्चऽ; इत्यस्य युक्तिप्रदर्शनमात्रतात्पर्येणोपन्यासः, नापि विषयमात्रप्रदर्शनतात्पर्येण । अपि तु पूर्वं विषयवाक्यस्य अनुदाहृतत्वात्तदर्थतया तद्गतैतच्छब्दपरामर्शनयसमर्पणार्थमनन्यसाधारणस्वतो ऽशरीरत्वयुक्तिप्रदर्शनार्थं चेति ध्येयम् । ऽसर्वत्रऽ; सर्वप्राणिहृदयेष्वन्तर्गततयोच्यमानो नारायण एवेति । नारायणशब्दप्रयेगेन -   
यच्च किञ्चिज्जगत्सर्वं दृश्यते श्रूयते ऽपि वा ।  
अन्तर्बहिश्च तत्सर्वं व्याप्य नारायणस्स्थितः ॥  
इति वाक्यमपि सङ्गृहीतं भवति । तेन च सूत्रे सङ्कुचितवृत्तिना सर्वत्रेत्यनेन सर्वभूतहृद्गतत्वस्यैवाभिप्रेतत्वेनान्यत्र बहिर्नेति प्राप्तशङ्का निरस्ता भवति ।

__________  
    
ब्ब्स्भ्_१,२।१।५:  
ऽतदेव ब्रह्म परमं कवीनाम्ऽ; (महाना। १-६।)   
ऽपरमं यो महद्ब्रह्मऽ   
    
ब्ब्स्भ्दीप्_१,२।१।५:  
हेत्वंशं व्याचष्टे - तदेवेति ॥ व्याख्यातमेतज्जिज्ञासानयेर् । इश्वरब्रह्मणोरभेदबोधनार्थं प्रवृत्तस्य ऽपरमं यो महद्ब्रह्म परमं यः परायणम्ऽ; इति भारतवाक्यस्य यः परमं महद्ब्रह्म यः परमं परायणं तस्य लोकप्रधानस्य जगन्नाथस्य नाम्नामित्युत्तरवाक्येनान्वयः ।

__________  
    
ब्ब्स्भ्_१,२।१।६:  
वासुदेवात्परः को नु ब्रह्मशब्दोदितो भवत् ।  
स हि सर्वगुणैः पूर्णः तदन्ये तूपचारतः ॥ इति ।  
तस्मिन्नेव प्रसिद्धब्रह्मशब्दोपदेशात् ॥ १ ॥  
    
ब्ब्स्भ्दीप्_१,२।१।६:  
वासुदेवादित्यपरा स्मृतिः । ऽवासुदेवात्ऽ; कृष्णादन्यः को वा ब्रह्मशब्दमुख्यवाच्यो भवेत्, न को ऽपि । किन्तु स एव मुख्यवाच्यः । कुतः? ऽहिऽ; यस्मात् ऽसःऽ; वासुदेवः सर्वगुणैः पूर्णस्तदन्ये त्वपूर्णाः तस्मात् । तर्हि ऽब्रह्माणि जीवाः सर्वे ऽपिऽ; इत्यादि कथमित्यत आह तदन्य इति ॥ वासुदेवादन्ये जीवाः ऽउपचारतःऽ; अमुख्यत एव ब्रह्मशब्दोदिताः, न तु मुख्यत इत्यर्थः । इतीति । वाक्येष्विति शेषः । अनेन सर्वत्रेत्यस्य हेतावप्यन्वयो दर्शितः । तथा च सर्वत्रोदाहृतवाक्येषु ऽतस्मिन्नेवऽ; विष्णावेव ऽप्रसिद्धस्यऽ; रूढत्वेनावगतस्य ऽब्रह्मशब्दस्योपदेशात्ऽ; सर्वगते वस्तुनि श्रवणादित्यर्थः । तस्मिन्नेवेत्यनेन श्रुतेर्निरवकाशत्वमुक्तं भवति । अनेन ऽस यश्चायमशरीरः प्रज्ञात्माऽ; (ऐ।आ। ३-२-३।) इत्यादिना ऽसर्वेषु भूतेष्वेतमेव ब्रह्मेत्याचक्षतेऽ; (ऐ।आ। ३-२-३।) इति शाखाशेषेण सर्वत्र सर्वेषु भूतेषु अन्तर्गततयोच्यमानो नारायण एव न त्वादित्यादिः । कुतः? ऽएतमेव ब्रह्मेत्याचक्षतेऽ; इति सर्वभूतगते वस्तुनि नारायणैकनिष्ठत्वेन श्रुत्यादिप्रसिद्धब्रह्मशब्दोपदेशाच्छ्रुतेरिति सूत्रार्थ उक्तो भवति ।

__________  
    
ब्ब्स्भ्_१,२।१।७:  
सू - ॐ॥  
विवक्षितगुणोपपत्तेश्च । ब्ब्स्_१,२।२ ।  
॥ ॐ॥  
ऽस यो ऽतो ऽश्रुतःऽ; (ऐ।आ। ३-२-४।) इत्यादि ।  
    
ब्ब्स्भ्दीप्_१,२।१।७:  
युक्त्यन्तरेण विष्णोरेवात्रोक्तसर्वगतत्वं प्रतिपादयत्सूत्रमुपन्यस्य तदुपात्तश्रुतिमेवोदाहरति - विवक्षितेति। आदिपदेन ऽअगतो ऽमतो ऽनतो ऽदृष्टो ऽविज्ञातो ऽनादिष्टः । श्रोता मन्ता द्रष्टादेष्टा घोष्टा विज्ञाता प्रज्ञाता सर्वेषां भूतानामन्तरपुरुषः सम आत्मेति विद्यात्ऽ; (ऐ।आ। ३-२-४।) इति वाक्यशेषो गृह्यते । इत्यादीति लुप्ततृतीयविभक्तिकं पदम् । अस्य विवक्षितेति सूत्रपदेनान्वयः । अत एव सूत्रभाष्ययोरेकीभाव इति तत्त्वप्रदीपोक्तिः । अनेन सूत्रे श्रुत्येति शेषः सूचितः । चः पूर्वोक्तहेतुसमुच्चये ऽवधारणे च । यतो वक्तुं योग्ये विवक्षा भवति । अतो विवक्षिताः वक्तुं योग्याः वक्ष्यमाणा इति वा । ये तु श्रुतीनां ब्रह्मगुणेषु तात्पर्याभावं वदन्ति, तन्निरासाय विवक्षितपदमुपनिबबन्ध सूत्रकृदिति तत्त्वप्रदीपोक्तेः श्रुतितात्पर्यविषयभूता इति वा । सर्वत्रेत्यनुवर्तते । गते इति शेषः । तथा च सर्वत्र गते विवक्षितानां श्रुत्या सर्वत्र गतनिष्ठतया वक्तुं योग्यानां इतःपरं श्रुत्या सर्वगतनिष्ठतया वक्ष्यमाणानां श्रुतितात्पर्यविषयीभूतानां वा गुणानामुपसंहारगताश्रुतत्वादीनां विष्णोरेव योग्यत्वेन तस्मिन्नेवोपपत्तेः अन्यत्रानुपपत्तेश्च सर्वत्रोच्यमानो नारायण एव इति सूत्रार्थ उक्तो भवति । यः प्रकृतो विष्णुः सः ऽअतःऽ; देशकालगुणैर्व्याप्तः । अत सातत्यगमने इति धातुव्याख्यानात् ऽसन्ततो ह्यत उच्यतेऽ; इति वचनाच्च । यद्वा - अतो ऽतिस्तृतीये ऽतिशये अधिक इत्यर्थः । ऽअश्रुतःऽ; सर्वात्मना श्रोतुमशक्यः । स्वयमेव स्वात्मानं स्वातन्त्र्येण शृणोति । ऽनर्ते त्वत्ऽ; (ऋ। १०-११२-९।) इति श्रुतेः । ऽअगतःऽ; अप्राप्तः पूर्णत्वात्सर्वात्मनाज्ञात इति वा । सर्वात्मना मननविषयो न भवतीत्यमतः । अनतो नेतृरहितः स्वतन्त्र इति यावत् । ऽअदृष्टःऽ; प्रत्यक्षेण केनचित्, सर्वात्मना पूर्णत्वात् । अत एव सर्वात्मना ऽअविज्ञातःऽ; विशेषतो न ज्ञातः । ऽअनादिष्टःऽ; नियोजकशून्यो ऽन्यैरनाज्ञप्त इति वा । यथान्यैः स्वयमश्रुतादिर्न तथान्ये, सर्वात्मना श्रुत्याद्या इत्याह - श्रोतेति । ऽश्रोताऽ; युगपत्स्वातन्त्र्येण श्रवणकर्ता । ऽमन्ताऽ; स्वातन्त्र्येण सर्वमननकर्ता । स्वातन्त्र्येण सर्वद्रष्टा । ऽआदेष्टाऽ; नियोजनकर्ता । ऽआघोष्टाऽ; सम्यग्वक्ता । ऽविज्ञाताऽ; विशेषेण ज्ञाता । प्रकर्षेण ज्ञाता । ऽसर्वेषां भूतानांऽ; जीवानाम् ऽअन्तरःऽ; अन्तस्थः ऽपुरुषःऽ; पूर्णः ऽसमःऽ; समानः, सर्वरूपेण ऽआत्माऽ; आदानादिकर्तेति विद्यादित्यैतरेयभाष्यतत्त्वप्रदीपविश्वेश्वरतीर्थीयदिशा श्रुत्यर्थः ।

__________  
    
ब्ब्स्भ्_१,२।१।८:  
स हि ऽन ते विष्णोः जायमानो न जातो देवःऽ; (ऋ। ७-९९-२।)   
इत्यादिनाश्रुतत्वादिगुणकः ।  
    
ब्ब्स्भ्दीप्_१,२।१।८:  
नन्वेतच्छ्रुत्युक्तानाम् अश्रुतत्वादिगुणानां कुतो विष्णुनिष्ठत्वमित्यत आह - स हीति ॥ हिशब्दः प्रसिद्धौ । ऽसःऽ; विष्णुः ऽन तेऽ; इत्यादिना वाक्येनाश्रुतत्वादिगुणः तद्वत्तया प्रसिद्ध इत्यर्थः । श्रुतौ ऽश्रोत्रादिनाऽ; इति पदाध्याहारेणेति भावः । यद्यपि श्रुतावतत्वस्य प्रथमोक्तत्वादतत्वादिगुण इति वक्तव्यम् । तथापि तस्य सर्वगतत्वरूपत्वेन विष्णुनिष्ठतया साध्यत्वात् असिद्धत्वात् स विष्णुरतत्वादिगुणकः प्रसिद्ध इति सिद्धनिर्देशायोगात् अश्रुतत्वादीत्युक्तम् । यद्वा - विष्णुरतत्वादिगुणकः ऽन ते विष्णोऽ; (ऋ। ७-९९-२।) इत्यादिश्रुतेरिति प्रयोगे सर्वगतत्वरूपस्यातत्वस्य साओध्यत्वात्तस्य च ऽन ते विष्णोऽ; इत्यादावनुक्तेर्हेत्वनन्वयादश्रुतत्वादीत्युक्तम् ।

__________  
    
ब्ब्स्भ्_१,२।१।९:  
ऽस सविता स वायुः स इन्द्रः सो ऽश्रुतः सो ऽदृष्टो   
यो हरिर्यः परमो यो विष्णुर्यो ऽनन्तःऽ; इत्यादिचतुर्वेदशिखायाम् ॥ २ ॥  
    
ब्ब्स्भ्दीप्_१,२।१।९:  
ऽन तेऽ; इत्यादिश्रुतौ मुखतो ऽश्रुतत्वादिकं विष्णोर्न प्रतीयते इत्यतो ऽत्रैवार्थे स्पष्टश्रुतिं चाह - स इति । यः ऽसविताऽ; जगदुत्पादकः स हरिरेव । यो ऽवायुःऽ; बलज्ञानरूपो देवः स परमः परमात्मैव । यः ऽइन्द्रःऽ; परमैश्वर्यवान् स विष्णुरेव, न प्रसिद्धादिः । यो ऽश्रुतो ऽदृष्टः सो ऽनन्तो ऽपरिमितो हरिरेव नान्य इत्यर्थः । यद्वा - यो हर्यादिशब्दवाच्यः प्रसिद्धः, स एव सवितृत्वादिगुणवाचिशब्दवाच्य इत्यर्थः । इत्यादीति । यतः चतुर्वेदशिखायामित्याद्युक्तमतो ऽपि स एवाश्रुतत्वादिगुण इत्यन्वयः ।

__________  
    
ब्ब्स्भ्_१,२।१।१०:  
न चादित्यशब्दाच्चक्षुर्मयत्वादेव जीव इति वाच्यम् ।  
    
ब्ब्स्भ्दीप्_१,२।१।१०:  
ननु यथा ब्रह्मशब्दादश्रुतत्वादिलिङ्गैश्च विष्णुः सर्वगत इत्युच्यते । तथादित्यादिशब्दात्सर्वजीवलिङ्गाच्चादित्यः सर्वजीवा वा सर्वगताः किं न स्युरित्यत आह - न चेति ॥ ऽआदित्यो रसःऽ; इत्यादित्यशब्दात् सर्वगतत्वप्रकरणे ऽचक्षुर्मयः श्रोत्रमयः छन्दोमयो मनोमयो वाङ्मय आत्माऽ; (ऐ।आ। ३-२-१) इति श्रुतौ ज्ञानकरणचक्षुराद्यात्मकदेहाभिमानित्वेन जीवे प्रसिद्धाच्चक्षुर्मयत्वादेश्चेत्यर्थः । हेतुसमुच्चये चशब्दः। ऽजीवःऽ; इत्यनेन सूत्रगतं शारीरपदं व्याख्यातम् । ऽशारीरौ तावुभौ प्रोक्तौ जीवश्च परमस्तथाऽ; इति स्मृतेः । शरीराभिमानित्वाच्च जीवस्य शारीत्वं युक्तम् । जीव इत्येकवचनं समुदायाभिप्रायम् । जीवश्चेत्यपि चशब्दान्वयः । तेनादित्यप्रतिज्ञा समुच्चीयते । सर्वत्र गत इति शेषः । इति न वाच्यमिति सम्बन्धः ।

__________  
    
ब्ब्स्भ्_१,२।१।११:  
सू - ॐ॥  
अनुपपत्तेस्तु न शारीरः । ब्ब्स्_१,२।३ ।  
॥ ॐ॥  
एकस्य सर्वशरीरस्थत्वानुपपत्तेरेव ॥ ३ ॥  
    
ब्ब्स्भ्दीप्_१,२।१।११:  
कुतो न वाच्यमित्यत्र हेत्वाकाङ्क्षायां सूत्रमुपन्यस्य प्रतिज्ञाभागस्यावतारिकाभाष्येणैव व्याख्यातत्वाद्धेत्वंशमेव व्याचष्टे - अनुपपत्तेरिति ॥ एकस्यैकैकस्य जीवस्येति विपरिणामेनानुवर्तते । सर्वशरीरेति । सर्वशरीरस्थत्वस्यानुपपत्तेः सर्वजीवस्य समानभोगप्राप्तिरूपोपपत्तिविरुद्धत्वादेवेत्यर्थः । न त्वन्यप्रापकाभावादिति हेत्वन्तरमन्वेषणीयमित्येवशब्दार्थः । एवेत्यनेन सौत्रतुशब्दो व्याख्यातः । अनुपपत्तिस्तु टीकायामेव सहेतुकमुपपादिता ।

__________  
    
ब्ब्स्भ्_१,२।१।१२:  
सू - ॐ॥  
कर्मकर्तृव्यपदेशाच्च । ब्ब्स्_१,२।४ ।  
॥ ॐ॥  
ऽआत्मानं परस्मै शंसतिऽ; (ऐ।आ। ३-२-३।) इत्यादि ॥ ४ ॥  
    
ब्ब्स्भ्दीप्_१,२।१।१२:  
युक्त्यन्तरेण शारीरस्य सर्वगतत्वं निराकुर्वत्सूत्रमुपन्यस्य तदुपात्तश्रुतिमेवोदाहरति - कर्मेति ॥ भावप्रधानो ऽयम्, चः समुच्चये । ऽसर्वत्रोक्तः शारीरःऽ; इति पदत्रयं विपरिणामेनानुवर्तते । तथा च सर्वत्रोक्तस्य सर्वगतस्य प्रकृतस्य ऽएतमात्मानं परस्मै शंसतिऽ; इत्यैतरेयश्रुतौ शंसनक्रियायां स एतमात्मानमिति कर्मत्वेन शारीरस्य जीवस्य च तस्यामेव कर्तृत्वेन व्यपदेशात् एकस्यां क्रियायां तयोरुत्सर्गतो भिन्नत्वनियमात् अपवादकारणाभावाच्च न सर्वत्रोच्यमानः शारीर इत्यर्थः । तत्त्वप्रदीपे तु - चकारात् ऽपरस्मैऽ; इति सम्प्रदानव्यपदेशाच्चेत्यभिप्राय इत्युक्तम् । यः ऽएतमात्मानंऽ; चक्षुर्मयत्वादिगुणकं परमात्मानम् ऽअन्यस्मैऽ; अयोग्याय ऽशंसतिऽ; उपदिशति तस्य वेदाः ऽदुग्धदोहाःऽ; फलविधुरा भवन्तीत्यर्थः । इत्यादीत्यस्य पूर्ववत्सूत्रेणान्वयः । आदिपदेन ऽआत्मानं वेदऽ; इति टीकोक्तं ऽयस्तित्याज सचिविदं सखायं न तस्य वाच्यपि भागो ऽस्तिऽ; (ऐ।आ। ३-२-४।) इति तत्त्वप्रदीपोदाहृतवाक्यं च गृह्यते । ऽसचिविदंऽ; कर्मसञ्चयवेत्तारं प्रीत्या एकदेशस्थत्वात् सखायं हरिं ऽयस्तित्याजऽ; तत्याज अन्यथा वेद, तस्य ऽवाचिऽ; वेदाध्ययनादौ तस्मात् ऽभागःऽ; फलं नास्ति नरकं च स्यादित्यर्थः ।

__________  
    
ब्ब्स्भ्_१,२।१।१३:  
सू - ॐ॥  
शब्दविशेषात् । ब्ब्स्_१,२।५ ।  
॥ ॐ॥  
ऽएतमेव ब्रह्मेत्याचक्षतेऽ; (ऐ।आ। ३-२-३।) इति ।  
    
ब्ब्स्भ्दीप्_१,२।१।१३:  
यदुक्तं ब्रह्मशब्दात् विष्णुरेव सर्वगत इति । तदयुक्तम्, ब्रह्मशब्दस्य जीवे ऽपि वृत्तेः । न चासौ जीवे ऽमुख्य इति तदग्रहः । चक्षुर्मयत्वादिबाधकबलेनामुख्यार्थस्यापि ग्रहणोपपत्तेः । न च द्वितीयसूत्रोक्तबाधकान्न जीवः ऽश्रुत्वाप्येनं वेद न चैव कश्चित्ऽ; इति गीतायां जीवस्याश्रुतत्वादिश्रवणात्, तृतीयोक्तस्य च विष्णावपि साम्यात् । नापि तुरीयोक्तचक्षुर्मयत्वादिबाधकेन, एकस्यैव कर्मत्वकर्तृत्वयोः उपपत्तेरित्याशङ्कां परिहरत्सूत्रमुपन्यस्य तदुपात्तश्रुतिमेवोदाहरति - शब्देति ॥ भाष्यस्य सूत्रेणान्वयः । तथा च ऽएतमेव ब्रह्मेत्याचक्षतेऽ; इति वाक्ये हेतुत्वेन प्रकृतब्रह्मशब्दस्य ऽविशेषात्ऽ; सावधारणत्वरूपविशेषवत्त्वादित्यर्थः । अस्य नानेन ब्रह्मशब्देन शारीर उच्यते इति लब्धसाध्येनान्वयः। अनेनैवकारो विधेयपदसङ्गतः, तच्छिरस्कब्रह्मशब्दश्च मुख्यब्रह्मत्वार्थकः। स च जीवे न युक्त इत्युक्तं भवति । यद्वा - एवकार एमित्युद्देश्यवाचिपदेनैव सङ्गतो ऽन्ययोगव्यवच्छेदार्थकः । न चैवं ब्रह्मशब्दस्य सावधारणत्वाप्राप्तिरिति वाच्यम् । एवकारार्थावधारणस्यान्ययोगव्यवच्छेदस्यान्यस्मिन् ब्रह्मत्वयोगव्यवच्छेद इति विवरणे ब्रह्मशब्दार्थब्रह्मत्वसम्बन्धात् ब्रह्मशब्दस्य सावधारणत्वप्राप्तेः । यद्यपि न शारीर एतच्छब्दार्थः । कुतः? तस्य एवकारार्थप्रतियोगिवाचकब्रह्मशब्देनैव विशेषितत्वादिति सूत्रवृत्तिस्सम्भवति । तथापि न सा टीकोक्तेति न कैरपि प्रदर्शिता ।

__________  
    
ब्ब्स्भ्_१,२।१।१४:  
न हि जीवमेव ब्रह्मेत्याचक्षते ।  
    
ब्ब्स्भ्दीप्_१,२।१।१४:  
सावधारणत्वे ऽपि ब्रह्मशब्दस्य कुतो न जीवे वृत्तिरित्यत आह - न हीति। हिशब्दः प्रसिद्धौ हेतौ च। कवय इति शेषः । कुत इति चेत् एवकारशिरस्कब्रह्मशब्दवाच्यत्वे जीवस्य मुख्यब्रह्मत्वं स्यात्, तच्च नोपपद्यते । तस्यामुख्यब्रह्मत्वेन प्रसिद्धत्वादिति भावः । एवमेवकारस्योद्देश्यसम्बन्धोनान्ययोगव्यवच्छेदकत्वे ऽपि पूर्वपक्षे एतच्छब्दार्थत्वेन अभिमतजीवादन्यस्य ब्रह्मत्वं निषिद्धं स्यात् । तच्च नोपपद्यते । जीवादन्यस्य परमात्मानो मुख्यब्रह्मणो जात्यादेरमुख्यब्रह्मणश्च सत्त्वेनान्यस्य ब्रह्मत्वसम्बन्धनिषेधायोगादित्यपि द्रष्टव्यम् । तत्त्वप्रदीपे तु - जीवस्य ब्रह्मत्वे तस्य भूतत्वेन भूतेष्वित्युक्तं भूतस्थत्वं न युज्यत इत्युक्तम् ।

__________  
    
ब्ब्स्भ्_१,२।१।१५:  
ऽएष उ एव ब्रह्मैष उ एवात्मैष उ एव सवितैष उ एवेन्द्र एष उ   
एव हरिर्हरति परः परानन्दःऽ; इति चेन्द्रद्युम्नशाखायाम् ॥ ५ ॥  
    
ब्ब्स्भ्दीप्_१,२।१।१५:  
विष्णावपि सावधारणब्रह्मशब्दस्य वृत्तिः कुत इत्यत आह - एष इति ॥ उ एव । यद्वा - उशब्दो विष्णुपरः । तथा चैष विष्णुरेव ब्रह्मेत्यर्थः । ऽआत्मानम्ऽ; इत्युक्तमात्मत्वं ऽस सविताऽ; इत्युक्तसवितृत्वादिकमपि विष्णोरेवेत्याह - एष उ एवात्मेत्यादिना । य उ यो विष्णुरेव हरिः । तत्र निमित्तमाह - हरतीति । यज्ञगृहेष्विडोपहूतं भागं स्वीकरोतीत्यर्थः । यद्वा - सतां पापं हरतीत्यर्थः । एवमेष एव पर उत्तमः पूर्णानन्दश्चेति योजना । इन्द्रद्युम्नशाखायामित्यस्य ऽय एतं सर्वभूतस्थं विष्णुमेव ब्रह्मेत्याचक्षते इन्द्रद्युम्नाःऽ; इत्युपस्कृतेनान्वयः । अस्य च हेतोरवतारिकागतसाध्येनान्वयः ।

__________  
    
ब्ब्स्भ्_१,२।१।१६:  
सू - ॐ॥  
स्मृतेश्च । ब्ब्स्_१,२।६ ।  
॥ ॐ॥  
अहमात्मा गुडाकेश सर्वभूताशयस्थितः । (भ।गी। १०-२०।)   
गामाविश्य च भूतानि धारयाम्यहमोजसा । (भ।गी। १५-१३।)   
इत्यादि ।  
    
ब्ब्स्भ्दीप्_१,२।१।१६:  
स्मृतिसमाख्ययापि विष्णोरत्रोक्तसर्वगतत्वं साधयत्सूत्रं पठित्वा तां स्मृतिमुदाहरति - स्मृतेश्चेति ॥ इत्यादिस्मृतेश्च सर्वत्रोच्यमानो नारायण एवेत्यन्वयः । न केवलमुक्तहेतुभ्य इति चकारार्थः । स्मृतेः स्ववचनत्वे ऽपि परोक्तानुवादरूपत्वात् तदुक्तिर्युक्ता । एवमग्रे ऽपि । हे ऽगुडाकेशऽ; गुडाका निद्रा तदीशस्तद्रहित इति यावत् । गुडवदासमन्तात्केशा यस्य सः श्लक्ष्णकेशेति वा । अहमन्तर्यामितया सर्वहृदयस्थित इत्यर्थः ऽगांऽ; भूमिं आविश्य तत्रावतीर्य ऽभूतानिऽ; जीवान् ऽओजसाऽ; सामर्थ्येन धारयामीत्यन्यवाक्यस्यार्थः । इमे च गीतायामर्जुनं प्रति कृष्णवाक्ये । पूर्ववाक्ये सर्वभूताशयस्थो य आत्मा जीवः सो ऽहमित्यभेदप्रतीतिनिरासाय द्वितीयवाक्योदाहरणम् । तद्गतत्वेनैव तद्धारकत्वमभिप्रेतम् । अतो नासङ्गतिः । आदिपदात्स्मृत्यन्तरसङ्ग्रहः ।

__________  
    
ब्ब्स्भ्_१,२।१।१७:  
न चाप्रामाणिकं कल्प्यम् ॥ ६ ॥  
    
ब्ब्स्भ्दीप्_१,२।१।१७:  
अन्ये तु ऽमनोमयः प्राणशरीरो भारूपः सत्यसङ्कल्पःऽ; इति वाक्ये मनोमयत्वादिगुणर् इश्वर एव, न जीव इति सिद्धान्तिते जीवेशयोरैक्यात् कथमेतदित्याशङ्क्य अस्ति भेदः । न चापसिद्धान्तः, यतो ऽयं न पारमार्थिकः, किन्तु, मिथ्याभूत एव सूत्रकृता विवक्षित इति समाधाय भेदमिथ्यात्वे सूत्रतात्पर्यं वर्णयन्ति । तेषां मतमाशङ्क्य दूषयति - न चेति ॥ चस्त्वर्थे । नञ् च तद्विरुद्धतदभावार्थः । तथा च ऽअप्रामाणिकंऽ; भेदमिथ्यात्वं ऽन कल्प्यंऽ; सूत्रकृद्विवक्षाविषयत्वेन न कल्पनीयम् । कुतः? यतस्तदप्रामाणिकं प्रमाणशून्यं ऽद्वा सुपर्णाऽ; इत्यादिप्रमाणविरुद्धं च अत इति योजना ।

__________  
    
ब्ब्स्भ्_१,२।१।१८:  
सू - ॐ॥  
अर्भकौकस्त्वात्तद्व्यपदेशाच्च नेति चेन्न निचाय्यत्वादेवं व्योमवच्च । ब्ब्स्_१,२।७ ।  
॥ ॐ ॥  
सर्वेषु भूतेष्वित्यल्पौकस्त्वात् चक्षुर्मयत्वादिना जीवव्यपदेशाच्च नेति चेन्न ।  
    
ब्ब्स्भ्दीप्_१,२।१।१८:  
उक्तार्थमाक्षिप्य समादधत्सूत्रं पठित्वाक्षेपांशं तावद्व्याचष्टे - अर्भकेति ॥ वाक्य इति शेषः । अर्भकेत्यस्य व्याख्याल्पेति । अल्पमोकः स्थानं यस्य तस्य भावस्तत्त्वं तस्मात् । तथाचाल्पस्थानस्थितत्वोक्तेरित्यर्थः । सर्वजीवहृदयसुषिराणामल्पत्वादिति भावः । सूत्रगततच्छब्दस्य प्रकारप्रकार्युभयार्थत्वं मत्वाह - चक्षुरिति, जीव इति च । आदिपदेन श्रोत्रमयत्वादि गृह्यते । चकारादादिशब्दाद्वा आदित्यश्रुतिरपि गह्यते । अत एव जीवपदमादित्यसाधारणं प्रायोजि । जीवस्य व्यपदेशो वचनं जीवव्यपदेशः ऽचक्षुर्मयश्श्रोत्रमयःऽ; इति श्रुताविति शेषः । चो हेतुसमुच्चये । नेति । सर्वत्रोच्यमानो नारायण एवेति यदुक्तं तन्नेत्यर्थः । परमात्मपक्षे ऽपि जीवपक्ष इव बाधकसद्भावादिति भावः ॥ परिहारांशं व्याचष्टे - नेति । उक्तबाधकाद्विष्णोः सर्वत्रोच्यमानत्वाभावो नेत्यर्थः ।

__________  
    
ब्ब्स्भ्_१,२।१।१९:  
अर्भकौकस्त्वेन चक्षुर्मयत्वादिरूपेण च तस्यैव विष्णोर्निचाय्यत्वात् ।  
    
ब्ब्स्भ्दीप्_१,२।१।१९:  
कुतो नेत्यतो ऽत्र बाधकाभावादिति हेतुम् अर्भकौकस्त्वादीनां च विष्णावेवोपपन्नत्वेनाबाधकत्वादिति तदुपपादकहेतुं चोपस्कृत्य तर्हि विष्णावर्भकौकस्त्वादिकथनवैयर्थ्यमित्याशङ्क्य तत्परिहारत्वेनोक्तमेवन्निचाय्यत्वादित्यंशं व्याख्याति - अर्भकौकस्त्वेनेति । आदिशब्देन्मनोमयत्वेन इत्याह । अनेन सौत्रैवंशब्दः प्रकारार्थतया व्याख्यातः । सिद्धान्तांशे ऽपि विष्ण्वर्थकस्य व्यत्यस्ततच्छब्दस्य सावधारणस्यान्वयमभिप्रेत्याह - तस्यैवेति । यद्वा - प्रधानसूत्रे ऽनुवृत्तस्य तदित्यस्येह विपरिणतस्यावृत्तिं मत्वाह - तस्यैव विष्णोरिति । एवकारो ऽप्यर्थः । तथा च सर्वगतस्यापि जीवविलक्षणस्यापीत्यर्थः । न तु जीवस्य, इत्यन्यनिषेधार्थो वा एवकारः । ऽनिचाय्यत्वात्ऽ; उपास्यत्वात् । अनेनापरिछिन्ने अल्पौकस्त्वोक्तिः जीवविलक्षणे चक्षुर्मयत्वाद्युक्तिव्यर्थेति शङ्का निस्ता भवति ।

__________  
    
ब्ब्स्भ्_१,२।१।२०:  
सर्वगतत्वे ऽप्यल्पौकस्त्वं च युज्यते व्योमवत् ।  
    
ब्ब्स्भ्दीप्_१,२।१।२०:  
इदानीं सर्वगतस्याल्पौकस्त्वमयुक्तमिति शङ्कानिरासाय सूत्रगृहीतं दृष्टान्तांशं एवमित्यस्य चशब्देनाप्यन्वयं व्यत्यस्ततत्पदस्य आवृत्तस्य ऽयुज्यतेऽ; इति अध्याहृतेनापि सम्बन्धमभिप्रेत्य व्याख्याति - सर्वगतत्व इति ॥ अपीति द्वितीयचशब्दव्याख्यानम् ।

__________  
    
ब्ब्स्भ्_१,२।१।२१:  
सर्वेन्द्रियमयो विष्णुः सर्वप्राणिषु च स्थितः ।  
सर्वनामाभिधेयश्च सर्ववेदोदितश्च सः ॥ इति स्कान्दे ॥ ७ ॥  
    
ब्ब्स्भ्दीप्_१,२।१।२१:  
यदपि जीवविलक्षणस्य नित्यज्ञानवतो ज्ञानकरणचक्षुरादिप्राचुर्यरूपचक्षुर्मयत्वादिकथनमयुक्तमिति चोद्यम्, तत् चशब्दसूचितस्मृत्या निराह - सर्वेन्द्रियमय इति ॥ विष्णुर्यतः सर्वप्राणिषु संस्थितः । प्राणा इन्द्रियाणि तद्वन्तः प्राणिनः तेष्विन्द्रियनियामकत्वेन स्थितः । सर्वेन्द्रियस्वामीति यावत् । अतः सर्वेन्द्रियमय इत्युक्त इत्यर्थः। स्वामित्वं मयडर्थ इति भावः । चशब्दः प्रथमपादार्थे द्वितीयपादार्थं हेतुमाह । एवं द्वितीयतृतीयपादद्वयमपि आदित्यादिसर्वप्राणिस्थितत्वादादित्यादिसर्वनामाभिधेय इति हेतुहेतुमद्भावेन व्याख्येयम् । अत एव चशब्दः द्वितीयतृतीयचशब्दवत् विशेषणान्तरसमुच्चयेप्यन्वेयः । अनेन प्रथमपादेन ऽचक्षुर्मयः श्रोत्रमयो मनोमयो वाङ्मयःऽ; इत्यादिकं ब्रह्मणि तत्स्वामित्वेन निमित्तेन प्रयुक्तमिति व्याख्यातं भवति । एवं द्वितीयतृतीयपादाभ्यां तत्तद्गतत्वेनादित्यादितत्तन्नामवाच्यत्वकथनमुखेनादित्यश्रुतेरीश्वरवाचित्वमुक्तं भवति । अनेनैवादित्ये ऽनुक्तियुक्तिविरोधश्च परिहृतः । चतुर्थपादेन छन्दःपदोक्तवेदमुख्यार्थत्वाच्छन्दोमयत्वं च विष्णोर्युक्तमितियुक्तं भवति । ऐतरेयभाष्ये - ऽसम्पूर्णदर्शनशक्तेः चक्षुर्मयः सम्पूर्णश्रवणशक्तेः श्रोत्रमयः सत्यकामत्वात् छन्दोमयः सर्वमन्तृत्वान्मनोमयः सर्ववक्तृत्वाद्वाङ्मयः पूर्णफलरूपत्वादात्माऽ; इति । तथा बृहद्भाष्ये - ऽमयट्प्रायुर्यार्थः स्वरूपे चऽ; इति प्रतिज्ञाय -   
सर्वद्रष्टृस्वरूपत्वाच्चक्षुर्मय इतीर्यते ।  
सर्वश्रोतृस्वरूपत्वात्स श्रोत्रमयर् इरितः ॥ इति ।  
तथा भागवततात्पर्ये -   
सर्वे विष्णौ स्थिता यस्मादतस्सर्वमयो ह्यसौ ।  
इति प्रकारान्तरेण भगवति चक्षुर्मयत्वादिकं व्याख्यातम् । स्कान्दे इत्यनन्तरं उक्त्वादिति शेषः । अस्य जीवविलक्षणस्यापि इन्द्रियस्वामित्वादिना चक्षुर्मयत्वादि युज्यते इति न तदयोग इत्युपस्कृतसाध्येनान्वयः ।  
अनेन ऽसर्वेषु भूतेषुऽ; इत्यात्रार्भकौकस्त्वोक्तेः ऽचक्षुर्मयःऽ; इत्यादौ च तस्य जीवस्य तेन चक्षुर्मयत्वादिना प्रकारेणोक्तत्वात् आदित्यव्यपदेशाच्च अस्मादेव बाधकान्न सर्वत्रोक्तो नारायण इति चेत् - न, कुतः? अत्र बाधकाभावात्, अर्भकौकस्त्वादेश्च विष्णावेवोपपत्तेः । न चापरिच्छिन्नस्यार्भकौकस्त्वोक्तिः जीवविलक्षणस्य चक्षुर्मयत्वाद्युक्तिश्च व्यर्थेति वाच्यम् । एवं निचाय्यत्वात् । चायृ पूजानिशामनयोः । तस्यैव तस्यापरिच्छिन्नस्यापि विष्णोः अल्पौकस्त्वचक्षुर्मयत्वादिना प्रकारेणोपास्यत्वेन उपासनार्थं तदुक्तिसार्थक्यात् । न चापरिच्छिन्ने जीवविलक्षणे च ब्रह्माणि अर्भकौकस्त्वाद्युक्तिर्न युज्यत इति वाच्यम्। यतः ऽएवं चऽ; एवमपि सर्वगतत्वे ऽपि ऽव्योमवत्ऽ; तदल्पौकस्त्वं चक्षुर्मयत्वादि युज्यते । यथा व्याप्तस्यापि व्योम्नो ऽव्याकृताकाशस्य मठाद्येकदेशावस्थितिः तथा ब्रह्मणो भूताशयादौ स्थितिर्युक्ता । यतश्चैवं विष्णोर्जीवविलक्षणत्वे ऽपि इन्द्रियस्वामित्वादिना चक्षुर्मयत्वाद्युक्तिर्युक्तात इति सूत्रार्थ उक्तो भवति ।

__________  
    
ब्ब्स्भ्_१,२।१।२२:  
सू - ॐ॥  
सम्भोगप्राप्तिरिति चेन्न वैशेष्यात् । ब्ब्स्_१,२।८ ।  
॥ ॐ॥  
जीवपरयोरेकशरीरस्थत्वे समानभोगप्राप्तिरिति चेन्न ।  
    
ब्ब्स्भ्दीप्_१,२।१।२२:  
पुनरुक्तमाक्षिप्य समादधत्सूत्रमुपन्यस्यति - सम्भोगेति । अत्र पूर्वसूत्रादेवंशब्दमनुवर्त्य तद्बोधितमापादकं दर्शयन् पूर्वपक्षांशं तावद्व्याचष्टे - जीवेति ॥ जीवपरमात्मनोरित्यर्थः । एकेति ॥ विष्णोः सर्वशरीरस्थत्वे जीवेन सहैकशरीरस्थत्वप्राप्तेरिति भावः । संशब्दस्य ऽव्यवहृपणोस्समर्थयोःऽ; इत्यत्रेव समानार्थत्वमाश्रित्याह - समानेति । इवेश्वरपक्षे ऽपि बाधकसाम्यान्नायं सर्वगत इति वाक्यशेषः । परिहारांशं व्याचष्टे - नेति। नेश्वरस्य समानभोगप्राप्तिरित्यर्थः ।

__________  
    
ब्ब्स्भ्_१,२।१।२३:  
सामर्थ्यवैशेष्यात् ।  
    
ब्ब्स्भ्दीप्_१,२।१।२३:  
कुतो नेत्यस्तत्र हेतुत्वेन वैशेष्यादित्यंशं योजयति - सामर्थ्येति ॥ स्वार्थे ष्यञ् । विशेषिणो भाव इति वा । तथा च परस्य समानभोगाप्राप्तौ जीवादपि सामर्थ्यवैशेष्यादित्यर्थः ।

__________  
    
ब्ब्स्भ्_१,२।१।२४:  
उक्तं च गारुडे -   
सर्वज्ञाल्पज्ञताभेदात्सर्वशक्त्यल्पशक्तितः ।  
स्वातन्त्र्यपारतन्त्र्याभ्यां सम्भोगो नेशजीवयोः ॥ इति च ॥ ८ ॥  
॥ इति सर्वगतत्वाधिकरणम् ॥  
    
ब्ब्स्भ्दीप्_१,२।१।२४:  
किं तत्सामर्थ्यवैशेष्यम्, येन समानभोगाप्राप्तिरित्यत आह - उक्तमिति ॥ न केवलं सूत्रे जीवेशयोर्भोगसाम्याभावः, तत्र हेतुत्वेन सामर्थ्यवैशेष्यं चोक्तम्, किन्तु गारुडे चेति समुच्चयार्थश्चः । किमुक्तमित्यतस्तत्पठति - सर्वज्ञेति ॥ सर्वज्ञत्वाल्पज्ञत्वरूपभेदकधर्माभ्यामित्यर्थः । प्राप्तस्य बाधकस्य परिहाराय विष्णोः सामर्थ्ये सत्यपि प्रथमं प्राप्तिस्तावत्स्यादेव अग्निस्तम्भवतो दाहप्राप्तिवत् । सापि भगवति न सम्भवति । तस्य सार्वज्ञेनैष्यद्बाधकपरिहर्तृत्वसम्भवादिति भावेनेह सार्वज्ञोक्तिः, न जीवेन सहेकशरीरस्थत्वे ऽपि दुःखपरित्यागेन सुखमात्रभोगे स्वातन्त्रयं हेतुः । जीवस्य चोभयानुभवे पारतन्त्र्यं हेतुरिति विवेक्तव्यम् । सम्भोगः समानभोगः । गारुड इत्यन्वयः । ऽइति चऽ; इति चशब्दपाठे तत्र पूर्वोक्तेन समुच्चयार्थश्चकारः। अनेन यतो यथा एकस्य जीवस्य सर्वशरीरस्थत्वे सर्वसमानभोगप्राप्तिः बाधिकानुपपत्तिः सूत्रोक्तास्ति । तथा एवमीशस्य सर्वभूतगतत्वमङ्गीकृत्य जीवेश्वरयोरेकशरीरस्थत्वे परस्य जीवसमानभोगप्राप्तिर्बाधिकास्ति । अतो नेश्वरः सर्वभूतगत इति चेन्न, कुतः तस्य तदप्राप्तौ जीवादपि सामर्थ्यवैशेष्यात् अग्निस्तम्भवतो दाहाभाववदिति सूत्रार्थ उक्तो भवति ॥ १ ॥  
॥ इति सर्वगतत्वाधिकरणम् ॥

______________________________________________________________

॥ २। अत्तृत्वाधिकरणम् ॥  
    
__________  
    
ब्ब्स्भ्_१,२।२।१:  
ऽजन्माद्यस्य यतःऽ; इत्युक्तम् । तत्रात्तृत्वं ऽस यद्यदेवासृजत   
तत्तदत्तुमध्रियत सर्वं वा अत्तीति तददितेरदितित्वम्ऽ;   
(बृ। ३-२-५।) इत्यदितेः प्रतीयते ।  
    
ब्ब्स्भ्दीप्_१,२।२।१:  
अत्राधिकरणे लोकतो ऽन्यत्र प्रसिद्धादितिशब्देन सहोक्तात्तृत्वलिङ्गस्य हरौ समन्वयः क्रियते । श्रुत्यादिसङ्गतिः विषयवाक्यमुदाहृत्य विषयसंशयौ सयुक्तिकपूर्वपक्षं च सूचयति - जन्मेति ॥ जन्मादिसूत्रे जन्मादिकर्तृत्वं विष्णोरुक्तमित्यर्थः । तत्रेति । उक्तलक्षणेषु मध्य इत्यर्थः । प्रविष्टमिति शेषः । अत्तृत्वमिति ॥  
स सर्गकाले च करोति सर्वं   
संहारकाले तु तदत्ति भूयः ।  
स्रष्टा पाता तथैवात्ता (स्कान्दे)   
इत्यादावदिधातुप्रकृतिकानेकशब्दवाच्यं संहर्तृत्वापरपर्यायशब्दबोध्यं ऊर्णनाभ्यादिवदत्तृत्वं तदित्यर्थः । अनेन अदेर्भक्षणार्थत्वाददितेरत्तृत्वे ऽपि न संहर्तृत्वलक्षणस्यातिव्याप्तिरिति शङ्का निरस्ता । प्रथमेतिशब्दः श्रुतिगतः । द्वितीयस्तु भाष्यकारीयः । अदितेरित्यावर्तते । तत्रैकं भावप्रधानम् । तथा च इति बृहदारण्यकवाक्ये यदत्तृत्वं प्रतीयते तत् अदितेः देवमातुरेव भवेत् । कुतः? ऽअदितेःऽ; अदितिश्रुतेः । तथा अदितित्वलिङ्गाच्चेति योजना । अदितित्वं च गोत्वादिवददितिमात्रध्रमो, न विष्णौ सावकाशम् । अनेन जन्मादिसूत्रोक्तलक्षणस्यातिव्याप्त्यसम्भवाक्षेपात्तेनास्याक्षेपिकी सङ्गतिः । श्रुत्युक्तमत्तृत्वं विषयः । विष्णोरन्यस्य वेति सन्देहः । देवमातुरदितेरेवेति पूर्वः पक्षः । अदितिश्रुतिरदितित्वयुक्तिश्च सूचिता भवति । पूर्वपक्षे श्रुत्यर्थस्तु - ऽसःऽ; अदितिर्देवमाता संवत्सरनाम्ना चतुर्मुखेन ऽयद्यदसृजत तत्तदत्तुमध्रियतऽ; मनः । आदच्चेति शेषः । कुतः सर्वात्तृत्वमदितेः? यस्मात्सर्वात्री सा सर्वमत्तीति यत् तदेव ह्यदितेर्देवमातुः ऽअदितित्वम्ऽ; अदितिशब्दवाच्यत्वे निमित्तम्, अन्यथा तन्न स्यादिति । अस्मिन् पक्षे ऽपि स्थलान्तरस्थादितिशब्दस्य निर्वचनमिदम् । अत्र सर्वशब्दः सुधारीत्या अदित्यदनयोग्यसर्वपरः । टीकारीत्या सङ्कुचितसर्वपरो वा। सिद्धान्ते श्रुत्यर्थस्तु - ऽसःऽ; संवत्सरनामकः चतुर्मुखो ऽयद्यदेवासृजत तत्तत्सर्वमत्तुंऽ; स मृत्युनामा जनार्दनो ऽध्रियत । आदच्च । कुतः सर्वसंहर्तृत्वं विष्णोः? ऽअदितेःऽ; अदितिशब्दात् । अदितिर्हि ऽइदं सर्वं॥॥॥यदिदं किञ्चऽ; (तै।२-६) ऽअदितिर्देवतामयीऽ; (कठ। ४-७) इति श्रुत्यन्तरे ब्रह्मण्यदितिशब्दप्रयोगादिति यावत् । तावतापि कुतः सर्वात्तृत्वं विष्णोः? सर्वमत्तीति यत्तदेव हि ऽअदितेःऽ; स्त्रीलिङ्गादितिशब्दवाच्यस्य ऽअदितित्वम्ऽ; अदितिशब्दवाच्यत्वं अन्यथा स निर्निमित्तकः स्यादिति भावः । अनेन विष्णोः सर्वात्तृतायां तन्निमित्तकश्रुत्यन्तरगतादितिशब्दो हेतुरित्युक्तं भवति । उक्तं हि चन्द्रिकायाम् । ऽतत्तदत्तुमिति पूर्वप्रतिज्ञातसर्वात्तृतायां श्रुत्यन्तरे ब्रह्मणि प्रयुक्तस्य सर्वात्तृत्वनिमित्तकस्यादितिशब्दहेतूकरणे सम्भवतिऽ; इति । अत एव ऋग्भाष्ये ऽअत्ति विश्वं तेन चैवादितिरिति विष्णुःऽ; इत्युक्तम् । तत्रैव ऽगुणतः कालतश्चानन्त्यरूपमखण्डितत्वं चादितिशब्दप्रवृत्तिनिमित्तम्ऽ; इति चोक्तम् ।

__________  
    
ब्ब्स्भ्_१,२।२।२:  
ऽस यद्यदेवासृजतऽ; इति पुल्लिङ्गं च ऽकूटस्थो ऽक्षर उच्यतेऽ;   
(भ।गी। १५-१६।) इत्यादिवत् ॥  
    
ब्ब्स्भ्दीप्_१,२।२।२:  
नन्वेतदत्तृत्वमदितेश्चेत्कथं तर्हि तस्यां स इति पुल्लिङ्गं युक्तं स्यात् । अतस्तेन श्रुत्यादिबाध इत्यत आह - स इति ॥ इति वाक्ये श्रुतमित्यर्थः । इत्यादिवदित्यानन्तरं अदित्यां युज्यत इति शेषः । चस्त्वर्थः । आदिपदेन ऽसो ऽहं वायुं दिशां वत्सं वेदऽ; इति छन्दोगवाक्यं गृह्यते । कूटमाकाशं तद्वन्निर्विकारतया तिष्ठतीति कूटस्थः । प्रकृतिः ऽअक्षरोऽ; देहतो ऽविनाशित्वादुच्यते इति गीतावाक्यस्यार्थः । दिक्शब्दितानां पूर्वादि चतुर्दिगवस्थितभगवद्बाहूनां ऽवत्संऽ; ततो जातं ऽवायुंऽ; मुख्यप्राणमहं ऽवेदऽ; जानामीत्यर्थः । लक्ष्मीवाक्यमेतत् ।

__________  
    
ब्ब्स्भ्_१,२।२।३:  
अत्रोच्यते -   
सू - ॐ॥  
अत्ता चराचरग्रहणात् । ब्ब्स्_१,२। ।  
॥ ॐ॥  
    
ब्ब्स्भ्दीप्_१,२।२।३:  
सिद्धान्तयत्सूत्रमवतारयति - अत्रेति ॥ इति चोद्ये समाधानमुच्यते सूत्रकृता इति शेषः । अनेन सूत्रे ऽत्रोच्यते इति शेषो दर्शितः । तत्सूत्रं पठति - अत्तेति । तत्त्वित्यनुवर्तते, विपरिणम्यते च । तथा चात्र वाक्ये यः ऽअत्ताऽ; संहर्तोच्यते स विष्णुरेव । कुतः? ऽसर्वं वा अत्तिऽ; इति ऽचराचरस्यऽ; चेतनाचेतनरूपस्य विश्वस्याद्यतया संहार्यतया ऽग्रहणात्ऽ; चराचरात्तृत्वलिङ्गादिति यावदिति सूत्रार्थः ।

__________  
    
ब्ब्स्भ्_१,२।२।४:  
न हि चराचरस्य सर्वस्यात्तृत्वमदितेः ।  
    
ब्ब्स्भ्दीप्_१,२।२।४:  
चराचरस्याद्यतया ग्रहणे ऽपि कुतो नादितेस्तदत्तृत्वमिति लिङ्गस्य सावकाशत्वशङ्कां निराह - न हीति॥ हिशब्दः प्रसिद्धौ । चराचरस्येति सूत्राक्षराण्यनूद्य श्रुत्यनुसारेण सर्वस्येति व्याख्यानम् । न च सामान्यपदेन व्याख्यानं व्यर्थमिति वाच्यम् । सूत्रस्य श्रुतिविसंवादप्रतीतिनिरासार्थत्वात् । ऽअदितेःऽ; देवमातुः ।

__________  
    
ब्ब्स्भ्_१,२।२।५:  
स्रष्टा पाता तथैवात्ता निखिलस्यैक एव तु ।  
वासुदेवः परः पुंसामितरे ऽल्पस्य वा न वा ॥ इति स्कान्दे ।  
    
ब्ब्स्भ्दीप्_१,२।२।५:  
चराचरात्तृत्वं विष्णोरपि कुतः सिद्धमित्यत आह - स्रष्टेति ॥ ऽपुंसां परःऽ; तेभ्यः उत्तमो ऽवासुदेवःऽ; कृष्णः ऽएक एवऽ; निखिलजगतः एकः स्वतन्त्रः ऽस्रष्टाऽ; सृष्टिकर्ता तथा ऽपाताऽ; रक्षिता तुश्चार्थः । अत्रा च । ऽवसुदेवेतरेऽ; ब्रह्माद्यास्तु ऽअल्पस्यऽ; जगदेकदेशस्यास्वातन्त्र्येण सृष्ट्यादि कर्तारो भवन्ति। स्वातन्त्र्यापेक्षया नेत्यर्थः। इति स्कान्दे इत्यनन्तरम् उक्तत्वादिति वाक्यशेषः ।

__________  
    
ब्ब्स्भ्_१,२।२।६:  
एकः पुरस्ताद्य इदं बभूव यतो बभूव भवनस्य गोपा ।  
यमप्येति भुवनं साम्पराये स नो हरिर्घृतमिहायुषे ऽत्तुदेवः । (घृतसू।) इति श्रुतिः ॥ ९ ॥  
    
ब्ब्स्भ्दीप्_१,२।२।६:  
स्पष्टार्थत्वात्प्रथमं स्मृतिमुदाहृत्यात्रैवार्थे श्रुतिमप्याह - एक इति ॥ एक इत्यस्यावृत्तिः, इदमित्यस्याप्यावृत्तिपरिणामौ । तथा च य एकः ऽइदम्ऽ; अस्य जगतः ऽपुरस्तात्ऽ; प्रलये बभूव । यतश्च सृष्टौ ऽइदंऽ; जगत् ऽबभूवऽ; जातम् । अथ यश्चैको भवनस्य ऽगोपाःऽ; गोप्ता बभूव । यं च ऽसाम्परायेऽ; मुक्तिप्रलययोः भुवनं प्रविशति निगीर्णौदनवत् । ऽसः देवोऽ; हरिः नः ऽआयुषेऽ; आयुरर्थे ऽइहऽ; यज्ञस्थाने आगत्य ऽघृतम्ऽ; आहुतिरूपम् ऽअत्तुऽ; स्वीकरोत्विति तैत्तिरीयश्रुत्यर्थः । मन्त्रद्रष्टृऋषिवाक्यमेतत् । इति श्रुत्यनन्तरं यत इति शेषः । अस्यातो ऽपि विष्णोश्चराचरात्तृत्वं सिद्धमित्यन्वयः ।

__________  
    
ब्ब्स्भ्_१,२।२।७:  
सू - ॐ॥  
प्रकरणाच्च । ब्ब्स्_१,२।१० ।  
॥ ॐ॥  
    
ब्ब्स्भ्दीप्_१,२।२।७:  
यदा निरवकाशसर्वात्तृत्वलिङ्गमात्रात्सावकाशादितिश्रुत्यदितित्वलिङ्गयोर्बाधेन अत्ता विष्णुरेवेति सिद्ध्यति । तदा किमु वाच्यं निरवकाशप्रकरणसमुच्चिताल्लिङ्गादित्यर्थं प्रतिपादयत्सूत्रं पठित्वा व्याचष्टे - प्रकरणाच्चेति ॥ ऽनैवेहं किञ्चनऽ; (बृ। ३-२।) इति निरवकाशविष्णुप्रकरणबलाच्चात्ता विष्णुरेवेति सूत्रार्थः ।

__________  
    
ब्ब्स्भ्_१,२।२।८:  
अप्संवत्सरसृष्ट्यादिना तत्प्रकरणत्वाच्च ।  
    
ब्ब्स्भ्दीप्_१,२।२।८:  
प्रकरणस्य वैष्णवत्वासिद्धिमाशङ्क्याह - अप्संवत्सरसृष्ट्यादिनेति ॥ अप्सृष्टिः संवत्सरनामकचतुर्मुखसृष्टिश्च ते आदी यस्य तत् तथोक्तम् । आदिपदेन संवत्सरादनोद्यमादिलिङ्गं गृह्यते । ऽतत्प्रकरणत्वात्ऽ; विष्णुप्रकरणत्वादित्यर्थः । एतत्प्रकरणस्येति शेषः । अवगमोपलक्षकमेतत् । अस्यातः प्रकरणाद्विष्णुरेव अत्रोच्यते इति प्रकृतसाध्येनान्वयः । चो हेतुसमुच्चये । प्रकरणं नामैकप्रमेयप्रतिपादकानेकवाक्यानि । बृहदारण्यके हि - ऽनैवेह किञ्चनाग्र आसीत् । मृत्युनैवेदमावृतमासीत् । अशनाययाशनाया हि मृत्युस्तन्मनो ऽकुरुतात्मन्वी स्यामिति। सो ऽर्चन्नचरततस्यार्चत आपो ऽजायन्त॥॥तद्यदपां शर आसीत्तत्समहन्यत सा पृथिव्यभवत् तस्यामश्राम्यत्॥॥ सो ऽकामयत द्वितीयो म आत्मा जायेतेति स मनसा वाचा मिथुनं समभवदशनाया हि मृत्युस्तद्रेत आसीत्तत्संवत्सो ऽभवत् ॥॥ तं जातमभिव्याददात्स भाणमकरोत्सैव वागभवत्स ऐक्षत यदि ह वा इममभिमंस्ये कनीयो ऽन्नं करिष्य इति स तया वाचा तेनात्मना इदं सर्वमसृजतऽ; (बृ। १-२।) इति विष्णुविषयाण्यनेकवाक्यानि श्रूयन्ते । ऽअग्रेऽ; प्रलये ऽइहऽ; अस्वतन्त्रवर्गे, गगन इति वा । ऽकिञ्चनऽ; जीवजडरूपं वस्तु नैवासीदिति ।  
ननु - सर्वसंहारकं विष्णुं देवीं जीवांस्तथैव च ।  
कालं त्रिगुणसाम्यं च कर्माणि प्राणमिन्द्रियम् ।  
संस्कारं चैव वेदांश्च नर्ते किञ्चिल्लये त्वभूत् ॥  
इति बृहद्भाष्योदाहृतवचनान्नित्यानां जीवानामपि सत्त्वात्कथमियमुक्तिरित्यत उक्तं - मृत्युनैवेति । ऽइदंऽ; जीवादिकं ऽमृत्युनाऽ; तन्नामकेन जनार्दनेन ऽआवृतम्ऽ; आच्छादितमासीत् । मृत्योरावरकत्वे हेतुः - अशनाययेति । अशं जगत्तन्नेत्र्येत्यर्थः । मृत्योरशनायात्वं श्रुतिप्रसिद्धमित्याह - अशनाया हीति । ऽतत्ऽ; तस्मादेकाकित्वान्मृत्युः ऽआत्मन्वीऽ; जगद्रूपशरीरवान् स्यामित्यैच्छत् । एवं स मृत्युः ऽअर्चन्ऽ; स्वात्मानं पूजयन् सञ्चचार तस्यार्चत आपो ऽजायन्त । ता एव तासामर्चनसाधनमिति भावः । तत्राप्सु यो ऽपां ऽशरःऽ; फेनरूपो मण्ड आसीत्तच्छरः । स शरो मृत्युनास्वरेतसा ऽसमहन्यतऽ; सङ्घातत्वं प्रापितः । यस्सङ्घातः सा ऽपृथिवीऽ; ब्रह्माण्डरूपाभवत् ऽतस्यांऽ; पृथिव्यां श्वेतद्वीपे ऽअश्राम्यत्ऽ; शिश्ये मृत्युः । स मृत्युः ऽमेऽ; मम ऽआत्माऽ; ब्रह्मा द्वितीयो वाय्वपेक्षया जायेतेति अकामयत । अथ ऽअशनायाऽ; स मृत्युः ऽमनसाऽ; स्वेच्छया ऽवाचाऽ; वेदाभिमानिश्रिया ऽमिथुनंऽ; द्वन्द्वीभावं ऽसमभवत्ऽ; प्रापत् । तेन मिथुनीभावेन यद्रेत आसीत् ऽतत्संवत्सरःऽ; तुपादानकदेहवान् संवत्सरनामकश्चतुर्मुखो ऽभवत् । अथ जातं संवत्सरमभिलक्ष्य अत्तुं ऽव्याददात्ऽ; विददार स्वमुखं मृत्युः । स संवत्सरो भयात् विष्णुदीप्त्यानन्दबोधकभाणिति शब्दमकरोत् । यद्भाणिति वचस्तदभिमानिनी सैव वाङ्नाम्नी सरस्वत्यभवत् । स मृत्युः ऐक्षत आलोचितवान् । किमिति? ऽयदीमंऽ; संवत्सरम् ऽअभिमंस्येऽ; लीनं करिष्ये तत्तदा मे ऽकनीयःऽ; अल्पमन्नं करिष्ये । ततो बह्वन्नं भवत्वित्यालोच्य स मृत्युः ऽतया वाचाऽ; सरस्वत्या ऽतेनात्मनाऽ; चतुर्मुखेनेदं सर्वमसृजत । जनयामासेति श्रुत्यर्थः ।

__________  
    
ब्ब्स्भ्_१,२।२।९:  
नेहासीत्किञ्चनाप्यादौ मृत्युरासीद्धरिस्तदा ।  
सो ऽऽत्मनो मनसास्रा क्षीदप एव जनार्दनः ॥  
शयानस्तासु भगवान्निर्ममे ऽण्डं महत्तरम् ।  
तत्र संवत्सरं नाम ब्रह्माणमसृजत्प्रभुः ॥  
तमत्तुं व्याददादास्यं तदासौ विरुराव ह ।  
अथ तत्कृपया विष्णुः सृष्टिकर्मण्ययोजयत् ॥  
सो ऽसृजद्भुवनं विश्वमद्यार्थं हरये विभुः ॥  
इति ब्रह्मवैवर्ते ॥ १० ॥  
॥ इति अत्तृत्वाधिकरणम् ॥ २ ॥  
    
ब्ब्स्भ्दीप्_१,२।२।९:  
नन्वप्संवत्ससृष्ट्यादिनात्रोच्यमानेनापि कथमस्य विष्णुप्रकरणत्वनिश्चय इत्यतो ऽप्संवत्सरसृष्ट्यादेर्विष्णुलिङ्गत्वादिति भावेन तस्य तल्लिङ्गत्वे स्मृतिमाह - नेहासीदिति ॥ ऽआदौऽ; प्रलये ऽइहऽ; अस्वतन्त्रवर्गे ऽकिञ्चिनापिऽ; जीवो जडं वा नासीत् । नन्विदमयुक्तम्, जीवादेः नित्यस्य सत्त्वादित्यत आह - मृत्युरिति । प्रलये मृत्युनामा हरिः जीवाद्यावरकत्वेनासीत् । अत आवृतत्वान्नासीदित्युक्तमिति नानुपपत्तिरिति भावः । ऽसः आत्मनःऽ; इति पदच्छेदः । ऽमन्त्रेष्वाङ्यादेरात्मनःऽ; इत्याल्लोपः । तथा च ऽसःऽ; प्रभुर्विष्णुरात्मनो ऽमनसाऽ; स्वेच्छयैवापो ऽस्राक्षीत् । ऽतासुऽ; अप्सु ऽमहत्तरंऽ; स्वार्थे तरप् । महत् स्थूलम् ऽअण्डंऽ; ब्रह्माण्डं निर्ममे । ऽतत्रऽ; अण्डे संवत्सराख्यं ब्रह्माणमसृजदित्यन्वयः नामेत्यनेन सम्यग्वत्सभूतान् रमयतीति व्युत्पत्त्या संवत्सरशब्दश्चतुर्मुखे प्रसिद्ध इत्युच्यते । अत्रासामर्थ्यपरिहाराय - प्रभुरिति । ऽतंऽ; चतुर्मुखम् ऽअत्तुंऽ; भक्षयितुं ऽव्याददात्ऽ; व्यावृतत् विष्णुः । तदा ब्रह्मा ऽविरुरावऽ; भाणितिशब्दमकरोदित्यर्थः । हेति अस्यार्थस्य श्रुतिप्रसिद्धतां सूचयति । अथ आरावकरणानन्तरं ऽतत्कृपयाऽ; तस्मिन् चतुर्मुखे कृपया विष्णुस्तमजग्ध्वा सृष्टिक्रियायामयोजयत् । ऽस विभुःऽ; चतुर्मुखो हरये हरेरद्यार्थं भुवनमसृजत् । यद्वा - भुवनमसृजत्, सृष्टं तद्धरये ऽर्पितवानिति शेषेण योजना ब्रह्मवैवर्त इत्यनन्तरं यत उक्तमिति शेषः । अस्यातो ऽप्संवत्सरसृष्ट्यादेर्विष्णुलिङ्गत्वसिद्धिरित्यध्याहृतसाध्येनान्वयः ।  
॥ इति अत्तृत्वाधिकरणम् ॥ २ ॥

______________________________________________________________

॥ ३। गुहाधिकरणम् ॥  
    
__________  
    
ब्ब्स्भ्_१,२।३।१:  
सर्वात्तैकः पर उक्तः ।  
ऋतं पिबन्तौ सुकृतस्य लोके गुहां प्रविष्टौ परमे परार्धे ।  
छायातपौ ब्रह्मविदो वदन्ति पञ्चाग्नयो ये च त्रिनाचिकेताः (कठ। १-३-१।)   
इति पिबन्तौ प्रतीयते तौ काविति ॥  
    
ब्ब्स्भ्दीप्_१,२।३।१:  
अत्राधिकरणे लोकतो ऽन्यत्र प्रसिद्धकर्मफलभोक्तृत्वलिङ्गस्य विष्णौ समन्वयः प्रतिपाद्यते । पूर्वाधिकरणश्रुतिसङ्गतिं विषयवाक्योदाहरणपूर्वकं विषयं सूचयति - सर्वेति ॥ यस्मात् ऽपरःऽ; परमात्मा ऽएकःऽ; एकत्वसङ्ख्यायुक्तः ऽसर्वात्ताऽ; सर्वसंहर्ता च, तस्मात्प्रकृतिप्रत्ययार्थयोस्तत्र योगात् सर्वात्तेत्यादिक्रियालिङ्गबोधकशब्दवाच्यत्वेनोक्त इत्यर्थः । सर्वात्तेत्युक्त्यैव अर्थात्पातेत्यप्युक्त इति भावः । ततः किमित्यत आह - ऋतमिति । तत्रेत्यादौ संयोज्यम् । तथा च ऽतत्रऽ; सर्वात्तृत्वमध्ये प्रविष्टं तद्विशेषभूतं पातृत्वं यत्रोक्तं तत्र काठके ऽऋतं पिबन्तौऽ; इत्यत्र ऽपिबन्तौऽ; कर्मफलसारभोक्तारौ द्वौ प्रतीयेते इति योजना । द्विवचनेन द्वित्वबोधादिति भावः । अनेन युक्तमत्तृत्वं भगवतस्तत्र प्रकृतिप्रत्ययार्थयोरुपपत्तेः । इह तु कर्मबन्धविधुरे परमात्मनि प्रकृत्यर्थस्य निर्भेदे प्रत्ययार्थस्य चायोगान्न तस्य द्विवचनान्तपिबच्छन्दवाच्यतेति पूर्ववैषम्येण प्रत्यवस्थानाद्वा पूर्वमर्थादुक्तस्य पातृत्वस्यान्यमात्रनिष्ठत्वे ऽसम्भवस्यान्यस्मिन्नपि सत्त्वे ऽतिव्याप्तेर्वा आक्षेपाद्वा पूर्वाधिकरणेनास्य सङ्गतिः, पातृत्वाख्यविषयश्च सूचितो भवति । विषयवाक्ये जन्यजनकभावः षष्ठ्यर्थः तथा च ऽसुकृतस्य लोकेऽ; सुकृतनिर्मिते पुण्यकार्ये तत्त्वप्रदीपरीत्या सुकृतनिमित्ते शरीरे हृदयगुहां प्रविष्टौ गुहायामपि ऽपरमेऽ; सर्वजीवोत्तमे आ ऋद्ध आर्धः परेभ्यो रुद्रादिभ्य आर्धः परार्धः । तस्मिन्नतिपूर्णे वायाविति शेषः । तथा च तत्र प्रविष्टौ हृदयगुहाश्रितवाय्वधिष्ठानाविति यावत् । ऽस हायस्तः पितुरर्धमेयायऽ; (छाम्। ५-३-४।) इति तत्त्वप्रदीपोदाहृतश्रुतेः परब्रह्मावासत्वात्तदन्यजीवाभिमन्यमानत्वात्परार्धं शरीरमिति वा । ऋतं सत्यं तथा धर्मः सुकृतं चाभिधीयते ।  
ऋतं तु मानसो धर्मः ॥॥॥। इति गीताभाष्योदाहृतस्मृतेः शास्त्रविहितकर्मभिरागतं फलमुपलक्षणया ऋतमित्युच्यते । तथा च ऽऋतं पिबन्तौऽ; भुञ्जानौ यावात्मान्तरात्माख्यभगवद्रूपविशेषौ वर्तेते तौ ऽब्रह्मविदोऽ; ब्रह्मज्ञानिनः ऽपञ्चाग्नयोऽ; देवपितृभूतमनुष्यब्रह्मयज्ञाख्यपञ्चमहायज्ञवन्तः । ऽस एष यज्ञः पञ्चविधो ऽग्निहोत्रं दर्शपूर्णमासौ चातुर्मास्यानि पशुः सोमःऽ; () इत्यैतरेयोक्तपञ्चमहायज्ञा वा । द्युपर्जन्यधरापुंस्त्र्याख्यपञ्चाग्निविद्यानिष्ठा वा । नचिकेता नाम ऋषिः नचिकेतस इदं नाचिकेतमग्निचयनविशेषः । त्रिनाचिकेतास्त्रिवारमनुष्ठितनाचिकेतेष्टकाचयनवन्तो ये वर्तन्ते विदुषां पापिनां च क्रमेण ऽछायातपौऽ; सुखदुःखकारणभूतौ वदन्तीत्यर्थः । सुखदुःखहेतुत्वरूपं गौणं छायातपत्वं च प्रतियोगिभेदादविरुद्धम् । यथोक्तं तत्त्वप्रदीपे अमराणामाह्लादकावसुराणां तापकावित्यर्थ इति । प्रश्नरूपकार्यद्वारा तन्मूलसन्देहप्रकारं दर्शयति - ऽतौऽ; श्रुत्युक्तपिबन्ताविति । इति वाक्ये पिबन्तौ यौ प्रतीयेते तौ कावित्यन्वयः । अनेन पिबन्तौ किं जीवपरौ उत पररूपे एवेति संशयः सूचितो भवति । इतीत्यनन्तरं इति संशये जीवसहितर् इश्वरः पातेति पूर्वपक्षे च सतीति वाक्यशेषः ।

__________  
    
ब्ब्स्भ्_१,२।३।२:  
उच्यते -   
सू - ॐ॥  
गुहां प्रविष्टावात्मानौ हि तद्दर्शनात् । ब्ब्स्_१,२।११ ।  
॥ ॐ॥  
गुहां प्रविष्टौ पिबन्तौ विष्णुरूपे एव ।  
    
ब्ब्स्भ्दीप्_१,२।३।२:  
अथ सिद्धान्तयत्सूत्रमवतार्य व्याचष्टे - उच्यते इति ॥ सूत्रात्परत इतिशब्दो ऽध्याहार्यः । गुहां प्रविष्टाविति हेतुगर्भं विशेषणम् । पिबन्तावित्यात्मपदव्याख्यानम् । ऋतमित्यादावध्याहार्यम् । विष्णुरूपे इत्यात्मानावित्यस्य व्याख्यानान्तरम् । तथा च - यावात्मानौ ऋतं पिबन्तौ तावात्मानौ विष्णुरूपे एव । कुतः? यतो गुहां प्रविष्टाविति योजना । एवेत्यनेनानुवृत्ततुशब्दार्थ उक्तः । विष्णू इति वक्तव्ये विष्णुरूपे एवेत्युक्तिः द्विवचनस्य रूपद्वयविवक्षया सावकाशतोक्त्यर्था ।

__________  
    
ब्ब्स्भ्_१,२।३।३:  
ऽघर्मा समन्ता त्रिवृतं व्यापतुस्तयोर्जुष्टिं मातरिश्वा जगामऽ; (ऋ। १०-११४-१।) इत्यादिना तद्दर्शनात् ॥  
    
ब्ब्स्भ्दीप्_१,२।३।३:  
ननु विष्णोस्सर्वशरीरेष्वेकैकरूपेणैव प्रवेशात्कथं रूपद्वयाभिप्रायेणापि द्विवचनोपपत्तिरित्यतः तद्दर्शनादिति सूत्रांशसूचितश्रुतिमुदाहरति - घर्मेति ॥ भगवन्ताविति, कर्तुमिति च शेषः । त्रिवृतमित्यावर्तते । तथा च ऽघर्माऽ; घर्मौ दीप्तौ घर्षकौ सङ्कोचकाविति वा । ऽघर्षणात्सर्वलोकस्य नृसिंहो घर्म उच्यतेऽ; इत्यैतरेयभाष्योक्तेः, घृष्टत्वेन च मिताविति तत्त्वप्रदीपोक्तेश्च । ऽसमन्ताऽ; समन्तौ व्याप्तौ प्रकृतिपुरुषकालव्यापिनौ । देशतः कालतः शक्तितश्च सम्पूर्णौ यौ भगवन्तौ त्रिवृतं तेजोबन्नात्मकं शरीरं ऽव्यापतुःऽ; विशेषेणापतुः देहहृदयगुहास्थानं प्राप्तौ । तयोः ऽजुष्टिंऽ; सेवां कर्तुं ऽमातरिश्वाऽ; मुख्यवायुरपि त्रिवृतं जगाम । ऽदिवोऽ; देव्या वायुपत्न्याः स्तन्यं ऽपयोःऽ; ऽदिधिषाणाःऽ; पिपासन्तो देवाः द्विरूपं तमेकम् ऽअवेषन्ऽ; अन्वैच्छन् । तम् ऽअर्कम्ऽ; अरम् अलं कं सुखरूपं ऽसहसामानंऽ; सहवायुं विदुरिति श्रुत्यर्थः । गुर्वर्थदीपिकायां तु समन्तादिति पदच्छेदं कृत्वा विद्यमानाविति चाध्याहृत्य समन्ताद्विद्यमानौ व्याप्ताविति व्याख्यातम्। तच्चिन्त्यम्। इत्यादिनेति । वाक्येनेति शेषः । आदिपदेन ऽदिवस्पयःऽ; इत्युत्तरार्धम्, तथा -   
एकः सुपर्णः स समुद्रमाविवेश स इदं विश्वं भुवनं विचष्टे ।  
तं पाकेन मनसापश्यमन्तितस्तं माता रेल्हि स उ रेल्हि मातरम् ॥  
सुपर्णं विप्राः कवयो वचोभिरेकं सन्तं बहुधा कल्पयन्ति । (ऋ। १०-११४-४।, ५।)   
इत्यादिकं च गृह्यते । ऽएकः सुपर्णःऽ; सुष्ठु परमानन्दरूपो भगवान् समुद्रमाविवेश । स इदं सर्वं जगत् ऽविचष्टेऽ; पश्यति । ऽतंऽ; परमात्मानं पक्वेन मनसा अहमपश्यम् । ऽतं माताऽ; व्यञ्जकत्वाद्वाक् सरस्वती ऽरेल्हिऽ; लिह्यत इव । स परमात्मा मातरं रेल्हि । तावन्योन्यं सम्बद्धौ भवतः । तथा च - भगवद्व्यञ्जकवाचो ऽपि तद्ध्यङ्ग्यत्वमिति भावः । तमेव सुपर्णमेकं सन्तं ऽविप्राःऽ; विशेषेण प्रकृष्टाः कवयो ऽवचोभिःऽ; शब्दैः ऽबहुधाऽ; केशवादिद्वादशधा स्थितं कल्पयन्ति चिन्तयन्ति इत्यर्थः । तद्दर्शनादिति । तस्य विष्णोः द्विरूपतया सर्वशरीरप्रवेशस्य उक्तत्वादित्यर्थः । तथा च - एकस्मिन्नपि विष्णौ युक्तं रूपद्वयाभिप्रायेण द्विवचनमिति भावः । एवं तद्दर्शनात् इत्येतत् तत्त्वप्रदीपरीत्या उक्तविशेषणे निर्णीते विष्णौ द्विवचनदर्शनात् ऽएकः सुपर्णःऽ; इत्यादिना तच्छब्देनैकवचनेन परामर्शदर्शनात् तस्यैव समुद्रनिवेशिनो निखिलभुवनदर्शिनः ऽअपश्यमन्तितःऽ; इति गुहाप्रविष्टत्वदर्शनादेकस्यैव बहुनामरूपदर्शनात् इत्यपि व्याख्येयम् ॥

__________  
    
ब्ब्स्भ्_१,२।३।४:  
आत्मान्तरात्मेति हरिरेक एव द्विधा स्थितः ।  
निविष्टो हृदये नित्यं रसं पिबति कर्मजम् ॥  
इति च बृहत्संहितायाम् ।  
    
ब्ब्स्भ्दीप्_१,२।३।४:  
ननु विष्णौ रूपद्वयविवक्षया प्रत्ययार्थोपपत्तावपि प्रातिपदिकार्थकर्मफलभोक्तृत्वायोगात् न ऽऋतम्ऽ; इति वाक्यप्रतिपाद्यत्वं तस्येत्यत आह - आत्मेति ॥ एक एव हरिः देहजीवरूपोपाधिभेदात् आत्मान्तरात्मेति रूपभेदेन ऽद्विधा स्थितोऽ; द्विधा भूतः । देहजीवयोर्हृदये निविष्टः । यद्धा - टीकारीत्या उपाधिभेदविवक्षामन्तरेणैव द्विरूपतया देहनिविष्टः ऽकर्मजं रसंऽ; फलं ऽनित्यंऽ; नियमेन ऽपिबतिऽ; भुङ्क्ते इत्यर्थः । स्मृत इति पाठे कीर्तितः इत्यर्थः । रसशब्देन जीवाभोग्यगुणभोक्तैवेश्वरः, न तु तद्भोग्यद्रव्यभोक्तेति प्रमेयं सूचितम् । बृहत्संहितायामित्यस्य तद्दर्शनादित्यनुवृत्तवाक्येनान्वयः । कर्मफलभोगस्योक्तत्वादिति तदर्थः । तथा च - न तदनुपपत्तिरिति भावः । न केवलं बृहत्संहितायाम् । किन्तु -   
श्रोत्रं चक्षुः स्पर्शनं च रसनं घ्राणमेव च ।  
अधिष्ठाय मनश्चायं विषयानुपसेवते ॥ (भ।गी। १५।९।)   
इति गीतास्वपीति चार्थः ।

__________  
    
ब्ब्स्भ्_१,२।३।५:  
शुभं पिबत्यसौ नित्यं नाशुभं स हरिः पिबेत् ।  
पूर्णानन्दमयस्यास्य चेष्टा न ज्ञायते क्वचित् ॥ इति पाद्मे ॥  
    
ब्ब्स्भ्दीप्_१,२।३।५:  
ननु किमीश्वरो दुःखं पापकर्मफलं भुङ्क्ते? पुण्यजं सुखं वा? नाद्यद्वितीयौ, पूर्णानन्दत्वादित्यत आह - शुभमिति ॥ ऽअसौऽ; सर्वशरीरगतप्राणे स्थितो ऽहरिःऽ; यज्ञे हविस्स्वीकर्ता पापहर्ता भगवान् ऽनित्यंऽ; नियमेन शुभकर्मफलमेव ऽपिबतिऽ; भुङ्क्ते । हरिः अशुभकर्मफलं ऽन पिबेत्ऽ; न भुङ्क्ते इत्यर्थः । ऽपुण्यमेवामुं गच्छति (बृ। ३-५-२०।) परमे परार्धेऽ; (कठ। ३-१।) इति श्रुतेः । पिबतीति ऋतपानकर्तरि अद्वितीयत्वमभ्युपैति । अनेनार्थेन द्वितीयपक्षमङ्गीकृत्य आद्यपक्षो ऽनभ्युपगमेन परिहृतः । पूर्णानन्दस्य सुखभोगायोग इति द्वितीयं दूषणं परिहरति - पूर्णानन्दमयस्येति । तादात्म्यार्थे मयट् । ऽतादात्म्यार्थे विकारार्थे प्राचुर्यार्थे मयट् त्रिधाऽ; इति गीताभाष्योक्तेः । तथा च - पूर्णानन्दरूपस्यास्य विष्णोः ऽचेष्टाऽ; ऐश्वर्यं क्वचित्काले देशे केनापि साकल्येन ऽन ज्ञायतेऽ; न चिन्त्यते इत्यर्थः । तथा च - ऐश्वर्यबलेन पूर्णानन्दस्यापि सुखभोगो युक्त इति भावः । यद्वा - विष्णोर्भोक्तृत्वाभ्युपगमे ऽअनश्नन्नन्यःऽ; (मु। ३-१-१।) इति श्रुतिविरोध इत्यत आह - शुभमिति ॥ पराधीनभोगाभावविषयम् अशुभभोगाभावविषयं वा तद्वाक्यमिति भावः । न च ऽनीचोच्चतैव दुःखादेर्भोग इत्यभिधीयते । नासौ नीचोच्चतां यातिऽ; इति वाक्यविरोधः, सुखभोगस्योच्चतारूपत्वादिति वाच्यम् । विष्णौ जीवसमवेते भोगे स्वीकारामात्राभ्युपगमेन उच्चतासम्पादकविक्रियाविशेषानभ्युपगमात् । उक्तं हि तत्त्वप्रदीपे - न च ऽअनश्नन्नन्यःऽ; इति श्रुतिविरोधः । न हि पराधीनतया भोगो, नाप्यप्रियभोगो न च तन्निमित्तोच्चनीचता विष्णोः, किन्तु - जीवसमवेते भोगे स्वीकारमात्रमुच्यत इति । यद्वा - नीचोच्चतासम्पादको भोगः स्वीयतया साक्षात्कारः, स चाभिमानयुतो विवक्षितः, न चासावीश्वरे इति न विरोधः । पाद्म इत्यनन्तरं उक्तत्वादिति शेषः । तथा च - न श्रुतियुक्तिविरोध इति भावः ।

__________  
    
ब्ब्स्भ्_१,२।३।६:  
यो वेद निहितं गुहायाम् (तै। २-१।) इत्यादिना प्रसिद्धं हिशब्देन दर्शयति ॥ ११ ॥  
    
ब्ब्स्भ्दीप्_१,२।३।६:  
ननु कथं गुहानिविष्टत्वलिङ्गात्पिबतो विष्णुत्वनिश्चयः, तस्य जीवे ऽपि योगादित्यत आह - यो वेदेति । विष्णोरेव गुहानिहितत्वमत्र ग्राह्यमिति चोपस्कर्तव्यम् । आदिशब्देन ऽआत्मान्तरात्माऽ; इति ऽश्रोत्रं चक्षुःऽ; इति ऽअहं वैश्वानरो भूत्वाऽ; इत्यादिस्मृतिर्गृह्यते । तथा च इत्यादिना विष्णोरेव प्रसिद्धं गुहानिहितत्वमत्र ग्राह्यमिति इममर्थं सूत्रकारो हिशब्देन दर्शयतीत्यर्थः । तथा च - हृदयगुहास्थत्वमात्रस्य जीवे सम्भवे ऽपि न तदिह हेतुत्वेन गृह्यते । किन्तु - श्रुत्यादिप्रसिद्धं मोक्षजनकज्ञानप्रकारीभूतं प्राधान्येन गुहानिहितत्वमेव । तच्च जीवे निरवकाशमिति भावः।  
सूत्रे समन्वयसूत्रात्तुशब्दमात्रमनुवर्तते । आत्मानावित्यावर्तते । तथा च ऽआत्मानौऽ; आदेयं सुखं मात्यनुभवतीति व्युत्पत्त्या आत्मशब्दोक्तशुभकर्मफलभोक्तारौ ऽआत्मानावेवऽ; आत्मान्तरात्माख्ये विष्णुरूपे एव, न तु जीवेश्वरौ । कुतः? हि यस्मात्तौ हृदयगुहां प्रविष्टौ तस्मात् । न हि जीवे ऽपि गुहानिविष्टत्वलिङ्गं सम्भवतीति वाच्यम् । तस्य श्रुत्याद्यप्रसिद्धत्वात् । तत्र प्रसिद्धस्यैव ग्राह्यत्वात् । विष्णोस्तु ऽयो वेदऽ; इति श्रुत्याद्यप्रसिद्धत्वादिति हिशब्दार्थः । ननु विष्णौ पिबन्ताविति द्विवचनानपपत्तिः । न च रूपप्रवेशेन द्विरूपेण प्रवेशस्यासिद्धत्वादित्याशङ्क्याह - तद्दर्शनादिति । तस्य हरेर्द्विरूपतया शरीरहृदयगुहास्थत्वस्य लिङ्गस्य दर्शनात् ऽघर्माऽ; इति श्रुत्युक्तत्वादिति सूत्रार्थः । अत्र तत्त्वित्यस्यानुवृत्या श्रौतपदानुवृत्त्या च आनन्दमयस्तद्ब्रह्मेत्यादिवदिहापि प्रतिज्ञासिद्धेः आत्मानावित्युक्तिः । श्रौतद्विवचनस्य गतिमाह - आत्मेति ॥ स्मृतिसमाख्यां श्रौतपदानुवृत्तिं विना आदेयं मातीति व्युत्पत्त्या शुभकर्मफलभोक्तृत्वरूपलिङ्गं च वक्तुम् । उक्तं हि चन्द्रिकायाम् - आदेयं मातीति व्युत्पत्त्या आत्मशब्दोक्तं शुभभोक्तृत्वं मूलयुक्तिरिति । न चैवमृतपातृत्वसमानाधिकरणगुहाप्रविष्टत्वोक्तिद्वारा तदुक्तिरिति तद्वाक्यान्तरविरोधः शङ्क्यः । तस्य सूत्रे अवश्यवक्तव्यगुहाप्रविष्टत्वलिङ्गापकद्विवचनान्तरपदान्वययोग्यतादृशविशेष्योक्तिमुखेनेत्यर्थाभ्युपगमात् । तथा - यद्यपि समन्वेतव्यमृतपातृत्वं साक्षादेव वक्तव्यमिति तद्वाक्यान्तरस्याप्यादेयं मातीति व्युत्पत्तिमन्तरेणान्तर्यामीतिवत् ऋतं पिबन्ताविति स्पष्टशब्देनैव वक्तव्यम् । न त्वात्मशब्देनेत्यर्थाश्रयणान्न विरोधः । अन्यथा उक्तवाक्यविरोधापातात् । एवं चात्र केषाञ्चिदन्यथा चन्द्रिकाभिप्रायकथनम्, तथा तेषामेव समन्वयसूत्रात्तदित्यत्राप्यनुवर्तते इति चन्द्रिकाविरोधोक्तिरपि चिन्त्या । सौत्रद्विवचनोपपत्त्यर्थम् उद्देश्यसमर्पणार्थं चावश्यवक्तव्यात्मानाविति पदेनैव विधेयस्यापि बोधनसम्भवेनेतरव्यावर्तकावधारणार्थकतुशब्दमात्रस्यैवर् इक्षतिसूत्र इवात्रानुवृत्त्यौचित्यात् । न च तदित्यनुक्तौ तुशब्दस्यान्वयः प्रत्येतुं शक्यते इति समन्वयाधिकरणीयसुधाविरोधः । उद्देश्यविधेयपदान्तराभाव इत्याशयात् ।

__________  
    
ब्ब्स्भ्_१,२।३।७:  
सू - ॐ॥  
विशेषणाच्च । ब्ब्स्_१,२।१२ ।  
॥ ॐ॥  
ऽयः सेतुरीजानानामक्षरं ब्रह्म यत्परम्ऽ; (कठ। १-३-२।) इति ॥  
    
ब्ब्स्भ्दीप्_१,२।३।७:  
एवं यदा निरवकाशगुहानिहितत्वलिङ्गस्य सावकाशाद्द्विवचनश्रुतितो ऽपि प्राबल्याद्विष्णोः प्रकृत्यर्थभोक्तृत्वसम्भवाच्च स एव पातेति सिद्ध्यति । किमु पुनर्निरवकाशश्रुत्यापीत्यर्थं प्रतिपादयत्सूत्रं पठित्वा तदभिप्रेतश्रुतिमेवोदाहरति - विशेषणाच्चेति ॥ इति विशेषणादित्यन्वयः । सूत्रे पिबतोरिति विपरिणामेनानुवर्तते । चो युक्तिसमुच्चये । तथा च ऽयः सेतुःऽ; इति श्रुतौ पिबतोरेकवचनबोध्येनैकत्वेन विशेषणादेक एव पाता । स च यजमानसेतुत्वब्रह्मत्वाक्षरत्वादिना विशेषणात् ब्रह्मणश्च परत्वेन विशेषणाद्विष्णुरेव, न जीव इति सूत्रार्थः । न केवलं लिङ्गात्, किन्तु - सेत्वादिश्रुतितो ऽपीति चार्थः । ऽयःऽ; आत्मान्तरात्माख्यद्विरूपो भगवार्न् ऽइजानानांऽ; विष्णुमुद्दिश्य यागं कुर्वाणानां ऽसेतुःऽ; आश्रयः यदक्षरं परं ब्रह्म, तं ध्यातुं नचिकेतसं प्रति साधनं वक्तुं ऽशकेमहिऽ; शक्तास्स्म इति काठकश्रुत्यर्थः ।

__________  
    
ब्ब्स्भ्_१,२।३।८:  
पृथग्वक्तुं गुणास्तस्य न शक्यन्ते ऽमितत्वतः ।  
यतो ऽतो ब्रह्मशब्देन सर्वेषां ग्रहणं भवेत् ॥  
एतस्माद्ब्रह्मशब्दो ऽयं विष्णोरेव विशेषणम् ।  
अमिता हि गुणा यस्मान्नान्येषां तमृते प्रभुम् । इति ब्राह्मे ।  
    
ब्ब्स्भ्दीप्_१,२।३।८:  
ब्रह्मशब्दस्य भगवदेकवाचित्वं स्मारयति - पृथगिति ॥ अत्र यत इत्यावर्तते । तथा च यतः ऽतस्यऽ; विष्णोर्गुणाः ऽअमितत्वतःऽ; असङ्ख्यातत्वतो निमित्तात् ऽपृथक्ऽ; विविच्य वक्तुं न शक्यन्ते । ज्ञातव्याश्च सर्वैरधिकारिभिः सर्वे गुणा इति शेषः । यतो ब्रह्मशब्देन सर्वेषां गुणानां ऽग्रहणंऽ; ज्ञानं भवेत् अतः सर्वगुणज्ञानार्थं तस्मिन् विष्णौ ब्रह्मशब्दः प्रयुज्यते इति शेषः । यतो ब्रह्मशब्देन सर्वेषां गुणानां ग्रहणं भवेत् । एवं च सर्वगुणवाची ब्रह्मशब्दो भवति, तत्र वृत्तिमन्तरेण तज्ज्ञानजनकत्वायोगादिति भावः । यस्माद्विभुं तं विष्णुमृते अन्येषां जीवानां नामिता गुणाः, किन्तु - विष्णोरेव प्रमाणसिद्धम्, एतस्मात्कारणादयं ब्रह्मशब्दो विष्णोरेव ऽविशेषणंऽ; मुख्यवाचको नान्येषामित्यर्थः । ब्राह्म इत्यनन्तरं ब्रह्मशब्दस्य भगवदेकवाचित्वमुक्तमिति शेषः ।

__________  
    
ब्ब्स्भ्_१,२।३।९:  
न च जीवे समन्वयो ऽभिधीयते ।  
    
ब्ब्स्भ्दीप्_१,२।३।९:  
अत्र परैः पिबन्तौ बुद्धिजीवाविति पूर्वपक्षे प्राप्ते जीवेश्वरावेवेति व्याख्यातम्, तन्निराकरोति - न चेति॥ अत्रेति शेषः । अस्मिन्नध्याये इति तदर्थः । हेतौ, स्वव्यानेन सह परव्याख्याननिराकरणस्य समुच्चये वा चशब्दः तथा चासङ्गतिरिति भावः ।

__________  
    
ब्ब्स्भ्_१,२।३।१०:  
सत्य आत्मा सत्यो जीवः सत्यं भिदा सत्यं भिदा   
सत्यं भिदा मैवारुवण्यो मैवारुवण्यो मैवारुवण्यः ॥ इति पैङ्गिश्रुतिः ।  
    
ब्ब्स्भ्दीप्_१,२।३।१०:  
ननु नात्र जीवे समन्वयकथनमसङ्गतम् । जीवेश्वरभेदस्यासत्यत्वेन तयोरैक्यात् । जीवसमन्वयस्यैव ब्रह्मसमन्वयरूपत्वादित्यत आह - सत्य इति । ऽसत्यंऽ; सत्या ऽभिदाऽ; भेदः । यद्यप्यत्रात्मजीवयोः सत्यत्ववचनेनैव तत्स्वरूपभेदस्यापि सत्यत्वमुक्तं भवति । तथापि पुनः ऽसत्यं भिदाऽ; इत्युक्तिर्दर्शनप्रतीताभेदप्रतीतिनिरासतात्पर्यार्था शपथावृत्तिः । केचिद्भेदमसत्यमाहुः तत्कथमेतदित्यतस्तेषां पक्षे श्रुतिरभीक्ष्णं दूषणमभिधत्ते - मैवेति । ऽआरुवण्यःऽ; अरा दोषास्तद्वन्तः, आसमन्तादरशीला वा आरवः तैरसत्यभेदज्ञानिभिः विष्णुः सर्वथा वन्यो भजनीयो नेत्यर्थः । इति पैङ्गिश्रुतिरित्यनन्तरं यत इति शेषः । अस्य नासत्यो भेद इत्युत्तरेणान्वयः एवं भाल्लवेयश्रुतिरित्यस्यापि । अत्र यद्यपि भागवततात्पर्ये - ऽसत्यत्वं च भेदस्योक्तं भाल्लवेयश्रुतौ । स्थाणुर्हेच्चक्राम स प्रजापतिमुवाच को ऽसि के स्मः कः सः इति । सहोवाच यो ऽस्मि ये स्थ यः स इति । अथैनमुपाक्रोशत् सत्यं भिदा सत्यं भिदा सत्यं भिदाऽ; इत्यादिना ऽसत्यम्ऽ; इति वाक्यं भाल्लवेयश्रुत्यन्तर्गततया पठ्यते । भाष्यपुस्तके ऽपि क्वचित् ऽसत्यम्ऽ; इति वाक्यम् ऽआत्मा हिऽ; इति वाक्यं च भाल्लवेयश्रुतित्वेनैव पठ्यते । न तु श्रुतिद्वयस्थत्वेन । तथापि अनयोस्तात्पर्यानुसारेणैकश्रुतिस्थत्वम्, बहुतरपाठबलात् ऽसत्य आत्माऽ; इति पैङ्गिश्रुतिः । ऽआत्मा हिऽ; इति भाल्लवेयश्रुतिः । तात्पर्योदाहृता तु अन्या तत्समाख्या रूपा चेत्यदोषः । ऽस्थाणुःऽ; रुद्रः ऽउच्चक्रामऽ; ऊर्ध्वं जगाम। ऽसःऽ; रुद्रः ऽप्रजापतिंऽ; ब्रह्माणम् उपाक्रोशदुवाच । किमिति? त्वं ऽकःऽ; कीदृशः । वयं ऽकेऽ; कीदृशाः । सः विष्णुः ऽकःऽ; कीदृशः । किं भिन्न उताभिन्न इत्याशयः । क्रमेणोत्तरमाह - अहं ऽयोऽ; यादृशो ऽग्रे सर्वदा तादृशो ऽस्मि । यूयं ऽयेऽ; यादृशाः तादृशाः स्थ । ऽसःऽ; विष्णुर्यादृशो मया भवदादिभिश्च भिन्नस्तादृश एवेति श्रुत्यर्थः ।

__________  
    
ब्ब्स्भ्_१,२।३।११:  
ऽआत्मा हि परमस्स्वतन्त्रो ऽधिगुणो जीवो ऽल्पशक्तिरस्वतन्त्रो ऽवरःऽ; इति च भाल्लवेयश्रुतिः । (१२) यथेश्वरस्य जीवस्य भेदस्सत्यो विनिश्चयात् ।  
एवमेव हि मे वाचं सत्यां कर्तुमिहार्हसि ॥  
यथेश्वरश्च जीवश्च सत्यभेदौ परस्परम् ।  
तेन सत्येन मां देवास्त्रायन्तु सहकेशवाः ॥  
इत्यादेर्नासत्यो भेदः ॥ १२ ॥  
॥ इति गुहाधिकरणम् ॥ ३ ॥  
    
ब्ब्स्भ्दीप्_१,२।३।११:  
अत्रोक्तभेदसाधकप्रमाणत्वेन विरुद्धगुणोपन्यासाय ऽआत्माऽ; इति द्वितीयवाक्यं प्रवृत्तम् । ऽआत्माऽ; परमात्मा ऽपरमःऽ; स्वतन्त्रः । ऽअधिगुणःऽ; पूर्णशक्तिः । अत एवोत्तरत्र परमत्वस्वतन्त्रत्वपूर्णशक्तित्वविरुद्धानां धर्माणाम् अल्पशक्तिरित्यादिपदैर्युत्क्रमेणाभिधानं कृतम् ।  
    
ब्ब्स्भ्दीप्_१,२।३।१२:  
अत्रैवार्थे पुराणवाक्ये पठति - यथेति ॥ अत्र षष्ठ्यन्तं वाक्यं पाद्मस्थम्, प्रथमान्तं स्कान्दगतमिति तत्त्वप्रदीपोक्तेः । ऽमे माम्ऽ; इत्याभ्यां तत्प्रकृतो ग्राह्यः । ऽविनिश्चयात्ऽ; एवार्थो ऽयं शब्दः । सत्यभेदाविति बहुव्रीहिः । यथा सत्यभेदौ तथैव विद्यमानानतिक्रमेण ज्ञातेन ऽसत्येनऽ; सत्यभेदेन भेदसत्यत्वज्ञानाख्यकारणेनेति यावत् । सहकेशवा इत्येकं पदम्, केशवसहिता देवाः ऽत्रायन्तुऽ; अस्मान् रक्षन्त्वित्यर्थः । इत्यादेर्वाक्यान्नासत्यो भेदः, किन्तु - सत्य एवेति ज्ञायत इत्यर्थः । अत्र पूर्ववाक्ये जीवेशभेदस्य दृष्टान्तत्वेनोपादानात्प्रामाणिकत्वं ज्ञायते, तादृशस्यैव दृष्टान्तत्वात् । द्वितीये तु विषयानतिक्रमेण भेदसत्यत्वज्ञानस्य त्राणकारणत्वोक्त्या भेद सत्यत्वमपि ज्ञायत इति प्रकृतसङ्गतिः । आदिपदेन ग्राह्यवचनानि तत्त्वप्रदीपे उदाहृतानि । तथाहि - द्वौ भूतसर्गौ लोके ऽस्मिन् दैव आसुर एव च ।  
दैवो विस्तरशः प्रोक्तः आसुरं पार्थ मे शृणु ॥  
असत्यमप्रतिष्ठं ते जगदाहुरनीश्वरम् । इत्यारभ्य -   
तानहं द्विषतः क्रूरान् संसारेषु नराधमान् ।  
क्षिपाम्यजस्रमशुभानासुरीष्वेव योनिषु ॥  
इति भगवद्वचनम् (भ।गी। १६-६, १९।)   
असत्यमप्रतिष्ठं ते जगदाहुरनीश्वरम् ।  
त आसुराः स्वयं नष्टाः जगतः क्षयकारिणः ॥ इति व्यासस्मृतिः ।  
इन्द्रासोमा तपतं रक्ष उज्जतं न्यर्पयतं वृषणा तमोवृधः ।  
पराशृणीतमचितो न्योषतं हतं नुदेथां निशिशीतमत्रिणः ॥ (ऋ। ७-१०४-१।)   
इन्द्रा सोमा वर्तयतं दिवस्पर्यग्नितप्तेभिर्युवमश्महन्मभिः ।  
तपुर्वधेभिरजरेभिरत्रिणः ; (ऋ। ७-१०४-५।) इत्यादिका श्रुतिः ।  
येषां भिज्जगदीश्वरजीवानां नास्ति ते ऽत्रिणः ।  
स्वाज्ञानकल्पितजगत्परमेश्वरस्य जीवस्य भेदकलुषीकृतभूमभावे । इति हि मायिनो वदन्ति ।  
आच्छाद्य विक्षिपति संस्फुरदात्मत्त्वम् ।  
जीवेश्वरस्य जगदाकृति तन्मृषैव । इत्यादि च ।  
त्रिर्यातुधानः प्रसितिं तयेत्वृतं यो अग्ने अनृतेन हन्ति । (ऋ। १०-८७-११।)   
वाचा स्तेनं शरव ऋच्छन्तु मर्मन् विश्वस्यैतु प्रसितिं यातुधानः । (ऋ। १०-८७-१५।)   
अथ ज्ञानोपसर्गाः इत्यारभ्य येचान्ये मिथ्यातर्कैर्दृष्टान्तैः कुहकेन्द्रजालैर्वैदिकेषु परिस्थातुमिच्छन्ति तैः सह न संवसेत् । प्रकाश्याह्येते तस्करा अस्वर्ग्याः (मैत्री। ७-८।) इत्यादिश्रुतिशतैरन्धं तम एव मायिनां गतिरिति निश्चीयते । तथा च स्कान्दे -   
सर्वब्रह्मत्ववेत्तारो जीवब्रह्मत्ववेदिनः ।  
अन्यसाम्यविदो विष्णोः विष्णुद्वेष्टार एव च ।  
सर्वे यान्ति तमो घोरं न तेषां उत्थितिः क्वचित् ॥ इति ॥  
॥ इति गुहाधिकरणम् ॥ ३ ॥

______________________________________________________________

॥ ४। अन्तराधिकरणम् ॥  
    
__________  
    
ब्ब्स्भ्_१,२।४।१:  
आदित्ये विष्णुरित्युक्तम् । ऽय एष आदित्ये   
पुरुषः सो ऽहमस्मि स एवाहमस्मिऽ; (छाम्। ४-११।) इत्यादावग्नीनामेवादित्यादिस्थत्वमुच्यते ।  
    
ब्ब्स्भ्दीप्_१,२।४।१:  
अत्राधिकरणे चक्षुरन्तःस्थत्वलिङ्गं ब्रह्मणि समन्वीयते । श्रुत्यादिसङ्गतिं विषयवाक्यं विषयसंशयौ सयुक्तिकं पूर्वपक्षं च दर्शयति - आदित्य इति ॥ ऽयश्चासावादित्येऽ; इत्यानन्दमयाधिकरणोदाहृतायां तथा ऽअन्तरादित्येऽ; इत्यन्तर्नयोदाहृतायां च श्रुतावानन्दमयो ऽन्तस्स्थो विष्णुरादित्ये ऽस्तीत्युक्तमित्यर्थः । ततः किमित्यत आह - य इति । तदित्यादौ संयोज्यम् । ऽसो ऽहं स एवाहम्ऽ; इत्यभ्यासोपन्यासः पूर्वपक्षयुक्तिप्रदर्शनार्थः । प्रथमादिपदेन अथैनमन्वाहार्यपचनो ऽनुशशास । य एष चन्द्रमसि पुरुषो दृश्यते । सो ऽहमस्मि स एवाहमस्मि । अथैनमाहवनीयो ऽनुशशास । य एष विद्युति पुरुषो दृश्यते सो ऽहमस्मि स एवाहमस्मीति च वाक्यद्वं गृह्यते । द्वितीयादिपदेन चन्द्रविद्युत्स्थत्वम् । यद्यपि आदित्यस्थत्वस्येव चन्द्रविद्युत्स्थत्वयोरग्नेरक्षिस्थत्वसाधकत्वाभावात्तदुपादानं न प्रकृतोपयुक्तम् । तथा अग्नीनामिति बहुवचनं चानुपयुक्तम्, पूर्वपक्षे गार्हपत्यस्यैव अक्षिस्थत्वसाधनेन गार्हपत्यादीनां त्रयाणां तस्यासाधनात् । चन्द्रविद्युतोरक्ष्येकविधत्वाभावेन तत्स्थत्वस्याक्षिस्थत्वासाधकत्वाच्च । तथापि आदिशब्दद्वयं बहुवचनं च पूर्वपक्षे गार्हपत्यादिबह्वग्निश्रुतिरूपयुक्तिसूचनार्थम् । यथा अन्वाहार्यपचनाख्यदक्षिणाग्न्याहवनीययोः चन्द्रविद्युत्स्थत्वमुच्यते, एवं गार्हप्तयस्यापि आदित्यस्थत्वमुच्यते इति दृष्टान्तार्थं गार्हपत्यादीनां त्रयाणां क्रमेणादित्यादित्रितयस्थत्वे प्रसिद्धगार्हपत्यस्यैवादित्यस्थत्वमुखेनाक्षिस्थत्वमागच्छतीति युक्तिप्रदर्शनार्थं वा तदुपादानमिति न वैयर्थ्यमिति ध्येयम्।

__________  
    
ब्ब्स्भ्_१,२।४।२:  
अतो ऽक्ष्यादित्ययोरैक्यात् ऽय एषो ऽन्तरक्षिणि   
पुरुषो दृश्यतेऽ; (छाम्। ४-१५।) इत्यत्राप्यग्निरेवोच्यते ।  
    
ब्ब्स्भ्दीप्_१,२।४।२:  
ततो ऽपि किमित्यत आह - अत इति ॥ अस्य न सन्निहितेन ऽऐक्यात्ऽ; इत्यनेनान्वयः । प्रकृतस्य अत इत्यनेन परामृष्टास्यादित्यान्तः स्थत्वस्य ऐक्ये हेतुत्वायोगात् । किन्तु व्यवहितेन ऽअत्राप्यग्निरेवोच्यतेऽ; इत्यनेनान्वयः । न केवलमादित्यवाक्य इत्यपेरर्थः । तथा च - यदानन्दमयाख्यविष्णुनिष्ठतयोक्तमादित्यस्थत्वं तच्छान्दोग्ये ऽय एष आदित्ये पुरुषः सो ऽहमस्मिऽ; इत्यादावाग्नीनां गार्हप्तयाख्याग्नेरेव ऽउच्यतेऽ; प्रतीयते न विष्णोः। कुतः? यतो ऽत्र ऽअग्नीनांऽ; गार्हपत्यदक्षिणाग्न्याहवनीयानां त्रयाणां क्रमेण आदित्यादिस्थत्वमुच्यते, अतः । ततः किम्? यतो ऽत्र गार्हपत्याख्याग्नेरेवादित्यस्थत्वमुच्यते ऽतो ऽय एषो ऽन्तरक्षिणि पुरुषो दृश्यतेऽ; इति वाक्ये ऽप्यक्षिस्थत्वेन गार्हपत्याग्निरेवोच्यते, न स विष्णुः । श्रुतिगताहंशब्देनापि स एवोच्यते इति योजना । तथा च पूर्वपक्षश्रुतिगताहंशब्दो अग्नावेव मुख्य इति तस्यैव ग्रहणमिति भावः । नन्वग्नेरादित्यस्थत्वे ऽपि कुतो ऽक्षिस्थत्वप्राप्तिरित्यत आह - अक्ष्यादित्ययोरिति । ऽआदित्यश्चक्षुर्भूत्वाक्षिणी प्राविशत्ऽ; इत्यैतरेयश्रुतेरचेतनाक्ष्यादित्यमण्डलयोरादित्यचक्षुःपदोदितैकचेतनाधिष्ठितत्वरूपैकधर्मेणैकविधत्वादित्यर्थः । यद्वा - ऽअशनयोदाहृतादित्यस्त्रिवृदिव वै चक्षुः शुक्लं कृष्णं कनीनिकाऽ; () इति श्रुत्यनुसारेण तयोस्त्रिवृत्त्वधर्मेणैकविधत्वादित्यर्थः । तथा च - आदित्यस्थत्वोक्त्या अर्थादक्षिस्थत्वमपि प्राप्तमेवेति भावः । यद्यपि ऽसयश्चायम्ऽ; इति पूर्वोदाहृततैत्तिरीयश्रुतिस्थादित्यशब्दः उत्कृष्टचेतनमात्रोपलक्षकतया व्याख्यातः । तथापि अत्राधिकरणे सूर्याभिमन्यमानादित्यमण्डलपरत्वमप्यस्याङ्गीकृत्य आक्षेपपरिहारौ कृतौ । अत एव टीकायामक्ष्यादित्ययरेकविधत्वाद्युक्तम् । तत्त्वप्रदीपे तु - अक्षीन्द्रियप्रेरकादित्ययोरेकत्वादिति यथाश्रुतमेव व्याख्यातम् । चन्द्रिकायामपि तत्त्वप्रदीपानुसारेण देवतापरमेवाक्षिपदम् । अत एव भाष्ये सन्न्यायरत्नावल्यां च अक्ष्यादित्ययोरैक्यादित्येवोक्तम्, न त्वेकविधत्वादिति । अक्ष्यादित्ययोरेकविधत्वादिति टीकापि भाष्यानुसारेण प्रकारभेदनिषेधमुखेन प्रकार्यैक्यपरा नेयेति पक्षान्तरमप्युक्तम् । तथा च - देवतापरत्वे ऽआदित्ये विष्णुरित्युक्तम्ऽ; इति भाष्यश्रुतिस्थाक्ष्यादित्यपदयोश्च यथाश्रुत एवार्थः । मण्डलपरत्वे तद्भाष्यस्थादित्यपदं पूर्वोदाहृततैत्तिरीयश्रुतिस्थादित्यपदं च मण्डलपरतया व्याख्येयमिति विवेकः । अनेन छन्दोगश्रुत्युक्ताक्षिस्थत्वस्यान्यनिष्ठत्वाक्षेपमुखेनानन्दमयनयोदाहृतायां तैत्तिरीयश्रुतावर्थादुक्तस्यापि तस्यान्यनिष्ठत्वाक्षेपादानन्दमयाधिकरणेनास्याक्षेपिकी सङ्गतिरुक्ता भवति । अक्षिस्थत्वं विषयः । किमग्नेर्विष्णोर्वेति सन्देहः । अग्नीनामेव अक्षिस्थत्वमिति पूर्वः पक्षः । अत्र आदित्यस्थत्वरूपयुक्तिश्चोक्ता भवति । अत्र ऽय एष आदित्ये पुरुषःऽ; ऽय एषो ऽन्तरक्षिणि पुरुषःऽ; इत्यनयोर्वाक्ययोः ऽआदित्यश्चक्षुर्भूत्वाऽ; इति वाक्यद्वारा एकार्थत्वमुपपाद्य तन्मुखेन ऽय एष आदित्येऽ; इति वाक्येन ऽयश्चासावादित्येऽ; इति वाक्यस्य सङ्गतिं सम्पाद्य तद्द्वारार्थाक्षिप्ततदर्थार्थकस्य ऽय एषो ऽन्तरक्षिणिऽ; इति वाक्यस्यापि तेन सङ्गतिरित्येवं वक्रसङ्गत्यैतदधिकरणारम्भः आदित्यस्थत्वलिङ्गस्यापि समन्वयसिद्ध्यर्थम् । अन्यथा ऽनेतरो ऽनुपपत्तेःऽ; इत्यादौ विष्णुज्ञानान्मोक्ष इत्युक्तम्, स मोक्षः ऽतद्यथाऽ; इति वाक्येन ऽय एषो ऽन्तरक्षिणिऽ; इत्युक्ताक्षिस्थज्ञानात्प्रतीयत इति वक्ष्यमाणऋजुसङ्गत्यैव अधिकरणमारम्भणीयं स्यादिति ध्येयम् ।

__________  
    
ब्ब्स्भ्_१,२।४।३:  
अतः ऽतद्यथा पुष्करपलाश आपो न श्लिष्यन्त एवमेवंविदि पापं कर्म न श्लिष्यतेऽ; (छाम्। ४-१४।)   
इत्यग्निज्ञानादेव सर्वपापाश्लेषान्मोक्षोपपत्तिरिति ।  
    
ब्ब्स्भ्दीप्_१,२।४।३:  
न केवलमक्षिस्थत्वसिद्धावग्नेरानन्दमयत्वप्राप्तिः । किन्तु यत्पूर्वं ऽनेतरःऽ; इत्यादौ विष्णुज्ञानान्मोक्ष इत्युक्तम्, तदपि बाधितं स्यादित्यत आह - अत इति ॥ ऽअग्निज्ञानादित्येतत्ऽ; ऽसर्वपापाश्लेषात्ऽ; इत्यनेनेव ऽमोक्षःऽ; इत्यनेनापि सम्बध्यते । तथा च यतो ऽग्निरक्षिस्थो ऽतस्तज्ज्ञानादेव मोक्षो ऽपि भवेत् न विष्णुज्ञानात् । कुत एतत्? अक्षिस्थाग्निज्ञानात्सर्वपापाश्लेषात् । न च तस्यासिद्धिः । ऽतद्यथाऽ; इति तदर्थवादे ऽग्निज्ञानादेव सर्वपापाश्लेषोक्तेः । न च तज्ज्ञानात्सर्वपापाश्लेषमात्रेण कथं मोक्ष इति वाच्यम् । यतस्तज्ज्ञानान्मोक्षं विना सर्वपापाश्लेषासम्भवेन तदन्यथानुपपत्त्यैव मोक्षस्याप्युपपत्तिरिति योजना । एवं च पूर्वपक्षे अग्नेरक्षिस्थत्वेन ऽतद्यथाऽ; इत्यक्षिस्थस्योक्तं मुक्तिहेतुज्ञानविषयत्वमपि तस्यैव प्राप्नोतीति ऽनेतरःऽ; इत्युक्तमयुक्तमिति भावः । अनेन ऋजुसङ्गतिरप्यस्य दर्शिता भवति । छान्दोग्येहीत्थमाख्यायिका - (छाम्। ४-१०-५।) कमलायनस्यापत्यं कामलायनः नामतः उपकोसलः सत्यकामाख्ये गुरौ ब्रह्मचर्यमुद्दिश्योवास । स आचार्यस्याग्नीन् गार्हपत्यादीन् द्वादशवर्षपर्यन्तं पर्यचारीत् । सत्यकामस्त्वन्तेवासिनः स्वाध्यायं ग्राहयन् एनमेकमेव नाध्यापयत् । पुनः पुनः स्वजाययोक्तो ऽपि अनुक्त्वैव विद्यां प्रवासाय प्रातिष्ठत । तदोपकोसलो व्याधिपीडितो विद्याप्राप्तिचिन्तया स्वाचार्यभार्यया अशानेत्युक्तो ऽपि नाश्नात् । एवं ब्रह्मचारिण्यनश्नति तूष्णीम्भूते सति तदा गार्हपत्याद्यग्नयः कारुण्याविष्टाः त्रयो ऽपि वयमस्मै ब्रह्मचारिणो विद्यां प्रब्रवामेति प्रतिज्ञाय मिलितास्सन्तो विद्यामूचुः । ऽप्राणो ब्रह्म कं ब्रह्म खं ब्रह्मऽ; इत्यादि । एवं सम्भूयोपदेशानन्तरमेनं प्रत्येकम् अग्नय उपदिदिशुः इत्युच्यते वेदपुरुषेण ऽअथ हैनं गार्हपत्यो ऽनुशशास ॥॥॥ य एष आदित्ये पुरुषो दृश्यते सो ऽहमस्मि स एवाहमस्मिऽ; इत्यादिना । एवं त्रिभिरग्निभिः प्रत्येकमुपदिष्ट उपकोसलः अथास्माभिरुक्तं ज्ञेयमेव, नोपास्यम्, तत्तु तवदाचार्य आगत्य वक्ष्यतीति तैरुक्तो ऽभूत् । एवं स्थिते ऽथाचार्यः सत्यकाम आजगाम । आगत्य चोपकोसलोक्तं श्रुत्वा प्रत्युवाच । किमिति? यदग्निभिस्तुभ्यमुपदिष्टं तत्त्वया ज्ञेयमेव न तूपास्यम्, तत्त्वमहमुपदेक्ष्ये इत्येवं प्रतिज्ञायादरजननाय वक्ष्यमाणमस्तौत् ऽयथा पुष्करपलाश आपो न श्लिष्यन्त एवमेवंविदि पापङ्कर्म न श्लिष्यतऽ; इति । एवं स्तुत्वोपकोसलाय विद्यामुपादिशत्सत्यकामः । किमिति? ऽय एषो ऽन्तरक्षिणि पुरुषो दृश्यते एष आत्मेति होवाच । एतदमृतमेतदभयमेतद्ब्रह्मेतिऽ; । अथ सम्भूयोपदेशानन्तरं एनमुपकोसलं गार्हपत्यो ऽनुशशास । किमिति? पृथिव्यग्न्यन्नाख्यं ब्रह्मेति । एवं व्याप्तविद्यामुक्त्वान्तर्यामिविद्यामाह - य इति । अस्य सो ऽहमस्मीत्यस्य द्विकर्तुकत्वाद्गार्हपत्याद्यन्तर्यामी भगवान् स्वस्यादित्याद्यन्तर्यामिणा गार्हपत्यादिः स्वान्तर्यामिणः आदित्याद्यन्तर्यामिणा ऐक्यमाहेत्युच्यते । तथा च - अहेयत्वात् प्रत्यक्त्वाच्चाहं मदन्तर्यामी । आदित्ये च एष पुरुषः पूर्णषड्गुणो भगवान् दृश्यते दिव्यदृष्ट्या सो ऽस्मीत्यर्थः । आदित्यस्थस्य विष्णोर्मदन्तर्यामिणश्च विदुरधर्मादिवदभेदमात्रं न ; किन्तु विशेषाभावश्चेत्याह - स एवेति । एवमुपासकस्य फलमाह - ऽस एतदेवं विद्वानुपास्ते ऽपहते पापकृत्यां लोकी भवति सर्वमायुरेति ज्योग्जीवतीतिऽ; । ऽपापकृत्यांऽ; पापकार्यं ऽलोकीऽ; भगवल्लोकी भवति । ऽसर्वंऽ; सम्पूर्णं चायुः प्राप्नोति । ऽज्योक्ऽ; सर्वज्ञस्सन् जीवतीति । एवं ऽय एष चन्द्रमसिऽ; ऽय एष विद्युतिऽ; इत्यनयोः अर्थो ऽवगन्तव्यः । ऽतत्ऽ; तत्रार्थे वक्ष्यमाणदृष्टान्तो यथा ऽपुष्करपलाशेऽ; पद्मपत्रे आपो यथा ऽन श्लिष्यन्तेऽ; न सज्जन्ते ऽतथेवंविदिऽ; वक्ष्यमाणाक्षिस्थत्वेन ब्रह्मापरोक्षज्ञानिनि ज्ञानोत्तरं पापं कर्म न श्लिष्यते इत्यर्थः । य एषो ऽक्षिण्यन्तःपुरुषो दृश्यते दिव्यदृष्ट्या एष आत्मा वामनाख्य इति होवाच उपकोसलं प्रति सत्यकामः । ऽएतदमृतंऽ; स्वतो मृतिशून्यं नित्यमुक्तम्, ऽएतदभयंऽ; स्वतो भूयशून्यं ऽएतद्ब्रह्मऽ; गुणपूर्णमिति सिद्भान्तरीत्या श्रुत्यर्थः । पूर्वपक्षी त्वेतत्प्रकरणमग्निपरं मन्यते ।

__________  
    
ब्ब्स्भ्_१,२।४।४:  
अतो ब्रवीति -   
सू - ॐ॥  
अन्तर उपपत्तेः । ब्ब्स्_१,२।१३ ।  
॥ ॐ॥  
चक्षुरन्तस्स्थो विष्णुरेव ।  
    
ब्ब्स्भ्दीप्_१,२।४।४:  
सिद्धान्तयत्सूत्रमवतार्य व्याचष्टे - अत इति ॥ इति सङ्गतिसम्भवात् शङ्कासद्भावाच्च । अतः तत्परिहाराय उत्तरमब्रवीत् सूत्रकार इत्यर्थः । चक्षुरन्तःस्थ इत्यनेन अन्तर इत्यंशो विष्णुरेवेत्यनेन अनुवृत्तस्तत्त्वित्यंशश्च व्याख्यातः । यद्यपि अनुव्याख्याने शब्दवैयर्थ्यपरिहाराय अन्तस्स्थित्वा रमणकृदिति व्याख्यानात् अत्रापि तदनुसारेण रमणकृच्चेति वक्तव्यम् । तथाप्यत्र रमणक्रियाबोधकात्मशब्दस्य हेतुकरणान्न तदर्थस्य प्रतिज्ञायामन्वयः सम्भवतीति अन्तस्थ इत्येवोक्तम् । तत्रत्वात्मशब्दार्थस्य हेतुत्वाविवक्षाणात्साध्यान्वयो न युज्यत इति रमणकृदित्यप्युक्तम् । वस्तुतस्तु - सूत्रे अन्तरित्यनुक्त्या अन्तर इत्यधिकोक्तेः सार्थक्याय अत्रापि रमणकृच्चेत्यपि उपलक्षणया वाच्यम् । अवयवार्थविवक्षाविवक्षाभ्याम् आत्मशब्दस्य साध्यसमर्पकताहेतुत्वं च युज्यते इति ध्येयम् ।

__________  
    
ब्ब्स्भ्_१,२।४।५:  
ऽत्रिपादस्यामृतं दिविऽ; (ऋ। १०-९०-३।)   
इत्यादिना तस्यैव अमृतत्वाद्युपपत्तेः ।  
    
ब्ब्स्भ्दीप्_१,२।४।५:  
उपपत्तेरित्येतदनेकलिङ्गपरतया लिङ्गानां निरवकाशत्वोक्तिपरतया च व्याष्टे - त्रिपादिति ॥ इत्यादिना वाक्येन उक्तस्येति शेषः । तस्येति विपरिणतं पदमावर्तते । अमृतत्वादित्येतदिहापि षष्ठ्यन्ततया बुद्ध्या विविक्तं सम्बध्यते । प्रथमेनादिपदेन ऽअभयम्? तितीर्षतां पारम्ऽ; (कठ।उ।३-२।) ऽअमृतैवैषा देवताऽ; () ऽआत्माजरो ऽमृतो ऽभयो ब्रह्मऽ; (बृ। ६-४-२५।) इत्यादिवाक्यं द्वितीयेन अभयत्वादिकं गृह्यते । तथा च - त्रिपादित्यादिना श्रुत्यन्तरवाक्येन तस्य विष्णोरेव उक्तस्य ऽएतदमृतम्ऽ; इति वाक्ये ऽन्तःस्थनिष्ठत्वेनोक्तस्यामृतत्वाद्युपपत्तेर्लिङ्गस्य तस्मिन् विष्णावेव उपपत्तेर्युक्तत्वादन्यत्रायुक्तत्वादिति योजना । अनेन लिङ्गस्य निरवकाशत्वानेकत्वाभ्यां प्राबाल्यमुक्तं भवति । ऽअमृतंऽ; मृतिहरितं ऽयदभयंऽ; भयरहितं यच्च ऽतितीर्षतांऽ; संसारतरणेच्छूनां ऽपारंऽ; संसारस्य पारस्थं तदुत्तरावधिभूते श्वेतद्वीपादौ स्थितं मुक्तप्राप्यं परं ब्रह्म तत् ध्यातुं साधनं वक्तुं वयं ऽशकेमहिऽ; शक्ताः स्म इति कठश्रुत्यर्थः ।

__________  
    
ब्ब्स्भ्_१,२।४।६:  
ब्रह्मशब्दाद्युपपत्तेश्च ।  
    
ब्ब्स्भ्दीप्_१,२।४।६:  
यदैवं निरवकाशत्वानेकत्वाभ्यां बलवल्लिङ्गबलाच्चक्षुरन्तःस्थस्य विष्णुत्वनिश्चयः, किमु तदोभयथा स्वभावनिरवकाशत्वाभ्याम् अनेकत्वाच्च बलवच्छ्रुतितो ऽपीति भावेन सौत्रमुपपत्तेरित्यंशं ब्रह्मादिश्रुतिरूपहेत्वन्तरपरतया तस्य प्राबाल्योपयोगिनिरवकाशत्वोपपादनपरतया च प्रकारान्तरेण व्याचष्टे - ब्रह्मेति । आदिपदेनात्मशब्दो गृह्यते । ब्रह्मात्मादीति पाठे आदिशब्देन पुरुषशब्दो ग्राह्यः । अत्र श्रुतेत्यादौ संयोज्यम् । तस्यैवेत्यनुषज्यते । तथा च - अत्रान्तस्थप्रकरणे श्रुतब्रह्मशब्दादेस्तस्य विष्णोरेवोपपत्तेरन्यस्यानुपपत्तेरित्यर्थः । गुणपूर्तिवाचिब्रह्मशब्दस्य विष्णावेव मुख्यत्वादात्मशब्दस्यापि आदेयमुपादेयं सुखं मात्यनुभवतीति व्युत्पत्त्या तत्रैव मुख्यत्वादिति भावः ॥  
अनेन ऽय एषो ऽन्तरक्षिणिऽ; इति श्रुत्युक्तो ऽन्तरः तत्तु तत्तज्जीवप्रेरकत्वेन तत्तच्चक्षुरन्तस्स्थितो विष्णुरेव, न त्वग्निः । कुतः? उपपत्तेः । अत्र ऽएतदमृतमभयमेतद्ब्रह्मैष आत्माऽ; इत्यमृतत्वाभयत्वादिलिङ्गश्रवणाद्ब्रह्मादिशब्दश्रुतेश्च तेषां विष्णावेवोपपत्तेः, अन्यत्रानुपपत्तेरिति सूत्रार्थ उक्तो भवति ।

__________  
    
ब्ब्स्भ्_१,२।४।७:  
ऽसो ऽहमस्मिऽ; इत्यादि त्वन्तर्याम्यपेक्षया ।  
    
ब्ब्स्भ्दीप्_१,२।४।७:  
ननु निरवकाशश्रुतिलिङ्गबलाद्यदि विष्णुरेव अक्षिस्थस्तदादित्यस्थो ऽपि स एव स्यात् । तर्हि ऽसो ऽहमस्मि स एवाहमस्मिऽ; इत्यहमादिश्रुतेः का गतिरित्यत आह - सो ऽहमस्मीत्यादीति । आदिपदेन गार्हपत्यादिशब्दानां ग्रहणम्। तथा च इत्यादिवाक्यस्थमहमादिपदजातमित्यर्थः । अपेक्षयेत्यनन्तरं प्रवृत्तमिति शेषः।

__________  
    
ब्ब्स्भ्_१,२।४।८:  
अन्तर्यामिणमीशेशमपेक्ष्याहं त्वमित्यपि ।  
सर्वे शब्दाः प्रयुज्यन्ते सति भेदे ऽपि वस्तुषु ।  
इति महाकौर्मे ॥  
    
ब्ब्स्भ्दीप्_१,२।४।८:  
अन्तर्यामिणि अहमादिशब्दप्रवृत्तिं स्मारयति - अन्तर्यामिणमिति ॥ आद्यो ऽपि समुच्चये । द्वितीयो यद्यपि तथापीत्यर्थेर् । इशानां ब्रह्मादीनार्ं इशमित्यन्तर्यामित्वोपपादकम् । तथा च - ऽवस्तुषुऽ; अग्न्यादिजीवेषुर् इशाद्भेदे सत्यपि तदभेदबोधको ऽहमितिशब्दः त्वमितिशब्दः। किं बहुनाभेदसाधकाः सर्वे तत्तच्छब्दाः प्रयुज्यन्ते । कथम्? यतो ऽन्तर्यामिणमपेक्ष्यैवैते शब्दाः प्रयुज्यन्ते नैतावता अग्न्यादिजीवानार्ं इशाभेदः शङ्क्यः । यतः सो ऽन्तर्यामीर् इशेशो ब्रह्माद्युत्तम इत्यर्थः । महाकौर्मे इत्यस्य उक्तत्वादित्यध्याहारेण सो ऽहमिति पूर्ववाक्येनान्वयः ।

__________  
    
ब्ब्स्भ्_१,२।४।९:  
सू - ॐ॥  
स्थानादिव्यपदेशाच्च । ब्ब्स्_१,२।१४ ।  
॥ ॐ॥  
ऽतद्यदस्मिन् सर्पिर्वोदकं वा सिञ्चति वर्त्मनी एव गच्छतिऽ; (छाम्। ४-१५।) इत्यादिस्थानशक्तिः । वामनिर्भामनिरित्याद्यात्मशक्तिश्चोच्यते । तस्य ह्येतल्लिङ्गम् ।  
    
ब्ब्स्भ्दीप्_१,२।४।९:  
युक्त्यन्तरेण विष्णोश्चक्षुरन्तःस्थत्वं साधयत्सूत्रमुपन्यस्य व्याचष्टे - स्थानादीति । सर्पिरित्यतः पूर्वं ऽतद्यदस्मिन्ऽ; इति श्रुतिवाक्यपाठः । तत्त्वप्रदीपे तु - ऽयदिदं चक्षुषिऽ; इति पाठभेदेन पूर्ववाक्यमुदाहृतम् । इत्यादीति लुप्तविभक्तिकम् । इत्यादावित्यर्थः । एवमुत्तरत्रापि । आदिपदेन ऽवर्त्मनी एव गच्छतिऽ; इत्यादेर्ग्रहणम्। स्थानशक्तिरिति । ब्रह्मस्थानभूतयोरक्ष्णोरक्षिस्थपरमपुरुषसम्बन्धादसङ्गत्वाख्यशक्तिरित्यर्थः उच्यत इत्यत्रापि सम्बध्यते । अनेन सौत्रं स्थानपदं परमात्मस्थानशक्तयुपलक्षकतया व्याख्यातम् । उच्यते इत्यनेन असिद्धिपरिहारकव्यपदेशशब्दार्थो दर्शितः । आदिपदेन ऽएतं संयद्वाम इत्याचक्षते । एतं हि सर्वाणि वामान्यभिसंयन्ति ॥॥ एष उ एव वामनिरेष हि सर्वाणि वामानि नयति । एष उ एव भामनिरेष हि सर्वेषु लोकेषु भातिऽ; इति समग्रवाक्यं गृह्यते । आत्मशक्तिरिति । संयद्वामत्वरूपात्मसामर्थमित्यर्थः । अनेन सौत्रादिशब्दो ह्यधिष्ठातृपरमात्मपरस्सन् तच्छक्त्युपलक्षक इति व्याख्यातो भवति । चो हेतुसमुच्चये शक्तिसमुच्चये चाद्यो भिन्नक्रमः । उच्यते यत इति शेषः । अस्यातो ऽपि चक्षुरन्तःस्थो विष्णुरेव इति पूर्वप्रतिज्ञावाक्येनान्वयः । यस्मादसङ्गो ऽयं पुरुषो ऽक्षिणि विद्यते नियामकतया तत्तस्माद्यदि ऽअस्मिन्ऽ; चक्षुषि ऽसर्पिःऽ; घृतमुदकं वा ऽसिञ्चतिऽ; सिञ्चेत्कश्चिदपि तर्हि तद्वर्त्मनी उभयमार्गौ प्रत्येव गच्छति न चक्षुः स्पृशतीत्यर्थः । एवं चाक्षुषं वामनाख्यं विष्णुं संयद्वाम इत्याचक्षते विद्वांशः । कुतः? हि यस्मात् एतं ऽसर्वाणि वामानिऽ; स्त्रीरूपाणि अभिसंयन्ति प्राप्नुवन्ति । अनेन संयन्ति वामानि एनमिति विग्रहो दर्शितः । ऽएष उऽ; चक्षुर्गत एव मुख्यतो वामनिरित्युच्यते । कुतः हि यस्मादेषः ऽसर्वाणि वामानिऽ; सुन्दररमादिस्त्रीरूपाणि ऽनयतिऽ; प्रेरयति । एष उ एव चाक्षुषः पुरुषो ऽभामनिःऽ; मुख्यतः तच्छब्दवाच्यः । कुतः? हि यस्मादेव ऽसर्वेषु लोकेषुऽ; पुरुषेषु भाति तदीयतेजःप्रकाशकतया तत्र दीप्यते इत्यर्थः । यथोक्तं तत्त्वप्रदीपे - वामं सौन्दर्यं भामं तेजः तत्प्रधानत्वात् स्त्रीपुरुषा वामभामशब्दितास्तन्नेता वामनिर्भामनिश्चेति । एतल्लिङ्गद्वयसद्भावे ऽपि कुतो ऽक्षिस्थस्य विष्णुत्वनिश्चय इत्यत आह - तस्येति । ऽहिऽ; यस्मात् ऽतस्यऽ; विष्णोः ऽएतत्ऽ; स्वसम्बन्धेन अक्ष्णोरसङ्गत्वापादकत्वं सर्वसौन्दर्याधिष्ठानस्त्रीरूपनेतृत्वं च ऽलिङ्गंऽ; असाधारणो धर्मः तस्मान्नाप्रयोजकत्वमिति तेन विष्णुत्वनिश्चयोपपत्तिरिति वाक्यशेषः ।

__________  
    
ब्ब्स्भ्_१,२।४।१०:  
ऽसर् इशः सो ऽसपत्नः स हरिः सः परः स परोवरीयान्   
यदिदं चक्षुषि सर्पिर्वोदकं वा सिञ्चति वर्त्मनी एव गच्छति स वामनः स भामनः न आनन्दः सो ऽच्युतःऽ; इति चतुर्वेदशिखायाम् ॥  
    
ब्ब्स्भ्दीप्_१,२।४।१०:  
कुत एतस्य तल्लिङ्गमिति ज्ञायते इत्यत आह - स इति ॥ लिङ्गस्य विष्णुनिष्ठताज्ञापनाय ऽस हरिःऽ; इत्यादेः ऽसो ऽच्युतःऽ; इत्यंशस्य चोक्तिः । इदञ्चक्षुषीति समस्तं पदम् । अन्यथा सर्पिरादिविशेषणत्वं प्रतीयते, ततश्च प्रत्यक्षसिद्धगोकविशेषणत्वं न ज्ञायेत । अस्मिन् चक्षुषीत्येतत्प्रकरणगतश्रुतिविसंवादश्च स्यात् । चेत्तर्ह्येरध्याहारः । तथा च - यद्यस्मात्सन्निहिताधिष्ठातुः यस्य सामर्थ्यादिति यावत् । ऽइदञ्चक्षुषिऽ; अस्मिंश्चक्षुषि सर्पिरुदकं वा सिञ्चति चेत्कश्चित् तर्हि तद्वर्त्मनी प्रत्येव गच्छति सर् इशः ऽसो ऽसपत्नःऽ; शत्रुरहितः । ऽसपरःऽ; लोकविलक्षणः । परोवरीयान् । इदमेकं पदम् । रुद्रादेः परतो वाण्याः पराच्चतुर्मुखात्परतः श्रीतत्त्वाद्व उत्तमः । स एव वामनभामनानन्दाच्युतशब्दवाच्य इत्यर्थः । विधेयानेकत्वात्स इत्यसकृदावृत्तिः । परोवरीयानित्यत्रापि तच्छब्दो ऽनुषञ्जनीयः । एकदेशविकृतस्यानन्यत्वाद्वामनिभामनिशब्दार्थ एव वामनभामनशब्दयोरर्थः । चतुर्वेदशिखायामित्यनन्तरं उक्तत्वादिति शेषः । अस्य तस्यैतल्लिङ्गमिति ज्ञायते इति पूर्वेणान्वयः ।

__________  
    
ब्ब्स्भ्_१,२।४।११:  
यत्स्थानत्वादिदं चक्षुरसङ्गं सर्ववस्तुभिः ।  
स वामनः परो ऽस्माकं गतिरित्येव चिन्तयेत् ॥ इति वामने ॥ १४ ॥  
    
ब्ब्स्भ्दीप्_१,२।४।११:  
लिङ्गस्वरूपस्य तस्य विष्णुरूपव्यक्तिविशेषनिष्ठतायाश्च श्रुतावस्फुटत्वात्तदर्थमत्रार्थे स्मृतिं चाह - यदिति ॥ यस्य स्थानत्वादित्यर्थः । अस्य यच्छब्दस्य स इति तच्छब्देनान्वयः । ऽसर्ववस्तुभिःऽ; सर्पिरादिभिः। ऽवामनःऽ; सुन्दरस्त्रीनेतेति वामनाख्यो विष्णुरेव ऽअस्माकंऽ; भक्तानां ऽपरःऽ; परा ऽगतिःऽ; प्राप्य इति चिन्तयेदित्यर्थः। यद्वा - वामन इत्यनेन प्राप्ताल्पत्वशङ्कावारणाय ऽपरःऽ; पूर्ण इत्युक्तम् । वामन इति । वामनाख्यपुराण इत्यर्थः । अस्य चतुर्वेदशिखायामितिवदन्वयः । स्पष्टः सूत्रार्थः ।

__________  
    
ब्ब्स्भ्_१,२।४।१२:  
सू - ॐ॥  
सुखविशिष्टाभिधानादेव च । ब्ब्स्_१,२।१५ ।  
॥ ॐ॥  
ऽप्राणो ब्रह्म कं ब्रह्म खं ब्रह्मेतिऽ; (छाम्। ४-१०।)   
    
ब्ब्स्भ्दीप्_१,२।४।१२:  
प्रकरणबलाच्चक्षुरन्तःस्थत्वं विष्णोः प्रतिपादयत्सूत्रमुपन्यस्य तदुपात्तश्रुतिमेवोदाहरति - सुखेति ॥ ऽखं ब्रह्मेतिऽ; इत्यन्तस्य सूत्रेणान्वयः उपक्रमे प्राणस्य श्रुतत्वे ऽपि नैतत्प्रकरणस्य तत्परत्वम्, पूर्वसूत्रोक्तविष्णुश्रुतिलिङ्गादिबाधकसद्भावादिति प्रतिपादयितुम् उत्तरत्र श्रौतकर्मशब्देन प्राणब्रह्मणोस्तन्त्रेणोपादानात्सूचनार्थं च ऽप्राणो ब्रह्मऽ; इत्यंशोदाहरणम् । सूत्रे चशब्दः पूर्वोक्तहेतोरिह प्रकरणबलाच्चेत्यध्याहृतहेतोश्च समुच्चये । सूत्रोदाहृतहेतोस्त्वध्याहृतसाध्येनान्वयः । विशिष्टं च तत्सुखं च सुखविशिष्टम् । विशेषणस्य परनिपातः । सुखेन विशिष्ट इति वा, सुखेषु विशिष्ट इति वा, विग्रहः । तत्र द्वितीये श्रैष्ठ्यरूपं वैशिष्ट्यमर्थात्सुखे ऽप्यन्वेति । अत्र प्रकरणे हि मुख्यप्राणोब्रह्माखिलजीवेभ्यः पूर्णः इति मुख्यप्राणस्य पूर्णत्वमुक्त्वा ऽकं ब्रह्म खं ब्रह्मऽ; इत्यनेन ऽकंऽ; सुखं ऽब्रह्मऽ; पूर्णं ऽखंऽ; ज्ञानं पूर्णमिति सुखसंविदोरपि पूर्णत्वमुच्यते । तथा च न केवलमुक्तहेतुबलाच्चक्षुरन्तःस्थो विष्णुः, किन्तु - प्रकरणबलाच्च । न च प्रकरणस्य वैष्णवत्वासिद्धिः । अस्योपक्रमे ऽसुखविशिष्टाभिधानात्ऽ; पूर्णसुखोक्तेरिति सूत्रार्थः । यदैवमुपक्रमे कं ब्रह्म इति पूर्णसुखाभिधानादेवास्य प्रकरणस्य वैष्णवत्वं सिद्ध्यति किमुत तदा ऽखं ब्रह्मऽ; इति पूर्णज्ञानादपीति कैमुत्यन्यायसूचनाय सूत्रे एवकारः । यद्यपि छान्दोग्यभाष्ये ऽप्राणो ब्रह्मऽ; बलरूपं ब्रह्म । ऽकंऽ; पूर्णानन्दरूपं ब्रह्म । ऽखंऽ; पूर्णज्ञानरूपं ऽब्रह्मऽ; परं ब्रह्मेति व्याख्यातम् । तथापि तद्ब्रह्मशब्दस्य परापरयो रूढ्या वृत्त्या व्याख्यानान्तरमित्यदोषः।

__________  
    
ब्ब्स्भ्_१,२।४।१३:  
ऽविज्ञानमानन्दं ब्रह्मऽ; (बृ। ५-९-२८।) ऽआनन्दो ब्रह्मेति   
व्यजानात्ऽ; (तै। ३-६।) इत्यादेस्तस्यैव हि तल्लक्षणम् ।  
    
ब्ब्स्भ्दीप्_१,२।४।१३:  
ननु उपक्रमे पूर्णसुखसंविदोरभिधाने ऽपि कुतो ऽस्य प्रकरणस्य वैष्णवत्वमित्याशङ्क्य तयोसतल्लक्षणत्वात् तद्रूपत्वात् उपक्रमे तदभिधाने ब्रह्मैवोपक्रान्तं स्यादिति भावेन पूर्णसुखज्ञानयोर्ब्रह्मलक्षणत्वं श्रुत्या दर्शयति - विज्ञानमिति ॥ विज्ञानादिरूपं ब्रह्मेत्यर्थः । अत्र विज्ञानादिपदं पूर्णज्ञानादिवाचि, सङ्कोचे कारणाभावादिति प्रकृतसङ्गतिः । इदं वाजसनेये श्रुतम् । ऽआनन्दो ब्रह्मऽ; इति । तैत्तिरीयवाक्यादिति शेषः । आदिशब्देन ऽअथैष एव परम आनन्दःऽ; ऽसत्यं ज्ञानम्ऽ; इत्यादिकं गृह्यते । तथा च इत्यादेर्वाक्यात् ऽतस्यऽ; ब्रह्मणः ऽतत्ऽ; पूर्णानन्दादिकं ऽलक्षणंऽ; स्वलक्षणं ज्ञायत इत्यर्थः । तथा च - श्रुत्यन्तरे ब्रह्मलक्षणत्वेनावगतयोः पूर्णज्ञानसुखयोरत्र प्रकरणे ऽभिधानात् अस्य वैष्णवत्वसिद्धिरिति भावः ।

__________  
    
ब्ब्स्भ्_१,२।४।१४:  
लक्षणं परमानन्दो विष्णोरेव न संशयः ।  
अव्यक्तादितृणान्तास्तु विप्रुडानन्दभागिनः ॥ इति ब्रह्मवैवर्ते ।  
    
ब्ब्स्भ्दीप्_१,२।४।१४:  
ननु सकलचेतनानामपि पूर्णानन्दत्वात्कथमेतद्विष्णुलक्षणमित्यत आह - लक्षणमिति ॥ स्वरूपधर्मोभयार्थको ऽयम् । ऽपरमानन्दःऽ; निरवधिकपूर्णानन्द एव लक्षणम् । इह लक्षणत्वेनाभिप्रेतः न पूर्णानन्दमात्रम् । स च विष्णोरेव नान्येषाम् । अन्येषां त्वापेक्षिकमेव पूर्णं सुखं न विष्णुवन्निरवधिकं पूर्णमित्यर्थः । कुत इत्यत आह - यतः अव्यक्तादीति । अव्यक्ता श्रीः सैवादिर्येषां ते तथोक्ताः । तृणजीवा मनुष्योत्तमा एवान्ते विशेषार्थः । ऽविप्रुडानन्दभागिनःऽ; तारतम्येन ब्रह्मानन्दप्रतिबिम्बत्वापेक्षिकानन्दयुक्ता इत्यर्थः । चेतना इति शेषः । ऽन संशयःऽ; इत्यस्यार्थस्य सावधारणत्वमाह । ब्रह्मवैवर्त इत्यस्योक्तत्वादित्यध्याहारेण ऽतस्यैव तल्लक्षणम्ऽ; इति सावधारणपूर्ववाक्येनान्वयः ।

__________  
    
ब्ब्स्भ्_१,२।४।१५:  
न च मुख्ये सत्यमुख्यं युज्यते ॥ १५॥  
    
ब्ब्स्भ्दीप्_१,२।४।१५:  
नन्वग्यादिसुखस्यापेक्षिकतयापि पूर्णत्वसद्भावात्तेषां पूर्णसुखमिदं किं न स्यात् । तथा तेषां तल्लक्षणं किं न स्यात् । तथा तेषामेवेदं प्रकरणं किं न स्यात् इत्यत आह - न चेति ॥ ऽमुख्येऽ; निरवधिकपूर्णत्वे ऽकं ब्रह्मऽ; इति श्रुत्यर्थतया तल्लक्षणे सम्भवति सति ऽअमुख्यम्ऽ; आपेक्षिकमन्याधीनं पूर्णत्वं न युज्यते इत्यर्थः ।

__________  
    
ब्ब्स्भ्_१,२।४।१६:  
सू - ॐ॥  
श्रुतोपनिषत्कगत्यभिधानाच्च । ब्ब्स्_१,२।१६ ।  
॥ ॐ ॥  
ऽस एनान् ब्रह्म गमयतिऽ; (छाम्। ४-१५) इति ।  
    
ब्ब्स्भ्दीप्_१,२।४।१६:  
नन्वेतदुपक्रमे सुखज्ञानयोरभिधाने ऽपि नाक्षिस्थप्रकरणस्य वैष्णवत्वं युक्तम् । छान्दोग्ये ऽप्राणो ब्रह्म कम्ऽ; इति विद्यां ऽय एष आदित्ये पुरुषःऽ; इति विद्यां चोक्त्वाग्निभिरुपकोसलं प्रति ऽउपकोसलैषा सोम्य ते ऽस्मद्विधा चात्मविद्या चोक्ताऽ; इत्युक्तत्वेन ऽकम्ऽ; इत्याद्यविद्याया विष्णुविषयत्वस्य ऽय एषःऽ; इति द्वितीयायाश्चाग्निविषयत्वस्यैव युक्तत्वात् । न च ऽअस्मद्विद्याऽ; इत्युक्तादित्यविद्याया अग्निविषयत्वे ऽपि नाक्षिस्थविद्यायास्तद्युक्तमिति वाच्यम् । ऽय एषोन्तरक्षिणिऽ; इत्यक्षिस्थविद्याया आदित्यविद्ययैकार्थत्वात् । न चोपक्रमविरोधः । यथा ऽह्वयाम्यग्निं प्रथमं स्वस्तयेऽ; इत्यत्राग्नेरुपक्रमे ऽपि ऽसवितारमूतयेऽ; ऽहिरण्ययेन सविता रथेनऽ; इत्यादिसवितृश्रुतिलिङ्गादिना तत्प्रकरणं सावित्रमिति प्रकरणविच्छेदः, तथात्रापि ब्रह्मण उपक्रमे ऽपि ऽअस्मद्विद्याऽ; इत्यग्नेरस्मच्छब्देनोक्तत्वादग्नीनामेवेदं प्रकरणं न विष्णोः । न च ऽअस्मद्विद्याऽ; इत्येतदन्तर्यामिपरतया योज्यम् । तथासति ऽआत्मविद्याऽ; इति पृथगुक्त्ययोगात् । तस्मादग्निविषयत्वमेव चक्षुरन्तःस्थविद्याया इत्याशङ्कां परिहरत्सूत्रं पठित्वा तदुपात्तश्रुतिमेवोदाहरति - श्रुतेति ॥ इतीतस्य सूत्रेणान्वयः । अत्र सूत्रे श्रुतेत्युलक्षणम्, मतध्यातेत्यपि द्रष्टव्यम् । केति वायुरुच्यते । ऽको वायुरिति शब्दितःऽ; इति अभिधानात् । कशब्दस्यावृत्त्या गतिरित्यनेनापि सम्बन्धे कगतिरिति परब्रह्मगतिरुच्यते । ऽकं ब्रह्मऽ; इति वाक्यबोधितपरब्रह्मप्रकरणादेतदर्थनिश्चयात् । तथा च - श्रुतोपनिषदां श्रुतमतध्यातैतद्विद्यानां पुंसां केन वायुना कगतेः ऽकं ब्रह्मऽ; इति वाक्यबोधितब्रह्मप्राप्तेः ऽस एनान् ब्रह्म गमयतिऽ; इत्युपसंहारे ऽभिधानात् विष्णुविषयैवाक्षिस्थविद्या, न त्वग्निविषयेति सूत्रार्थः । यद्वा - श्रुतोपनिषदमुपकोसलं प्रत्यग्निभिरेतद्विद्याफलत्वेन ब्रह्मगत्यभिधानाद्वैष्णवमेवेदं प्रकरणम्, नत्वग्निविषयमित्यर्थः । तत्त्वप्रदीपे तु - ऽस एनान् ब्रह्म गमयतिऽ; इति श्रुतोपनिषत्कानां श्रुतोपनिषद्गतोपासनानां ब्रह्मगत्यभिधानाच्च आन्तरो विष्णुरेव । अस्यामुपनिषीदति ब्रह्मेत्युपनिषत् उपासना । अनया ब्रह्म उपनिषीदतीति वेत्युक्तम् । श्रुतविषयिणी या उपनिषत् मतिध्यानरूपोपासना तत्कानां तद्गतं तद्विषयकं ध्यानरूपोपासनं तद्वतामित्यर्थः । अनेन उपनिषच्छब्दो मतिध्यानरूपोपासनापरः । ब्रह्मेत्यनेन बहुव्रीहिसमासावयवभूतः कशब्द आवृत्तो ब्रह्मवाचक इत्युक्तं भवति । अत एवाह टीकाकृत् - श्रुतपदं मनननिदिध्यासनयोरुपलक्षकमित्यादिना । तत्त्वप्रदीपपक्षे - उपनिषच्छब्द उपासनापरः । टीकाकृत्पक्षे विद्यापरः । टीकायां वाशब्दश्चार्थः । यद्यप्यस्य सूत्रस्य प्रकरणविच्छेदशङ्कापरिहारायोपसंहारस्थलिङ्गोक्तिपरत्वम्न परमसाध्ये युक्त्यन्तरप्रतिपादकत्वाभावादत्र चशब्दो न प्रयोज्यः । तथापि ऽस एनान् ब्रह्मऽ; इत्युपसंहारस्थस्यैतद्विद्यावेत्तृणां ब्रह्मप्राप्तिरूपलिङ्गस्य चक्षुरन्तरो विष्णुरेवेति परमसाध्ये ऽपि साक्षादन्वयादस्य च लिङ्गस्य आद्यसूत्रोक्तामृतत्वलिङ्गापेक्षयोत्तरवाक्यस्थद्वितीयसूत्रोक्तलिङ्गापेक्षया तृतीयसूत्रोक्तप्रकरणापेक्षया युक्त्यन्तरत्वात्तद्विवक्षया सूत्रे चशब्दप्रयोगोपपत्तिरिति केचिदाहुः । वस्तुतस्तु - अत्र प्रकरणविच्छेदशङ्कापरिहारे ऽपि पूर्वसूत्रे ऽत्र चैतत्प्रकरणस्य वैष्णवत्वरूपध्याहृतावान्तरसाध्यस्यैकत्वेनतत्रानेन युक्त्यन्तराभिधानाच्चशब्दोपपत्तिः । ऽअथ यदु चैवास्मिञ्छव्यं कुर्वन्ति यदि चनार्चिषमेवाभिसम्भवन्ति । अर्चिषोहरन्ह आपूर्यमाणपक्षं आपूर्यमाणपक्षाद्यान् षडुदङ्ङेति मासान्स्तान्मासेभ्यः संवत्सरं संवत्सरादादित्यमादितियाच्चन्द्रमसं चन्द्रमसो विद्युतं तत्पुरुषो मानवः स एनान् ब्रह्म गमयतिऽ; इति छन्दोगश्रुतेरयमर्थः - अथेत्यर्थान्तरे । ऽअथऽ; अवसितकर्मणि ऽअस्मिन्ऽ; ज्ञानिविषये पुत्रादयो यदि ऽशव्यंऽ; शवयोग्यं दहनादिकर्म कुर्वन्ति । ऽयदि च नऽ; यदि वा न कुर्वन्ति ऽतदार्चिषम्ऽ; अर्चिर्नामकदेवलोकं सम्भवन्ति प्राप्नुवन्त्येवेमे ज्ञानिन इति विपरिणामेनान्वयः । संविशतीत्येकवचनान्तविशिधातुपाठः ऽतेऽ; इति पाठश्च प्रमेयदीपछन्दोगपाठविरुद्धः । ततो ऽहर्लोकम्, तत ऽआपूर्यमाणपक्षंऽ; शुक्लपक्षलोकम्, ततः सूर्यो ऽयान्ऽ; षण्मासान् उदङ्ङेति तन्मासदेवलोकम् उत्तरायणलोकं च, ततः संवत्सरादादित्यचन्द्रविद्युदभिमानिलोकान्क्रमेण प्राप्नुवन्ति । ततः ऽतस्याःऽ; विद्युन्नाम्न्या भारत्याः ऽपुरुषोऽ; भर्ता ऽमानवोऽ; मनुसञ्ज्ञस्य विष्णोः प्रियो मुख्यवायुस्तं गच्छन्ति । ऽसःऽ; वायुः ऽएनान्ऽ; स्वमाप्तान् प्रतीकालम्बनान् चतुर्मुखाख्यं कार्यं ब्रह्माप्रतीकालम्बनांस्तु परं ब्रह्म गमयतीति ।

__________  
    
ब्ब्स्भ्_१,२।४।१७:  
न ह्यन्यविद्ययान्यगतिर्युक्ता ॥  
    
ब्ब्स्भ्दीप्_१,२।४।१७:  
अस्त्वेतद्विद्यायाः फलत्वेन ब्रह्मप्राप्त्यभिधानम्, तथापि कुतो नाग्निविषयत्वमस्या इत्यत आह - न हीति ॥ ऽहिऽ; यस्मादन्यस्याग्नेर्विद्ययान्यगतिरन्यस्य ब्रह्मणः प्राप्तिर्न युक्ता । यस्माच्चात्र परब्रह्मप्राप्तिः फलत्वेनोच्यते इत्यर्थः । तस्मान्नान्यविद्येयं ब्रह्मविद्यैवेति वाक्यशेषः । हिशब्देन विपक्षे - ऽदेवान् देवयजो यान्ति मद्भक्ता यान्ति मामपिऽ; इति स्मृतिविरोधं सूचयति । ऽअस्मद्विद्यात्मविद्याऽ; इति वचनविरोधस्तु तयोरन्तर्यामिसर्वगतरूपद्वयविषयकत्वेन परिहरणीयः । सावकाशश्रुतेरपि निरवकाशश्रुतेः प्राबल्यादिति भावः ।

__________  
    
ब्ब्स्भ्_१,२।४।१८:  
सू - ॐ॥  
अनवस्थितेरसम्भवाच्च नेतरः । ब्ब्स्_१,२।१७ ।  
॥ ॐ॥  
जीवस्य जीवान्तरनियामकत्वे ऽनवस्थितेः, साम्यादसम्भवाच्च न जीवः ।  
    
ब्ब्स्भ्दीप्_१,२।४।१८:  
एवमुपपत्त्यादिभिर्विष्णोरक्षिस्थत्वं प्रतिपाद्य विपक्षे बाधकेनापि तत्समर्थयत्सूत्रं पठति - अनवस्थितेरिति । अत्रान्तरस्तत्तज्जीवप्रेरकतया तत्तच्चक्षुस्स्थितः ऽइतरःऽ; पूर्वप्रकृतात् कशब्दोदितात् ब्रह्मणो ऽन्यो ऽग्निजीवो न । कुतः? यतः स इतरो जीव इति हेतुसाध्ययोजनामभिप्रेत्य अत्र विपक्षे ऽनिष्टप्रसङ्गाभिधायकतयानवस्थितेरित्यंशं योजयति - जीवस्येति । ऽसाम्यात्ऽ; इति सूत्रे ऽध्याहृतं पदम्, इदं च तत्त्वप्रदीपरीत्या देहलीदीपन्यायेनोभयत्र सम्बध्यते । जीवस्य जीवान्तरनियामकत्वे इत्येतद्विपरिणतमसम्भवादित्यनेनापि सम्बध्यते । चो हेतुसमुच्चये । इतर इत्यस्याग्निरित्यर्थे वाच्ये जीव इति सामान्येनोक्तिः साध्यहेत्वोस्तन्त्रेणाभिधानार्थम् । न जीव इत्यस्य आन्तर इत्युद्देश्यसमर्पकानुवृत्तपदेनान्वयः । अनेन तत्तज्जीवप्रेरकतया तत्तच्चक्षुरन्तरो नेतरः नाग्निः । कुतः? यतः स इतरो जीवः जीवत्वादिति यावत् । न च विपक्षे बाधकाभावः, जीवस्य जीवान्तरनियामकत्वे प्रेरकत्वे आन्तरजीवस्यापि जीवत्वसाम्यतात्तस्यापि नियामकं जीवान्तरं वाच्यमित्यनवस्थितेरसिद्धपरम्पराकल्पनरूपानवस्थाख्यानिष्टापत्तेः । अभ्युपगम्य चेदमुदितम् । वस्तुतस्तु - जीवस्य जीवान्तरनियामकत्वासम्भवाच्च नेतरो ऽग्निरन्तरः । कुतो ऽसम्भवः? अग्नेर्जीवस्य प्रेर्यजीवान्तरेण सह परतन्त्ररूपजीवत्वसाम्यादिति सूत्रवृत्तिर्दर्शिता भवति ।

__________  
    
ब्ब्स्भ्_१,२।४।१९:  
नियमप्रमाणाभावात् । अनीश्वरापेक्षत्वाच्च ॥ १७ ॥  
॥ इति अन्तराधिकरणम् ॥ ४ ॥  
    
ब्ब्स्भ्दीप्_१,२।४।१९:  
ननु जीवप्रेरकाग्नेः स्वातन्त्र्याभ्युपगमान्नानवस्था । न चैवं जीवान्तरस्यापि स्वातन्त्र्यं स्यात् जीवत्वसाम्यादित्युक्तमिति वाच्यम् । जीवत्वसाम्ये ऽप्यग्नेरेव स्वातन्त्र्यं नान्येषामिति नियमाभ्युपगमादित्यत आह - नियमेति ॥ जीवत्वसाम्येप्यग्नेरेव स्वातन्त्र्यं नान्येषामिति नियमे प्रमाणाभावादित्यर्थः । अतो ऽग्नेः स्वातन्त्र्यायोगात्सुस्थैवानवस्थितिरिति भावः । नन्वस्त्वग्नेरस्वातन्त्र्यम्, तथापि तत्प्रेरकस्येश्वरस्य स्वातन्त्र्यसम्भवान्नानवस्थेत्यत आह - अनीश्वरेतिर् । इश्वरं जगत्प्रेरकत्वेन यो ऽपेक्षते ऽभ्युपैति सर् इश्वरापेक्षः, स न भवतीत्यनीश्वरापेक्षः, तस्य भावस्तत्त्वं तस्मादित्यर्थः । पूर्ववादिन इति शेषः । हेतुसमुच्चये चशब्दः । एवं वा - ननु परतन्त्रत्वसाम्ये ऽपि जीवानां जीवान्तरनियामकत्वात्कथं तदसम्भव इत्यत आह - अनीश्वरेति । व्याख्यानं पूर्ववत् । तथा च - यथास्मत्पक्षे सति राज्ञि मण्डलेशे प्रजानां राजशक्त्या नियम्यनियामकभाववर्त् इश्वरशक्त्या जीवानां जीवान्तरनियामकत्वसम्भवः, न तथा परपक्षे सम्भवति, परेणर् इश्वरानभ्युपगमादिति भावः । इदं च वाक्यद्वयस्य योजनाद्वयम् । टीकायां तत्त्वप्रदीपोक्तमेवोक्तम् । उक्तं हि तत्त्वप्रदीपे - नियमप्रमाणाभावो ऽनीश्वरापेक्षत्वं चेत्युभौ उभयत्र हेतुरिति । ऽउभयत्रऽ; अनवस्थित्यसम्भवयोरित्यर्थः । ॥ इति अन्तराधिकरणम् ॥ ४ ॥

______________________________________________________________  
    
॥ ५। अन्तर्याम्याधिकरणम् ॥  
    
__________  
    
ब्ब्स्भ्_१,२।५।१:  
ऽयः पृथिव्यां तिष्ठन् पृथिव्या अन्तरो यं पृथिवी न वेद यस्य   
पृथिवी शरीरं यः पृथिवीमन्तरो यमयत्येष त आत्मान्तर्याम्यमृतःऽ;   
(बृ। ५-७-३।) इत्यादि अन्तर्याम्युच्यते ।  
    
ब्ब्स्भ्दीप्_१,२।५।१:  
अत्राधिकरणे ऽन्तःस्थत्वरूपभावसहितं नियमनक्रियात्मकं लिङ्गं ब्रह्मणि समन्वीयते । विषयवाक्योदाहरणपूर्वकं विषयं दर्शयति - य इति ॥ इत्यादीति प्रथमा सप्तम्यर्थे । तृतीयार्थे वा । ऽसप्तसु प्रथमाऽ; इति सूत्रात् । ऽक्रियाविशेषणं वाऽ; इति तत्त्वप्रदीपोक्तेः ऽइत्यादिनाऽ; इति पाठस्तद्विरुद्धः । वाक्ये, वाक्येनेति वा शेषः। ऽयो ऽप्सु तिष्ठन्ऽ; ऽयो भूतेषु तिष्ठन्ऽ; इत्यादिकमादिशब्देन गृह्यते । अन्तर्यामीत्यनेन विषयो दर्शितः । बृहदारण्यके उद्दालकं प्रति याज्ञ्यवल्क्येनोक्तं इदं वाक्यम् । ऽयः पृथिव्यांऽ; पृथुं विष्णुमूढ्वा वाति गच्छतीति पृथिवी गरुडः तस्मिन् तिष्ठन् ऽपृथिव्याःऽ; तदभिमानिचेतनात् ऽअन्तरोऽ; विविक्तः । ऽयं च पृथिवीऽ; तदभिमानी चेतनो न वेद साकल्येन । ऽयस्य च पृथिवीऽ; तद्वशत्वनिमित्तात् शरीरभूता । न केवलं तत्र स्थितिमात्रम्, किन्तु ऽयो ऽन्तरःऽ; अन्तःस्थित्वा बाह्यविषयापेक्षां विना रममाणः । स्वतो नित्यतृप्तः -   
बाह्यापेक्षां विना यस्तु रमते सो ऽन्तरस्स्मृतःऽ; ॥  
इति बृहद्भाष्योक्तेः । यद्वा -   
अतिप्रियत्वाच्च हरेरन्तरत्वमुदाहृतम् ॥  
इति तत्रैवोक्तेः । ऽप्रेयः पुत्रात्ऽ; इत्यादिश्रुत्या परमप्रेयोरूपत्वात् ऽअन्तरःऽ; अतिप्रियः सन् ऽपृथिवींऽ; गरुडं ऽयमयतिऽ; नियमयति । एषः ऽतेऽ; तव ऽअन्तर्याम्यात्माऽ; नियामकः पुरुषः ऽअमृतःऽ; नित्य इति श्रुत्यर्थः । एतेन अन्तरो विविक्त इति टीकाया बृहद्भाष्यविरोधो निरस्तः । बृहद्भाष्यस्य ऽय आत्मानम्ऽ; इत्यत्रस्थान्तरशब्दविषयत्वात् । अत एव न श्रुतौ पौनरुक्त्यम् । द्वयोर्भिन्नार्थत्वात् । पूर्वपक्षी त्विदं वाक्यमन्यपरं मन्यते ।

__________  
    
ब्ब्स्भ्_१,२।५।२:  
तत्र च ऽएतदमृतम्ऽ; (छाम्। ४-१५।१।) इत्युक्तममृतत्वमुच्यते ।  
स च ऽयस्य पृथिवी शरीरम्ऽ; इत्यादिना सर्वात्मकत्वात् प्रकृतिस्तत्तज्जीवो वा युक्तः ।  
    
ब्ब्स्भ्दीप्_१,२।५।२:  
पूर्वाधिकरणतद्विषयवाक्यसङ्गतिं दर्शयति - तत्रेति ॥ इयमत्र तत्त्वप्रदीपोक्ता योजना - ऽयः पृथिव्यां तिष्ठन्ऽ; इत्यादिवाक्येष्वन्तर्याम्युच्यते । तत्र तद्वाक्येष्वेव तस्मिन्नेवान्तर्यामिणि ऽएतदमृतमेतदभयम्ऽ; इति पूर्वनयोदाहृतछान्दोग्यवाक्ये ऽक्षिपुरुषस्योक्तममृतत्वं ऽएष त आत्मान्तर्याम्यमृतःऽ; इत्यनेन उच्यते इति । अनेन बृहदारण्यकोक्तान्तर्यामिणि विष्ण्वन्यत्वाक्षेपमुखेन तदुक्तामृतत्वस्याप्यन्यनिष्ठत्वं सम्पाद्य तस्य पूर्वाधिकरणोक्ताक्षिस्थत्वस्य विष्णुत्वसाधकत्वाक्षेपात्पूर्वेणाक्षेपिकी सङ्गतिरुक्ता भवति । ततः किमित्यतः सयुक्तिकं पूर्वपक्षयति - स चेति । चशब्दो हेतुसमुच्चये । आदिपदेन ऽयस्यापः शरीरम्ऽ; इत्यादेः सङ्ग्रहः । तच्छब्दस्य विपरिणामेन हेतुवाक्येन सम्बन्धः । आत्मशब्दः स्वरूपशरीरोभयार्थः । तथा च सो ऽन्तर्यामी जडचेतनोभयरूपा प्रकृतिः पृथिव्यादितत्तज्जीवो वा युक्तः । कुतः? श्रौतशरीरशब्दस्य इदं पूर्वपक्षशरीरमित्यादाविव स्वरूपार्थत्वात् । जडप्रकृतेश्च सर्वोपादानत्वेन सर्वात्मकत्वात् । चित्प्रकृतेश्च सर्वाभिमानित्वेन सर्वात्मकत्वात् पृथिव्यादिजीवस्य पृथिव्यादिसर्वशरीरत्वादिति योजना ।

__________  
    
ब्ब्स्भ्_१,२।५।३:  
न हि विष्णोः पृथिव्यादिशरीरत्वमङ्गीक्रियते इति ।  
    
ब्ब्स्भ्दीप्_१,२।५।३:  
ननु यथा प्रकृत्यादिलिङ्गेन तेषामन्तर्यामित्वं तथा अमृतत्वलिङ्गेन विष्णोस्तत्किं न स्यादित्यत आह - न हीति ॥ पृथिव्यादि शरीरं यस्य स तथोक्तः, तस्य भावस्तत्त्वं त्वप्रत्ययापाठे त्वन्वयः ऋजुः । अङ्गीक्रियते । सिद्धान्तिनेति शेषः । तस्य पृथिव्यादिजडभिन्नचिच्छरीरत्वादिति हिशब्दाभिप्रायः । तथा च - सैद्धान्तिकलिङ्गापेक्षया पूर्वपक्षलिङ्गस्य निरवकाशतया बलवत्त्वादनेन तस्य बाधान्नान्तर्यामी विष्णुरिति भावः ।

__________  
    
ब्ब्स्भ्_१,२।५।४:  
अत आह -   
सू - ॐ॥  
अन्तर्याम्यधिदैवादिषु तद्धर्मव्यपदेशात् । ब्ब्स्_१,२।१८ ।  
॥ ॐ॥  
ऽयं पृथिवी न वेद, यः पृथिव्या अन्तरःऽ; (बृ। ५-७-३।) इत्यादिना   
अधिदैवादिषु तद्धर्मव्यपदेशात् विष्णुरेवान्तर्यामी ।  
    
ब्ब्स्भ्दीप्_१,२।५।४:  
सिद्धान्तयत्सूत्रमवतार्य व्याचष्टे - अत इति ॥ इत्यादिना वाक्येन इति शेषः । तत्र यद्यपि सौत्रव्यपदेशपदेन अभिप्रेतं ऽयं पृथिवी न वेद यः पृथिवीमन्तरो यमयतिऽ; इति वाक्यमेवोदाहर्तव्यम् । अत्रोक्तान्तरत्वस्यैव सौत्रधर्मशब्दार्थत्वात्, न तु ऽपृथिव्यामन्तरःऽ; इति वाक्यम् । अत्रात्यन्तरशब्दस्य विविक्तार्थत्वेन तदुक्तार्थस्याहेतुत्वात् । तथा च तदुदाहरणं न प्रकृतोपयुक्तम् । तथापि तत्प्रतीकत्वेनोदाहृतमित्यदोषः । आदिशब्देन प्रकरणत्रयवाक्यं गृह्यते । अधिदैवादिषु । प्रकरणेष्विति शेषः । प्रकरणं नाम एकप्रमेयप्रतिपादकानेकवाक्यानि । तत्र ऽयः पृथिव्यां तिष्ठन्ऽ; इत्यधिदैवतप्रकरणम् । ऽयस्सर्वेषु भूतेषु तिष्ठन्ऽ; इत्यादिभूतप्रकरणम् । ऽयः प्राणे तिष्ठन्ऽ; इत्यध्यात्मप्रकरणम् । सूत्रे भाष्ये चाधिदैवेत्युक्त्या पृथिव्यादीनां जडत्वेन तदविदितत्वं सर्वस्यापि सम्भवतीति शङ्का वारिता । अत्रोक्तानां पृथिव्यादीनां अधिदैवत्वेन चेतनत्वात् ऽप्राणेऽ; इति श्रुतौ प्राणशब्दः प्राणवायुदेवतापरः, सैव प्रमेयदीपरीत्या प्राणेन्द्रियदेवता । अधिदैवादिष्वित्यनेकप्रकरणग्रहणेन न केवलमेकत्र तद्धर्मोक्तिः, किन्तु - बहुषु स्थलेष्विति सूचितम् । अनुवृत्तस्य तत्त्वित्यस्यार्थमाह - विष्णुरेवेति । तदित्यस्य नपुंसकत्वे ऽपि अन्तर्यामीत्युद्देश्यसमर्पकसौत्रपदानुसारेण विष्णुरेवेति व्याख्यातम् । अनेन ऽएष त आत्माऽ; (बृ। ५-७-३।) इत्युक्तान्तर्यामी स विष्णुरेव । कुतः? अधिदैवादिषु प्रकरणेषु ऽतद्धर्मव्यपदेशात्ऽ; तस्य विष्णोः धर्मस्य अविदितत्वान्तरत्वादेः ऽयं पृथिवी न वेदऽ; इत्यादिनोक्तत्वादिति सूत्रार्थ उक्तो भवति ।

__________  
    
ब्ब्स्भ्_१,२।५।५:  
स हि ऽन ते विष्णो जायमानो न जातःऽ; (ऋ। ७-९९-२।)   
ऽस यो ऽतो ऽश्रुतो ऽगतो ऽमतो ऽनतो ऽदृष्टो ऽविज्ञातो ऽनादिष्टः सर्वेषां   
भूतानामन्तरपुरुषःऽ; (ऐ।आ। ३-२-४।) इत्यादिनाविदितो ऽन्तरश्च ॥ १८ ॥  
    
ब्ब्स्भ्दीप्_१,२।५।५:  
अविदितत्वादेः कुतो विष्णुधर्मत्वमित्यत आह - स हीति ॥ ऽसःऽ; विष्णुः । ऽइत्यादिनाऽ; वाक्येनेति शेषः । आदिपदेन ऽदिव्यो देव एको नारायणःऽ; (सुबाल। ७।) इत्युपक्रम्य ऽयस्य पृथिवी शरीरं यः पृथिवीमन्तरः सञ्चरन् यं पृथिवी न वेद एष सर्वभूतान्तरात्मा अपहतपाप्मा दिव्यो देव एको नारायणःऽ; इत्युपसंहृत्याधीतं श्रुत्यन्तरं गृह्यते । ऽअविदितःऽ; साकल्येनाज्ञातः ऽअन्तरःऽ; अन्तस्स्थित्वा रमणकृत्प्रसिद्ध इति शेषः । च समुच्चये । ऽन तेऽ; इति वाक्यं च ते देवमहिम्नः परमन्तं महिमानं श्रोत्रादिना नाप इति प्रकृतानुगुण्येन सर्वत्राधिकरणे व्याख्यातम् । ऽसःऽ; इति वाक्यमपि तत्रैव व्याकृतम् ।

__________  
    
ब्ब्स्भ्_१,२।५।६:  
सू - ॐ॥  
न च स्मार्तमतद्धर्माभिलापात् । ब्ब्स्_१,२।१९ ।  
॥ ॐ॥  
त्रिगुणत्वादिप्रधानधर्मानुक्तेर्न स्मृत्युक्तं प्रधानमन्तर्यामी ॥ १९ ॥  
    
ब्ब्स्भ्दीप्_१,२।५।६:  
एवं निरवकाशलिङ्गेन विष्णोरन्तर्यामित्वं समर्थ्य यदुक्तं पूर्वपक्षिणा प्रकृत्यादेरन्तर्यामित्वं तत्प्रकृतिजीवसाधारणं युक्त्या निराकुर्वत्सूत्रमुपन्यस्यति - न चेति ॥ अत्र ऽअतद्धर्माभिलापात्ऽ; इत्येतत् ऽअतच्छब्दात्ऽ; इतिवदव्ययीभावसमासरूपम् । अत एव अव्ययमित्याशयेनानियमाभिप्रायेणादौ हेतुवाक्यं व्याख्याति - त्रिगुणत्वादीति । सत्त्वादिरूपास्त्रयो गुणा यस्य कार्यभूतास्तत्त्रिगुणम्, तस्य भावस्त्रिगुणत्वं तदादिर्येषां ते तथोक्ताः, प्रधानस्य प्रकृतेर्धर्माः, त्रिगुणत्वादयश्चते प्रधानधर्माश्च ते जडत्वसंसारित्वादीनां ग्रहणम् । प्रधानपदं जीवस्याप्युपलक्षकम् । आदिशब्दो वात्र संयोज्यः । साध्यधर्मप्रतियोगिनिर्देशाय पूर्वपक्षे युक्तिसूचनाय च प्रयुक्तं स्मार्तमित्येद्व्याचष्टे - स्मृत्युक्तमिति । पृथिव्याद्यात्मकतया कापिलस्मृतिप्रतिपादितमित्यर्थः । स्मृत्युक्तमेवैतन्न श्रुत्युक्तमिति ज्ञापनायेदम् । पर्यवसितार्थमाह - प्रधानमिति । जीवस्याप्युपलक्षकमिदम् । शारीरश्चेति वक्ष्यमाणस्यात्राप्यन्वयो दर्शितः । अन्तर्यामिणो ऽन्यरूपत्वनिषेधाय प्रवृत्ते सूत्रे ऽपेक्षितं साध्यधर्मिणं दर्शयति - अन्तर्यामीति । अन्तर्यामी न प्रधानमिति योजना । न प्रधानमन्तर्यामीत्यनेन सौत्रचशब्दः अन्तर्यामी विष्णुरेव न तु प्रधानमिति तुशब्दार्थः । स च न शारीर इत्यादाविव परपक्षनिषेधमात्रं न क्रियते, किन्तु, स्वपक्षविधिरपीति परपक्षनिषेधस्य स्वपक्षविधिपूर्वकत्वरूपविशेषार्थ इति सूचितं भवति । अनेनान्तर्यामी विष्णुरेव, न तु स्मार्तं पृथिव्याद्यात्मकतया स्मृतौ प्रतिपादितं प्रधानम् । शारीरो जीवः । कुतः? अत्र ऽअतद्धर्माभिलापात्ऽ; त्रिगुणत्वसंसारित्वादिरूपप्रधानजीवधर्मोक्त्यभावादिति सूत्रवृत्तिर्दर्शिताभवति । तत्त्वप्रदीपे तु - नञस्तद्विरुद्धार्थत्वमाश्रित्यात्मत्वामृतत्वादृष्टत्वद्रष्टृत्वाद्यतद्धर्माभिलापाच्च इति हेतुवाक्यस्य वृत्त्यन्तरमपि दर्शितम्।

__________  
    
ब्ब्स्भ्_१,२।५।७:  
सू - ॐ॥  
शारीरश्चोभये ऽपि हि भेदेनैनमधीयते । ब्ब्स्_१,२।२० ।  
॥ ॐ॥  
ऽय आत्मनि तिष्ठन्नात्मनो ऽन्तरो यमात्मान वेद यस्यात्मा शरीरं य आत्मानमन्तरो यमयत्येष त आत्मान्तर्याम्यमृतःऽ;   
(बृ।माध्यन्दिनपाठः) ऽयो विज्ञाने तिष्ठन् विज्ञानादन्तरो यं विज्ञानं न वेद यस्य विज्ञानं शरीरम्ऽ; (बृ। ५-७-२२।) इत्युभये ऽपि हि शाखिनो भेदेनैनं जीवमधीयते ।  
    
ब्ब्स्भ्दीप्_१,२।५।७:  
यज्जीवो ऽन्तर्यामीत्युक्तम् । तत्साधकाभावेन निरस्तमपि पुनर्बाधकाख्यविशेषयुक्त्या निराकुर्वत्सूत्रमुपन्यस्य व्याचष्टे - शारीर इति ॥ इत्यभिधीयते इत्यन्वयः । उभये इत्यस्य विशेष्यपदं दर्शयति - शाखिन इति । काण्वा माध्यन्दिनाश्चेत्यर्थः । आत्मनो ऽन्तर इति माध्यन्दिनाः विज्ञानादन्तर इति काण्वाः । अपिशब्दः शाखासमुच्चये । अन्तर्यामिणः इति विपरिणतमत्रानुवर्तते । एनमित्यनूद्यजीवमिति व्याख्यातम् । अतो न शारीरश्चान्तर्यामीति शेषः । तेन सौत्रचशब्दो नञः समाकर्षकः । न केवलं न स्मार्तम्, किन्तु शारीरश्चेति समुच्चये ऽपीत्युक्तं भवति । तत्त्वप्रदीपे तु - चित्प्रकृतेरप्यत्र पूर्वपक्षविषयतामाश्रित्य श्रीभूदुर्गारूपायाः तस्याः ऽयस्तेजसि तिष्ठन्ऽ; (बृ। ५-७-१४।) ऽयस्तमसि तिष्ठन्ऽ; (बृ। ५-७-१३।) इत्याद्यन्तर्यामिणः सकाशाद्भेदेनाध्ययनान्न साप्यन्तर्यामीति समुच्चयार्थश्चशब्द इत्युक्तम् । अनेन ऽहिऽ; यस्मात् ऽउभये ऽपिऽ; शाखिनः ऽएनंऽ; जीवमन्तर्यामिणः सकाशाद्भेदेन ऽअधीयतेऽ; आमनन्ति । तस्माद्बाधकान्नान्तर्यामी ऽशारीरःऽ; शरीराभिमानी जीव इति सूत्रार्थ उक्तो भवति । श्रुतौ ऽयः पृथिव्याःऽ; इति वाक्यस्यादित्वे ऽपि तद्विहायात्मविज्ञानवाक्ययोश्चेतनपरत्वेनोभयपरत्वादैकार्थ्याच्च ते एवात्रोभयकर्तृकभेदाध्ययनतयोदाहृते । ऽआत्मनोऽ; जीवात् ऽअन्तरोऽ; विविक्तः । एवं विज्ञानशब्दो ऽपि ऽय आत्मनिऽ; इति श्रुतिसमाख्यानाज्जीवसामान्यपरः । यद्यपि बृहद्भाष्ये आत्मादिशब्दस्य चतुर्मुखाख्यजीवपरतया व्याख्यातत्वादिदं सूत्रं जीवविशेषस्य योगिनो ऽन्तर्यामित्वनिरासकमिति । अत एव तत्त्वप्रदीपे योगिनो ऽन्तर्यामित्वं निराकरोतीत्युक्तम् । तथापि यदा सर्वजीवाभिमानिचतुर्मुखादपि तन्नियामकत्वादिना भिन्नो ऽन्तर्यामी तदा किमु तदभिमन्यमानसर्वजीवादिति कैमुत्यद्योतनाय तत्र तथोक्तिरिति चन्द्रिकायामुक्तत्वाज्जीवसामान्यान्तर्यामित्वनिषेधपरतया प्रवृत्ताया एतत्सूत्रटीकायाः बृहद्भाष्यतत्त्वप्रदीपविरोधः ।

__________  
    
ब्ब्स्भ्_१,२।५।८:  
शार्यते नित्यमेवास्माद्विष्णोस्तु जगदीदृशम् ।  
रमते च परोह्यस्मिन् शरीरं तस्य तज्जगत् ।  
इति वचनान्न शरीरत्वविरोधः ॥ २० ॥  
॥ इति अन्तर्याम्यधिकरणम् ॥ ५ ॥  
    
ब्ब्स्भ्दीप्_१,२।५।८:  
ननु न विष्णोरन्तर्यामित्वं युक्तम् । पृथिव्यादिशरीरत्वस्य प्रधानधर्मस्यात्रोक्तेः तस्य विष्णावसम्भवात् । कथं प्रधानधर्मानुक्तिः पृथिव्यादिशरीरत्वस्यैव तद्धर्मत्वादित्यत आह - शीर्यत इति ॥ तुशब्दो ऽवधारणे । तथा च ऽहिऽ; यस्मार्त् ऽइदृशंऽ; वर्तमानजगत्सदृशं कालत्रयाबाध्यं वा ऽजगत्ऽ; पृथिव्यादि अस्मात् विष्णोरेव ऽनित्यंऽ; नियतं प्रतिकल्पं ऽशीर्यतेऽ; नश्यति । आत्मादिचेतनानामपि देहद्वारा शीर्यता सत्यैव । यस्माच्च ऽपरःऽ; परमात्मा ऽअस्मिन्ऽ; जगति स्थितस्सन् रमते ऽतत्ऽ; तस्मादेव ऽतस्यऽ; विष्णोः ऽजगत्ऽ; पृथिव्यादिकं शरीरमुच्यते, न रूढ्येत्यर्थः । ऽन शरीरत्वाविरोधःऽ; इति । न पृथिव्यादिशरीरत्वविरोध इत्यर्थः । विष्ण्वन्तर्यामिताया अतद्धर्माभिलापोक्तेर्वेति शेषः । विष्णोः पृथिव्याद्यात्मकत्वतच्छरीरत्वाभ्यां पृथिव्यादिशरीरत्वानुपपत्तावपि शरीरशब्दस्य पृथिव्यादिषु योगवृत्तिमाश्रित्य तस्मिन् पृथिव्यादिशरीरत्वव्यपदेशोपपत्तेरितरत्र तदनुपपत्तेरिति भावः । यत्तु बृहदारण्यभाष्ये -   
पृथिव्याद्या देवतास्तु देहवद्यद्वशत्वतः ।  
शरीरमिति चोच्यन्ते यस्य विष्णोः महात्मनः ॥  
इति प्रमाणानुसारेण पृथिव्यादेर्ब्रह्मशरीरत्वं गौणमित्युक्तम् । तत्पुराणादिषु प्रपञ्चे ब्रह्मकायत्वाद्युक्तिसमर्थनायेति न तद्विरोधः ॥ ५ ॥  
॥ इति अन्तर्याम्यधिकरणम् ॥ ५ ॥

______________________________________________________________

॥ ६। अदृश्यत्वाधिकरणम् ॥  
    
__________  
    
ब्ब्स्भ्_१,२।६।१:  
अदृश्यत्वादिगुणा विष्णोरुक्ताः ।  
    
ब्ब्स्भ्दीप्_१,२।६।१:  
अत्राधिकरणे दृश्यत्वाद्याभावाख्यलिङ्गं ब्रह्मणि समन्वीयते । पूर्वाधिकरणतद्विषयसङ्गतिविषयवाक्योदाहरणपूर्वकं विषयसंशयौ सयुक्तिकं पूर्वपक्षं च सूचयति - अदृश्यत्वादीति। ऽगुणाःऽ; शुभधर्माः । आदिपदेनानात्म्यादिग्रहणम् । उक्ता इति । आनन्दमयस्य ऽअदृश्येऽ; इति वाक्येनेति शेषः । उपलक्षणमेतत् । अन्तःस्थस्य ऽन विजानन्तिऽ; (तै।आ। ३-११) इत्यनेन सर्वगतस्य ऽस यो ऽतो ऽश्रुतःऽ; (ऐ।आ। ३-२-४।) इत्यनेन अन्तर्यामिणो ऽयं पृथिवी न वेदऽ; (बृ। ५-७-३।) इत्यव्यवहितपूर्वाधिकरणोदाहृतवाक्येन चेत्यपि द्रष्टव्यम् ।

__________  
    
ब्ब्स्भ्_१,२।६।२:  
तत्र ऽयत्तदद्रेश्यमग्राह्यमगोत्रमवर्णमचक्षुःश्रोत्रं तदपाणिपादम् ।  
नित्यं विभुं सर्वगतं तदव्ययं तद्भूतयोनिं परिपश्यन्ति   
धीराःऽ; ॥ (मुम्। १-१-६।) इत्युक्त्वा -   
    
ब्ब्स्भ्दीप्_१,२।६।२:  
उक्ता इत्यावर्तते । ऽउक्त्वाऽ; इत्यनन्तरम् आम्नात इति शेषः । तेन क्त्वाप्रत्ययोपपत्तिः । चन्द्रिकायां तु - इत्युक्त्वा प्रतीयत इति भाष्ये क्रिययोः समानकर्तृकत्वाभावे ऽपि क्त्वाप्रत्ययो ऽयदोर्वंशं नरः श्रुत्वा सर्वपापैः प्रमुच्यतेऽ; इतिवद्द्रष्टव्यमित्युक्तेरप्ययमेवाभिप्रायः । पर इतीत्यनन्तरं वाक्य इति शेषः । ऽतस्माच्चऽ; इति पदद्वयं भाष्यकारीयम् । तथोचेत्थं योजना - पूर्वं ये अदृश्यत्वादिगुणा विष्णोरुक्तास्ते यत्र कस्यचिदक्षरस्योक्तास्तत्राथर्वणे ऽदृश्यत्वादिगुणकाक्षरविषये ऽयत्तदद्रेश्यमग्राह्यम्ऽ; इत्याद्युक्त्वा तथा तत्रैव ऽयथोर्णनाभिःऽ; इत्यादि ऽविश्वम्ऽ; इत्यन्तं वाक्यं चोक्त्वा पठित्वा अनन्तरमाम्नाते -   
दिव्यो ह्यमूर्तः पुरुषः स बाह्याभ्यन्तरो ह्यजः ।  
अप्राणो ह्यमनाः शुभ्रोह्यक्षरात्परतः परः ॥  
इति उत्तरवाक्ये ऽतस्मादक्षरात्ऽ; प्रकृतादक्षरादपि ऽपरःऽ; उत्तमः ऽप्रतीयतेऽ; प्रतिपाद्यतया ज्ञायत इति । अनेन पूर्वोक्तादृश्यत्वस्य विष्ण्वन्यनिष्टत्वाक्षेपात्पूर्वेणानन्दमयाद्यधिकरणेन अस्याक्षेपिकी सङ्गतिः । अदृश्यत्वादिरूपो विषयः । किं विष्णोरन्यस्य वेति सन्देहः । न विष्णोरदृश्यत्वादीति पूर्वः पक्षः । अदृश्यत्वादिविशिष्टे ऽअक्षरात्सम्भवतिऽ; इत्यक्षरशब्दश्रवणात्तस्य च तत्परत्वोक्त्या विष्णोः निरवकाशत्वादिति पूर्वपक्षयुक्तिश्च सूचिता भवतीति । श्रुत्यर्थस्तु - ऽयत्ऽ; परविद्यागम्यमक्षरं ऽतदद्रेश्यंऽ; दृश्यशब्दितचक्षुरादिज्ञेयभिन्नम् । ऽअग्राह्यंऽ; मनोग्राह्यभिन्नम् । ऽअगोत्रंऽ; न विद्यते गोत्रादिकं यस्य तद्धि तथोच्यते इति सुधोक्तेर्वशिष्ठादिगोत्रहीनम् । ऽअवर्णंऽ; प्राकृतशुक्लादिवर्णहीनम् । अदृश्यत्वादिशब्दैर्दृश्याद्यन्योन्याभावाभिधीयते इति सुधोक्तेः गोत्रवर्णभिन्नत्वं चार्थः । यत् ऽअचक्षुःश्रोत्रंऽ; प्राकृतज्ञानेन्द्रियादिशून्यम् । तत् ऽअपाणिपादंऽ; प्राकृतकर्मेन्द्रियशून्यं ऽनित्यंऽ; स्वरूपनाशरहितं ऽविभुंऽ; समर्थं ऽसर्वगतंऽ; व्याप्तं ऽसुसुक्ष्मम्ऽ; अत्यन्ताव्यक्तं ऽयद्भूतयोनिंऽ; ऽधीराःऽ; ज्ञानिनः परिपश्यन्ति ऽतदक्षरम्ऽ; अव्ययं देहतो नाशशून्यमिति । अत्र तच्छब्दस्य सर्वत्रान्वयाय त्रिर्ग्रहणम् । भूतयोनिपदं च सत्तर्कदीपावल्यां भूतानाम् आकाशादीनां ब्रह्मादिचेतनानां वा केषाञ्चित् स्त्रीव्यवधानेन विना स्वस्वदेहादेवोत्पादकमिति व्याख्यातम् । धीरा इत्यनेनादृश्यत्वदृश्यत्वयोर्विरोधः परिहृतः ।

__________  
    
ब्ब्स्भ्_१,२।६।३:  
यथोर्णनाभिस्सृजते गृह्णते च   
यथा पृथिव्यामोषधयः सम्भवन्ति ।  
यथा सतः पुरुषात्केशलोमानि तथाक्षरात्सम्भवतीह विश्वम् । (मुं।१-१-७।)   
इत्युक्त्वा तस्माच्च ऽअक्षरात्परतः परःऽ; (मुम्। २-१-२।)   
इति परः प्रतीयते -   
    
ब्ब्स्भ्दीप्_१,२।६।३:  
एतदेव दृष्टान्तोक्त्या स्पष्टयति - यथेति ॥ ऽयथोर्णनाभिःऽ; तन्तुवायः ऽसृजतेऽ; स्वोपभुक्तवस्तूनि तन्त्वात्मना परिणतानि स्वदेहान्निष्कासयति । ऽगृह्णतेऽ; चक्राद्याकारतया बहिर्निष्कासितं वस्तु पुनरन्तः स्वोदरे गृह्णाति । तथा विश्वं प्रलये निगीर्णं सृष्टौ अक्षरात्सम्भवति । दृष्टान्तान्तरमाह - यथेति । ऽओषधयःऽ; अङ्कुरादयः । दृष्टान्तान्तरमाह - यथेति । ऽसतोऽ; जीववतः पुरुषाच्छरीरात् शिरस्थाः केशाः, अन्यानि लोमानि तानि । ऽइहऽ; लोके ऽविश्वंऽ; नानाविधकार्यं ऽसम्भवतिऽ; जायते इत्यर्थः । अत्र ब्रह्मणो भूतकारणत्वं तत्कर्तृत्वरूपं न तूपादानत्वमिति वक्तुमाद्यो दृष्टान्तः । अङ्कुरादिजनने पृथिवी बीजमिव विश्वसृष्टौ ब्रह्म तत्कर्मापेक्षत इति वक्तुं द्वितीयः । अनायासेन सृष्टिरिति वक्तुं तृतीयः । दिव्य इत्यादिवाक्यं तु ऽदिव्यःऽ; अद्भुतः ऽअमूर्तोऽ; नियतपरिच्छिन्नपरिमाणरहितः । किन्तु बाह्य आभ्यन्तरश्च । अप्राणो ह्यमना इति पदाभ्यां षोडशकलाराहित्यमुच्यते । ऽशुभ्रःऽ; शुद्धः जडात् ऽपरतः अक्षरात्ऽ; चित्प्रकृतेः पर इति कर्मनिर्णयटीकायां व्याख्यातम्।

__________  
    
ब्ब्स्भ्_१,२।६।४:  
अतो ब्रवीति -   
सू - ॐ॥  
अदृश्यत्वादिगुणको धर्मोक्तेः । ब्ब्स्_१,२।२१ ।  
॥ ॐ॥  
    
ब्ब्स्भ्दीप्_१,२।६।४:  
सिद्धान्तयत्सूत्रमवतारयति - अत इति ॥ इतिसङ्गतिसम्भवात् इति शङ्कासद्भावाच्च तदुत्तररूपं सूत्रमब्रवीद्बादरायणः इत्यर्थः । तत्सूत्रं पठति - अदृश्यत्वादीति ॥

__________  
    
ब्ब्स्भ्_१,२।६।५:  
पृथिव्यादिदृष्टान्तमुक्त्वा ऽअक्षरात्सम्भवतीह विश्वम्ऽ; (मुम्। १-१-७।) इत्यतः परं तत्परतः पराभिधानात् ऽकूटस्थो ऽक्षर उच्यतेऽ; (भ।गी। १५-१६।) इति स्मृतेश्च प्रकृतेः प्राप्तिः ।  
    
ब्ब्स्भ्दीप्_१,२।६।५:  
नन्वदृश्यत्वादिकं विष्णोर्न चेत् - तर्हि वाक्यस्य निर्विषयतया अप्रामाण्यं स्यात् इत्यतः पूर्वपक्षं विशदयति - पृथिव्यादीति ॥ श्रुतावूर्णनाभिदृष्टान्तस्य प्राथम्ये ऽपि तत्र सृजत इत्यनेन कर्तृत्वमात्रप्रतीतेः पूर्वपक्षानुकूलस्योपादानतया जगत्कारणत्वस्याप्रतीतेः तं परित्यज्य पृथिव्यादीत्युक्तम् । चः समुच्चये । तथाचेत्थं योजना - पृथिव्यादिदृष्टान्तमुक्त्वा अनन्तरमुक्तात् ऽअक्षरात्सम्भवतीह विश्वम्ऽ; इत्यतो वाक्यात् ऽपरम्ऽ; अनन्तरमधीतेन ऽअक्षरात्परतः परःऽ; इति वाक्येन ऽतत्परतःऽ; तस्मात्कारणीभूतादक्षरात्परतः परस्योत्तमस्योक्तत्वात्, तथा ऽकूटस्थो ऽक्षर उच्यतेऽ; इति स्मृतेश्च जडप्रकृतेश्चित्प्रकृतेश्चादृश्यत्वादिप्राप्तिरिति । अत्रायं विवेकः - यदा जडप्रकृतेः पूर्वपक्षविषयता तदाक्षरशब्दस्तत्परो हेतुः तत्परतः पराभिधानं च । तस्य निरवकाशत्वे अक्षरात्परत इति च व्यधिकरणे पञ्चम्यौ । यदा च चित्प्रकृतेस्तदाक्षरशब्दस्तत्परोहेतुः । समानाधिकरणे पञ्चम्यौ । स्मृतेश्चेत्यपि हेतुरिति । स्मृतिश्चात्राधिकरणे व्याख्याता ।

__________  
    
ब्ब्स्भ्_१,२।६।६:  
ब्रह्मशब्दात्तत्परतः पराभिधानादेव च हिरण्यगर्भस्य ।  
    
ब्ब्स्भ्दीप्_१,२।६।६:  
पूर्वपक्षान्तरं वक्ति - ब्रह्मशब्दादिति ॥ ऽस ब्रह्मविद्याम्ऽ; इत्यादौ श्रुतब्रह्मशब्दादित्यर्थः । ब्रह्मशब्दो विष्णावेव मुख्य इति तस्यैव साधको नेतरस्येत्यतो हेत्वन्तरमाह - परत इति ॥ व्यधिकरणे पञ्चम्यौ । तथा च - हिरण्यगर्भाख्यादक्षरात् ऽपरतःऽ; श्रीतत्त्वात्परस्य विष्णोरभिधानादित्यर्थः । एवशब्देन हेतोर्निरवकाशत्वं नात्र हेत्वन्तरं गवेषणीयमिति सूचयति । हिरण्यगर्भस्य प्राप्तिरित्यन्वयः । उपलक्षणमेतत् । ऽकर्तारमीशम्ऽ; इतीशशब्दश्रवणात् रुद्रस्य वा अदृश्यत्वादिप्राप्तिरिति वक्ष्यमाणमत्रापि द्रष्टव्यम् । अस्मिन् पक्षेर् इशशब्दस्य विष्णौ सावकाशत्वशङ्कायामनन्तरं तत्परतः पराभिधानादित्यपि योज्यम् । अत्रापि व्यधिकरणे पञ्चम्यौ ।

__________  
    
ब्ब्स्भ्_१,२।६।७:  
ऽतमेवं विद्वानमृत इह भवतिऽ; (तै।आ। ३-१२-७।) तत्कर्म हरितोषं यत्सा विद्या तन्मतिर्यया ।  
अथ द्वे वाव विद्ये वेदितव्ये पराचैवापरा च ।  
तत्र ये वेदा यान्यङ्गानि यान्युपाङ्गानि यानि प्रत्यङ्गानि सापरा ।  
अथ परा यया स हरिर्वेदितव्यो यो ऽसावदृश्यो निर्गुणः परः परमात्मा () इत्यादिना तद्धर्मत्वेनावगतपरविद्याविषयत्वोक्तेर्विष्णुरेवादृश्यत्वादिगुणकः ॥ २१ ॥  
    
ब्ब्स्भ्दीप्_१,२।६।७:  
एवं प्राप्तं पूर्वपक्षं प्रतिक्षेप्तुं सूत्रं व्याचष्टे - तमेवमिति ॥ ऽतमेवम्ऽ; इत्येकं श्रुतिवाक्यम् । ऽतत्ऽ; इत्यपरं स्मृतिवाक्यम् । ऽअथऽ; इत्यन्यच्छ्रुतिवाक्यम् । आदिपदेन ऽतदेतद्ब्रह्मऽ; (बृ।४-५-१९।) ऽत्रिपादस्यामृतम्ऽ; (ऋ। १०-९०-३।) इत्यादिकं गृह्यते । तस्य विष्णोर्धर्मस्तद्धर्मः तस्य भावसतत्त्वं तेनेति विग्रहः । प्रकारे तृतीया । अवगतत्वं प्रसिद्धत्वं विषयत्वविशेषणम् । अमृतत्वादेरुपलक्षकमेतत् । अत्रेति शेषः । सूत्रे ऽनुवृत्तस्य तत्त्वित्यस्यार्थो विष्णुरेवेति अत्रादृश्यत्वं दृश्यभिन्नत्वम् । तच्च स्वरूपम्, न तु गोत्राद्यत्यन्ताभाववद्ब्रह्मभिन्नम् । तत्र तद्वत्त्वं ब्रह्मस्वरूपमिति विशेषं वक्तुम् अदृश्यत्वादयो गुणा यस्येति बहुव्रीहित्वं च सूचयितुं शुभधर्मार्थकगुणशब्दप्रयोगः कप्रत्ययश्च । तथाचेत्थं सूत्रभाष्ययोजना - अदृश्यत्वादिगुणकस्तत्तु विष्णुरेव । कुतः? अत्र प्रकरणे ऽअथ परा यया तदक्षरमधिगम्यतेऽ; (मुम्। १-१-५।) ऽतदेतदक्षरं ब्रह्मऽ; (मुम्। २-२-२।) ऽपुरुष एवेदं विश्वं कर्म तपोब्रह्म परामृतम्ऽ; (मुम्। २-१-१०।) इति वाक्येषु तस्यादृश्यत्वादिगुणकस्य परविद्याविषयत्वरूपधर्मोक्तेः । न च तस्य परविद्याविषयत्वोक्तावपि कुतो विष्णुत्वमिति वाच्यम् । यतस्तत् ऽतमेवम्ऽ; इत्यादिना तद्धर्मत्वेनावगतमिति । अत्र ऽतमेवम्ऽ; इति श्रुतौ मोक्षसाधनज्ञानविषयत्वोक्त्या विष्णोः परविद्याविषयत्वमुक्तं भवति । मोक्षसाधनविद्याया एव परविद्यात्वात् । तत्कर्मेति स्मृतावपि यद्धरितुष्टिकरं तदेव कर्म । यया ऽतन्मतिःऽ; हरेः ज्ञानं भवति, सैव विद्येत्युक्तत्वेन तस्य परविद्याविषयत्वमुच्यते । ऽद्वे विद्ये वेदितव्येऽ; (मुम्। १-१-४।) इत्यत्रापि विष्णोः परविद्याविषयत्वमुच्यते इति न हेतुविशेषणासिद्धिः । अथेति प्रकरणारम्भे । वावेत्यवधारणे । चौ परस्परसमुच्चये । तथा च परा चापरा च द्वे विद्ये ज्ञातव्ये । ऽतत्रऽ; परापरयोर्मध्ये ऽये वेदाःऽ; ऋगाद्याः यानि शिक्षादिषडङ्गानि ऽयान्युपाङ्गानिऽ; आयुर्वेदगान्धर्वादीनि । ऽयानि प्रत्यङ्गानिऽ; शिष्टाः कला विद्याः सापरा । अथेत्यर्थान्तरे । यो ऽसौ ऽअदृश्योऽ; दृश्यादन्यो ऽनिर्गुणःऽ; सत्त्वादिहीनः ऽपरोऽ; विलक्षणः ऽपरमात्माऽ; स्वोत्तमो व्याप्तः स हरिर्यया वेदितव्यः सा ऋगादिरूपैव परेति श्रुत्यर्थः । यथैकस्य कर्मणः सकामत्वनिष्कामत्वरूपोपाधिभेदात् प्रवृत्तिनिवृत्तपदोदितत्वं तथा विष्णुविषयकत्वकर्मादिविषयकत्वरूपोपाधिभेदादृगादीनाम् एव परापरविद्यात्वोपपत्तिरिति भावः । न चानुव्याख्याने ब्रह्मसूत्रस्य परविद्यात्वोक्तिविरोधः । अनुग्राह्यतया ऋगादीनामनुग्राहकतया ब्रह्मसूत्रस्य च परविद्यात्वोपपत्तेः ।

__________  
    
ब्ब्स्भ्_१,२।६।८:  
सू - ॐ॥  
विशेषणभेदव्यपदेशाभ्यां च नेतरौ । ब्ब्स्_१,२।२२ ।  
॥ ॐ॥

ब्ब्स्भ्दीप्_१,२।६।८:  
तदुक्तं प्रकृतिविरिञ्चयोरदृश्यत्वादिगुणकत्वमिति तत्सिद्धान्तहेतोः परपक्षनिरासे ऽपि व्यापारात् तद्धर्मोक्तेरित्यनेनोक्तस्य परविद्याविषयत्वस्य विष्णोरन्यत्र निरवकाशत्वान्यथानुपपत्त्या निराकृतमपि विशेषयुक्त्या निराकुर्वत्सूत्रं पठित्वा व्याचष्टे - विशेषणेति ॥ व्यपदेशशब्द उभयान्वयीत्याशयेनोभयश्रुतिमाह - य इति । ऽभेदःऽ; अन्यत्वम् । चशब्दस्य न केवलं धर्मोक्तेः, अर्थात् किन्तु विशेषणभेदव्यपदेशाभ्याम् इति समुच्चयार्थत्वस्य स्पष्टत्वान्न तस्यार्थ उक्तः । प्रकृतिः विरिञ्च इत्यनेन इतरा इतरश्चेति विग्रहाश्रयेणेतरशब्दार्थो ऽभिहितः । उभयत्रादृश्यत्वादिगुणक इत्यनुषज्यते । प्रकृतिपक्षे लिङ्गविपरिणामः । तथा च ऽयस्सर्वज्ञःऽ; इति वाक्ये तस्यादृश्यत्वादिगुणकस्य ऽविशेषणात्ऽ; सार्वज्ञ्यादिविशेषणोक्तेर्न दृश्यत्वादिगुणा जडप्रकृतिः । एवं ऽतस्मात्ऽ; इति वाक्ये विरिञ्चस्य तस्मादक्षराज्जन्यत्वरूपभेदकधर्मोक्त्या भेदव्यपदेशान्नादृश्यत्वादिगुणो विरिञ्च इति योजना ।

__________  
    
ब्ब्स्भ्_१,२।६।९:  
ऽयस्सर्वज्ञस्सर्वविद्यस्य ज्ञानमयं तपःऽ; (मुम्। १-१-९।) इति विशेषणान्न प्रकृतिः । ऽतस्मादेतद्ब्रह्म नाम रूपमन्नं च जायतेऽ; (मुम्। १-१-९।) इति भेदव्यपदेशान्न विरिञ्चः ।

ब्ब्स्भ्दीप्_१,२।६।९:  
आथर्वणे ऽयः सर्वज्ञः सर्ववित्ऽ; इत्यतः पूर्ववाक्ये ऽतपसा चीयते ब्रह्मऽ; (मुं १-१-८।) इत्यत्र परब्रह्मतपसा सम्बध्यत इत्युक्तम् । तत् तपश्शब्दस्यालोचनार्थतयाज्ञानप्रतीतौ तन्निरासाय ऽयस्य ज्ञानमयं तपःऽ; इति वाक्यान्तरं प्रवृत्तम् । तस्य यस्य ऽतपःऽ; आलोचनक्रिया ऽज्ञानमयंऽ; तदात्मकमेव न संशयाद्यात्मकमित्यर्थः । कुतस्तपसः सन्तापान्यपूर्णयथार्थज्ञानात्मकत्वमित्याकाङ्क्षायां तस्य सर्वज्ञत्वादाप्तकामत्वादिति हेतुप्रदर्शनाय ऽयस्सर्वज्ञःऽ; इति पूर्ववाक्योपन्यासः । तदर्थस्तु - ऽयस्सर्वज्ञःऽ; सर्वविषयकसामान्यज्ञानवान् ऽसर्ववित्ऽ; सर्वविषयकविशेषज्ञानवांश्च । सर्वस्य लब्धा सर्वकामः सर्वोत्पादकोवेति । तत्त्वप्रदीपे तु - विदसत्तायामिति धातुव्याख्यानात् सर्वत्र विद्यते इति सर्वविदित्युक्तम् । ऽयस्य यःऽ; इति यच्छब्दद्वयस्य ऽतस्मात्ऽ; अक्षरात् ऽएतद्ब्रह्मऽ; चतुर्मुखाख्यं ऽनाम रूपमन्नंऽ; तदभिमानिदैवतं चोत्पद्यत इति उत्तरवाक्यगततच्छब्देनान्वयः ।

__________  
    
ब्ब्स्भ्_१,२।६।१०:  
अपरं त्वक्षरं या सा प्रकृतिर्जडरूपिका ।  
श्रीः परा प्रकृतिः प्रोक्ता चेतना विष्णुसंश्रया ॥  
तामक्षरं परं प्राहुः परतः परमक्षरम् ।  
हरिमेवाखिलगुणमक्षरत्रयमीरितम् ॥  
इति स्कान्दे त्र्यक्षराभिधानादक्षरात्परतः पर इत्यपि विशेषणमेव ।

ब्ब्स्भ्दीप्_१,२।६।१०:  
ननु न विष्णोरदृश्यत्वादिगुणकत्वम्, परतः पराभिधानेनाक्षरश्रुतेः तत्र निरवकाशत्वादित्यतो विशेषणभेदव्यपदेशादिति सूत्रखण्डस्यार्थान्तरमाह - अपरमिति ॥ तुशब्दो ऽवधारणे । ऽअक्षरत्रयम्ऽ; अक्षरस्य त्रयर्म् ऽइरितम्ऽ; अक्षरं त्रिविधं प्रोक्तम् इति यावत् । तिस्रो विधाः व्यक्तिनिर्देशपूर्वकं दर्शयति - अपरमिति । या यदपरमक्षरं सा जडरूपिका प्रकृतिरेव । या यत्परमक्षरं ऽप्रोक्ताऽ; प्रोक्तं वृद्धैस्तां तत् या विष्णुसंश्रया परा उत्तमा चेतना प्रकृतिः श्रीः लक्ष्मीः तां प्राहुः । यत्परतः परमक्षरमीरितं तज्जडप्रकृतेः पराछ्रीतत्त्वादखिलगुणं हरिमेव प्राहुरिति स्मृत्यर्थः । इति स्कान्दे इत्यस्य ऽत्र्यक्षराभिधानात्ऽ; अक्षरत्रैविध्यस्योक्तत्वादित्यनेनान्वयः । अक्षरात्परतः पर इत्यपीति । इतिवाक्योक्तमक्षरात्परतः परत्वं विरुद्धमिति वाच्यम् । ऽअपरम्ऽ; इति स्कान्दे त्र्यक्षराभिधानात् अक्षरान्तरात्परादस्याक्षरस्य परत्वोपपत्तेरिति योजना । अक्षरत्रयाभिधानेन अक्षरात्परतः पर इत्यत्र सामानाधिकरण्येन वैयधिकरण्येन वा अन्वयो दर्शितः । प्रमेयदीपे तु - अक्षराच्छ्रीतत्वात्परतः परो ऽत्युत्तम इति तद्भाष्यदिशा श्रुत्यर्थ उक्तः । अनेनाक्षरात्परतः पर इत्यपि तस्यैव विशेषणम्, न तु अन्यस्य । न चाक्षरात्परतः परत्वं विरुद्धमिति वाच्यम् । भेदव्यपदेशात् । ऽअक्षरत्रयमीरितम्ऽ; इत्यक्षराणामवान्तरभेदोक्तेः पाण्डवस्यार्जुनस्य स्वाधमकार्तवीर्यार्जुनादिव अक्षरात्परादक्षरान्तरादस्याक्षरस्य परत्वोपपत्तिरिति सूत्रखण्डस्यार्थान्तरमुक्तं भवति ।

__________  
    
ब्ब्स्भ्_१,२।६।११:  
ऽजुष्टं यदा पश्यत्यन्यमीशस्य महिमानमिति वीतशोकःऽ;   
(मुम्। ३-१-२।) इति भेदव्यपदेशादीशपदप्राप्तो ऽपि न रुद्रः ॥ २२ ॥

ब्ब्स्भ्दीप्_१,२।६।११:  
ननु ऽअन्यम्ऽ; इतिशब्दश्रवणाददृश्यत्वादिगुणको रुद्रः किं न स्यादिति शङ्कोत्तरतयापि भेदव्यपदेशान्नेतर इति सूत्रांशं व्याचष्टे - जुष्टमिति ॥ यद्यपि तथापीत्यर्थे ऽपिशब्दः । रुद्रो ऽपीति समुच्चये वा । न केवलं पूर्वहेतोः, किन्तु भेदव्यपदेशादपीति समुच्चये वा । रुद्र इतीतरशब्दस्यार्थान्तरोक्तिः । न चेतरशब्दस्य जडप्रकृतिविरिञ्चरुद्रपरत्वे द्विवचनानुपपत्तिरिति वाच्यम् । विरिञ्चिरुद्रयोश्चेतनत्वेनैकीकृतत्वात् । तथा च यद्यपीशशब्दाद्रुद्रो ऽप्यदृश्यत्वादिगुणकत्वेन ऽप्राप्तःऽ; प्रतीतः तथापि ऽजुष्टम्ऽ; इति वाक्ये प्रवृत्तविष्ण्वाख्याक्षरस्येशशब्दितरुद्रादन्यत्वव्यपदेशादपि नादृश्यत्वादिगुणको रुद्र इति योजना । श्रुतिस्तु - आनन्दमयाधिकरणे व्याख्याता ।

__________  
    
ब्ब्स्भ्_१,२।६।१२:  
सू - ॐ॥  
रूपोन्यासाच्च । ब्ब्स्_१,२।२३ ।  
॥ ॐ॥  
ऽयदा पश्यः पश्यते रुक्मवर्णं कर्तारमीशं पुरुषं ब्रह्मयोनिम्ऽ; (मुम्। ३-१-३।) इति ।

ब्ब्स्भ्दीप्_१,२।६।१२:  
युक्त्यन्तरेण विष्णोरेवादृश्यत्वादिगुणकत्वं साधयत्सूत्रं पठित्वा तदुपात्तश्रुतिमेवोदाहरति - रूपोपन्यासेति ॥ इति रूपोपन्यासादित्यन्वयः । सूत्रे चशब्दो युक्तिसमुच्चये । तथा च - न केवलं धर्मोक्तेः, किन्त्वदृश्यत्वादिगुणकस्य ऽयदाऽ; इति श्रुतौ शुद्धरुक्मरूपोक्तेश्चादृश्यत्वादिगुणको विष्णुरेवेति योजना । अत्र यदेति वाक्यस्य ऽतदा विद्वान् पुण्यपापे विधूय निरञ्जनः परमं साम्यमुपैतिऽ; (मुम्। ३-१-३।) इति वाक्यशेषेणान्वयः । पश्यतीति पश्यो द्रष्टा जीवः । यदा ऽरुक्मवर्णंऽ; शुद्धहेमवर्णं ऽब्रह्मयोनिंऽ; हिरण्यगरभकारणम्, अत एव जगतः कर्तारं ऽपुरुषंऽ; पूर्णषड्गुणम् । ऽस्वस्येशंऽ; विष्णुं ऽपश्यतेऽ; पश्यति तदासौ ऽविद्वान्ऽ; जीवन्मुक्तः ऽपुण्यपापेऽ; अप्रारब्धे अनिष्टपुण्यं पापं च विधूय ऽनिरञ्जनःऽ; ज्ञानोत्तरविकर्मकृताशुचित्वादिदोषरहितः अञ्जनाख्याविद्यारहित इति सुधोक्तेरज्ञानरहितो वा ऽपरमं साम्यंऽ; पूर्णानन्दत्वादिसाम्यं निर्दुःखत्वादिसाम्यं वा ऽउपैतिऽ; प्राप्नोतीति श्रुत्यर्थः । तत्त्वोद्योतटीकायां तु इयं श्रुतिः मुक्तपरतया व्याख्याता । परममित्येतदभिव्यक्तमिति च व्याख्यातम् ।

__________  
    
ब्ब्स्भ्_१,२।६।१३:  
ऽएको नारायण आसीन्न ब्रह्मा न च शङ्करः । स मुनिर्भूत्वा   
समचिन्तयत् । तत एते व्यजायन्त विश्वो हिरण्यगर्भो ऽग्निर्यमो वरुणरुद्रेन्द्रा इति । तस्य हैतस्य परमस्य नारायणस्य चत्वारि रूपाणि शुक्लं रक्तं रौक्मं कृष्णमिति । स एतान्येतेभ्यो ऽभ्यचीकॢपत् । विमिश्राणि व्यमिश्रयत्ऽ; ।

ब्ब्स्भ्दीप्_१,२।६।१३:  
ननु ब्रह्मादीनामपि रूपसद्भावात्कुतो रूपोपन्यासेनास्य विष्णुत्वनिश्चय इत्यत आह - एक इति ॥ ऽइदमग्रेऽ; इत्युपस्क्रियते । अत एव न्यायदीपिकायां जगदादावित्युक्तम् । हेत्यास्वादने । एतेभ्य इति तादर्थ्ये चतुर्थी । तथा च इदमस्य जगतो ऽग्रे प्रलये नारायणः ऽएकःऽ; स्वतन्त्र आसीत् । न तदा चतुर्मुखशङ्करौ, न स्वस्वव्यापारावास्ताम् । ऽसःऽ; विष्णुस्तदा ऽमुनिःऽ; मननशीलो मौनी वा भूत्वा ऽसमचिन्तयत्ऽ; एते जायन्तामिति ध्यानरूपां चिन्तामकरोत् । ऽततःऽ; तस्य चिन्तनादेते व्यजायन्त । के ते? यो ऽविश्वोऽ; वायुः, यश्च हिरण्यगर्भः, ये ऽग्न्यादय एत इत्यर्थः । ततः किमित्यत आह - ऽतस्यऽ; श्रुत्यादिप्रसिद्धस्य ऽएतस्यऽ; सर्वजीवशरीरगस्य ऽपरमस्यऽ; सर्वोत्तमस्य नारायणस्य ऽरूपाणिऽ; वर्णाश्चत्वारि भवन्ति । कानि तानि? शुक्लादीनि । किञ्जातः? ऽसःऽ; नारायणः पूर्वमेव ऽविमिश्राणिऽ; स्वेन मिश्रीकृतानि रूपाणि ऽएतेभ्योऽ; वायुप्रभृत्युक्तदेवानामर्थे ऽअभ्यचाकॢपत्ऽ; कॢप्तान्यकरोत् । तानि विमिश्राणि पुनरपि ऽव्यमिश्रयत्ऽ; मानुषादौ विशेषेण मिश्रीचकार यद्वा - स एतानि रूपाणि व्यमिश्रयत्, विमिश्राणि चैतेभ्यो ऽभ्यचीकॢपदित्यर्थः । शुद्धानि रूपाणि तु स्वस्यैवाकरोदिति भावः । अत्राद्ययोजना तत्त्वप्रदीपटीकयोरुक्ता । द्वितीया तु टीकायामिति ध्येयम् ।

__________  
    
ब्ब्स्भ्_१,२।६।१४:  
अत एतादृगेतद्रूपमिति तस्यैव हि रूपाण्यभिधीयन्ते ॥ २३ ॥  
॥ इति अदृश्यत्वाधिकरणम् ॥ ६ ॥

ब्ब्स्भ्दीप्_१,२।६।१४:  
ततः किमित्यत आह - अत इति ॥ अतो मिश्रीकरणात् तद्रूपं तस्य विष्णो रूपम् ऽएतादृगेवऽ; शुद्धं शुक्लादिस्वरूपमेव । न तु वाय्वादिरूपमिव मिश्रमित्यर्थः । यद्यप्यत्र ऽतस्य हैतस्यऽ; इत्यादिकमेवोदाहरणीयम्, प्रकृतोपयुक्तत्वात्, न तु ऽएको नारायणःऽ; इत्यादिकम् । तथापि ऽएतेभ्यःऽ; इत्यस्यार्थस्य प्रत्ययार्थं तदंशोदाहरणं कृतम् । इतीति । ऽहिऽ; यस्मात् इति उदाहृतवाक्येन ऽरूपाणिऽ; शुद्धरौक्मादिरूपाणि तस्य विष्णोरेव अभिधीयन्ते, नेतरेषाम्, तस्मान्नाप्रयोजकता शङ्कयेत्यर्थः । अनेन सूत्रे सामान्येनोक्तत्वे ऽपि रूपशब्दः शुद्धरूपपरः । तच्चान्यत्र नास्ति । ऽध्येयः सदाऽ; इति सूर्ये प्रतीतमपि मिश्रमेवेति लिङ्गस्यान्यत्र निरवकाशत्वमुक्तं भवति ।  
॥ इति अदृश्यत्वाधिकरणम् ॥ ६ ॥

______________________________________________________________

॥ ७। वैश्वानराधिकरणम् ॥

__________  
    
ब्ब्स्भ्_१,२।७।१:  
अदृश्यत्वादिगुणेषु सर्वगतत्वं ऽयस्त्वेतमेवं प्रादेशमात्रमभिविमानमात्मानं वैश्वानरमुपास्तेऽ; (छाम्। ५-१८-१।) इति वैश्वानरस्योक्तमिति ॥  
    
ब्ब्स्भ्दीप्_१,२।७।१:  
अत्राधिकरणे पाचकत्वाद्यनेकलिङ्गसमन्वयसिद्ध्यर्थं ब्रह्मणि वैश्वानरनामसमन्वयः क्रियते । पूर्वाधिकरणसङग्तिं विषयवाक्योदाहरणपूर्वकं विषयादिकं सूचयति - अदृश्यत्वादीति ॥ उक्तमित्यस्यावृत्तिः श्रुताविति शेषः । तथा च - गताधिकरणोदाहृतमुण्डकश्रुत्युक्तादृश्यत्वादिगुणेषु मध्ये ऽनित्यं विभुं सर्वगतम्ऽ; (मुम्। १-१-६।) इत्यनेन यत्सर्वगतत्वमुक्तं तच्छब्दोगश्रुतौ ऽयस्त्वेतम्ऽ; इत्यनेन वैश्वानरस्योक्तमिति योजना । अनेन छन्दोगश्रुतिस्थवैश्वानरशब्दस्यान्यनिष्ठत्वाक्षेपमुखेन पूर्वोक्तसर्वगतत्वादेरन्यनिष्ठत्वाक्षेपात्पूर्वेणास्याक्षेपिकी सङ्गतिरुक्ता भवति । वैश्वानरो विषयः, विष्णुरन्यो वेति सन्देहश्च सूचितः । श्रुत्यर्थस्तु - ऽयस्तुऽ; अधिकारी ऽप्रादेशमात्रंऽ; देहहृदये तावत्परिमाणकम् । तत्त्वप्रदीपरीत्याधिकार्यपेक्षया प्रादेशमात्रमिति वा । ऽअभिविमानम्ऽ; अभितो विगतं मानं मर्यादा यस्य तम्, सर्वगतम् इति यावत् । ऽआत्मानम्ऽ; आततगुणम् ऽएतंऽ; शरीरस्थं ऽवैश्वानरंऽ; तदाख्यविष्णुम् ऽएवंऽ; वक्ष्यमाणरीत्या उपास्ते ऽसो ऽन्नमत्तिऽ; (छाम्। ५-१८-१।) स्वयोग्यभोग्यमनुभवतीति ।

__________  
    
ब्ब्स्भ्_१,२।७।२:  
अत आह -   
सू - ॐ॥  
वैश्वानरः साधारणशब्दविशेषात् । ब्ब्स्_१,२।२४ ।  
॥ ॐ॥  
अग्नाविष्ण्वोः साधारणस्य वैश्वानरशब्दस्य विष्णावेव प्रसिद्धात्मशब्देन विशेषणाद्वैश्वानरो विष्णुरेव ॥ २४ ॥  
    
ब्ब्स्भ्दीप्_१,२।७।२:  
सिद्धान्तयत्सूत्रमवतारयति - अत इति ॥ साधारणस्येत्यनन्तरमपीति शेषः । साधारण्यं साम्यम् । तत्र श्रुतेर्नोभयत्र प्रसिद्धत्वरूपम्, वैश्वानरशब्दस्यान्यत्रैव प्रसिद्धत्वात् । किन्तु श्रुतेः प्रसिद्धतो लिङ्गेन साम्यरूपम्, तदपि निरवकाशत्वेन प्रकारेण, वैश्वानरश्रुतेः विष्णौ प्रसिद्ध्यभावेन तत्र निरवकाशत्वात्पूर्वोक्तसर्वगतत्वस्यापि विष्णोरन्यत्र निरवकाशत्वात् । तथा च - यद्यपि अग्नाविष्ण्वोः प्रतिज्ञाविषययोः सतोः पूर्वपक्षसाधकवैश्वानरशब्दो निरवकाशत्वेन प्रकारेणोत्तरपक्षसाधकलिङ्गसाधारणः । श्रुतिलिङ्गयोर्निरवकाशत्वेन साम्ये ऽपि लिङ्गाच्छ्रुतिः प्रबला तस्मादग्निरेवेति प्राप्तम् । तथापि साधारणस्यापि वैश्वानरशब्दस्य विष्ण्वेकनिष्ठतया श्रुत्यादिसिद्धेन ऽआत्मानं वैश्वानरम्ऽ; इत्यात्मशब्देन ऽविशेषणात्ऽ; विशेषितत्वाद्विष्णुपरत्वसम्भवात् । प्रसिद्ध्यादेरन्यथोपपन्नत्वेन निर्णयकारणाभावाच्छब्दविशेषादात्मशब्दाद्वैश्वानरो विष्णुरेव, ऽन देवताभूतं चऽ; इत्यावृत्त्या सूत्रभाष्ययोर्योजना । अनेन निर्णयेनैव पूर्वपक्षः सूचितः । अत्र पक्षे लिङ्गप्राबल्यनिरासाय साधारण्योक्तिः । सिद्धान्तश्रुतेः सावकाशत्वज्ञापनाय साधारण्योक्तिरिति केचित् । यद्वा - भाष्यटीकास्वारस्यादनिर्णयेनैव पूर्वपक्षः । अत्र पक्षे साधारण्यं प्रति धर्मित्वं शब्दस्यैव, न लिङ्गस्यापि । नरशब्दः साधारणः सम्भवद्वृत्तिकः । तथापि प्रसिद्धमुखेन निरवकाशत्वेन लिङ्गस्य साधारणश्च । ततः पूर्वोत्तरपक्षसाधकयोः समबलत्वादनिर्णयः । तथाप्युभयत्र साधारणस्यापि वैश्वानरशब्दस्येत्यादिका योजना द्रष्टव्या ।

__________  
    
ब्ब्स्भ्_१,२।७।३:  
सू - ॐ॥  
स्मर्यमाणमनुमानं स्यादिति । ब्ब्स्_१,२।२५ ।  
॥ ॐ॥  
अहं वैश्वानरो भूत्वा प्राणिनां देहमाश्रितः ।  
(भ।गी। १५-१४।) इति स्मर्यमाणमत्रापि स एवोच्यते इत्यस्यानुमापकम् ।  
    
ब्ब्स्भ्दीप्_१,२।७।३:  
नन्वात्मशब्दस्याग्न्यादिष्वमुख्यत्वाभ्युपगमेन सामानाधिकरण्याविरोधात्तेषामेव वैश्वानरत्वं किं न स्यादित्याशङ्कां परिहर्तुं समाख्यरूपहेत्वन्तरेण वैश्वानरस्य विष्णुत्वं निश्चाययत्सूत्रं पठित्वा व्याचष्टे - स्मर्यमाणमिति ॥ सूत्रभाष्ययोः ऽस्मर्यमाणम्ऽ; ऽअहं वैश्वानरो भूत्वाऽ; इति गीतास्मृत्युक्तं विष्णोर्वैश्वानरत्वम् ऽअत्रऽ; वैश्वानरविद्यायामपि ऽसःऽ; गीतोक्तो भगवानेव वैश्वानरपदेन उच्यते ऽइत्यस्यऽ; एवंरूपस्यार्थस्य ऽअनुमानम्ऽ; अनुमापकं ऽस्यात्ऽ; भवेदिति योजना ।

__________  
    
ब्ब्स्भ्_१,२।७।४:  
समाख्यानात् । इतिशब्दः समाख्याप्रदर्शकः ॥ २५ ॥  
    
ब्ब्स्भ्दीप्_१,२।७।४:  
नन्वहमिति विष्णुना कृष्णेनोक्तेः स्मृत्युक्तवैश्वानरस्य विष्णुत्वे ऽपि अत्रोक्तवैश्वानरस्य कुतो विष्णुत्वमित्यत आह - समाख्यानादिति ॥ अस्याः स्मृतेरिति शेषः । तथा च गीतास्मृतेः वैश्वानरविद्यासमानोक्तिरूपत्वादस्यास्तत्समाख्यानान्निश्चयो भवतीत्यर्थः । समाख्यायुक्तिर्न सूत्रोक्तेत्यत आह - इति शब्द इति । ऽप्रदर्शकःऽ; सूचकः । तथा च - इतिस्मर्यमाणमित्यस्य इतिसमाख्यायमानमित्यर्थाभ्युपगमादितिशब्दः समानोक्तिरूपसमाख्यालक्षणलिङ्गज्ञापक इति भावः । अत्र सूत्रेसमाख्यारूपहेत्वन्तरोक्तावपि तस्यात्मशब्दाख्यपूर्वहेतोरनिश्चायकत्वशङ्कामुखेन तन्निरासाय प्रवृत्तत्वाच्चशब्दाभावः ।

__________  
    
ब्ब्स्भ्_१,२।७।५:  
सू - ॐ॥  
शब्दादिभ्यो ऽन्तःप्रतिष्ठानान्नेति चेन्न तथा दृष्ट्युपदेशादसम्भवात्पुरुषविधमपि चैनमधीयते । ब्ब्स्_१,२।२६ ।  
॥ ॐ॥  
ऽअयमग्निर्वैश्वानरःऽ; (बृ।७-९-१।) ऽवैश्वानरमृत आजातमग्निम्ऽ;   
(ऋ। ६-७-१।) इत्यादिशब्दः । ऽवैश्वानरे तद्धुतं भवतिऽ; (छाम्। ५-२४-४।) ऽहृदयं गार्हपत्यो मनो ऽन्वाहार्यपचन आस्यमाहवनीयःऽ; (छाम्। ५-१८-२।) इत्याद्यग्निलिङ्गमादिशब्दोक्तम् । ऽयेनेदमन्नं पच्यतेऽ; (बृ। ७-९-१।) ऽतद्यद्भक्तं प्रथममागच्छेत्तद्धोमीयम्ऽ; (छाम्। ५-१९-१।) इत्यादिना पाचकत्वेनान्तःप्रतिष्ठानं च प्रतीयते । तस्मान्न विष्णुरिति चेत् -   
    
ब्ब्स्भ्दीप्_१,२।७।५:  
वैश्वानरस्य विष्णुत्वमाक्षिप्य समादधत्सूत्रमुपन्यस्य आक्षेपांशं तावद्व्याचष्टे - शब्दादिभ्य इति ॥ ऽअयमग्निर्वैश्वानरो यो ऽयमन्तःपुरुषेऽ; (बृ। ७-९।) इति बृहदारण्यकवाक्यम् ऽमूर्धानं दिवो अरतिं पृथिव्यां वैश्वानरम-त आजातमग्निम् ।  
कविं संराजमतिथिं जनानामासन्ना पात्रं जनयन्त देवाः ॥ऽ; (ऋ। ६-७-१।)   
इति ऋग्वेदवाक्यम् । इत्यादीति कर्मधारयः । तथा च इत्यादिरूपः शब्दः सौत्रशब्दपदेनोक्त इत्यर्थः । यद्वा - ऽइत्यादिऽ; एवमादिवाक्यजातं ऽशब्दःऽ; सौत्रशब्दपदेन गृहीत इत्यर्थः । आदिशब्देनैतज्जातीयकं श्रुत्यन्तरवाक्यं गृह्यते । ऽवैश्वानरेऽ; इति श्रुत्यन्तरवाक्यम् । हृदयमित्यादिछन्दोगश्रुतिः । इत्याद्यग्निलिङ्गमिति । एवमादिवाक्योक्ताग्निलिङ्गमित्यर्थः । आदिशब्देन ऽनाभिं यज्ञानां सदनं रयीणाम्ऽ; (ऋ। ६-७-२।) इत्यादिवाक्योक्तानि गृह्यन्ते । ऽआदिशब्दोक्तंऽ; सौत्रादिशब्दोक्तमित्यर्थः । ऽयेनेदमन्नं पच्यते यदिदमद्यतेऽ; इत्येतदपि ऽअयमग्निर्वैश्वानरो यो ऽयमन्तः पुरुषेऽ; (बृ। ७-९।) इत्यतः परं बृहदारण्यकश्रुतम् । ऽतद्यद्भक्तम्ऽ; इति छन्दोग्यवाक्यम् । इत्यादिनेति । वाक्येनेति शेषः । कुरुपाण्डवन्यायेन ऽसर्वकर्मा सर्वलिङ्गःऽ; इति श्रुत्यनुसारादादिपदोक्तलिङ्गात्पार्थक्येन कर्म बोधयितुं सूत्रे ऽन्तःप्रतिष्ठानादित्युक्तम् । यद्वा - ऽपाचकत्वेनान्तःप्रतिष्ठानं प्रधानलिङ्गत्वेनाभिमतत्वात्पृथगुक्तम्ऽ; इति तत्त्वप्रदीपोक्तेः प्रधानलिङ्गत्वादिदं पृथगुक्तमित्यभिप्रेत्य तल्लिङ्गं तत्कर्मोक्त्या दर्शयति पाचकत्वेनेति । इत्थम्भूतलक्षणे तृतीया । अनेन सूत्रे ऽन्तःप्रतिष्ठानपदेन न केवलं तत्तद्धृदयान्तरवस्थानमात्रं विवक्षितम्, किन्तु सव्यापारमित्युक्तं भवति । अत एव ऽयेनेदमन्नं पच्यतेऽ; ऽतद्यद्भक्तम्ऽ; इत्युभयबोधकश्रुत्युदाहरणम् । चः समुच्चये। ततः किमित्यत आह - तस्मादिति ॥ यस्मादेवमग्निपक्षे ऽपि श्रुतिलिङ्गाद्यस्ति, विष्णुपक्षे तु त्वयैवात्मशब्दः समाख्यानं चोक्तम्, तस्मादुभयत्र श्रुत्यादिसाम्याद्वैश्वानरो विष्णुरेवेति निश्चयो न युज्यते इत्यर्थः । ननु ऽयस्त्वेतम्ऽ; इति विचार्यवाक्ये वैश्वानरशब्दसमानाधिकृताग्निशब्दाभावाद्वाक्यान्तरगताग्निशब्दस्य कथं शङ्काहेतुत्वमिति चेत् - न, अत्र सर्ववैश्वानरविद्यानां विचार्यत्वात्, अत एवानेकवाक्योद्धारः । यद्वा - पूर्वपक्षे ऽपि सिद्धान्त इव समाख्यां प्रदर्शयितुं समाख्यारूपेण तत्तद्वाक्योद्धारो युक्तः । अयमिति वाक्ये ऽयमित्युक्तः क इत्यत आह - यो ऽयमिति ॥ तथा च - ऽयो ऽयमन्तः पुरुषेऽ; पुरुषस्यान्तःस्थितो भगवान् अयमग्निः अङ्गशब्दितशरीरनेतृत्वात्तच्छब्दवाच्यः । विश्वगुणसम्बन्धी नरीयते चेति वैश्वानरश्चेति योजना । तद्व्यापारमाह - येनेति इदं किमित्यत आह - यदिदमिति । अद्यते भक्ष्यते प्राणिभिः ।  
ऽमूर्धानम्ऽ; इति मन्त्रे षष्ठ्यर्थः कार्यकारणभावसम्बन्धः । ऽमूर्धत्वं विष्णोरङ्गाङ्ग्यभेदात्ऽ; इति तत्त्वप्रदीपोक्तेः मूर्धानमरतिमित्यभेदोक्तिः । ऋतायेति वेदान्तरे पाठादृचि ऋत इति सप्तमी तादर्थ्ये । तथा च दिवः कारणभूतमूर्धानं लोके गमनेनारतिदर्शनात् रतिविरुद्धगतिसाधनत्वाद्गौण्या वृत्त्या ऽअरमलमतति गच्छति येन पुरुषः सो ऽरतिः पादःऽ; इति तत्त्वप्रदीपोक्तेः मुख्यया वृत्त्या अरतिः पादः । ऋगतावित्यस्मात्करणे अतिप्रत्यये निष्पन्नो ऽरतिशब्दः पादे मुख्य एवेत्यपि केचित् । तत्तु तत्त्वप्रदीपचन्द्रिकानुक्तम् । तत्त्वप्रदीपे अरशब्दोपपदादततेः, चन्द्रिकायां नञुपपदाद्रमेरस्य निष्पत्तेरुक्तत्वात् । तथा च - पृथिव्याः अरतिं कारणीभूतपादं जनानाम् आऋते सम्यग्ज्ञानाय ऽजातम्ऽ; अभिव्यक्तं ऽकविंऽ; सर्वज्ञं ऽसम्राजम्ऽ; अखण्डेशम् ऽअन्नं थम्ऽ; () इति श्रुतेःथशब्दो ऽन्नवाची । तृतीये ऽतिशये । तथा च ऽअतिथिम्ऽ; अत्यन्नम् । पात्रमित्यनेनापि जनानामित्येतत्सम्बध्यते । तथा च जनानां ऽपातारंऽ; रक्षकं ऽवैश्वानरंऽ; विश्वजीवान्तरत्वयोगेन तच्छब्दवाच्यम् ऽअग्निम्ऽ; अङ्गनेतारं विष्णुं प्रसिद्धं च देवा आसन् । अविभक्तिको ऽयं निर्देशः । आस्यशब्दस्यासन्नादेशः । तथा च आसन् स्वास्यतया आजनयन्त । अडभावश्छान्दसः । आसमन्तात्सर्वकर्मस्वकुर्वन्निति सिद्धान्तरीत्या श्रुत्यर्थः । तत्त्वप्रदीपे तु - विश्वनरस्थम् ऋते वेदे ऽआ समन्ताज्जातंऽ; व्यक्तम् ऽअग्निम्ऽ; अङ्गनेतारं ऽसंराजंऽ; सम्यग्राजन्तम् ऽअतिथिंऽ; सर्वानतिशय्य स्थितं पातारम् अग्निं जनानाम् ऽआसन्ऽ; आश्रयम् आजनयन्त आसमन्ताज्जनयाञ्चक्रुः । अग्न्यादिदेवा इति विशेषार्थ उक्तः । केचित्तु - जनिबाधकाङ्योगादाजनयन्त अकुर्वन्नित्युक्तमित्याहुः । तत्तूदाहृततत्त्वप्रदीपविरुद्धम् । अतो ऽनेकार्थत्वाद्धातूनां विष्णुजन्ये ऽग्नौ देवजन्यत्वायोगात् जनेरुत्पत्त्यर्थायोगाच्च अकुर्वन्नित्युक्तमिति आङ्विश्लेषेणैव टीका व्याख्येया । पूर्वपक्षी तु श्रुतिगताग्न्यादिशब्दान्प्रसिद्धाग्निपरानेव मन्यते ।  
ऽवैश्वानरे तद्धुतम्ऽ; इति वाक्यार्थस्तु - ऽतस्मादुहैवं विद्यद्यपि चण्डालयोच्छिष्टं प्रयच्छेदात्मनि हैवास्य वैश्वानरे हुतं स्यात्ऽ; (छाम्। ५-२४-४।) इति छन्दोगसमाख्यावाक्यादवगन्तव्यः । तदर्थस्तु - यदि ऽएवंवित्ऽ; उक्तरीत्या वैश्वानरज्ञानी उच्छिष्टाद्यनर्हायापि चण्डालायोच्छिष्टं ऽप्रयच्छेत्ऽ; दद्यात् । तदा तद्दत्तमुच्छिष्टं चण्डालान्तर्यामिणि वैश्वानरे हुतं स्यान्न पापकरं भवति । प्रत्युत महाफलमेवेति । अनेनाहुतिस्थानत्वलिङगमुच्यते ।  
ऽहृदयंऽ; हृदयस्थो विष्णुर्गार्हपत्यपदवाच्य इत्यर्थः । एवमुत्तरत्रापि । ऽअन्वाहार्यपचनोऽ; दक्षिणाग्निरन्वाहार्य ओदनो ऽत्र पच्यत इति व्युत्पत्ति सम्भवात् । पूर्वपक्षे तु गर्हपत्यं वैश्वानरस्य प्रसिद्धाग्नेर्हृदयस्थानीयमित्यादिरर्थः ।  
ऽतद्यद्भक्तम्ऽ; इति वाक्यार्थस्तु - ऽतत्ऽ; तदा भोजनवेलायां ऽयद्यद्भक्तम्ऽ; अन्नं ऽप्रथममागच्छेत्ऽ; आस्यं प्रति प्राणाहुतिरूपेण । ऽतद्धोमीयंऽ; पाचकत्वेनान्तःस्थितस्याग्नेर्हेमद्रव्यमिति । अनेनाग्नौ हूयमानद्रव्यस्याग्निः पाचक इति सिद्धमिति पाचकत्वाख्यलिङ्गमुक्तं भवति । यद्यपि ऽयेनेदम्ऽ; इति पूर्ववाक्ये ऽअयमग्निःऽ; इति तत्पूर्ववाक्यसाहित्यात् पाचकत्वेनान्तःप्रतिष्ठानोक्तावपि न ऽतद्यद्भक्तम्ऽ; इति वाक्ये तत्प्रतीयते । तथापि ऽतद्धोमीयम्ऽ; इत्यनेनान्तस्स्थितस्य होम्यमित्युक्तत्वात्तत्प्रत्यायकत्वोपपत्तिः ।

__________  
    
ब्ब्स्भ्_१,२।७।६:  
न, ऽअथ हेममात्मानमणोरणीयांसं परतः परं विश्वं हरिमुपासीतेति । सर्वनामा सर्वकर्मा सर्वलिङ्गः सर्वगुणः सर्वकामः सर्वधर्मः सर्वरूप इतिऽ; ।  
    
ब्ब्स्भ्दीप्_१,२।७।६:  
परिहारसूत्रांशं व्याचष्टे - नेति ॥ तस्मान्न विष्णुरिति पूर्ववाक्येनास्य नञर्थस्यान्वयः । कुतो नेत्यतस्तत्र भाष्ये ऽतस्मादित्युक्तम्ऽ; इत्यावृत्त्या हेतुत्वेन संयोज्यम् । सूत्रेतु अत इत्याकर्षणीयम् । आत्मशब्दादिपूर्वहेतोरेवेति तदर्थः । न चेतरत्राप्यस्ति श्रुत्यादिकमित्यनिर्णयः । तेषामन्यत्र मुख्यतो योगेन विष्णावेव सावकाशत्वोपपत्तेरित्यध्याहारः । कुतो ऽग्न्यादिनामकर्मणां विष्णावेव सावकाशत्वं ज्ञायत इत्यतस्तत्र हेतुसमर्पकं ऽतथादृष्ट्युपदेशात्ऽ; इत्यंशम् उपदेशपदोक्तश्रुत्युदाहरणपूर्वकं व्याचष्टे - अथेति । प्रकरणान्तरारम्भार्थो ऽयमथशब्दः। प्रथमेतिशब्दो विधिसमाप्तौ । द्वितीयस्य इत्युपासीतेत्यन्वयः । तथा च ऽएतमात्मानम्ऽ; आदानादिकर्तारम् ऽअणोरणीयांसंऽ; सूक्ष्मादपि सूक्ष्मं ऽपरतोऽ; महतः परं ऽविश्वंऽ; पूर्णं हरिमुपासीतेत्यर्थः । किमितीत्यतः उपासनाप्रकारमाह - सर्वेति । इतिशब्दः प्रत्येकं सम्बध्यते । तथा च मुख्यतः इन्द्रादिसर्वनामवानित्युपासीत । ऽसर्वकर्माऽ; ऽनर् ते त्वत्क्रियतेऽ; इत्यादेः स्वातन्त्र्येण सर्वक्रियाकर्तेत्युपासीत। लिङ्गं लक्षणम्, वज्रधरत्वादिसर्वलिङ्ग इत्युपासीत। ज्ञानानन्दादिसर्वगुणपूर्ण इत्युपासीत । एतदिच्छयैव सर्वं भवतीति सर्वकामः पूर्णकाम इत्युपासीत । भेदसंयोगविभागादिसर्वधर्मास्तदधीना इति वा, सर्वज्ञत्वादिसर्वधर्मवत्वाद्वा सर्वधर्म इत्युपासीत । सर्वत्र रूपमस्य इति वा सर्वं जगदस्य रूपं प्रतिमेति वा सर्वरूप इत्युपासीत ।

__________  
    
ब्ब्स्भ्_१,२।७।७:  
ऽस य एतमेवमात्मानं विश्वं हरिमारादरमुपास्ते तस्य सर्वेषु लोकेषु सर्वेषु भूतेषु देवेषु सर्वेषु वेदेषु कामचारो भवतिऽ; इति तत्तन्नामलिङ्गादिना तस्यैव दृष्ट्युपदेशान्महोपनिषदि ॥  
    
ब्ब्स्भ्दीप्_१,२।७।७:  
एवमुपासकस्य फलमाह - स इति ॥ ऽसःऽ; प्रसिद्धः यो ऽधिकारी एतमात्मानम् अणोरणीयांसं परतःपरमेव विश्वं हरिमेव, नान्यम्, ऽआरात्ऽ; समीपे स्वहृदये ऽअरम्ऽ; अलं सम्यगुपास्ते तस्यैवमव्याप्ते व्याप्तरूपोपासकस्य सर्वेषु लोकेषु सर्वेषु ऽभूतेषुऽ; प्राणिषु सर्वेषु लोकेषु स्थितेषु भूतेष्विति वा । वेदेषु सर्वेषु, वेदेषु यथेष्टसञ्चारः कामसञ्चरणसर्वपूज्यत्वसर्वज्ञत्वादिः स्यात् इत्यर्थः तत्त्वप्रदीपे ऽभिहितः । ऽइतिऽ; महोपनिषदीत्यन्वयः । सौत्रतथाशब्दार्थमाह - तत्तदिति । अग्न्यादिनामलिङ्गादिमत्त्वेनेत्यर्थः । आदिपदेन तत्तत्कर्मादेर्ग्रहणम् । प्रधानसूत्रे ऽभिहितं तत्त्वित्येतदत्रापि विपरिणामेन संयोज्यमित्याशयेनाह - तस्यैवेति । विष्णोरेवेत्यर्थः । न त्वग्न्यादेरित्येवार्थः । ऽदृष्ट्युपदेशात्ऽ; उपासनोपदेशात् । श्रुतौ हरिमेव उपास्त इत्यवधारणेनान्यव्यावृत्त्यवगमादिति भावः ।

__________  
    
ब्ब्स्भ्_१,२।७।८:  
अनात्तत्वादनात्मान ऊनत्वाद्गुणराशितः ।  
अब्रह्माणः परे सर्वे ब्रह्मात्मा विष्णुरेव हि ।  
इत्यादिना, ऽको न आत्मा किं ब्रह्मऽ; (छाम्। ५-११-१।)   
इत्यारम्भाच्च अन्येषामसम्भवात् विष्णुरेव वैश्वानरः ।  
    
ब्ब्स्भ्दीप्_१,२।७।८:  
एवमन्यश्रुतिलिङ्गदीनां विष्णौ सावकाशत्वोपपादकतया तथेत्यंशं व्याख्याय आत्मशब्दादेरन्यत्र निरवकाशोक्तिपरतयासम्भवादित्यंशं प्रमाणोदाहरणपूर्वकं व्याख्याति - अनात्तत्वादिति ॥ योजनातु - इत्यादिना प्रमाणेन विष्णोरन्येषाम् आत्मत्वब्रह्मत्वासम्भवोक्तेः अत एव आत्मशब्दादेरन्यत्रासम्भवादिति । यद्वा - न केवलमात्मशब्दश्रुतिसमाख्याभ्याम्, किन्तु प्रकरणबलाच्च वैश्वानरस्य विष्णुत्वनिश्चयो भवतीत्याह - अनात्तत्वादिति । आदिशब्देन ऽब्रह्मशब्दः परे विष्णौऽ; इत्यादिकं गृह्यते । तथाचेत्थं योजना - ऽको न आत्मा किं ब्रह्मऽ; ऽइत्यारम्भाच्चऽ; इत्यारभ्याधीतात्प्रकरणाच्च विष्णुरेव वैश्वानरः । ब्रह्मात्मशब्दयोरेतदुपक्रमे श्रवणे ऽपि कुतो ऽस्याः वैश्वानरविद्यायाः विष्णुप्रकरणत्वम्? ऽअनात्तत्वात्ऽ; इत्यादिना प्रमाणेन विष्णोरन्येषामात्मशब्दार्थव्याप्तत्वगुणपूर्णत्वयोरसम्भवावगमादिति । अनेन सूत्रे आरम्भादिति पदमध्याहृत्य तेनापिशब्दः संयोज्यः । असम्भवादिति हेतुस्तु आत्मशब्दादेरन्यत्रानवकाशत्वसाधकतयोभयत्र संयोज्यः इत्युक्तं भवति । अत एव भाष्ये अग्निश्रुत्यादीनां विष्णौ सावकाशत्वसाधकतयेत्यादिव्याख्यानन्तरं विष्णुपक्षसाधकात्मशब्दादेरन्यत्रानवकाशत्वसाधकासम्भवादिति हेतौ व्याख्यातव्ये ऽपि तद्विहायारम्भादित्यध्याहृतहेतूपन्यात्रास्त्यवकाश इति प्रतिज्ञाय प्रकरणबलाच्चेत्यध्याहार्यहेतुं च प्रदर्श्य, अनन्तरमात्मशब्दप्रकरणयोर्निरवकाशत्वसाधकासम्भवादित्यंशो व्याख्यातः । तथादृष्ट्युपदेशादसम्भवादितिवत् नाध्याहृतहेतोरवान्तरसाध्येनान्वयः, किन्तु प्रधानेनैवेति ज्ञापनाय विष्णुरेव वैश्वानर इति पुनरुक्तिः । उद्देश्यविधेयनिर्देशस्यैच्छिकत्वाद्व्यत्यासः । ऽहिऽ; यस्माद्विष्णोः ऽपरेऽ; अन्ये गुणैः ऽअनात्तत्वात्ऽ; अव्याप्तत्वात् सर्वोत्कृष्टत्वेन वैदिकैरस्वीकृतत्वाद्वा ऽअनात्मानःऽ; अनात्मशब्दमुख्यार्थाः । यस्माच्च गुणराशित ऊनत्वादब्रह्माणश्च । तस्मात् ऽब्रह्मात्माऽ; तच्छब्दमुख्यवाच्यो विष्णुरेव सिद्ध इत्यर्थः । छान्दोग्ये हि ऽको न आत्मा किं ब्रह्मऽ; इति मिलित्वा मीमांसमानैः प्रत्यब्दयज्ञकृत्त्वनिमित्तान्महाशालसञ्ज्ञैः पञ्चभिर्महामुनिभिः उद्दालकोद्दिष्टैस्तद्युक्तैः परिपृष्टो राजाश्वपतिर्वैश्वानरमुपदिदेश । ऽनःऽ; अस्माकम् उपास्य आत्मा ऽकःऽ; किंलक्षणः । ब्रह्म च ऽकिंऽ; किंलक्षणमित्यर्थः ।

__________  
    
ब्ब्स्भ्_१,२।७।९:  
ऽचन्द्रमा मनसो जातः । चक्षोस्सूर्यो अजायतऽ; (तै।आ। ३-१२।) इत्यादिना यः पुरुषाख्यो विष्णुभिहितस्तद्विधमेवात्र ऽमूर्धैव सुतेजाश्चक्षुर्विश्वरूपः प्राणः पृथग्वर्त्माऽ; (छाम्। ५-१८-२।)   
इत्यादिना एनं वैश्वानरमधीयते ॥  
    
ब्ब्स्भ्दीप्_१,२।७।९:  
श्रुतिसमाख्यया च वैश्वानरस्य विष्णुत्वमुपपादयितुं प्रवृत्तं ऽपुरुषविधमप्येनमधीयतेऽ; इत्यंशं व्याचष्टे - चन्द्रमा इति ॥ अत्र ऽचन्द्रमाःऽ; इति वाक्यं प्रतीकत्वेन गृहीतम् । उदाहरणवाक्यं तु ऽचक्षोस्सूर्यो अजायतऽ; इतीति ध्येयम् । प्रथमादिपदेन ऽशीर्ष्णोद्यौस्समवर्तत, प्राणाद्वायुरजायत, ॥। पद्भ्यां भूमिःऽ, (तै।आ। ३-१२।) इत्यादिकं द्वितीयादिपदेन ऽसन्दोहो बहुलो वस्तिरेव रयिः पृथिव्येव पादौऽ; (छाम्। ५-१८-२।) इत्यादिकं गृह्यते । एतमित्यस्य व्याख्यानं - वैश्वानरमिति । तथा च - यस्मात्पुरुषसूक्ते ऽशीर्ष्णोद्यौस्समवर्तत, चक्षोस्सूर्यो अजायतऽ; इत्यादिना शब्देन यः पुरुषाख्यो विष्णुः यद्विधो द्युभ्वादिजनकशीर्षादिमानभिहितः, तद्विधमेव द्युभ्वादिजनकशीर्षादिमत्त्वप्रकारोपेतमेवात्र छान्दोग्ये ऽमूर्धैव सुतेजाःऽ; इत्यादिना वाक्येनैनं वैश्वानरमधीयते छन्दोगाः तस्मात्पुरुषसूक्तसमाख्ययापि वैश्वानरो विष्णुरेवेति योजना ।

__________  
    
ब्ब्स्भ्_१,२।७।१०:  
चशब्देन सकलवेदतन्त्रपुराणादिषु विष्णुपरत्वं पुरुषसूक्तस्य दर्शयति ।  
    
ब्ब्स्भ्दीप्_१,२।७।१०:  
ननु पुरुषसूक्तस्य विष्णुपरत्वे भवेत्तत्समाख्यया एतद्विद्याया विष्णुपरत्वम्, तदेव कुत इत्यत आह - चशब्देनेति ॥ श्रुतेराधिक्यात्प्रथमं प्रतिज्ञा । ऽपुरुषसूक्तस्यऽ; इत्यनन्तरं ऽप्रसिद्धमितिऽ; शेषः । ऽदर्शयतिऽ; सूचयति सूत्रकार इत्यर्थः । आत्मशब्दस्मृतिसमाख्याप्रकरणसमुच्चयस्येव प्रकरणश्रुतिसमुच्चयस्यापि अपिपदेनैव सिद्धत्वान्न तत्रोपक्षीणश्चशब्द इति भावः ॥

__________  
    
ब्ब्स्भ्_१,२।७।११:  
तथा च ब्राह्मे -   
यथैव पौरुषं सूक्तं नित्यं विष्णुपरायणम् ।  
तथैव मे मनो नित्यं भूयाद्विष्णुपरायणम् ॥ इति ।  
    
ब्ब्स्भ्दीप्_१,२।७।११:  
किं तद्वेदादीत्यतश्श्रुतेः साक्षात्प्रतिज्ञातार्थासाधकत्वात्प्रतिज्ञाक्रममतिक्रम्य साक्षात्प्रतिज्ञातार्थसाधकत्वादादौ पुराणवाक्यं पठति - तथा चेति ॥ सूत्रे पुरुषसूक्तस्य विष्णुपरत्वं सिद्धमिति यथोक्तं तथा ब्राह्मे चोक्तमित्यर्थः । चः समुच्चये । एवम् उत्तरत्रापि ऽउक्तम्ऽ; इति पदाध्याहारेण सप्तम्यन्तपदानामन्वयो द्रष्टव्यः । ऽनित्यंऽ; नियमेन ऽविष्णुपरायणंऽ; विष्णौ महातात्पर्यवत् । द्वितीयस्य नित्यमित्यस्य सदेत्यर्थः । ऽइति ब्राह्म इतिऽ; इति शब्दान्वयः सिद्धार्थस्यैव दृष्टान्तत्वादनेन ब्राह्मवचनेन विवक्षितार्थो ज्ञायते ॥

__________  
    
ब्ब्स्भ्_१,२।७।१२:  
चतुर्वेदशिखायां च - सहस्रशीर्षा पुरुषस्सहस्राक्षस्सहस्रपात् । इति एष ह्यैवाचिन्त्यः परः परमो हरिरादिरनादिरनन्तो ऽनन्तशीर्षो ऽनन्ताक्षो ऽनन्तबाहुरनन्तगुणो ऽनन्तरूप इति ।  
    
ब्ब्स्भ्दीप्_१,२।७।१२:  
प्रतिज्ञातां श्रुतिं दर्शयितुं प्रथममेव तत्स्थानमाह - चतुर्वेदशिखायां चेति ॥ अत्र चतुर्वेदशिखाश्रुतिः ऽसहस्रऽ; इत्यारभ्य ऽसहस्रपात्ऽ; इत्यन्तेन पुरुषसूक्तमुपन्यस्य ऽएषह्येवऽ; इत्यनेन ऽसहस्रशीर्षा पुरुषःऽ; इत्युक्तो हरिरेव नान्य इत्येतत्सूक्तं विष्णुपरतया व्याख्यातीति प्रकृतसङ्गतिः । सुप आकारो वैदिकः । एषः क इत्यतो यः ऽपरोऽ; विलक्षणः अत एव ऽअचिन्त्योऽ; मनसा ऽपरमःऽ; उत्तमः ऽआदिःऽ; कारणभूतः ऽअनादिःऽ; उत्पत्तिशून्यः ऽअनन्तःऽ; नाशशून्यः, स्वरूपतो ऽपरिच्छिन्नो वा हरिः स इत्याह । कुतः अयं पुरुषः सहस्रशीर्षा? ऽहिऽ; यस्मादनन्तशीर्षा । कुतः सहस्राक्षः? यस्मादयमनन्ताक्षः । कुतः अयं सहस्रपात्? यस्मादनन्तबाहुः । अनन्तपादित्यस्याप्युपलक्षकमेतत् । एवं पूर्ववाक्ये ऽपि ऽस भूमिम्ऽ; इत्युत्तरवाक्येप्युपपादकमाह - अनन्तगुणो ऽनन्तरूपो ऽनन्ताकार इति । चतुर्वेदशिखायामित्यन्वयः ।

__________  
    
ब्ब्स्भ्_१,२।७।१३:  
बृहत्संहितायां च -   
यथा हि पौरुषं सूक्तं विष्णोरेवाभिधायकम् ।  
न तथा सर्ववेदाश्च वेदाङ्गानि च नारद ॥ इत्यादि ।  
    
ब्ब्स्भ्दीप्_१,२।७।१३:  
ब्राह्मवाक्यस्य पुरुषसूक्तस्य लक्षणया विष्णुपरत्वे ऽन्यपरत्वे ऽपि वा सावकाशत्वान्नतत्प्रतिज्ञातार्थनिश्चायकमित्यतो व्याख्यानव्याखेयभावाख्यद्वारमन्तरेण पुरुषसूक्तं मुख्यतो विष्णोरेवाभिधायकमिति साक्षात्प्रतिज्ञातार्थसाधकं स्मृतिवाक्यं तत्स्थाननिर्देशपूर्वकं पठति - बृहत्संहितायां चेति । चकारः पूर्वसमुच्चयार्थः । ऽवेदाङ्गानिऽ; शिक्षादीनि ब्रह्मवाक्यमेतत् । इत्यादि । बृहत्संहितायामुक्तमित्यन्वयः । आदिपदेन ऽसर्वतः पौरुषे सूक्ते गुणा विष्णोरुदीरिताःऽ; इति ब्रह्मतर्कादिग्रहणम् । ऽसर्वतःऽ; सर्वे गुणाः । सामान्येनेति शेषः । सर्वस्मिन्, सर्वस्मात् वेदतदङ्गेभ्यो ऽतिशयेनेति वा ।

__________  
    
ब्ब्स्भ्_१,२।७।१४:  
यस्माद्यज्जायते चाङ्गाल्लोकवेदादिकं हरेः ।  
तन्नामवाच्यमङ्गं तद्यथा ब्रह्मादिकं मुखम् ॥  
इति नारदीयवचनान्नाभेदोक्तिविरोधः ॥ २६ ॥  
    
ब्ब्स्भ्दीप्_१,२।७।१४:  
ननु पुरुषसूक्ते द्युभ्वादिजनकशीर्षादिमत्वं पुरुषस्योच्यते । वैश्वानरविद्यायां तु वैश्वानरस्य तदभेद उच्यते । तदुभयोर्विरुद्धार्थत्वान्नेयं समाख्येत्यत आह - यस्मादिति ॥ ऽलोकःऽ; स्वर्गादिः ऽवेदःऽ; ऋगादिः । यद्यपि नात्र छान्दोग्ये वेदाभेद उच्यते इति न तद्गतिर्वक्तव्या । तथापि श्रुत्यन्तरगताभेदवाक्यार्थनिर्णयायायमंशः प्रवृत्तः। यद्वा - वेदशब्देन ऽउर एव वेदिःऽ; इत्युक्ता वेदिर्गृह्यते । ऽतृतीयो ऽतिशयेऽ; इत्युक्तत्वात् । ऽवेद्यादिकम्ऽ; इति पाठः स्वरसः । तथा च यस्माद्यस्मात् हरेरङ्गात् यद्यत् लोकवेदादिकं जायते, यदाश्रित्य तिष्ठति, यत्र लीयते च तज्जनकमङ्गं तस्मात् ऽतन्नामवाच्यंऽ; तस्य लोकादेर्यन्नाम वाचकशब्दः तेन मुख्यवाच्यं भवति । अत एव तदभिन्नत्वेन प्रतीयते च । न तावता तयोरभेदो मन्तव्य इत्यर्थः । अत्र दृष्टान्तमाह - यथेति । मुखमित्युपलक्षणम् । तथा च - भगवन्मुखादिर्ब्राह्मणादिजातिजनकत्वात् ब्राह्मणादिनाम्नोच्यते ऽब्राह्मणो ऽस्य मुखमासीत्ऽ; (तै।आ।३-१२।) इत्यादौ । अत एव तदभिन्नत्वेन प्रतीयते च सामानाधिकरण्यात् । तद्वद्रापीत्यर्थः । न ह्यत्र पुरुषोत्तममुखादिभिरभेदो ब्राह्मणादीनामुच्यते, ऽपद्भ्यां शूद्रो अजायतऽ; (तै।आ। ३-१२।) इत्युत्तरवाक्यविरोधात् । इति वचनादित्युक्तत्वाद्वैश्वानराङ्गानां ऽमूर्धैवऽ; इति लोकाद्यभेदोक्तिनिमित्तो विरोधो नेत्यर्थः । अभेदप्रत्यायकोक्तेस्तज्जन्यजनकभावविवक्षापूर्वकत्वादिति भावः । अनेन भगवतो मूर्धा सुतेजस्त्वादिगुणयोगात्सुतेजःशब्दितस्वर्गजनकत्वात् सुतेजा इत्युच्यते । एवं ऽचक्षुर्विश्वरूपःऽ; सर्वप्रकाशकत्वगुणयोगात् विश्वरूपशब्दितसूर्यजनकत्वात्तच्छब्देनोच्यते । ऽप्राणः पृथग्वर्त्मात्माऽ; (छाम्। ५-१८-२।) वायुजनकत्वात्तच्छब्दित इति श्रुत्यर्थस्सूचितः । आत्मशब्दः स्वरूपार्थो मध्यदेहार्थो वा । छान्दोग्यभाष्ये तु - ऽमूर्धा विष्णोश्शिरः स्वर्गाधारं द्युनामकम्ऽ; अतितेजसा सुप्तेजोनामकं च । विश्वानि रूपाणि विषयत्वेन यस्येति विग्रहाश्रयेण सर्वरूपातिदर्शनात् चक्षुर्विश्वरूपाख्यम् । एवं विष्णोः प्राणो नृसिंहाख्यो वाय्वादिप्राणशक्यं यन्न भवति तस्य पृथग्वर्त्मात्मा पृथग्विलक्षणो मार्गो यस्य स चासावात्मा चेति, इति निमित्तान्तरेण श्रुतिर्व्याख्याता । एवं बहुलरयिपृथिवीशब्दिताकाशवारिवसुन्धरादेवताजनकत्वात् सन्दोहवस्तिपादपदोक्तानि मध्यदेहकटिप्रपदरूपाणि भगवतो वैश्वानरस्याङ्गानि तत्तच्छब्दवाच्यानीत्यपि ज्ञातव्यम् ।  
अनेन ऽशब्दादिभ्यःऽ; अग्न्यादिश्रुतेः गार्हपत्याद्यङ्गवत्वादिलिङ्गाच्च पाचकत्वेनान्तःप्रतिष्ठानाच्च वैश्वानरो विष्णुरेवेति निश्चयो न युज्यत इति चेत् - न, अन्यश्रुतिलिङ्गादीनां विष्णौ सावकाशत्वेन आत्मशब्दादेरेव निश्चयोपपत्तेः । कुतः सावकाशत्वम्? ऽतथादृष्ट्युपदेशात् ऽ; अग्न्यादिनामलिङ्गकर्मवत्वेन विष्णोरुपासनोपदेशात् । न चात्मशब्दादेरन्यत्रास्त्यवकाशः, अन्यत्रात्मत्वादेरसम्भवात् । न केवलमात्मशब्दस्मृतिसमाख्यानाद्वैश्वानरो विष्णुरेवेति निश्चयः, अपि तु आरम्भाच्च प्रकरणबलाच्च। न च वैश्वानरविद्याया विष्णुप्रकरणत्वसिद्धिः, ऽको न आत्मा किं ब्रह्मऽ; इति विचारपूर्वकमस्यारभ्याधीतत्वात्। न चात्मत्वब्रह्मत्वोपक्रमे ऽपि कुतो ऽस्य विष्णुपरता, आत्मत्वब्रह्मत्वादीनामग्न्यादावसम्भवात् । न केवलं स्मृतिसमाख्याप्रकरणबलाद्वैश्वानरो विष्णुरेवेति निश्चीयते, किन्तु यतः पुरुषसूक्ते पुरुषो यद्विधो ऽभिहितः तद्विधमेवैनं विष्णुं ऽमूर्धैवऽ; इत्यादिनाधीयते छन्दोगाः । अतः श्रुतिसमाख्यानादपि चशब्दः पुरुषसूक्तस्य विष्णुपरत्वं बहुप्रमाणसिद्धमिति द्योतयतीति सूत्रवृत्तिर्दर्शिता भवति ।

__________  
    
ब्ब्स्भ्_१,२।७।१५:  
सू - ॐ॥  
अत एव न देवता भूतं च । ब्ब्स्_१,२।२७ ।  
॥ ॐ॥  
अग्निवैश्वानरादिशब्दस्तेजसि भूते अग्निदेवतायां च प्रसिद्धो ऽप्यतः पूर्वोक्तहेतुत एवात्र न सा तच्चाभिधीयते ॥ २७ ॥  
    
ब्ब्स्भ्दीप्_१,२।७।१५:  
ननु वैश्वानरशब्दस्य देवताभूतयोः प्रसिद्धत्वादत्राप्यसौ तत्परः किं न स्यादित्याशङ्कां परिहरत्सूत्रमुपन्यस्यति - अत एवेति ॥ अत्र चशब्दस्य समुच्चयार्थत्वं यद्यपि तथापीत्यर्थत्वं चाश्रित्य सूत्रं व्याचष्टे - अग्नीति । समुदायैकवचनमेतत् । आदिशब्देन जातवेद आदिशब्दो गृह्यते । विद्यान्तरोपलक्षणयाग्निशब्दादिशब्दयोर्ग्रहणम् । न चाग्न्यादीत्यनेनैवोपलक्षणसम्भवात्किं शब्दद्वयग्रहणेनेति वाच्यम् । वैश्वानरशब्दस्येह विचार्यत्वेन अतिप्रसिद्धत्वादग्निशब्दस्य च ग्रहणोपपत्तेः । यद्वा - आदिशब्दस्योभयत्रान्वयेन अग्न्यादीति आधिभौतिकविद्यान्तरस्य वैश्वानरादीत्याध्यात्मिकविद्यान्तरस्योपलक्षणार्थमग्न्यादिवैश्वानरादिग्रहणम् । ऽतेजसि भूतेऽ; इति सामानाधिकरण्यम् । चः समुच्चये ऽप्रसिद्धःऽ; इत्यनेन पूर्वपक्षे प्रसिद्धत्वादिति युक्तिः सूचिता । सौत्रमतःशब्दमनूद्य व्याख्याति - अत इति । पूर्वोक्तेति । आत्मशब्दादितिहेतुत इत्यर्थः । न तत्र हेत्वन्तरं गवेषणीयमित्येवार्थः । ऽअत्रऽ; वैश्वानरविद्यायां विद्यान्तरे च ऽसाऽ; अग्निदेवता ऽतत्ऽ; तेजोभूतं प्रसिद्धिप्राधान्याभ्यां निर्देशव्यत्यासः । चशब्दः समुच्चये । अभिधीयते ऽतेनऽ; इति शेषः । वैश्वानरादिशब्देनेति तदर्थः । ऽअत्रऽ; इति पाठाभावे तदप्यध्याहार्यम् ।

__________  
    
ब्ब्स्भ्_१,२।७।१६:  
सू - ॐ॥  
साक्षादप्यविरोधं जैमिनिः । ब्ब्स्_१,२।२८ ।  
॥ ॐ॥  
नाग्न्यादयः शब्दा अग्न्यादिवाचकास्तथापि साक्षादेवानन्ययोगेन ब्रह्मवाचकैश्शब्दैः व्यवहारार्थमनभिज्ञानाच्च अन्यत्र व्यवहरन्तीत्यभ्युपगमे ऽविरोधं जैमिनिर्वक्ति ।  
    
ब्ब्स्भ्दीप्_१,२।७।१६:  
ननु लोके वेदे च अग्न्यादिपदानार्म् इशादन्यत्र व्यवहारप्रसिद्धिदर्शनात् तस्य च कारणान्तराभावात्तदन्यथानुपपत्त्यान्येषां वाट्च्वमङ्गीकार्यम् । अन्यथा तद्विरोधः स्यादित्याशङ्कां परिहरत्सूत्रमुपन्यस्य व्याचष्टे - साक्षादिति ॥ अत्र तथापीत्यपिशब्दव्याख्यानाद्यद्यपीति लभ्यते । अग्निशब्दः स्वपरः । अग्निशब्द एव आदिर्येषां ते ऽग्न्यादय इति विग्रहः । अपिरवधारणे ऽपीत्याशयेन साक्षादेवेत्युक्तम् । अर्थान्तराव्यवधानेनेत्यर्थः । फलितार्थमाह - अनन्येति ॥ शक्यरूपान्यसम्बन्धमन्तरेण मुख्यवृत्त्येत्यर्थः । यद्वा - तत्त्वप्रदीपरीत्यान्यत्र योगवृत्त्यभावेन ब्रह्मणि सम्यग्योगेनेत्यर्थः । ब्रह्मवाचकैरपीत्यपिशब्दान्वयः । ऽतैरग्न्यादिशब्दैःऽ; इति शेषः । ऽव्यवहारार्थंऽ; हानादिव्यवहारसिद्ध्यर्थं ऽअनभिज्ञानात्ऽ; मुख्यवाच्यज्ञानाभावात् । चशब्दो न केवलं व्यवहारार्थं किन्त्वनभिज्ञानाच्चेति समुच्चये । ऽअन्यत्रऽ; अग्न्यादिषु तान् तत्र व्यवहरन्ति ज्ञानिनो ऽज्ञानिनश्चेति क्रमेण शेषः । ऽइत्यभ्युपगमेऽ; इति निमित्तसप्तमी । एवमङ्गीकारात् ऽअवरिधंऽ; ज्ञान्यज्ञानिव्यवहारविरोधाभावं जैमिनिराचार्यो वक्तीत्यर्थः । ऽयत्नानवसरःऽ; इत्युक्तेर्वक्तीत्युक्तम् । अनेनाग्न्यादिशब्दाः नाग्न्यादिवाचकाः, किन्तु ब्रह्मवाचका एव। तथापि नान्यत्र प्रसिद्धिविरोधः । न वान्यथानुपपत्यान्येषां वाच्यत्वं कल्प्यम् । कुतः? यतो वाच्यार्थधीव्यवहितं लक्षणादिकं विना साक्षान्मुख्यवृत्त्यापि ब्रह्मवाचकानग्न्यादिशब्दान् मुख्यार्थज्ञानिनः अजामिलचरमतनये नारायणशब्दमिव हानादिसिद्ध्यर्थं तदज्ञानिनस्त्वनभिज्ञानादेव तान् ज्वलनादिषु व्यवहरन्तीत्यभ्युपगमेनान्यत्राविरोधं व्यवहारविरोधाभावं प्रसिद्धिविलोपाभावं वक्त्यस्य इति सूत्रार्थ उक्तो भवति ॥

__________  
    
ब्ब्स्भ्_१,२।७।१७:  
व्यासचित्तस्थिताकाशादवच्छिन्नानि कानिचित् ।  
अन्ये व्यवहरन्त्येतान्यूरीकृत्य गृहादिवत् ॥  
इति स्कान्दवचनान्न मतानां परस्परविरोधः ॥ २८ ॥  
    
ब्ब्स्भ्दीप्_१,२।७।१७:  
ननु जैमिन्यादिमतानां भगवन्मताविरोधित्वे जैमिन्यादिग्रहणवैयर्थ्यात् तद्विरोधित्वे वा कथं विरुद्धराद्धान्तेन परिहार इत्यत आह - व्यासेति ॥ व्यासचित्तस्थितं मतापरपर्यायं ज्ञानाख्यमहाकाशमपेक्ष्य गृहाद्यवच्छिन्नाकाशवत् ऽअवच्छिन्नानिऽ; विविक्तानि परिमितविषयाणि कानिचिदेतानि मतान्यूरीकृत्य ऽअन्येऽ; केचन जैमिन्याद्याः व्यवहरन्तीत्यर्थः । यथोक्तं सत्तर्कदीपावल्याम् - आकाशवद्व्याप्तत्वात्प्रकाशमानत्वाच्च व्यासचित्तस्थितमताख्याकाशात् ऽअवच्छिन्नानिऽ; स्वस्वमत्या विविक्तानि तानि मतानि इदं मदीयं इदं मदीयं इत्यूरीकृत्यान्ये व्यवहरन्ति । यथा गृहनगरादिभिराकाशप्रदेशानवच्छिद्यायं मदीयः प्रदेशो ऽयं मदीयः प्रदेश इति जनाः व्यवहरन्तीति । मतानामिति बहुवचनं वक्ष्यमाणमतविवक्षया । तथा च जैमिन्यादिमतानां व्यासमतेन परस्परं चाविरोध इत्यर्थः ।

__________  
    
ब्ब्स्भ्_१,२।७।१८:  
सू - ॐ॥  
अभिव्यक्तेरित्याश्मरथ्यः । ब्ब्स्_१,२।२९ ।  
॥ ॐ॥  
तत्र तत्र प्रसिद्धावप्यग्न्यादिषु ब्रह्मणो ऽभिव्यक्तेरग्न्यादिसूक्तनियम इत्याश्मरथ्यः ॥ २९ ॥  
    
ब्ब्स्भ्दीप्_१,२।७।१८:  
ननु लौकिकप्रसिद्धेरज्ञानादिमूलत्वेनान्यथोपपत्तावपि वैदिकाग्न्यादिसूक्तमन्त्रादिप्रसिद्ध्यन्यथानुपपत्त्याग्न्यादीनां सूक्तादिगताग्न्यादिशब्दवाच्यत्वं स्यात्, तत्राज्ञानादिमूलकत्वकल्पनायोगेनान्यथोपपत्त्यभावात् । नापि व्यवहारार्थत्वेन अन्यथोपपत्तिः, अनादित्वादित्याशङ्कां परिहरत्सूत्रं पठति - अभिव्यक्तेरिति ॥ अत्र पूर्वस्मादपिरनुवर्तनीयः । तच्छब्दश्चानुवृत्तो ऽनेकधा विपरिणेतव्य इत्याशयेन तद्व्याचष्टे - तत्रेति । ऽतत्र तत्रऽ; सूक्तादौ तस्य ब्रह्मण एव ऽप्रसिद्धावपिऽ; प्रतिपाद्यत्वे ऽपि अग्न्यादीनामप्रतिपाद्यत्वे ऽपीत्यर्थः । अग्न्यादिष्विति सावधारणम् । सूत्रे अविरोधमिति अनुषक्तपदतात्पर्यमाह - अग्न्यादीति । आदिशब्दः उभयत्र योज्यः । युज्यत इति वक्तीति शेषः । अनेनापि - तत्तत्सूक्तादौ ब्रह्मण एव प्रतिपाद्यत्वे ऽपि अग्निवाय्वादीनामप्रतिपाद्यत्वे ऽपि अविरोधः । अग्न्यादिसूक्तनियमः इदमग्निसूक्तम् इदं वायुसूक्तम् इति सूक्तनियमः, इयमग्निविद्या इयं वायुविद्येति विद्यानियमश्च युज्यते । कथम्? तैरग्न्यादिसूक्तादिभिस्तस्य ब्रह्मणस्तस्यामुपास्तौ कृतायां तत्राग्न्यादिष्वेव तस्य ब्रह्मणः ऽअभिऽ; स्वेच्छयाभिव्यक्तिनियमात्तदभिप्रायेण तत्प्रसिद्धेरुपपत्तेरित्येवं वैदिकाग्न्यादिसूक्तादिप्रसिद्ध्यविरोधमाश्मरथ्याचार्यो वक्तीति सूत्रार्थ उक्तो भवति ॥

__________  
    
ब्ब्स्भ्_१,२।७।१९:  
सू - ॐ॥  
अनुस्मृतेर्बादरिः । ब्ब्स्_१,२।३० ।  
॥ ॐ॥  
तत्र तत्रोक्तस्य विष्णोरग्न्यादिष्वनुस्मर्यमाणत्वात्तन्नियम इति बादरिः ॥ ३० ॥  
    
ब्ब्स्भ्दीप्_१,२।७।१९:  
प्रकारान्तरेण सूक्तादिनियमस्यान्यथोपपत्तिं कथयत्सूत्रमुपन्यस्य व्याचष्टे - अनुस्मृतेरिति ॥ अत्र पूर्ववदध्याहारादिः । ऽतत्र तत्रऽ; अग्न्यादिविद्यासु । सूत्रे ऽविरोधमित्यनुषक्तपदतात्पर्यमाह - तन्नियम इति ॥ अनेनापि - विष्णोरेव अग्न्यादिविद्याप्रतिपाद्यत्वे ऽपि यतस्तस्याग्न्यादिविद्यासु उक्तस्य विष्णोस्तैस्तत्तत्सूक्ताद्युपासकैस्तत्राग्न्यादिष्वेव ऽअनुस्मृतेःऽ; अनुस्मर्तव्यत्वात् प्रतिपत्तव्यत्वात् अविरोधस्तन्नियमः अग्न्यादिसूक्तादिव्यवस्था युज्यते । अतो नैतदन्यथानुपपत्त्यान्येषां वाच्यत्वं कल्प्यमिति सूक्तादिप्रसिद्ध्यविरोधं ऽबादरिःऽ; बादरात्मजः शुकाचार्यो वक्तीति सूत्रवृत्तिर्दर्शिता भवति ।

__________  
    
ब्ब्स्भ्_१,२।७।२०:  
सू - ॐ॥  
सम्पत्तेरिति जैमिनिस्तथा हि दर्शयति । ब्ब्स्_१,२।३१ ।  
॥ ॐ॥  
साक्षादप्यविरोधं वदन् जैमिनिः सूक्तादिनियममग्न्यादिसम्प्राप्त्या मन्यते ॥  
    
ब्ब्स्भ्दीप्_१,२।७।२०:  
रीत्यन्तरेण सूक्तादिनियमस्यान्यथोपपत्तिं कथयत्सूत्रमुपन्यस्यति - सम्पत्तेरिति ॥ जैमिनिमतस्य पूर्वमुपन्यस्तत्वात्किमर्थं पुनर्वचनमिति मन्दाशङ्कानिरासाय उभयान्वयीति शब्दपरामृष्टपूर्वोक्तानुवादेन विषयभेदं दर्शयन् सूत्रं व्याचष्टे - साक्षादिति ॥ अग्न्यादिशब्दानां मुख्यतो ब्रह्मवाचकत्वे ऽपि ऽअविरोधंऽ; लौकिकव्यवहारविरोधाभावं वदन्नित्यर्थः । अत्राप्यनुवृत्तस्य अविरोधमित्यस्यार्थमाह - सूक्तादीति ॥ नियमो व्यवस्था । सम्प्राप्त्या निमित्तभूतयेति शेषः ।

__________  
    
ब्ब्स्भ्_१,२।७।२१:  
ऽतं तथा यथोपासते तदेव भवतिऽ; इति दर्शयति ॥ ३१ ॥  
    
ब्ब्स्भ्दीप्_१,२।७।२१:  
नन्वग्न्यादिषु भगवदुपास्तौ अग्न्यादिप्राप्तिर्भवतीत्येतत्कुत इत्यतः सूत्रसूचितां श्रुतिमुदाहरति - तमिति ॥ ऽतंऽ; परमात्मानं येन येन प्रकारेण उपासते अधिकारिणः तेन प्रकारेण तदेव रूपं ऽभवतिऽ; प्राप्नुवन्तीत्यर्थः । तत्त्वप्रदीपे ऽपि ऽयादृशो भावितस्त्वीशस्तादृशो जीव आभवेत्ऽ; इति तृतीयतात्पर्योक्तेः ऽतदेव भवतिऽ; तथैव भवति । यत्प्रकारेणोपास्ते तत्प्रकारेण भवतीत्ययमेवार्थ उक्तः । तत्त्वप्रदीपकारपक्षे उपासते इत्येकवचनं धात्वन्तरमेतत् । अनेन यतो ऽग्न्यादिसूक्तादिषु मुख्यतः परब्रह्मण एव प्रतिपाद्यत्वे ऽप्यविरोधः, सूक्तादिनियमो युज्यते । अतः न तदन्यथानुपपत्त्यान्येषां वाच्यत्वं मन्तव्यम् । कथमिदं युज्यते? तैरग्न्यादिषु भगवदुपासकानाम् अग्न्यादिसम्पत्तेः प्राप्तेः । न च तदसिद्धिः । ऽहिऽ; यस्मात्तमिति प्रसिद्धा श्रुतिः । ऽतथाऽ; अग्न्याद्यधिकरणकोपास्त्या अग्न्यादिप्राप्तिर्भवतीति ऽदर्शयतिऽ; प्रतिपादयति । साक्षादिति लौकिकव्यवहारे ऽविरोधं वदन् जैमिनिः सूत्रेषु ऽअविरोधम्ऽ; अनियमाख्यविरोधाभावं नियमं ऽमन्यतेऽ; वर्णयतीति सूत्रार्थ उक्तो भवति । यद्यप्युत्तरसूत्रद्वये साधकव्यापारोक्तेरल्पाक्षरत्वाच्च दृष्टेरिति वाच्यम्, न त्वभिव्यक्तेरिति, तस्यार् इश्वरव्यापारत्वात् । तथाप्यभिव्यक्तिं विना दृष्टेरयोगात्तद्ग्रहणेनोभयलाभात्प्राधान्यादीश्वरव्यापार एवोक्तः । यद्यप्यनुस्मृतिशब्दितोपास्त्यनन्तरमभिव्यक्तेः तदनन्तरं तत्सम्पत्तेः प्रथममनुस्मृतेरिति वक्तव्यम् । तथाप्यभिव्यक्तिसम्पत्युभयानन्तरमप्युपास्तिः कार्येति दर्शयितुमनुस्मृतेर्मध्ये निवेश इति द्रष्टव्यम् । यद्यपि ऋग्भाष्ये - पृथग्रूपाणि विष्णोस्तु देवातान्तरगाणि तु ।  
अग्न्यादिशब्दवाच्यानि नाम्ना सूक्तभिदा भवेत् ॥  
इत्यग्न्याद्यन्तर्गतविष्णुवाचकाग्न्यादिशब्दयोगः सूक्तस्य व्यवस्थापक उक्तः । तथा चाग्न्यादिशब्दास्तत्तत्सूक्तानि च अग्न्यादिगतब्रह्मरूपेष्वेव मुख्यानि । एवं बहिर्गतरूपेषु च अतीतानागतवर्तमानाग्न्यादिसूक्तोपासकैरग्न्यादिगतत्वेन अनुस्मर्तव्यत्वं वा सम्प्राप्तिर्वा तत्तत्सूक्तव्यवस्थापकमित्यनुष्ठानविशेषोपयोगितया सौरसावित्रवामनविष्ण्वादिसूक्तादिव्यवस्थार्थं च व्यवस्थापकान्तरमुक्तमित्यविरोधः । लौकिकवैदिकव्यवहारयोरग्न्यादावुपचरितत्वबीजं तु तयोस्तत्र मुख्यत्वाङ्गीकारे ऽतथा दृष्ट्युपदेशात्ऽ; इत्यनेन सूचित ऽसर्वनामऽ; इत्यादिश्रुतिविरोधादिरूपप्रागुक्तानुपपत्तिरिति टीकायामेवोक्तम् ।

__________  
    
ब्ब्स्भ्_१,२।७।२२:  
न ह्यन्योपासको ऽन्यं प्राप्नुत इति युज्यत इत्यत आह -   
सू - ॐ॥  
आमनन्ति चैनमस्मिन् । ब्ब्स्_१,२।३२ ।  
॥ ॐ॥  
एनं विष्णुमस्मिन्नग्न्यादावामनन्ति ।  
    
ब्ब्स्भ्दीप्_१,२।७।२२:  
यदुक्तमग्न्यादिसूक्तादिभिः ब्रह्मोपासकस्याग्न्यादिप्राप्तिर्भवतीति तच्छ्रुत्युक्तमपि न युक्तम् । ऽमद्भक्ता यान्ति मामपिऽ; इत्यादेरन्योपासकस्यान्यप्राप्तेरयोगात् । ऽश्रुतोपनिषत्कगत्यभिधानात्ऽ; इत्यादौ तदनभ्युपगमाच्चेति भावेनाशङ्क्य तत्परिहारतया सूत्रमवतार्य व्याचष्टे - न हीति ॥ टीकायामाशङ्क्यावतार्येत्यन्वयः । शङ्कारूपसूत्रावतारिकां प्रदर्श्येत्यर्थः । ऽहिऽ; यस्मादन्योपासको ऽन्यं प्राप्नुत इत्येतत्प्रमाणविरोधान्न युज्यते । तस्मादुक्तमयुक्तमित्यर्थः । एनमित्यनुवादेन विष्णुमिति व्याकृतम् । अस्मिन्नित्यस्य व्याख्यानमग्न्यादाविति । ऽआमनन्तिऽ; प्रतिपादयन्ति श्रुतय इति शेषः । चशब्दः विष्णूपासकस्याग्न्यादिप्राप्तिरयुक्तेति पूर्वपक्षिशङ्काव्यावर्तकः । तेन सिद्धान्तिप्रतिज्ञा, अग्न्यादिप्राप्तिपदेन तदन्तर्गतभगवत्प्राप्तेरेव विवक्षितत्वादिति साक्षाद्धेतुश्च सूचितः । तत्त्वप्रदीपे तु - न केवलमेकत्रैवामनन्ति पठन्ति वाजसनेयाः, किन्त्वन्यत्र ऽस यश्चायमस्मिन्ऽ; इत्यादौ, एवमन्ये आमनन्ति ऽय एष एतस्मिन्ऽ; इत्यादौ, अन्ये चामनन्ति ऽएतस्याम्ऽ; इत्यादौ, अन्ये च ऽतत्सृष्ट्वाऽ; । तदेवानुप्राविशत् इत्यादौ । स्मरन्ति च स्मृतिकर्तारः ऽयच्चन्द्रमसि यच्चाग्नौऽ; इत्यादीनि । समुच्चयार्थश्चशब्द इत्युक्तम् ।

__________  
    
ब्ब्स्भ्_१,२।७।२३:  
ऽयो ऽग्नौ तिष्ठन्ऽ; (बृ। ५-७-५।) ऽय एष एतस्मिन्नग्नौ तेजोमयो ऽमृतमयः पुरुषःऽ; (बृ। ४-५-३।) इत्यादिना ॥ ३२ ॥  
॥ इति वैश्वानराधिकरणम् ॥ ७ ॥  
इति श्रीमदानन्दतीर्थभगवत्पादाचार्यविरचिते   
ब्रह्मसूत्रभाष्ये प्रथमाध्यायस्य   
द्वितीयः पादः ॥ ॐ ॥  
    
ब्ब्स्भ्दीप्_१,२।७।२३:  
ताः श्रुतीः दर्शयति - य इति ॥ ऽयो ऽग्नौ तिष्ठन्ऽ; इत्येकं वाजसनेयं वाक्यम् । ऽय एषःऽ; इत्यपरं छान्दोग्यवाक्यम् । उभयत्र यच्छब्दस्य तत्रत्यतच्छब्देनान्वयः । ऽतेजोमयःऽ; तेजोरूपः ऽअमृतमयःऽ; नित्यात्मा । आदिशब्देन ऽएतमग्नावध्वर्यवःऽ; इत्यादिकं गृह्यते । इत्यादिना आमनन्तीत्यन्वयः । अनेन - न विष्णूपासकस्याग्न्यादिप्राप्त्युकितिरयुक्ता । कुतः? अग्न्यादिप्राप्तिपदेन तदन्तर्गतभगवत्प्राप्तेर्विवक्षितत्वात् । न च विष्णोरग्न्याद्यन्तर्गतत्वासिद्धिः । यत ऽएनंऽ; विष्णुं ऽअस्मिन्ऽ; अग्न्यादौ आमनन्ति श्रुतयो ऽत इति सूत्रार्थ उक्तो भवति ।  
॥ इति वैश्वानराधिकरणम् ॥ ७ ॥

इति श्रीमत्परमहंसपरिव्राजकाचार्याणां सर्वतन्त्रस्वतन्त्राणां   
श्रीमद्रघुनाथतीर्थपूज्यपादानां शिष्येण श्रीमज्जगन्नाथयतिना कृतायां   
श्रीमद्ब्रह्मसूत्रभाष्यदीपिकायां   
प्रथमाध्यायस्य द्वितीयः पादः ॥ ॐ ॥

