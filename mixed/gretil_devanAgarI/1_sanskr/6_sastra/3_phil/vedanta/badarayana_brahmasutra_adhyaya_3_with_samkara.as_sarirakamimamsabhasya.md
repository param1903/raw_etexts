---
title: 'Badarayana: Brahmasutra, Adhyaya 3, with Samkara''s Sarirakamimamsabhasya'

---
## Intro
  
  
  
  
Badarayana: Brahmasutra, Adhyaya 3, with Samkara's Sarirakamimamsabhasya  
  
  
  
  
  
Badarayana: Brahmasutra, Adhyaya 3  
with Samkara's Sarirakamimamsabhasya  
  
  
Input by members of the Sansknet project  
(www.sansknet.org)  
  
  
This GRETIL version has been converted from a custom Devanagari encoding.  
Therefore, word boundaries are usually not marked by blanks.  
These and other irregularities cannot be standardized at present.  
  
  
THE TEXT IS NOT PROOF-READ!  
  
  
REFERENCE SYSTEM:  
BBs_n,n.n = Badarayana-Brahmasutra_Adhyaya,Pada.Sutra  
  
  
  
  


## पाठः
  
  
  
  
  
  
  
अथ तृतीयो ऽध्यायः   ।  
  
तृतीये साधनाख्याध्याये प्रथमपादे गत्यागतिचिन्ता-वैराग्यनिरूपणविचारश्च  
  
  
१ तदनन्तरप्रतिपत्त्यधिकरणम्   । सू। १-७  
  
तदन्तरप्रतिपत्तौ रंहति सम्परिष्वक्तः प्रश्ननिरूपणाभ्याम्  । ब्ब्स्_३,१।१ ।  
  
द्वितीये ऽध्याये स्मृतिन्यायविरोधो वेदान्तविहिते ब्रह्मदर्शने परिहृतः  ।  
परपक्षाणां चानपेक्षत्वं प्रपञ्चितम्  ।  
श्रुतिविप्रतिषेधश्च परिहृतः  ।  
तत्र च जीवव्यतिरिक्तानि तत्त्वानि जीवोपकरणानि ब्रह्मणो जायन्त इत्युक्तम्  ।  
अथेदानीमुपकरणोपहितस्य जीवस्य संसारगतिप्रकारस्तदवस्थान्तराणि ब्रह्मसतत्त्वं विद्याभेदाभेदौ गुणोपसंहारानुपसंहारौ सम्यग्दर्शनात्पुरुषार्थसिद्धिः सम्यग्दर्शनोपायविधिप्रभेदो मुक्तिफलानियमश्चेत्येतदर्थजातं तृतीये ऽध्याये निरूपयिष्यते प्रसङ्गागतं च किमप्यन्यत्  ।  
तत्र प्रथमे तावत्पादे पञ्चाग्निविद्यामाश्रित्य संसारगतिप्रभेदः प्रदर्श्यते वैराग्यहेतोः  ।  
ऽतस्माज्जुगुप्सेत्ऽ इति चान्ते श्रवणात्  ।  
जीवोमुख्यप्राणसचिवः सेन्द्रियः समनस्को ऽविद्याकर्मपूर्वप्रज्ञापरिग्रहः पूर्वदेहं विहाय देहान्तरं प्रतिपद्यत इत्येतदवगतम्  ।  
ऽअथैनमेते प्राणा अभिसमायन्तिऽ इत्येवमादेः ऽअन्यन्नवतरं कल्याणतरं रूपं कुरुतेऽ (बृ। ४।४।१।४) इत्येवमन्तात्संसारप्रकरणस्थाच्छब्दात्  ।  
धर्माधर्मफलोपभोगसम्भवाच्च  ।  
स किं देहः बीजैर्भूतसूक्ष्मैरसम्परिष्वक्तो गच्छत्याहोस्वित्सम्परिष्वक्त इति चिन्त्यते  ।  
किं तावत्प्राप्तम्  ।  
असम्परिष्वक्त इति  ।  
कुतः करणोपादानवद्भूतोपादानस्याश्रुतत्वात्  ।  
ऽस एतास्तेजोमात्राः समभ्याददानःऽ (बृ। ४।४।१) इति ह्यत्र तेजोमात्राशब्देन करणानामुपादानं सङ्कीर्तयति  ।  
वाक्यशेषे चक्षुरादिसङ्कीर्तनात्  ।  
नैवं भूतमात्रोपादानसङ्कीर्तनमस्ति  ।  
सुलभाश्च सर्वत्र भूतमात्राः  ।  
यत्रैव देह आरब्धव्यस्तत्रैव सन्ति ततश्च तासां नयनं निष्प्रयोजनम्  ।  
तस्मादसम्परिष्वक्तो यातीति  ।  
एवं प्राप्ते पठत्याचार्यः - तदन्तरप्रतिपत्तौ रंहति सम्परिष्वक्त इति  ।  
तदन्तरप्रतिपत्तौ देहान्तरप्रतिपत्तौ देहबीजभूतैर्सूक्ष्मैः सम्परिष्वक्तो रंहति गच्छतीत्यवगन्तव्यम्  ।  
कुतः - प्रश् ननिरूपणाभ्याम्  ।  
तथाहि प्रश् नः - ऽवेत्थ यथा पञ्चम्यामाहुतावापः पुरुषवचसो भवन्तिऽ (छा। ५।३।३) इति  ।  
निरूपणं च प्रतिवचनं द्युपर्जन्यपृथिवीपुरुषयोषित्सु पञ्चस्वग्निषु श्रद्धासोमवृष्ट्यन्नरेतोरूपाः पञ्चाहुतिर्दर्शयित्वा ऽइति तु पञ्चम्यामाहुतावापः पुरुषवचसो भवन्तिऽ (छा। ५।९।१) इति  ।  
तस्मादद्भिः परिवेष्टितो जीवो रंहति व्रजतीति गम्यते  ।  
  
नन्वन्या श्रुतिर्जलूकावत्पूर्वदेहं न मुञ्चति यावन्न देहान्तरमाक्रमतीति दर्शयति- ऽतद्यथा तृणजलायुकाऽ (बृ। ४।४।३) इति  ।  
  
तत्राप्यप्परिवेष्टितस्यैव जीवस्य कर्मोपस्थापितप्रतिपत्तव्यदेहविषयभावनादीर्घीभावमात्रं जलूकस्योपमीयत इत्यव्रोधः  ।  
एवं श्रुत्युक्ते देहान्तरप्रतिपत्तिप्रकारे सति याः पुरुषमतिप्रभवाः कल्पना व्यापिनां करणानामात्मनश्च देहान्तरप्रतिपत्तौ कर्मलशाद्वृत्तिलाभस्तत्र भवति  ।  
केवलस्यैवात्मनो वृत्तिलाभस्तत्र भवति  ।  
इन्द्रियाणि तु देहवदभिनवान्येव तत्र तत्र भोगस्थान उत्पद्यन्ते  ।  
मन एव वा केवलं भोगस्थानमभिप्रतिष्ठेत  ।  
जीव एवोत्प्लुत्य देहाद्देहान्तरं प्रतिपद्यते शुक इव वृक्षाद्वृक्षान्तरम्  ।  
इत्येवमाद्याः सर्वा एवानादर्तव्याः श्रुतिविरोधात्   ॥ १ ॥  
  
  
  
ड़्न्: दर्शनोपायाः सन्न्यासादयः   ।  
प्रसङ्गगतं देहात्मदूषणम्   ।  
पञ्चसु द्युपर्जन्यपृथिवीपुरुषयोषित्स्वग्निध्यानं पञ्चाग्निविद्या   ।  
कर्म धर्माधर्माख्यं, पूर्वप्रज्ञा जन्मान्तरसंस्कारः   ।  
भावनाया दीर्घीभावो भाविदेहविषयत्वम्   ।  
केवलेति सौगतकल्पनम्   ।  
मन इति वैशेषिककल्पनम्   ।  
जीव इति दिगम्बरकल्पनम्    ।  
लोकायतकल्पनामाद्यग्रहणेन सङ्गृह्यति   ।  
  
___________________________________________________________________________________________  
  
  
ननूदाहृताभ्यां प्रश् नप्रतिवचनाभ्यां केवलाभिरद्भिः सम्परिष्वक्तो रंहतीति प्राप्नोति  ।  
अपशब्दश्रवणसामर्थ्यात्  ।  
तत्र कथं सामान्येन प्रतिज्ञायते सर्वैरेव भूतसूक्ष्मैः सम्परिष्वक्तो रंहतीति  ।  
अत उत्तरं पठति-  
  
  
त्र्यात्मकत्वात् तु भूयस्त्वात्  । ब्ब्स्_३,१।२ ।  
  
तुशब्देन चोदितामाशङ्कमुच्छिनत्ति  ।  
त्र्यात्मिका ह्यापस्त्रिवृत्करणश्रुतेः  ।  
तास्वारम्भिकास्वाभ्युपगतास्वितरदपि भूतद्वयमवश्यमभ्युपगन्तव्यं भवति  ।  
त्र्यात्मकश्च देहस्त्रयाणामपि तेजोबन्नानां तस्मिन्कार्योपलब्धेः  ।  
पुनश्च त्र्यात्मकस्त्रिधातुत्वात्त्रिभिर्वातपित्तश्लेष्माभिः  ।  
न स भूतान्तराणि प्रत्याख्याय केवलाभिरद्भिरारब्धुं शक्यते  ।  
तस्माद्भूयस्त्वापेक्षो ऽयमापः पुरुषवचस इति  ।  
प्रश् नप्रतिवचनयोरप्शब्दो न कैवल्यापेक्षः  ।  
सर्वदेहेषु हि रसलोहितादिद्रवद्रव्यभूयस्त्वं दृश्यते  ।  
  
ननु पार्थिवो धातुर्भूयिष्ठो देहेषूपलक्ष्यते  ।  
  
नैष दोषः  ।  
इतरापेक्षयाप्यपा बाहुल्यं भविष्यति  ।  
दृश्यते च शुक्रशोणितलक्षणे ऽपि देहबीजे द्रवबाहुल्यम्  ।  
कर्म च निमित्तकारणं देहान्तरारम्भे  ।  
कर्माणि चाग्निहोत्रादीनि सोमाज्यपयःप्रभृतिद्रवद्रव्यव्यपाश्रयाणि  ।  
कर्मसमवायिश्चापः श्रद्धाशब्दोदिताः सह कर्मभिर्द्युलोकाख्ये ऽग्नौ हूयन्त इति वक्ष्यति  ।  
तस्मादप्यपां बाहुल्यप्रसिद्धिः  ।  
बाहुल्याच्चाप्शब्देन सर्वेषामेव देहबीजानां भूतसूक्ष्माणामुपादानमिति निरवद्यम्   ॥ २ ॥  
  
  
  
____________________________________________________________________________________________  
  
प्राणगतेश् च  । ब्ब्स्_३,१।३ ।  
  
प्राणानां च देहान्तरप्रतिपत्तौ गतिः श्राव्यते-  ऽतमुत्क्रामन्तं प्राणो ऽनूत्क्रामति प्राणमनूत्क्रामन्तं सर्वे प्राणा अनूत्क्रामन्तिऽ (बृ। ४।४।२) इत्यादिश्रुतिभिः  ।  
सा च प्राणानां गतिर्नाश्रयमन्तरेण सम्भवतीत्यतः प्राणगतिप्रयुक्ता तदाश्रयभूतानामपापमपि भूतान्तरोपसृष्टानां गतिरवगम्यते  ।  
नहि निराश्रयाः प्राणाः क्वचिद्गच्छन्ति तिष्ठन्ति वा जीवतो दर्शनात्   ॥ ३ ॥  
  
  
  
____________________________________________________________________________________________  
  
अग्न्यादिगतिश्रुतेर् इति चेन् न भाक्तत्वात्  । ब्ब्स्_३,१।४ ।  
  
स्यादेतत्  ।  
नैव प्राणा देहान्तरप्रतिपत्तौ सह जीवेन गच्छन्ति अग्न्यादिगतिश्रुतेः  ।  
तथाहि श्रुतिर्मरणकाले वागादयः प्राणा अग्न्यादीन्देवागच्छतीति दर्शयति- ऽयत्रास्य पुरुषस्य मृतस्याग्निं वागप्येति वातं प्राणःऽ (बृ। ३।२।१३) इत्यादिनेति चेत्  ।  
  
न  ।  
भाक्तत्वात्  ।  
वागादीनामग्न्यादिगतिश्रुतिर्गौणी केशेषु चादर्शनात्  ।  
ऽओषधीर्लोमानि वनस्पतीन्केशाःऽ (बृ। ३।२।१३) इति हि तत्राम्नायते  ।  
नहि लोमानि केशाश्चोत्प्लुत्यौषधीर्वनस्पतींश्च गच्छन्तीति सम्भवति  ।  
नच जीवस्य प्राणोपाधिप्रत्याख्याने गमनमवकल्प्यते  ।  
नापि प्राणैर्विना देहान्तर उपभोग उपपद्यते  ।  
विस्पष्टं च प्राणानां सह जीवेन गमनमन्यत्र श्रावितम्  ।  
अतो वागाद्यधिष्ठात्रीणामग्न्यादिदेवतानां वागाद्युपकारिणीनां मरणकाल उपकारनिवृत्तिमात्रमपेक्ष्य वागादयो ऽग्न्यादीन्गच्छन्तीत्युपचर्यते   ॥ ४ ॥  
  
  
  
  
ड़्न्: अन्यत्र तमुत्क्रामन्तमित्यादौ   ।  
  
____________________________________________________________________________________________  
  
प्रथमे ऽश्रवणाद् इति चेन् न ता एव ह्य् उपपत्तेः  । ब्ब्स्_३,१।५ ।  
  
स्यादेतत्  ।  
कथं पुनः ऽपञ्चम्यामाहुतावापः पुरुषवचसो भवन्तिऽ (छा। ५।३।३) इत्येतन्निर्धारयितुं पार्यते  ।  
यावता नैव प्रथमे ऽग्नावपां श्रवणमस्ति  ।  
इह हि द्युलोकप्रभृतयः पञ्चाग्नयः पञ्चानामाहुतीनामादारत्वेनाधीताः  ।  
तेषां च प्रमुखे ऽअसौ वाव लोको गौतमाग्निःऽ (छा। ५।४।१) इत्युपक्रम्य ऽतस्मिन्नेतस्मिन्नग्नौ देवाः श्रद्धां जुह्वतिऽ (छा। ५।४।२)  
  
इति श्रद्धा हौम्यद्रव्यत्वेनावेदिता  ।  
न तत्रापो हौम्यद्रव्यतया श्रुताः  ।  
यदि नाम पर्जन्यादिषूत्तरेषु चतुर्ष्वग्निष्वपां हौम्यद्रव्यता परिकल्प्येत परिकल्प्यतां नाम  ।  
तेषु होतव्यतयोपात्तानां सोमादीनामब्बहुलत्वोपपत्तेः  ।  
प्रथमे त्वग्नौ श्रुतां श्रद्धां परित्यज्याश्रुता आपः परिकल्प्यन्त इति साहसमेतत्  ।  
श्रद्धा च नाम प्रत्ययविशेषः प्रसिद्धिसामर्थ्यात्  ।  
तस्मादयुक्तः पञ्चम्याहुतावपां पुरुषभाव इति चेत्  ।  
  
नैष दोषः  ।  
यतस्तत्रापि प्रथमे ऽग्नौ ता एवापः श्रद्धाशब्देनाभिप्रेयन्ते  ।  
कुतः उपपत्तेः  ।  
एवंह्यादिमध्यावसानसङ्गानादनाकुलमेतदेकवाक्यमुपपद्यते  ।  
इतरथा पुनः पञ्चम्यामाहुतावपां पुरुषवचस्त्वप्रकारे पृष्टे प्रतिवचनावसरे प्रथमाहुतिस्थाने यद्यनपो हौम्यद्रव्यं श्रद्धां नामावतारयेत्ततो ऽन्यथा प्रश्नो ऽन्यथा प्रतिवचनमित्येकवाक्यता न स्यात्  ।  
ऽइति तु पञ्चम्यामाहुतावापः पुरुषवचसो भवन्तिऽ इति चोपसंहरन्नेतदेव दर्शयति  ।  
श्रद्धाकार्यं च सोमवृष्ट्यादि स्थूलीभवदब्बहुलं लक्ष्यते  ।  
सा च श्रद्धाया अप्त्वे युक्तिः  ।  
कारणानुरूपं हि कार्यं भवति  ।  
नच श्रद्धाख्यः प्रत्ययो मनसो जीवस्य वा धर्मः सन्धर्मिणो निष्कृष्य होमायोषादातुं शक्यते पश्वादिभ्य इव हृदयादीनित्याप एव श्रद्धाशब्दा भवेयुः  ।  
श्रद्धाशब्दश्चाप्सूपपद्यते, वैदिकप्रयोगदर्शनात् ऽश्रद्धा वा आपःऽ इति  ।  
तनुत्वं श्रद्धासारूप्यं गच्छन्त्य आपो देहबीजभूता इत्यतः श्रद्धाशब्दाः स्युः  ।  
यथा सिंहपराक्रमो नरः सिंहशब्दो भवति  ।  
श्रद्धापूर्वककर्मसमवायाच्चाप्सु श्रद्धाशब्द उपपद्यते, मञ्चशब्द इव पुरुषेषु  ।  
श्रद्धाहेतुत्वाच्च श्रद्धाशब्दोपपत्तिः ऽअपो हास्मै श्रद्धां सन्नमन्ते पुण्याय कर्मणेऽ इति श्रुतेः   ॥ ५ ॥  
  
  
  
  
ड़्न्: सङ्गानं तमुत्क्रामन्तमित्यादौ   ।  
  
अनपः अब्द्यो ऽन्यतः   ।  
  
अस्मै यजमानाय   ।  
सन्नमन्ते जनयन्ति   ।  
  
____________________________________________________________________________________________  
  
अश्रुतत्वाद् इति चेन् नेष्टादिकारिणां प्रतीतेः  । ब्ब्स्_३,१।६ ।  
  
अथापि स्यात्प्रतिवचनाभ्यां नामापः श्रद्धादिक्रमेण पञ्चम्यामाहुतौ पुरुषाकारं प्रतिपद्येरन्  ।  
नतु तत्सम्परिष्वक्ता जीवा रंहेयुः  ।  
अश्रुतत्वात्  ।  
नह्यत्रापामिव जीवानां श्रावयिता कश्चिच्छब्दो ऽस्ति  ।  
तस्माद्रंहति सम्परिष्वक्त इत्ययुक्तमिति चेत्  ।  
  
नैष दोषः  ।  
कुतः - इष्टादिकारिणां प्रतीतेः  ।  
ऽअथ य इमे ग्राम इष्टापूर्ते दत्तमित्युपासते ते धूममभिसम्भवन्तिऽ (छा। ५।१०।६) इत्युपक्रम्येष्टादिकारिणां धूमादिना पितृयाणेन पथा चन्द्रप्राप्तिं कथयति- ऽआकाशाच्चन्द्रमसमेष सोमो राजाऽ (छा। ५।१०।४) इति  ।  
त  एवेहापि प्रतीयन्ते ऽतस्मिन्नेतस्मिन्नग्नौ देवाः श्रद्धां जुह्वति तस्या आहुतेः सोमो राजा सम्भवतिऽ (छा। ५।४।२) इति श्रुतिसामान्यात्  ।  
तेषां चाग्निहोत्रादर्शपूर्णमासादिकर्मसाधनभूता दधिपयःप्रभृतयो द्रवद्रव्यभूयस्त्वात्प्रत्यक्षमेवापः सन्ति  ।  
तां आहवनीये हुताः सूक्ष्मा आहुत्यो ऽपूर्वरूपाः सत्यस्तानिष्टादिकारिण आश्रयन्ति  ।  
तेषां च शरीरं नैधनेन विधानेनान्त्ये ऽग्रावृत्विजो जुह्वति ऽअसौ स्वर्गाय लोकाय स्वाहाऽ इति  ।  
ततस्ताः श्रद्धापूर्वककर्मसमवायिन्य आहुतिमय्य आपो ऽपूर्वरूपाः सत्यस्तानिष्टादिकारिणो जीवान्परिवेष्टयामुं लोकं फलदानाय नयन्तीति यत्तदत्र जुहोतिनाभिधीयते- ऽश्रद्धां जुह्वतिऽ (बृ। ६।२।९) इति  ।  
तथाचाग्निहोत्रे षट्प्रश्नीनिर्वचनरूपेण वाक्यशेषेण ऽते वा एते आहुती हुते उत्क्रामतःऽ इत्येवमादिनाग्निहोत्राहुत्योः फलारम्भाय लोकान्तरप्राप्तिः प्रदर्शिता  ।  
तस्मादाहुतीमयीभिरद्भिः सम्परिष्वक्ता जीवा रंहन्ति स्वकर्मफलोपभोगायेति श्लिष्यते   ॥ ६ ॥  
  
  
  
ड़्न्: नैधनेन अन्त्येष्ट्याख्येन   ।  
  
असौ स्वर्गाय गच्छत्विति मन्त्रार्थः   ।  
  
____________________________________________________________________________________________  
  
  
कथं पुनरिदमिष्टादिकारिणां स्वकर्मफलोपभोगाय रंहणं प्रतिज्ञायते  ।  
यावता तेषां धूमप्रतीकेन वर्त्मना चन्द्रमसमधिरूढानामन्नभावं दर्शयति- ऽएष सोमो राजा तद्देवानामन्नं ते देवा भक्षयन्तिऽ (छा। ५।१०।४) इति ऽते चन्द्रं प्राप्यान्नं भवन्ति तांस्तत्र देवा यथा सोमं राजानमप्यायस्वापक्षीयस्वेत्येवमेनांस्तत्र भक्षयन्तिऽ (बृ। ६।२।१६) इति च समानविषयं श्रुत्यन्तरम्  ।  
नच व्याघ्रादिभिरिव देवैर्भक्ष्यमाणानामुपभोगः सम्भवतीति  ।  
अत उत्तरं पठति-  
  
  
भाक्तं वानात्मवित्त्वात् तथा हि दर्शयति  । ब्ब्स्_३,१।७ ।  
  
वाशब्दश्चोदितदोषव्यावर्तनार्थः  ।  
भाक्तमेषामन्नत्वं न मुख्यम्  ।  
मुख्ये ह्यन्नत्वे स्वर्गकामो यजेत                                                       इत्येवञ्जातीयकाधिकारश्रुतिरुपपध्येत  ।  
चन्द्रमण्डले चेदिष्टादिकारिणामुपभोगो न स्यात्किमर्थमधिकारिण इष्टाद्यायासबहुलं कर्म कुर्युः  ।  
अन्नशब्दश्चोपभोगहेतुत्वसामान्यादन्ने ऽप्युपचर्यमाणो दृश्यते  ।  
यथा विशो ऽन्नं राज्ञां पशवो ऽन्नं विशामिति  ।  
तस्मादिष्टस्त्रीपुत्रमित्रभृत्यादिभिरिव गुणभावोपगतैरिष्टादिकारिभिर्यत्सुखविहरणं देवानां तदैवेषां भक्षणमभिप्रेतं न मोदकादिवच्चर्वणं निगरणं वा  ।  
ऽन ह वै देवा अश्नन्ति न पिबन्त्येतदेवामृतं दृष्ट्वा तृप्यन्तिऽ (छा। ३।६।१) इति च देवानां चर्वणादिव्यापारं वारयति  ।  
तेषां चेष्टादिकारिणां देवान्प्रति गुणभावोपगतानामप्युपभोग उपपद्यते राजोपजीविनामिव परिजनानाम्  ।  
अनात्मवित्त्वाच्चेष्टादिकारिणां देवोपभोग्यभाव उपपद्यते  ।  
तथाहि श्रुतिरनात्मविदां देवोपभोग्यतां दर्शयति- ऽअथ यो ऽन्यां देवतामुपास्ते ऽन्यो ऽसावन्यो ऽहमस्मीति न स वेद यथा पशुरेवं स देवानाम्ऽ (बृ। १।४।१०) इति  ।  
स चास्मिन्नपि लोक इष्टादिभिः कर्मभिः प्रीमन्पशुवद्देवानामुपकरोतीति लोके तदुपजीवी तदादिष्टं फलमुपभुञ्जानः पशुवद्देवानामुपकरोतीति गम्यते ॥  
अनात्मवित्त्वात्तथाहि दर्शयतीत्यस्यापरा व्याख्या- अनात्मविदो ह्येते केवलकर्मिणैष्टादिकारिणो न ज्ञानकर्मसमुच्चयानुष्ठायिनः  ।  
पञ्चाग्निविद्यामिहात्मविद्येत्युपचरन्ति प्रकरणात्  ।  
पञ्चाग्निविज्ञानविहीनत्वाच्चेदमिष्टादिकारिणां गुणवादेनान्नत्वमुद्भाव्यते पञ्चाग्निविज्ञानप्रशंसायै  ।  
पञ्चाग्निविद्या हीह विधित्सिता  ।  
वाक्यतात्पर्यावगमात्  ।  
तथाहि श्रुत्यन्तरं चन्द्रमण्डले भोगसद्भावं दर्शयति- ऽस सोमलोके विभूतिमनुभूय पुनरावर्ततेऽ (प्र। ५।४) इति  ।  
तथान्यदपि श्रुत्यन्तरम् ऽअथ ये शतं पितृणां जितलोलोकानामानन्दाः स एकः कर्मदेवनामानन्दो ये कर्मणा देवत्वमभिसम्पद्यतेऽ (बृ। ४।३।३३) इतीष्टादिकारिणां देवैः संवसतां भोगप्राप्तिं दर्शयति  ।  
एवं भाक्तत्वादन्नभाववचनस्येष्टादिकारिणो ऽत्र जीवारंहन्तीति प्रतीयते  ।  
तस्माद्रंहति सम्परिष्वक्त इति युक्तमेवोक्तम्   ॥ ७ ॥  
  
  
  
  
ड़्न्: अधिक्रियते पुरुषो विधिना सम्बध्यते ऽनेनेत्यधिकारः फलकामना   ।  
  
यथा पशुर्भोग्य एवमज्ञः न भेदधीमान्देवानां भोग्य इत्यर्थः   ।  
  
____________________________________________________________________________________________  
  
२ कृतात्ययाधिकरणम्   । सू। ८-११  
  
कृतात्यये ऽनुशयवान् दृष्टस्मृतिभ्यां यथेतमनेवं च  । ब्ब्स्_३,१।८ ।  
  
इष्टादिकारिणां धूमादिना वर्त्मना चन्द्रमण्डलमधिरूढानां भुक्तभोगानां ततः प्रत्यवरोह आम्नायते- ऽतस्मिन्यावत्सम्पातमुषित्वाथैतमेवाध्वां पुनर्निवर्तन्ते तथेतम्ऽ (छा। ५।१०।५) इत्यारभ्य यावद्रमणीयचरणा ब्राह्मणादियोनिमापद्यन्ते कपूयचरणाः श्वादियोनिमिति  ।  
तत्रेदं विचार्यते- किं निरनुशया भुक्तकृत्स्नकर्माणो ऽवरोहन्त्याहोस्वित्सानुशया इति  ।  
किं तावत्प्राप्तम्  ।  
निरनुशया इति  ।  
कुतः - यावत्सम्पातमिति विशेषणात्  ।  
सम्पातशब्देनात्र कर्माशय उच्यते- सम्पतन्त्यनेनास्माल्लोकादमुं लोकं फलोपभोगायेति  ।  
यावत्सम्पातमुषित्वेति च कृत्स्नस्य तस्य कृतस्य तत्रैव भुक्ततां दर्शयति  ।  
तेषां यदा तत्पर्यवेतिऽ (बृ। ६।२।१६) इति च श्रुत्यन्तरेणैव एवार्थः प्रदर्श्यते  ।  
स्यादेतत्  ।  
यावदमुष्मिंल्लोक उपभोक्तव्यं कर्म तावदुपभुङ् क्त इति कल्पयिष्यामीति  ।  
नैवं कल्पयितुं शक्यते यत्किञ्चेत्यन्यत्र परामर्शात्  ।  
प्राप्यन्तं कर्मणस्तस्य यत्किञ्चेह करोत्ययम्  ।  
तस्माल्लोकात्पुनरैत्यस्मै लोकाय कर्मणे (बृ। ४।४।६) इति ह्यपरा श्रुतिर्यत्किञ्चेत्यविशेषपरामर्शेन कृत्स्नस्येह कृतस्य कर्मणस्तत्र क्षयितां दर्शयति  ।  
अपिच प्रायणमनारब्धफलस्य कर्मणो ऽभिव्यञ्जकम्  ।  
प्राक्प्रायणादारब्धफलेन कर्मणा प्रतिबद्धस्याभिव्यक्त्यनुपपत्तेः  ।  
तच्चाविशेषाद्यावत्किञ्चिदनारब्धफलं तस्य सर्वस्याभिव्यञ्जकम्  ।  
नहि साधारणे निमित्ते नैमित्तिकमसाधारणं भवितुमर्हति  ।  
न ह्यविशिष्टे प्रदीपसन्निधौ धटो ऽभिव्यज्यते न पट इत्युपपद्यते  ।  
तस्मान्निरनुशया अवरोहन्तीत्येवं प्राप्ते ब्रूमः कृतात्यये ऽनुशयवानिति   ।  
येन कर्मवृन्देन चन्द्रमसमारूढाः फलोपभोगाय तस्मिन्नुपभोगेन क्षीयते तेषां यदम्मयं शरीरं चन्द्रमस्युपभोगायारब्धं तदुपभोगक्षयदर्शनशोकाग्निसम्पर्कादिव च घृतकाठिन्यम्  ।  
ततः कृतात्यये कृतस्येष्टादेः कर्मणः फलोपभोगेनोपक्षये सति सानुशया एवेममवरोहन्ति  ।  
केन हेतुना  ।  
दृष्टस्मृतिभ्यामित्याह  ।  
तथाहि प्रत्यक्षा श्रुतिः सानुशयानामवरोहं दर्शयति- ऽतद्य इह रमणीयचरणा अभ्याशो ह यत्ते रमणीयां योनिमापद्येरन्ब्राह्मणयोनिं वा क्षत्रिययोनिं वा वैश्ययोनिं वाथ यैह क पूयचरणां अभ्याशो ह यत्ते कपूयां योनिमापद्येरञ्श्वयोनिं वा सूकरयोनिं वा चण्डालयोनिं वाऽ (छा। ५।१०।७) इति  ।  
चरणशब्देनानुशयः सूच्यत इति वर्णयिष्यति  ।  
दृष्टश्चायं जन्मनैव प्रतिपण्युच्चावचरूप उपभोगः प्रविभज्यमान  ।  
आकस्मिकत्वासम्भवादनुशयसद्भावं सूचयति, अभ्युदयप्रत्यवाययोः सुकृतदुष्कृतहेतुत्वस्य सामान्यतः शास्त्रेणावगमित्वात्  ।  
स्मृतिरपि ऽवर्णा आश्रमाश्च स्वकर्मनिष्ठाः प्रेत्य कर्मफलमनुभूय ततः शेषेण विशिष्टदेशजातिकुलरूपायुःश्रुतवृत्तसुखमेधसो जन्म प्रतिपद्यन्तेऽ इति सानुशयानामेवावरोहं दर्शयति - कः पुनरनुशयो नामेति  ।  
केचित्तावदाहुः - स्वर्गार्थस्य कर्मणो भुक्तफलस्यावशेषः कश्चिदनुशयो नाम भाण्डानुसारिस्नेहवत्  ।  
यथाहि स्नेहभाण्डं रिच्यमानं न सर्वात्मना रिच्यते भाण्डानुसार्येव कश्चित्स्नेहशेषो ऽवतिष्ठते तथानुशयो ऽपीति  ।  
  
ननु कार्यविरोधित्वाददृष्टस्य न भुक्तफलस्यावशेषावस्थानं न्याय्यम्  ।  
  
नायं दोषः  ।  
नहि सर्वात्मना भुक्तफलत्वं कर्मणः प्रतिजानीमहे  ।  
  
ननु निरवशेषकर्मफलोपभोगाय चन्द्रमण्डलमारूढः  ।  
बाढम्  ।  
तथापि स्वल्पकर्मावशेषमात्रेण तत्रावस्थातुं न लभ्यते  ।  
यथा किल कश्चित्सेवकः सकलैः सेवोपकरणै राजकुलमुपसृपश्चिरप्रवासात्परिक्षीणवहूपकरणश्छत्रपादुकादिमात्रावशेषो न राजकुले ऽवस्थातुं शक्नोति  ।  
एवमनुशयमात्रपरिग्रहो न चन्द्रमण्डलो ऽवस्थातुं शक्नोतीति  ।  
नचैतद्युक्तमिव  ।  
नहि स्वर्गस्थस्य कर्मणो भुक्तफलस्यावशेषानुवृत्तिरुपपद्यते कार्यविरोधित्वादित्युक्तम्  ।  
  
नन्वेतदयुक्तम्  ।  
न स्वर्गफलस्य कर्मणो निखिलस्य भुक्तफलत्वं भविष्यतीति  ।  
तदेतदपेशलम्  ।  
स्वर्गार्थं किल कर्म स्वर्गस्थस्यैव स्वर्गफलं निखिलं न जनयति स्वग्रच्युतस्यापि कञ्चित्फललेशं जनयतीति  ।  
न शब्दप्रमाणकामानीदृशी कल्पनावकल्पते  ।  
स्नेहभाण्डे तु स्नेहलेशानुवृत्तिर्दृष्टत्वादुपपद्यते  ।  
तथा सेवकस्योपकरणलेशानुवृत्तिश्च दृश्यते  ।  
नत्विह तथा स्वर्गफलस्य कर्मणो लेशानुवृत्तिर्दृश्यते नापि कल्पयितुं शक्यते स्वर्गफलत्वशास्त्रविरोधात्  ।  
अवश्यं चैतदेवं विज्ञेयम्  ।  
न स्वर्गफलस्येष्टादेः कर्मणो भाण्डानुसारिस्नेहवदेकदेशो ऽनुवर्तमानो ऽनुशय इति  ।  
यदिहि येन सुकृतेन कर्मणेष्टादिना स्वर्गमन्वभूवंस्तस्यैव कश्चिदेकदेशो ऽनुशयः कल्प्येत ततो रमणीय एवैको ऽनुशयः स्यान्न विपरीतः  ।  
तत्रेयमनुशयविभागश्रुतिरुपरुध्येत- ऽतद्य इह रमणीयचरणा, अथ कपूयचरणाःऽ (छा। ५।१०।७) इति  ।  
तस्मादामुष्मिकफले कर्मजात उपभुक्ते ऽवशिष्टमैहिकफलं कर्मान्तरजातमनुशयस्तद्वन्तऽवरोहन्तीति  ।  
यदुक्तं यत्किञ्चेत्यविशेषपरामर्शात्सर्वस्येह कृतस्य कर्मणः फलोपभोगेनान्तं प्राप्य निरनुशया अवरोहन्तीति  ।  
  
नैतदेवम्  ।  
अनुशयसद्भावस्यावगमितत्वात्  ।  
यत्किञ्चिदिह कृतमामुष्मिकफलं कर्मारब्धभोगं तत्सर्वं फलोपभोगेन क्षपयित्वेति गम्यते  ।  
यदप्युक्तं प्रायणमविशेषादनारब्धफलं कृत्स्नमेव कर्माभिव्यनक्ति तत्र केनचित्कर्मणामुष्मिंल्लोके फलमारभ्यते केनचिदस्मिन्नित्यत्वं प्रत्युक्तम्  ।  
अपिचकेन हेतुना प्रायणमनारब्धफलस्य कर्मणो ऽभिव्यञ्जकं प्रतिज्ञायत इति वक्तव्यम्  ।  
यथैव तर्हि प्राक्प्रयाणादारब्धफलेन कर्मणा प्रतिबद्धस्येतरस्य वृत्त्युद्भवानुपपत्तिरित्येवं प्रायणकाले ऽपि विरुद्धफलस्यानेकस्य कर्मणो युगपत्फलारम्भासम्भवाद्बलवता प्रतिबद्धस्य दुर्बलस्य वृत्त्युद्धवानुपपतितिरिति  ।  
नह्यनारब्धफलत्वसामान्येन जात्यन्तरोपभोग्यफलमप्यनेकं कर्मैकस्मिन्प्रायणे युगपदभिव्यक्तं सदेकां जातिमारभत इति शक्यं वक्तुं, प्रतिनियतफलत्वविरोधात्  ।  
नापि कस्यचित्कर्मणः प्रायणे ऽभिव्यक्तिः कस्यचिदुच्छेद इति शक्यते वक्तुम्  ।  
ऐकान्तिकफलत्वविरोधात्  ।  
नहि प्रायश्चित्तादिभिर्हेतुभिर्विना कर्मणामुच्छेदः सम्भाव्यते  ।  
स्मृतिरपि विरुद्धफलेन कर्मणा प्रतिबद्धस्य कर्मान्तरस्य चिरमवस्थानं दर्शयति- ऽकदाचित्सुकृतं कर्म कूचस्थमिह तिष्ठति ॥  
मज्जमानस्य संसारे यावद्दुःखादिमुच्यते इत्येवञ्जातीयका  ।  
यदि च कृत्स्नमनारब्धफलं कर्मैकस्मिन्प्रायणे ऽभिव्यक्तं सदेकां जातिमारभेत ततः स्वर्गनरकतिर्यग्योनिष्वधिकारानवगमाद्धर्माधर्मानुत्पत्तौ निमित्ताभावान्नोत्तरा जातिरुपपद्येत  ।  
ब्रह्महत्यादीनां चैकैकस्य कर्मणो ऽनेकजन्मनिमित्तत्वं स्मर्यमाणमुपरुध्येत  ।  
नच धर्माधर्मयोः स्वरूपफलसाधनादिसमधिगमे शास्त्रादतिरिक्तं कारणं शक्यं सम्भावयतुम्  ।  
नच दृष्टफलस्य कर्मणः कारीर्यादेः प्रायणमभिव्यञ्जकं सम्भवतीत्यव्यापिकापीयं प्रायणस्याभिव्यञ्जकत्वकल्पना  ।  
प्रदीपोपन्यासो ऽपि कर्मबलाबलप्रदर्शनेनैव प्रतिनीतः  ।  
स्थूलसूक्ष्मरूपाभिव्क्त्यनभिव्यक्तिवच्चेदं द्रष्टव्यम्  ।  
यथाहि प्रदीपः समाने ऽपि सन्निधाने स्थूलं रूपमभिव्यनक्ति न सूक्ष्मम्  ।  
एवं प्रायणं समाने ऽप्यनारब्धफलस्य कर्मजातस्य प्राप्तावसरत्वे बलवतः कर्मणो वृत्तिमुद्भावयति न दुर्बलस्येति  ।  
तस्माच्छ्रुतिस्मृतिन्यायविरोधादश्लिष्टो ऽयमशेषकर्माभिव्यक्त्यभ्युपगमः  ।  
शेषकर्मसद्भावे ऽनिर्मोक्षप्रसङ्गः इत्ययमप्यस्थाने सम्भ्रमः  ।  
सम्यग्दर्शनादशेषकर्मक्षयश्रुतेः  ।  
तस्मात्स्थितमेतदेवानुशयवन्तो ऽवरोहन्तीति  ।  
ते चावरोहन्तो यथेतमनेवं चावरोहन्ति  ।  
यथेतमिति यथागतमित्यर्थः  ।  
अनेवमिति तद्विपर्ययेणेत्यर्थः  ।  
धूमाकाशयोः पितृयाणे ऽध्वन्युपात्तयोरवरोहे सङ्कीर्तनाद्यथेतंशब्दाच्च यथागतमिति प्रतीयते  ।  
रात्र्याद्यसङ्कीर्तनादभ्राद्युपसङ्ख्यानाच्च विपर्ययो ऽपि प्रतीयते   ॥ ८ ॥  
  
  
  
  
ड़्न्: अनुशयः कर्म   ।  
  
तत् कर्म   ।  
प्रत्यवैति परिक्षीणं भवति   ।  
  
अभिव्यक्तिः फलोन्मुखता   ।  
  
तत् तत्रावरोहतां जीवानां मध्ये इह कर्मभूमौ रमणीयचरणाः पुण्यकर्मणः इति यत् तत् आभ्याशोह अवश्यं हीत्यर्थः   ।  
कपूयं पापम्   ।  
  
रिच्यमानं वियुज्यमानम्   ।  
  
____________________________________________________________________________________________  
  
चरणाद् इति चेन् नोपलक्षणार्थेति कार्ष्णाजिनिः  । ब्ब्स्_३,१।९ ।  
  
अतापि स्यात्  ।  
या श्रुतिरनुशयसद्भावप्रतिपादनायोदाहृता- ऽतद्य इह रमणीयचरणाःऽ (छा। ५।१०।७) इति  ।  
सा खलु चरणाद्योन्यापत्तिं दर्शयति नानुशयात्  ।  
अन्यच्चरणमन्यो ऽनुशयः  ।  
चरणं चारित्रमाचारः शीलमित्यनर्थान्तरम्  ।  
अनुशयस्तु भुक्तफलात्कर्मणो ऽतिरिक्तं कर्माभिप्रेतम्  ।  
श्रुतिश्च कर्माचरणे भेदेन व्यपदिशति- ऽयथाकारी यथाचारी तथा भवतिऽ (बृ। ४।४।५) इति, ऽयान्यनवद्यानि कर्माणि तानि सेवितव्यानि नो इतराणि, यान्यस्माकं सुचरितानि तानि त्वयोपस्यानिऽ (तै। १।११।२) इति च  ।  
तस्माच्चरणाद्योन्यापत्तिश्रुतेर्नानुशयसिद्धिरितिचेत्  ।  
नैष दोषः  ।  
यतो ऽनुशयोपलक्षणार्थैवैषा चरणश्रुतिरिति कार्ष्णाजिनिराचार्यो मन्यते  ॥ ९ ॥  
  
  
  
____________________________________________________________________________________________  
  
आनर्थक्यम् इति चेन् न तदपेक्षत्वात्  । ब्ब्स्_३,१।१० ।  
  
स्यादेतत्  ।  
कस्मात्पुनश्चरणशब्देन श्रौतं शीलं विहाय लाक्षणिको ऽनुशयः प्रत्याय्यते  ।  
  
ननु शीलस्यैव श्रौतस्य विहितप्रतिष्द्धस्य साध्वसाधुरूपस्य शुभाशुभयोन्यापत्तिः फलं भविष्यति  ।  
अवश्यं च शीलस्यापि किञ्चित्फलमभ्युपगन्तव्यम्  ।  
अन्यथा ह्यानर्थक्यमेव प्रसज्यतेति चेत्  ।  
  
नैष दोषः  ।  
कुतः - तदपेक्षितत्वात्  ।  
इष्टादि हि कर्मजातं चरणापेक्षम्  ।  
नहि सदाचारहीनः कश्चिदधिकृतः स्यात्- ऽआचारहीनं न पुनन्ति वेदाःऽ इत्यादिस्मृतिभ्यः पुरुषार्थत्वे ऽप्याचारस्य नानर्थक्यम्  ।  
इष्टादौ हि कर्मजाते फलमारभमाणे तदपेक्ष एवाचारस्तत्रैव कञ्चिदतिशयमारप्स्यते  ।  
कर्म च सर्वार्थकारीति श्रुतिस्मृतिप्रसिद्धिः  ।  
तस्मात्कर्मैव शीलोपलक्षितमनुशयभूतं योन्यापत्तौ कारणमिति कार्ष्णाजिनेर्मतम्  ।  
नहि कर्मणि सम्भवति शीलाद्योन्यापत्तिर्युक्ता  ।  
नहि पद्भ्यां पलायितुं  पारयमाणो जानुभ्यां रंहितुमर्हतीति   ॥ १० ॥  
  
  
  
____________________________________________________________________________________________  
  
सुकृतदुष्कृते एवेति तु बादरिः  । ब्ब्स्_३,१।११ ।  
  
बादरिस्त्वाचार्यः सुकृतदुष्कृते एव चरणशब्देन प्रत्याय्येते इति मन्यते  ।  
चरणमनुष्ठानं कर्मेत्यनर्थान्तरम्  ।  
तथाहि- अविशेषेण कर्ममात्रे चरतिः प्रयुज्यमानो दृश्यते  ।  
यो हीष्टादिलक्षणं पुण्यं कर्म करोति तं लौकिका आचक्षते धर्मं चरत्येष महात्मेति  ।  
आचारो ऽपि च धर्मविशेष एव  ।  
भेदव्यपदेशस्तु कर्मचरणयोर्बाह्मणपरिव्राजकन्यायेनाप्युपपद्यते  ।  
तस्माद्रमणीयचरणाः प्रशस्तकर्मणाः कपूयचरणा निन्दितकर्माण इति निर्णयः   ॥ ११ ॥  
  
  
  
  
ड़्न्: गोबलीवर्दन्यायो ऽप्ययमेव   ।  
  
____________________________________________________________________________________________  
  
३ अनिष्टादिकार्यधिकरणम्   । सू। १२-२१  
  
अनिष्टादिकारिणाम् अपि च श्रुतम्  । ब्ब्स्_३,१।१२ ।  
  
इष्टादिकारिणश्चन्द्रमसं गच्छतीत्युक्तम्  ।  
ये त्वितरे ऽनिष्टादिकारिणस्ते ऽपि किं चन्द्रमसं गच्छन्त्युत न गच्छन्तीति चिन्त्यते  ।  
तत्र तावदाहुः - इष्टादिकारिण एव चन्द्रमसं गच्छन्तीत्येतन्न  ।  
कस्मात्  ।  
यतो ऽनिष्टादिकारिणामपि चन्द्रमण्डलं गन्तव्यत्वेन श्रुतम्  ।  
एथाह्यविशेषेण कौषीतकिनः समामनन्ति- ऽये वै के चास्माल्लोकात्प्रयन्ति चन्द्रमसमेव ते सर्वे गच्छन्तिऽ (कौषी। १।२) इति  ।  
पञ्चभ्यामाहुतावित्याहुतिसङ्ख्यानियमात्  ।  
यस्मात्सर्व एव चन्द्रमसमासीदेयुः  ।  
इष्टादिकारिणामितरेषां च समानगतित्वं न युक्तमिति चेत्  ।  
  
न  ।  
इतरेषां चन्द्रमण्डले भोगाभावात्   ॥ १२ ॥  
  
  
  
____________________________________________________________________________________________  
  
संयमने त्व् अनुभूयेतरेषामारोहाव् अरोहौ तद्गतिदर्शनात्  । ब्ब्स्_३,१।१३ ।  
  
तुशब्दः पक्षं व्यावर्तयति  ।  
नैतदस्ति सर्वे चन्द्रमसं गच्छन्तीति  ।  
एतत्कस्मात्  ।  
यतो भोगायैव चन्द्रारोहणं न निष्प्रयोजनम्  ।  
नापि प्रत्यवरोहायैव  ।  
यथा कश्चिद्वृक्षमारोहति पुष्पफलोपादानायैव न निष्प्रयोजनं नापि पतनायैव  ।  
भोगश्चानिष्टादिकारिणां चन्द्रमसि नास्तीत्युक्तम्  ।  
तस्मादिष्चादिकारिण एव चन्द्रमसमारोहन्ति नेतरे  ।  
ते तु संयमनं यमालयमवगाह्य स्वदुष्कृतानुरूपा यामीर्यातना अनुभूय पुनरेवेमं लोकं प्रत्यवरोन्ति  ।  
एवम्भूतौ तेषामारोहावरोहौ भवतः  ।  
कुतः - तद्गतिदर्शनात्  ।  
तथाहि यमवचनसरूपा श्रुतिः प्रयतामनिष्टादिकारिणां यमवश्यतां दर्शयति- ऽन साम्परायः प्रतिभाति बालं प्रमाद्यन्तं वित्तमोहेन मूढम्  ।  
अयं लोको नास्ति पर इति मानी पुनः पुनर्वशमापद्यते मेऽ (कठ। २।६) इति  ।  
ऽवैवस्वतं सङ्गमनं जनानाम्ऽ इत्येवञ्जातीयकं च बह्वेव यमवश्यताप्राप्तिलिङ्गं भवति   ॥ १३ ॥  
  
  
  
____________________________________________________________________________________________  
  
स्मरन्ति च  । ब्ब्स्_३,१।१४ ।  
  
अपिच मनुव्यासप्रभृतयः शिष्टाः संयमने पुरे यमायत्तं कपूयकर्मविपाकं स्मरन्ति नाचिकेतोपाख्यानादिषु   ॥ १४ ॥  
  
  
  
____________________________________________________________________________________________  
  
अपि च सप्त  । ब्ब्स्_३,१।१५ ।  
  
अपिच सप्त नरका रौरवप्रमुखा दुष्कृतफलोपभोगभूमित्वेन स्मर्यन्ते पौराणिकैः   ।  
ताननिष्टादिकारिणः प्राप्नुवन्ति  ।  
कुतस्ते चन्द्रं प्राप्नुयुरित्यभिप्रायः   ॥ १५ ॥  
  
  
  
ननु विरुद्धमिदं यमायत्ता यातनाः पापकर्मणो ऽनुभवन्तीति  ।  
यावता तेषु रौरवादिष्वन्ये चित्रगुप्तादयो नानाधिष्ठातारः स्मर्यन्त इति  ।  
  
नेत्याह-  
  
____________________________________________________________________________________________  
  
तत्रापि च तद्व्यापारादविरोधः  । ब्ब्स्_३,१।१६ ।  
  
तेष्वपि सप्तसु नरकेषु तस्यैव यमस्याधिष्ठातृत्वव्यापाराभ्युपगमादविरोधः  ।  
यमप्रयुक्ता एव हि ते चित्रगुप्तादयो ऽधिष्ठातारः स्मर्यन्ते   ॥ १६ ॥  
  
  
  
____________________________________________________________________________________________  
  
विद्याकर्मणोर् इति तु प्रकृतत्वात्  । ब्ब्स्_३,१।१७ ।  
  
पञ्चाग्निविद्यायाम् ऽवेत्थ यथासौ लोको न सम्पूर्यतेऽ (छा। ५।३।३) इत्यस्य प्रश्नस्य प्रतिवचनावसरे श्रूयते- ऽअथैतयोः पथोर्न कतरेणचन तानीमानि क्षुद्राण्यसकृदावर्तीनि भूतानि भवन्ति  ।  
जायस्व म्रियस्वेत्येतत्तृतीयं स्थानं तेनासौ लोको न सम्पूर्यतेऽ (छा। ५।१०।८) इति  ।  
तत्रैतयोः पथोरिति विद्याकर्मणोरित्येतत्  ।  
कस्मात्  ।  
प्रकृतत्वात्  ।  
विद्याकर्मणी हि देवयानपितृयाणयोः पथोः प्रतिपत्तौ प्रकृते  ।  
ऽतद्य इत्थं विदुःऽ इति विद्या तया प्रतिपत्तव्यो देवयानः पन्थाः प्रकीर्तितः  ।  
ऽइष्टापूर्ते दत्तम्ऽ (छा। ५।१०।१,३) इति कर्म तेन प्रतिपत्तव्यः पितृयाणः पन्थाः प्रकीर्तितः  ।  
तत्प्पक्रियायाम्- ऽअथैतयोः पथोर्न कतरेणचनऽ इति श्रुतम्  ।  
एतदुक्तं भवति- ये न विद्यासाधनेन देवयाने पत्यधिकृता नापि कर्मणा पितृयाणे तेषामेष क्षुद्रजन्तुलक्षणो ऽसकृदावर्ती तृतीयः पन्था भवतीति  ।  
तस्मादपि नानिष्टादिकारिभिश्चन्द्रमाः प्राप्यते  ।  
स्यादेतत्  ।  
ते ऽपि चन्द्रबिम्बमारुह्य ततो ऽवरुह्य क्षुद्रजन्तुत्वं प्रतिपत्स्यन्त इति  ।  
तदपि नास्ति  ।  
आरोहानर्थक्यात्  ।  
अपिच सर्वेषु प्रयत्सु चन्द्रलोकं प्राप्नुवत्स्वसौ लोकः प्रयद्भिः सम्पूर्येतेत्यतः प्रश्नविरुद्धं प्रतिवचनं प्रसज्येत  ।  
तथाहि प्रतिवचनं दातव्यं यथासौ लोको न सम्पूर्यते  ।  
अवरोहाभ्युपगमादसम्पूर्णोपपत्तिरिति चेत्  ।  
  
न  ।  
अश्रुतत्वात्  ।  
सत्यमवरोहादप्यसम्पूरणमुपपद्यते  ।  
श्रुतिस्तु तृतीयस्थानसङ्कीर्तनेनासम्पूरणं दर्शयति- ऽएतत्तृतीयं स्थानं तेनासौ लोको न सम्पूर्यतेऽ (छा। ५।१०।८) इति  ।  
तेनानारोहादेवासम्पूरणमिति युक्तम्  ।  
अवरोहस्येष्टादिकारिष्वप्यविशिष्टत्वे सति तृतीयस्थानोक्त्यानर्थक्यप्रसङ्गात्  ।  
तुशब्दस्तु शाकान्तरीयवाक्यप्रभवामशेषगमनाशङ्कामुच्छिनत्ति  ।  
एवं सत्यधिकृतापेक्षः शाखान्तरीये वाक्ये सर्वशब्दो ऽवतिष्ठते  ।  
ये वै केचिदधिकृता अस्माल्लोकात्प्रयन्ति चन्द्रमसमेव ते सर्वे गच्छन्तीति   ॥ १७ ॥  
  
  
  
यत्पुनरुक्तं देहलाभोपपत्तये सर्वे चन्द्रमसं गन्तुमर्हन्ति, पञ्चम्यामाहुतावित्याहुतिसङ्ख्यानियमादिति   ।  
  
तत्प्रत्युच्यते-  
  
____________________________________________________________________________________________  
  
न तृतीये तथोपलब्धेः  । ब्ब्स्_३,१।१८ ।  
  
न तृतीये स्थाने देहलाभाय पञ्चसङ्ख्यानियम आहुतीनामादर्तव्यः  ।  
कुतः - तथोपलब्धेः  ।  
तथाह्यन्तरेणैवाहुतिसङ्ख्यानियमं वर्णितेन प्रकारेण तृतीयस्थानप्राप्तिरुपलभ्यते ऽजायस्व म्रियस्वेत्येतत्तृतीयं स्थानम्ऽ (छा। ५।१०।८) इति  ।  
अपिच ऽपञ्चम्यामाहुतावापः पुरुषवचसो भवन्तिऽ (छा। ५।३।३) इति मनुष्यशरीरहेतुत्वेनाहुतिसङ्ख्या सङ्कीर्त्यते न कीटपतङ्गादिशरीरहेतुत्वेन, पुरुषशब्दस्य मनुष्यजातिवचनत्वात्  ।  
अपिच पञ्चम्यामाहुतावपां पुरुषवचस्त्वमुपदिश्यते नापञ्चम्यामाहुतौ पुरुषवचस्त्वं प्रतिषिध्यते, वाक्यस्य द्व्यर्थतादोषात्  ।  
तत्र येषामारोहावरोहौ सम्भवतस्तेषां पञ्चम्यामाहुतौ देह उद्भविष्यति  ।  
अन्येषां तु विनैवाहुतिसङ्ख्यया भूतान्तरोपसृष्टाभिरद्भिर्देह आरभ्यते   ॥ १८ ॥  
  
  
  
____________________________________________________________________________________________  
  
स्मर्यते ऽपि च लोके  । ब्ब्स्_३,१।१९ ।  
  
अपिच स्मर्यते लोके  ।  
द्रोणधृष्टद्युम्नप्रभृतीनां सीताद्रौपदीप्रभृतीनां चायोनिजत्वम्  ।  
तत्र द्रोणादीनां योषिद्विषयैकाहुतिर्नास्ति  ।  
धृष्टद्युम्नादीनां तु योषित्पुरुषविषये द्वे अप्याहुती न स्तः  ।  
यथा च तत्राहुतिसङ्ख्यानादरो भवत्येवमन्यत्रापि भविष्यति  ।  
बलाकाप्यन्तरेणैव रेतःसेकं गर्भं धत्त इति लोकरूढिः   ॥ १९ ॥  
  
  
  
____________________________________________________________________________________________  
  
दर्शनाच् च  । ब्ब्स्_३,१।२० ।  
  
अपिच चतुर्विधे भूतग्रामे जरायुजाण्डजस्वेदजोद्भिज्जलक्षणे स्वेदजोद्भिज्जयोरन्तरेणैव ग्राम्यधर्ममुत्पत्तिदर्शनादाहुतिसङ्ख्यानादरो भवति  ।  
एवमन्यत्रापि भविष्यति   ॥ २० ॥  
  
  
  
  
ड़्न्: जीवजं जरायुजम् , उद्भिज्जं वृक्षादि   ।  
  
____________________________________________________________________________________________  
  
ननु ऽतेषां खल्वेषां भूतानां त्रीण्येव बीजानि भवन्ति अण्डजं जीवजमुद्भिज्जम्ऽ (छा। ६।३।१) इति  ।  
अत्र त्रिविध एव भूतग्रामः श्रूयते कथं चतुर्विधत्वं भूतग्रामस्य प्रतिज्ञातमिति  ।  
अत्रोच्यते-  
  
  
तृतीयशब्दावरोधः संशोकजस्य  । ब्ब्स्_३,१।२१ ।  
  
ऽआण्डजं जीवजमुजद्भिजम्ऽ (छा। ६।३।१) इत्यत्र तृतीयेनोद्भिज्जशब्देनैव स्वेदजोपसङ्ग्रहः कृतः प्रत्येतव्यः  ।  
उभयोरपि स्वेदजोद्भिज्जयोर्भूम्युदकोद्भेदप्रभवत्वस्य तुल्यत्वात्  ।  
स्थावरोद्भेदात्तु विलक्षणो जङ्गमोद्भेद इत्यन्यत्र स्वेदजोद्भिज्जयोर्भेदवाद इत्यविरोधः   ॥ २१ ॥  
  
  
  
  
ड़्न्: संशोकजं स्वेदजम्   ।  
  
____________________________________________________________________________________________  
  
४ साभाव्यापत्यधिकरणम्   । सू। २२  
  
साभाव्यापत्तिरुपपत्तेः  । ब्ब्स्_३,१।२२ ।  
  
इष्टादिकारिणश्चन्द्रमसमारुह्य तस्मिन्यावत्सम्पातमुषित्वा ततःसानुशया अवरोहन्तीत्युक्तम्  ।  
अतावरोहप्रकारः परीक्ष्यते  ।  
तत्रेयमवरोहश्रुतिर्भवति- ऽअथैचमेवाध्वानं पुनर्निवर्तन्ते यथेतमाकाशमाकाशाद्वायुं वायिर्भूत्वा धूमो भवति धूमो भूत्वाभ्रं भवत्यभ्रं भूत्वा मेघो भूत्वा प्रवर्षतिऽ (छा। ५।१०।५) इति  ।  
तत्र संशयः - किमाकाशादिस्वरूपमेवावारोहन्तः प्रतिपद्यन्ते किंवाकाशादिसाम्यमिति  ।  
तत्र प्राप्तं तावदाकाशादिस्वरूपमेव प्रतिपद्यन्त इति  ।  
कुतः एवं हि श्रुतिर्भवति  ।  
इतरथा लक्षणा स्यात्  ।  
श्रुतिलक्षमाविषये च श्रुतिर्न्याय्या न लक्षणा  ।  
तथाच वायुर्भूत्वा धूमो भवतीत्येवमादीन्यक्षराणि तत्तत्स्वरूपोपत्तावाञ्जस्येनावकल्पन्ते  ।  
तस्मादाकाशादिस्वरूपप्रतिपत्तिरिति  ।  
एवं प्राप्ते ब्रूमः - आकाशादिसाम्यं प्रतिपद्यन्त इति  ।  
चन्द्रमण्डले यदम्मयं शरीरमुपभोगार्थमारब्धं तदुपभोगक्षये सति प्रविलीयमानं सूक्ष्ममाकाशसमं भवति ततो वायोर्वशमेति ततो धूमादिभिः सम्पृच्यत इति  ।  
तदेतदुच्यते- ऽयथेतमाकाशमाकाशाद्वायुम्ऽ (छा। ५।१०।५) इत्येवमादिना  ।  
कुत एतत्  ।  
उपपत्तेः  ।  
एवं ह्येतदुपपद्यते  ।  
नह्यन्यस्यान्यभावो मुख्य उपपद्यते  ।  
आकाशस्वरूपप्रतिपत्तौ च वाय्वादिक्रमेणावरोहो नोपपद्यते  ।  
विभुत्वाच्चाकाशेन नित्यसम्बन्धवत्त्वान्न तत्सादृश्यापत्तेरन्यस्तत्सम्बन्धो घटते  ।  
श्रुत्यसम्भवे च लक्षणाश्रयणं न्याय्यमेव  ।  
अत आकाशादितुल्यतापत्तिरेवात्राकाशादिभाव इत्युपचर्यते   ॥ २२ ॥  
  
  
  
५ नातिचिराधिकरणम्  । सू। २३  
  
____________________________________________________________________________________________  
  
नातिचिरेण विशेषात्  । ब्ब्स्_३,१।२३ ।  
  
तत्राकाशादिप्रतिपत्तौ प्राग्विरीह्यादिप्रतिपत्तेर्भवति विशयः  ।  
किं दीर्घं कालं पूर्वपूर्वसादृश्येनावस्थायोत्तरसादृश्यं गच्छन्त्युताल्पमिति  ।  
तत्रानियमो नियमकारिणः शास्त्रस्याभावादिति  ।  
एवं प्राप्त इदमाह- नातिचिरेणेति  ।  
अल्पमल्पं कालमाकाशादिभावेनावस्थाय वर्षधाराभिः सहेमां भुवमापतन्ति  ।  
कुत एतत्  ।  
विशेषदर्शनात्  ।  
तथाहि व्रीह्यादिभावापत्तेरनन्तरं विशिनष्टि- ऽअतो वै खलु दुर्निष्प्रपतरम्ऽ  
  
(छा। ५।१०।६) इति  ।  
तकार एतश्चन्दस्यां प्रक्रियायां लुप्तो मन्तव्यः  ।  
दुर्निप्रपततरं दुर्निष्क्रमतरं दुःखतरमस्माद्व्रीह्यादिभावान्निःसरणं भवतीत्यर्थः  ।  
तदत्र दुःखं निष्प्रपतनं प्रदर्शयन्पूर्वेषु सुखं निष्प्रपतनं दर्शयति  ।  
सुखदुःखताविशेषश्चायं निष्प्रपतनस्य कालाल्पत्वदीर्घत्वनिमित्तः  ।  
तस्मिन्नवधौ शरीरानिष्पत्तेरुपभोगासम्भवात्  ।  
तस्माद्व्रीह्यादिभावापत्तेः प्रागल्पेनैव कालेनावरोहः स्यादिति   ॥ २३ ॥  
  
  
  
६ अन्याधिष्ठिताधिकरणम्   । सू। २४-२७  
  
____________________________________________________________________________________________  
  
अन्याधिष्ठितेषु पूर्ववदभिलापात्  । ब्ब्स्_३,१।२४ ।  
  
तस्मिन्नेवारोहे प्रवर्षणानन्तरं पठ्यते- ऽत इह व्रीहियवा ओषधिवनस्पतयस्तिलमाषा इति जायन्तेऽ (छा। ५।१०।६)  
  
इति  ।  
तत्र संशयः - किमस्मिन्नवधौ स्थावरजात्यापन्नाः स्थावरसुखदुःखभाजो ऽनुशायिनो भवत्याहोस्वित्क्षेत्रज्ञान्तराधिष्ठितेषु स्थावरशरीरेषु संश्लेषमात्रं गच्छन्तीति  ।  
किं तावत्प्राप्तम्  ।  
स्थावरजात्यापन्नास्तत्सुखदुःखभाजो ऽनुशयिनो भवन्तीति  ।  
कुत एतत्  ।  
जनेर्मुख्यार्थत्वोपपत्तेः स्थावरभावस्य च श्रुतिस्मृत्योरुपभोगस्थानत्वप्रसिद्धेः  ।  
पशुहिंसादियोगाच्चेष्टादेः कर्मजातस्यानिष्टफलत्वोपपत्तेः  ।  
तस्मान्मुख्यमेवेदमनुशयिनां व्रीह्यादिजन्म  ।  
श्वादिजन्मवत्  ।  
यथा श्वयोनिं वा सूकरयोनिं वा चण्डालयोनिं वेति मुख्यमेवानुशयिनां श्वादिजन्म तत्सुखदुःखान्वितं भवति  ।  
एवं व्रीह्यादिषु संसर्गमात्रमनुशयिनः प्रतिपद्यन्ते न तत्सुखदुःखान्वितं भवति  ।  
एवं व्रीह्यादिजन्मापीति  ।  
एवं प्राप्ते ब्रूमः अन्यैर्जीवैरधिष्ठितेषु व्रीह्यादिषु संसर्गमात्रमनुशयिनः प्रतिपद्यन्ते न तत्सुखदुःखभाजो भवन्ति  ।  
पूर्ववत्  ।  
यथा वायुधूमादिभावो ऽनुशयिनां तत्संश्लेषमात्रम्  ।  
एवं व्रीह्यादिभावो ऽपि जातिस्थावरैः संश्लेषमात्रम्  ।  
कुत एतत्  ।  
तद्वदेवेहाप्यभिलापात्  ।  
को ऽभिलापस्य तद्वद्भावः  ।  
कर्मव्यापारमन्तरेण सङ्कीर्तनम्  ।  
यथाकाशादिषु प्रवर्षणान्तेषु न कञ्चित्कर्मव्यापारं परामृशत्येवं व्रीह्यादिजन्मन्यपि  ।  
तस्मान्नास्त्यत्र सुखदुःखभाक्त्वमनुशयिनाम्  ।  
यत्र तु सुखदुःखभाक्त्वमभिप्रैति परामृशति तत्र कर्मव्यापारं रमणीयचरणाः कपूयचरणा इति च  ।  
अपिच मुख्ये ऽनुशयिनां व्रीह्यादिजन्मनि व्रीह्यादिषु लूयमानेषु कण्ड्यमानेषु पच्यमानेषु भक्ष्यमाणेषु च तदभिमानिनो ऽनुशयिनः प्रवसेयुः  ।  
यो हि जीवो यच्छरीरमभिमन्यते स तस्मिन्पीड्यमाने प्रवसतीति प्रसिद्धम्  ।  
तत्र व्रीह्यादिभावाद्रेतःसिग्भावो ऽनुशयिनां नाभिलप्येत  ।  
अतः संसर्गमात्रमनुशयिनामन्याधिष्ठितेषु व्रीह्यादिषु भवति  ।  
एतेन जनेर्मुख्यार्थत्वं प्रतिब्रूयादुपभोगस्थानत्वं च स्थावरभावस्य  ।  
नच वयमुपभोगस्थानत्वं स्थावरभावस्यावजानीमहे  ।  
भवत्वन्येषां जन्तूनामपुण्यसामर्थ्येन स्थावरभावमुपगतानामेतदुपभोगस्थानम्  ।  
चन्द्रमसस्त्ववरोहन्तो ऽनुशयिनो न स्थावरभावमुपभुञ्जत इत्याचक्ष्महे   ॥ २४ ॥  
  
  
  
____________________________________________________________________________________________  
  
अशुद्धम् इति चेन् न शब्दात्  । ब्ब्स्_३,१।२५ ।  
  
यत्पुनरुक्तं पशुहिंसादियोगादशुद्धमाध्वरिकं कर्म तस्यानिष्टमपि फलमवकल्पत इत्यतो मुख्यमेवानुशयिनां व्रीह्यादिजन्मास्तु तत्र गौणी कल्पनानर्थिकेति तत्परिह्रियते  ।  
न, शास्त्रहेतुत्वाद्धर्माधर्मविज्ञानस्य  ।  
अयं धर्मो ऽयमधर्म इति शास्त्रमेव विज्ञाने कारणम्  ।  
अतीन्द्रियत्वात्तयोः अनियतदेशकालनिमित्तत्वाच्च  ।  
यस्मिन्देशे काले निमित्ते च यो धर्मो ऽनुष्ठीयते स एव देशकालनिमित्तान्तरेष्वधर्मो भवति  ।  
तेन शास्त्रादृते धर्माधर्मविषयं विज्ञानं न कस्यचिदस्ति  ।  
शास्त्राच्च हिंसानुग्रहाद्यात्मको ज्योतिष्टोमो धर्म इत्यवधारितः स कथमशुद्ध इति शक्यते वक्तुम्  ।  
  
ननु ऽन हिंस्यात्सर्वा भूतानिऽ इति शास्त्रमेव भूतविषयां हिंसामधर्म इत्यवगमयति  ।  
बाढम्  ।  
उत्सर्गस्तु सः  ।  
अपवादः ऽअग्नीषोमीयं पशुमालभेतऽ इति  ।  
उत्सर्गापवादयोश्च व्यवस्थितविषयत्वम्  ।  
तस्माद्विशुद्धं कर्म वैदिकं, शिष्टैरनुष्ठीयमानत्वादनिन्द्यमानत्वाच्च  ।  
तेन न तस्य प्रतिरूपं फलं जातिस्थावरत्वम्  ।  
नच श्वादिजन्मादिवदपि व्रीह्यादिजन्म भवितुमर्हति  ।  
तद्धि कपूयतरणानधिकृत्योच्यते नैवमिह वैशेषिकः कश्चिदधिकारो ऽस्ति  ।  
अतश्चन्द्रमण्डलस्खलितानामनुशायिनां व्रीह्यादिसंश्लेषमात्रं तद्भाव इत्युपचर्यते   ॥ २५ ॥  
  
  
  
____________________________________________________________________________________________  
  
रेतःसिग्योगो ऽथ  । ब्ब्स्_३,१।२६ ।  
  
इतश्च व्रीह्यादिसंश्लेषमात्रं तद्भावो यत्कारणं व्रीह्यादिभावस्यानन्तरमनुशयिनां रेतःसिग्भाव आम्नायते - ऽयो यो ह्यन्नमत्ति यो रेतः सिञ्चति तद्भूय एव भवतिऽ (छा। ५।१०।६) इति  ।  
नचात्र मुख्यो रेतःसिग्भावः सम्भवति  ।  
चिरजातो हि प्राप्तयौवनो रेतःसिग्भवति  ।  
कथमिवानुपचरितं तद्भावमद्यमानान्नानुगतो ऽनुशयी प्रतिपद्यते  ।  
तत्र तावदवश्यं रेतःसिग्योग एव रेतःसिग्भावो ऽभ्युपगन्तव्यः  ।  
तद्वद्व्रीह्यादिभावो ऽपि व्रीह्यादियोग एवेत्यविरोधः   ॥ २६ ॥  
  
  
  
____________________________________________________________________________________________  
  
योनेः शरीरम्  । ब्ब्स्_३,१।२७ ।  
  
अथ रेतःसिग्भावस्यानन्तरं योनौ निषिक्ते रेतसि योनेरधिकशरीरमनुशयिनामनुशयफलोपभोगाय जायत इत्याह शास्त्रम् - ऽऽतद्य इह रमणीयचरणाःऽ (छाय ५।१०।७) इत्यादि  ।  
तस्मादप्यवगम्यते नावरोहे व्रीह्यादिभावावसरे तच्छरीरमेव सुखदुःकान्वितं भवतीति  ।  
तस्माद्व्रीह्यादिसंश्लेषमात्रमनुशयिनां तज्जन्मेति सिद्धम्  ॥ २७ ॥  
  
  
  
इति श्रीगोविन्दभगवत्पूज्यपादशिष्यश्रीमच्छङ्करभगवत्पूज्यपादकृतौ शारीरकमीमांसाभाष्ये तृतीयाध्यायस्य प्रथमः पादः   ॥ १ ॥  
  
  
  
____________________________________________________________________________________________ ____________________________________________________________________________________________  
  
  
तृतीयाध्याये द्वितीयः पादः   ।  
  
[अत्रपादे तत्त्वम्पदार्थपरिशोधनविचारः]  
  
१ सन्ध्याधिकरणम्   । सू। १-६  
  
सन्ध्ये सृष्टिराह हि  । ब्ब्स्_३,२।१ ।  
  
अतिक्रीन्ते पादे पञ्चाग्निविद्यामुदाहृत्य जीवस्य संसारगतिप्रभेदः प्रपञ्चितः  ।  
इदानीं तु तस्यैवावस्थाभेदः प्रपञ्च्यते  ।  
इदमामनन्ति- ऽस यत्र प्रस्वपितिऽ (बृ। ४।३।९) इत्युपक्रम्य ऽन तत्र रथा न  रथयोगा न पन्थानो भवन्त्यथ रथान्रथयोगान्पथः सृजतेऽ (बृ। ४।३।१०) इत्यादि  ।  
तत्र संशयः - किं प्रबोध इव स्वप्ने ऽपि पारमार्थिकी सृष्टिराहोस्विन्मायामयीति  ।  
तत्र तावत्प्रतिपद्यते सन्ध्ये तथ्यरूपा सृष्टिरिति  ।  
सन्ध्यमिति स्वप्नानमाचष्टे, वेदे प्रयोगदर्शनात् ऽसन्ध्यं तृतीयं स्वप्नस्थानम्ऽ (बृ। ४।३।९) इति  ।  
द्वयोर्लोकस्थानयोः प्रबोधसम्प्रसादस्थानयोर्वा सन्धौ भवतीति सन्ध्यम्  ।  
तस्मिन्सन्ध्ये स्थाने तथ्यरूपैव सृष्टिर्भवितुमर्हति  ।  
कुतः - यतः प्रमाणभूता श्रुतिरेवमाह ऽअथ रथान्नथयोगान्पथः सृजतेऽ (बृ। ४,३।१०) इत्यादि  ।  
स हि कर्तेति चोपसंहारादेवमेवावगम्यते   ॥ १ ॥  
  
  
  
____________________________________________________________________________________________  
  
निर्मातारं चैके पुत्रादयश् च  । ब्ब्स्_३,२।२ ।  
  
अपिचैके शाखिनो ऽस्मिन्नेव सन्ध्ये स्थाने कामानां निर्मातारमात्मानमामनन्ति- ऽय एष सुप्तेषु जागर्ति कामं कामं पुरुषो निर्मिमाणःऽ (क। ५।८) इति  ।  
पुत्रादयश्च तत्र कामा अभिप्रेयन्ते काम्यन्त इति  ।  
  
ननु कामशब्देनेच्छाविशेषा एवोच्येरन्  ।  
  
न  ।  
ऽशतायुषः पुत्रपौत्रान्वृणीष्वऽ (क। १।२३) इति प्रकृत्यान्ते ऽकामानां त्वा कामभाजं करोमिऽ (क। १।२४) इति  प्रकृतेषु तत्र तत्र पुत्रादिषु कामशब्दस्य प्रयुक्तत्वात्  ।  
प्राज्ञं चैनं निर्मितारं प्रकरणवाक्यशेषाभ्यां प्रतीमः  ।  
प्राज्ञस्य हीदं करणम् ऽअन्यत्र धर्मादन्यत्राधर्मात्ऽ (क। २।२४) इत्यादि, तद्विषय एव च वाक्यशेषो ऽपि- ऽतदेव शुक्रं तद्ब्रह्म तदेवामृतमुच्यते  ।  
तस्मिंल्लोकाः श्रिताः सर्वे तदु नात्येति कश्चनऽऽ (क। ५।८) इति  ।  
प्राज्ञकर्तृका च सृष्टिस्तथ्यरूपा समधिगता जागरिताश्रया तथा स्वप्नाश्रयापि सृष्टिर्भवितुमर्हति  ।  
तथाच श्रुतिः - अथो खल्वाहुर्जागरितदेश एवास्यैष इति यानि ह्येव जाग्रत्पश्यति तानि सुप्तः (बृ। ४।३।१४) इति स्वप्नजागरितयोः समानन्यायतां श्रावयति  ।  
तस्मात्तथ्यरूपैव सन्ध्ये सृष्टरिति   ॥ २ ॥  
  
  
  
एवं प्राप्ते प्रत्याह-  
  
____________________________________________________________________________________________  
  
मायामात्रं तु कार्त्स्न्येनानभिव्यक्तस्वरूपत्वात्  । ब्ब्स्_३,२।३ ।  
  
तुशब्दः पक्षं व्यवर्तयति  ।  
नैतदस्ति यदुक्तं सन्ध्ये सृष्टिः पारमार्थिकीति  ।  
मायैव सन्ध्ये सृष्टिर्न पारमार्थगन्धो ऽप्यस्ति  ।  
कुतः - कार्त्स्न्येनानभिव्यक्तस्वरूपत्वात्  ।  
नहि कार्त्स्न्येनपारमार्थवस्तुधर्मेणाभिव्यक्तस्वरूपः स्वप्नः  ।  
किं पुनरत्र कार्त्स्न्यमभिप्रेतं देशकालनिमित्तान्यबाधश्च  ।  
नहि परमार्थवस्तुविषयाणि देशकालनिमित्तान्यबाधाश्च स्वप्ने सम्भाव्यन्ते  ।  
न तावत्स्वप्ने रथादीनामुचितो देशः सम्भवति  ।  
नहि संवृते देहदेशेरथादयो ऽवकाशं लभेरन्  ।  
स्यादेतत्  ।  
बहिर्देहात्स्वप्नम् द्रक्ष्यति देशान्तरितद्रव्यग्रहणात्  ।  
दर्शयति च श्रुतिर्बहिर्देहात्स्वप्नम्- ऽबहिष्कुलायादमृतश्चरित्वा  ।  
स ईयते ऽमृतो यत्र कामम्ऽ (बृ। ४।३।१२) इति स्थितिगतिप्रत्ययभेदश्च नानिष्क्रान्ते जन्तौ सामञ्जस्यामश्नुवीतेति  ।  
  
नेत्युच्यते  ।  
नहि सुप्तस्य जन्तोः क्षणमात्रेण योजनशतान्तरितं देशं पर्येतुं विपर्येतुं च ततः सामर्थ्यं सम्भाव्यते  ।  
क्वचिच्च प्रत्यागमनवर्जितं स्वप्नं श्रावयति कुरुष्वहमद्य शयानो निद्रयाभिप्लुतः स्वप्ने पञ्चालानभिगतश्चास्मिन्प्रतिबुद्धश्चेति  ।  
देहाच्चेदपेयात्पञ्चालेषु प्रतिहुध्येत न तानसावभिगत इति कुरुष्वेव तु प्रतिबुध्यते  ।  
येन चायं देहेन देशान्तरमश्नुवानो मन्यते तमन्ये पार्श्वस्थाः शयनदेश एव पश्यन्ति  ।  
यथाभूतानि चायं देशान्तराणि स्वप्ने पश्यति न तानि तथाभूतान्येव भवन्ति  ।  
परिधावंश्चेत्पश्येज्जाग्रद्वद्वस्तुभूतमार अथमाकलयेत्  ।  
दर्शयति च श्रुतिरन्तरेव देहे स्वप्नम्- ऽस यत्रैतत्स्वप्न्यया चरतिऽ इत्युपक्रम्य ऽस्वे शरीरे यथाकामं परिवर्ततेऽ (बृ। २।१।१८) इति  ।  
अतश्च श्रुत्युपपत्तिविरोधाद्बहिष्कुलायश्रुतिर्गौणी व्याख्यातव्यया बहिरिव कुलायादमृतश्चरित्वेति  ।  
यो हि वसन्नपि शरीरे न तेन प्रयोजनं करोति स बहिरिव शरीराद्भवतीति  ।  
स्थितिगतिप्रत्ययभेदो ऽप्येवं सति विप्रलम्भ एवाभ्युपगन्तव्यः  ।  
कालविसंवादो ऽपि च स्वप्ने भवति रजन्यां सुप्तो वासरं भारते वर्षे मन्यते  ।  
तथा मुहूर्तमात्रवर्तिनि स्वप्ने कदाचिद्बहुवर्षपूगानतिवाहयति  ।  
निमित्तान्यपि च स्वप्ने न बुद्धये कर्मणे वोचितानि विद्यन्ते  ।  
करणोसंहाराद्धि नास्य रथादिग्रहणाय चक्षुरादीनि सन्ति  ।  
रथादिनिर्वर्तने ऽपि कुतो ऽस्य निमेषमात्रेण सामर्थ्यं दारुणी वा  ।  
बाध्यन्ते चैते रथादयः स्वप्नदृष्टाः प्रबोधे  ।  
स्वप्न एव चैते सुलभबाधा भवन्ति  ।  
आद्यन्तयोर्व्यभिचारदर्शनात्  ।  
रथो ऽयमिति हि कदाचित्स्वप्ने निर्धारितः क्षणेन मनुष्यः सम्पद्यते मनुष्यो ऽयमिति निर्धारितः क्षणेन वृक्षः  ।  
स्पष्टं चाभावं रथादीनां स्वप्ने श्रावयति शास्त्रम् - ऽऽन तत्र रथा न रथयोगा न पन्थानो भवन्तिऽ (बृ। ४।३।१०) इत्यादि  ।  
तस्मान्मायामात्रं स्वप्नदर्शनम्  ॥ ३ ॥  
  
  
  
  
ड़्न्: संवृते सङ्कीर्णः   ।  
  
पर्येतुं गन्तुम्   ।  
विपर्येतुं आगन्तुम्   ।  
  
____________________________________________________________________________________________  
  
सूचकश्च हि श्रुतेर् आचक्षते च तद्विदः  । ब्ब्स्_३,२।४ ।  
  
मायामात्रत्वात्तर्हि न कश्चित्स्वप्ने परमार्थगन्धो ऽस्तीति  ।  
  
नेत्युच्यते  ।  
सूचकश्च हि स्वप्नो भवति भविष्यतोःसाध्वसाधुनोः  ।  
तथाहि श्रूयते - ऽयदा कर्मसु काम्येषु स्त्रियं स्वप्नेषु पश्यति  ।  
समृद्धिं तत्र जानीयात्तस्मिन्स्वप्नदर्शनेऽ (छा। ५।२।९) तथा पुरुषं कृष्णं कृष्णदन्तं पश्यति स एनं हन्ति इत्येवमादिभिः स्वप्नैरचिरजीवित्वमावेद्यत इति श्रावयति  ।  
आचक्षते च स्वप्नाध्यायविदः - ऽकुञ्जरारोहणादीनि स्वप्ने धन्यानि खरयानादीन्यधन्यानिऽ इति  ।  
मन्त्रदेवताद्रव्यविशेषनिमित्ताश्च केचित्स्वप्नाः सत्यार्थगन्धिनो भवन्तीति मन्यन्ते  ।  
तत्रापि भवतु नाम सूच्यमानस्य वस्तुनः सत्यत्वं, सूचकस्य तु स्त्रीदर्शनादेर्भवत्येव वैतथ्यं बाध्यमानत्वादित्यभिप्रायः  ।  
तस्मादुपपन्नं स्वप्नस्य मायामात्रत्वम्  ।  
यदुक्तम् ऽआह हिऽ इति तदेवं सति भाक्तं व्याख्यातव्यम्  ।  
यथा लाङ्गलं गवादीनुद्वहतीति निमित्तमात्रत्वादेवमुच्यते, नतु प्रत्यक्षमेव लाङ्गलं गवादीनुद्वहति  ।  
एवं  निमित्तमात्रत्वादेवात्सुप्तो रथादीन्सृजते स हि कर्तेति चोच्यते, नतु प्रत्यक्षमेव सुप्तो रथादीन्सृजति  ।  
निमित्त्त्वं त्वस्य रथादिप्रतिभाननिमित्तमोदत्रासादिदर्शनात्तन्निमित्तभूतयोः सुकृतदुष्कृतयोः कर्तृत्वेनेति वक्तव्यम्  ।  
अपिच जागरिते विषयेन्द्रियसंयोगादादित्यादिज्योतिर्व्यतिकराच्चात्मनः स्वयञ्ज्योतिष्ट्वं दुर्विवेचनमिति तद्विवेचनाय स्वप्न उपन्यस्तः  ।  
तत्र यदि रथादिसृष्चिवचनं श्रुत्या नीयेत तदा स्वयञ्ज्योतिष्ट्वं न निर्णीतं स्यात्  ।  
तस्माद्रथाद्यभाववचनं श्रुत्या रथादिसृष्टिवचनं तु भक्त्येति व्याख्येयम्  ।  
एतेन निर्माणश्रवणं व्याख्यातम्  ।  
यदप्युक्तम् - ऽप्राज्ञमेनं निर्मातारमामनन्तिऽ इति  ।  
तदप्यसत्  ।  
श्रुत्यन्तरे ऽस्वयं विहत्य स्वयं निर्माय स्वेन भासा ज्योतिषा प्रस्वपितिऽ (बृ। ४।३।९) इति जीवव्यापारश्रवणात्  ।  
इहापि ऽय एष सुप्तेषु जागर्तिऽ (क। ५।८) इति प्रसिद्धानुवज्जीव एवायं कामानां निर्माता सङ्कीर्त्यते  ।  
तस्य तु वाक्यशेषेण तदेव शुक्रं तद्ब्रह्मेति जीवभावं व्यावर्त्य ब्रह्मभाव उपदिश्यते - ऽतत्त्वमसिऽ (छा। ६।९।४) इत्यादिवदिति न ब्रह्मप्रकरणं विरुध्यते  ।  
नचास्माभिः स्वप्ने ऽपि प्राज्ञव्यवहारः प्रतिषिध्यते  ।  
तस्य सर्वेश्वरत्वात्सर्वास्ववस्थाधिष्ठातृत्वोपपत्तेः  ।  
पारमार्थिकस्तु नायं सन्ध्याश्रयः सर्गो वियदादिसर्गवदित्येतावत्प्रतिपाद्यते  ।  
नच वियदादिसर्गस्याप्यात्यन्तिकं सत्यत्वमस्ति  ।  
प्रतिपादितं हि ऽतदनन्यत्वमारम्भणशब्दादिभ्यःऽ (ब्र। सू। २।१।१४) इत्यत्र समस्तस्य प्रपञ्चस्य मायामात्रत्वम्  ।  
प्राक्तु ब्रह्मात्मत्वदर्शनाद्वियदादिप्रपञ्चो व्यवस्थितरूपो भवति  ।  
सन्ध्याश्रयस्तु प्रपञ्चः प्रतिदिनं बाध्यत इति  ।  
अतो वैशेषिकमिदं सन्ध्यस्य मायामत्रत्वमुदितम्  ॥ ४ ॥  
  
  
  
____________________________________________________________________________________________  
  
पराभिध्यानात् तु तिरोहितं ततो ह्यस्य बन्धविपर्ययौ  । ब्ब्स्_३,२।५ ।  
  
अथापि स्यात्परस्यैव तावदात्मन्ॐऽशो जीवो ऽग्निरिव विस्फुलिङ्गः  ।  
तत्रैवं सति यथाग्निविस्फुलिङ्गयोः समाने दहनप्रकाशनशक्ती भवत एवं जीवेश्वरयोरपि ज्ञानैश्वर्यशक्ती, ततश्च जीवस्य ज्ञानैश्वर्यवशात्साङ्कल्पिकी स्वप्ने रथादिसृष्टिर्भविष्यतीति  ।  
अत्रोच्यते- सत्यपि जीवेश्वरयोरंशांशिभावे प्रत्यक्षमेव जीवस्येश्वरविपरीतधर्मत्वम्  ।  
किं पुनर्जीवस्येश्वरसमानधर्मत्वं नास्त्येव  ।  
न नास्त्येव  ।  
विद्यमानमपि तत्तिरोहितमविद्यादिव्यवधानात्  ।  
तत्पुनस्तिरोहितं सत्परमेश्वरमभिध्यायतो यतमानस्य जन्तोर्विधूतध्वान्तस्य तिमिरतिरस्कृतेव दृक्शक्तिरौषधवीर्यादीश्वरप्रसादात्संसिद्धस्य कस्यचिदेवाविर्भवति न स्वभावत एव सर्वेषां जन्तूनाम्  ।  
कुतः - ततो हीश्वराद्धेतोरस्य जीवस्य बन्धमोक्षौ भवतः  ।  
ईश्वरस्वरूपापरिज्ञानाद्बन्धस्तत्स्वरूपपरिज्ञानात्तु मोक्षः  ।  
तथाच श्रुतिः - ऽज्ञात्वा देवं सर्वपाशापहानिः क्षीणैः क्लेशैर्जन्ममृत्युप्रहाणिः  ।  
तस्याभिध्यानात्तृतीयं देहभेदे विश्वैश्वर्यं केवल आप्तकामःऽ (श्वे। १।११) इत्येवमाद्या   ॥ ५ ॥  
  
  
  
____________________________________________________________________________________________  
  
देहयोगाद्वा सो ऽपि  । ब्ब्स्_३,२।६ ।  
  
कस्मात्पुनर्जीवः परमात्मांश एव संस्तिरस्कृतज्ञानैश्वर्यो भवति  ।  
युक्तं तु ज्ञानैश्वर्ययोरतिरस्कृतत्वं विस्फुलिङ्गस्येव दहनप्रकाशनयोरिति  ।  
  
उच्यते  ।  
सत्यमेवैतत्  ।  
सो ऽपि तु जीवस्य ज्ञानैश्वर्यतिरोभावो देहयोगाद्देहेन्द्रियमनोबुद्धिविषयवेदनादियोगाद्भवति  ।  
अस्ति चात्रोपमा यथाग्नेर्दहनप्रकाशनसम्पन्नस्याप्यरणितस्य दहनप्रकाशने तिरोहिते भवतो यथा वा भस्मच्छन्नस्य  ।  
एवमविद्याप्रत्युपस्थापितनामरूपकृतदेहाद्युपाधियोगात्तदविवेकभ्रमकृतो जीवस्य ज्ञानैश्वर्यतिरोभावः  ।  
वाशब्दो जीवेश्वरयोरन्यत्वाशङ्काव्यावृत्त्यर्थः  ।  
  
नन्वस्य एव जीव ईश्वरादस्तु तिरस्कृतज्ञानैश्वर्यत्वात्किं देहयोगकल्पनया  ।  
  
नेत्युच्यते  ।  
नह्यन्यत्वं जीवस्येश्वरादुपपद्यते ऽसेयं देवतैक्षतऽ (छा। ६।३।२) इत्युपक्रम्य ऽअनेन जीवेनात्मनानुप्रविश्यऽ (छा। ६।३।२) इत्यात्मशब्देन जीवस्य परामर्शात्  ।  
ऽतत्सत्यं स आत्मा तत्त्वमसि श्वेतकेतोऽ (छा। ६।९।४) इति च जीवायोपदिशतीश्वरात्मत्वम्  ।  
अतो ऽनन्य एवेश्वराज्जीवः सेदेहयोगात्तिरोहितज्ञानैश्वर्यो भवति  ।  
अतश्च न साङ्कल्पिकी जीवस्य स्वप्ने रथादिसृष्टिर्घटते  ।  
यदि च साङ्कल्पिकी स्वप्ने रथादिसृष्टिः स्यान्नैवानिष्टं कश्चित्स्वप्नं पश्येत्  ।  
नहि कश्चिदनिष्टं सङ्कल्प्यते  ।  
यत्पुनरुक्तं जागरितदेशश्रुतिः स्वप्नस्य सत्यत्वं स्थापयतीति न तत्साम्यवचनं सत्यत्वाभिप्रायं स्वयञ्ज्योतिष्ट्वविरोधात्  ।  
श्रुत्यैव च स्वप्ने रथाद्यभावस्य दर्शितत्वात्  ।  
जागरितप्रभववासनानिर्मितत्वात्तु स्वप्नस्य तत्तुल्यनिर्भासत्वाभिप्रायं तत्  ।  
तस्मादुपपन्नं स्वप्नस्य मायामात्रत्वम्   ॥ ६ ॥  
  
  
  
२ तदभावाधिकरणम्   । सू। ७-८  
  
____________________________________________________________________________________________  
  
तदभावो नाडीषु तच्छ्रुतेर् आत्मनि च  । ब्ब्स्_३,२।७ ।  
  
स्वप्नावस्था परीक्षिता सुषुप्तावस्थेदानीं परीक्ष्यते  ।  
तत्रैताः सुषुप्तिविषयाः श्रुतयो भवन्ति  ।  
क्वचिच्छ्रूयते- ऽतद्यत्रैतत्सुप्तः समस्तः स्वप्नं न विजानात्यासु तदा नाडीषु सृपो भवतिऽ (छा। ८।६।३) इति  ।  
अन्यत्र तु नाडीरेवानुक्रम्य श्रूयते - ऽताभिः प्रत्यवसृप्य पुरीतति शेतेऽ (बृ। २।१।१९) इति  ।  
तथान्यत्र नाडीरेवानुक्रम्य ऽतासु तदा भवति यदा सुप्तः स्वप्नं न कञ्चन पश्यत्यथास्मिन्प्राण एवैकधा भवतिऽ (कौषी। ४।१९) इति  ।  
तथान्यत्र ऽय एषो ऽन्तर्हृदय आकाशस्तस्मिञ्छेतेऽ (बृ। २।१।१७) इति  ।  
तथान्यत्र ऽसता सोम्य तदा सम्पन्नो भवति स्वमपीतो भवतिऽ (छा। ६।८।१) इति  ।  
ऽप्राज्ञेनात्मना सम्परिश्वक्तो न बाह्यं किञ्चन वेद नान्तरम्ऽ (बृ। ४।३।२१) इति च  ।  
तत्र संशयः - किमेतानि नाड्यादीनि परस्परनिरपेक्षाणि भिन्नानि सुषुप्तिस्थानान्याहोस्वित्परस्परापेक्षयैकं सुषुप्तिस्थानमस्ति  ।  
किं तावत्प्राप्तं भिन्नानीति  ।  
कुतः - एकार्थत्वात्  ।  
नह्येकार्थानीं क्वचित्परस्परापेक्षत्वं दृश्यते व्रीहियवादीनाम्  ।  
नाड्यादीनां त्वेकार्थता सुषुप्तौ दृश्यते - ऽनाडीशु सृप्तो भवतिऽ (छा। ८।६।३) ऽपुरीतति शेतेऽ  
  
(बृ। २।१।१९) इति च तत्र तत्र सप्तमीनिर्देशस्य तुल्यत्वात्  ।  
  
ननु  नैवं सति सप्तमीनिर्देशो दृश्यते - ऽसता सोम्य तदा सम्पन्नो भवतिऽ (छा। ६।८।१) इति  ।  
  
नैष दोषः  ।  
तत्रापि सप्तम्यर्थस्य गम्यमानत्वात्  ।  
वाक्यशेषो हि तत्रायतनैषी जीवः सदुपसर्पतीत्याह  - ऽअन्यत्रायतनमलब्ध्वा प्राणमेवोपश्रयतेऽ (छा। ६।८।२) इति प्राणशब्देन तत्र प्रकृतस्य सत उपादनात्  ।  
आयतनं च सप्तम्यर्थः  ।  
सप्तमीनिर्देशो ऽपि तत्र वाक्यशेषे दृश्यते - ऽसति सम्पद्य न विदुः सति सम्पद्यामहेऽ (छा। ६।९।२) इति  ।  
सर्वत्र च विशेषविज्ञानोपरमलक्षणं सुषुप्तं न विशिष्यते  ।  
तस्मादेकार्तत्वान्नाड्यादीनां विकल्पेन कदाचित्किञ्चित्स्थानं स्वापायोपसर्पतीति  ।  
एवं प्राप्ते प्रतिपाद्यते - तदभावो नाडीष्वात्नि चेति  ।  
तदभाव इति तस्य प्रकृतस्य स्वप्नदर्शनस्याभावः सुषुप्तमित्यर्थः  ।  
नाडीष्वात्मनि चेति समुच्चयेनैतानि नाड्यादीनि स्वापायोपैति न विकल्पेनेत्यर्थः  ।  
कुतः - तच्छ्रुतेः  ।  
तथाहि - सर्वेषामेव नाड्यादीनां तत्र तत्र सुषुप्तिस्थानत्वं श्रूयते तच्च मसुच्चये सङ्गृहीतं भवति  ।  
विकल्पे ह्येषां पक्षे बाधः स्यात्  ।  
  
नन्वेकार्थत्वाद्विकल्पो नाड्यादीनां व्रीहियवादिवत्युक्तम्  ।  
  
नेत्युच्यते  ।  
नह्येकविभक्तिनिर्देशमात्रेणैकार्थत्वं विकल्पश्चापतति  ।  
नानार्थत्वसमुच्चययोरप्येकविभक्तिनिर्देशदर्शनाप्रासादे शेते पर्यङ् के शेत इत्येवमादिषु  ।  
तथेहापि नाडीषु पुरीतति ब्रह्मणि च स्वपितीत्येतदुपपद्यते समुच्चयः  ।  
तथाच श्रुतिः - ऽतासु तदा भवति यदा सुप्तः स्वप्नं न कञ्चन पश्यत्यथास्मिन्प्राण एवैकधा भवतिऽ (कौषी। ४।१९) इति समुच्चयं नाडीनां प्राणस्य च सुषुप्तौ श्रावयत्येकवाक्योपादानात्  ।  
प्राणस्य च ब्रह्मत्वं समधिगतम् - ऽप्राणस्तथानुगमात्ऽ (ब्र।सू। १।१।२८) इत्यत्र  ।  
यत्रापि निरपेक्षा इव नाडीः सुप्तिस्थानत्वेन श्रावयति - ऽआसु तदा नाडीषु सृप्तो भवतिऽ (छा। ८।६।३) इति  ।  
  
तत्रापि प्रदेशान्तरप्रसिद्धस्य ब्रह्मणो ऽप्रतिषेधान्नाडीद्वारेणैव ब्रह्मण्येवावतिष्ठत इति प्रतीयते  ।  
नचैवमपि नाडीषु सप्तमी विरुध्यते  ।  
नाडीद्वारापि ब्रह्मोपसर्पन्सृप्त एव नाडीषु भवति  ।  
यो हि गङ्गया सागरं गच्छति गत एव स गङ्गायां भवति  ।  
अपिचात्र रश्मीनाडीद्वारात्मकस्य ब्रह्मलोकमार्गस्य विवक्षितत्वान्नाडीस्तुत्यर्थं सृप्तिसङ्कीर्तनम्  ।  
ऽनाडीषु सृप्तो भवतिऽ (छा। ८।६।३) इत्युक्त्वा ऽतं न कश्चन पाप्मा स्पृशतिऽ (छा। ८।६।३) इति ब्रुवन्नाडीः प्रशंसति  ।  
ब्रवीति च पाप्मस्पर्शाभावे हेतुम् - तेजसा नाडीगतेन पित्ताख्येनाभिव्याप्तकरणो न बाह्यान्विषयानीक्षत इत्यर्थः  ।  
अथवा तेजसेति ब्रह्मण एवायं निर्देशः  ।  
श्रुत्यन्तरे -ऽ ब्रह्मैव तेज एवऽ (बृ। ४।४।७) इति तेजः शब्दस्य ब्रह्मणि प्रत्युक्तत्वात्  ।  
ब्रह्मणा हि तदा सम्पन्नो भवति नाडीद्वारेणातस्तं न कश्चन पाप्मान स्पृशतीत्यर्थः  ।  
ब्रह्मसमपत्तिश्च पाप्मस्पर्शाभावे हेतुः समधिगतः - ऽसर्वे पाप्मानो ऽत निवर्तन्ते ऽपहतपाप्मा ह्येष ब्रह्मलोकःऽ (छा।  
  
८।४।२) इत्यादिश्रुतिभ्यः  ।  
एवञ्च सति प्रदेशान्तरप्रसिद्धेन ब्रह्मणा सुषुप्तिस्थानेनानुगतो नाडीनां समुच्चयः समधिगतो भवति  ।  
तथा पुरीततो ऽपि ब्रह्मप्रक्रियायां सङ्कीर्तनात्तदनुगुणमेव सुप्तिस्थानत्वं विज्ञायते - ऽय एषो ऽन्तर्हृदय आकाशस्तस्मिञ्छेतेऽ (बृ। २।१।१७) इति हृदयाकाशे सुप्तिस्थाने प्रकृत इदमुच्यते ऽपुरीतति शेतेऽ (बृ। २।१।१९) इति  ।  
पुरीतदिति हृदयपरिवेष्टनमुच्यते  ।  
तदन्तर्वर्तिन्यापि हृदयाकाशे शयानः शक्यते पुरीतति शेत इति वक्तुम्  ।  
प्राकारपरिक्षिप्ते ऽपि पुरे वर्तमानः प्राकारे वर्तत इत्युच्यते  ।  
हृदयाकाशस्य च ब्रह्मत्वं समधिगतम् - ऽदहर उत्तरेभ्यःऽ (ब्र।सू। १।३।१४) इत्यत्र  ।  
तथा नाडीपुरीतत्समुच्चयो ऽपि - ऽताभिः प्रत्यवसृत्य पुरीतति शेतेऽ (बृ। २।१।१९) इत्येकवाक्योपादानादवगम्यते  ।  
सत्प्राज्ञयोश्च प्रसिद्धमेव ब्रह्मत्वम्  ।  
एवमेतासु श्रुतिषु त्रीण्येव सुषुप्तिस्थानानि सङ्कीर्तितानि नाड्यः पुरीतद्ब्रह्म चेति  ।  
तत्रापि द्वारमात्रं नाड्यः पुरीतच्च, ब्रह्मैव त्वेकं सुषुप्ति स्थानम्  ।  
अपिच नाड्यः पुरीतद्वा जीवस्योपाध्याधार एव भवति तत्रास्य करणानि वर्तन्त इति  ।  
नह्युपाधिसम्बन्धमन्तरेण स्वत एव जीवस्याधारः कश्चित्सम्भवति, ब्रह्माव्यतिरेकेण स्वमहिमप्रतिष्ठितत्वात्  ।  
ब्रह्माधारत्वमप्यस्य सुषुप्ते नैवाधाराधेयभेदाभिप्रायेणोच्यते कथं तर्हि तादात्म्याभिप्रायेण  ।  
यत आह - ऽसता सोम्य तदा सम्पन्नो भवति स्वमपीतो भवतिऽ (छा। ६।८।१) इति  ।  
स्वशब्देनात्माभिलप्यते, स्वरूपमापन्नः सुप्तो भवतीत्यर्थः  ।  
अपिच न कदाचिज्जीवस्य ब्रह्मणा सम्पत्तिर्नास्ति स्वरूपस्यानपायित्वात्  ।  
स्वप्नजागरितयोस्तूपाधिसम्पर्कवशात्पररूपापत्तिमिवापेक्ष्य तदुपशमात्सुषुप्तेः स्वरूपापत्तिर्वक्ष्यते  ।  
अतश्च सुप्तावस्थायां कदाचित्सतां सम्पद्यते कदाचिन्न सम्पद्यत इत्ययुक्तम्  ।  
अपिच स्थानविकल्पाभ्युपगमे ऽपि विशेषविज्ञानोपलक्षणं तावत्सुषुप्तं न क्वचिद्विशिष्यते  ।  
तत्र सति सम्पन्नस्तावत्तदेकत्वान्न विजानतीति युक्तम्  ।  
ऽत्तकेन कं विजानीयात्  ।  
ऽ (बृ। २।४।१४) इति श्रुतेः  ।  
नाडीषु पुरतीति च शयानस्य  न किञ्चिदविज्ञाने कारणं शक्यं विज्ञातुं, भेदविषयत्वात् ऽयत्र वा अन्यदिव स्यात्तत्रान्यो ऽन्यत्पश्येत्ऽ  (बृ। ४।३।३१) इति श्रुतेः  ।  
  
ननु भेदविषयस्याप्यतिदूरादिकारणमविज्ञाने स्यात्  ।  
  
बाढम्  ।  
एवं स्याद्यदि जीवः स्वतःपरिच्छिन्नो ऽभ्युपगम्यते, यथा विष्णुमित्रः प्रवासी स्वगृहं न पश्यति  ।  
नतु जीवस्योपाधिव्यतिरेकेण परिच्छेदो विद्यते  ।  
उपाधिगतमेवातिदूरादिकारणमविज्ञान इति यद्युच्येत तथाप्युपाधेरुपशान्तत्वात्सत्येव सम्पन्नो न विजानतीति युक्तम्  ।  
नच वयमिह तुल्यवन्नाड्यादिसमुच्चयं प्रतिपादयामः  ।  
नहि नाड्यः सुप्तिस्थानं पुरीतद्वेत्यनेन विज्ञानेन किञ्चित्प्रयोजनमस्ति  ।  
नह्येतद्विज्ञानप्रतिबद्धं किञ्चित्फलं श्रूयते  ।  
नाप्येतद्विज्ञानं फलवतः कस्यचिदङ्गमुपदिश्यते  ।  
ब्रह्म त्वनपायि सुप्तिस्थानमित्येतत्प्रतिपादयामः  ।  
तेन तु विज्ञानेन प्रयोजनमस्ति जीवस्य ब्रह्मात्मत्वावधारणं स्वप्नजागरितव्यवहारविमुक्तत्वावधारणं च  ।  
तस्मादात्मैव सुप्तिस्थानम्  ।  
  
____________________________________________________________________________________________  
  
अतः प्रबोधो ऽस्मात्  । ब्ब्स्_३,२।८ ।  
  
यस्माच्चात्मैव सुप्तिस्थानमत एव च कारणान्नित्यवदेवास्मादात्मनः प्रबोधः स्वापाधिकारे शिष्यते - ऽकुत एतदागात्ऽ (बृ। २।१।१६) इत्यस्य प्रश्नस्य प्रतिवचनावसरे ऽयथाग्नेः क्षुद्रा विस्फुलिङ्गा व्युच्चारन्त्येवमेवैतस्मादात्मनः सर्वे प्राणाःऽ (बृ। २।१।२०) इत्यादिना  ।  
ऽसत आगम्य न विदुः सत आगच्छामहेऽ (छा। ६।१०।२) इति च  ।  
विकल्प्यमानेषु तु सुषुप्तिस्थानेषु कदाचिन्नाडीभ्यः प्रतिबुध्यते कदाचित्पुरीततः कदाचिदात्मन इत्यशासिष्यत्  ।  
तस्मादप्यात्मैव सुप्तिस्थानमिति   ॥ ८ ॥  
  
  
  
३ कर्मानुस्मृतिशब्दविध्यधिकरणम्   । सू। ९  
  
____________________________________________________________________________________________  
  
स एव तु कर्मानुस्मृतिशब्दविधिभ्यः  । ब्ब्स्_३,२।९ ।  
  
तस्याः पुनः सत्सम्पत्तेः प्रतिबुध्यमानः किं य एव सतसम्पन्नः स एव प्रतिबुध्यत उत स वान्यो वेति चिन्त्यते  ।  
तत्र प्राप्तं तावदनियम इति  ।  
कुतः - यदा हि जलराशौ कश्चिज्जलबिन्दुः प्रक्षिप्यते जलराशिरेव  स तदा भवति पुनरुद्धरणे च स एव जलबिन्दुर्भवतीति दुःसम्पादम्  ।  
तद्वत्सुप्तः परेणैकत्मापन्नः सम्प्रसीदततीति न स एव पुनरुत्थातुमर्हति  ।  
तस्मात्स एवेश्वरो वान्यो वा जीवः प्रतिबुध्यत इत्येवं प्राप्त इदमाह - स एव तु जीवः लुप्तः स्वास्थ्यं गतः पुनरुत्तिष्ठति नान्यः  ।  
कस्मात्  ।  
कर्मानुस्मृतिशब्दविधिभ्यः  ।  
विभज्य हेतुं दर्शयिष्यामि  ।  
कर्मशेषानुष्ठानदर्शनात्तावत्स एवोत्थातुमर्हति नान्यः  ।  
तथाहि - पूर्वेद्युरनुष्ठितस्य कर्मणो ऽपरेद्युः शेषमनुतिष्ठन्दृश्यते  ।  
नचान्येन सामिकृतस्य कर्मणो ऽन्यः शेषक्रियायां प्रवरितितुमर्हति  ।  
अतिप्रसङ्गात्  ।  
तस्मादेक एव पूर्वेद्युरपरेद्युश्चैकस्य कर्मणः कर्तेति गम्यते  ।  
इतश्च स एवोत्तिष्ठति यत्कारणमतीते ऽहन्यहमदो ऽद्राक्षमिति पूर्वानुभूतस्य पश्चात्स्मरणमन्यस्योत्थाने नोपपद्यते  ।  
नह्यन्यदृष्टमन्यो ऽनुस्मर्तुमर्हति  ।  
सो ऽहमस्मीति चात्मानुस्मरणमात्मान्तरोत्थाने नावकल्पते  ।  
शब्देभ्यश्च तस्यैवोत्थानमवगम्यते  ।  
तथाहि - ऽपुनः प्रतिन्यायं प्रतियोन्याद्रवति बुद्धान्तायैवऽ (बृ। ४।३।१६) ऽसर्वाः प्रजा अहरहर्गच्छन्त्य एतं ब्रह्मलोकं न विन्दन्तिऽ (छा। ८।३।२) ऽत इह व्याघ्रो वा सिंहो वा वृको वा वराहो वा कीटो वा पतङ्गो वा दंशो वा मशको वा यद्यद्भवन्ति तदाभवन्तिऽ  
  
(छा। ६।९।३) इत्येवमादयः शब्दाः स्वापप्रबोधाधिकारे पठिता नात्मान्तरोत्थाने सामञ्जस्यमीयुः  ।  
कर्मविद्याविधिभ्यश्चैवमेवावगम्यते  ।  
अन्यथा हि कर्मविद्याविधयो ऽनर्थकाः स्युः  ।  
अन्योत्थानपक्षे हि सुप्तमात्रो मुच्यत इत्यापद्येत  ।  
एवं चेत्स्याद्वद किं कालान्तरफलेन कर्मणा विद्यया वा कृतं स्यात्  ।  
अपिचान्योत्थानपक्षे यदि तावच्छरीरान्तरे व्यवहरणमाणो जीव उत्तिष्ठेत्तत्रत्यव्यवहारलोपप्रसङ्गः स्यात्  ।  
अथ तत्र सुप्त उत्तिष्ठेत्कल्पनानर्थक्यं स्यात्  ।  
योहि यस्मिञ्शरीरे सुप्तः स तस्मिन्नोतिष्ठत्यन्यस्मिञ्शरीरे सुप्तो ऽन्यस्मिन्नुत्तिष्ठतीति को ऽस्यां कल्पनायां लाभः स्यात्  ।  
अथ मुक्त उत्तिष्ठेदन्तवान्मोक्ष आपद्येत  ।  
निवृत्ताविद्यस्य च पुनरुत्थानमुपपन्नम्  ।  
एतेनेश्वरस्योत्थानं प्रत्युक्तम्  ।  
नित्यनिवृत्ताविद्यत्वात्  ।  
अकृताभ्यागमकृतविप्रणाशौ च दुर्निवारवन्योत्थानपक्षे स्याताम्  ।  
तस्मात्स एवोत्तिष्ठति नान्य इति  ।  
यत्पुनरुक्तं यथा जलराशौ प्रक्षिप्तो जलबिन्दुर्नोद्धर्तुं शक्यत एवं सति सम्पन्नो जीवो नोत्पत्पतितुमर्हतीति, तत्परिह्रियते   ।  
युक्तं तत्र विवेककारणाभावाज्जलबिन्दोरनुद्धरणम्  ।  
इह तु विद्यते विवेककारणं कर्म चाविद्या चेति वैषम्यम्  ।  
दृश्यते च दुर्विवेचयोरप्यस्मज्जातीयैः क्षीरोदकयोः संसृष्टयोर्हंसेन विवेचनम्  ।  
अपिच न जीवो नाम कश्चित्परस्मादन्यो विद्यते यो जलबिन्दुरिव जलराशेः सतो विविच्येत  ।  
सदेव तूपाधिसम्पर्काज्जीव इत्यसकृत्प्रपञ्चितम्  ।  
एवं सति यावदेकोपाधिगता बन्धानुवृत्तिस्तावदेकजीवव्यवहारः  ।  
उपाध्यन्तरगतायां तु बन्धानुवृत्तौ जीवान्चतरव्यवहारः  ।  
स एवायमुपाधिः स्वापप्रबोधयोर्बीजाङ् कुरन्यायेनेत्यतः स एव जीवः प्रतिबुध्यत इति युक्तम्   ॥ ९ ॥  
  
  
  
४ मुग्धेर्ऽधसम्पत्त्यधिकरणम्   । सू। १०  
  
____________________________________________________________________________________________  
  
मुग्धेर्ऽधसम्पत्तिः परिशेषात्  । ब्ब्स्_३,२।१० ।  
  
अस्ति मुग्धो नाम यं मूर्छित इति लौकिकाः कथयन्ति  ।  
सतु किमवस्थ इति परीक्षायामुच्यते  ।  
तिस्रस्तावदवस्थाः शरीरस्थस्य जीवस्य प्रसिद्धा जागरितं स्वप्नः सुषुप्तिरिति  ।  
चतुर्थी शरीरादपसृप्तिः  ।  
नतु पञ्चमीकाचिदवस्था जीवस्य श्रुतौ स्मृतौ वा प्रसिद्धास्ति  ।  
तस्माच्चतसृणामेवावस्थानामन्यतमावस्था मूर्छेत्येवं प्राप्ते ब्रूमः- न तावन्मुग्धो जागरितावस्थो भवितुमर्हति  ।  
नह्ययमिन्द्रियैर्विषयानीक्षते  ।  
स्यादेतत्  ।  
इषुकारन्यायेन मुग्धो भविष्यति  ।  
यथेषुकारो जाग्रदपीष्वासक्तमनस्तया नान्यान्विषयानीक्षत एवं मुग्धो मुसलसम्पातादिजनितदुःखानुभवव्यग्रमनस्तया जाग्रदपि नान्यान्विषयानीक्षत इति  ।  
  
न  ।  
अचेतयमानत्वात्  ।  
इषुकारो हि व्यापृतमना ब्रवीतीषुमेवाहमेतावन्तं कालमुपलभमानो ऽभूवमिति  ।  
मुग्धस्तु लब्धसञ्ज्ञो ब्रवीत्यन्धे तमस्यहमेतावन्तं  कालं प्रक्षिप्तो ऽभूवं न किञ्चिन्मया चेतितमिति  ।  
जाग्रतश्चैकविषयविषक्तचेतसो ऽपि देहो विध्रियते  ।  
मुग्धस्य तु देहो धरण्यां पतति  ।  
तस्मान्न जागर्ति नापि स्वप्नान्पश्यति निःसञ्ज्ञकत्वात्  ।  
नापि मृतः प्राणोष्मणोर्भावात्  ।  
मुग्धे हि जन्तौ मृतो ऽयं स्यान्न वा मृत इति संशयाना ऊष्मास्ति नास्तीति हृदयदेशमालभन्ते निश्चयार्थं प्राणो ऽस्ति नास्तीति च नासिकादेशम्  ।  
यदि प्राणोष्मणोरस्तित्वं नावगच्छन्ति ततो मृतो ऽयमित्यध्यवसाय दहनायारण्यं नयन्ति  ।  
अथ तु प्राणमूष्माणं वा प्रतिपद्यन्ते ततो नायं मृत इत्यध्यवसाय सञ्ज्ञालाभाय भिषज्यन्ति  ।  
पुनरुत्थानाच्च न दिष्टं गतः  ।  
नहि यमराष्ट्रात्प्रत्यागच्छति  ।  
अस्तु तर्हि सुषुप्तो निःसञ्ज्ञत्वादमृतत्वाच्च  ।  
न  ।  
वैलक्षण्यात्  ।  
मुग्धः कदाचिच्चिरमपि नोच्छ्वसिति सवेपथुरस्य देहो भवति भयानकं च वदनं विस्फारिते नेत्रे  ।  
सुषुप्तस्तु प्रसन्नवदनस्तुल्यकालं पुनः पुनरुच्छ्वसिति निमीलिते अस्य नेत्रे भवतः  ।  
नचास्य देहो वेपते  ।  
पाणिपेषणमात्रेण च सुषुप्तमुत्थापयन्ति नतु मुग्धं मुद्गरघातेनापि  ।  
निमित्तभेदश्च भवति मोहस्वापयोः  ।  
मुसलसम्पातादिनिमित्तत्वान्मोहस्य, श्रमादिनिमित्तत्वाच्च स्वापस्य  ।  
नच लोके ऽस्ति प्रसिद्धिर्मुग्धः सुप्त इति  ।  
परिशेषादर्धसम्पत्तिर्मुग्धतेत्यवगच्छामः  ।  
नीःसञ्ज्ञत्वात्सम्पन्न इतरस्माद्वैलक्षण्यादसम्पन्न इति  ।  
कथं पुनरर्धसम्पत्तिर्मुग्धतेति शक्यते वक्तुम्  ।  
यावता सुप्तं प्रति तावदुक्तं श्रुत्या - ऽसता सोम्य तदा सम्पन्नो भवतिऽ (छा। ६।८।१) इति ऽअत्र स्तेनो ऽस्तेनो भवतिऽ (बृ। ४।३।२२) ऽनैतं सेतुमहोरात्रे तरतो न जरा न मृत्युर्न शोको न सुकृतं न दृष्कृतम्ऽ (छा। ८।४।१) इत्यादि  ।  
जीवे हि सुकृतदुष्कृतयोः प्राप्तिः सुखित्वदुःखित्वप्रत्ययोत्पादनेन भवति  ।  
नच सुखित्वप्रत्ययो दुःखित्वप्रत्ययो वा सुषुप्ते विद्यते, मुग्धे ऽपि तौ प्रत्ययौ नैव विद्येते  ।  
तस्मादुपाध्युपशमात्सुषुप्तवन्मुग्धे ऽपि कत्स्नसम्पत्तिरेव भवितुमर्हति नार्धसम्पत्तिरिति  ।  
  
अत्रोच्यते - न ब्रूमो मुग्धेर्ऽधसम्पत्तिर्जीवस्य ब्रह्मणा भवतीति  ।  
किं तर्ह्यर्धेन सुषुप्तपक्षस्य भवति मुग्धत्वमर्धेनावस्थान्तरपक्षस्येति ब्रूमः  ।  
दर्शिते च मोहस्य स्वापेन साम्यवैषम्ये  ।  
द्वारं चैतन्मरणस्य  ।  
यदास्य सावशेषं कर्म भवति तदा वाङ्मनसे प्रत्यागच्छतः  ।  
यदा तु निरवशेषं कर्म भवति तदा प्राणोष्माणावपगच्छतः  ।  
तस्मादर्धसम्पत्तिं ब्रह्मविद इच्छन्ति  ।  
यत्तूक्तं न पञ्चमी काचिदवस्था प्रसिद्धास्तीति  ।  
  
नैष दोषः  ।  
कदाचित्कीयमवस्थेति न प्रसिद्धा स्यात्  ।  
प्रसिद्धा चैषा लोकायुर्वेदयोः  ।  
अर्धसम्पत्त्यभ्युपगमाच्च न पञ्चमी गण्यत इत्यनवद्यम्   ॥ १० ॥  
  
  
  
५ उभयलिङ्गाधिकरणम्   । सू। ११-२१  
  
____________________________________________________________________________________________  
  
न स्थानतो ऽपि परस्योभयलिङ्गं सर्वत्र हि  । ब्ब्स्_३,२।११ ।  
  
येन ब्रह्मणा सुषुप्त्यादिषु जीव उपाध्युपशमात्सम्पद्यते तस्येदानीं स्वरूपं श्रुतिवशेन निर्धार्यते  ।  
सन्त्युभयलिङ्गाः श्रुतयो ब्रह्मविषयाः ऽसर्वकर्मा सर्वकामः सर्वगन्धः सर्वरसःऽ (छा। ३।१४।२) इत्येलमादायाः सविशेषलिङ्गाः  ।  
ऽअस्थूलमनण्वर्ह्रस्वमदीर्धम्ऽ (बृ। ३।८।८) इत्येवमाद्याश्च निर्विशेषलिङ्गाः  ।  
किमासु श्रुतिषूभयलिङ्गं ब्रह्मप्रतिपत्तव्यमुतान्यतरलिङ्गम्  ।  
यदाप्यन्यतरलिङ्गं तदापि किं सविशेषमुत निर्विशेषमिति मीमांस्यते  ।  
तत्रोभयलिङ्गश्रुत्यनुग्रहादुभयलिङ्गमेव ब्रह्मेत्येवं प्राप्ते ब्रूमः - न तावत्स्वत एव परस्य ब्रह्मण उभयलिङ्गत्वमुपपद्यते  ।  
  
नह्येकं वस्तु स्वत एव रूपादिविशेषोपेतं तद्विपरीतं चेत्याधारयितुं  शक्यं विरोधात्  ।  
अस्तु तर्हि स्थानतः पृथिव्याद्युपाधियोगादिति  ।  
तदपि नोपपद्यते  ।  
नह्युपाधियोगादप्यन्यादृशस्य वस्तुनो ऽन्यादृशः स्वभावः सम्भवति  ।  
नहि स्वच्छः सन्स्फटिको ऽलक्तकाद्युपाधियोगादस्वच्छो भवति भ्रममात्रत्वादस्वच्छताभिनिवेशस्य  ।  
उपाधीनां चाविद्याप्रत्युपस्थापितत्वात्  ।  
अतश्चान्यतरलिङ्गपरिग्रहे ऽपि समस्तविशेषरहितं निर्विकल्पमेव ब्रह्म प्रतिपत्तव्यं न तद्विपरीतम्  ।  
सर्वत्र हि ब्रह्मस्वरूपप्रतिपादनपरेषु वाक्येषु ऽअशब्दमस्पर्शमरूपमव्ययम्ऽ (क। ३।१५  ।  
मुक्तिको। २।७२) इत्येवमादिष्वपास्तसमस्तविशेषमेव ब्रह्मोपदिश्यते   ॥ ११ ॥  
  
  
  
  
ड़्न्: स्थानं उपाधिस्तद्योगात्   ।  
  
____________________________________________________________________________________________  
  
न भेदाद् इति चेन् न प्रत्येकमतद्वचनात्  । ब्ब्स्_३,२।१२ ।  
  
अथापि स्याद्यदुक्तं निर्विकल्पमेकलिङ्गमेव ब्रह्म नास्य स्वतः स्थानतो वोभयलिङ्गत्वमस्तीति  ।  
तन्नोपपद्यते  ।  
कस्मात्  ।  
भेदात्  ।  
भिन्ना हि प्रतिविद्यं ब्रह्मण आकारा उपदिश्यन्ते  ।  
चतुष्पाद्ब्रह्म षोडशकलं ब्रह्म वामनीत्वादिलक्षणं ब्रह्म त्रैलोक्यशरीरवैश्वानरशब्दोदितं ब्रह्मेत्येवञ्जातीयकाः  ।  
तस्मात्सविशेषत्वमपि ब्रह्मणो ऽभ्युपगन्तव्यम्  ।  
  
ननूक्तं नोभयलिङ्गत्वं ब्रह्मणः सम्भवतीति  ।  
अयमप्यविरोधः  ।  
उपाधिकृतत्वादाकारभेदस्य  ।  
अन्यथा हि निर्विषयमेव भेदशास्त्रं प्रसज्येतेति चेत्  ।  
  
नेति ब्रूमः  ।  
कस्मात्  ।  
प्रत्येकमतद्वचनात्  ।  
प्रत्युपाधिभेदं ह्यभेदमेव ब्रह्मणः श्रावयति शास्त्रम् - ऽयश्चायमस्यां पृथिव्यां तेजोमयो ऽमृतमयः पुरुषो यश्चायमध्यात्मं शारीरस्तेजोमयो ऽमृतमयः पुरुषो ऽयमेव स यो ऽयमात्माऽ (बृ। २।५।१) इत्यादि  ।  
अतश्च न भिन्नाकारयोगो ब्रह्मणः शास्त्रीय इति शक्यते वक्तुम्  ।  
भेदस्योपासनार्थत्वादभेदे तात्पर्यात्  ।  
  
____________________________________________________________________________________________  
  
अपि चैवम् एके  । ब्ब्स्_३,२।१३ ।  
  
अपिचैवं भेददर्सननिन्दापूर्वकमभेददर्शनमेवैके शाखिनः समामनन्ति - ऽमनसैवेदमाप्तव्यं नेह नानास्ति किञ्चन  ।  
मृत्योः स मृत्युपमाप्नोति य इह नानेव पश्यतिऽ (क। ४।११) इति  ।  
तथान्येपि ऽभोक्ता भोग्यं प्रेरितारं च मत्वा सर्वं त्रिविधं ब्रह्म मे तत्ऽ (श्वे। १।१२) इति समस्तस्य भोग्यभोक्तृनियन्तृलक्षणस्य प्रपञ्चस्य ब्रह्मैकस्वभावतामधीयते   ॥ १३ ॥  
  
  
  
कथं पुनराकारवदुपदेशिनीष्वनाकारोपदेशिनीषु च ब्रह्मविषयासु श्रुतिषु सतीष्वनाकारमेव ब्रह्मावधार्यते न पुनर्विपरीतन्ति  ।  
अत उत्तरं पठति -  
  
____________________________________________________________________________________________  
  
अरूपवदेव हि तत्प्रधानत्वात्  । ब्ब्स्_३,२।१४ ।  
  
रूपाद्याकाररहितमेव ब्रह्मावधारयितव्यं न रूपादिमत्  ।  
कस्मात्  ।  
तत्प्रधानत्वात्  ।  
ऽऽअस्थूलमनण्वर्ह्रस्वमदीर्धम्ऽ (बृ। ३।८।८) ऽअशब्दमस्पर्शमरूपमव्ययम्ऽ (कठ। ३।१५  ।  
मुक्ति। २।७२) ऽआकाशो वै नाम नामरूपयोर्निर्वहिता ते यदन्तरा तद्ब्रह्मऽ (छा। ८।१४।१) ऽदिव्यो ह्यमूर्तः पुरुषः सबाह्याभ्यन्तरो ह्यजःऽऽ (मुण्ड। २।१।२), ऽतदेतद्ब्रह्मापूर्वमनपरमनन्तरमब्रह्ममयमात्मा ब्रहग्म सर्वानभूःऽ (बृ। २।५।१९) इत्येवमादीनि वाक्यानि निष्प्रपञ्चब्रह्मात्मतत्त्वप्रधानानि नर्थान्तरप्रधानानीत्येतत्प्रतिष्ठापितं ऽतत्तु समन्वयात्ऽ (ब्र।सू। १।१।४) इत्यत्र  ।  
  
तस्मादेवञ्जातीयकेषु वाक्येषु यथाश्रुतं निराकारमेव ब्रह्मावधारयितव्यम्  ।  
इतराणि त्वाकारपवद्ब्रह्मविषयाणि वाक्यानि न तत्प्रधानानि  ।  
उपासनाविधिप्रधानानि हि तानि तेष्वसति विरोधे यथाश्रुतमाश्रयितव्यम्  ।  
सति तु विरोधे तत्प्रधानान्यतत्प्रधानेभ्यो बलीयांसि भवन्तीति  ।  
एष विनिगमनायां हेतुः  ।  
येनोभयीष्वपि श्रुतिषु सतीष्वनाकारमेव ब्रह्मावधार्यते न पुनर्विपरीतमिति   ॥ १४ ॥  
  
  
  
का तर्ह्याकारवद्विषयाणां श्रुतीनां गतिरित्यत आह -  
  
____________________________________________________________________________________________  
  
प्रकाशवच्चावैयर्थ्यात्  । ब्ब्स्_३,२।१५ ।  
  
यथा प्रकाशः सौरश्चान्द्रमसो वा वियद्व्याप्यावतिष्ठमानो ऽङ्गुल्याद्युपाधिसम्बन्धात्तेष्वृजुवक्रादिभावं प्रतिपद्यमानेषु तद्भावमिव प्रतिपद्यते  ।  
एवं ब्रह्मापि पृथिव्याद्युपाधिसम्बन्धात्तदाकारतामिव प्रतिपद्यते तदालम्बनो ब्रह्मण आकारविशेषोपदेश उपासनार्थो न विरुध्यते  ।  
एवमवैयर्थ्यमाकारवद्ब्रह्मविषयाणामपि वाक्यानां भविष्यति  ।  
नहि वेदवाक्यानां कस्यचिदर्थवत्त्वं कस्यचिदनर्थवत्त्वमिति युक्तं प्रतिपत्तुं प्रमाणत्वाविशेषात्  ।  
  
नन्वेवमपि यत्पुरस्तात्प्रतिज्ञातं नोपाधियोगादप्युभयलिङ्गत्वं ब्रह्मणो ऽस्तीति तद्विरुध्यते  ।  
  
नेति ब्रूमः  ।  
उपाधिनिमित्तस्य वस्तुधर्मत्वानुपपचत्तेः  ।  
उपाधीनां चाविद्याप्रत्युपस्थापितत्वात्  ।  
सत्यामेव च नैसर्गिक्यामविद्यायां लोकवेदव्यवहारावतार इति तत्र तत्रावोचाम  ॥ १५ ॥  
  
  
  
____________________________________________________________________________________________  
  
आह च तन्मात्रम्  । ब्ब्स्_३,२।१६ ।  
  
आह च श्रुतिश्चैतन्यमात्रं विलक्षणरूपान्तररहितं निर्विशेषं ब्रह्म - ऽस यथा सैन्धवघनो ऽन्तरो ऽबाह्यः कृत्स्नो रसघन एवैवं वा अरे ऽयमात्मानन्तरो ऽबाह्यः कृत्स्नः प्रज्ञानघन एवऽ (बृ। ४।५।१३) इति  ।  
एतदुक्तं भवति - नास्यात्मनो ऽन्तर्बहिर्वा चैतन्यादन्यद्रूपमस्ति लवणरस एव निरन्तरो भवति न रसान्तरं तथैवेति   ॥ १६ ॥  
  
  
  
  
ड़्न्: सैन्धवघनो लोहपिण्डः   ।  
  
____________________________________________________________________________________________  
  
दर्शयति चाथो अपि स्मर्यते  । ब्ब्स्_३,२।१७ ।  
  
दर्शयति च श्रुतिः पररूपप्रतिषेधेनैव ब्रह्म निर्विशेषत्वात्- ऽअथात आदेशो नेति नेतिऽ (बृ। २।३।६) इति, ऽअन्यदेव तद्विदितादथो अविदितादधि (के। १।३) ऽयतो वाचो निवर्तन्ते अप्राप्य मनसा सहऽ (तै। २।४।१) इत्येवमाद्या  ।  
बाष्कलिना च बाध्वःपृष्टः सन्नवचनेनैव ब्रह्म प्रोवाचेति श्रूयते - ऽस होवाचाधीहि भो इति स तूष्णीं बभूव तं ह द्वितीये वा तृतीये वा वचन उवाच ब्रूमः खलु त्वं तु न विजानासि  ।  
उपशान्तो ऽयमात्माऽ इति  ।  
तथा स्मृतिष्वपि परप्रतिषेधेनैवोपदिश्यते - ऽज्ञेयं यत्तत्प्रवक्ष्यामि यज्ज्ञात्वामृतमश्नुते  ।  
अनादिमत्परं ब्रह्म न सत्तन्नासदुच्यतेऽ (१३।१२) इत्येवमाद्यासु  ।  
तथा विश्वरूपधरो नारायणो नारदमुवाचेति स्मर्यते - ऽमाया ह्येषा मया सृष्टा यन्मां पश्यसि नारद  ।  
सर्वभूतगुणैर्युक्तं नैवं मां ज्ञातुमर्हसिऽ इति  ।  
  
  
ड़्न्: अधि अन्यत्   ।  
उपशान्तो निरस्तद्वैतः   ।  
  
____________________________________________________________________________________________  
  
अत एव चोपमा सूर्यकादिवत्  । ब्ब्स्_३,२।१८ ।  
  
यत एव चायमात्मा चैतन्यरूपो निर्विशेषो वाङ्मनसातीतः परप्रतिषेधोपदेश्यो ऽत एव चास्योपाधिनिमित्तपारमार्थिकीं विशेषवत्ताभिप्रेत्य जलसूर्यकादिवदित्युपमोपादीयते मोक्षशास्त्रेषु - ऽयथा ह्यजं ज्योतिरात्मा विवस्वानपो भिन्ना बहुधैको ऽनुगच्छन्  ।  
उपाधिना क्रियते भेदरूपो देवः क्षेत्रेष्वेवमजोयमात्माऽ इति  ।  
ऽएक एव हि भूतात्मा भूते भूते व्यवस्थितः  ।  
एकधा बहुधा चैव दृश्यते जलचन्द्रवत्ऽ (ब्र।बिं १२) इत्येवमादिषु   ॥ १८ ॥  
  
  
  
अत्र प्रत्यवस्थीयते -  
  
____________________________________________________________________________________________  
  
अम्बुवदग्रहणात् तु न तथात्वम्  । ब्ब्स्_३,२।१९ ।  
  
न जलसूर्यकादितुल्यत्वमिहोपपद्यते तद्वदग्रहणात्  ।  
सूर्यादिभ्यो हि मूर्तेभ्यः पृथग्भूतं विप्रकृष्टदेशं मूर्तं गृह्यते तत्र युक्तः सूर्यादिप्रतिबिम्बोदयः  ।  
नत्वात्मा मूर्तो नचास्मात्पृथग्भूता विप्रकृष्टदेशाश्चोपाधयः सर्वगतत्वात्सर्वानन्यत्वाच्च  ।  
तस्मादयुक्तो ऽयं दृष्टान्त इति   ॥ १९ ॥  
  
  
  
अत्र प्रतिविधीयते -  
  
____________________________________________________________________________________________  
  
वृद्धिह्रासभाक्त्वमन्तर्भावादुभयसामञ्जस्यादेवम्  । ब्ब्स्_३,२।२० ।  
  
युक्त एव त्वयं दृष्टान्तो विवक्षितांशसम्भवात्  ।  
नहि दृष्टान्तदार्ष्ट्रान्तिकयोः क्वचित्कञ्चिद्विवक्षितांशं मुकत्त्वा सर्वसारूप्यं केनचिद्दर्शयितुं शक्यते  ।  
सर्वसारूप्ये हि दृष्टान्तदार्ष्ट्रान्तिकभावोच्छेद एव स्यात्  ।  
नचेदं स्वमनीषया जलसूर्यकाजदिदृष्टान्तप्रणयनम्  ।  
शास्त्रप्रणीतस्य त्वस्य प्रयोजनमात्रमुपन्यस्यते  ।  
किं पुनरत्र विवक्षितं सारूप्यमिति  ।  
तदुच्यते - वृद्धिह्रासभाक्त्वमिति  ।  
जलगतं हि सूर्यप्रतिबिम्बं जलवृद्धौ वर्धते जलह्रासे ह्रसति जलचलने चलति जलभेदे भिद्यत इत्येवं जलधर्मानुयायि भवति नतु परमार्थतः सूर्यस्य तथात्वमस्ति  ।  
एवं परमार्थतो ऽविकृतमेकरूपमपि सद्ब्रह्म देहाद्युपाध्यन्तर्भावाद्भजत इवोपादिधर्मान्वृद्धिर्ह्रासादीन्  ।  
एवमुभयोर्दृष्टान्तदार्ष्ट्रान्तिकयोः सामञ्जस्यादविरोधः   ॥ २० ॥  
  
  
  
____________________________________________________________________________________________  
  
दर्शनाच् च  । ब्ब्स्_३,२।२१ ।  
  
दर्शयति च श्रुतिः परस्यैव ब्रह्मणो देहादिषूपाधिष्वन्तरनुप्रवेशम् - ऽपुरुश्चक्रे द्विपदः पुरुश्चक्रे चतुश्पदः  ।  
पुरः स पक्षी भूत्वा पुरः पुरुष आविशत्ऽ (बृ। २।५।१८) इति  ।  
ऽअनेन जीवेनात्मनानुप्रविश्यऽ (छा। ६।३।२) इति च  ।  
तस्माद्युक्तमेतत् - ऽअत एव चैपमा सूर्यकादिवत्ऽ (ब्र।सू। ३।२।१८) इति  ।  
तस्मान्निर्विकल्पकैकलिङ्गमेव ब्रह्म नोभयलिङ्गं विपरीतलिङ्गं चेति सिद्धम्  ।  
अत्र केचिद्द्वे अधिकरणे कल्पयन्ति  ।  
प्रथमं तावत्- किं प्रत्यस्तमिताशेषप्रपञ्चमेकाकारं ब्रह्मोत प्रपञ्चवदनेकाकारोपेतमिति  ।  
द्वितीयं तु - स्थिते प्रत्यस्तमितप्रपञ्चत्वे किं सल्लक्षणं ब्रह्मोत बोधलक्षणमुतोभयलक्षणमिति  ।  
अत्र वयं वदामः - सर्वथाप्यानर्थक्यमधिकरणान्तरारम्भस्येति  ।  
यदि तावदनेकलिङ्गत्वं परस्यब्रह्मणो निराकर्तव्यमित्ययं प्रयासस्तत्पूर्वेणैव न स्थानतो ऽपि इत्यनेनाधिकरणेन निराकर्तव्यमित्ययमुत्तरमधिकरणं प्रकाशवच्च एतद्व्यर्थमेव भवेत्  ।  
नच सल्लक्षणमेव भ्म न बोधलक्षणमिति शक्यं वक्तुम्  ।  
विज्ञानघन एवेत्यादिश्रुतिवैयर्थ्यप्रसङ्गात्  ।  
कथं वा निरस्तचैतन्यं ब्रह्म चेतनस्य जीवस्यात्मत्वेनोपदिश्येत  ।  
नापि बोधलक्षणमेव ब्रह्म न सल्लक्षणमिति शक्यं वक्तुम् अस्तीत्येवोपलब्धव्यः (फ। ६।१३)  
  
इत्यादिश्रुतिवैयर्थ्यप्रसङ्गात्  ।  
कथं वा निरस्तसत्ताको बोधो ऽभ्युपगम्येत  ।  
नाप्युभयलक्षणमेव ब्रह्मेति शक्यं वक्तुम्  ।  
पूर्वाभ्युपगमविरोधप्रसङ्गात्  ।  
सत्ताव्यावृत्तेन च बोधेन बोधव्यावृत्तया च सत्तयोपेतं ब्रह्म प्रतिजानानस्य तदेव पूर्वाधिकरणप्रतिषिद्धं सप्रपञ्चत्वं ब्रह्मणः प्रसज्येत  ।  
  
श्रुतत्वाददोष इति चेत्  ।  
  
न  ।  
एकस्यानेकस्वभावत्वानुपपत्तेः  ।  
अथ सत्तैव बोधो बोध एव च सत्ता नानयोः परस्परव्यावृत्तिरस्तीति यद्युच्येत तथापि किं सल्लक्षणं ब्रह्मोत बोधलक्षणमुतोभयलक्षणमित्येवं विकल्पो निरालम्बन एव स्यात्  ।  
सूत्राणि त्वेकाधिकरणत्वेनैवास्माभिर्नीतानि  ।  
अपिच ब्रह्मविषयासु श्रुतिष्वाकारवदनाकारप्रतिपादनेन विप्रतिपन्नस्वानाकारे ब्रह्मणि परिगृहीते ऽवश्यं वक्तव्येतरासां श्रुतीनां गतिः  ।  
तादर्थ्येन प्रकाशवच्चेत्यादीनि सूत्राण्यर्थवत्तराणि सम्पद्यन्ते  ।  
  
यद्यप्याहुराकारवादिन्यो ऽपि श्रुतयः प्रपञ्चप्रविलयमुखेनानाकारप्रतिपत्त्यर्था एव न पृथगर्था इति तदपि न समीचीनमिव लक्ष्यते  ।  
कथम्  ।  
ये हि परविद्याधिकारे केचित्प्रपञ्चा उच्यन्ते यथा - ऽयुक्ता ह्यस्य हरयः शता देशेत्यय वै हरयो ऽयं वै सहस्राणि बहूनि चानन्तानि चऽ (बृ।  २।५।१९) इत्येवमादयस्ते भवन्ति प्रविलयार्थाः ऽतदेतद्ब्रह्मापूर्वमनपरमनन्तरमबाह्यम्ऽ (बृ। २।५।१९)  इत्युपसंहारात्  ।  
ये पुनरुपासनाधिकारे प्रपञ्चा उच्यन्ते यथा ऽमनोमयः प्राणसीरो भारूपःऽ (छा। ३।१४।२) इत्येवमादयो न तेषां प्रविलयार्थत्वं न्याय्यम्  ।  
ऽस क्रतुं कुर्वीतऽ (छा। ३।१४।१) इत्येवञ्जातीयकेन प्रकृतेनैवोपासनविधिना तेषां सम्बन्धात्  ।  
श्रुत्या चैवञ्जातीयकानां गुणानामुपासनार्थत्वे ऽवकल्प्यमाने न लक्षणया प्रविलयार्तत्वमवकल्पते  ।  
सर्वेषां च साधारणे प्रविलयार्थत्वे सति ऽअरूपवदेव हि तत्प्रधानत्वात्ऽ (ब्र। सू। ३।२।१४) इति विनिगमनकारणवचनमनवकाशं स्यात्  ।  
फलमप्येषां यथोपदेशं क्वचिद्दुरितक्षयः क्वचिदैश्वर्यप्राप्तिः क्वचित्क्रममुक्तिरित्यवगम्यत एवेत्यतः पार्थगर्त्यमेवोपासनावाक्यानां ब्रह्मवाक्यानां च न्याय्यं नैकवाक्यत्वम्  ।  
कथं चैषामेकवाक्यतोत्प्रेक्ष्यत इति वक्तव्यम्  ।  
  
एकनियोगप्रतीतेः प्रयाजदर्शपूर्णमासवाक्यवदिति चेत्  ।  
  
न  ।  
ब्रह्मवाक्येषु नियोगाभावात्  ।  
वस्तुमात्रपर्यवसायीनि हि ब्रकह्मवाक्यानि न नियोगोपदेशीनीत्येतद्विस्तरे प्रतिष्ठापितं ऽतत्तु समन्वयात् (ब्र। सू। १।१।४) इत्यत्र  ।  
किंविषयश्चात्र नियोगो ऽभिप्रेयत इति वक्तव्यम्  ।  
पुरुषो हि नियुज्यमानः कुर्विति स्वव्यापारे कस्मिंश्चिन्नियुज्यते  ।  
  
ननु द्वैतप्रपञ्चविलयो न योगविषयो भविष्यति  ।  
अप्रविलापिते हि द्वैतप्रपञ्चे ब्रह्मतत्त्वावबोधो न भवत्यतो ब्रह्मतत्त्वावबोधप्रत्यनीकभूतो द्वैतप्रपञ्चः प्रविलाप्यः  ।  
यथा स्वर्गामस्य यागो ऽनुष्ठातव्य उपदिश्यत एवमपवर्गकामस्य प्रपञ्चप्रविलयः  ।  
यथाच तमसि व्यवस्थितं घटादितत्त्वमवबुभुत्समानेन तत्प्रत्यनीकभूतं तमः प्रविलाप्यत एवं ब्रह्मतत्तवमवबुभुत्समानेन तत्प्रत्यनीकभूतः प्रपञ्चः प्रविलापयितव्यः  ।  
ब्रह्मस्वभावो हि प्रपञ्चो न प्रपञ्चस्वभावं ब्रह्म, तेन नामरूपप्रपञ्चप्रविलापनेन ब्रह्मतत्त्वावबोधो भवतीति  ।  
  
अत्र वयं पृच्छामः - को ऽयं प्रपञ्चप्रविलयो नाम  ।  
किमग्निप्रतापसम्पर्काद्घृतकाठिन्यप्रविलय इव प्पपञ्चप्रविलयः कर्तव्य आहोस्विदेकस्मिंश्चन्द्रे तिमिरकृतानेकचन्द्रप्रपञ्चवदविद्याकृतो ब्रह्मणि नामरूपप्रपञ्चो विद्यया प्रविलापितव्य इति  ।  
तत्र तावद्विद्यामनो ऽयं प्रपञ्चो देहादिलक्षण आध्यत्मिको बाह्यश्च पृथिव्यादिलक्षणः प्रविलापयितव्य इत्युच्येत स पुरुषमात्रेणाशक्यः प्रविलापयितुमिति तत्प्रविलयोपदेशो ऽशक्यविषय एव स्यात्  ।  
एकेन चादिमुक्तेन पृथिव्यादिप्रविलयः कृत इतीदानीं पृथिव्यादिशून्यं  जगदभविष्यत्  ।  
अथाविद्याध्यस्तो ब्रह्मण्येकस्मिन्नयं प्रपञ्चो विद्यया प्रविलाप्यत इति ब्रूयात्  ।  
ततो ब्रह्मैवाविद्याध्यस्तप्रपञ्चप्रत्याख्यानेनावेदयितव्यम् एकमेवाद्वितीयं ब्रह्म, तत्सत्यं स आत्मा तत्वमसि (छा। ६।८।७) इति तस्मिन्नावेदिते विद्या स्वयमेवोत्पद्यते तया चाविद्या बाध्यते।  
  
ततश्चाविद्यध्यस्तः सकलो ऽयं नामरूपप्रपञ्चः स्वप्नप्रपञ्चवत्प्रविलीयते  ।  
अनावेदिते तु ब्रह्मणि ब्रह्मविज्ञानं कुरु प्रपञ्चप्रविलयं चेति शतकृत्वो ऽप्युक्ते, न ब्रह्मविज्ञानं प्रपञ्पप्रविलयो वा जायते  ।  
  
नन्वावेदिते ब्रह्मणि तद्विज्ञानविषयः प्रपञ्चविलयविषयो वा नियोगः स्यात्  ।  
  
न  ।  
निष्प्रपञ्चब्रह्मात्मत्वावेदनेनैवोभयसिद्धेः  ।  
रज्जुस्वरूपप्रकाशनेनैव हि तत्स्वरूपविज्ञानमविद्याध्यस्तसर्पादिप्रपञ्चप्रविलयश्च भवति  ।  
नच कृतमेव पुनः क्रियते  ।  
नियोज्योञपि च प्रपञ्चावस्थायां यो ऽवगम्यते जीवो नाम स प्रपञ्चस्यैव वा स्याद्ब्रह्मपक्षस्यैव वा  ।  
प्रथमे विकल्पे निष्प्रपञ्चब्रह्मतत्त्वप्रतिपादनेन पृथिव्यादिवज्जीवस्यापि प्रविलापितत्वात्कस्य प्रपञ्चविलये नियोग उच्येत कस्य वा नियोगनिष्ठतया मोक्षो ऽवाप्तव्य उच्येत  ।  
द्वितीये ऽपि ब्रह्मैवानियोज्यस्वभावं जीवस्य स्वरूपं जीवत्वं त्वविद्याकृतमेवेति प्रतिपादिते ब्रह्मणि नियोज्याभावान्नियोगाभाव एव  ।  
द्रष्टव्यादिशब्दा अपि परविद्याधिकारपठितास्तत्त्वाभिमुखीकरणप्रधाना न तत्वावबोधविधिप्रधाना भवन्ति  ।  
लोके ऽपीदं पश्येदमाकार्णयेति चैवञ्जातीयकेषु निर्देशेषु प्रणिधानमात्रं कुर्वित्युच्यते न साक्षाज्ज्ञानमेव कुर्विति  ।  
ज्ञेयाभिमुखस्यापि ज्ञानं कदाचिज्जायते कदाचिन्न जायते तस्मात्तं प्रति ज्ञानविषय एव दर्शयितव्यो ज्ञापयितुकामेन  ।  
तस्मिन्दर्शिते स्वयमेव यथाविषयं यथाप्रमाणं च ज्ञानमुत्पद्यते  ।  
नच प्रमाणान्तरेणान्यथाप्रसिद्धेर्ऽथे ऽन्यथाज्ञानं नियुक्तस्याप्युपपद्यते  ।  
यदि पुनर्नियुक्तो ऽहमित्यन्यथा ज्ञानं कुर्यान्न तु तज्ज्ञानं किं तर्हि मानसी सा क्रिया  ।  
स्वयमेव चेदन्यथोत्पद्येत भ्रान्तिरेव स्यात्  ।  
ज्ञानं तु प्रमाणजन्यं यथाभूतविषयं च न तन्नियोगशतेनापि कारयितुं शक्यते  ।  
नच प्रतिषेधेनापि वारयितुं शक्यते  ।  
नहि तत्पुरुशतन्त्रं, वस्तुतन्त्रमेव हि तत्  ।  
अतो ऽपि नियोगाभावः  ।  
किञ्चान्यन्नियोगनिष्ठतयैव पर्यवस्याम्नाये यदभ्युपगतमनियोज्यब्रह्मात्मत्वं जीवस्य तदप्रमाणकमेव स्यात्  ।  
अथ शास्त्रमेवानियोज्यब्रह्मात्मत्वमप्याचक्षीत तदवबोधे च पुरुषं नियुञ्जीत ततो ब्रह्मशास्त्रस्यैकस्य द्व्यर्थपरता विरुद्धार्थपरता च प्रसज्येताम्  ।  
नियोगपरतायां च श्रुतहानिरश्रुतकल्पना कर्मफलवन्मोक्षस्यादृष्टफलत्वमनित्यत्वं चेत्येवमादयो दोषा न केनचित्परिहर्तुं शक्याः  ।  
तस्मादवगतनिष्ठान्येव ब्रह्मवाक्यानि न नियोगनिष्ठानि  ।  
अतश्चैकनियोगप्रतीतेरेकवाक्यतेत्ययुक्तम्  ।  
अभ्युपगम्यमाने ऽपि च ब्रह्मवाक्येछु नियोगसद्भावे तदेकत्वं निष्प्रपञ्चोपदेशेषु सप्रपञ्चोपजदेशेषु चासिद्धम्  ।  
नहि शब्दान्तरादिभिः प्रमाणैर्नियोगभेदे ऽवगम्यमाने सर्वत्रैका नियोग इति शक्यमाश्रयितुम्  ।  
प्रयाजदर्शपूर्णमासवाक्येछु त्वधिकारांशेनाभेदाद्युक्तमेकत्वम्  ।  
नत्विह सगुणनिर्गुणचोदनासु कश्चिदेकत्वाधिकीरांसो ऽस्ति  ।  
नहि भारूपतावादयो गुणाः प्रपञ्चप्रविलयोपकारिणः  ।  
नापि प्रपञ्चप्रविलयो भारूपत्वादिगुणोपकारी, परस्परविरोधित्वात्  ।  
नहि कृत्स्नप्रपञ्चप्रविलापनं प्रपञ्चैकदेशापेक्षणं चैकस्मिन्धर्मिणि युक्तं समावेशयितुम्  ।  
तस्मादस्मादुक्त एव विभाग आकारवदनाकारोपदेशानां युक्ततर इति   ॥ २१ ॥  
  
  
  
  
ड़्न्: अस्य जीवभावं प्राप्तस्येश्वरस्य दश हरयो विषया इन्द्रियाणि वा   ।  
  
तं ज्ञानार्थिनम्   ।  
  
भिन्नवाक्यार्थविषयः शब्दः शब्दान्तरम्   ।  
  
____________________________________________________________________________________________  
  
६ प्रकृतैतावत्त्वाधिकरणम्   । सू। २२-३०  
  
प्रकृतैतावत्त्वं हि प्रतिषेधति ततो ब्रवीति च भूयः  । ब्ब्स्_३,२।२२ ।  
  
ऽद्वे वाव ब्रह्मणो रूपे मूर्तं चैवामूर्तं चऽ (बृ। २।३।१) इत्युपक्रम्य पञ्चमहाभूतानि द्वैराश्येन प्रविभज्यामबर्तरसस्य च पुरुषशब्दोदितस्य महारजनादीनि रूपाणि दर्शयित्वा पुनः पठ्यते - ऽअथात आदेशो नेति नेति नह्येतस्मादिति नेत्यन्यत्परमस्तिऽ (बृ। २।३।६) इति  ।  
तत्र को ऽस्यप्रतिषेधस्य विषय इति जिज्ञासामहे  ।  
नह्यत्रेदं तदिति विशेषितं किञ्चित्प्रतिषेध्यमुपलभ्यते  ।  
इतिशब्देन त्वत्र प्रतिषेध्यं किमपि समर्थ्यते नेति नेतीतिपरत्वान्नञ्प्रयोगस्य  ।  
इतिशब्दाश्रयं सन्निहितालम्बन एवंशब्दसमानवृत्तिः प्रयुज्यमानो दृश्यते इति ह स्मोपाध्यायः कथयति इत्येवमादिषु  ।  
सन्निहितं चात्र प्रकरणसामर्थ्याद्रूपद्वयं सप्रपञ्चं ब्रह्मणस्तच्च ब्रह्मयस्यैते द्वे रूपे  ।  
तत्र नः संशय उपजायते - किमयं प्रतिषेधो रूपे रूपावच्चोभयमपि प्रतिषेधत्याहोस्विदेकतरम्  ।  
यदाप्येकतरं तदापि किं ब्रह्म प्रतिषेधति रूपे परिशिष्ट्याहोस्विद्रूपे प्रतिषेधति ब्रह्म परिशिनष्टीति  ।  
तत्र प्रकृतत्वाविशेषादुभयमपि प्रतिषेधतीत्याशङ्कामहे  ।  
द्वौ चैतौ प्रतिषेधौ द्विर्नेतिशब्दप्रयोगात्  ।  
तयोरेकेन सप्रपञ्चं ब्रह्मणो रूपं प्रतिषिध्यते ऽपरेण रूपवद्ब्रह्मेति भवति मतिः  ।  
अथवा ब्रह्मैव रूपवत्प्रतिषिध्यते तद्धि वाङ्मनसातीतत्वादसम्भाव्यमानसद्भावं प्रतिषेधार्हम्  ।  
नतु रूपप्रपञ्चः प्रत्यक्षादिगोचरत्वात्प्रतिषेधार्हः  ।  
अभ्यासस्त्वादरार्थ इति  ।  
एवं प्राप्ते ब्रूमः  ।  
- न तावदुभयप्रतिषेध उपपद्यते शून्यवादप्रसङ्गात्  ।  
किञ्चिद्धि परमार्थमालम्ब्यार्थः प्रतिषिध्यते यथा रज्ज्वादिषु सर्पादयः  ।  
तच्च परिशिष्यमाणे कस्मिंश्चिद्भावे ऽवकल्पते  ।  
उभयप्रतिषेधे तु को ऽन्यो भावः परिशेष्यात्  ।  
अपरिशिष्यमाणे चान्यस्मिन्य इतरः प्रतिषेद्धुमारभ्यते प्रतिषेद्धुमशक्यत्वात्तस्यैव परमार्थत्वापत्तेः प्रतिषेधानुपपत्तिः  ।  
नापि ब्रह्मप्रतिषेध उपपद्यते ऽऽब्रह्म ते ब्रवाणिऽ (बृ। २।१।१) इत्याद्युपक्रमविरोधात्  ।  
ऽअसन्नेव स भवति  ।  
असद्ब्रह्मेति वेद चेत्ऽ (तैत्ति। २।६।१) इत्यादिनिन्दाविरोधात्  ।  
ऽअस्तीत्येवोपलब्धव्यःऽ (कठ। ६।१३) इत्यवधारणविरोधात्  ।  
सर्ववेदान्तव्याकोपप्रसङ्गाच्च  ।  
  
वाङ्मनसातीतत्वमपि ब्रह्मणो नाभावाभिप्रायेणाभिधीयते  ।  
नहि महता परिकरबन्धेन ऽब्रह्मविदाप्नोति परम्ऽ (तै। २।१।१), ऽसत्यं ज्ञानमनन्तं ब्रह्मऽ (तै। २।१।१) इत्येवमादिना वेदान्तेषु ब्रह्मप्रतिपाद्य तस्यैव पुनरभावो ऽभिलप्येत  ।  
प्रक्षालनाद्धि पङ् कस्य दूरादस्पर्शं वरम् इति हि न्यायः  ।  
प्रतिपादनप्रक्रिया त्वेषा ऽयतो वाचो निवर्तन्ते  ।  
अप्राप्य मनसा सहऽ (तै। २।४।१) इति  ।  
एतदुक्तं भवति - वाङ्मनसातीतमविषयान्तःपाति प्रत्यगात्मभूतं नित्यशुद्धबुद्धमुक्तस्वभावं ब्रह्मेति  ।  
तस्माद्ब्रह्मणो रूपप्रपञ्चं प्रतिषेधति परिशिनष्टि ब्रह्मेत्यभ्युपगन्तव्यम्  ।  
तदेतदुच्यते प्रकृतैतावत्त्वं हि प्रतिषेधतीति  ।  
प्रकृतं यदेतावदियत्तापरिच्छिन्नं मूर्तामूर्तलक्षणं ब्रह्मणो रूपं तदेष शब्दः प्रतिषेधति  ।  
तद्धि प्रकृतं प्रपञ्चितं च पूर्वस्मिनग्रन्थे ऽधिदैवतमध्यात्मं च तज्जनितमेव च वासनालब्क्षणमपरं रूपममूर्तरसभूतं पुरुषशब्दोदितं लिङ्गात्मव्यपाश्रयं महाजनाद्युपमाभिर्दर्शितम्  ।  
अमूर्तरसस्य पुरुषस्य चक्षुर्ग्राह्यरूपयोगित्वानुपपत्तेः  ।  
तदेतत्सप्रपञ्चं ब्रह्मणो रूपं सन्निहितालम्बनेनेतिकरणेन प्रतिषेधकं नञं प्रत्युपनीयत इति गम्यते  ।  
ब्रह्म तु रूपविशेषणत्वेन षष्ठ्या निर्दिष्टं पूर्वस्मिन्ग्रन्थे न स्वप्रधानत्वेन  ।  
प्रपञ्चिते च तदीये रूपद्वये रूपवतः स्वरूपजिज्ञासायामिदमुपक्रान्तम् ऽअथात आदेशो नेति नेतिऽऽ (बृ। २।३।६) इति  ।  
तत्र कल्पितरूपप्रत्याख्यानेन ब्रह्मणः स्वरूपावेदनमिदमिति निर्णीयते  ।  
तदास्पदं हीदं समस्तं कार्यं नेति नेतीति प्रतिषिद्धम्  ।  
युक्तं च कार्यस्य वाचारम्भणसब्धादिभ्यो ऽसत्त्वमिति नेति नेतीति प्रतिषेधनं न तु ब्रह्मणः  ।  
कर्वकल्पनामूलत्वात्  ।  
नचात्रेयमाशङ्का कर्तव्या - कथं हि शास्त्रं स्वयमेव रूपद्वयं दर्शयित्वा स्वयमेव पुनः प्रतिषेधति - ऽप्रक्षालनाद्धि पङ् कस्य दूरादस्पर्शनं वरम्ऽ इति  ।  
यतो नेदं शास्त्रं प्रतिपाद्यत्वेन ब्रह्मणो रूपद्वयं निर्दिशति, लोकप्रसिद्धं त्विदं रूपद्वयं ब्रह्मणि कल्पितं परामृशति प्रतिषेध्यत्वाय शुद्धब्रह्मस्वरूपप्रतिपादनाय चेति निरवद्यम्  ।  
द्वौ चैतौ प्रतिषेधौ यथासङ्ख्यन्यायेन द्वे अपि मूर्तामूर्ते प्रतिषेधतः  ।  
यद्वा पूर्वः प्रतिषेधो भूतराशिं प्रतिषेधत्युत्तरो वासनाराशिम्  ।  
अथवा ऽनेति नेतिऽ (बृ। २।३।६) इति वीप्सेयमितीति यावत्किञ्चिदुत्प्रेक्ष्यते तत्सर्वं न भवतीत्यर्थः  ।  
परिगणितप्रतिषेधे हि क्रियमाणे यदि नैतद्ब्रह्म किमन्यद्ब्रह्म भवेदिति जिज्ञासा स्यात्  ।  
वाप्सायां तु सत्यां समस्तस्य विषयजातस्य प्रतिषेधादविषयः प्रत्यगात्मा ब्रह्मेति जिज्ञासा निवर्तते  ।  
तस्मात्प्रपञ्चमेव ब्रह्मणि कल्पितं प्रतिषेधति परिश्नष्टि ब्रह्मेति निर्णयः  ।  
इतश्चैष एव निर्णयः  ।  
यतस्ततः प्रतिषेधाद्भूयो ब्रवीति ऽअन्यत्परमस्तिऽ (बृ। २।३।६) इति  ।  
अभावावासने हि प्रतिषेधे क्रियमाणे किमन्यत्परमस्तीति ब्रूयात्  ।  
तत्रैषाक्षरयोजना - नेति नेतीति ब्रह्मादिश्य तमेवादेशं पुनर्निर्वक्ति  ।  
नेति नेतीत्यस्य कोर्ऽथः  ।  
नह्येतस्माद्ब्रह्मणो व्यतिरिक्तमस्तीत्यतो नेति नेतीत्युच्यते न पुनः स्वयमेव नास्तीत्यर्थः  ।  
तच्च दर्शयत्यन्यत्परमप्रतिषिद्धं ब्रह्मास्तीति  ।  
यदा पुनरेवमक्षराणि योज्यन्ते नह्येतस्मादिति नेति नेति  ।  
  
नहि प्रपञ्चप्रतिषेधरूपादादेशनादन्यत्परादेशनं ब्रह्मणो ऽस्तीति  ।  
तदा ततो ब्रवीति च भूय इत्येतन्नामधेयविषयं योजयितव्यम्  ।  
अथ नामधेयम् - ऽसत्यस्य सत्यमिति प्राण वै सत्यं तेषामेष सत्यम्ऽ (बृ। २।१।२०) इति हि ब्रवीतिति  ।  
तच्च ब्रह्मावसाने प्रतिषेधे समञ्जसं भवति  ।  
अभावावसाने तु प्रतिषेधे किं सत्यस्य सत्यमित्युच्येत  ।  
तस्माद्ब्रह्मावसानो ऽयं प्रतिषेधो नाभावावसान इत्यध्यवस्यामः   ॥ २२ ॥  
  
  
  
  
ड़्न्: पृथिव्यप्तेजोरूपं भूतत्रयं मूर्तं, वाय्वाकाशरूपं चामूर्तमिति द्विराशित्वेन   ।  
  
महाराजनं हरिद्रा   ।  
  
____________________________________________________________________________________________  
  
तदव्यक्तमाह हि  । ब्ब्स्_३,२।२३ ।  
  
यत्प्रतिषिद्धात्प्रपञ्चजातादन्यत्परं ब्रह्म तदस्ति चेत्कस्मान्न गृह्यत इति  ।  
उच्यते - तदव्यक्तमनिन्द्रियग्राह्यं सर्वदृश्यसाक्षित्वात्  ।  
आह ह्येवं श्रुतिः ऽन चक्षुषा गृह्यते नापि वाचा नान्यैर्देवैस्तपसा कर्मणा वाऽ (मुण्ड। ३।१।८) ऽस एष नेति नेत्यात्मागृह्यो नहि गृह्यतेऽ (बृ। ३।९।२३) यत्तदद्रेश्यमग्राह्यम् (मुण्ड। १।१।६) ऽयदा ह्येवैष एतस्मिन्नदृश्ये ऽनात्म्ये ऽनिरुक्ते ऽनिलयनेऽ (तै। २।७।१) इत्याद्या  ।  
स्मृतिरपि - ऽअव्यक्तो ऽयमचिन्त्यो ऽयमविकार्यो ऽयमुच्यतेऽ (भ। गी। २।२५) इत्याद्या   ॥ २३ ॥  
  
  
  
____________________________________________________________________________________________  
  
अपि च संराधने प्रत्यक्षानुमानाभ्याम्  । ब्ब्स्_३,२।२४ ।  
  
अपिचैनमात्मानं निरस्तसमस्तप्रपञ्चमव्यक्तं संराधनकाले पश्यन्ति योगिनः  ।  
संराधनं च भक्तिध्यानप्रणिधानाद्यनुष्ठानम्  ।  
कथं पुनरवगम्यते संराधनकाले पश्यन्तीति  ।  
प्रत्यक्षानुमानाभ्यां श्रुतिस्मृतिभ्यामित्यर्थः  ।  
तथाहि श्रुतिः - ऽपराञ्चि खानि व्यतृणत्स्वयं भूतस्मात्पराङ्पश्यति नान्तरात्मन्  ।  
कश्चिद्धीरः प्रत्यगात्मानमैक्षदावृत्तचक्षुरमृतत्वमिच्छन्ऽ (क। ४।१) इति  ।  
ऽज्ञानप्रसादेन विशुद्धसत्त्वस्ततस्तु तं पश्यते निष्कलं ध्यायमानःऽ (मु। ३।१।८) इति चैवमाद्या  ।  
स्मृतिरपि - ऽयं विनिद्रा जितश्वासाः सन्तुष्टाः संयतेन्द्रियाः  ।  
ज्योतिः पश्यन्ति युञ्जानास्तस्मै योगात्मने नमः ॥  
योगिनस्तं प्रपश्यन्ति भगवन्तं सनातनम्ऽ इति चैवमाद्या   ॥ २४ ॥  
  
  
ड़्न्: स्वयम्भूरीश्वरः खानीन्द्रियाणि पराञ्चि अनात्मग्राहकाणि कृत्वा व्यतृमत् नासितवान्   ।  
आवृत्तचक्षुर्निरुद्धेन्द्रियः   ।  
विनिद्रा वितमस्काः   ।  
युञ्जानः ध्यायिनः   ।  
योगलभ्य आत्मायोगात्मा   ।  
  
____________________________________________________________________________________________  
  
  
ननु संराध्यसंराधकभावाभ्युपगमात्परेतरात्मनोरन्यत्वं स्यादिति  ।  
नेत्युच्यते -  
  
  
प्रकाशादिवच्चावैशेष्यं प्रकाशश् च कर्मण्यभ्यासात्  । ब्ब्स्_३,२।२५ ।  
  
यथा प्रकाशाकाशसवितृप्रभृतयो ऽङ्गुलिकरकोदकप्रभृतिषु कर्मसूपाधिभूतेषु सविशेषा इवावभासन्ते, नच स्वाभाविकीमविशेषात्मतां जहति, एवमुपाधिनिमित्त एवायमात्मभेदः स्वतत्वैकात्म्यमेव  ।  
तथाहि - वेदान्तेष्वभ्यासेनासकृज्जीवप्राज्ञयोरभेदः प्रतिपाद्यते   ॥ २५ ॥  
  
  
  
____________________________________________________________________________________________  
  
अतो ऽनन्तेन तथा हि लिङ्गम्  । ब्ब्स्_३,२।२६ ।  
  
अतश्च स्वाभाविकत्वादभेदस्याविद्याकृतत्वाच्च भेदस्य विद्ययाविद्यां विधूय जीवः परेणानन्तेन प्राज्ञेनात्मनेकतां गच्छति  ।  
तथाहि लिङ्गम् - ऽस यो ह वै तत्परमं ब्रह्म वेद ब्रह्मैव भवतिऽ (मु। ३।२।९) ऽब्रह्मैव सन्ब्रह्माप्येतिऽ (बृ। ४।४।६) इत्यादि   ॥ २६ ॥  
  
  
  
____________________________________________________________________________________________  
  
उभयव्यपदेशात्त्वहिकुण्डलवत्  । ब्ब्स्_३,२।२७ ।  
  
तस्मिन्नेव संराध्यसंराधकभावे मतान्तरमुपन्यस्यति स्वमतविशुद्धये  ।  
क्वचिज्जीवप्राज्ञयोर्भेदो व्यपदिश्यते ऽततस्तु तं पश्यते निष्कलं ध्यायमानःऽ (मुण्ड। ३।१।८) इति ध्यातृध्यातव्यत्वेन द्रष्टृद्रष्टव्यत्वेन च  ।  
परात्परं पुरुषमुपैति दिव्यम् (मु। ३।२।८) इति गन्तृगन्तव्यत्वेन  ।  
क्वचित्तु तयोरेवाभेदो व्यपदिश्यते ऽतत्त्वमसिऽ (छा। ६।८।७) ऽअहं ब्रह्मास्मिऽ (बृ। १।४।१०) ऽएष त आत्मा सर्वान्तरःऽ (बृ। ३।४।१) ऽएष त आत्मान्तर्याम्यमृतःऽ (बृ। ३।७।३) इति  ।  
तत्रैवमुभयव्यपदेशे सति यद्यभेद एवैकान्ततो गृह्यते भेदव्यपदेशो निरालम्बन एव स्यात्  ।  
अत उभयव्यपदेशदर्शनादहिकुण्डलवदत्र तत्त्वं भवितुमर्हति  ।  
यथाहिरित्यभेदः कुण्डलाभोगप्रांशुत्वादीनीति तु भेद एवमिहापीति   ॥ २७ ॥  
  
  
  
____________________________________________________________________________________________  
  
प्रकाशाश्रयवद्वा तेजस्त्वात्  । ब्ब्स्_३,२।२८ ।  
  
अथवा प्रकाशाश्रयवदेतत्प्रतिपत्तव्यम्   ।  
यथा प्रकाशः सवित्रस्तदाश्रयश्च सविता नात्यन्तभिन्नावुभयोरपि तेजस्त्वाविशेषात्  ।  
अथ च भेदव्यपदेशभाजौ भवत एवमिहापीति   ॥ २८ ॥  
  
  
  
____________________________________________________________________________________________  
  
पूर्ववद्वा  । ब्ब्स्_३,२।२९ ।  
  
यथा वा पूर्वमुपन्यस्तं प्रकाशादिवच्चावैशेष्यमिति तथैवैतद्भवितुमर्हति  ।  
तथाह्यविद्याकृतत्वाद्बन्धस्य विद्यया मोक्ष उपपद्यते  ।  
यदि पुनः परमार्थत एव बद्धः कश्चिदात्माहिकुण्डलन्यायेन परस्यात्मनः संस्थानभूतः प्रकाशाश्रयन्यायेन चैकदेशभूतो ऽभ्युपगम्येत ततः पारमार्थिकस्य बन्धस्य तिरस्कर्तुमशक्यत्वान्मोक्षशास्त्रवोयर्थ्यं प्रसज्येत, नचात्रोभावपि भेदाभेदौ श्रुतिस्तुल्यवद्व्यपदिशति  ।  
अभेदमेव हि प्रतिपाद्यत्वेन निर्दिशति भेदं तु पूर्वप्रसिद्धमेवानुवदत्यर्थान्तरविवक्षया  ।  
तस्मात्प्रकाशादिवच्चावैशेष्यमित्येष एव सिद्धान्तः   ॥ २९ ॥  
  
  
  
____________________________________________________________________________________________  
  
प्रतिषेधाच् च  । ब्ब्स्_३,२।३० ।  
  
अतश्चैष एव सिद्धान्तः  ।  
यत्कारणं परस्मादात्मनो ऽन्यं चेतनं प्रतिषेधति शास्त्रम् - ऽनान्यो ऽतो ऽस्ति द्रष्टाऽ (बृ। ३।७।२३) इत्येवमादि  ।  
अतात आदेशो नेति नेति (बृ। २।३।६) तदेतद्ब्रह्मापूर्वमनपरमनन्तरमबाह्यम् (बृ। २।५।१९) इति च ब्रह्मव्यतिरिक्तप्रपञ्चनिराकरणाद्ब्रह्ममात्रपरिशेषाच्चैव एव सिद्धान्त इति गम्यते   ॥ ३० ॥  
  
  
  
७ पराधिकरणम्   । सू। ३१-३७  
  
____________________________________________________________________________________________  
  
परमतः सेतून्मानसम्बन्धभेदव्यपदेशेभ्यः  । ब्ब्स्_३,२।३१ ।  
  
यदेतन्निरस्तसमस्तप्रपञ्चं ब्रह्म निर्धरितमस्मात्परमन्यत्तत्त्वमस्ति नास्तीति श्रुतिविप्रतिपत्तेः संशयः  ।  
कानिचिद्धि वाक्यान्यापातेनैव प्रतिभासमानानि ब्रह्मणो ऽपि परमन्यत्तत्त्वं प्रतिपादयन्तीव  ।  
तेषां हि परिहारमभिधातुमयमुपक्रमः क्रियते  ।  
परमतो ब्रह्मणो ऽन्यत्तत्त्वं भवितुमर्हति  ।  
कुतः - सेतुव्यपदेशादुन्मानव्यपदेशात्सम्बन्धव्यपदेशाद्भेदव्यपदेशाच्चेति  ।  
सेतुव्यपदेशस्तावत् - ऽअथ य आत्मा स सेतुर्विधृतिःऽ (छा। ८।४।१) इत्यात्मशब्दाभिहितस्य ब्रह्मणः सेतुत्तवं सङ्कीर्तयति  ।  
सेतुशब्दश्च हि लोके जलसन्तानविच्छेदकरे मृद्दार्वादिप्रचये प्रसिद्धः  ।  
इह तु सेतुशब्द आत्मनि प्रयुक्त इति लौकिकसेतोरिवात्मसेतोरन्यस्य वस्तुनो ऽस्तित्वं गमयति  ।  
ऽसेतुं तीर्त्वाऽ (छा। ८।४।२) इति च तरतिशब्दप्रयोगात्  ।  
यथा लौकिकं सेतुं तीर्त्वा जाङ्गलमसेतुं  प्राप्नोत्येवमात्मानं सेतुं तीर्त्वानात्मानमसेतुं प्राप्नोतीति गम्यते  ।  
उन्मानव्यपदेशश्च भवति  ऽतदेतद्ब्रह्म चतुष्पादष्टाशफं षोडशकलमिऽति  ।  
यच्च लोके उन्मितमेतावदिदमिति परिच्चिन्नं कार्षापणादि ततो ऽन्यद्वस्त्वस्तीति प्रसिद्धम्  ।  
तथा ब्रह्मणो ऽप्युन्मानात्ततो ऽन्येन वस्तुना भवितव्यमिति गम्यते  ।  
तथा सम्बन्धव्यपदेशो ऽपि भवति - ऽसता सोम्य तदा सम्पन्नो भवतिऽ (छा। ६।८।१) इति ऽशारीर आत्माऽ (तै। २।३।१) ऽप्राज्ञेनात्मना सम्परिष्वक्तःऽ (बृ। ४।३।२१) इति च  ।  
मितानां च मितेन सन्न्धो दृष्टो यथा नराणां नगरेण  ।  
जीवानां च ब्रह्मणा सम्बन्धं व्यपदिशति सुषुप्तौ  ।  
अतस्ततः परमन्यदमितमस्तीति गम्यते  ।  
भेदव्यपदेशश्चैतमेवार्थं गमयति  ।  
तथाहि - ऽअथ य एषो ऽन्तरादित्ये हिरण्मयः पुरुषो दृश्यतेऽ (छा।  
  
१।६।६) इत्यादित्याधारमीश्वरं व्यपदिश्यततो भेदेनाक्ष्याधारमीश्वरं व्यपदिशति - ऽअथ य एषो ऽन्तिक्षिणि पुरुषो दृश्यतेऽ (छा। १।७।५) इति  ।  
अतिदेशं चास्यामुना रूपादिषु करोति - ऽतस्यैतस्य तदेव रूपं यदमुष्य रूपं यावमुष्य गेष्णौ यन्नाम तन्नामऽ (छा। १।७।५)  
  
इति  ।  
सावधिकं चेश्वरत्वमुभयोर्व्यपदिशति - ऽये चामुष्मात्पराञ्चो लोकास्तेषां चेष्टे देवकामानां चऽ (छा। १।६।८) इत्येकस्य  ।  
ऽये चैतस्मादर्वाञ्चो लोकास्तेषां चेष्टे मनुष्यकामानां चऽ (छा। १।७।६) इत्येकस्य  ।  
यथेदं मागधस्य राज्यमिदं वैदेहस्येति   ॥ ३१ ॥  
  
  
  
  
ड़्न्: वातप्रचुरो देशो जाङ्गलः   ।  
  
____________________________________________________________________________________________  
  
  
एवमेतेभ्यः सेत्वादिव्यपदेशेभ्यो ब्रह्मणः परमस्तीत्येवं प्राप्ते प्रतिपाद्यते -  
  
  
सामान्यात् तु  । ब्ब्स्_३,२।३२ ।  
  
तुशब्देन प्रदर्शितां प्राप्तिं निरुणद्धि  ।  
न ब्रह्मणो ऽन्यत्किञ्चिद्भवितुमर्हति प्रमाणाभावात्  ।  
नह्यन्यस्यास्तित्वे किञ्चित्प्रमाणमुपलभामहे  ।  
सर्वस्य हि जनिमतो वस्तुजातस्य जन्मादि ब्रह्मणो भवतीति निर्धारितम्  ।  
अनन्यत्वं च कारणात्कार्यस्य  ।  
ऽनच ब्रह्मव्यतिरिक्तं किञ्चिदजं सम्भवति सदेव सोम्येदमग्र आसीदेकमेवाद्वितीयम्ऽ (छा। ६।२।१) इत्यवधारणात्  ।  
एकविज्ञानेन च सर्वविज्ञानप्रतिज्ञानान्न ब्रह्मव्यतिरिक्तवस्त्वस्तित्वमवकल्पते  ।  
  
नु सेत्वादिव्यपदेशा ब्रह्मव्यतिरिक्तं तत्त्वं सूचयन्तीत्युक्तम्  ।  
  
नेत्युच्यते  ।  
सेतुव्यपदेशस्तावन्न ब्रह्मणो बाह्यस्य सद्भावं प्रतिपादयितुं क्षमते  ।  
सेतुरात्मेति ह्याह न ततः परमस्तीति  ।  
तत्र परस्मिन्नसति सेतुत्वं नावकल्पत इति परं किमपि कल्प्येत  ।  
नचैतन्न्याय्यं  ।  
अजत्वादिश्रुतिविरोधात्  ।  
सेतुसामान्यात्तु सेतुशब्द आत्मनि प्रयुक्त इति श् लिष्यते  ।  
जगतस्तन्मर्यादानां च विधारकत्वं सेतुसामान्यमात्मनः  ।  
अतः सेतुरिव सेतुरिति प्रकृत आत्मा स्तूयते  ।  
सेतुं तीर्त्वेत्यपि तरतेरतिक्रमासम्भवात्प्राप्नोत्यर्थ एव वर्तते  ।  
यथा व्याकरणं तीर्ण इति प्राप्त इदमुच्यते नातिक्रान्तस्तद्वत्   ॥ ३२ ॥  
  
  
  
____________________________________________________________________________________________  
  
बुद्ध्यर्थः पादवत्  । ब्ब्स्_३,२।३३ ।  
  
यदप्युक्तमुन्मानव्यपदेशादस्ति परमिति, तत्राभिधीयते - उन्मानव्यपदेशो ऽपि न ब्रह्मव्यतिरिक्तवस्त्वस्तित्वप्रतिपत्त्यर्थः  ।  
किमर्थस्तर्हि बुद्ध्यर्थः, उपासनार्थ इति यावत्  ।  
  
चतुष्पादष्टाशफं षोडशकलमित्येवंरूपा बुद्धिः कतं नु नाम ब्रह्मणि स्थिरा स्यादिति विकारद्वारेण ब्रह्मण उन्मानकल्पनैव क्रियते  ।  
नह्यविकारे ऽनन्ते ब्रह्मणि सर्वैः पुम्भिः शक्या बुजद्धिः स्थापयितुं मन्दमध्यमोत्तमबुद्धित्वात्पुंसामिति  ।  
पादवत्  ।  
यथा मन आकाशयोरध्यात्ममधिदैवतं च ब्रह्मप्रतीकयोराम्नातयोश्चत्वारो वागादयो मनःसम्बन्धिनः पादाः कल्प्यन्ते चत्वारश्चाग्न्यादय आकाशसम्बन्धिनः आध्यानाय तद्वत्  ।  
अथवा पादवदिति यथा कार्षापणे पादविभागो व्यवहारप्राचुर्याय कल्प्यते  ।  
नहि सकलेनैव कार्षापणेन सर्वदा सर्वे जना व्यवहर्तुमीशते क्रयविक्रये परिमाणानियमात्तद्वदित्यर्थः   ॥ ३३ ॥  
  
  
  
  
ड़्न्: ब्रह्मण उन्मानकल्पनं मन्दधियां ध्यानव्यवहाराय कार्षापमस्य पादव्यवहारात्   ।  
  
____________________________________________________________________________________________  
  
स्थानविशेषात्प्रकाशादिवत्  । ब्ब्स्_३,२।३४ ।  
  
इह सूत्रे द्वयोरपि सम्बन्धभेदव्यदेशयोः परिहारो विदीयते  ।  
यदप्युक्तं सम्बन्धव्यपदेशाद्भेदव्यपदेशाच्च परमतः स्यादिति तदप्यसत्  ।  
यत एकस्यापि स्थानविशेषापेक्षयैतौ व्यपदेशावुपपद्यते  ।  
सम्बन्धव्यपदेशे तावदयमर्थः  ।  
बुद्द्याद्युपाधिस्थानविशेषयोगादुद्भूतस्य विशेषविज्ञानस्योपाद्युपशमे य उपशमः स परमात्मना समबन्ध इत्युपाध्यपेक्षयैवोपचर्यते न परिमितित्वापेक्षया  ।  
तथा भेदव्यपदेशो ऽपि ब्रह्मण उपाधिभेदापेक्षयोपचर्यते न स्वरूपभेदापेक्षया प्रकाशादिवदित्युपमोपादानात्  ।  
यथैकस्य प्रकाशस्य सौर्यस्य चान्द्रमसस्य वोपाधियोगादुपजातविशेषस्योपाध्युपशमात्सम्बन्धव्यपदेशो भवत्युपाधिभेदाच्च भेदव्यपदेशः  ।  
यथावा सूचीपाशाकाशादिषूपाध्यपेक्षयैवैतौ सम्बन्धभेदव्यपदेशौ भवतस्तद्वत्   ॥ ३४ ॥  
  
  
  
____________________________________________________________________________________________  
  
उपपत्तेश् च  । ब्ब्स्_३,२।३५ ।  
  
उपपद्यते चात्रेदृश एव सम्बन्धो नान्यादृशः ऽस्वमपीतो भवतिऽ (छा। ६।८।१) इति हि स्वरूपसम्बन्धमेनमामनन्ति स्वरूपस्य चानपायित्वात्  ।  
न नरनगरन्यायेन सम्बन्धो घटते  ।  
उपाधिकृतस्वरूपतिरोभावात्तु - ऽस्वमपीतो भवतिऽ (छा। ६।८।१) इत्युपपद्यते  ।  
तथा भेदो ऽपि नान्यादृशः सम्भवति  ।  
बहुतरश्रुतिप्रसिद्धैकेश्वरत्वविरोधात्  ।  
तथाच श्रुतिरेकस्याप्याकाशस्य स्तानकृतं भेदव्यपदेशमुपपादयति - ऽयो ऽयं बहिर्धा पुरुषादाकाशःऽ (छा। ३।१२।८), ऽयो ऽयमन्तर्हृदय आकाशःऽ (छा। ३।१२।९) इति   ॥ ३५ ॥  
  
  
  
____________________________________________________________________________________________  
  
तथान्यप्रतिषेधात्  । ब्ब्स्_३,२।३६ ।  
  
एवं सेत्वादिव्यपदेशान्परपक्षहेतूनुन्मथ्य सम्प्रति स्वपक्षं हेत्वान्तरेणोपसंहरति  ।  
तथान्यप्रतिषेधापि न ब्रह्मणः परं वस्त्वन्तरमस्तीति गम्यते  ।  
तथाहि - स एवाधस्तात् (छा। ७।२५।१), अहमेवाधस्तात् (छा। ७।२५।१), आत्मैवाधस्तात् (छा। ७।२५।२), सर्वं तं परादाद्यो ऽन्यत्रात्मनः सर्वं वेद (बृ। २।४।६), ब्रह्मैवेदं सर्वम् आत्मैवेदं सर्वम् (छा। ७।२५।२), नेह नानास्ति किञ्चन (बृ। ४।४।१), यस्मात्परं नापरमस्ति किञ्चित् (श्वे। ३।९), तदेतद्ब्रह्मापूर्वमनपरमनन्तरमबाह्यम् (बृ। २।५।१९) इत्येवमादिवाक्यानि स्वप्रकरणस्तान्यन्यार्थत्वेन परिणेतुमशक्यानि ब्रह्मव्यतिरिक्तं वस्त्वन्तरं वारयन्ति  ।  
सर्वान्तरश्रुतेश्च न परमात्मनो ऽन्यो ऽन्तरात्मास्तीत्यवधार्यते   ॥ ३६ ॥  
  
  
  
____________________________________________________________________________________________  
  
अनेन सर्वगतत्वमायामशब्दादिभ्यः  । ब्ब्स्_३,२।३७ ।  
  
अनेन सेत्वादिव्यपदेशनिराकरणेनान्यप्रतिषेधसमाश्रयणेन च सर्वगतत्वमप्यात्मनः सिद्धं भवति  ।  
अन्यथा हि तन्न सिद्द्येत्  ।  
सेत्वादिव्यपदेशेषु हि मुख्येष्वङ्गीक्रियमाणेषु परिच्छेद आत्मनः प्रसज्येत सेत्वादीनामेवात्मकत्वात्  ।  
  
तथान्यप्रतिषेधे ऽप्यसति वस्तु वस्त्वन्तराद्व्यावर्तत इति परिच्छेद एवात्मनः प्रसज्येत  ।  
सर्वगतत्वं चास्यायामशब्दादिभ्यो विज्ञायते  ।  
आयामशब्दो व्याप्तिवचनः शब्दः ऽयावान्वा अयमाकाशस्तावानेषो ऽन्तर्हृदय आकाशःऽ (छा। ८।१।३) ऽआकाशवत्सर्वगतश्च नित्यःऽ ऽज्यायान्दिवःऽ (छा। ३।१४।३) ऽज्यायानाकाशात्ऽ ऽनित्यः सर्वगतः स्थाणुरचलो ऽयं सनातनःऽ (भ।गी। २।२४)इत्येवमादयो हि श्रुतिस्मृतिन्यायाः सर्वगतत्वमात्मनो ऽवबोधयन्ति   ॥ ३७ ॥  
  
  
  
७ फलाधिकरणम्  । सू। ३८-४१  
  
____________________________________________________________________________________________  
  
फलमत उपपत्तेः  । ब्ब्स्_३,२।३८ ।  
  
तस्यैव ब्रह्मणो व्यावहारिक्यामीशित्रीशितव्यविभागावस्थायामयमन्यः स्वभावो वर्ण्यते  ।  
  
यद्तदिष्टानिष्टव्यामिश्रलक्षणं कर्मफलं संसारगोचरं त्रिविधं प्रसिद्धं जन्तूनां किमेतत्कर्मणो भवत्याहोस्विदीश्वरादिति भवति विचारणा  ।  
तत्र तावत्प्रतिपाद्यते फलमत ईश्वराद्बवितुमर्हति  ।  
कुतः - उपपत्तेः  ।  
स हि सर्वाध्यक्षः सृष्टिस्थितिसंहारान्विचित्रान्विदधद्देशकालविशेषाभिज्ञत्वात्कर्मिणां कर्मानुरूपं फलं सम्पादयतीत्युपपद्यते  ।  
कर्मणास्त्वनुक्षणविनाशिनः कालान्तरभावि फलं भवतीत्यनुपपन्नम्  ।  
अभावाद्धावानुत्पत्तेः  ।  
स्यादेतत्  ।  
कर्म विनश्यत्स्वकालमेव स्वानुरूपं फलं जनयित्वा विनश्यति तत्फलं कालान्तरितं कर्त्रा भोक्ष्यत इति  ।  
तदपि न परिशुध्यति प्राग्भोक्तृसम्बन्धात्फलत्वानुपपत्तेः  ।  
यत्कालं हि यत्सुखं दुःखं वात्मना भुज्यते तस्यैव लोके फलत्वं प्रसिद्धम्  ।  
नह्यसम्बद्धस्यात्मना सुखस्य दुःखस्य वा फलत्वं प्रतियन्ति लौकिकाः  ।  
अथोच्यते मा भूत्कर्मानन्तरं फलोत्पादः  ।  
कर्मकार्यादपूर्वात्फलमुत्पत्स्यत इति  ।  
तदपि नोपपद्यते  ।  
अपूर्वस्याचेतनस्य काष्ठलोष्टसमस्य चेतनेनाप्रर्तितस्य प्रवृत्त्यनुपपत्तेः  ।  
तदस्तित्वे च प्रमाणाभावात्  ।  
  
अर्थापत्तिः प्रमाणमिति चेत्  ।  
  
न  ।  
ईश्वरसिद्धेरर्थापत्तिक्षयात्   ॥ ३८ ॥  
  
  
  
  
ड़्न्: इष्टं स्वर्गः, अनिष्टमवीच्यादिस्थानयोग्यम् , व्यामिश्रं मनुष्यभोग्यम्   ।  
  
संसारो जन्ममृतिप्रवाहो आश्रयो यस्य   ।  
  
____________________________________________________________________________________________  
  
श्रुतत्वाच् च  । ब्ब्स्_३,२।३९ ।  
  
न केवलमुपपत्तेरेवेश्वरं फलहेतुं कल्पयामः किं तर्हि श्रुतत्वादपीश्वरमेव फलहेतुं मन्यामहे  ।  
तथाच श्रुतिर्भवति - ऽस वा एष महानज आत्मान्नादो वसुदानःऽ (बृ। ४।४।२४) इत्येवञ्जातीयका   ॥ ३९ ॥  
  
  
  
  
ड़्न्: अन्नमासमन्तात्प्राणिभ्यो ददातीत्यन्नादः , वसुदानो धनदाता   ।  
  
____________________________________________________________________________________________  
  
धर्मं जैमिनिरत एव  । ब्ब्स्_३,२।४० ।  
  
जैमिनिस्त्वाचार्यो धर्मं फलस्य दातारं मन्यते  ।  
अत एव हेतोः श्रुतरुपपत्तेश्च  ।  
श्रूयते तावदयमर्थः स्वर्गकामो यजेत इत्येवमादिषु वाक्येषु  ।  
तत्र च विधिश्रुतेर्विषयभावोपगमाद्यागः स्वर्गस्योत्पादक इति गम्यते  ।  
अन्यथा ह्यननुष्ठातृको याग आपद्येत तत्रास्योपदेशवैयर्थ्यं स्यात्  ।  
  
नन्वनुक्षणविनाशिनः सर्मणः फलं नोपपद्यत इति परित्यक्तो ऽयं पक्षः  ।  
  
नैष दोषः  ।  
श्रुतिप्रामाण्यात्  ।  
श्रुतिश्चेत्प्रमाणं यथायं कर्मफलसमबन्धः श्रुत उपपद्यते तथा कल्पयितव्यः  ।  
नचानुत्पाद्य किमप्यपूर्वं कर्म विनश्यत्कालान्तरितं फलं दातुं शक्नोति  ।  
अतः कर्मणो वा सूक्ष्मा काचिदुत्तरावस्था फलस्य वा पूर्वावस्थापूर्वं नामास्तीति तर्क्यते  ।  
उपपद्यते चायमर्थं उक्तेन प्रकारेण  ।  
ईश्वरस्तु फलं ददातीत्यनुपपन्नम्  ।  
अविचित्रस्य कारणस्य विचित्रकार्यानुपपत्तेर्वैषम्यनैर्घृम्यप्रसङ्गादनुष्ठानवैयर्त्यापत्तेश्च  ।  
तस्माद्धर्मादेव फलमिति   ॥ ४० ॥  
  
  
  
____________________________________________________________________________________________  
  
पूर्वं तु बादरायणो हेतुव्यपदेशात्  । ब्ब्स्_३,२।४१ ।  
  
बादरायणस्त्वाचार्यः पूर्वोक्तमेवेश्वरं फलहेतुं मन्यते  ।  
केवलाकर्मणो ऽपूर्वाद्वा केवलात्फलमित्ययं पक्षस्तुशब्देन व्यावर्त्यते  ।  
कर्मापेक्षादपूर्वापे ऽक्षाद्वा यथा तथास्त्वीश्वरात्फलमिति सिद्धान्तः  ।  
कुतः - हेतुव्यपदेशात्  ।  
दर्माधर्मयोरपि हि कारयितृत्वेनेश्वरो हेतुर्व्यपदिश्यते फलस्य च दातृत्वेन ऽएष ह्येष साधु कर्म कारयति तं यमेभ्यो लोकेभ्य उन्निनीषते  ।  
एष उ एवासाधु कर्म कारयति तं यमधो निनीषतेऽ इति  ।  
स्मर्यते चायमर्थो भगवद्गीतासु - ऽयो यो यां यां तनुं  भक्तः श्रद्धयार्चितुमिच्छति  ।  
तस्य तस्याचलां श्रद्झधां तामेव विदधाम्यहम् ॥  
स तया श्रद्धया युक्तस्तस्याराधनमीहते  ।  
लभते च ततः कामान्मयैव विहितान्हितान्ऽ (७।२१) इति  ।  
सर्ववेदान्तेषु चेश्वरहेतुका एव सृष्टयो व्यपदिश्यन्ते  ।  
तदेव चेश्वरस्य फलहेतुत्वं यत्स्वकर्मानुरूपाः प्रजाः सृजतीति  ।  
विचित्रकार्यानुपपत्त्यादयो ऽपि दोषाः कृतप्रयत्नापेक्षत्वादीश्वरस्य न प्रसज्यन्ते   ॥ ४१ ॥  
  
  
  
इति श्रीगोविन्दभगवत्पूज्यपादशिष्यश्रीमच्छङ्करभगवत्पादकृतौ श्रीमच्छारीरकमीमांसाभाष्ये तृतीयाध्यायस्य द्वितीयः पादः   ॥ २ ॥  
  
  
  
____________________________________________________________________________________________ ____________________________________________________________________________________________  
  
  
तृतीयाध्याये तृतीयः पादः   ।  
  
[अत्र परापरब्रह्मविद्यागुणोपसंहारविवरणम्]  
  
१ सर्ववेदान्तप्रत्ययाधिकरणम्   । सू। १-४  
  
सर्ववेदान्तप्रत्ययं चोदनाद्यविशेषात्  । ब्ब्स्_३,३।१ ।  
  
व्याख्यातं विज्ञेयस्य ब्रह्मणस्तत्त्वम्  ।  
इदानीं तु प्रतिवेदान्तं विज्ञानानि भिद्यन्ते न वेति विचार्यते  ।  
  
ननु विज्ञेयं ब्रह्म पूर्वापरादिभेदरहितमेकरसं सैन्धवघनवदवधारितं तत्र कुतो विज्ञानभेदाभेदचिन्तावतारः  ।  
नहि कर्मबहुत्ववद्ब्रह्मबहुत्वमपि वेदान्तेषु प्रतिपिपादयिषितमिति शक्यं वक्तुम्  ।  
ब्रह्मण एकवाक्यत्वादेकरूपत्वाच्च  ।  
नचैकूपे ब्रह्मण्यनेतरूपाणि विज्ञानानि सम्भवन्ति  ।  
नह्यन्यथार्थो ऽन्यथा ज्ञानमित्यभ्रान्तं भवति  ।  
यदि पुनरेकस्मिन्ब्रह्मणि बहूनि विज्ञानानि वेदान्तान्तरेषु प्रतिपिपादयिषितानि तेषामेकमभ्रान्तं भ्रान्तानीतराणीत्यनाश्वासप्रसङ्गो वेदान्तेषु  ।  
तस्मान्न तावत्प्रतिवेदान्तं ब्रह्मविज्ञानभेद आशङ्कितुं शक्यते  ।  
नाप्यस्य चोदनाद्यविशेषादभेद उच्यते  ।  
ब्रह्मविज्ञानस्याचोदनालक्षणत्वात्  ।  
अविधिप्रधानैर्हि वस्तुपर्यवसायिभिर्ब्रह्मवाक्यैर्ब्रह्मविज्ञानं जन्यत इत्यवोचदाचार्यः ऽतत्तु समन्वयात्ऽ (ब्र।सू। १।१।४) इत्यत्र  ।  
  
तत्कथमिमां भेदाभेदचिन्तामारभत इति  ।  
  
तदुच्यते - सगुणब्रह्मविषया प्राणादिविषया चेयं विज्ञानभेदाभेदच्न्तेत्यदोषः  ।  
अत्र हि कर्मवदुपासनानां भेदाभेदौ सम्भवतः कर्मवदेव चोपासनानि दृष्टफलानि चोच्यन्ते  ।  
क्रममुक्तिफलानि च कानिचित्सम्यग्ज्ञानोत्पत्तिद्वारेण  ।  
तेष्वेषा चिन्ता सम्भवति  ।  
किं प्रतिवेदान्तं विज्ञानभेद आहोस्विन्नेति  ।  
तत्र पूर्वपक्षहेतवस्तावदुपन्यस्यन्ते  ।  
नाम्नास्तावद्भेदप्रतिपत्तिहेतुत्वं प्रसिद्धं ज्योतिरादिषु  ।  
अस्ति चात्र वेदान्तान्तरविहितेषु विज्ञानेष्वन्यदन्यन्नाम तैत्तिरीयकं वाजसनेयकं कौथुमकं शाट्यायनकमित्येवमादि  ।  
तथा रूपभेदो ऽपि कर्मभेदस्य प्रतिपादकः प्रसिद्धो ऽवैश्वदेव्यामिक्षा वाजिभ्यो वाजिनऽ मित्येवमादिषु  ।  
अस्ति चात्र रूपभेदः  ।  
तद्यथा - केचिच्छाखिनः पञ्चाग्निविद्यायां षष्ठमपरमग्निमामनन्यत्परे पुनः पञ्चैव पठन्ति  ।  
तथा प्राणसंवादादिषु केचिदूनान्वागादीनामनन्ति केचिदधिकान्  ।  
तथा धर्मविशेषो ऽपि कर्मभेदस्य प्रतिपादक आशङ्कितः कारीर्यादिषु  ।  
अस्ति चात्र धर्मविशेषः  ।  
यथाथर्वणिकानां शिरोव्रतमिति  ।  
एवं पुनरुक्त्यादयो ऽपि भेदहेतवो यथासम्भवं वेदान्तान्तरेषु योजयितव्याः  ।  
तस्मात्प्रतिवेदान्तं विज्ञानभेद इति  ।  
एवं प्राप्ते ब्रूमः - सर्ववेदान्तप्रत्ययानि विज्ञानानि तस्मिंस्तस्मिन्वेदान्ते तानि तान्येव भवितुमर्हन्ति  ।  
कुतः - चेदनाद्यविशेषात्  ।  
आदिग्रहणेन शाखान्तराधिकरणसिद्धान्तसूत्रोदिता अभेदहेतव इहाकृष्यन्ते  ।  
संयोगरूपचोदनाख्याविशेषादित्यर्थः  ।  
यथैकस्मिन्नग्निहोत्रे शाखाभेदे ऽपि पुरुषप्रयत्नस्तादृश एव चोद्यते जुहुयादिति  ।  
एवम् ऽयो ह वै ज्योष्ठं च श्रेष्ठं च वेदऽ (बृ।६।१।१, छा। ५।१।१) इति वाजसनेयिनां छन्दोगानां च तादृश्येव चोदना  ।  
प्रयोजनसंयोगो ऽप्यविशिष्ट एव ऽज्येष्ठश्च श्रेष्ठश्च स्वानां भवतिऽऽ (बृ। ६।१।१) इति  ।  
रूपमप्युभयत्र तदेव विज्ञानस्य यदुत ज्येष्ठश्रेष्ठादिगुणविशेषणान्वितं प्राणतत्त्वम्  ।  
यथा च द्रव्यदेवते यागस्य रूपमेवं विज्ञेयं रूपं विज्ञानस्य तेन हि तद्रूप्यते  ।  
समाख्यापि सैव प्राणविद्येति  ।  
तस्मात्सर्ववेदान्तप्रत्ययत्वं विज्ञानानाम्  ।  
एवं पञ्चाग्निविद्या वैश्वानरविद्या शाण्डिल्यविद्येत्येवमादिषु योजयितव्यम्  ।  
ये तु नामरूपादयो भेदहेत्वाभासास्ते प्रथम एव काण्डे न नाम्ना स्यादचोदनाभिधानत्वात् इत्यारभ्य परिहृताः   ॥ १ ॥  
  
ड़्न्: चोद्यत इति चोदना पुरुषप्रयत्नः स हि पुरुषव्यापारः   ।  
  
____________________________________________________________________________________________  
  
  
इहापि कञ्चिद्विशेषमाशङ्क्य परिहरति -  
  
  
भेदान् नेति चेन् नैकस्याम् अपि  । ब्ब्स्_३,३।२ ।  
  
  
स्यादेतत्  ।  
सर्ववेदान्तप्रत्ययत्वं विज्ञानानां गुणभेदान्नोपपद्यते  ।  
तथाहि वाजसनेयिनः पञ्चाग्निविद्यां प्रस्तुत्यः ष्ठमपरमग्निमामनन्ति - ऽतस्याग्निरेवाग्निर्भवतिऽ (बृ। ६।२।१४) इत्यादिना  ।  
छन्दोगास्तु तं नामनन्ति पञ्चसङ्ख्ययैव च त उपसंहरन्ति ऽअथ ह य एतानेवं पञ्चाग्नीन्वेदऽ (छा। ५।१०।१०) इति  ।  
योषां च स गुणो ऽस्ति येषां च नास्ति कथमुभयेषामेका विद्योपपद्येत  ।  
नचात्र गुणोपसंहारः शक्यते प्रत्येतुं, पञ्चसङ्ख्याविरोधात्  ।  
तथा प्राणसंवादे श्रेष्ठादन्यांश्चतुरः प्राणान्वाक्चक्षुः श्रोतमनांसि छन्दोगा आमनन्ति  ।  
वाजसनेयिनस्तु पञ्चममप्यामनन्ति ऽरेतो वै प्रजापतिः प्रजायते ह प्रजया पशुभिर्य एवं वेदऽ (बृ। ६।१।६) इति  ।  
  
आवापोद्वापभेदाच्च वेद्यभेदो भवति वेद्यभेदाच्च विद्याभेदो द्रव्यदेवताभेदादिव यागस्येति चेत्  ।  
  
नैष दोषः  ।  
यत एकस्यामपि विद्यायामेवञ्जातीयको गुणभेद उपपद्यते  ।  
यद्यपि षष्ठस्याग्नेरुपसंहारो न सम्भवति तथापि द्युप्रभृतीनां  पञ्चानामग्नीनामुभयत्र प्रत्यभिज्ञायामानत्वान्न विद्याभेदो भवितुमर्हति  ।  
नहि षोडशिग्रहणाग्रहणयोरतिरात्रो भिद्यते  ।  
पठ्यते ऽपि च षष्ठो ऽग्निश्छन्दोगैः  - ऽतं प्रेतं दिष्टमितो ऽग्नय एवं हरन्तिऽ  
  
(छा। ५।९।२) इति  ।  
वाजसनेयिनस्तु साम्पादिकेषु पञ्चस्वग्निष्वनुवृत्तायाः समिद्धूमादिकल्पनाया निवृत्तये  ऽतस्याग्निरेवाग्निर्भवति समित्समित्ऽ (बृ। ६।२।१४) इत्यादि समामनन्ति स नित्यानुवादः  ।  
अथाप्युपासनार्थ एष वादस्तथापि स गुणः शक्यतेछन्दोगैरप्युपसंहर्तुम्  ।  
नचात्र पञ्चसङ्ख्याविरोधे आशङ्क्यः  ।  
साम्पादिकाग्न्यभिप्राया ह्येषा पञ्चसङ्ख्या नित्यानुवादभूता न विधिसमवायिनीत्यदोषः  ।  
एवं प्राणसंवादेष्वप्यधिकस्य गुणस्येतरत्रोपसंहारो न विरुध्यते  ।  
नचावापोद्वापभेदाद्वेद्यभेदो विद्याभेदश्चाशङ्क्यः  ।  
कस्यचिद्वेद्यांशस्यावापोद्वापयोरपि भूयसो वेद्यराशेरभेदावगमात्  ।  
तस्मादैकविद्यमेव   ॥ २ ॥  
  
  
  
  
ड़्न्: इतो ऽस्माल्लोकान् दिष्टं लोकान्तरं प्रेतं गतं ज्ञातयो ऽग्नये हरन्तीत्यर्थः   ।  
  
____________________________________________________________________________________________  
  
स्वाध्यायस्य तथात्वेन हि समाचारे ऽधिकाराच् च सववच् च तन्नियमः  । ब्ब्स्_३,३।३ ।  
  
यदप्युक्तमाथर्वणिकानां विद्यां प्रति शिरोव्रताद्यपेक्षणादन्येषां च तदनपेक्षणाद्वद्याभेद इति तत्प्रत्युच्यते  ।  
स्वाध्यायस्यैष धर्मो न विद्यायाः  ।  
कथमिदमवगम्यते  ।  
यतस्तथात्वेन स्वाद्यायधर्मत्वेन समाचारे वेदव्रतोपदेशपरे ग्रन्त आथर्वणिका इदमपि वेदव्रतत्वेन व्याक्यातमिति समामनन्ति  ।  
ऽनैतदचीर्णव्रतो ऽधीतेऽ (मु। ३।२।११) इति चादिकृतविषयादेच्छब्दादध्ययनशब्दाच्च स्वोपनिषदध्ययनधर्म एवैष इति निर्दार्यते  ।  
  
ननु च ऽतेषामेवैतां ब्रह्मविद्यां वदेत शिरोव्रतं विधिवद्यैस्तु चीर्णम्ऽ (मुण्ड। ३।२।१०) इति ब्रह्मविद्यासंयोगश्रवणादेकैव सर्वत्र ब्रह्मविद्येति सङ्कीर्येतैष धर्मः  ।  
  
न  ।  
तत्राप्येतामिति प्रकृत्यप्रत्यवमर्शात्  ।  
प्रक-तत्वं च ब्रह्मविद्याया ग्रन्थविशेषापेक्षमिति ग्रन्थविशेषसंयोग्येवैष धर्मः  ।  
सववच्च तन्नियम इति निदर्शननिर्देशः  ।  
यथाच सवाः सप्त सौर्यादयः सथौदनपर्यन्ता वेदान्तरोदितत्रेताग्न्यनभिसम्बन्धादथर्वणोदितैकाग्न्यभिसम्बन्धाच्चाथर्वणिकानामेव नियम्यन्ते तथैवायमपि धर्मः स्वाध्यायविशेषसम्बन्धात्तत्रैव नियम्यते  ।  
तस्मादप्यनवद्यं विद्यैकत्वम्   ॥ ३ ॥  
  
  
  
____________________________________________________________________________________________  
  
दर्शयति च  । ब्ब्स्_३,३।४ ।  
  
दर्शयति च वेदो ऽपि विद्यैकत्वं सर्ववेदान्तेषु वेद्यैकत्वोपदेशात् सर्वे वेदा यत्परमामनन्ति (क। २।१५) इति  ।  
तथा एतं ह्येव बह्वृचा महत्युक्थे मीमांसन्त एतमग्नावध्वर्य एतं महाव्रते छन्दोगाः इति च  ।  
तथा ऽमहद्भयं वज्रमुद्यतम्ऽ (क।६।२) इति काठक उक्तस्येश्वरगुणस्य भयहेतुकस्य तैत्तिरीयके भेदर्शननिन्दायै परामर्शो दृश्यते ऽयदा ह्येवैष एतस्मिन्नुदरमन्तरं कुरुते  ।  
अथ तस्य भयं भवति  ।  
तत्त्वेव भयं विदुषो ऽमन्वानस्यऽ (तै। २।७।१) इति  ।  
तथा वाजसनेयके प्रादेशमात्रसम्पादितस्य वैश्वानरस्य छान्दोग्ये सिद्धवदुपादानम् ऽयस्त्वेतमेवं प्रादेशमात्रमभिविमानमात्मानं वैश्वानरमुपास्तेऽ (छा। ५।१८।१) इति  ।  
तथा सर्ववेदान्तप्रत्ययत्वेनान्यत्र विहितनामुक्थादीनामन्यत्रोपासनविधानायोपादानात्प्रायदर्शनन्यायेनोपासनानामपि सर्ववेदान्तप्रत्ययत्वसिद्धिः   ॥ ४॥  
  
  
  
॥   
  
२ उपसंहाराधिकरणम्   । सू। ५  
  
____________________________________________________________________________________________  
  
उपसंहारोर्ऽथाभेदाद्विधिशेषवत्समाने च  । ब्ब्स्_३,३।५ ।  
  
इदं प्रयोजनसूत्रम्  ।  
स्थिते चैवं सर्ववेदान्तप्रत्ययत्वे सर्वविज्ञानानामन्यत्रोदितानां विज्ञानगुणानामन्यत्रापि समाने विज्ञान उपसंहारो भवति  ।  
अर्थाभेदात्  ।  
य एव हि तेषां गुणानामेकत्रार्थो विशिष्टविज्ञानोपकारकः स एवान्यत्रापि  ।  
उभयत्रापि हि तदेवैकं विज्ञानं तस्मादुपसंहारः  ।  
विधिशेषवत्  ।  
यथाहि विधिशेषाणामग्निहोत्रादिधर्माणां तदेवैकमग्निहोत्रादि कर्म सर्वत्रेत्यर्थाभेदादुपसंहरणमेवमिहापि  ।  
यदि हि विज्ञानभेदो भवेत्ततो विज्ञानान्तरनिबद्धत्वाद्गुणानां प्रकृतिविकृतिभावाभावाच्च न स्यादुपसंहारः  ।  
विज्ञानैकत्वे तु नैवमस्ति  ।  
अस्यैव तु प्रयोजनसूत्रस्य प्रपञ्चः सर्वाभेदादित्यारभ्य भविष्यति   ॥ ५  ॥  
  
  
  
३ अन्यथात्वाधिकरणम्   । सू। ६-८  
  
____________________________________________________________________________________________  
  
अन्यथात्वं शब्दाद् इति चेन् नाविशेषात्  । ब्ब्स्_३,३।६ ।  
  
वाजसनेयके ऽते ह देवा ऊचुर्हन्तासुरान्यज्ञ उद्गीथेनात्ययामेतिऽ (बृ। १।३।१) ऽते ह वाचमुचुस्त्वं न उद्गायऽ (बृ।  
  
१।३।२) इति प्रक्रम्य वागादीन्प्राणानसुरपाप्मविद्धत्वेन निन्दित्वा मुख्यप्राणपरिग्रहः पठ्यते - ऽअथ हेममासन्यं प्राणमूचुस्त्वं न उद्गायेति तथेति तेभ्य एष प्राण उदगायत्ऽ (बृ। १।३।७) इति  ।  
तथा छान्दोग्ये ऽपि - ऽतद्धदेवा उद्गीथमाजग्मुरनेनैनानभिभविष्यामःऽ (छा। १।२१) इति प्रक्रम्येतरान्प्राणानसुरपाप्मविद्धत्वेन निन्दित्वा तथैव मुख्यप्राणपरिग्रहः पठ्यते - ऽअथ ह य एवायं मुख्यः प्राणस्तमुद्गीथमुपासाञ्चक्रिरेऽ (छा। १।२।७) इति  ।  
उभयत्रापि च प्राणप्रशंसया प्राणविद्याविधिरध्यवसीयते  ।  
तत्र संशयः - किमत्र विद्याभेदः स्यादाहोस्विद्विद्यैकत्वमिति  ।  
किं तावत्प्राप्तं पूर्वेण न्यायेन विद्यैकत्वमिति  ।  
  
ननु न युक्तं विद्यैकत्वं प्रक्रमभेदात्  ।  
अन्यथा हि प्रक्रमन्ते वाजसनेयिनो ऽन्यथा छन्दोगाः ऽत्वं न उद्गायऽ (बृ। १।३।२) इति वाजसनेयिन उद्गीथस्य कर्तृत्वेन प्राणमामनन्ति  ।  
छन्दोगास्तूद्गीथत्वेन ऽतमुद्गीथमुपासञ्चक्रिरेऽ (छा। १।२।७) इति  ।  
  
तत्कथं विद्यैकत्वं स्यादिति चेत्  ।  
  
नैष दोषः  ।  
न ह्येतावता विशेषेण विद्यैकत्वमपगच्छति  ।  
अविशेषस्यापि बहुतरस्य प्रतीयमानत्वात्  ।  
तथाहि - देवासुरसङ्ग्रामोपक्रमत्वमसुरात्ययाभिप्राय उद्गीथोपन्यासो वागादिसङ्कीर्तनं तन्निन्दया मुख्यप्राणव्यपाश्रयस्तद्वीर्याच्चासुरविध्वंसनमश्मलोष्टनिदर्शनेनेत्येवं बहवोर्ऽथा उभयत्राप्यविशिष्टाः प्रतीयन्ते  ।  
वाजसनेयके ऽपिचोद्गीथसामानाधिकरण्यं प्राणस्य श्रुतम् - ऽएष उ वा उद्गीथःऽ (बृ। १।३।२३) इति  ।  
तस्माच्छान्दोग्ये ऽपि कर्तृत्वं लक्षयितव्यम्  ।  
तस्माच्च विद्यैकत्वमिति   ॥ ६ ॥  
  
  
  
  
ड़्न्: आसन्यं आस्ये भवम्   ।  
  
असुरात्ययाभिप्रायो ऽसुरजयार्थं संवादः   ।  
  
____________________________________________________________________________________________  
  
न वा प्रकरणभेदात् परोवरीयस्त्वादिवत्  । ब्ब्स्_३,३।७ ।  
  
न वा विद्यैकत्वमात्र न्याय्यं विद्याभेद एवात्र न्याय्यः  ।  
कस्मात्  ।  
प्रकरणभेदादिति  ।  
प्रक्रमभेदादित्यर्थः  ।  
तथाहि - इह प्रक्रमभेदो दृश्यते  ।  
छान्दोग्ये तावत् - ओमित्येतदक्षरमुद्गीथमुपासीत (छा। १।१।१) इत्येवमुद्गीथावयवस्योङ्कारस्योपास्यत्वं प्रस्तुत्य रसतमादिगुणोपव्याख्यानं तत्र कृत्वा अथ खल्वेतस्यैवाक्षरस्योपव्याख्यानं भवति (छा। १।१।१०) इति पुनरपि तमेवोद्गीथावयवमोङ्कारमनुवर्त्य देवासुराख्यायिकाद्वारेण तम् प्राणमुद्गीथमुपासाञ्चक्रिरे (छा। १।२।२) इत्याह  ।  
तत्र यद्युद्गीथशब्देन सकला भक्तिरभिप्रेयेत तस्याश्च कर्तोद्गातर्त्विक्तत उपक्रमश्चोपरपध्येत लक्षणा च प्सज्येत  ।  
उपक्रमानुरोधेन चैकस्मिन्वाक्य उपसंहारेण भवितव्यम्  ।  
तस्मादत्र तावदुद्गीथावयव ओङ्कारे प्राणदृष्टिरुपदिस्यते  ।  
वाजसनेयके तद्गीथशब्देनावयवग्रहणे कारणाभावात्सकलैव भक्तिरावेद्यते  ।  
त्वं न उद्गाय (बृ। १।३।२) इत्यपि तस्याः कर्तोद्गातर्त्विक्प्राणत्वेन निरूप्यत इति प्रस्थानान्तरम्  ।  
यदपि तत्रोद्गीथसामानाधिकरण्यं प्राणस्य तदप्युद्गातृत्वेनैव दिदर्शयिषितस्य प्राणस्य सर्वात्मत्वप्रतिपादनार्थमिति न विद्यैकत्वमावहति  ।  
सकलभक्तिविषय एव च तत्राप्युद्गीथशब्द इति वैषम्यम्  ।  
नच प्राणस्योद्गातृत्वमसम्भवेन हेतुना परित्यजत उद्गीथभाववदुद्गातृभावस्याप्युपासनार्थत्वेनोपदिश्यमानत्वात्  ।  
प्राणवीर्येणैव चोद्गातौद्गात्रं करोतीति नास्त्यसम्भवः  ।  
तथाच तत्रैव श्रावितम्- वाचा च ह्येव स प्राणेन चोदगायत् (बृ। १।३।२४) इति  ।  
नच विवक्षितार्थभेदे ऽवगम्यमाने वाक्यच्छायानुकारमात्रेण समानार्थत्वमध्यवसातुं युक्तम्  ।  
तथाह्यभ्युदयवाक्ये पशुकामवाक्ये च त्रेधा तण्डुलान्विभजेद्ये मध्यमाः स्युस्तानग्नये दात्रे पुरोडाशमष्टाकपालं कुर्यात् इत्यादिनिर्देशसाम्ये ऽप्युपक्रमभेदादभ्युदयवाक्ये दवतापनयो ऽध्यवसितः, पशुकामवाक्ये तु यागविधिः  ।  
तथेहाप्युपक्रमभेदाद्विद्याभेदः  ।  
परोवरीयस्त्वादिवत्  ।  
यथा परमात्मदृष्ट्यध्याससाम्ये ऽपि ऽआकोशो ह्येवैभ्यो ज्यायानाक्शः परायणम्ऽ (छा। १।९।१) ऽस एष परोवरीयानुद्गीथः स एषो ऽनन्तःऽ (छा। १।९।२) इति परोवरीयस्त्वगुणविशिष्टमुद्गीथोपासनमक्ष्यादित्यादिगतहिरण्यश्मश्रुत्वादिगुणविशिष्टोद्गीथोपासनाद्भिन्नम्  ।  
नचेतरेतरगुणोपसंहार एकस्यामपि शाखायां तद्वच्छाखान्तरस्थेष्वप्येवञ्जातीयकेषूपासनेष्विति   ॥ ७ ॥  
  
  
  
  
ड़्न्: वैषम्यमुभयत्र विद्यानानात्वम्   ।  
  
अपनयो वियोगः   ।  
  
परस्मात्परो वराच्च वरतरः परोवरीयान्   ।  
  
____________________________________________________________________________________________  
  
सञ्ज्ञातश् चेत् तद् उक्तम् अस्ति तु तद् अपि  । ब्ब्स्_३,३।८ ।  
  
अथोच्यते सञ्ज्ञैकत्वाद्विद्यैकत्वमत्र न्याय्यमुद्गीथविद्येति ह्युभयणाप्येका सञ्ज्ञेति  ।  
तदपि नोपपद्यते  ।  
उक्तं ह्येतत् - ऽन वा प्रकरणभेदात्परोवरीयस्त्वादिवत्ऽ (ब्र। सू। ३।३।७) इति  ।  
तदेव चात्र न्याय्यतरं श्रुत्यक्षरानुगतं हि तत्सञ्ज्ञैकत्वं तु श्रुत्यक्षरबाह्यमुद्गीथशब्दमात्रप्रयोगाल्लौकिकैर्व्यहर्तृभिरुपचर्यते  ।  
अस्ति चैतत्सञ्ज्ञैकत्वं प्रसिद्धभेदेष्वपि परोवरीयस्त्वाद्युपासनेषूद्गीथविद्येति  ।  
तथा प्रसिद्धभेदानामप्यग्निहोत्रदर्शपूर्णमासादीनां काठकैकग्रन्थपरिपठितानां काठकसञ्ज्ञकत्वं दृश्यते तथेहापि भविष्यति  ।  
यत्र तु नास्ति कश्चिदेवञ्जातीयको भेदहेतुस्तत्र भवतु सञ्ज्ञैकत्वाद्विद्यैकत्वं यथा संवर्गविद्यादिषु   ॥ ८ ॥  
  
  
  
४ व्याप्त्यधिकरणम्   । सू। ९  
  
____________________________________________________________________________________________  
  
व्याप्तेश् च समञ्जसम्  । ब्ब्स्_३,३।९ ।  
  
ऽओन्त्येतदक्षरमुद्गीथमुपासीतऽ (छा। १।१।१) इत्यत्राक्षरोद्गीथशब्दयोः सामानाधिकरण्ये श्रूयमाणे ऽध्यासापवादैकत्वविशेषणपक्षाणां प्रतिभासनात्कतमो ऽत्र पक्षो न्याय्यः स्यादिति विचारः  ।  
तत्राध्यासो नाम द्वयोर्वस्तुनोरनिवर्तितायामेवान्यतरबुद्धावन्यतरबुद्धिरध्यस्यते  ।  
यस्मिन्नितरबुद्धिरध्यस्यते ऽनुवर्तत एव तस्मिंस्तद्बुद्धिरध्यस्तेतरबुद्धावपि  ।  
यथा नाम्नि ब्रह्मबुद्धावध्यस्यमानायामप्यनुवर्तत एव नामबुद्धिर्न ब्रह्मबुद्ध्या निवर्तते  ।  
यथावा प्रतिमादिषु विष्ण्वादिबुद्ध्यध्यासः  ।  
एवमिहाप्यक्षर उद्गीथबुद्धिरध्यस्यत उद्गीथे वाक्षरबुद्धुरिति  ।  
अपवादो नाम यत्र कस्मिंश्चिद्वस्तुनि पूर्वनिविष्टायां मिथ्याबुद्धौ निश्चितायां पश्चादुपजायमाना यथार्था बुद्धिः पूर्वनिविष्टाया मिथ्याबुद्धेर्निवर्तिका भवति  ।  
यथा देहेन्द्रियसङ्घात आत्मबुद्धिरात्मन्येवात्मबुद्ध्या पश्चाद्भाविन्या ऽतत्त्वमसिऽ (छा। ६।८।७) इत्यनया यथार्थबुद्ध्या निवर्तते  ।  
यथा वा दिग्भ्रान्तिबुद्धिर्दिग्याथात्म्यबुद्ध्या निवर्त्यते  ।  
यथा वा दिग्भ्रान्तिबुद्धिर्दिग्याथात्म्यबुद्ध्या निवर्त्यते  ।  
एवमिहाप्यक्षरबुद्ध्योद्गीथबुद्धिर्निवर्त्यत उद्गीथबुद्ध्या वाक्षरबुद्धिरिति  ।  
एकत्वं त्वक्षरोद्गीथशब्दयोरनतिरिक्तार्थवृत्तित्वम्  ।  
यथा द्विजोत्तमो ब्राह्मणो भूमिदेव इति  ।  
विशेषणं पुनः सर्ववेदव्यापिन ओमित्येतस्याक्षरस्य ग्रहणप्रसङ्ग औद्गात्रविशेषस्य समर्पणम्  ।  
यथा नीलं यदुत्पलं तदानयेति  ।  
एवमिहाप्युद्गीथो य ओङ्कारस्तमुपासीतेति  ।  
एवमेतस्मिन्सामानाधिकरण्यवाक्ये विमृश्यमान एते पक्षाः प्रतिभान्ति तत्रान्यतमनिर्धारणकारणाभावादनिर्दारणप्राप्ताविदमुच्यते - व्याप्तेश्च समञ्जसमिति  ।  
चशब्दो ऽयं तुशब्दस्थाननिवेशी पक्षत्रयव्यावर्तनप्रयोजन-  ।  
तदिह क्षयः पक्षाः सावद्या इति पर्युदस्यन्ते  ।  
विशेषणपक्ष एवैको निरवद्य इत्युपादीयते  ।  
तत्राध्यासे तावद्या बुद्धिरितरत्राध्यस्यते तच्छब्दस्य लक्षणावृत्तित्वं प्रसज्येत तत्फलं च कल्प्येत  ।  
श्रूयत एव फलम् ऽआपयिता ह वै कामानां भवतिऽ (छा। १।१।७) इत्यादीति चेत्  ।  
न  ।  
तस्यान्यफलत्वात्  ।  
आप्त्यादिदृष्टिफलं हि तन्नोद्गीथाध्यासफलम्  ।  
अपवादे ऽपि समानः फलाभावः  ।  
मिथ्याज्ञाननिवृत्तिः फलमिति चेत्  ।  
न  ।  
  
पुरुषार्थोपयोगानवगमात्  ।  
नच कदाचिदप्योङ्कारादोङ्कारबुद्धिर्निवर्तत उद्गीथाद्वेद्गीथबुद्धिः  ।  
नचेदं वाक्यं वस्तुतत्त्वप्रतिपादनपरम्  ।  
उपासनाविधिपरत्वात्  ।  
नाप्येकत्वपक्षः सङ्गच्छते निष्प्रयोजनं हि तदा शब्दद्वयोच्चारणं स्यात्  ।  
एकेनैव विवक्षितार्थसमर्पणात्  ।  
नच हौत्रविषय आध्वर्यवविषये वाक्षर ओङ्कारशब्दवाच्य उद्गीथशब्दप्रसिद्धिरस्ति  ।  
नापि सकलायां साम्नो द्वितीयायां भक्तावुद्गीथशब्दप्रसिद्धिरस्ति  ।  
नापि सकलायां साम्नो द्वितीयायां भक्तावुद्गीथशब्दवाच्यायामोङ्कारशब्दप्रसिद्धिर्येनानतिरिक्तार्थता स्यात्  ।  
परिशेषाद्विशेषणपक्षः परिगृह्यते  ।  
व्याप्तेः सर्ववेदसाधारण्यात्  ।  
सर्वव्याप्यक्षरमिह मा प्रसञ्जीत्यत उद्गीथशब्देनाक्षरं विशेष्यते कथं नामोद्गीथावयवभूत ओङ्कारो गृह्येतेति  ।  
  
नन्वस्मिन्नपि पक्षे समाना लक्षणा  ।  
उद्गीथशब्दस्यावयवलक्षणार्थत्वात्  ।  
  
सत्यमेतत्  ।  
लक्षणायामपि तु सन्निकर्षविप्रकर्षो भवत एव  ।  
अध्यासपक्षे ह्यर्थान्तरबुद्धिरर्थान्तरे निक्षिप्यत इति विप्रकृष्टा लक्षणा विशेषणपक्षे प्रवृत्ताः शब्दा अवयवेष्वपि प्रवर्तमाना दृष्टाः पटग्रामादिषु  ।  
अतश्च व्याप्तेर्हेतोरोमित्येतदक्षरमित्येतस्योद्गीथमित्येतद्विशेषणमिति समञ्जसमेतन्निरवद्यमित्यर्थः   ॥ ९ ॥  
  
  
  
५ सर्वाभेदाधिकरणम्  । सू। १०  
  
____________________________________________________________________________________________  
  
सर्वाभेदादन्यत्रेमे  । ब्ब्स्_३,३।१० ।  
  
वाजिनां छन्दोगानां च प्राणसंवादे श्रैष्ठ्यगुणान्वितस्य प्राणस्योपास्यत्वमुक्तम्  ।  
वागादयो ऽपि हि तत्र वसिष्ठत्वादिगुणान्विता उक्ताः ते च प्राणे पुनः प्रत्यर्पिताः - ऽयद्वा अहं वसिष्ठो ऽस्मि त्वं तद्वसिश्षो ऽसिऽ (बृ। ६।१।१४) इत्यादिना  ।  
अन्येषामपि तु शाखिनां कौषीतकि प्रभृतीनां प्राणसंवादेषु अथातो निःश्रेयसादानम् ऽएता ह वै देवता अहंश्रेयसे  विवदमानाःऽ (कौ। २।१४) इत्येवञ्जातीयकेषु प्राणस्य श्रैःष्टमुक्तं न त्विमे वसिष्ठत्वादयो ऽपि गुणा उक्ताः  ।  
तत्र संशयः - किमिमे वसिष्ठत्वादयो गुणाः क्वचिदुक्ता अन्यत्राप्यस्येरन्नुत नास्येरन्निति  ।  
तत्र प्राप्तं तावन्नास्येरन्निति  ।  
कुतः - एवंशब्दसंयोगात्  ।  
ऽअथो य एवं विद्वान्प्राणे निःश्रेयसं विदित्वाऽ इति तत्रतत्रैवंशब्देन वेद्यं वस्तु निवेद्यते  ।  
एवंशब्दश्च सन्निहितावलम्बनो न शाखान्तरपरिपठिमेवञ्जातीयकं गुणजातं शक्नोति निवेदयितुम्  ।  
तस्मात्स्वप्रकरणस्थैरेव गुणैर्निराकाङ्क्षत्वमिति  ।  
एवं प्राप्ते प्रत्याह - अस्येतन्नियमे गुणाः क्वचिदुक्ता  वसिष्ठत्वादयो ऽन्यत्रापि  ।  
कुतः - सर्वाभेदात्  ।  
सर्वत्रैव हि तदेवैकं  प्राणविज्ञानमभिन्नं प्रत्यभिज्ञायते  ।  
प्राणसंवादादिसारूप्यात्  ।  
अभेदे च विज्ञानस्य कथमिमे गुणाः क्वचिदुक्ता अन्यत्र नास्येरन्  ।  
  
नन्वेवंशब्दस्तत्र तत्र भेदेनैवञ्जातीयकं गुणजातं वेद्यत्वाय समर्पयतीत्युक्तम्  ।  
  
अत्रोच्यते - यद्यपि कौषीतकिब्राह्मणगतेनैवंशब्देन वाजसनेयिब्राह्मणगतं गुणजातमसंशब्दितमसन्निहितत्वात्तथापि तस्मिन्नेव विज्ञाने वाजसनेयिब्राह्मणगतेनैवंशब्देन तत्संशब्दितमिति न परशाखागतमप्यभिन्नविज्ञानावरुद्धं गुणजातं स्वशाखागताद्विशिष्यते  ।  
नचैवं सति श्रुतहानिरश्रुतकल्पना वा भवति  ।  
एकस्यामपि हि शाखायां श्रुता गुणाः श्रुता एव सर्वत्र भवन्ति गुणवतो भेदाभावात्  ।  
नहि देवदत्तः शौर्यादिगुणत्वेन स्वदेशे प्रसिद्धो देशान्तरं गतस्तद्देश्यैरविभावितशौर्यादिगुणो ऽप्यतद्गुणो भवति  ।  
यथाच तत्र परिचयविशेषाद्देशान्तरे ऽपि देवदत्तगुणा विभाव्यन्ते  ।  
एवमभियोगविशेषाच्छाखान्तरे ऽप्युपास्या गुणाः शाखान्तरे ऽप्यस्येरन्  ।  
तस्मादेकप्रधानसम्बद्धा धर्मा एकत्राप्युच्यमानाः सर्वत्रैवोपसंहर्तव्या इति   ॥ १० ॥  
  
  
  
  
ड़्न्: निःश्रेयसस्य श्रैष्ठ्यस्यादानं निर्धारणम्   ।  
  
अहंश्रेयसे स्वश्रैष्ठ्याय   ।  
  
____________________________________________________________________________________________  
  
६ आनन्दाद्यधिकरणम्   । सू। ११-१३  
  
आनन्दादयः प्रधानस्य  । ब्ब्स्_३,३।११ ।  
  
ब्रह्मस्वरूपप्रतिपादनपरासु श्रुतिष्वानन्दरूपत्वं विज्ञानघनत्वं सर्वगतत्वं सर्वात्मत्वमित्येवञ्जातीयका ब्रह्मणो धर्माः क्वचित्केचिच्छ्रूयन्ते  ।  
तेषु संशयः - किमानन्दादयो ब्रह्मधर्मा यत्र यावन्तः श्रूयन्ते तावन्त एव तत्र प्रतिपत्तव्याः किंवा सर्वे सर्वत्रेति  ।  
तत्र यथाश्रुतिविभागं धर्मप्रतिपत्तौ प्राप्तायामिदमुच्यते - आनन्दादयः प्रधानस्य ब्रह्मणो धर्माः सर्वे सर्वत्र प्रतिपत्तव्याः  ।  
कस्मात्  ।  
सर्वाभेदादेव  ।  
सर्वत्र हि तदेवैकं प्रधानं विशेष्यं ब्रह्म न भिद्यते  ।  
तस्मात्सार्वत्रिकत्वं ब्रह्मधर्माणां तेनैव पूर्वाधिकरणोदितेन देवदत्तशौर्यदिनिदर्शनेन   ॥ ११ ॥  
  
  
  
नन्वेवं सति प्रियशिरस्त्वादयो ऽपि धर्माः सर्वत्र सङ्कीर्येरन्  ।  
तथाहि - तैत्तिरीयक आनन्दमयमात्मानं प्रक्रम्याम्नायते - ऽतस्य प्रियमेव शिरः  ।  
मोदो दक्षिणः पक्षः  ।  
प्रमोद उत्तरः पक्षः  ।  
आनन्द आत्मा  ।  
ब्रह्म पुच्छं प्रतिष्ठाऽ (तै। २।५) इति  ।  
  
अत उत्तरं पठति -  
  
____________________________________________________________________________________________  
  
प्रियशिरस्त्वाद्यप्राप्तिरुपचयापचयौ हि भेदे  । ब्ब्स्_३,३।१२ ।  
  
प्रियशिरस्त्वादीनां धर्माणां तैत्तिरीयक आम्नातानां नास्त्यन्यत्र प्राप्तिः  ।  
यत्कारणं प्रियं मोदः प्रमोद आनन्द इत्येते परस्परापेक्षया भोक्त्रन्तरापेक्षया चोपचितापचितरूपा उपलभ्यन्ते  ।  
उपचयापचयौ च सति भेदे सम्भवतः  ।  
निर्भेदं तु ब्रह्म ऽएकमेवाद्वितीयम्ऽ (छा। ६।२।१) इत्यादिश्रुतिभ्यः  ।  
नचैते प्रियशिरस्त्वादयो ब्रह्मधर्माः, कोशधर्मास्त्वेत इत्युपदिष्टमस्माभिः ऽआनन्दमयो ऽभ्यासात्ऽ (ब्र।सू। १।१।१२) इत्यत्र  ।  
अपिच परस्मिन्ब्रह्मणि चित्तावतारोपायमात्रत्वेनैते परिकल्प्यन्ते न द्रष्टव्यत्वेन  ।  
एवमपि सुतरामन्यत्राप्राप्तिः प्रियशिरस्त्वादीनाम्  ।  
ब्रह्मधर्मास्त्वेतान्कृत्वा न्यायमात्रमिदमाचार्येण प्रदर्शितं प्रियशिरस्त्वाद्यप्राप्तिरिति  ।  
स च न्यायो ऽन्येषु निश्चितेषु ब्रह्मधर्मेषूपासनायोपदिश्यमानेषु नेतव्यः संयद्वामादिषु सत्यकामादिषु च  ।  
तेषु हि सत्यप्युपास्यस्य ब्रह्मण एकत्मे प्रक्रमभेदादुपासनाभेदे सति नान्योन्यधर्माणामन्योन्यत्र प्राप्तिः  ।  
यथा च द्वे नार्यावेकं नृपतिमुपासते छत्रेणैका चामरेणान्या तत्रोपास्यैकत्वे ऽप्युपासनाभेदो धर्मव्यवस्था च भवेत्येवमिहापीति  ।  
उपचितापचितगुणत्वं हि सति भेदव्यवहारे सगुणे ब्रह्मण्युपपद्यते न निर्गुणे परस्मिन्ब्रह्मणि  ।  
अतो न सत्यकामत्वादीनां धर्माणां क्वचिच्छ्रुतानां सर्वत्र प्राप्तिरित्यर्थः   ॥ १२ ॥  
  
  
  
____________________________________________________________________________________________  
  
इतरे त्वर्थसामान्यात्  । ब्ब्स्_३,३।१३ ।  
  
इतरे त्वानन्दादयो धर्मा ब्रह्मस्वरूपप्रतिपादनायैवोच्यमाना अर्थसामान्यात्प्रतिपाद्यस्य ब्रह्मणो धर्मिण एकत्वात्सर्वे सर्वत्र प्रतीयेरन्निति वैषम्यं प्रतिपत्तिमात्रप्रयोजना हि त इति   ॥ १३ ॥  
  
  
  
७ आध्यानाधिकरणम्   । सू। १४-१५  
  
____________________________________________________________________________________________  
  
आध्यानाय प्रयोजनाभावात्  । ब्ब्स्_३,३।१४ ।  
  
काठके हि पठ्यते - ऽइन्द्रियेभ्यः परा ह्यर्था अर्थेभ्यश्च परं मनः  ।  
मनसस्तु परा बुद्धिःऽ (क। ३।१०) इत्यारभ्य ऽपुरुषान्न परं किञ्चित्सा काष्ठा सा परा गतिःऽ (क। ३।११ ) इति  ।  
तत्र संशयः - किमिमे सर्व एवार्थादयस्ततस्ततः परत्वेन प्रतिपाद्यन्त उत पुरुष एवैभ्यः सर्वेभ्यः परः प्रतिपाद्यत इति  ।  
तत्र तावत्सर्वेषामेवैषां परत्वेन प्रतिपादनमिति भवति मतिः  ।  
तथाहि श्रूयते -  
  
इदमस्मात्परमिदमस्मात्परम् इति  ।  
  
ननु बहुष्वर्थेषु परत्वेन प्रतिपिपादयिषितेषु वाक्यभेदः स्यात्  ।  
  
नैष दोषः  ।  
वाक्यबहुत्वोपपत्तेः  ।  
बहून्येवह्येतानि वाक्यानि प्रभवन्ति बहुविषयान्परत्वोपेतान्प्रतिपादयितुम्  ।  
तस्मात्प्रत्येकमेषां परत्वप्रतिपादनमिति  ।  
एवं प्राप्ते ब्रूमः - पुरुष एव ह्येभ्यः सर्वेभ्यः परः प्रतिपाद्य इति युक्तं न प्रत्येकमेषां परत्वप्रतिपादनम्  ।  
कस्मात्  ।  
प्रयोजनाभावात्  ।  
नहीतरेषु परत्वेन प्रतिपन्नेषु किञ्चित्प्रयोजनं दृश्यते प्रयोजनं मोक्षसिद्धिः  ।  
तथाच श्रुतिः - ऽनिचाय्य तं मृत्युमुखात्प्रमुच्यतेऽ (क। ३।१५) इति  ।  
अपिच परप्रतिषेधेन काष्ठाशब्देन च पुरुषविषयमादरं दर्शयन्पुरुषप्रतिपत्त्यर्थैव पूर्वापरप्रवाहोक्तिरिति दर्शयति - आध्यानायेति  ।  
आध्यानपूर्वकाय सम्यग्दर्शनायेत्यर्थः  ।  
सम्यग्दर्शनार्थमेव हीहाध्यानमुपदिश्यते न त्वाध्यानमेव स्वप्रधानम्   ॥ १४ ॥  
  
  
  
____________________________________________________________________________________________  
  
आत्मशब्दाच् च  । ब्ब्स्_३,३।१५ ।  
  
इतश्च पुरुषप्रतिपत्त्यर्थैवेयमिन्द्रियादिप्रवाहोक्तिः  ।  
यत्कारणम् ऽएष सर्वेषु भूतेषु गूढोत्मा न प्रकाशते  ।  
दृश्यते त्वग्र्यया बुद्ध्या सूक्ष्मया सूक्ष्मदर्शिभिःऽ (कठ। ३।१२) इति प्रकृतं पुरुषमात्मेत्याह  ।  
अतश्चानात्मत्वमितरेषां विवक्षितमिति गम्यते  ।  
तस्यैव च दुर्विज्ञानतां संस्कृतमितिगम्यतां च दर्शयति  ।  
तद्विज्ञानायैव ऽयच्छेद्वाङ्मनसी प्राज्ञःऽ (कठ। ३।१३) इत्याध्यानं विदधाति  ।  
तद्व्याख्यतम् ऽआनुमानिकमप्येकमप्येकेषाम्ऽ (ब्र।सू। १।४।१) इत्यत्र  ।  
एवमनेकप्रकार आशयातिशयः श्रुतेः पुरुषे लक्ष्यते नेतरेषु  ।  
अपिच ऽसो ऽध्वनः पारमाप्नोति तद्विष्णोः परमं पदम्ऽ (क। ३।९) इत्युक्ते किं तदध्वनः पारं विष्णोः परमं पदमित्यस्यामाकाङ्क्षायामिन्द्रियाद्यनुक्रमणात्परमपदप्रतिपत्त्यर्थ एवायमायाम इत्यवसीयते   ॥ १५ ॥  
  
  
  
८ आत्मगृहीत्यधिकरणम्   । सू। १६-१७  
  
____________________________________________________________________________________________  
  
आत्मगृहीतिर् इतरवद् उत्तरात्  । ब्ब्स्_३,३।१६ ।  
  
ऐतरेयके श्रूयते - ऽआत्मा वा इदमेक एवाग्र आसीन्नान्यत्किञ्चन मिषत्स ईक्षत लोकान्नु सृजाऽ (ऐ। १।१) इति ऽस इमांल्लोकानसृजताम्भो मरीचीर्मरमापःऽ (ऐ। १।२) इत्यादि  ।  
तत्र संशयः - किं पर एवात्मशब्देनाभिलप्यत उतान्यः कश्चिदिति  ।  
किं तावत्प्राप्तं न परमात्मेहात्मशब्दाभिलप्यो भवितुमर्हतीति  ।  
कस्मात्  ।  
वाक्यान्वयदर्शनात्  ।  
  
ननु वाक्यान्वयः सुतरां परमात्मविषयो दृश्यते प्रागुत्पत्तेरात्मैकत्वावधारणात्  ।  
  
ईक्षणपूर्वकस्रष्टृवचनाच्च  ।  
  
नेत्युच्यते  ।  
लोकसृष्टिवचनात्  ।  
परमात्मनि हि स्रष्टरि परिगृह्यमाणे महाभूतसृष्टिरादौ वक्तव्या लोकसृष्टिस्त्विहादावुच्यते  ।  
लोकाश्च महाभूतसन्निवेशाविशेषाः  ।  
तथाचाम्भःप्रभृतींल्लोकत्वेनैव निर्ब्रवीति - ऽअदो ऽम्भः परेण दिवम्ऽ (ऐ। १।२) इत्यादिना  ।  
लोकसृष्टिश्च परमेश्वराधिष्ठितेनापरेण केनचिदीश्वरेण आसीत्पुरुषविधःऽ (बृ। १।४।१) इत्याद्या  ।  
स्मृतिरपि ऽस वै शरीरी प्रथमःस वै पुरुषः उच्यते  ।  
आदिकर्ता स भूतानां ब्रह्माग्रे समवर्ततऽ इति  ।  
ऐतरेयिणो ऽपि अथातो रेतसः प्रजापते रेतो देवाः इत्यत्र पूर्वस्मिन्प्रकरणे प्रजापतिकर्तृकां विचित्रां सृष्टिमामनन्ति  ।  
आत्मशब्दो ऽपि तस्मिन्प्रयुज्यमानो दृश्यते - आत्मैवेदमग्र आसीत्पुरुषविधिःऽ (बृ। १।४।१) इत्यत्र  ।  
एकत्वावधारणमपि प्रागुत्पत्तेः स्वविकारापेक्षमुपपद्यते  ।  
ईक्षणमपि तस्य चेतनत्वाभ्युपगमादुपपन्नम्  ।  
अपिच ताभ्यो गामानयत्ताभ्यो ऽश्वमानयत्ताभ्योः पुरुषमानयत्ता अब्रुवन्नित्येवञ्जातीयको भूयान्व्यापारविशेषो लौकिकेषु विशेषवत्स्वात्मसु प्रसिद्ध इहानुगम्यते  ।  
तस्माद्विशेषावानेव कश्चिदिहात्मा स्यादिति  ।  
एवं प्राप्ते ब्रूमः - ऽपर एवात्मेहात्मशब्देन गृह्यत इतरवत्  ।  
यथेतरेषु सृष्टिश्रवणेषु तस्माद्वा एतस्मादात्मन आकाशः सम्भूतःऽ (तै। २।१।१) इत्येवमादिषु परस्यात्मनो ग्रहणम्  ।  
यथा चेतरस्मिंल्लौकिकात्मशब्दप्रयोगे प्रत्यगात्मैव मुख्य आत्मशब्देन गृह्यते तथेहापि भवितुमर्हति यत्र तु ऽआत्मैवेदमग्र आसीत्ऽ (बृ। १।४।१) इत्येवमादौ ऽपुरुषविधःऽ (बृ। १।४।१) इत्येवमादि विशेषणान्तरं श्रूयते भवेत्तत्र विशेषत आत्मनो ग्रहणम्  ।  
अत्र पुनः परमात्मग्रहणानुगुणमेव विशेषणमप्युत्तरमुपलभ्यते ऽस ईक्षत लोकान्नु सृजा इतिऽ (ऐ। १।१) ऽस इमांल्लोकानसृजतऽ (ऐ। १।२) इत्येवमादि  ।  
तस्मात्तस्यैव ग्रहणमिति न्याय्यम्   ॥ १६ ॥  
  
  
  
  
ड़्न्: अम्भः स्वर्गः , मरीचयो ऽन्तरिक्षलोकः , मरो मर्त्यलोकः , आपः पाताललोकः ॥  
  
  
पुरुषविधो नराकारः   ।  
आत्मा हिरण्यगर्भः   ।  
  
रेतः रेतःकार्यम्   ।  
  
____________________________________________________________________________________________  
  
अन्वयाद् इति चेत् स्याद् अवधारणात्  । ब्ब्स्_३,३।१७ ।  
  
वाक्यान्वयदर्शनान्न परमात्मग्रहणमिति पुनर्यदुक्तं तत्परिहर्तव्यमिति  ।  
अत्रोच्यते  ।  
स्यादवधारमादिति   ।  
भवेदुपपन्नं परमात्मनो ग्रहणम्  ।  
कस्मात्  ।  
अवधारणात्  ।  
परमात्मग्रहणे हि प्रागित्पत्तेरात्मैकत्वावधारणमाञ्जमसवकल्पते  ।  
अन्यथा ह्यनाञ्जसं तत्परिकल्पेत  ।  
लोकसृष्टिवचनं तु श्रुत्यन्तरप्रसिद्धमहाभूतसृष्ट्यनन्तरमिति योजयिष्यामि  ।  
यथा तत्तेजो ऽसृजत (छा। ६।२।३) इत्येतच्छ्रुत्यन्तरप्रसिद्धवियद्वायुसृष्ट्यनन्तरमित्ययूयुजमेवमिहापि  ।  
श्रुत्यन्तरप्रसिद्धो हि समानविषयो विशेषः श्रुत्यन्तरेषूपसंहर्तव्यो भवति  ।  
यो ऽप्ययं व्यापारविशेषानुगमस्ताभ्यो गामानयदित्येवमादिः सो ऽपि विवक्षितार्थावधारणानुगुण्येनैव ग्रहीतव्यः  ।  
नह्ययं सकलः कथाप्रबन्धो विवक्षत इति शक्यते वक्तुम, तत्प्रतिपत्तौ पुरुषार्थाभावात्  ।  
ब्रह्मात्मत्वं त्विह विवक्षितम्  ।  
तथाह्यमभःप्रभृतीनां लोकानां लोकपालानां चाग्न्यादीनां सृष्टिं शिष्टावा करणानि करणायतनं च शरीरमुपदिश्य स एव स्रष्टा ऽकथं न्विदं मदृते स्यात्ऽ (ऐ। ३।११ इति वीक्ष्येदं शरीरं प्रविवेशेति दर्शयति - ऽस एतमेव सीमानं विदार्यैतया द्वारा प्रापद्यतऽ (ऐ। ३।१२) इति  ।  
पुनश्च ऽयदि वाचाभिव्याहृतं यदि प्राणेनाभिप्राणितम्ऽ (ऐ। ३।१२) इत्येवमादिना करणव्यापारविवेचनपूर्वकम् ऽअथ को ऽहम्ऽ (ऐ। ३।११) इति वीक्ष्य ऽस एतमेव पुरुषं ब्रह्म ततममपश्यत्ऽ (ऐ। ३।१३) इति ब्रह्मात्मत्वदर्शनमवधारयति  ।  
तथोपरिष्टात् एष ब्रह्मैष इन्द्रः (ऐ। ५।३) इत्यादिना समस्तभेदजातं सह महाभूतैरमुक्रम्य ऽसर्वं तत्प्रज्ञानेत्रं प्रज्ञाने प्रतिष्ठितं प्रज्ञानेत्रो लोकः प्रज्ञा प्रतिष्ठा प्रज्ञानं ब्रह्मऽ (ऐत। ५।३) इति ब्रह्मात्मत्वदर्शनमेवावधारयति  ।  
तस्मादिहात्मगृहीतिरित्यनपवादम्  ।  
अपरा योजना - आत्मगृहीतिरितरवदुत्तरात्  ।  
वाजसनेयके ऽकतम आत्मेति यो ऽयं विज्ञानमयः प्राणेषु हृद्यन्तर्ज्योतिः पुरुषःऽ (बृ। ४।३।७) इत्यात्मशब्देनोपक्रम्य तस्यैव सर्वसङ्गविनिर्मुक्तत्वप्रतिपादनेन ब्रहामात्मतामवधारयति  ।  
तथाह्युपसंहरति - ऽस वा एष महानज आत्माजरो ऽमरो ऽमृतो ऽभयो ब्रह्मऽ (बृ। ४।४।२५) इति  ।  
छान्दोग्ये तु ऽसदेव सोम्येदमग्र आसीदेकमेवाद्वितीयम्ऽ (छा। ६।२।१) इत्यन्तरेणैवात्मशब्दमुपक्रम्योदर्के ऽस आत्मा तत्त्वमसिऽ (छा। ६।८।७) इति तादात्म्यमुपदिशति  ।  
तत्र संशयः - तुल्यार्थत्वं किमनयोराम्नानयोः स्यादतुल्यार्थत्वं वेति  ।  
अतुल्यार्थत्वमिति तावत्प्राप्तमतुल्यत्वादाम्नानयोः  ।  
नह्याम्नानवैषम्ये सत्यर्थसाम्यं युक्तं प्रतिपत्तुमाम्नानतन्त्रत्वादर्थपरिग्रहस्य  ।  
वाजसनेयके चात्मशब्दोपक्रमादात्मतत्त्वोपदेश इति गम्यते  ।  
छान्दोग्ये तूपक्रमविपर्ययादुपदेशविपर्ययः  ।  
  
ननु छन्दोगानामप्यस्त्युदर्के तादात्म्योपदेश इत्युक्तम्  ।  
  
सत्यमुक्तम्  ।  
उपक्रमतन्त्रत्वादुपसंहारस्य तादात्म्यसम्पत्तिः सेति मन्यते  ।  
तथा प्राप्ते ऽभिधीयते - ऽआत्मगृहीतिः सदेव सोम्येदमग्रासीत्ऽ (छा। ६।२।१) इत्यत्र छन्दोगानामपि भवितुमर्हतीतरवत्  ।  
यथा ऽकतम आत्माऽ (बृ। ४।३।७) इत्यत्र वाजनेयिनामात्मगृहीतस्तथैव  ।  
कस्मात्  ।  
उत्तरात्तादात्म्योपदेशात्  ।  
अन्वयादिते चेत्स्यादवधारणात्  ।  
यदुक्तमुपक्रमान्वयादुपक्रमे चात्मशब्दश्रवणाभावान्नात्मगृहीतिरिति तस्य कः परिहार इति चेत्सो ऽभिधीयते स्यादवधारणादिति  ।  
भवेदुपपन्नेहात्मगृहीतिः  ।  
अवधारणात्  ।  
तथाहि - ऽयेनाश्रुतं श्रुतं भवत्यमतं मतमविज्ञातं विज्ञातम्ऽ ((छा। ६।१।१) इत्येकविज्ञानेन सर्वविज्ञानमवधार्य तत्सम्पिपादयिषया ऽसदेव-ऽ इत्याह  ।  
तच्चात्मगृहीतौ सत्यां सम्पद्यते  ।  
अन्यथा हि यो ऽयं मिख्य आत्मा स न विज्ञात इति नैव सर्वविज्ञानं सम्पद्येत  ।  
तथा प्रागुत्पत्तेरेकत्वावधारणं जीवस्य चात्मशब्देन परामर्शः स्वापावस्थायां च तत्स्वभावसम्पत्तिकथनं परिचोदनापूर्वकं च पुनः पुनः ऽतत्त्वमसिऽ (छा। ६।८।७) इत्यवधारणमिति च सर्वमेतत्तादात्म्यप्रतिपादनायामेवावकल्पते न तादात्म्यसम्पादनायाम्  ।  
नचाज्ञोपक्रमतन्त्रत्वोपन्यासो न्याय्यः  ।  
नह्युपक्रम आत्मत्वसङ्कीर्तनमनात्मत्वसङ्कीर्तनं वास्ति  ।  
सामान्योपक्रमश्च न वाक्यशेषगतेन विशेषेण विरुध्यते विशेषाकाङ्क्षित्वात्सामान्यस्य  ।  
सच्छब्दार्थो ऽपि च पर्यालोच्यमानो न मुख्यादात्मनो ऽन्यः सम्भवत्यतो ऽन्यस्य वस्तुजातस्यारम्भणशब्दादिभ्यो ऽनृतत्वोपपत्तेः  ।  
आम्नानवैषम्यमपि नावश्यमर्थवैषम्यमावहति  ।  
आहर पात्रं पात्रमाहरेत्येवमादिष्वर्थसाम्ये ऽपि तद्दर्शनात्  ।  
तस्मादेवञ्जातीयकेषु वाक्येषु प्रतिपादनप्रकारभेदे ऽपि प्रतिपाद्यार्थाभेद इति सिद्धम्   ॥ १७ ॥  
  
  
  
  
ड़्न्: ततमं व्याप्ततमम्   ।  
तकारलोपश्छान्दसः   ।  
  
उदर्क उपसंहारः   ।  
  
____________________________________________________________________________________________  
  
९ कार्याख्यानाधिकरणम्   । सू। १८  
  
कार्याख्यानादपूर्वम्  । ब्ब्स्_३,३।१८ ।  
  
छन्दोगा वाजसनेयिनश्च प्राणसंवादे श्वादिसंवादे श्वादिमर्यादं प्राणस्यान्नमाम्नान्य तस्यैवापो वास आमनन्ति  ।  
अनन्तरं च छन्दोगा आमनन्ति -ऽतस्माद्वा एतदशिष्यन्तः पुरस्ताच्चोष्टाच्चाद्भिः परिदधातिऽ (छा। ५।२।२) इति  ।  
वाजसनेयिनस्त्वामनन्ति - ऽतद्विद्वांसः श्रोत्रिया अशिष्यन्त आचामन्त्यशित्वाचामन्त्येतमेव तदनमनग्नं कुर्वन्तो मन्यन्तेऽ (बृ। ६।१।१४) ऽतस्मादेवंविदशिष्यन्नाचामेदशित्वा चाचामेदेतमेव तदनमनग्नं कुरुतेऽ इति  ।  
तत्र त्वाचमनमनग्नताचिन्तनं त प्राणस्य प्रतीयते त्किमुभयमपि विधीयत उताचमनमेवोतानग्नताचिन्तनमेवेति विचार्यते  ।  
  
किं तावत्प्राप्तम्  ।  
उभयमपि चैतदपूर्वत्वाद्विध्यर्हम्  ।  
अथवाचमनमेव विदीयते  ।  
विस्पष्टा हि तस्मिन्विधिविभक्तिस्तस्मादेवंविदश्ष्यन्नाचामेदशित्वा चाचामेदिति  ।  
तस्यैव स्तुत्यर्थमनग्नतासङ्कीर्तनमिति  ।  
एवं प्राप्ते ब्रूमः - नाचमनस्य विधेयत्वमुपपद्यते कार्याख्यानात्  ।  
प्राप्तमेव हीदं कार्यत्वेनाचमनं प्रायत्यार्थं स्मृतिप्रसिद्धमन्वाख्यायते  ।  
  
नन्वियं श्रुतिस्तस्याः स्मृतेर्मूलं स्यात्  ।  
  
नेत्युच्यते  ।  
विषयनानात्वात्  ।  
सामान्यविषया हि स्मृतिः पुरुषमात्रसम्बद्धं प्रायत्यार्थमाचमनं प्रापयति  ।  
श्रुतिस्तु प्राणविद्याप्रकरणपठिता तद्वषयमेवाचमनं विदधती विदध्यात्  ।  
नच भिन्नविषययोः श्रुतिस्मृत्योर्मूलमूलिभावो ऽवकल्पते  ।  
नचेयं श्रुतिः प्राणविद्यासंयोग्यपूर्वमाचमनं विधास्यतीति शक्यमाश्रयितुम्  ।  
पूर्वस्यैव पुरुषमात्रसंयोगिन आचमनस्येह प्रत्यभिज्ञायमानत्वात्  ।  
अत एव च नोभयविधानम्  ।  
उभयविधाने च वाक्यं भिद्येत  ।  
तस्मात्प्राप्तमेवाशिसिषतामशितवतां चोभयत आचमनमनूद्य ऽएतमेव तदनमनग्नं कुर्वन्तो मन्यन्तेऽ (बृ। ६।१।१४) इति प्राणस्यानग्नताकरणसङ्कल्पो ऽनेन वाक्येनाचमनीयास्वप्सु प्राणविद्यासम्बन्धित्वेनापूर्व उपदिश्यते  ।  
नचायमनग्नतावाद आचमनस्तुत्यर्थ इति न्याय्यम्  ।  
आचमनस्याविधेयत्वात्  ।  
स्वयं चानग्नतासङ्कल्पस्य विधेयत्वप्रतीतेः  ।  
नचैवं सत्येकस्याचमनस्योभयार्थताभ्युपगता भवति प्रायत्यार्थता परिधानार्था छेति  ।  
क्रियान्तरत्वाभ्युपगमात् क्रियान्तरमेव ह्याचमनं नाम प्रायत्यार्थं पुरुषस्याभ्युपगम्यते, तदीयासु त्वप्सु वासःसङ्कल्पनं नाम क्रियान्तरमेव परिधानार्थं प्राणस्याभ्युपगम्यत इत्यनवद्यम्  ।  
अपिच ऽयदिदं किञ्चाश्वस्य आ कृमिभ्य आ कीटपतङ्गेभ्यस्तत्ते ऽन्नम् (बृ। ६।१।१४) इत्यत्र सर्वान्नाभ्यवहारश्चोद्यत इति शक्यं वक्तुम्  ।  
अशब्दत्वादशक्यत्वाच्च  ।  
सर्वं तु प्राणस्यान्नमितीयमन्नदृष्टिश्चोद्यते तत्साहचर्याच्चापो वास इत्यत्रापि नापामाचमनं चोद्यते प्रसिद्धास्वेवत्वाचमनीयास्वप्सु परिधानदृष्चिश्चोद्यत इति युक्तम्  ।  
नह्यर्धवैशसं सम्भवति  ।  
अपिचाचामन्तीति वर्तमानापदेशित्वम् शब्दो विधिक्षमः  ।  
  
ननु मन्यन्त इत्यपि समानं वर्तमानापदेशित्वम्  ।  
सत्यमेवमेतत्  ।  
अवश्यविधेये त्वन्यतरस्मिन्वासःकार्याख्यानादपां वासःसङ्कल्पनमेवापूर्वं विधीयते नाचमनं पूर्ववद्धि तदित्युपपादितम्  ।  
यदप्युक्तं विस्पष्टा चाचमने विधिविभक्तिरिति तदपि पूर्ववत्त्वेनैवाचमनस्य प्रत्युक्तम्  ।  
अत एवाचमनस्याविधित्सितत्वादेतमेव तदनमनग्नं कुर्वन्तो मन्यन्त इत्यत्रैव काण्वाः पर्यवस्यन्ति नामनन्ति  तस्मादेवंविदित्यादि  ।  
तस्मान्माध्यन्दिनानामपि पाठ आचमनानुवादेनैवंवित्त्वमेव प्रकृतप्राणवासोवित्त्वं विधीयत इति प्रतिपत्तव्यम्  ।  
यो ऽप्ययमभ्युपगमः क्वचिदाचमनं विधीयते क्वचिद्वासोविज्ञानमिति सो ऽपि न साधुः  ।  
आपो वास इत्यादिकाया वाक्यप्रवृत्तेः सर्वत्रैकरूप्यात् तस्माद्वासोविज्ञानमेवेह विधीयते नाचमनमिति न्याय्यम्   ॥ १८ ॥  
  
  
  
१० समानाधिकरणम्   । सू। १९  
  
____________________________________________________________________________________________  
  
समान एवं चाभेदात्  । ब्ब्स्_३,३।१९ ।  
  
वाजसनेयिशाखायमगिनिरहस्ये शाण्डुल्यनामाङ् किता विद्या विज्ञाता  ।  
तत्र च गुणाः श्रूयन्ते - स आत्मानमुपासीत मनमयं प्राणशरीरं भारूपम् इत्येवमादयः। तस्यामेव शास्त्रायां बृहदारण्यके पुनः पठ्यते - ऽमनोमयो ऽयं पुरुषो भाः सत्यस्मिन्नन्तर्हदये यदा व्रीहिर्वा यवो वा स एष सर्वस्येशानः सर्वस्याधिपतिः सर्वमिदं प्रशास्ति यदिदं किञ्चऽ (बृ। ५।६।१) इति  ।  
तत्र संशयः - किमियमेका विद्याग्निरहस्यबृहदारण्यकयोर्गुणोपसंहारश्चोत द्वे इमे विद्ये गुणानुपसंहारश्चेति  ।  
किं तावत्प्राप्तम्  ।  
विद्याभेदो गुणव्यवस्था चेति  ।  
कुतः - पौनरुक्त्यप्रसङ्गात्  ।  
भिन्नासु हि शाखास्वध्येतृभेदात्पौनरुक्तस्यपरिहारमालोच्य विद्यैकत्वमध्यवसायैकत्रातिरिक्ता गुणा इतरत्रोपसंह्रियन्ते प्राणसंवादादिष्वत्युक्तम्  ।  
एकस्यां पुनः शाखायामध्येतृवेदितृभेदाभावादशक्यपरिहारे पौनरुक्त्ये न विप्रकृष्टदेशस्थैका विद्या भवितुमर्हति  ।  
नचात्रैकमाम्नानं विद्याविधानार्थमपरं गुणविधानार्थमिति विभागः सम्भवति  ।  
तदा ह्यतिरिक्ता एव गुणा इतरत्रेतरत्र चाम्नायेरन्न समाना अपि तूभयत्राम्नायन्ते मनोमयत्वदयः  ।  
तस्मान्नान्योन्यं गुणोपसंहार इति  ।  
एवं प्राप्ते ब्रूमहे - यथा भिन्नासु शाखासु विद्यैकत्वं गुणोपसंहारश्च भवत्येवमेकस्यामपि शाखायां भवितुमर्हति  ।  
उपास्याभेदात् तदेव हि ब्रह्म मनोमयत्वादिगुणकमुभयत्राप्युपास्यमभिन्नं प्रत्यभिजानीमः  ।  
उपास्यं च रूपं विद्यायाः  ।  
नच विद्यमाने रूपाभेदे विद्याभेदमध्यवसातुं शक्नुमः  ।  
नापि विद्याभेदे गुणव्यवस्थानम्  ।  
  
ननु पौनरुक्त्यप्रसङ्गद्विद्याभेदो ऽध्यवसितः  ।  
  
नेत्युच्यते  ।  
अर्थविभागोपपत्तेः  ।  
एकं ह्याम्नानं विद्याविद्याविधानार्थमपरं गुणविधानार्थमिति न किञ्चिन्नोपपद्यते  ।  
  
नन्वेवं सति यदुपठिमग्निरहस्ये तदेव बृहदारण्यके पठितव्यम् स एष सर्वस्येशानः इत्यादि  ।  
यत्तु पठितमेव मनोमय इत्यादि चेन्न पठितव्यम्  ।  
  
नैष दोषः  ।  
तद्बलेनैव प्रदेशान्तरपठितविद्याप्रत्यभिज्ञानात्  ।  
मसानगुणाम्नानेन हि विप्रकृष्टदेशां शाण्डिल्यविद्यां प्रत्यभिज्ञाप्य तस्यामीशानत्वाद्युपदिश्यते  ।  
अन्यथा हि कथं तस्यामयं गुणविधिरभिधीयते  ।  
अपिचाप्राप्तांशोपदेशेनार्थवति वाक्ये सञ्जाते प्राप्तांशपरामर्शस्य नित्यानुवादतयाप्युपपद्यमानत्वान्न तद्बलेन प्रत्यभिज्ञोपोदितुं शक्यते  ।  
तस्मादत्र समानायामपि शाखायां विद्यैकत्वं गुणोपसंहारश्चेत्युपपन्नम्   ॥ १९ ॥  
  
  
  
११ सम्बन्धाधिकरणम्   । सू। २०-२१  
  
____________________________________________________________________________________________  
  
सम्बन्धादेवमन्यत्रापि  । ब्ब्स्_३,३।२० ।  
  
बृहदारण्यके ऽसत्यं ब्रह्मऽ (बृ। ५।५।१) इत्युक्रम्य ऽतद्यत्तत्सत्यमसौ स आदित्यो य एष एतस्मिन्मण्डले पुरुषो यश्चायं दक्षिणे ऽक्षन्पुरुषःऽ (बृ। ५५।२) इति तस्यैव सत्यस्य ब्रह्मणो ऽधिदैवतमध्यात्मं चायतनविशेषमुपदिश्य व्याहृतिशरीरत्वं च सम्पाद्य द्वे उपनिषदावुपदिश्येते  ।  
तस्योपनिषहरित्यधिदैवतम्  ।  
तस्योपनिषदहमित्यध्यात्मम्  ।  
तत्र संशयः - किमविभागेनैवोभे अप्युपनिषदावुभयत्रानुसङ्गातव्ये उत विभागेनैकाधिदैवमेकाध्यात्ममिति  ।  
तत्र सूत्रेणैवोपक्रमते  ।  
यथा शाण्डिल्यविद्यायां विभागेनाप्यधीतायां गुणोपसंहार उक्त एवमन्यत्राप्येवञ्जातीयके विषये भवितुमर्हति  ।  
एकविद्याभिसम्बन्धात्  ।  
एका हीयं सत्यविद्याधिदैवमध्यात्मं चाधीता  ।  
उपक्रमाभेदाद्व्यतिषक्तपाठाच्च  ।  
कथं तस्यामुदितो धर्मस्तस्यामेव न स्यात्  ।  
योह्याचार्यो कश्चिदनुगमनादिराचारश्चोदितः स ग्रामगते  ।  
रण्यगते च तुल्यवदेव भवति  ।  
तस्मादुभयोरप्युपनिषदोरुभयत्र प्राप्तिरिति   ॥ २० ॥  
  
  
  
एवं प्राप्ते प्रतिविधत्ते -  
  
____________________________________________________________________________________________  
  
न वा विशेषात्  । ब्ब्स्_३,३।२१ ।  
  
न वोभयोरुभयत्र प्राप्तिः  ।  
कस्मात्  ।  
विशेषात्  ।  
उपासनस अतानविशेषोपनिबन्धादित्यर्थः  ।  
कथं स्थानविशेषोपनिबन्ध इत्युच्यते - ऽय एष एतस्मिन्मण्डले पुरुषःऽ (बृ। ५।५।३) इति ह्याधिदैवकं पुरुषं प्रकृत्य तस्योपनिषदहरिति श्रावयति  ।  
ऽयो ऽयं दक्षिणे ऽक्षन्पुरुषःऽ (५।५।४) इति ह्यध्यात्मिकं पुरुषं प्रकृत्य तस्योपनिषदमिति  ।  
तस्येति चैतत्सन्निहितावलम्बनं सर्वनाम, तस्मादायतनविशेषव्यपाश्रयेणैवैते उपनिषदावुपदिश्येते  ।  
कुत उभयोरुभयत्र प्राप्तिः  ।  
  
नन्वेक एवायमधिदैवतमध्यात्मं च पुरुष एकस्यैव सत्यस्य ब्रह्मण आयतनद्वयप्रतिपादनात्  ।  
  
सत्यमेवेतत्  ।  
एकस्यापि त्ववस्थाविशेषोपादानेनैवोपनिषद्विशेषोपदेशात्तदवस्थास्यैव सा भवितुमर्हति  ।  
अस्ति चायं दृष्टान्तः सत्यप्याचार्यस्वरूपापानपाये यदाचार्यस्यासीनस्यनुवर्तनमुक्तं न तत्तिष्ठतो भवति  ।  
यच्च तिष्ठत उक्तं न तदासीनस्येति  ।  
ग्रामारण्ययोस्त्वाचार्यस्वरूपानापायात्तत्स्वरूपानुबुद्धस्य च धर्मस्य ग्रामारण्यकृतविशेषाभावादुभयत्र तुल्यवद्भाव इत्यदृष्टान्तः सः  ।  
तस्माद्व्यवस्थानयोरुपनिषदोः   ॥ २१ ॥  
  
  
  
____________________________________________________________________________________________  
  
दर्शयति च  । ब्ब्स्_३,३।२२ ।  
  
अपि चैवञ्जातीयकानां धर्माणां व्यवस्थेति लिङ्गदर्शनं भवति - ऽतस्यैतस्य तदेव रूपं यावमुष्य गेष्णौ तौ गेष्णौ यन्नाम तन्नामऽ (छा। १।७।५) इति  ।  
कथमस्यलिङ्गत्वमिति तदुच्यते  ।  
  
अक्ष्यादिनित्यस्थानभेदभिन्नान्धर्णानन्योन्यस्मिन्ननुपसंहार्यान्पश्यन्निहातिदेशेनादित्यपुरुषगतान्रूपादीनक्षिपुरुष उपसंहरति - ऽतस्यैतस्य तदेव रूपम्ऽ (छा। १।७।५) इत्यादिना  ।  
तस्माद्व्यवस्थिते एवैते उपनिषदाविति निर्णयः   ॥ २२ ॥  
  
  
  
१२ सम्भृत्यधिकरणम्   । सू। २३  
  
____________________________________________________________________________________________  
  
सम्भृतिद्युव्याप्त्यपि चातः  । ब्ब्स्_३,३।२३ ।  
  
ब्रह्मज्येष्ठा विर्या सम्भृतानि ब्रह्माग्रे ज्येष्ठं दिवमाततान इत्येवं राणायनीयानां खिलेषु वीर्यसम्भृतिद्युनिवेशप्रभृतयो ब्रह्मणो विभूतयः पठ्यन्ते  ।  
तेषामेव चोपनिषदि शाण्डिल्यविद्याप्रभृतयो ब्रह्मविद्याः पठ्यन्ते  ।  
तासु ब्रह्मविद्यासु ता ब्रह्मविभूतय उपसंह्रियेरन्न वेति विचारणायां ब्रह्मसम्बन्धादुपसंहारप्राप्तावेवं पठति  ।  
सम्भृतिद्युव्याप्तिप्रभृतयो विभूतयः शाण्डिल्यविद्याप्रभृतिषु नोपसंहर्तव्याः  ।  
अत एव चायतनविशेषयोगात्  ।  
तथाहि शाण्डिल्यविद्यायां हृदयायतनत्वं ब्रह्मण उक्तम् - ऽएष म आत्मान्तर्हृदयेऽ (छा। ३।१४।३) इति  ।  
तद्वदेव दहरविद्यायामपि ऽदहरं पुण्डरीके वेश्म दहरो ऽस्मिन्नन्तराकाशःऽ (छा। ८।१।१) इति  ।  
उपकोसलविद्यायां त्वक्ष्यायतनत्वम् ऽय एषो ऽक्षणि पुरुषो दृश्यतेऽ (छा। ४।१५।१) इति  ।  
एवं तत्र तत्रत् तदाध्यात्मिकमायतनमेतासु विद्यासु प्रतीयते  ।  
आधिदैविक्यस्त्वेता विभूतयः सम्भृतिद्युव्याप्तिप्रभृतयस्तासां कुत एतासु प्राप्तिः  ।  
  
नन्वेतास्वप्याधिदैविक्यो विभूतयः श्रूयन्ते - ऽज्यायान्दिवो ज्यायानेभ्यो लोकेभ्यःऽ (छा। ३।१४।३) ऽएष उ एव भामनीरेष हि सर्वेषु लोकेषु भातिऽ (छा। ४।१५।४) ऽयावान्वा अयमाकाशस्तावानेषो ऽन्तर्हृदय आकाश उभे अस्मिन्द्यावापृथिवी अन्तरेव समाहितेऽ (छा। ८।१।३) इत्येवमाद्याः  ।  
सन्ति चान्या आयतनविशेषहीना अपीह ब्रह्मविद्याः षोडशकलाद्याः  ।  
सत्यमेतत्  ।  
तथाप्यत्र विद्यते विशेषः सम्भृत्याद्यनुपसंहारहेतुः  ।  
समानगुणाम्नानेन हि प्रत्युपस्थापितासु विप्रकृष्टदेशास्वपि विद्यासु विप्रकृष्टदेशा गुणा उपसंह्रियेरन्निति युक्तम्  ।  
सम्भृत्यादयस्तु शाण्डिल्यादिवाक्यगोचराश्च मनोमयत्वादयो गुणाः परस्परव्यावृत्तस्वरूपत्वान्न प्रदेशान्तरवर्तिविद्याप्रत्युपस्थापनमित्युच्यते विद्याभेदे ऽपि तदुपपत्तेः  ।  
एकमपि हि ब्रह्म विबूतिभेदैरनेकधोपास्यत इति स्थितिः  ।  
परोवरीयस्तवादिवद्भेददर्शनात्  ।  
तस्माद्वीर्यसम्भृत्यादीनां शाण्डिल्यविद्यादिष्वनुपसंहार इति   ॥ २३ ॥  
  
  
  
  
ड़्न्: ब्रह्मज्येष्ठा ब्रह्मज्येष्ठानि निलोपश्छान्दसः   ।  
वीर्या वीर्याणि पराक्रमभेदाः   ।  
  
____________________________________________________________________________________________  
  
१३ पुरुषाद्यधिकरणम्   । सू। २४  
  
पुरुषविद्यायामिव चेतरेषाम् अनाम्नानात्  । ब्ब्स्_३,३।२४ ।  
  
अस्ति ताण्डिनां पैङ्गिनां च रहस्यब्राह्मणे पुरुषविद्या  ।  
तत्र पुरुषो यज्ञः कल्पितः  ।  
तदीयमायुस्त्रेधा विभज्य सवनत्रयं कल्पितम्  ।  
अशिशिषादीनि च दीक्षादिभावेन कल्पितानि  ।  
अन्ये च धर्मस्तत्र समधिगता आशीर्मन्त्रप्रयोगादयः  ।  
तैत्तिरीयका अपि कञ्चित्पुरुषयज्ञं कल्पयनव्ति - ऽतस्यैवं विदुषो यज्ञस्यात्मा यजमानः श्रद्धा पत्नीऽ (नारा। ८०) इत्येतेनानुवाकेन  ।  
तत्र संशयः - किं य इतरत्रोक्ताः पुरुषयज्ञस्य धर्मास्ते तैत्तिरीयकेषूपसंहर्तव्याः किंवा नोपसंहर्तव्या इति  ।  
पुरुषयज्ञत्व्विशेषादुपसंहारप्राप्तावाचक्ष्महे - नोपसंहर्तव्या इति  ।  
कस्मात्  ।  
तद्रूपप्रत्यभिज्ञानाभावात्  ।  
तदाहाचार्यः - पुरुषविद्यायामिवेति  ।  
यथैकेषां शाखिनां ताण्डिनां पैङ्गिनां च पुरुषविद्यायामाम्नानं नैवमितरेषां तैत्तिरीयाणामाम्नानमस्ति  ।  
तेषां हूतरविलक्षणमेव यज्ञसम्पादनं दृश्यते पत्नीयजमानवेदवेदिबर्हिर्यूपाज्यश्वृत्विगाद्यनुक्रमणात्  ।  
यदपि सवनसम्पादनं तदपीतरविलक्षणमेव ऽयत्प्रातर्मध्यन्दिनंसायं च तानिऽ (नारा। ८०) इति  ।  
यदपि किञ्चिन्मरणावभृथत्वादिसाम्यं तदप्यल्पीयस्तवाद्भूयसा वैलक्षण्येनाभिभूयमानं न प्रत्यभिज्ञापनक्षमम्  ।  
नच तैत्तिरीयके पुरुषस्य यज्ञत्वं श्रूयते  ।  
विदुषो यज्ञस्येति हि नचैते समानाधिकरणे षष्ठ्यौ विद्वानेव योयज्ञस्तस्येति  ।  
नहि पुरुषस्य मुख्यं यज्ञत्वमस्ति  ।  
व्यधिकरणे त्वेते षष्ठ्यौ विदुषो यो यज्ञस्तस्येति  ।  
भवति हि पुरुषस्य मुख्यो यज्ञसम्बन्धः  ।  
सत्यां च गतौ मुख्य एवार्थ आश्रयितव्यो न भाक्तः  ।  
आत्मा यजमान इति च यजमानत्वं पुरुषस्य निर्ब्रुवन्वैयधिकरण्येनैवास्य यज्ञसम्बन्धं दर्शयति  ।  
अपिच तस्यैवंविदुषैति सिद्धवदनुवादश्रुतौ सत्यां पुरुषस्य यज्ञभावमात्मादीनां च यजमानादिभावं प्रतिपित्समानस्य वाक्यभेदः स्यात्  ।  
अपिच संसन्यासामात्मविद्यां पुरस्तादुपदिश्यानन्तरं तस्यैवंविदुष इत्याद्यनुक्रमणं फस्यन्तः पूर्वशेष एवैष आम्नायो न स्वतन्त्र इति प्रतीमः  ।  
तथाचैकमेव फलमुभयोरप्यनुवाकयोरुपलबामहे ऽब्रह्मणो महिमानमाप्नोतिऽ (नारा। ८०) इति  ।  
इतरेषां त्वनन्यशेषः पुरुषविद्याम्नायः  ।  
आयुरभिवृद्धिफलो ह्यसौ ऽस ह --षोडशं वर्षशतं जीवति य एवं वेदऽ (छा। ३।१६।७) इति समभिव्याहारात्  ।  
तस्माच्छाखान्तराधीतानां पुरुषविद्याधर्माणामाशीर्मन्त्रादीनामप्राप्तिस्तैत्तिरीयके   ॥ २४ ॥  
  
  
  
१४ वेधाद्यधिकरणम्   । सू। २५  
____________________________________________________________________________________________  
वेधाद्यर्थभेदात्  । ब्ब्स्_३,३।२५ ।  
  
अस्त्याथर्वणिकानामुपनिषदारम्भे मन्त्रसमाम्नायः - ऽसर्वं प्रविध्य हृदयं प्रविध्य धमनीः प्रवृज्य शिरो ऽभिप्रवृज्यत्रिधा विपृक्तःऽ इत्यादिः  ।  
ताण्डिनाम् - ऽदेव सवितः प्रसुव यज्ञम्ऽ इत्यादिः  ।  
शाठ्यायनिनाम् - ऽश्वेताश्वो हरितनीलो ऽसिऽ इत्यादिः  ।  
कठानां तैत्तिरीयाणां - ऽशं नो मित्रः शं वरुणःऽ (तै। १।१।१) इत्यादिः  ।  
वाजसनेयिनां तूपनिषदारम्भे प्रवर्ग्यब्राह्मणं पठ्यते - ऽदेवा ह वै निषेदुःऽ इत्यादि  ।  
कौषीतकिनामप्यग्निष्टोमब्राह्मणम् - ऽब्रह्म वा अग्निष्टोमो ब्रह्मैव तदहर्ब्रह्मणैव ते ब्रह्मोपयन्ति ते ऽमृतत्वमाप्नुवन्ति य एतदहरुपयन्तिऽ इति  ।  
किमिमे सर्वे प्रविध्यमादयो मन्त्राः प्रवर्ग्यादीनि च कर्माणि विद्यासूपसंह्रियेरन्किंवा नोपसंह्रियेरन्निति मीमांसामहे  ।  
किं तावन्नः प्रतिभाति उपसंहार एवैषां विद्यास्विति  ।  
कुतः  ।  
विद्याप्रधानानामुपनिषद्ग्रन्थानां समीपे पाठात्  ।  
  
नन्वेषां विद्यार्थतया विधानं नोपलबामहे  ।  
  
बाढम्  ।  
अनुपलभमाना अपि त्वनुमास्यामहे सन्निधिसामार्थ्यात्  ।  
नहि सन्निधेरर्थवत्त्वे सम्भवत्यकस्मादसावनाश्रयितुं युक्तः  ।  
  
ननु नैषां मन्त्राणां विद्याविषयं किञ्चित्सामर्थ्यं पश्यामः  ।  
कथं च प्रवर्ग्यादीनि कर्माण्यन्यार्थत्वेनैव विनियुक्तानि सन्ति विद्यार्थत्वेनापि प्रतिपद्येमहीति  ।  
  
नैष दोषः  ।  
सामर्थ्यं तावन्मन्त्राणां विद्याविषयमपि किञ्चिच्छक्यं कल्पयितुं हृदयादिसङ्कीर्तनात्  ।  
हृदयादीनि हि प्रयेणोपासनेष्वायतनादिभावेनोपदिष्टानि तद्द्वारेण च हृदयं प्रविध्येत्येवञ्जातीयकानां मन्त्राणामुपपन्नमुपासनाङ्गत्वम्  ।  
दृष्टश्चोपासनेष्वपि मन्त्रविनियोगः ऽभूः प्रपद्ये ऽमुनामुनामुनाऽ (छा। ३।१५।३) इत्येवमादिः  ।  
तथा प्रवर्ग्यादीनां कर्मणामन्यत्रापि विनियुक्तानां सतामविरुद्धो विद्यासु विनियोगो वाजपेय इव बृहस्पतिसवस्येति  ।  
एवं प्राप्ते ब्रूमः -  
  
नैषामुपसंहारो विद्यास्विति  ।  
कस्मात्  ।  
वेधार्थभेदात्  ।  
हृदयं प्रविध्येत्येवञ्जातीयकानां हि मन्त्राणां येर्ऽथा हृदयवेधादयो भिन्ना अनभिसम्बद्धास्त उपनिषदुदिताभिर्विद्याभिः  ।  
न तेषां ताभिः सङ्गन्तुं सामर्थ्यमस्ति  ।  
  
ननु हृदयस्योपासनेष्वप्युपयोगात्तद्द्वारक उपासनसम्बन्ध उपन्यस्तः  ।  
  
नेत्युच्यते  ।  
हृदयमात्रसङ्कीर्तनस्य ह्येवमुपयोगः कथञ्चिदुत्प्रेक्ष्येत नच हृदयमात्रमत्र मन्त्रार्थः  ।  
हृदयं प्रविध्य धमनीः प्रवृज्येत्येवञ्जातीयको हि न सकलो मन्त्रार्थे विद्याभिरभिसम्बध्यते  ।  
आभिचारिकविषयो ह्येषोर्ऽथस्तस्मादाभिचारिकेण कर्मणा सर्वं प्रविध्येत्येतस्य मन्त्रस्याभिसम्बन्धः  ।  
तद्विशेषसम्बन्धस्तु प्रमाणान्तरादनुसर्तव्यः  ।  
एवमन्येषामपि मन्त्राणां केषाचिल्लिङ्गेन केषाञ्चिद्वचनेन केषाञ्चित्प्रमाणान्तरेणात्येवमर्थान्तरेषु विनियुक्तानां रहस्यपठितानामपि सतां न सन्निधिमात्रेण विद्याशेषत्वोपपत्तिः  ।  
दुर्बलो हि सन्निधिः श्रुत्यादिभ्य इत्युक्तं प्रथमे तन्त्रे ऽश्रुतिलिङ्गवाक्यप्रकरणस्थानसमाख्यानां समवाये पारदौर्बल्यमर्थविप्रकर्षात्ऽ (जै। सू। ३।३।१३) इत्यत्र  ।  
  
तथाकर्मणामपि प्रवर्ग्यादीनामन्यत्र विनियुक्तानां न विद्याशेषत्वोपपत्तिः  ।  
नह्येषां विद्याभिः सहैकार्थ्यं किञ्चिदस्ति  ।  
वाजपेये तु बृहस्पतिसवस्य स्पष्टं विनियोगान्तरम् - ऽवाजपेयेनेष्ट्वा बृहस्पतिसवेन यजेतऽ इति  ।  
अपि चैको ऽयं प्रवर्ग्यः सकृदुत्पन्नो बलीयसा प्रमाणेनान्यत्र विनियुक्तो न दुर्बलेन प्रमाणेनान्यत्रापि विनियोगमर्हति  ।  
अगृह्यमाणविशेषत्वे हि प्रमाणयोरेतदेवं स्यान्नतु बलवदबलवतोः प्रमाणयोरगृह्यमाणविशेषता सम्भवति बलवदबलवत्त्वविशेषादेव  ।  
तस्मादेवञ्जातीयकानां मन्त्राणां कर्मणां वा न सन्निधिपाठमात्रेण विद्याशेषत्वमाशङ्कितव्यम्  ।  
अरण्यानुवचनादिधर्मसामान्यात्तु सन्निधिपाठ इति सन्तोष्टव्यम्   ॥ २५ ॥  
  
  
  
१५ हान्यधिकरणम्   । सू। २६  
  
____________________________________________________________________________________________  
  
हानौ तूपायनशब्दशेषत्वात् कुशाच् छन्दःस्तुत्युपगानवत् तद् उक्तम्  । ब्ब्स्_३,३।२६ ।  
  
अस्ति ताण्डानां श्रुतिः - ऽअश्व इव रोमाणि विधूय पापं चन्द्र इव राहोर्मुखात्प्रमुच्य धूत्वा शरीरमकृतं कृतात्मा ब्रह्मलोकमभिसम्भवामिऽ (छा। ८।१३।१) इति  ।  
तथाथर्णिकानाम ऽतथा विद्वान्नामरूपाद्विमुक्तः परात्परं पुरुषमुपैति दिव्यम्ऽ (मुण्ड। ३।२।८) इति  ।  
तथा शाट्यायनिनः पठन्ति ऽतस्य पुत्रा दायमुपयन्ति सिहृदः साधुकृत्यां द्विषन्तः पापकृत्याम्ऽ इति  ।  
तथैव कौषीतकिनः ऽतत्सुकृतदुष्कृते विधूनुते तस्य प्रिया ज्ञातयः सुकृतमुपन्त्यप्रिया दुष्कृतम्ऽ (कौ। १।४) इति  ।  
तदिह क्वचित्सुकृतदुष्कृतयोर्हानं श्रूयते क्वचित्तयोरेव विभागेन प्रियैरप्रियैश्चोपायनं क्वचित्तूभयमपि हानमुपायनं च तद्यत्रोभयं श्रूयते तत्र तावन्न किञ्चिद्वक्तव्यमस्ति  ।  
यत्राप्युपायनमेव श्रूयते न हानं तत्राप्यर्थादेव हानं सन्निपतति  ।  
अन्यैरात्मीययोः सुकृतदुष्कृतयोरुपेयमानयोरावश्यकत्वात्तद्धानस्य  ।  
यत्र तु हानमेव श्रूयते नोपायनं तत्रोपायनं सनिपतेद्वा न वेति विचिकित्सायामश्रवणादसन्निपातः  ।  
विद्यान्तरगोचरत्वाच्च शाखान्तरीयस्य श्रवणस्य  ।  
अपिचात्मकर्तृकं सुकृतदुष्कृतयोर्हानं परकर्तृकं तूपायनं तयोरसत्यावश्यकभावे कथं हानेनोपायमाक्षिप्येत  ।  
तस्मादसन्निपातो हानावुपायनस्येति  ।  
अस्यां प्राप्तौ पठति - हानौ त्विति  ।  
हानौ त्वेतस्यां केवलायामपि श्रूयमाणायामुपायनं सन्निपतितुमरपहति  ।  
तच्छेषत्वात्  ।  
हानशब्दशेषो ह्युपायनशब्दः समधिगतः कौषीतकिरहस्ये  ।  
तस्मादन्यत्र केवलहानशब्दश्रवणे ऽप्युपायनानुवृत्तिः  ।  
यदुक्तमश्रवणाद्विद्यन्तरगोचरत्वादनावश्यकत्वाच्चासन्निपात इति,  
  
तदुच्यते  ।  
भवेदेषा व्यवस्थोक्तिर्यद्यनुष्ठेयत्वेन सङ्कीर्त्यते  ।  
विद्यास्तुत्यर्थं त्वनयोः सङ्कीर्तनम्  ।  
इत्थं महाभागा विद्या यत्सामर्थ्यादस्य विदुषः सुकृतदुष्कृते संसारकारणभूते विधूयते ते चास्य सुहृद्विषत्सु निविशेते इतै  ।  
स्तुत्यर्थे चास्मिन्सङ्कीर्तने हानानन्तरभावित्वेनोपायस्य क्वचिच्छ्रुतत्वादन्यत्रापि हानश्रुतावुपायनानुवृत्तिं मन्यते स्तुतिप्रकर्षलाभाय  ।  
प्रसिद्धा चार्थवादान्तरापेक्षार्थवादान्तरप्पवृत्तिः - ऽएकविंशो वा इथो ऽसावादित्यःऽ (छा। २।१०।५) इत्येवमादिषु  ।  
कथं हीहैकविंशतादित्यस्याभिधीयतानपेक्ष्यमाणेर्ऽथवादान्तरे द्वादश मासाःपञ्चर्तवस्त्रय इमे लोका असावादित्य एकविंशः इत्येतस्मिन्  ।  
तथा त्रिष्टुभौ भवतः सेन्द्रियत्वाय इत्येवमादिषु इन्द्रियं वै त्रिष्टुप् इत्येवमाद्यर्थवादान्तरापेक्षा दृश्यते  ।  
विद्यास्तुत्यर्थत्वाच्चास्योपायनवादस्य कथमन्यदीये सुकृतदुष्कृते अन्यैरुपेयेते इति नातीवाभिनिवेष्टव्यम्  ।  
उपायनशब्दशेषत्वादिति तु शब्दशब्दं समुच्चारयन्स्तुत्यर्थमेव हानावुपायनानुवृत्तिं सूचयति  ।  
गुणोपसंहारविवक्षायां ह्युपायनार्थस्यैव हानावृत्तिं ब्रूयात्  ।  
तस्माद्गुणोपसंहारविचारप्रसङ्गेन स्तुत्युपसंहारप्रदर्शनार्थमिदं सूत्रम्  ।  
कुशाच्छन्दस्तुत्युपगानवदित्युपमोपादानम्  ।  
तद्यथा भाल्लविनाम् - ऽकुशा वानस्पत्याः स्थ ता मा पातऽ इत्येतस्मिन्निगमे कुशानामविशेषेण वनस्पतियोनित्वेन श्रवणे शाट्यायनिनामौदुम्बराः कुशा इति विशेषवचनादौदुम्बर्यः कुशा आश्रीयन्ते  ।  
यथाच क्वचिद्देवासुरच्छन्दसामविशेषेण पौर्वापर्यप्रसङ्गे ऽदेवच्छन्दांसि पूर्वाणिऽ इति पैङ्ग्याम्नानात्प्रतीयन्ते  ।  
यथाच षोडशुस्तोत्रे केषाञ्चित्कालाविशेषप्राप्तौ ऽसमयाध्युषिते सूर्येऽ इत्यार्चश्रुतेः कालविशेषप्रतिपत्तिः  ।  
यथैव चाविशेषेणोपगानं केचित्समामनन्ति विशेषेण भाल्लविनः  ।  
यथैतेषु कुशादिषु श्रुत्यन्तरगतविशेषैरन्वय एवं हानावप्युपायनान्वय इत्यर्थः  ।  
श्रुत्यन्तरकृतं हि विशेषं श्रुत्यन्तरे ऽनभ्युपगच्छतः सर्वत्रैव विकल्पः स्यात्  ।  
स चान्याय्यः सत्यां गतौ  ।  
तदुक्तं द्वादशलक्षणायाम् - ऽअपि तु वाक्यशेषत्वादितरपर्युदासः स्यात्प्रतिषेधे विकल्पः स्यात्ऽ इति  ।  
अथवैतास्वेव विधूनवश्रुतिष्वेतेन सूत्रेणैतच्चिन्तयितव्यम्  ।  
किमनेन विधूननवचनेन सुकृतदुष्कृतयोर्हानमभिधीयते किंवार्ऽथान्तरमिति  ।  
तत्र चैवं प्रापयितव्यम्  ।  
न हानं विधूननमभिधीयते ऽधञ् कम्पनेऽ इति स्मरणात्  ।  
दोधूयन्ते ध्वजाग्राणीति च वायुना चाल्यमानेषु ध्वजाग्रेषु प्रयोगदर्शनात्  ।  
तस्माच्चालनं विधूननमभिधीयते  ।  
चालनं तु सुष्कृतदुष्कृतयोः कञ्चित्कालं फलप्रतिबन्धनादित्येवं प्रापय्य प्रतिवक्तव्यम्  ।  
हानावेवैष विधूयननशब्दो वर्तितुमर्हति  ।  
उपायनशब्दशेषत्वात्  ।  
नहि परपरिग्रहभूतयोः सुकृतदुष्कृतयोरप्रहीणयोः परैरुपायनं सम्भवति  ।  
यद्यपीदं परकीययोः सुकृतदुष्कृतयोः परैरुपायनं नाञ्जसं सम्भाव्यते तथापि तत्सर्न्तनात्तावत्तदानुगुण्येन हानमेव विधूननं नामेति निर्णेतुं शक्यते  ।  
क्वचिदपि चेदं विधूननसन्निधावुपायनं श्रूयमाणं कुशाछन्दस्तुत्युपगानवद्विधनूनश्रुत्या सर्वत्रापेक्षामाणं सार्वत्रिकं निर्णयकारणं सम्पद्यते  ।  
नच चालनं ध्वजाग्रवत्सुकृतदुष्कृतयोर्मुख्यं सम्भवति  ।  
अद्रव्यत्वात्  ।  
अश्वश्च रोमाणि विधून्वानस्त्यजन्रजः सहैव तेन रोमाण्यपि जीर्णानि शातयति ऽअश्व इव रोमाणि विधूय पापम्ऽ (छा। ८।१३।१) इति च ब्राह्मणम्  ।  
अनेकार्थत्वाभ्युपगमाच्च धातूनां न स्मरणविरोधः  ।  
तदुक्तमिति व्याख्यातम्  ।  
  
१६ साम्परायाधिकरणम्  । सू। २७-२८  
  
____________________________________________________________________________________________  
  
साम्पराये तर्तव्याभावात् तथा ह्य् अन्ये  । ब्ब्स्_३,३।२७ ।  
  
देवयानेन पथा पर्यङ् कस्थं ब्रह्माभिप्रस्तितस्य व्यध्वनि सुकृतदुष्कृतयोर्विभागं कौषीतकिनः पर्यङ् कविद्यायाममनन्ति ऽस एतं देवयानं पन्तानमासाद्याग्निलोकमागच्छतिऽ (कौ। १।३) इत्युपक्रम्य ऽस आगच्छति विरजां नदीं तां मनसैवात्येति तत्सुकृतदुष्कृते विधूनुतेऽ (कौ। १।४) इति  ।  
तत्किं यथाश्रुतं व्यध्वन्येव वियोगवचनं प्रतिपत्तव्यमाहोस्विदादावेव देहादपसर्पण इति विचारणायां श्रुतिप्रामाण्याद्यथाश्रुति प्रतिपत्तिप्रसक्तौ पठति - साम्पराय इतै  ।  
साम्पराये गमन एव देहादपसर्पण इदं विद्यासामर्थ्यात्सुकृतदुष्कृतहानं भवतीति प्रतिजानीते  ।  
हेतुं चाचष्टो तर्तव्याभावादिति  ।  
नहि विदुषः सम्परेतस्य विद्यया ब्रह्म सम्प्रेप्सतो ऽन्तराले सुकृतदुष्कृताभ्यां किञ्चित्प्राप्तव्यमस्ति यदर्थं कतिचित्क्षणानक्षीणे ते कल्पेयाताम्  ।  
विद्याविरुद्धफलत्वात्तु विद्यासामर्थ्येन तयोः क्षयः स च यदैव विद्या फलाभिमुखी तदैव भवितुमर्हति  ।  
तस्मात्प्रागेव सन्नयं सुकृतदुष्कृतक्षयः पश्चात्पठ्यते  ।  
तथा ह्यन्ये ऽपि शिखिनस्ताण्डिनः शाट्यायनिनश्च प्रागवस्थायामेव सुकृतदुष्कृतहानमामनन्ति ऽअश्व इव रोमाणि विधूय पापम्ऽ (छा। ८।१३।१) इति, ऽतस्य पुत्रा दायमुपयन्ति सुहृदः साधुकृत्यां द्विषन्तः पापकृत्याम्ऽ इति च   ॥ २७ ॥  
  
  
  
____________________________________________________________________________________________  
  
छन्दत उभयाविरोधात्  । ब्ब्स्_३,३।२८ ।  
  
यदि च देहादपसृप्तस्य देवयानेन पथा प्रस्थितस्यार्धपथे सुकृतदुष्कृतक्षयो ऽभ्युपगम्येत ततः पतिते देहे यमनियमविद्याभ्यासात्मकस्य सुकृतदुष्कृतक्षयहेतोः पुरुषप्रयत्नस्येच्छातो ऽनुष्ठानानुपपत्तेरनुपपत्तिरेव तद्धेतुकस्य सुकृतदुष्कृतक्षयस्य स्यात्  ।  
तस्मात्पूर्वमेव साधकावस्थायां छन्दतो ऽनुष्ठानं तस्यस्यात्  ।  
तत्पूर्वकं च सुकृतदुष्कृतहानमिति द्रष्टव्यम्  ।  
एवं निमित्तनैमित्तिकयोरुपपत्तिस्ताण्डिशाट्यायनिश्रुत्योश्च सङ्गतिरिति   ॥ २८ ॥  
  
  
  
१७ गतेरर्थवत्त्वाधिकरणम्   । सू। २९-३०  
  
____________________________________________________________________________________________  
  
गतेर् अर्थवत्त्वम् उभयथान्यथा हि विरोधः  । ब्ब्स्_३,३।२९ ।  
  
क्वचित्पुण्यपापहानसन्निधौ देवयानः पन्थाः श्रूयते क्वचिन्न  ।  
तत्र संशयः - किं हानावविशेषेणैव देवयानः पन्थाः सन्निपतेदुत विभागेन क्वचित्सन्निपतेत् क्वचिन्नेति  ।  
यथा तावद्धानावविशेषेणैवोपायनानुवृत्तिरुक्तैवं देवयानानुवृत्तिरपि भवितुमर्हतीत्यस्यां प्राप्तावाचक्ष्महे  ।  
गतेर्देवयानस्य पथोर्ऽथवत्त्वमुभयथा विभागेन भवितुमर्हति क्वचिदर्थवती गतिः क्वचिन्नेति नाविशेषेण  ।  
अन्यथा ह्यविशेषेणैवैतस्यां गतावङ्गीक्रियमाणायां विरोधः स्यात्  ।  
ऽपुण्यपारपे विधूय निरञ्जनः परमं साम्यमुपैतिऽ (मु। ३।१।३)  इत्यस्यां श्रुतौ देशान्तरप्रापणी गतिर्विरुध्येत  ।  
कथं हि निरञ्जनो ऽगन्ता देशान्तरं गच्छेत्  ।  
गन्तव्यं च परमं साम्यं न देशान्तरप्राप्त्यायत्तमित्यानर्थक्यमेवात्र गतेर्मन्यामहे   ॥ २९ ॥  
  
  
  
____________________________________________________________________________________________  
  
उपपन्नस् तल्लक्षणार्थोपलब्धेर् लोकवत्  । ब्ब्स्_३,३।३० ।  
  
उपपन्नश्चायमुभयथाभावः क्वचिदर्थवती गतिः क्वचिन्नेति  ।  
तल्लक्षणार्थोपलब्धेः  ।  
गतिकारणभूतो ह्यर्थः पर्यङ् कविद्यासु सगुणेषूपासनेषूपलभ्यते  ।  
यत्र हि पर्यङ् कारोहणं पर्यङ् कस्तेन ब्रह्मणा संवदनं विशिष्टगन्धादि प्राप्तिश्चेत्येवमादि बहु देशान्तरप्राप्त्यायत्तं फलं श्रूयते तत्रार्थवती गतिः  ।  
नहि सम्यग्दर्शने तल्लक्षणार्तोपलब्धिरस्ति  ।  
नह्यात्मैकत्वदर्शिनामाप्तकामानामिहैव दग्धाशेषक्लेशबीजानामारब्धभोगकर्माशयक्षपणव्यतिरेकेणापेक्षितव्यं किञ्चिदस्ति तत्रानर्थिका गतिः  ।  
लोकवच्चैष विभागो द्रष्टव्यो यथा लोके ग्रामप्राप्तौ देशान्तरप्रापणः पन्था अपेक्ष्यते नारोग्यप्राप्तावेवमिहापीति  ।  
भूयश्चैनं विभागं चतुर्थाध्याये निपुणतरमुपपादयिष्यामः   ॥ ३० ॥  
  
  
  
१८ अनियमाधिकरणम्   । सू। ३१  
  
____________________________________________________________________________________________  
  
अनियमः सर्वासाम् अविरोधः शब्दानुमानाभ्याम्  । ब्ब्स्_३,३।३१ ।  
  
सगुणासु विद्यासु गतिरर्थवती न निर्गुणायां परमात्मविद्यायामित्युख्तम्  ।  
सगुणास्वपि विद्यासु कासुचिद्गतिः श्रूयते यथा पर्यङ् कविद्यायामुपकोसलविद्यायां पञ्चाग्निविद्यायां दहरविद्यायामिति  ।  
नान्यासु यथा मधुविद्यायां शाण्डिल्यविद्यायां षोडषकलविद्यायां वैश्वानरविद्यायामिति  ।  
तत्र संशयः - किं यास्वेवैषा गतिः श्रूयते तास्वेव नियम्येतोतानियमेन सर्वाभिरेवञ्जातीयकाभिर्विद्याभिरभिसम्बध्यतेति  ।  
किं तावत्प्राप्तं नियम इति  ।  
यत्रैव श्रूयते तत्रैव भवितुमर्हति  ।  
प्रकरणस्य नियामकत्वात्  ।  
यद्यन्यत्र श्रूयमाणापि गतिर्विद्यान्तरं गच्छेच्छ्रुत्यादीनां प्रामाण्यं हीयेत सर्वस्य सर्वार्थत्वप्रसङ्गात्  ।  
अपिचार्चिरादिकैकैव गतिरुपकोसलविद्यायां पञ्चाग्निविद्यायां च तुल्यवत्पठ्यते तत्सर्वार्थत्वे ऽनर्थकं पुनर्वचनं स्यात्  ।  
तस्मान्नियम इत्येवं प्राप्ते पठति - अनियम इति  ।  
सर्वासामेवाभ्युदयप्राप्तिफलानां सगुणानां विद्यानामविशेषेणैषा दवयानाख्या गतिर्भवितुमर्हति  ।  
  
नन्वनियमाभ्युपगमे प्रकरणविरोध उक्तः  ।  
  
नैषो ऽस्ति  विरोधः शब्दानुमानाभ्यां श्रुतिस्मृतिभ्यामित्यर्थः  ।  
तथाहि श्रुतिः - ऽतद्य इत्थं विदुःऽ (छा। ५।१०।१) इति पञ्चाग्निविद्यावतां देवयानं पन्थानमवतारयन्ती ऽये चेमे ऽरण्ये श्रद्धातप इत्युपासतेऽ (छा। ५।१०।१) इति विद्यान्तरशीलिनामपि प्चाग्निविद्याविद्भिः समानमार्गतां गमयति  ।  
कथं पुनरवगम्यते विद्यान्तरशीलिनामियं गतिरिति  ।  
  
ननु श्रद्धातपःपरायणानामेव स्यात्तन्मात्रश्रवणात्  ।  
  
नैष दोषः  ।  
नहि केवलाभ्यां श्रद्दातपोभ्यामन्तरेण विद्याबलमेषा गतिर्लभ्यते ऽविद्यया तदारोहन्ति यत्र कामाः परागताः  ।  
न तत्र दक्षिणा यन्ति नाविद्वांसस्तपस्विनःऽ इति श्रुत्यन्तरात्  ।  
तस्मादिह श्रद्धातपोभ्यां विद्यान्तरोपलक्षणम्  ।  
वाजसनेयिनस्तु पञ्चाग्निविद्याधिकारे ऽधीयते - ऽय एवमेतद्विदुर्ये चामी अरण्ये श्रद्धां सत्यमुपासतेऽ (बृ। ६।२।१५) इति  ।  
तत्र श्रद्धलवो ये सत्यं ब्रह्मोपासत इति व्याख्येयम्  ।  
सत्यशब्दस्य ब्रह्मण्यसकृत्प्रयुक्तत्वात्  ।  
पञ्चाग्निविद्याविदां चेत्थंवित्तयैवोपात्तत्वाद्विद्यान्तरपरायणानामेवैतदुपादानं न्याय्यम्  ।  
ऽअथ य एतौ पन्थानौ न विदुस्ते पतङ्गा यदिदं दन्दशूकम्ऽ (बृ। ६।२।१६) इति च मार्गद्वयभ्रष्टानां कष्टामधोगतिं गमयन्ती श्रुतिर्देवयानपितृयाणयोरेवैनानन्तर्भावयति  ।  
तत्रापि विद्याविसेषादेषां देवयानप्रतिपत्तिः  ।  
समृतिरपि - ऽशुक्लकृष्णे गती ह्येते जगतः शाश्वते मते  ।  
एकया यात्यानावृत्तिमन्ययावर्तते पुनःऽ (भ।गी। ८।२३) इति  ।  
यत्पुनर्देवयानस्य पथो द्विराम्नानमुपकोसलविद्यायां पञ्चाग्निविद्यायां च तदुभयत्राप्यनुचिन्तनार्थम्  ।  
तस्मादनियमः   ॥ ३१ ॥  
  
  
  
  
ड़्न्: श्रद्धातपौपलक्षितं ब्रह्म ध्यायन्ति   ।  
  
दन्दशूकः सर्पः   ।  
  
____________________________________________________________________________________________  
  
१९ यावदधिकाराधिकरणम्   । सू। ३२  
  
यावदधिकारम् अवस्थितिर् आधिकारिकाणाम्  । ब्ब्स्_३,३।३२ ।  
  
विदुषो वर्तमानदेहपातानन्तरं देहान्तरमुत्पद्यते न वेति चिन्त्यते  ।  
ननु विद्यायाः साधनभूतायाः सम्पत्तौ कैवल्यनिर्वृत्तिः स्यान्न वेति  ।  
नेयं चिन्तोपपद्यते  ।  
नहि पाकसादनसम्पत्तावोदनो भवेन्न वेति चिन्ता सम्भवति  ।  
नापि भुञ्जानस्तृप्येन्न वेति चिन्त्यते  ।  
उपपन्ना त्वियं चिन्ता ब्रह्मविदामपि केषाञ्चिदितिहासपुराणयोर्देहान्तरोत्पत्तिदर्शनात्  ।  
तथाह्यपान्तरतमा नाम वेदाचार्यः पुराणर्षिर्विष्णुनियोगात्कलिद्वापरयोः सन्धौ कृष्णद्वैपायनः सम्बभूवेति स्मरन्ति  ।  
वसिष्ठश्च ब्रह्मणो मानसः पुत्रः सन्निमिशापादपगतपूर्वदेहः पुनर्ब्रह्मादेशान्मित्रावरुणाभ्यां सम्बभूवेति  ।  
भृग्वादिनामपि ब्रह्मण एव मानसपुत्राणां वारुणे यज्ञे पुनरुत्पत्तिः श्रूयते  ।  
सनत्कुमारो ऽपि ब्रह्मण एव मानसः पुत्रः स्वयं रुद्राय वरप्रदानात्स्कन्दत्वेन प्रादुर्बभूव  ।  
एवमेव दक्षनारदप्रभृतीनां भूयसी देहान्तरोत्पत्तिः कथ्यते तेन तेन निमित्तेन स्मृतौ  ।  
श्रुतावपि मन्त्रार्थवादयोः प्रायेणोपलभ्यते  ।  
ते च केचित्पतिते पूर्वदेहे देहान्तरमाददत्ते केचित्तु स्थित एव तस्मिन्योगैश्वर्यवशादनेकदेहादानन्यायेन  ।  
सर्वे चैते समधिगतसकलवेदार्थाः स्मर्यन्ते  ।  
तदेतेषां देहान्तरोत्पत्तिदर्शनात्प्राप्तं ब्रह्मविद्यायाः पाक्षिकं मोक्षहेतुत्वमहेतुत्वं वेति  ।  
अत उत्तरमुच्यते  ।  
न  ।  
तेषामपान्तरतमप्रभृतीनां वेदप्रवर्तनादिषु लोकस्थितिहेतुष्वधिकारेषु नियुक्तानामधिकारततन्त्रत्वास्थितेः  ।  
यथासौ भगवान्सविता सह्स्रयुगपर्यन्तं जगतो ऽधिकारं चरित्वा तदवसान उदयास्तमयवर्जितं कैवल्यमनुभवति ऽअथ तत ऊर्ध्वं उदेत्य नैवोदेता नास्तमेतैकल एव मध्ये स्थाताऽ (छा। ३।११।१) इति श्रुतेः  ।  
यथाच वर्तमाना ब्रह्मविद आरब्धभोगक्षये कैवल्यमनुभवन्ति  ।  
ऽतस्य तावदेव चिरं यावन्न विमोक्ष्ये ऽथ सम्पत्स्येऽ (छा। ६।१४।२) इति श्रुतेः  ।  
एवमपान्तरमप्रभृतयो ऽपीश्वराः परमेश्वरेण तेषु तेष्वधिकारेषु नियुक्ताः सन्तः सत्यपि सम्यग्दर्शने कैवल्यहेतावक्षीणकर्माणो यावदधैकारमवतिष्ठन्ते, तदवसाने चापवृज्यन्त इत्यविरुद्धम्  ।  
सकृत्प्रवृत्तमेव हि ते फलदानाय कर्माशयमतिवाहयन्तः स्वातन्त्र्येणैव गृहादिव गृहान्तरमन्यमन्यं देहं सञ्चरन्तः स्वाधिकारनिवर्तनायापरिमुषितस्मृतय एव देहेन्द्रियप्रकृतिवशित्वान्निर्माय  देहान्युगपत्क्रमेण वाधितिष्ठन्ति  ।  
नचैते जातिस्मरा इत्युच्यन्ते ऽत एवैतेऽ इति स्मृतिप्रसिद्धेः  ।  
यथाहि सुलभा नाम ब्रह्मवादिनी जनकेन विवदितुकामाख्युदस्य स्वं देहं जानकं देहमाविश्य व्युद्य तेन पश्चात्स्वमेव देहमाविवेशेति स्मर्यते  ।  
यदि ह्यपयुक्ते सकृत्प्रवृत्ते कर्मणि कर्मान्तरं देहान्तरारम्भकारणमाविर्भवेत्ततो ऽन्यदप्यदग्धबीजं कर्मान्तरं तद्वदेव प्रसज्येतेति ब्रह्मविद्यायाः पाक्षिकं मोक्षहेतुत्वमहेतुत्वं वाशङ्क्येत, नत्वियमाशह् का युक्ता, ज्ञानात्कर्मबीजदाहस्य श्रुतिस्मृतिप्रसिद्धत्वात्  ।  
तथाहि श्रुतिः - ऽभिद्यते हृदयग्रन्थिश्छिद्यन्ते सर्वसंशयाः  ।  
क्षीयन्ते चास्य कर्माणि तस्मिन्दृष्टे परावरेऽ (मुण्ड। २।२।८) इति  ।  
ऽस्मृतिलम्भे सर्वग्रन्थीनां विप्रमोक्षःऽ (छा। ७।२६।२) इति चैवमाद्या  ।  
स्मृतिरपि - ऽयथैधांसि समिद्धो ऽग्निर्भस्मसात्कुरुतेर्ऽजुन  ।  
ज्ञानाग्निः सर्वकर्माणि भस्मसात्कुरुते तथाऽ (भ।गी। ४।३७) ऽबीजान्यग्न्युपदग्धानि न रोहन्ति यथा पुनः  ।  
ज्ञानदग्धैस्तथा क्लेशैर्नात्मा सम्पद्यते पुनःऽ इति चैवमाद्या  ।  
नचाविद्यादिक्लेशदाहे सति क्लेशबीजस्य सर्माशयस्यैकदेशदाह एकदेशप्ररोहश्चेत्युपपद्यते  ।  
नह्यग्निदग्धस्य शालिबीजस्यैकदेशप्ररोहो दृश्यते  ।  
प्रवृत्तफलस्य तु कर्माशयस्य मुक्तेषोरिव वेगक्षयान्निवृत्तिः  ।  
ऽतस्य तावदेव चिरम्ऽ (छा। ६।१४।२) इति शरीरपातावधि क्षेपकरणात्  ।  
तस्मादुपपन्ना यावदधिकारमाधिकारिणामवस्थितिः  ।  
नच ज्ञानफलस्यानैकान्तिकता  ।  
तथाच श्रुतिरविशेषेणैव सर्वेषां ज्ञानान्मोक्षं दर्शयति ऽतद्यो यो देवानां प्रत्यबुध्यत स एव तदभवत्तथर्षीणां तथा मनुष्याणाम्ऽ (बृ। १।४।१०) इति  ।  
ज्ञानान्तरेषु चैश्वर्यादिफलेष्वासक्ताः स्युर्महर्षयः  ।  
ते पश्चादैश्वर्यक्षयदर्शनेन निर्विण्णाः परमात्मज्ञाने परिनिष्ठाः कैवल्यं प्रापुरित्युपपद्यते  ।  
ऽब्रह्मणा सह ते सर्वे सम्प्राप्ते प्रतिसञ्चरे  ।  
परस्यान्ते कृतात्मानः प्रविशन्ति परं पदम्ऽ इति स्मरणात्  ।  
प्रत्यक्षफलत्वाच्च ज्ञानस्य फलविरहाशङ्कानुपपत्तिः  ।  
कर्मफले हि स्वर्गादावनुभवानारूढे स्यादाशङ्का भवेद्वा न वेति  ।  
अनुभवारूढं तु ज्ञानफलम् ऽयत्साक्षादपरोक्षाद्ब्रह्मऽ (बृ। ३।४।१) इति श्रुतेः ऽतत्त्वमसिऽ (६। ८।७) इति च सिद्धवदुपदेशात्  ।  
नहि ऽतत्त्वमसिऽ इत्यस्य वाक्यस्यार्थस्तत्त्वं मृतो भविष्यसीत्येवं परिणेतुं शक्यः  ।  
ऽतद्धैतत्पश्यन्नृषिर्वामदेवः प्रतिपेदे ऽहं मनुरभवं सूर्यश्चऽ (बृ। १।४।१०) इति च सम्यग्दर्शनकालमेव तत्फलं सर्वात्मत्वं दर्शयति  ।  
तस्मादैकान्तिकी विदुषः कैवल्यसिद्धिः   ॥ ३२ ॥  
  
  
  
  
ड़्न्: ऊर्ध्वो विलक्षणः ब्रह्मरूपः सन् उद्गम्य   ।  
तेन जनकेन , व्युद्य विवादं कृत्वा   ।  
निर्विण्णा विरक्ताः   ।  
प्रतिसञ्चरः प्रलपः   ।  
  
____________________________________________________________________________________________  
  
२० अक्षरध्यधिकरणम्   । सू। ३३  
  
अक्षरधियां त्ववरोधः सामान्यतद्भावाभ्यामौपसदवत्तदुक्तम्  । ब्ब्स्_३,३।३३ ।  
  
वाजसनेयके श्रूयते - ऽएतद्वै तदक्षरं गार्गि ब्राह्मणा अभिवदन्त्यस्थूलमनण्वह्रस्वमदीर्घमलोहितमस्नेहम्ऽ (बृ। ३।८।८) इत्यादि  ।  
तथाथर्वणे श्रूयते - ऽअथ परा यया तदक्षरमदिगम्यते  ।  
यत्तदद्रेश्यमग्राह्यमगोत्रमवर्णम्ऽ (मु। १।१।५) इत्यादि  ।  
तथैवान्यत्रापि विशेषनिराकरणद्वारेणाक्षरं परं ब्रह्मश्राव्यते  ।  
तत्र च क्वचित्केचिदतिरिक्ता विशेषाः प्रतिपद्यन्ते  ।  
तासां विशेषप्रतिषेधबुद्धीनां किं सर्वासां सर्वत्र प्राप्तिरुत व्यवस्थेति संशये श्रुतिविभागाद्व्यवस्थाप्राप्तावुच्यते - अक्षरविषयास्तु विशेषप्रतिषेधबुद्धयः सर्वाः सर्वत्रावरोद्धव्याः सामान्यतद्भावाभ्याम् - समानो हि सर्वत्र विशेषनिराकरणरूपो ब्रह्मप्रतिपादनप्रकारः  ।  
तदेव च सर्वत्र प्रतिपाद्यं ब्रह्माभिन्नं प्रत्यभिज्ञायते  ।  
तत्र किमित्यन्यत्र कृता बुद्धयो ऽन्यत्र न स्युः  ।  
तथाच ऽआनन्दादयः प्रधानस्यऽ (ब्र।सू। ३।३।११) इत्यत्र व्याख्यातम्  ।  
तत्र विधिरूपाणि विशेषणानि चिन्तितानीह प्रतिषेधरूपाणीति विशेषः  ।  
प्रपञ्चार्थश्चायं चिन्ताभेदः  ।  
औपसदवदिति निदर्शनम्  ।  
यथा जामदग्न्ये ऽहीने पुरोडाशिनीषूपसत्सु चोदितासु पुरोडाशप्रदानमन्त्राणाम् अग्नेर्वेर्हेत्रं वेरध्वरम् इत्येवमादीनामुद्गातृवेदोत्पन्नानामप्यध्वर्युभिरभिसम्बन्धो भवति  ।  
  
अध्वर्युकर्तृत्वातत्पुरोडाशप्रदानस्य प्रधानतन्त्रत्वाच्चङ्गानाम्  ।  
एवमिहाप्यक्षरतन्त्रत्वात्तद्विशेषणानां यत्र क्वचिदप्युत्पन्नानामक्षरेण सर्वत्राभिसम्बन्ध इत्यर्थः  ।  
तदुक्तं प्रथमे काण्डे - ऽगुणमुख्यव्यतिक्रमे तदर्थत्वान्मुख्येन वेदसंयोगःऽ (जै। सू। ३।३।८) इत्यत्र   ॥ ३३ ॥  
  
  
  
२१ इयदधिकरणम्   । सू। ३४  
  
____________________________________________________________________________________________  
  
इयदामननात्  । ब्ब्स्_३,३।३४ ।  
  
ऽद्वा सुपर्णासयुजा सखाया समानं वृक्षं परिषस्वजाते  ।  
तयोरन्यः पिप्पलं स्वाद्वत्त्यनश्नन्नन्यो अभिचाकशीतिऽ (मु। ३।१।१) इत्यध्यात्माधिकारे मन्त्रमाथर्वमिकाः श्वेताश्वतराश्च पठन्ति  ।  
तथा कठाः ऽऋतं पिबन्तौ सुकृतस्य लोके गुहां प्रविष्टौ परमे परार्धे  ।  
छायातपौ ब्रह्मविदो वदन्ति पञ्चाग्नयो ये च त्रिणाचिकेताःऽ (क। ३।१) इति  ।  
किमत्र विद्यैकत्वमुत विद्यानानात्वमिति संशयः  ।  
किं तावत्प्राप्तं, विद्यानानात्वमिति  ।  
कुतः  ।  
विशेषदर्शनात्  ।  
द्वा सुपर्णेत्यत्र ह्येकस्य भोक्तृत्वं दृश्यते  ।  
एकस्य चाभोक्तृत्वं दृश्यते  ।  
ऋतं पिबन्तावित्यत्रोभयोरपि भोक्तृत्वमेव दृश्यते तद्वेद्यरूपं भिद्यमानं विद्यां भिन्द्यादित्येवं प्राप्ते ब्रवीति विद्यैकत्वमिति  ।  
कुतः - यत उभयोरप्यनयोर्मन्त्रयोरियत्तापरिच्छिन्नं द्वित्वोपेतं वेद्यरूपमभिन्नमामनन्ति  ।  
  
ननु दर्शितो रूपभेदः  ।  
  
नेत्युच्यते  ।  
उभावप्येतौ मन्त्रौ जीवद्वितीयमीश्वरं प्रतिपादयतो नार्थान्तरम्  ।  
द्वा सुपर्णा इत्यत्र तावत् अनश्नन्नन्यो अभिचाकशीति इत्यशनायाद्यतीतः परमात्मा प्रतिपाद्यते  ।  
वाक्यशेषे ऽपि च स एव प्रतिपाद्यम्नो दृश्यते  ।  
ऽजुष्टं यदा पश्यत्यन्यमीशमस्य महिमानम्ऽ (श्वे। ४।७) इति  ।  
ऋतं पिबन्तौ इत्यत्र तु जीवे पिबत्यशनायाद्यतीतः परमात्मापि साहचर्याच्छत्रिन्यायेन पिबतीत्युपचर्यते  ।  
परमात्मप्रकरणं ह्येतत् ऽअन्यत्र धर्मादन्यत्राधर्मात्ऽ (क। २।१४) इत्युपक्रमात्  ।  
तद्विषय एव चात्रापि वाक्यशेषो भवति ऽयः सेतुरीजानानामक्षरं ब्रह्म यत्परम्ऽ (क। ३।२) इति  ।  
ऽगुहां प्रविष्टावात्मानौ हिऽ (ब्र।सू। १।२।११) इत्यत्र चैतत्प्रपञ्चितम्  ।  
तस्मान्नास्ति वेद्यभेदस्तस्माच्च विद्यैकत्वम्  ।  
अपिच त्रिष्वप्येतेषु वेदान्तेषु पौर्वापर्यलोचने परमात्मविद्यैवावगम्यते तादात्म्यविवक्षयैव जीवोपादानं नार्थान्तरविवक्षया  ।  
नच परमात्मविद्यायां भेदाभेदविचारावतारो ऽस्तीत्युक्तम्  ।  
तस्मात्प्रपञ्चार्थ एवैष योगः  ।  
तस्माच्चाधिकधर्मोपसंहार इति   ॥ ३४ ॥  
  
  
  
२२ अनन्तराधिकरणम्   । सू। ३५-३६  
  
____________________________________________________________________________________________  
  
अन्तरा भूतग्रामवत्सात्मनः  । ब्ब्स्_३,३।३५ ।  
  
ऽयत्साक्षादपरोक्षाद्ब्रह्म य आत्मा सर्वान्तरःऽ (बृ। ३।४।१ - ३।५।१)इत्येवं द्विरुष्स्तकहोलप्रश्नयोर्नैरल्तर्येण वाजसनेयिनः समामनन्ति  ।  
तत्र संशयः - विद्यैकत्वं वा स्याद्विद्यानानात्वं वेति  ।  
विद्यानानात्वमिति तावत्प्राप्तम्  ।  
अभ्याससामर्थ्यात्  ।  
अन्यथा ह्यन्यूनानातिरिक्तार्थे द्विराम्नानमर्थकमेव स्यात्  ।  
तस्माद्यथाभ्यासात्कर्मभेद एवमभ्यासाद्विद्याभेद इत्येवं प्राप्ते प्रत्याह - अन्तराम्नानाविशेषात्स्वात्मनो विद्यैकत्वमिति  ।  
सर्वान्तरो हि स्वात्मोभयत्राप्यविशिष्टः पृच्छ्यते च प्रत्युच्यते च  ।  
नहि द्वावात्मानावेकस्मिन्देहे सर्वान्तरौ सम्भवतः  ।  
तदा ह्येकस्याञिजसंसर्वान्तरत्वमवकल्प्येत  ।  
एकस्य तु भूतग्रामवन्नैव सर्वान्तरत्वं स्यात्  ।  
यथाच पञ्चभूतसमूहे देहे पृथिव्या आपोन्तरा अद्भ्यस्तेजो ऽन्तरमिति सत्यप्यापेक्षिके ऽन्तरत्वे नैव मुख्य सर्वान्तरत्वं  भवति तथेहापीत्यर्थः  ।  
अथवा भूतग्रामवदिति श्रुत्यन्तरं निदर्शयति  ।  
यथा ऽएको देवः सर्वभूतेषु गूढः सर्वव्यापी सर्वभूतान्तरात्माऽ (श्वे।  
  
६।११) इत्यस्मिन्मन्त्रे समस्तेषु भूतग्राम्येष्वेक एव सर्वान्तर आत्माम्नायते  ।  
एवमनयोरपि ब्राह्मणयोरित्यर्थः  ।  
तस्माद्वेद्यैक्याद्विद्यैकत्वमिति   ॥ ३५ ॥  
  
  
  
____________________________________________________________________________________________  
  
अन्यथा भेदानुपपत्तिर् इति चेन् नोपदेशान्तरवत्  । ब्ब्स्_३,३।३६ ।  
  
अथ यदुक्तमनभ्युपगम्यमाने विद्याभेद आम्नानभेदानुपपत्तिरिति तत्परिहर्तव्यम्  ।  
अत्रोच्यते - नायं दोषः  ।  
उपदेशान्तरवदुपपत्तेः  ।  
यथा ताण्डिनामुपनिषदि षष्ठे प्रपाठके - ऽस आत्मा तत्त्वमसि श्वेकतेतोऽ (छा। ६।८।७) इति नवकृत्वो ऽप्युपदेशे न विद्याभेदो भवत्येवमिहापि भविष्यति  ।  
कथं न नवकृत्वो ऽप्युपदेशे विद्याभेदो न भवति  ।  
उपक्रमोपसंहाराभ्यामेकार्थतावगमात्  ।  
ऽभूय एव मा भगवान्विज्ञापयतुऽ (छा। ६।५।४) इति चैकस्यैवार्थस्य पुनः पुनः प्रतिपिपादयिषितव्यत्वेनोपक्षेपात्  ।  
आशङ्कान्तरनिराकरणेन चासकृदुपदेशोपपत्तेः  ।  
एवमिहापि प्रश्नरूपाभेदात् अतो ऽन्यदार्तम्ऽ (बृ। ३।४।२ - ३।५।१) इति च परिसमाप्त्यविशेषादुपक्रमोपसंहारौ तावदेकार्थविषयौ दृश्यते   ।  
ऽयदेव साक्षादपरोक्षाद्ब्रह्मऽ (बृ। ३।५।१) इति द्वितीये प्रश्न एवकारं प्रयुञ्जानः पूर्वप्रश्नगतमेवार्थमुत्तरत्रानुकृष्यमाणं दर्शयति  ।  
पूर्वस्मिन्श्च ब्राह्मणो कार्यकरणव्यतिरिक्तस्यात्मनः सद्भावः कथ्यते  ।  
उत्तरस्मिंस्तु तस्यैवाशनायादिसंसारधर्मातीतत्वं कथ्यते  ।  
इत्येकार्थतोपपत्तिः  ।  
तस्मादेका विद्येति  ॥ ३६ ॥  
  
  
  
२३ व्यतिहाराधिकरणम्   । सू। ३७  
  
____________________________________________________________________________________________  
  
व्यतिहारो विशिंषन्ति हीतरवत्  । ब्ब्स्_३,३।३७ ।  
  
तथा - ऽतद्यो ऽहं सो ऽसौ यो ऽसौ सो ऽहम्ऽ इत्यादित्यपुरुषं प्रकृत्यैतरेयिणः समामनन्ति, तथा जाबालाः त्वं वा अहमस्मि भगवो देवते ऽहं वै त्वमसिऽ इति  ।  
तत्र संशयः - किमिह व्यतिहारेणोभयरूपा मतिः कर्तव्योतैकरूपैवेति  ।  
एकरूपैवेति तावदाह  ।  
नह्यत्रात्मन ईश्वरेणैकत्वं मुक्त्वान्यत्किञ्चिच्चिन्तयितव्यमस्ति  ।  
यदि चैवं चिन्तयितव्यो विशेषः परिकल्प्येत संसारिणस्तावदीश्वरात्ममीश्वरस्य संसीर्यात्मत्वमिति  ।  
तत्र संसारिणस्तावदीश्वरात्मत्व उत्कर्षो भवेदीश्वरस्य तु संसार्यात्मत्वे निकर्षः कुतः स्यात्  ।  
तस्मादैकारूप्यमेव मतेः  ।  
व्यतिहाराम्नायस्त्वेकत्वदृढीकारार्थ इति  ।  
एवं प्राप्ते प्रत्याह - व्यतिहारो ऽयमाध्यानायामनायते इतरवत्  ।  
यथेतरं गुणाः सर्वात्मत्वप्रभृतय आध्यानायाम्नायन्ते तद्वत्  ।  
तथाहि विशिंषन्ति समाम्नातार उभयोच्चारणेन ऽत्वमहमस्म्यहं च तत्त्वमसिऽ इति  ।  
तच्चोभयरूपायां मतौ कर्तव्यायामर्थवद्भवति  ।  
अन्यथा हीदं विशेषेणोभयाम्नानमनर्थकं स्यात्  ।  
एकेनैव कृतत्वात्  ।  
  
ननूभयाम्नानस्यार्थविशेषे परिकल्प्यमाने देवतायाः संसार्यात्मत्वापत्तेर्निकर्षः प्रसज्येतेत्युक्तम्  ।  
  
नैष दोषः  ।  
ऐकात्म्यस्यैवानेन प्रकारेणानुचिन्त्यमानत्वात्  ।  
  
नन्वेवं सति स एवैकत्वदृढीकार आपद्येत  ।  
न वयमेकत्वदृढीकारं वारयामः  ।  
किं तर्हि व्यतिहारेणेह द्विरूपा मतिः कर्तव्या वचनप्रामाण्यान्नैकरूपेत्येतावदुपपादयामः  ।  
फलतस्त्वेकत्वमपि दृढीभवति  ।  
यथाध्यानार्थो ऽपि सत्यकामादिगुणोपदेशे तद्गुण ईश्वरः प्रसिद्ध्यति तद्वत्  ।  
तस्मादयमाध्यातव्यो व्यतिहारः समाने च विषय उपसंहर्तव्यो भवतीति   ॥ ३७ ॥  
  
  
  
  
ड़्न्: जीवेशयोर्मिथो विशेषणविशेश्याभावो व्यतिहारः   ।  
  
____________________________________________________________________________________________  
  
२४ सत्याद्यधिकरणम्   । सू। ३८  
  
सैव हि सत्यादयः  । ब्ब्स्_३,३।३८ ।  
  
ऽस यो हैतं महद्यक्षं प्रथमजं वेद ब्रह्मऽ (बृ। ५।४।१) इत्यादिना वाजसनेयके सत्यविद्यां सनामाक्षरोपासनां विधायानन्तिमाम्नायते - ऽतद्यत्तत्सत्यमसो स आदित्यो य एष एतस्मिन्मण्डले पुरुषो यश्चायं दक्षिणे ऽक्षन्पुरुषःऽ (बृ। ५।५।२) इत्यादि  ।  
तत्र संशयः -ऽ किं द्वे एते सत्यविद्ये किंवैकैवेति  ।  
द्वे इति तावत्प्राप्तम्  ।  
भेदेन हि फलसंयोगो भवति जयतीमांल्लोकान्ऽ (बृ। ५।४।१२) इति पुरस्तात्  ।  
हन्ति पाप्मानं जहाति च (बृ। ५।५।३,४) इत्युपरिष्चात्  ।  
प्रकृताकर्षणं तूपास्यैकत्वादिति  ।  
एवं प्राप्ते ब्रूमः - एकैवेयं सत्यविद्येति  ।  
कुतः - ऽतद्यत्तत्सत्यम्ऽ (बृ। ५।५।२) इति प्रकृताकर्षणात्  ।  
  
ननु विद्याभेदे ऽपि प्रकृताकर्षणमुपास्यैकत्वादुपपद्यत इत्युक्तम्  ।  
  
नैतदेवम्  ।  
यत्र तु विस्पष्टात्कारणान्तराद्विद्याभेदः प्रतीयते तत्रैतदेवं स्यात्  ।  
अत्र तूक्षया सम्भवे तद्यत्तत्सत्यमिति प्रकृताकर्षणात्पूर्वविद्यासम्बद्दमेव सत्यमुत्तरत्राकृष्यत इत्येकविद्यात्वनिश्चयः  ।  
यत्पुनरुक्तं फलान्तरश्रवणाद्विद्यान्तरमिति  ।  
अत्रोच्यते - तस्योपनिषदहरहमिति चाङ्गान्तरोपदेशस्य स्तावकमिदं फलान्तरश्रवणमित्यदोषः  ।  
अपिचार्थवादादेव फले कल्पयितव्ये सति विद्यैकत्वे चावयवेषु श्रूयमाणानि बहून्यपि फलान्यवयविन्यामेव विद्यायामुपसंहर्तव्यानि भवन्ति  ।  
तस्मात्सैवेयमेका सत्यविद्या तेन तेन विशेषणोपेताम्नातेत्यतः सर्व एव सत्यादयो गुणा एकस्मिन्नेव प्रयोग उपसंहर्तव्याः  ।  
केचित्पुनरस्मिन्सूत्र इदं च वाजसनेयकमक्ष्यादित्यपुरुषविषयं वाक्यं, छान्दोग्ये च - ऽअथ य एषो ऽन्तरादित्ये हिरण्मयः पुरुषो दृश्यतेऽ (छा। १।६।६) ऽअथ य एषो ऽक्षिणि पुरुषो दृश्यतेऽ (छा। ४।१५।१) इत्युदाह-त्य सैवेयमक्ष्यादित्यपुरुषविषया विद्योभयत्रैकैवेति कृत्वा सत्यादीन्गुणान्वाजसनेयिभ्यश्छन्दोगानामुपसंहार्यान्मन्यन्ते  ।  
तन्न साधु लक्ष्यते  ।  
छान्दोग्ये हि ज्योतिष्टोमकर्मसमबन्धिनीयमुद्गीथव्यपाश्रया विद्या विज्ञायते तत्र ह्यदिमध्यावसानेषु हि कर्मसम्बन्धचिह्नानि भवन्ति ऽइयमेवर्गग्निः सामऽ (छा। १।६।१) इत्युपक्रमे, ऽतस्यर्क्क साम च गेष्णौ तस्मादुद्गीथःऽ (छा। १।६।८) इति मध्ये, ऽय एवं विद्वान्साम गायतिऽ (छा। १।७।९) इत्युपसंहारे  ।  
नैवं वाजसनेयके किञ्चित्कर्मसम्बन्धि चिह्नमस्ति  ।  
तत्र प्रक्रमभेदाद्विद्याभेदे सति गुण्यवस्थैव युक्तेति   ॥ ३८ ॥  
  
  
  
  
ड़्न्: गेष्णौ गायकौ   ।  
तस्मादृक्सामगेष्णत्वात्   ।  
  
____________________________________________________________________________________________  
  
२५ कामाद्यधिकाराधिकरमम्   । सू। ३९  
कामादीतरत्र तत्र चायतनादिभ्यः  । ब्ब्स्_३,३।३९ ।  
  
अथ यदिदमस्मिन्ब्रह्मपुरे दहरं पुण्डरीकं वेश्म दहरो ऽस्मिन्नन्तराकाशः (छा। ८।१।१) इति प्रस्तुत्य छन्दोगा अधीयते ऽएष आत्मापहतपाप्मा विजरो विमृत्युर्विशोको विजिघत्सो ऽपिपासः सत्यकामः सत्यसङ्कल्पःऽ (छा। ८।१।५) इत्यादि  ।  
तथा वाजसनेयिनः - स वा एष महानज आत्मा यो ऽयं विज्ञानमयः प्राणेषु य एषो ऽन्तर्हदय आकाशस्तस्मिञ्छेते सर्वस्य वशी (बृ। ४।४।२२) इत्यादि  ।  
तत्र विद्यैकत्वं परस्परगुणयोगश्च किं वा नेति संशये विद्यैकत्वमिति  ।  
तत्रेदमुच्यते - कामादीति  ।  
सत्यकामादित्यर्थः  ।  
यथा देवदत्तो दत्तः सत्यभामा भामेति  ।  
यदेतच्चान्दोग्ये हृदयाकाशस्य सत्यकामत्वादिगुणजातमुलभ्यते तदितरत्र वाजसनेयके वशित्वाद्युपलभ्यते तदपीतरत्र छान्दोग्ये एष आत्मापहतपाप्मा (छा। ८।१।५) इत्यत्र सम्बध्यते  ।  
कुतः - आयतनादिसामान्यात्  ।  
  
समानं ह्युभयमत्रापि हृदयमातनं समानश्च वेद्य ईश्वरः समानं च तस्य सेतुत्वं लोकासम्भेदप्रयोजनमित्येवमादि बहु सामान्यं दृश्यते  ।  
  
ननु विशेषो  ।  
ञपि दृश्यते छान्दोग्ये हृदयाकाशस्य गुणयोगो वाजसनेयके त्वाकाशाश्रयस्य ब्रह्मण इति  ।  
  
न  ।  
ऽदहर उत्तरेभ्यःऽ (ब्र।सू। १।३।१४) इत्यत्र छान्दोग्ये ऽप्याकाशशब्दं ब्रह्मैवेति प्रतिष्ठापितत्वात्  ।  
अयं त्वत्र विद्यते विशेषः  ।  
सगुणा हि ब्रह्मविद्या छान्दोग्य उपदिश्यते ऽअथ य इहात्मानमनुविद्य व्रजन्त्येतांश्च सत्यान्कामान्ऽ (छा। ८।१।६) इत्यात्मवत्कामानमपि वेद्यत्वश्रवणात्  ।  
वाजसनेयके तु निर्गुणमेव परं ब्रह्मोपदिश्यमानं दृश्यते ऽअत ऊर्ध्वं विमोक्षाय ब्रूहिऽ (बृ। ४।३।१४) असङ्गो ह्ययं पुरुषः (बृ। ४।३।१५) इत्यादिप्रश्नप्रतिवचनसमन्वयात्  ।  
वशित्वादि तु तत्स्तुत्यर्थमेव गुणजातं वाजसनेयके सङ्कीर्त्यते  ।  
तथाचोपरिष्टात् ऽस एष नेति नेत्यात्माऽ (बृ। ३।९।२६) इत्यादिना निर्गुणमेव ब्रह्मोपसंहरति  ।  
गुणवतस्तु ब्रह्मण एकत्वाद्विभूतिप्रदर्शनायायं गुणोपसंहारः सूत्रितो नोपासनायेति द्रष्टव्यम्   ॥ ३९ ॥  
  
  
  
२६ आदराधिकरणम्   । सू। ४०-४१  
  
____________________________________________________________________________________________  
  
आदरादलोपः  । ब्ब्स्_३,३।४० ।  
  
छान्दोग्ये वैश्वानरविद्यां प्रकृत्य श्रूयते - ऽतद्यद्भक्तं प्रथममागच्छेत्तद्धोमीयं स यां प्रथमामाहुतिं जुहुयात्तां जुहुयात्प्राणस्य स्वाहाऽ (छा। ५।१९।१) इत्यादि  ।  
तत्र पञ्च प्राणाहुतयो विहिताः  ।  
तासु च परस्तादग्निहोत्रशब्दः प्रयुक्तः ऽय एतदेवं विद्वानग्निहोत्रं जुहोतिऽ (छा। ५।२४।२) इति ऽयथेह क्षुधिता बाला मातरं पर्युपासते  ।  
एवं सर्वाणि भूतान्यग्निहोत्रमुपासतेऽ (छा। ५।२४।५) इति च  ।  
तत्रेदं विचार्यते - किं भोजनलोपे लोपः प्राणाग्निहोत्रस्योतालोप इतै  ।  
तद्यद्भवति भक्तागमनसंयोगश्रवणाद्भक्तागमनस्य च बोजनार्थत्वाद्भोजनलोपे लोपः प्राणाग्निहोत्रस्येति  ।  
एवं प्राप्ते न लुप्येतेति तावदाह  ।  
कस्मात्  ।  
आदरात्  ।  
तथाहि वैश्वारविद्यायामेव जाबालानां श्रुतिः - ऽपूर्वो ऽतिथिभ्यो ऽश्नीयात्  ।  
यथा ह वै स्वयमहुत्वाग्निहोत्रं परस्य जुहुयादेवं तत्ऽ इत्यतिथिभोजनस्य प्राथम्यं निन्दित्वा स्वामिभोजनं प्रथमं प्रापयन्ती प्राणाग्निहोत्र आदरं करोति  ।  
या हि न प्राथम्यलोपं सहते नेतरां सा प्राथम्यवतो ऽग्निहोत्रस्य लोपं सहतेति मन्यते  ।  
  
ननु भोजनार्थभक्तागमनसंयोगाद्भोजनलोपे लोपः प्रथितः  ।  
  
न  ।  
तस्य द्रव्यविशेषविधानार्थत्वात्  ।  
प्राकृते ह्यग्निहोत्रे पयःप्रभृतीनां द्रव्याणां नियतत्वादिहाप्यग्निहोत्रशब्दात्कौण्डपायिनामयनवत्तद्धर्मप्राप्तौ सत्यां भक्तद्रव्यैकतागुणविशेषविधानार्थमिदं वाक्यं तद्यद्भक्तमिति  ।  
अतो गुणलोपे न मुख्यस्येत्यें प्राप्तम्  ।  
भोजनलोपे ऽप्यद्भिर्वान्येन वा द्रव्येणाविरुद्धेन प्रतिनिधानन्यायेन प्राणाग्निहोत्रस्यानुष्ठानमिति   ॥ ४० ॥  
  
  
  
अत उत्तरं पठति -  
  
____________________________________________________________________________________________  
  
उपस्थिते ऽतस्तद्वचनात्  । ब्ब्स्_३,३।४१ ।  
  
उपस्थिते भोजने ऽतस्तस्मादेव भोजनद्रव्यात्प्रथमोपनिपतितात्प्राणाग्निहोत्रं निर्वर्तयितव्यम्  ।  
कस्मात्  ।  
तद्वचनात्  ।  
तथाहि - ऽतद्यद्भक्तं प्रथममागच्छेत्तद्धोमीयम्ऽ (छा। ५।१९।१) इति  ।  
सिद्धवद्भक्तोपनिपातपरामर्शेन परार्थद्रव्यसाध्यतां प्राणाहुतीनां विदधाति  ।  
ता अप्रयोजकलक्षणापन्नाः सत्यः कथं भोजनलोपे द्रव्यान्तरं प्रतिनिधापयेयुः  ।  
नचात्र प्राकृताग्निहोत्रधर्मप्राप्तिरस्ति  ।  
कुण्डपायिनामयने हि मासाग्निहोत्रं जुहोतीति विध्युद्देशगतो ऽग्निहोत्रशब्दस्तद्वद्भावं विदापयेदिति युक्ता तद्धर्मप्राप्तिः  ।  
इह पुनरर्तवादगतो ऽग्निहोत्रशब्दो न तद्वद्भावं विधापयितुमर्हति  ।  
तद्धर्मप्राप्तौ चाभ्युपगम्यमानायामग्न्युद्धरणादयोष-पि प्राप्येरन्  ।  
नचास्ति सम्भवः  ।  
अग्न्युद्धरणं तावद्धोमाधिकरमभावाय  ।  
नचायमग्नौ होमो भोजनार्थताव्याघातप्रसङ्गात्  ।  
भोजनोपनीतद्रव्यसम्बन्धाच्चास्य एवैष होमः  ।  
तथाच जाबालश्रुतिः पूर्वो ऽतिथिभ्यो ऽश्नीयादित्यास्याधारामेवेमां होमनिर्वत्तिं दर्शयति  ।  
अत एव चेहापि साम्पादिकान्येवाग्निहोत्राङ्गानि दर्शयति - ऽउर एव वेदिर्लोमानि बहुर्हृदयं गार्हपत्यो मनो ऽन्वाहार्यपचन आस्यमाहवनीयःऽ (छा। ५।१८।२) इति  ।  
वेदिश्रुतिश्चात्र स्थण्डिलमात्रोपलक्षणार्था द्रष्टव्या  ।  
मुख्याग्निहोत्रे वेद्याभावात्  ।  
तदङ्गानां चेह सम्पिपादयिषितत्वात्  ।  
भोजनेनैव च कृतकालेन संयोगान्नाग्निहोत्रकालावरोधसम्भवः  ।  
एवमन्ये ऽप्युपस्थानादयो धर्माः केचित्कथञ्चिद्विरुध्यन्ते  ।  
तस्माद्भोजनपक्ष एवैते मन्त्रद्रव्यदेवतासंयोगात्पञ्च होमा निर्वर्तयितव्याः  ।  
यत्त्वादरदर्शनवचनं तद्भोजनपक्षे प्राथम्यविधानार्थम्  ।  
नह्यस्ति वचनस्यातिभारः  ।  
न त्वनेनास्य नित्यता शक्यते दर्शयितुम्  ।  
तस्माद्भोजनलोप एव प्राणाग्निहोत्रस्येति   ॥ ४१ ॥  
  
  
  
२७ तन्निर्धारणाधिकरणम्   । सू। ४२  
  
____________________________________________________________________________________________  
  
तन्निर्धारणानियमस्तद्दृष्टेः पृथग्घ्यप्रतिबन्धः फलम्  । ब्ब्स्_३,३।४२ ।  
  
सन्ति कर्माङ्गव्यपाश्रयाणि विज्ञानानि - ऽओमित्येतदक्षरमुद्गीथमुपासीतऽ (छा। १।१।१) इत्येवमादीनि  ।  
किं तानि नित्यान्येव स्युः कर्मसु पर्णमयीत्वादिवदुतानित्यानि  गोदोहनादिवदिति विचारयामः  ।  
किं तावत्प्राप्तं - नित्यानीति  ।  
कुतः - प्रयोगवचनपरिग्रहात्  ।  
अनारभ्याधीतान्यपि ह्येतान्युद्गीथादिद्वारेण क्रतुसम्बन्धात्क्रतुप्रयोगवचनेनैवाङ्गान्तरवत्संस्पृश्यन्ते  ।  
यत्त्वेषां स्ववाक्येषु फलश्रवणम् ऽआपयिता ह वैकामानां भवतिऽ (छा। १।१।७) इत्यादि तद्वर्तमानापदेशरूपत्वादर्थवादमात्रमेवापापश्लोकश्रवणादिवन्न फलप्रदानम्  ।  
तस्माद्यथा यस्य पर्णमयी जुहूर्भवति न स पापं श्लोकं शृणोति इत्येवमादीनामप्रकरणपठितानामपि जुह्वादिद्वारेण क्रतुप्रवेशात्प्रकरणपठितवन्नित्यतैवमुद्गीथाद्युपासनानामपीति  ।  
एवं प्राप्ते ब्रूमः - तन्निर्धारणनियम इति  ।  
यान्येतान्युद्गीथादिकर्मगुणयाथात्म्यनिर्धारणानि रसतम आप्तिः समृद्धिर्मुख्यप्राण आदित्य इत्येवमादीनि नैतानि नित्यवत्कर्मसु नियम्येरन्  ।  
कुतः - तद्दृष्टेः  ।  
तथाह्यनियतत्वमेवञ्जातीयकानां दर्शयति श्रुतिः - ऽतेनोभौ कुरुतो यश्चैतदेवं वेद यश्च न वेदऽ (छा। १।११०) इत्यविदुषो ऽपि क्रियाभ्यनुज्ञानात्  ।  
प्रस्तावादिदेवताविज्ञानविहीनानामपि प्रस्तोत्रादीनां याजनाध्यवसानदर्सनात् ऽप्रस्तोतर्या देवता प्रस्तावमन्वायत्ता तां चेदविद्वान्प्रस्तोष्यसिऽ (छा। १।१०।९) ऽतां चेदविद्वानुद्गास्यसिऽ (छा। १।१०।१०)  ऽतां चेदविद्वान्प्रतिहरिष्यसिऽ (छा। १।१०।११) इति च  ।  
अपि चैवञ्जातीयकस्य कर्मव्यपाश्रयस्य विज्ञानस्य पृथगेव कर्मणः फलमुपलभ्यते कर्मफलसिद्धिद्द्यप्रतिबन्धस्तत्समृद्धिरतिशयविशेषः कश्चित् ऽतेनोभौ कुरुतो यश्चैतदेवं वेद यश्च न वेद  ।  
नाना तु विद्या चाविद्या च यदेव विद्यया करोति श्रद्धयोपनिषदा तदेव वीर्यवत्तरं भवतिऽ (छा। १।१।१०) इति  ।  
तत्र नाना त्विति विद्वदविद्वत्प्रयोगयोः पृथक्करणाद्वीयर्वत्तरमिति च तरप्प्रत्ययप्रयोगाद्विद्याविहीनमपि कर्मविर्यवदिति गम्यते  ।  
तच्चानित्यत्वे विद्याया उपपद्यते  ।  
नित्यत्वे तु कथं तद्विहीनं कर्मविर्यवदित्यनुज्ञायेत  ।  
सर्वाङ्गोपसंहारे हि वीर्यवत्कर्मेति स्थितिः  ।  
तथा लोकसामादिषु प्रतिनियतानि प्रत्युपासनं फलानि शिष्यन्ते ऽकल्पन्ते हास्मै लोका ऊर्ध्वाश्चावृत्ताश्चऽ (छा। २।२।३) इत्येवमादीनि, नचेदं  फलश्रवणमर्थवादमात्रं युक्तं प्रतिपत्तुम्  ।  
तथाहि गुणवाद आपद्येत  ।  
फलोपदेशे तु मुख्यवादोपपत्तिः  ।  
प्रयाजादिषु त्वितिकर्तव्यताकाङ्क्षस्य क्रतोः प्रकृतत्वात्तादर्थ्ये सति युक्तं फलश्रुतेरर्थवादत्वम्  ।  
तथानारभ्याधीतेष्वपि पर्णमयीत्वादिषु  ।  
नहि पर्णमयीत्वादीनामक्रियात्मकानामाश्रयमन्तरेण फलसम्बन्धो ऽवकल्पते  ।  
गोदोहनादीनां हि प्रकृताप्प्रणयनाद्याश्रयलाभादुपपन्नः फलविधिः  ।  
तथा बैल्वादीनामपि प्रकृतयूपाद्याश्रयलाभादुपपन्नः फलविधिः  ।  
नतु पर्णमयीत्वादिष्वेवंविधः कश्चिदाश्रयः प्रकृतो ऽस्ति  ।  
वाक्येनैव तु जुह्वाद्याश्रयतां विवक्षित्वा फले ऽपि विधिं विवक्षतो वाक्यभेदः स्यात्  ।  
उपासनानां तु क्रियात्मत्वाद्विशिष्टविधानोपपत्तेरुद्गीथाद्याश्रयाणां फले विदानं न विरुध्यते  ।  
तस्माद्यथा क्रत्वाश्रयाण्यपि गोदोहनादीनि फलसंयोगादनित्यान्येवमुद्गीथाद्युपासनान्यपीति द्रष्टव्यम्  ।  
अत एव च कल्पसूत्रकारा नैवञ्जातीयकान्युपासनानि क्रतुषु कल्पयाञ्चक्रुः   ॥ ४२ ॥  
  
  
  
२८ प्रदानाधिकरणम्   । सू। ४३  
  
____________________________________________________________________________________________  
  
प्रदानवदेव तदुक्तम्  । ब्ब्स्_३,३।४३ ।  
  
वाजसनेयके - ऽवदिष्याम्येवाहमीति वाग्दध्रेऽ (बृ। १।५।२१) इत्यत्राध्यात्मं वागादीनां श्रेष्ठो ऽवधारितो ऽधिदैवतमग्न्यादीनां वायुः तथा छान्दोग्ये - ऽवायुर्वाव संवर्गःऽ (छा। ४।३।१) इत्यत्राधिदैवतमग्न्यादीनां वायुः सर्ङ्गो ऽवधारितः ऽप्राणो वाव संवर्गःऽ (छा। ४।३।२) इत्यत्राध्यात्मं वागादीनां प्राणः  ।  
  
तत्र संशयः - किं पृथगेवेमौ वायुप्राणावुपगन्तव्यौ स्यातामपृथग्वेति  ।  
अपृथगेवेति तावत्प्राप्तं तत्त्वभेदात्  ।  
नह्यभिन्ने तत्त्वे पृथगनुचिन्तनं न्याय्यम्  ।  
दर्शयति च  श्रुतिरध्यात्ममधिदैवतं च तत्त्वाभेदम् - ऽअग्निर्वाग्भूत्वा मुखं प्राविशत्ऽ (ऐ। २।४) इत्यारभ्य  ।  
तथा ऽत एते सर्व एव समाः सर्वो ऽनन्ताःऽ (बृ। १।५।१३) इत्याध्यात्मिकानां प्रामानामाधिदैविकीं विबूतिमात्मभूतां दर्शयति  ।  
तथान्यत्रापि तत्र तत्राध्यात्ममधिदैवतं च   बहुधा तत्त्वभेददर्शनं भवति  ।  
क्वचिच्च ऽयः प्राणः स वायुः इति स्पष्टमेव वायुं प्राणं चैकं करोति  ।  
तथोदाहृते ऽपि वाजसनेयिब्राह्मणे यतश्चेदेति सूर्यः (बृ। १।५।२३) इत्यस्मिन्नुपसंहारश्लोके ऽप्राणाद्वा एष उदेति प्राणे ऽस्तमेतिऽ (बृ। १।५।२३) इति प्राणेनैवोपसंहरन्नेत्वं दर्शयति  ।  
तस्मादेकमेव व्रतं चरेत्प्राण्याच्चैवापायान्याच्चऽ (बृ। १।५।२३) इति च प्राणव्रतेनैकेनोपसंहरेन्नेतदेव द्रढयति  ।  
तथा छान्दोग्ये ऽपि परस्तात् ऽमहात्मनश्चतुरो देव एकः कः स जागर भुवनस्य गोपाःऽ (छा। ४।३।६) इत्येकमेव संवर्गं गमयति न ब्रवीत्येक एकेषां चतुर्णां संवर्गो ऽपरो ऽपरेषामिति  ।  
तस्मादपृथक्त्वमुपगमनस्येति  ।  
एवं प्राप्ते ब्रूमः - पृथगेव वायुप्राणावुपगन्तव्याविति  ।  
कस्मात्  ।  
पृथगुपदेशात्  ।  
आध्यानार्थो ह्ययमध्यात्माधिदैवविभागोपदेशः सो ऽसत्याध्यानपृथक्त्वे ऽनर्थक एव स्यात्  ।  
  
ननूक्तं न पृथगनुचिन्तनं तत्त्वाभेदादिति  ।  
  
नैष दोषः  ।  
तत्त्वाभेदे ऽप्यवस्थाभेदादुपदेशभेदवशेनानुचिन्तनभेदोपपत्तेः  ।  
श्लोकोपन्यासस्य च तत्त्वाभेदाभिप्रायेणाप्युपपद्यमानस्य पूर्वोदितध्येयभेदनिराकरणसामर्थ्याभावात्  ।  
ऽस यथैषां प्राणानां मध्यमः  प्राण एवमेतासां देवतानां वायुःऽ (बृ। १।५।२२) इति चोपमानोपमेयकरणात्  ।  
एतेन व्रतोपदेशो व्याख्यातः  ।  
ऽएकमेव व्रतम्ऽ (बृ। १।५।२३) इति चैवकारो  वागादिव्रतनिवर्तनेन प्राणव्रतप्रतिपत्त्यर्थः  ।  
भग्नव्रतानि हि वागादीन्युक्तानि ऽतानि मृत्युः श्रमो भूत्वोपयेमेऽ (बृ। १।५।२१) इति श्रुतेः  ।  
ऽन वायुव्रतनिवृत्त्यर्थः अथातो व्रतमीमांसाऽ (बृ। १।५।२१) इति प्रस्तुत्य तुल्यवद्वायुप्राणयोरभग्नव्रतत्वस्य निर्धारितत्वात्  ।  
ऽएकमेव व्रतं चरेत्ऽ (बृ। १।५।२३) इति चेक्त्वा ऽतेनो एतस्यै देवतायै सायुज्यं सलोकतां जयति (बृ। १।५।२३) इति वायुप्राप्तिं फलं ब्रुवन्वायुव्रतमनिवर्तितं दर्शयति  ।  
द्वतेत्यत्र वायुः स्यादपरिच्चिन्नात्मकत्वस्य प्रेप्सितत्वात्  ।  
पुरस्तात्प्रयोगाच्च ऽसैषानस्तमिता देवता यद्वायुःऽ (बृ। १।५।२२) इति  ।  
तथा ऽतौ वा एतौ द्वौ संवर्गौ वायुरेव देवेषु प्राणः प्राणेषुऽ (छा। ४।३।४) इति भेदेन व्यपदिशति ऽते वा एते पञ्चान्ये पञ्चान्ये दश सन्तस्तत्कृतम्ऽ (छा। ४।३।८) इति च भेदेनैवोपसंहरति  ।  
तस्मात्पृथगेवोपगमनम्  ।  
प्रदानवत्  ।  
यथेन्द्राय राज्ञे पुरोडाशमेकादशकपालमिन्द्रायाधिराजायेन्द्राय स्वराज्ञ इत्यस्यां त्रिपुरोडाशिन्यामिष्टौ सर्वेषामभिगमयन्नवद्यत्यछम्बट्कारमिति  ।  
अतो वचनादिन्द्राभेदाच्च सहप्रदानाशङ्कायां राजादिगुणभेदाद्याज्यानुवाक्यव्यत्यासविधानाच्च यथान्यसमेव देवतापृथक्त्वात्प्रदानपृथक्त्वं भवति  ।  
एवं तत्त्वाभेदे ऽप्याध्येयांशपृथक्त्वादाध्यानपृथक्त्वमित्यर्थः  ।  
तदुक्तं सङ्कर्षे ऽनाना वा देवता पृथग्ज्ञानात्ऽ इति  ।  
तत्र तु द्रव्यदेवताभेदाद्यागभेदो विद्यते नैवमिह विद्याभेदो ऽस्ति  ।  
उपक्रमोपसंहाराभ्यामध्यात्माधिदैवोपदेशेष्वेकविद्याविधानप्रतीतेः  ।  
विद्यैकस्थे ऽपि त्वध्यात्माधिदैवभेदात्प्रवृत्तिभेदो भवति अग्निहोत्र इव सायम्प्रातःकालभेदात्  ।  
इत्येतावदभिप्रेत्य प्रदानवदित्युक्तम्   ॥ ४३ ॥  
  
  
  
२९ लिङ्गभूयस्त्वाधिकरणम्   । सू। ४४-५२  
  
____________________________________________________________________________________________  
  
लिङ्गभूयस्त्वात्तद्धि बलीयस्तदपि  । ब्ब्स्_३,३।४४ ।  
  
वाजसनेयिनो ऽग्निरहस्ये - ऽनैव इदमग्रे सदासीत्ऽ इत्येतस्मिन्ब्राह्मणे मनो ऽधिकृत्याधीयते ऽतत्षट्त्रिंशत्सहस्राण्यपश्यदात्मनो ऽग्नीनर्कान्मनोमयामनश्चितःऽ इत्यादि  ।  
तथैव ऽवाक्चितः प्राणचितश्चक्षुश्चितः श्रोत्रचितः कर्मचितो ऽग्निचितःऽ इति पृथगगमनीनामनन्ति साम्पादिकान्  ।  
तेषु संशयः - किमेते मनश्चिदादयः क्रियानुप्रवेशिनस्तच्छेषभूता उत स्वतन्त्राः केवलविद्यात्मका इति  ।  
तत्र प्रकरणाक्रियानुप्रवेशे प्राप्ते स्वातन्त्र्यं तावत्प्रतिजानीते लिङ्गभयस्त्वादिति  ।  
भूयांसि हिलिङ्गान्यस्मिन्ब्राह्मणे केवलविद्यात्मकत्वमेषामुपोद्बलयन्ति दृश्यन्ते तद्यत्किञ्चेमानि भूतानि मनसा सङ्कल्पयन्ति तेषामेव सा कृतिः इति, ऽतान्हैतानेवंविदे सर्वदा सर्वाणि भूतानि चिन्वन्त्यपि स्वपतेऽ इति चैवञ्जातीयकानि  ।  
तद्धि लिङ्गं प्रकरणाद्बलीयः  ।  
तदप्युक्तं पूर्वस्मिन्काण्डे - ऽश्रुतिलिङ्गवाक्यप्रकरणस्थानसमाख्यानां समवायेपारदौर्बल्यमर्थविप्रकर्षात्ऽ (जै।सू। ३।३।१३) इति   ॥ ४४ ॥  
  
  
  
____________________________________________________________________________________________  
  
पूर्वविकल्पः प्रकरणात्स्यात् क्रियामानसवत्  । ब्ब्स्_३,३।४५ ।  
  
नैतदुक्तं स्वतन्त्रा एते ऽग्नयो ऽनन्यशेषभूता इति  ।  
पूर्वस्य क्रियामयस्याग्नेः प्रकरणात्तद्विषय एवायं विकल्पविशेषोपदेशः स्यान्न स्वतन्त्रः  ।  
  
ननु प्रकरणाल्लिङ्गं बलीयः  ।  
  
सत्यमेतत्  ।  
लिङ्गमपि त्वेवञ्जातीयकं न प्रकरणाद्बलीयो भवति  ।  
अन्यार्थदर्शनं ह्येतत्  ।  
साम्पादिकाग्निप्रशंसारूपत्वात्  ।  
अन्यार्थदर्शनं चासत्यामन्यस्यां प्राप्तौ गुणवादेनाप्युपपद्यमानं न प्रकरणं बाधितुमुत्सहते  ।  
तस्मातसाम्पादिका अप्येते ऽग्नयः प्रकरणात्क्रियानुप्रवेशिन एव स्युः  ।  
मानसवत्  ।  
यथा दशरात्रस्य दसणे ऽहन्यविवाक्ये पृथिव्या पात्रेण समुद्रस्य सोमस्य प्रजापतये देवतायै गुह्यमाणस्य ग्रहणासादनहवनाहरणोपह्वानभक्षणानि मानसान्येवाम्नायन्ते  ।  
स च मानसो ऽपि ग्रहकल्पः क्रियाप्रकरणात्क्रियाशेष एव भवत्येवमयमप्यग्निकल्प इत्यर्थः   ॥ ४५ ॥  
  
  
  
  
ड़्न्: अविवाक्यमिति दशमस्याह्नो नामधेयम्   ।  
  
____________________________________________________________________________________________  
  
अतिदेशाच् च  । ब्ब्स्_३,३।४६ ।  
  
अतिदेशश्चैषामग्नीनाङ्क्रियानुप्रवेशमुपोद्बलयति - ऽषट्त्रिंशत्सहसस्राण्यग्नयोर्ऽकास्तेषामेकैक एव तावन्यावानसौ पूर्वःऽ इति  ।  
सति हि सामान्ये ऽतिदेशः प्रवर्तते  ।  
ततश्च पूर्वेणेष्टकाचितेन क्रियानुप्रवेशिनाग्निना सम्पादिकानग्नीनतिदिशन्क्रियानुप्रवेशमेवैषां द्योतयति   ॥ ४६ ॥  
  
  
  
____________________________________________________________________________________________  
  
विद्यैव तु निर्धारणात्  । ब्ब्स्_३,३।४७ ।  
  
तुशब्दः पक्षं व्यावर्तयति  ।  
विद्यात्मका एवैते स्वतन्त्रा मनश्चिदादयो ऽग्नयः स्युर्न क्रियाशेषभूताः  ।  
तथाहि निर्धारयति - ऽते हैते विद्याचित एवऽ इति  ।  
विद्यया हैवैत एवंविदश्चिता भवन्ति इति च   ॥ ४७ ॥  
  
  
____________________________________________________________________________________________  
दर्शनाच् च  । ब्ब्स्_३,३।४८ ।  
  
दृश्यते चैषां स्वातन्त्र्ये लिङ्गम्  ।  
तत्पुरस्ताद्दर्शितम् लिङ्गभूयस्त्वात् (ब्र। सू। ३।३।४४) इत्यत्र  ॥ ४८ ॥  
  
  
  
ननु लिङ्गमप्यसत्याम्मन्यस्यां प्राप्तावसाधकं कस्यचिदर्थस्येत्यपास्य तत्प्रकरणसामर्थ्यात्क्रियाशेषत्वमध्यवसितमित्यत उत्तरं पठति -  
  
____________________________________________________________________________________________  
  
श्रुत्यादिबलीयस्त्वाच् च न बाधः  । ब्ब्स्_३,३।४९ ।  
  
नैवं प्रकरणसामर्थ्यात्क्रियाशेषत्वमध्यवसाय स्वातन्त्रयपक्षो बाधितव्यः  ।  
श्रुत्यादेर्बलीयस्त्वात्  ।  
बलीयांसि हि प्रकरणाच्छ्रुतिलिङ्गवाक्यानीति स्थितं श्रुतिलिङ्गसूत्रे  ।  
तानि चेह स्वातन्त्र्यपक्षं साधयन्ति दृश्यन्ते  ।  
कथम्  ।  
श्रुतिस्तावत् ऽते हैते विद्याचित एवऽ इति  ।  
तथा लिङ्म् ऽसर्वदा सर्वाणि भूतानि चिन्वन्त्यपि स्वपतेऽ इति  ।  
तथा वाक्यमपि ऽविद्यया हैवैत एवंविदाश्रिताभवन्तिऽ इति  ।  
ऽविद्याचित एवऽ इति हि सावधारणेयं श्रुतिः क्रियानुप्रवेशे ऽमीषामभ्युपगम्यमाने पीडिता स्यात्  ।  
  
नन्वबाह्यसाधनत्वाभिप्रायमिदवधारणं भविष्यति  ।  
  
नेत्युच्यते  ।  
तदभिप्रायतायां हिविद्योचित इतीयता स्वरूपसमकीर्तनेनैव कृतत्वादनर्थकमवधारणं भवेत्  ।  
स्वरूपमेव ह्येषामबाह्यसाधनमिति  ।  
अबाह्यसाधनत्वे ऽपि तु मानसग्रहवत्क्रियानुप्रवेशशङ्कायां तन्निवृत्तिफलमवधारणर्थवद्भविष्यति  ।  
तथा ऽस्वपते जाग्रते चैवंविदे सर्वदा सर्वाणि भूतान्येतान्येतानग्निंश्चिन्वन्तिऽ इति सातत्यदर्शनमेषां स्वातन्त्र्ये ऽवकल्पते  ।  
यथा साम्पादिके वाक्यप्राणमये ऽग्निहोत्रे ऽप्राणं तदा वाचि जुहोति - वाचं तदा प्राणे जुहोतिऽ (कौ। २।५) इति चोक्त्वोच्यते - ऽएते अनन्ते आहुती जाग्रच्च स्वपंश्च सततं - जुहोतिऽ (कौषी। २।५) इति  ।  
तद्वत्  ।  
क्रियानुप्रवेशे तु क्रियाप्रयोगस्याल्पकालत्वेन न सातत्येषां प्रयोगः कल्पेत  ।  
नचेदमर्थवादमात्रमिति न्याय्यम्  ।  
यत्र हि विस्पष्टो विधायको लिङ्गादिरुपलभ्यते युक्तं तत्र सङ्कीर्तनमात्रस्यार्थवादत्वम्  ।  
इह हि विस्पष्टोविध्यन्तरानुपलब्धेः सङ्कीर्तनादेवैषां विज्ञानविधानं कल्पनीयम्  ।  
तच्च यथासङ्कीर्तनमेव कल्पयितुं शक्यत इति सातत्यदर्शनात्तथाभूतमेव कल्प्यते  ।  
ततश्च सामर्थ्यादेषां स्वातन्त्र्यसिद्धिः  ।  
एतेन तद्यत्किञ्चेमानि भूतानि मनसा सङ्कल्पयन्ति तेषामेव सा कृतिः इत्यादि व्याख्यातम्  ।  
तथा वाक्यमपि एवंविदे इति पुरुषविशेषसम्बन्धमेवैषामाचक्षणं न क्रतुसम्बन्धं मृष्यते  ।  
तस्मात्स्वातन्त्र्यपक्ष एव ज्यायानिति   ॥ ४९ ॥  
  
  
  
____________________________________________________________________________________________  
  
अनुबन्धादिभ्यः प्रज्ञान्तरपृथक्त्ववद्दृष्टश् च तदुक्तम्  । ब्ब्स्_३,३।५० ।  
  
इतश्च प्रकरणमुपमृद्य स्वातन्त्र्यं मनश्चिदादीनां प्रतिपत्तव्यम्  ।  
यत्क्रियावयवान्मन-आदिव्यापारेष्वनुबध्नाति ऽते मनसैवाधीयन्त मनसाचीयन्त मनसैव ग्रहा अगृह्यन्त मनसास्तुवन्मनसाशंसन्यत्किञ्च यज्ञे कर्म क्रियते यत्किञ्च यज्ञियं कर्म मनसैव तेषु तन्मनोमयेषु मनश्चित्सु मनोमयमेव क्रियतेऽ इत्यादिना  ।  
सम्पत्फलो ह्ययमनुबन्धः  ।  
नच प्रत्यक्षाः क्रियावयवाः सन्तः सम्पदा लिप्सितव्याः  ।  
नचात्रोद्गीथाद्युपासनवत्क्रियाङ्गसम्बन्धात्तदनुप्रवेशित्वमाशङ्कितव्यं श्रुतिवैरूप्यात्  ।  
नह्यत्र क्रियाङ्गं किञ्चिदादाय तस्मिन्नदो नामाध्यवसितव्यमिति वदति  ।  
षट्त्रिंशत्सहस्राणि तु मनोवृत्तिभेदानादाय तेष्वग्नित्वं ग्रहादींश्च कल्पयति पुरुषयादिवत्  ।  
सङ्ख्या चेयं पुरुषायुषस्याहःसु दृष्टा सती तत्सम्बन्धिनीषु मनोवृत्तिष्वारोप्यत इति द्रष्टव्यम्  ।  
एवमनुबन्धात्स्वातन्त्र्यं मनश्चिदादीनाम्  ।  
आदिशब्दादतिदेशाद्यपि यथासम्भवं योजयितव्यम्  ।  
तथाहि - ऽतेषामेकैक एव तावान्यानानसौ पूर्वःऽ इति क्रियामयस्याग्नेर्माहात्म्यं ज्ञानमयानामेकैकस्यातिदिशन्किरियायामनादरं दर्शयति  ।  
नच सत्येव क्रियासम्बन्धे विकल्पः पूर्वेणोत्तरेषामिति शक्यं  वक्तुम्  ।  
नहि येन व्यापारेणाहनीयधारणादिना पूर्वः क्रियायामुपकरोति तेनोत्तर उपकर्तुं शक्नुवन्ति  ।  
यत्तु पूर्वपक्षे ऽप्यतिदेश उपोद्बलक इत्युक्तं सति हि सामान्ये ऽतिदेशः प्रवर्तत इति तदस्मात्पक्षे ऽग्नित्वसामान्येनातिदेशसम्भवात्प्रत्युक्तम्  ।  
अस्ति हि साम्पादिकानामप्यग्नीनामग्नित्वमिति  ।  
श्रुत्यादीनि च कारणानि दर्शितानि  ।  
एवमनुबन्धादिभ्यः कारणेभ्यः स्वतान्त्र्यं मनश्चिदादीनाम  ।  
प्रज्ञान्तरपृथक्त्ववत्  ।  
यथा प्रज्ञान्तराणि शाण्डिल्यविद्याप्रभृतीनि स्वेन स्वेनानुबध्यमानानि पृथगेव कर्मभ्यः प्रज्ञान्तरेभ्यश्च स्वतन्त्राणि भवन्त्येवमिति  ।  
दृष्टश्चावेष्टे राजसूयप्रकरणपठितायाः प्रकरणादुत्कर्षो वर्णत्रयानुबन्धाद्राजयज्ञत्वाच्च राजसूयस्य  ।  
तदुक्तं प्रथमे काण्डे - ऽक्रत्वर्थायामिति चेन्न वर्णत्रयसंयोगात्ऽ (जै।सू। ११।४।७) इति  ॥ ५० ॥  
  
  
  
  
ड़्न्: अवेष्टिरेतन्नाम्नी इष्टिः   ।  
  
____________________________________________________________________________________________  
  
न सामान्यादप्युपलब्धेर्मृत्युवन्न हि लोकापत्तिः  । ब्ब्स्_३,३।५१ ।  
  
यदुक्तं मानसावदिति तत्प्रत्युच्यते  ।  
न मानसग्रहसामान्यादपि मनश्चिदादीनां क्रियाशेषत्वं कल्प्यम्  ।  
पूर्वोक्तेभ्यः श्रुत्यादिहेतुभ्यः केवलपुरुषार्थत्वोपलब्धेः  ।  
नहि किञ्चित्कस्यचित्केनचित्सामान्यं न सम्भवति  ।  
नच तावता यथात्वं वैषम्यं निवर्तते  ।  
मृत्युवत्  ।  
यथा ऽस वा एष एव मृत्युर्य एष एतस्मिन्मण्डले पुरुषःऽ इति ऽअग्निर्वै मृत्युःऽ (बृ। ३।२।१०) इति चाग्न्यादित्यपुरुषयोः समाने ऽपि मृत्युशब्दप्रयोगे नात्यन्तसाम्यापत्तिः  ।  
यथा च ऽअसौ वाव लोको गौतमाग्निस्तस्यादित्य एव समित्ऽ (छा। ५।४।१) इत्यत्र न समिदादिसामान्याल्लोकस्याग्निभावापत्तिस्तद्वत्   ॥ ५१ ॥  
  
  
  
____________________________________________________________________________________________  
  
परेण च शब्दस्य ताद्विध्यं भूयस्त्वात् त्व् अनुबन्धः  । ब्ब्स्_३,३।५२ ।  
  
परस्तादपि ऽअयं वाव लोक एषो ऽग्निश्चित्तःऽ इत्यस्मिन्ननन्तरे ब्राह्मणे तावद्वध्यं केवलविद्याविधित्वं शब्दस्य प्रयोजनं लक्ष्यते न शुद्धकर्माङ्गविधित्वम्  ।  
तत्र हि -ऽ विद्यया तदारोहन्ति यत्र कामाः परागताः  ।  
न तत्र दक्षीणा यन्ति नाविद्वांसस्तपस्विनःऽ इत्यनेन श्लोकेन केवलं कर्मनिन्दन्विध्यां च प्रशंसन्निदं गमयति  ।  
तथा पुरस्तादपि यदेतन्मण्डलं तपति इत्यस्मिन्ब्राह्मणे विद्याप्रधानत्वमेव लक्ष्यते सो ऽमृतो भवति मृत्युर्ह्यस्यात्मा भवति इति विद्याफलेनैवोपसंहारान्न कर्मप्रधानता तत्सामान्यादिहापि तथात्वम्  ।  
भूयांसस्त्वग्न्यवयवाः सम्पादयितव्या विद्यायामित्येतस्मात्कारणादग्निनानुबध्यते विद्या न कर्माङ्गत्वात्  ।  
तस्मान्मनश्चिदादीनां केवलविद्यात्मकत्वसिद्धिः   ॥ ५२ ॥  
  
  
  
३० ऐकात्म्याधिकरणम्   । सू। ५३-५४  
  
____________________________________________________________________________________________  
  
एक आत्मनः शरीरे भावात्  । ब्ब्स्_३,३।५३ ।  
  
इह देहव्यतिरिक्तस्यात्मनः सद्भावः समर्थ्यते बन्धमोक्षाधिकारसिदमधयो  ।  
नह्यसति देहव्यतिरिक्तात्मनि परलोकाश्चोदना उपपजद्येरन्कस्य वा ब्रह्मात्मत्वमुपदिश्येत  ।  
  
ननु शास्त्रप्रमुख एव प्रथमे पादे शास्त्रफलोपभोग्यस्य देहाव्यतिरिक्तस्यात्मनो ऽस्तित्वमुक्तम्  ।  
  
सत्यमुक्तं भाष्यकृचा नतु तत्रात्मास्तित्वे सूत्रमस्ति  ।  
इह तु स्वयमेव सूत्रकृता तदस्तित्वमाक्षेपपुरःसरं प्रतिष्ठापितम्  ।  
इत एव चाकृष्याचार्येण शबरस्वामिना प्रमाणलक्षणे वर्णितम्  ।  
अत एव च भगवतोपवर्षेण प्रथमे तन्त्र आत्मास्तित्वाभिधानप्रसक्तौ शारीरके वक्ष्यमाः इत्युद्धारः कृतः  ।  
इह चेदं चोदनालक्षणेषूपासनेषु विचार्यमाणेष्वात्मास्तित्वं विचार्यते कृत्स्नशास्त्रशेषत्वप्रदर्शनाय  ।  
अपिच पूर्वस्मिन्नधिकरणे प्रकरणोत्कर्षाभ्युपगमेन मनश्चिदादीनां पुरुषार्थत्वं वर्णितं को ऽसौ पुरुषो यदर्था एते मनश्चिदादय इत्यस्यां प्रसक्ताविदं देहव्यतिरिक्तस्यात्मनो ऽस्तित्वमुच्यते  ।  
तदस्तित्वाक्षेपार्थं चेदमादिमं सूत्रम्  ।  
आक्षेपपूर्विका हि परिहारोक्तिर्विवक्षितेर्ऽथे स्थूणानिखननन्यायेन दृढां बुद्धिमुत्पादयति  ।  
अत्रैके देहमात्रात्मदर्शिनो लोकायतिका देहव्यतिरिक्तस्यात्मनो ऽभावं मन्यमानाः समस्तव्यस्तेषु बाह्येषु पृथिव्यादिष्वदृष्टमपि चैतन्यं शरीराकारपरिणतेषु भूतेषु स्यादिति सम्भावयन्तस्तेभ्यश्चैतन्यं मदशक्तिवद्विज्ञानं चैतन्यविशिष्टः कायः पुरुष इति चाहुः  ।  
न स्वर्गगमनायापवर्गगमनाय वा समर्थो देहव्यतिरिक्त आत्मास्ति  ।  
हेतुं चाचक्षतशरीरे भावादिति  ।  
यद्धि यस्मिन्सति भवत्यसति च न भवति तत्तद्धर्मत्वेनाध्यवसीते यथाग्निधर्मावौष्ण्यप्रकाशौ  ।  
प्राणचेष्टाचैतन्यस्मृत्याश्चात्मधर्मत्वेनाभिमता आत्मवादिनां ते ऽप्यन्तरेव देह उपलभ्यमाना बहिश्चानुपलभ्यमाना असिद्धे देहव्यतिरिक्ते धर्मिणि देहधर्मा एव भवितुमर्हन्ति  ।  
तस्मादव्यतिरिक्तो देहादात्मन इति  ॥ ५३ ॥  
  
  
  
  
ड़्न्: उद्धारः उपरमः   ।  
  
____________________________________________________________________________________________  
  
  
एवं प्राप्ते ब्रूमः -  
  
  
व्यतिरेकस्तद्भावभावित्वान्न तूपलब्धिवत्  । ब्ब्स्_३,३।५४ ।  
  
नत्वेदमस्ति यदुक्तमव्यतिरेको देहादात्मन इति  ।  
व्यतिरेक एवास्य देहाद्भवितुमर्हति तद्भावाभ्वित्वात्  ।  
यदि देहभावे भावाद्देहधर्मत्वमात्मधर्माणां मन्येत ततो देहभावे ऽप्यभावादतद्धर्मत्वमेवैषां किं न मन्येत  ।  
देहधर्मवैलक्षण्यात्  ।  
येहि देहधर्मा रूपादयस्ते यावद्देहं भवति  ।  
प्राणचेष्टादयस्तु सत्यपि देहे मृतावस्थायां न बवन्ति  ।  
देहधर्माश्च रूपादयः परैरप्युपलभ्यन्ते नत्वात्मधर्माश्चैतन्यस्मृत्यादयः  ।  
अपिच सति हि तावद्देहे जीवदवस्थायामेषां भावः शक्यते निश्चेतुं नत्वसत्यभावः  ।  
पतिते ऽपि कदाचिदस्मिन्देहे देहान्तरसञ्चारेणात्मधर्मा अनुवर्तेरन्  ।  
संशयमात्रेणापि परपक्षः प्रतिषिध्यते  ।  
किमात्मकं च पुनरिदं चैतन्यं मन्यते यस्य भूतेभ्य उत्पत्तिमिच्छतीति परः पर्यनुयोक्तव्यः  ।  
नहि भूतचतुष्टयव्यतिरेकेण लोकायतिकः किञ्चित्तत्त्वं प्रत्येति  ।  
यदनुभवनं भूतभौतिकानां तच्चैतन्यमिति चेत्  ।  
तर्हि विषयत्वात्तेषां न तद्धर्मत्वमश्नुवीत स्वात्मनि क्रियाविरोधात्  ।  
नह्यग्निरुष्णः सन्स्वात्मानं दहति  ।  
नहि नटः शिक्षितः सन्स्वस्कन्धमधिरोक्ष्यति  ।  
नहि भूतभौतिकधर्मेण सता चैतन्येन भूतभौतिकानि विषयीक्रियेरन्  ।  
नहि रूपादिभिः स्वरूपं पररूपं वाविषयीक्रियते  ।  
विषयीक्रियन्ते तु बाह्याध्यात्मिकानि भूतभौतिकानि चैतन्येन  ।  
अतश्च यथैवास्या भूतभौतिकविषयाया उपलब्धेर्भावो ऽभ्युपगन्तव्यः  ।  
उपलब्धिस्वरूप एव च न आत्मेत्यात्मनो देहव्यतिरिक्तत्वम्  ।  
नित्यत्वं चोपलब्धेरैकरूप्यात्  ।  
अहमिदमद्राक्षमिति चावस्थान्तरयोगे ऽप्युपलब्धृत्वेन प्रत्यभिज्ञानात्  ।  
स्मृत्याद्युपपत्तेश्च  ।  
यत्तूक्तं शरीरे भावाच्छरीरधर्म उपलब्दैरिति तद्वर्णितेन प्रकारेण प्रत्युक्तम्  ।  
अपिच सत्सुप्रदीपादिषूपकरणेषूपलब्धिर्भवत्यसत्सु न भवति  ।  
नचैतावता प्रदीपादिधर्म एवोपलब्धिर्भवति  ।  
एवं सति देह उपलब्धिर्भवत्यसति च न भवतीति न देहधर्मौ भवितुमर्हति  ।  
उपकरणत्वमात्रेणापि प्रदीपादिवद्देहोपयोगोपपत्तेः  ।  
नचात्यन्तं देहस्योपलब्धावुपयोगो ऽपि दृश्यते निश्चेष्टे ऽप्यस्मिन्देहे स्वप्ने नानाविधोपलब्धिदर्शनात्  ।  
तस्मादनवद्यं देहव्यतिरिक्तस्यात्मनो ऽस्तित्वम्  ॥ ५४ ॥  
  
  
  
३१ अङ्गावबद्धाधिकरणम्   । सू। ५५-५६  
  
____________________________________________________________________________________________  
  
अङ्गावबद्धास्तु न शाखासु हि प्रतिवेदम्  । ब्ब्स्_३,३।५५ ।  
  
समाप्ता प्रासङ्गिकी कथा, सम्प्रति तु प्रकृतामेवानुवर्तामहे - ऽओन्त्येतदक्षरमुद्गीथमुपासीतऽ (छा।  
  
१।१।१) ऽलोकेषु पञ्चविधं सामोपासीतऽ (छा। २।१।१), ऽउक्थमुक्थमिति वै प्रजा वदन्ति तदिदमेवोक्थम्ऽ, ऽइयमेव पृथिवीऽ, ऽअयं वाव लोक एषो ऽग्निश्चितःऽ इत्येवमाद्या य उद्गीथादिकर्माङ्गावबद्धाः प्रत्ययाः प्रतिवेदं शाखाभेदेषु विहितास्ते तत्तच्छाखागतेष्वेवोद्गीथादिषु भवेयुरथवा सर्वशाखागतेष्विति विशयः  ।  
प्रतिशाखं न स्वरादिबेदादुद्गीथादिषु विधीयेरन्निति  ।  
कुतः - सन्निधानात्  ।  
ऽउद्गीथमुपासीतऽ (छा। १।१।१) इति हि सामान्यविहितानां विश्षाकाङ्क्षायां सन्निकृष्टेनैव स्वशाखागतेन विशेषणाकाङ्क्षादिनिवृत्तेः  ।  
तदतिलङ्घनेन शाखान्तरविहितविशेषोपादाने कारणं नास्ति  ।  
तस्मात्प्रतिशाखं व्यवस्थेति  ।  
एवं प्राप्ते ब्रवीत्यङ्गावबद्धास्त्विति  ।  
तुशब्दः पक्षं व्यवर्तयति  ।  
नैते प्रतिवेदं स्वशाखास्वेव व्यवतिष्ठेरन्  ।  
अपितु सर्वशाखास्वनुवर्तेरन्  ।  
कुतः - उद्गीथादिश्रुत्यविशेषात्  ।  
स्वशाखाव्यवस्थायां ह्युद्गीथमुपासीतेति साम्न्यश्रुतिरविशेषप्रवृत्ता सती सन्निधानवशेन विशेषे व्यवस्थाप्यमाना पीडिता स्यात्  ।  
नचैतन्न्याय्यम्  ।  
सन्निधानात्तु श्रुतिर्बलीयसी  ।  
नच सामान्याश्रयः प्रत्ययो नोपपद्यते  ।  
तस्मात्स्वरादिभेदे सत्यप्युद्गीथत्वाद्यविशेषात्सर्वशाखागतेष्वेवोद्गीथादिष्वेवञ्जातीयकाः प्रत्ययाः स्युः   ॥ ५५ ॥  
  
  
  
____________________________________________________________________________________________  
  
मन्त्रादिवद्वाविरोधः  । ब्ब्स्_३,३।५६ ।  
  
अथवा नैवात्र विरोधः शङ्कितव्यः  ।  
कथमन्यशाखागतेषूद्गीथादिष्वन्यशाखाविहिता प्रत्यया भवेयुरिति  ।  
मन्त्रादिवविरोधोपपत्तेः  ।  
तथाहि मन्त्राणां कर्मणां गुणानां च शाखान्तरोत्पन्नानामपि शाखान्तर उपसङ्ग्रहो दृश्यते  ।  
येषामपि हि शाखिनां कुटरुरसीत्यश्मादानमन्त्रो नाम्नातस्तेषामप्यसौ विनियोगो दृश्यते कुक्कुटरसीत्यश्मादानमन्त्रो नाम्नातस्तेषामप्यसौ विनियोगो दृश्यते कुक्कुटो ऽसीत्यश्मादानमादत्ते कुदरुरसीति वेति  ।  
येषामपि समिदादयः प्रयाजडा नाम्नातस्तेषामपि तेषु गुणविधिराम्नायते - ऋतवो वै प्रयाजाः समानत्र होतव्याः इति  ।  
तथा येषामपि अजो ऽग्नीषोमीयः इति जातिविशेषोपदेशो नास्ति तेषामपि तद्विषयो मन्त्रवर्ण उपलभ्यते - छागस्य वपाया मेदसो ऽनुर्ब्रूहि इति  ।  
तथा वेदान्तरोत्पन्नानामपि ऽअग्नेर्वेर्हेत्रं वेरध्वरम्ऽ इत्येवमादिमन्त्राणां वेदान्तरे परिग्रहो दृष्टः  ।  
तथाबह्वृचपठितस्य सूक्तस्य यो जात एव प्रथमो मनस्वान् (ऋ।सं २।६।७) इत्यस्य अध्वर्यवे सजनीयं शस्यम् इत्यत्र परिग्रहो दृष्टः  ।  
तस्माद्यथाश्रयाणां कर्माङ्गानां सर्वत्रानुवृत्तिरेवमाश्रितानामपि प्रत्ययानामित्यविरोधः   ॥ ५६ ॥  
  
  
  
३२ भूमज्यायस्त्वाधिकरणम्   । सू। ५७  
  
____________________________________________________________________________________________  
  
भूम्नः क्रतुवज्ज्यायस्त्वं तथा हि दर्शयति  । ब्ब्स्_३,३।५७ ।  
  
ऽप्राचीनशाल औपमन्यवःऽ (छा। ५।११।१) इत्यस्यामाख्यायिकायां व्यस्तस्य समस्तस्य च वैश्वानरस्योपासनं श्रूयते  ।  
व्यस्तोपासनं तावत् ऽऔपमन्यव कं त्वमात्मानमुपाःस इति देवमेव भगवो राजन्निति होवाचैष वै सुतेजा आत्मा वैश्वानरो यं त्वमात्मानमुपाःसेऽ (छा। ५।१२।१) इत्यादि  ।  
तथा समस्तोपासनमपि ऽतस्य ह वा एतस्यात्मनो वैश्वानरस्यमूर्धैव सुतेजाश्चक्षुर्विश्वरूप प्राणः पृथग्वर्त्मात्मा सन्देहो बहुलो बस्तिरेव रयिः पृथिव्येव पादौऽ (छा। ५।१८।२) इत्यादि  ।  
तत्र संशयः - किमिहोभयथाप्युपासनं स्याद्व्यस्तस्य समस्तस्य चोत स्मस्तस्यैवेति  ।  
किं तावत्प्राप्तम्  ।  
प्रत्यवयवं सुतेजःप्रभृतिषूपाःस इति क्रियापदश्रवणात् ऽतस्मात्तव सुतं प्रसुतमासुतं कुले दृश्यतेऽ (छा। ५।१२।१) इत्यादिफलभेदश्रवणाच्च व्यस्तान्यप्युपासनानि स्युरिति प्राप्तम्  ।  
ततो ऽबिधीयते - भून्नः पदार्थोपचयात्मकस्य समस्तस्य वैश्वानरोपासनस्य ज्यायस्त्वं प्राधान्यमस्मिन्वाक्ये विवक्षितं भवितुमर्हति न प्रत्येकमवयवोपासनानामपि  ।  
क्रतुवत्  ।  
यथा क्रतुषु दर्शपूर्णमासाप्रभृतिषु सामस्त्येन साङ्गप्रधानप्रयोग एवैकोविवक्ष्यते न व्यस्तानामपि प्रयोगः प्रयाजादीनाम्  ।  
नाप्येकदेशाङ्गयुक्तस्य प्रधानस्य तद्वत्  ।  
कुत एतद्भूमैव ज्यायानिति  ।  
तथाहि श्रुतिर्भूम्नो ज्यायस्त्वं दर्शयति एकवाक्यतावगमात्  ।  
एकं हीदं वाक्यं वैश्वानरविद्याविषयं पौर्वापर्यालोचनात्प्रतीयते  ।  
तथाहि - प्राचीनशालप्रभृतय उद्दालकावसानाः षडृषयो वैश्वानरविद्यायां परिनिष्ठमप्रतिपद्यमाना अश्वपतिं कैकेयं राजानमभ्याजग्मुरित्युपक्रम्यैकैकस्यर्षेरुपास्यं द्युप्रभृतीनामेकैकं श्रावयित्वा ऽमूर्धा त्वेष आत्मन इति होवाचऽ (छा। ५।१२।२) इत्यादिना मूर्धादिभावं तेषां विदधाति  ।  
ऽमूर्धा तेव्यपतिष्यद्यन्मां नागमिष्यःऽ (छा। ५।१२।२) इत्यादिना च व्यस्तोपासनमपवदति  ।  
पुनश्च व्यस्तोपासनं व्यावर्त्य समस्तोपासनमेवानुवर्त्य ऽस सर्वेषु लोकेषु सर्वेषु भूतेषु सर्वेष्वात्मस्वन्नमत्तिऽ (छा। ५।१८।१) इति भूमाश्रयमेव फलं दर्शयति  ।  
यत्तु प्रत्येकं सुतेजःप्रभृतिषु फलभेदश्रवणं तदेवं सत्यङ्गफलानि प्रधान एवाभ्युपगतानीति द्रष्टव्यम्  ।  
तथोपाःस इत्यपि प्रत्यवयवमाख्यातश्रवणं पराभिप्रायानुवादार्थं न व्यस्तोपासनविधानार्थम्  ।  
तस्मात्समस्तोपासनपक्ष एव श्रेयानीति  ।  
केचित्त्वत्र समस्तोपासनपक्षं ज्यायांसं प्रतिष्ठाप्य ज्यायस्त्ववचनादेव किल व्यस्तोपासनपक्षमपि सूत्रकारो ऽनुमन्यत इति कथयन्ति तदयुक्तम्  ।  
एकवाक्यतावगतौ सत्यां वाक्यभेदकल्पनस्यान्याय्यत्वात्  ।  
ऽमूर्धा ते व्यपतिष्यत्ऽ (छा। ५।१२।२) इति चैवमादिनिन्दावचनविरोधात्  ।  
स्पष्टो चोपासंहारस्थे समस्तोपासनावगमे तदभावस्य पूर्वपक्षे वक्तुमशक्यत्वात्  ।  
सौत्रस्य च ज्यायस्त्ववचनस्य प्रमाणवत्त्वाभिप्रायेणाप्युपपद्यमानत्वात्   ॥ ५७ ॥  
  
  
  
३३ शब्दादिभेदाधिकरणम्   । सू। ५८  
  
____________________________________________________________________________________________  
  
नाना शब्दादिभेदात्  । ब्ब्स्_३,३।५८ ।  
  
पूर्वस्मिन्नधिकरणे सत्यमपि सुतेजःप्रभृतीनां फलभेदश्रुतौ समस्तोपासनं ज्याय इत्युक्तम्  ।  
अतः प्राप्ता बुद्धिरन्यान्यपि भिन्नश्रुतीन्युपासनानि समस्योपाशिष्यन्त इति  ।  
अपिच नैव वेद्याभेदे विद्याभेदो विज्ञातुं शक्यते  ।  
  
वेद्यं हि रूपं विद्याया द्रव्यदैवतमिव यागस्य  ।  
वेद्यश्चैक एवेस्वरः श्रुतिनानत्वे ऽप्यवगम्यते ऽमनोमयः प्राणशरीरःऽ (छा। ३।१४।२) ऽकं ब्रह्म खं ब्रह्मऽ (छा। ४।१०।५) ऽसत्यकामः सत्यसङ्कल्पःऽ (छा। ८।१।५) इत्येवमादिषु  ।  
तथा एक एव प्राणः प्राणो वाव संवर्गःऽ (छा। ४।३।३) ऽप्राणो वाव ज्येष्ठश्च श्रेष्ठश्चऽ (छा। ५।१।१) ऽप्राणो ह पिता प्राणो माताऽ (छा। ७।१५।१) इत्येवमादिषु  ।  
  
वैद्यैकत्वाच्चविद्यैकत्वम्  ।  
श्रुतिनानात्वमप्यस्मिन्पक्षे गुणान्तरपरत्वान्नानार्थकम्  ।  
तस्मात्स्वपरशाखाविहितमेकद्यव्यपाश्रयं गुणजातम्मुपसंहर्तव्यं विद्याकार्त्स्न्यायेति  ।  
एवं प्राप्ते प्रतिपद्यते नानेति  ।  
वेद्याभेदे ऽप्येवञ्जातीयकाविद्या भिन्ना भवितुमर्हति  ।  
कुतः शब्दादिभेदात्  ।  
भवति हि शब्दभेदः ऽवेदऽ ऽउपासीतऽ ऽस क्रतुं कुर्वतिऽ (छा। ३।१४।१) इत्येवमादिः  ।  
शब्दभेदाश्च कर्मभेदहेतुः समधिगतः पुरस्ताच्छब्दान्तरे कर्मभेदः कृतानुबन्धत्वादिति  ।  
आदिग्रहणाद्गुणादयो ऽपि यथासम्भवं भेदहेतवो योजयितव्याः  ।  
  
ननु वेदेत्यादिषु शब्दभेद एवावगम्यते न यजतीत्यादिवदर्थभेदः सर्वेषामेवैषां मनोवृत्त्यर्थत्वाभेदात् अर्थान्तरासम्भवाच्च  ।  
तत्कथं शब्दभेदाद्विद्याभेद इति  ।  
  
नैष दोषः  ।  
मनोवृत्त्यर्थत्वाभेदे ऽप्यनुबन्धभेदाद्वेद्यबेदे सति विद्याभेदोपपत्तेः  ।  
एकस्यापीश्वरस्योपास्यस्य प्रतिप्रकरणं व्यावृत्ता गुणाः शिष्यन्ते  ।  
तथैकस्यापि प्राणस्य तत्र                            तत्रोपास्यस्यभेदे ऽप्यन्यादृग्गुणो ऽन्यत्रोपासितव्यो ऽन्यादृग्गुणश्चान्त्रेत्येवमनुबन्धभेदाद्वेद्यभेदे सति विद्याभेदो विज्ञायते  ।  
नचात्रैको विद्याविधिरितरे गुणविधय इति शक्यं वक्तुम्  ।  
विनियोगमनायां हेत्वभावात्  ।  
अनेकत्वाच्च प्रतिप्रकरणं गुणानां प्राप्तविद्यानुवादेन विधानानुपपत्तेः  ।  
नचास्मिन्पक्षे समानाः सन्तः सत्यकामादयो गुणा असकृच्छ्रावयितव्याः  ।  
प्रतिप्रकरणं चेदङ्कामेनेदमुपासितव्यमिदङ्कामेन चेदमिति नैराकाङ्क्ष्यावगमान्नैकवाक्यतापत्तिः  ।  
नचात्र वैश्वानरविद्यायामिव समस्तचोदनापरास्ति यद्बलेन प्रतिप्रकरणवर्तिन्यवयवोपासनानि भूत्वैकवाक्यतामियुः  ।  
विद्यैकत्वनिमित्ते च विद्यैकत्वे सर्वत्र निरङ् कुशे प्रतिज्ञायमाने समस्तगुणोपसंहारो ऽशक्यः प्रतिज्ञायेत  ।  
तस्मात्सुष्ठूच्यते नाना शब्दादिभेदादिति  ।  
स्थिते चेतस्मिन्नधिकरणे सर्ववेदान्तप्रत्ययमित्यादि द्रष्टव्यम्   ॥ ५८ ॥  
  
  
  
३४ विकल्पाधिकरमम्   । सू। ५९  
  
____________________________________________________________________________________________  
  
विकल्पो ऽविशिष्टफलत्वात्  । ब्ब्स्_३,३।५९ ।  
  
स्थिते विद्याभेदे विचार्यते किमासामिच्छया समुच्चयो विकल्पो वा स्यात्, अथवा विकल्प एव नियमेनेति  ।  
तत्र स्थितत्वात्तावद्विद्याभेदस्य न समुच्चयनियमे किञ्चित्कारणमस्ति  ।  
  
ननु भिन्नानामप्यग्निहोत्रदर्शपूर्णमासादीनां समुच्चयनियमो दृश्यते  ।  
  
नैष दोषः  ।  
नित्यताश्रुतिर्हि तत्र कारणं नैवं विद्यानां काचिन्नित्यताश्रुतिरस्ति  ।  
तस्मान्न समुच्चयनियमः  ।  
नापि विकल्पनियमः  ।  
विद्यान्तराधिकृतस्य विद्यान्तराप्रतिषेधात्  ।  
पारिशेष्याद्याथाकाम्यमापद्यते  ।  
  
नन्वविशिष्टफलत्वादासां विकल्पो न्याय्यः  ।  
तथाहि - मनोमयः प्राणशरीरः (छा। ३।१४।२) ऽकं ब्रह्म खं ब्रह्मऽ (छा।४।१०५) ऽसत्यकामः सत्यसङ्कल्पःऽ (छा। ८ १।५) इत्येवमाद्यास्तुल्यवदीश्वरप्राप्तिफला लक्ष्यन्ते  ।  
  
नैष दोषः  ।  
समानफलेष्वपि स्वर्गादिसाधनेषु कर्मसु यताकाम्यदर्शनात्  ।  
तस्माद्यथाकाम्यप्राप्तावुच्यते विकल्प एवासां भवितुमर्हति न समुच्चयः  ।  
कस्मात्  ।  
अविशिष्टफलत्वात्  ।  
अविशिष्टं ह्यासां फलमुपास्यविषयसाक्षात्करणम्  ।  
एकेन चोपासनेन साक्षात्कृ उपास्ये विषय ईश्वरादौ द्वितीयमनर्थकम्  ।  
अपि चासम्भवः  ।  
साक्षात्करणस्य समुच्चयपक्षे चित्तविक्षेपहेतुत्वात्  ।  
साक्षात्करणसाद्यं च विद्याफलं दर्शयन्ति श्रुतयः -  
  
ऽयस्य स्यादद्धा न विचिकित्सास्तिऽ (छा। ३।१४।४) इति ऽदेवो भूत्वा देवानप्येतिऽ (बृ। ४।१।२) इति चैवमाद्याः  ।  
तस्मादविशिष्टफलानां विद्यानामन्यतमामादाय तत्परः स्याद्यावदुपास्यविषयसाक्षात्करमेन तत्फलं प्राप्तमिति   ॥ ५९ ॥  
  
  
  
३५ काम्याधिकरणम्   । सू। ६०  
  
____________________________________________________________________________________________  
  
काम्यास्तु यथाकामं समुच्चीयेरन्न वा पूर्वहेत्वभावात्  । ब्ब्स्_३,३।६० ।  
  
अविशिष्टफलत्वादित्यस्य प्रत्युदाहरणम्  ।  
यासु पुनः काम्यासु विद्यासु ऽस य एतमेवं वायुं दिशां वत्सं वेद न पुत्ररोदं रोदितिऽ (छा। ३।१५।२) ऽस यो नाम ब्रह्मेत्युपास्ते यावन्नाम्नो गतं तत्रास्य यताकामचारो भवतिऽ (छा। ७।१।५) इति चैवमाद्यासु क्रियावददृष्टेनात्मनात्मीयं फलं साधयन्तीषु साक्षात्करणापेक्षा नास्ति  ।  
ता यताकामं समुच्चीयेरन्न वा समुच्चीयेरन्पूर्वहेत्वाभावात्  ।  
पूर्वस्याविशिष्टफलत्वादित्यस्य विकल्पहेतोरभावात्   ॥ ६० ॥  
  
  
  
३६ यथाश्रयभावादिकरणम्   । सू। ६१-६६  
  
____________________________________________________________________________________________  
  
अङ्गेषु यथाश्रयभावः  । ब्ब्स्_३,३।६१ ।  
  
कर्माङ्गेषूद्गीथादिषु य आश्रिताः प्रत्यया वेदत्रयविहिताः किं ते समुच्चीयेरन्किंवा यथाकामं स्युरिति संशये यथाश्रयभाव इत्याह  ।  
यतैवैषामाश्रयाः स्तोत्रादयः सम्भूय भवन्त्येवं प्रत्यया अपि आश्रयतन्त्रत्वात्प्रत्ययानाम्   ॥ ६१ ॥  
  
  
  
____________________________________________________________________________________________  
  
शिष्टेश् च  । ब्ब्स्_३,३।६२ ।  
  
यथा वाश्रयाः स्तोत्रादयस्त्रिषु शिष्यन्त एवमाश्रिता अपि प्रत्ययाः  ।  
नोपदेशकृतो ऽपि कश्चिद्विशेषो ऽङ्गानां तदाश्रयाणां च प्रत्ययानामित्यर्थः   ॥ ६२ ॥  
  
  
  
____________________________________________________________________________________________  
  
समाहारात्  । ब्ब्स्_३,३।६३ ।  
  
होतृषदनाद्धैवापि दुरुद्गीथमनुसमाहरति (छा। १।५।५) इति च प्रणवोद्गीथैकत्वाविज्ञानमाहात्म्यादुद्गातास्वकर्मणयुत्पन्नं क्षतं होत्रात्कर्मणः प्रतिसमादधातीति ब्रुवन्वेदान्तरोदितस्य प्रत्ययस्य वेदान्तरोदितपदार्थसम्बन्धसामान्यात्स्रववेदोदितप्रत्ययोपसंहारसूचयतीति लिङ्गदर्शनम्   ॥ ६३॥  
  
  
  
____________________________________________________________________________________________  
  
गुणसाधारण्यश्रुतेश् च  । ब्ब्स्_३,३।६४ ।  
  
विद्यायां च विद्याश्रयं सन्तमोङ्कारं वेत्रयसाधारणांश्रावयति- ऽतेनेयं त्रयी विद्या वर्तत ओमित्याश्रायत्योमिति शंसत्योमित्युद्गायतिऽ (छा। १।१।९) इति च  ।  
ततश्चाश्रयसादारण्यादाश्रितसाधारम्यमिति लिङ्गदर्शनमेव  ।  
अथवा गुणसाधारण्यश्रुतेश्चेति  ।  
यदीमे कर्मगुणा उद्गीथादयः सर्वे सर्वप्रयोगसाधारणा न स्युर्न स्यात्ततस्तदाश्रयाणां प्रत्ययानां सहभावः  ।  
ते तूद्गीथादयः सर्वाङ्गग्राहिणा प्रयोगवचनेन सर्वे सर्वप्रयोगसाधारणाः श्राव्यन्ते  ।  
तथश्चाश्रयसहभावात्प्रत्ययसहभाव इति   ॥ ६४ ॥  
  
  
  
____________________________________________________________________________________________  
  
न वा तत्सहभावाश्रुतेः  । ब्ब्स्_३,३।६५ ।  
  
न वेति पक्षव्यावर्तनम्  ।  
न यताश्रयभाव आश्रितानामुपासनानां भवितुमर्हति  ।  
कुतः - तत्सहभावाश्रुतेः  ।  
यथा हि त्रिवेदीविहितानामङ्गानां स्तोत्रादीनां सहभावः श्रूयते - ऽग्रहं  वा गृहीत्वा चमसं वोन्नीय स्तोत्रमुपाकरोति स्तोत्रमनुशंसति प्रस्तोतः साम गाय होतरेतद्यजऽ इत्यादिना  ।  
नैवमुपासनानां सहभावश्रुतिरस्ति  ।  
  
ननु प्रयोगवचन एषां सहभावं प्रापयेत्  ।  
  
नेति ब्रूमः - पुरुषार्थत्वादुपासनानाम्  ।  
प्रयोगवचनो हि ऋत्वर्तानामुद्गीथादीनां सहभावं प्रापयेत्  ।  
उद्गीथाद्युपासनानि ऋत्वर्थाश्रयाण्यपि गोदोहनादिवत्पुरुषार्थनीत्वोचाम ऽपृथग्घ्यप्रतिबन्धः फलम्ऽ (ब्र।सब। ३।३।४२) इत्यत्र  ।  
अयमेव चोपदेशाश्रयो विसेषो ऽङ्गानां तदालम्बनानां चोपासनानां यदेकेषां क्रत्वर्थत्वमेकेषां पुरुषार्थत्वमिति  ।  
परं च लिङ्गद्वयमकारणमुपासनसहभावस्य श्रुतिन्यायाबावात्  ।  
नच प्रतिप्रयोगमाश्रयकार्त्स्न्योपसंहारादाश्रितानामपि तथात्वं विज्ञातुं शक्यम्  ।  
अतत्प्रत्युक्तत्वादुपासनानाम्  ।  
आश्रयतन्त्राण्यपि ह्युपासनानि काममाश्रयाभावे मा भूवन्न त्वाश्रयसहभावेन सहभावनियममर्हन्ति तत्सहभावाश्रुतेरेव  ।  
तस्माद्यथाकाममेवोपासनान्यनुष्ठीयेरन्   ॥ ६५ ॥  
  
  
  
____________________________________________________________________________________________  
  
दर्शनाच् च  । ब्ब्स्_३,३।६६ ।  
  
दर्शयति च श्रुतिसहभावं प्रत्ययानम् - ऽएवंविद्ध वै ब्रह्मा यज्ञं यजमानं सर्वांश्चर्त्विजो ऽभिरक्षतिऽ  
  
(छा। ४।१७।१०) इति  ।  
सर्वप्रत्ययोपसंहारे हि सर्वे सर्वविदः इति न विज्ञानवता ब्रह्मणा परिपाल्यत्वमितरेषां सङ्कीर्त्येत  ।  
तस्माद्यथाकाममुपासनानां समुच्चयो विकल्पो वेति   ॥ ६६ ॥  
  
  
  
इति श्रीगोविन्दभगवत्पूज्यपादशिष्यश्रीमच्छङ्करभगवत्पूज्यपादकृतौ श्रीमच्छारीरकमीमांसाभाष्ये तृतीयाद्यायस्य तृतीयः पादः   ॥ ३ ॥  
  
  
  
____________________________________________________________________________________________ ____________________________________________________________________________________________  
  
  
तृतीयाध्याये चतुर्थः पादः  ।  
  
अत्र निर्गुणविद्याया अन्तरङ्गबहिरङ्गसाधनविचारः  
  
  
१ पुरुषार्थाधिकरणम्  । सू। १-१७  
  
पुरुषार्थो ऽतः शब्दाद् इति बादरायणः  । ब्ब्स्_३,४।१ ।  
  
अथेदानीमौपनिषदमात्मज्ञानं किमधिकारिद्वारेण कर्मण्येवानुप्रविशत्याहोस्वित्स्वतन्त्रमेव पुरुषार्थसाधनं भवतीति मीमांसमानः सिद्धान्तेनैव तादुपक्रमते पुरुषार्थो ऽत इति  ।  
अस्मद्वेदान्तविहितादात्मज्ञानात्स्वतनत्रात्पुरुषार्थः सिद्द्यतीति बादरायण आचार्यो मन्यते  ।  
कुत एतदवगम्यते शब्दादित्याह  ।  
तथाहि - ऽतरति शोकमात्मवित्ऽ (छा। ७।१।३) ऽस यो ह वै तत्परमं ब्रह्म वेद ब्रह्मैव भवतिऽ (मु। ३।२।९) ऽब्रह्मविदाप्नोति परम्ऽ (तै। २।१।१) ऽआचार्यवान्पुरुषो वेद तस्य तावदेव चिरं यावन्नविमोक्ष्ये ऽथ सम्पत्स्येऽ (छा  ।  
६।१४।२) इति  ।  
ऽय आत्मापहतपाप्माऽ  (छा। ८।७।१) इत्युपक्रम्य ऽसर्वांश्च लोकानाप्नोति सर्वांश्च कामान्यस्तमात्मानमनुविद्य विजानाति (छा। ८।७।१) इति  ।  
ऽआत्मा वा अरे द्रष्टव्यःऽ (बृ। ४।५।६) इत्युपक्रम्य ऽएतावदरे खल्वमृतत्वम्ऽ (बृ। ४।५।१५) इत्येवञ्जातीयका श्रुतिः केवलाया विद्यायाः पुरुषार्थहेतुत्वं श्रावयति   ॥ १ ॥  
  
  
  
अथात्र प्रत्यवतिष्ठते -  
  
____________________________________________________________________________________________  
  
शेषत्वात्पुरुषार्थवादो यथान्येष्व् इति जैमिनिः  । ब्ब्स्_३,४।२ ।  
  
कर्तृत्वमात्मनः कर्मशेषत्वात्तद्विज्ञानमपि व्रीहिप्रोक्षणादिवद्विषयद्वारेण कर्मसम्बन्ध्येवेत्यतस्तस्मिन्नवगतप्रयोजन आत्मज्ञाने या फलश्रुतिः सार्थवाद  इति जैमिनिराचार्यो मन्यते यथान्येषु द्रव्यसंस्कारकर्मसु ऽयस्य पर्णमयी जुहूर्भवति न स पापं श्लोकं शृणोति  ।  
यदङ् के चक्षुरेव भ्रातृव्यस्य वृङ् क्ते  ।  
यत्प्रयाजानुयाजा इज्यन्ते वर्म वा एतद्यज्ञस्य क्रियते कर्म यजमानस्य भ्रातृव्याभिभूत्यैऽ इत्येवञ्जातीयका फलश्रुतिरर्थवादः  ।  
तद्वत्  ।  
  
कथं पुनरस्यानरभ्याधीतस्यात्मज्ञानस्य प्रकरणादीनामन्यतमेनापि हेतुना विना क्रतुप्रवेश आशङ्क्यते  ।  
कर्तृद्वारेण वाक्यात्तद्विज्ञानस्य क्रतुसम्बन्ध इति चेत्  ।  
  
न  ।  
वाक्यात्तद्विनियोगानुपपत्तेः  ।  
अव्यभिचारिणा हि केनचिद्द्वारेणानारभ्याधीतानामपि वाक्यनिमित्तः क्रतुसम्बन्धो ऽवकल्पते  ।  
कर्ता तु व्यभिचारि द्वारं लोकिकवैदिककर्मसाधारण्यात्  ।  
तस्मान्न तद्द्वारेणात्मज्ञानस्य क्रतुसम्बन्धसिद्धिरिति  ।  
न  ।  
व्यतिरेकविज्ञानस्य वैदिकेभ्यः कर्मभ्यो ऽन्यत्रानुपयोगात्  ।  
नहि देहव्यतिरिक्तात्मज्ञानं लोकिकेषु कर्मसूपयुज्यते  ।  
सर्वथा दृष्टार्थप्रवृत्त्युपपत्तेः  ।  
वैदिकेषु तु देहपातोत्तरकालफलेषु देहव्यतिरिक्तात्मज्ञानमन्तरेण प्रवृत्तिर्नोपपद्यत इत्युपयुज्यते व्यतिरेकविज्ञानम्  ।  
  
नन्वपहतपाप्मत्वादिविशेषणादसंसार्यात्मविषयमौपनिषदं दर्शनं न प्रवृत्त्यङ्गं स्यात्  ।  
  
न  ।  
प्रियादिसंसूचितस्य संसारिण एवात्मनो द्रष्टव्यत्वेनोपदेशात्  ।  
अपहतपाप्मत्वादि विशेषणं तु स्तुत्यर्थं भविष्यति  ।  
ननु तत्र तत्र प्रसीधितमेतदधिकमसंसारि ब्रह्म जगत्कारणं तदेव च संसारिण आत्मनः पारमार्थिकं स्वरूपमुपनिषत्सूपदिश्यत इति  ।  
सत्यं प्रसादितं तस्यैव तु स्थूणानिखननवत्फलद्वारेणाक्षेपसमाधाने क्रियेते दार्ढ्याय   ॥ २ ॥  
  
  
____________________________________________________________________________________________  
  
आचारदर्शनात्  । ब्ब्स्_३,४।३ ।  
  
ऽजनको ह वैदेहो बहुदक्षिणेन यज्ञेनेजेऽ (बृ। ३।१।१) ऽयक्ष्यमाणो वै भगवन्तो ऽहमस्मिऽ (छा। ५।११।५) इत्येवमादीनि ब्रह्मविदामप्यन्यपरेषु वाक्येषु कर्मसम्बन्धदर्शनानि भवन्ति  ।  
तथोद्दालकादीनामपि पुत्रानुशासनादिदर्शनाद्गार्हस्थ्यसम्बन्धो ऽवगम्यते  ।  
केवलाच्चेज्ज्ञानात्पुरुषार्थसिद्धिः स्यात्किमर्थमनेकायाससमन्वितानि कर्माणि ते कुर्युः ऽअर्के चेन्मधु विन्देत किमर्थं पर्वतं व्रजेत्ऽ इति न्यायात्   ॥ ३ ॥  
  
  
  
____________________________________________________________________________________________  
  
तच्छ्रुतेः  । ब्ब्स्_३,४।४ ।  
  
ऽयदेव विद्यया करोति श्रद्धयोपनिषदा तदेव वीर्यवत्तरं भवतिऽ (छा। १।१।१०) इति च कर्मशेषत्वश्रवणाद्विद्याया न केवलायाः पुरुषार्थहेतुत्म्   ॥ ४ ॥  
  
  
  
____________________________________________________________________________________________  
  
समन्वारम्भणात्  । ब्ब्स्_३,४।५ ।  
  
ऽतं विद्याकर्मणी समन्वारभेतेऽ (बृ। ४।४।२) इति च विद्याकर्मणोः फलारम्भे सहकारित्वदर्शनान्न स्वातन्त्र्यं विद्यायाः   ॥ ५ ॥  
  
  
  
____________________________________________________________________________________________  
  
तद्वतो विधानात्  । ब्ब्स्_३,४।६ ।  
  
ऽआचार्यकुलाद्वेदमधीत्य यथाविदानं गुरोः कर्मातिशेषेणाभिसमावृत्त्य कुटुम्बे शुचौ देशे स्वाध्यायमधीयानःऽ (छा। ८।१५।१) इति चैवञ्जातीयका श्रुतिः समस्तवेदार्थविज्ञानवतः कर्माधिकारं दर्शयति तस्मादपि न विज्ञानस्य स्वातन्त्र्येण फलहेतुत्वम्  ।  
  
नन्वत्राधीत्येत्यध्ययनमात्रं वेदस्य श्रूयते नार्थविज्ञानम्  ।  
  
नैष दोषः  ।  
दृष्टार्थत्वाद्वेदाध्ययनमर्थावबोधपर्यन्तमितिस्थितम्   ॥ ६ ॥  
  
  
  
____________________________________________________________________________________________  
  
नियमाच् च  । ब्ब्स्_३,४।७ ।  
  
ऽकुर्वन्नेवेह कर्माणि जिजीविषेच्छतं समाः  ।  
एवं त्वयि नान्यथेतो ऽस्ति न कर्म लिप्यते नरेऽ (ईश। २) इति  ।  
तथा ऽएतद्वै जरामर्यं सत्रं यदग्निहोत्रं जरया वा ह्येवास्मान्मुच्यते मृत्युना वाऽ इत्येवञ्जातीयकान्नियमादपि कर्मशेषत्वमेव विध्यया इति   ॥ ७ ॥  
  
  
  
एवं प्राप्ते प्रतिविधत्ते -  
  
____________________________________________________________________________________________  
  
अधिकोपदेशात् तु बादरायणस्यैवं तद्दर्शनात्  । ब्ब्स्_३,४।८ ।  
  
तुशब्दात्पक्षो विपरिवर्तते  ।  
यदुक्तम् -  ऽशेषत्वात्पुरुषार्थवादःऽ (ब्र। सू। ३।४।२) इति तन्नोपपद्यते  ।  
कस्मात्  ।  
अधिकोपदेशात्  ।  
यदि संसार्येवात्मा शारीरः कर्ता भोक्ता च शरीरमात्रव्यतिरेकेण वेदान्तेषूपदिष्टः स्यात्ततो वर्णितेन प्रकारेण फलश्रुतेरर्थवादत्वं स्यात्  ।  
  
अधिकस्तावच्छरीरादात्मनो ऽसंसारीश्वरः कर्तृत्वादिसंसारिधर्मरहितो ऽपहतपाप्मत्वादिविशेषणः परमात्मा वेद्यत्वेनोपदिश्यते वेदान्तेषु  ।  
नच तद्विज्ञानं कर्मणां प्रवर्तकं भवति प्रत्युत कर्माण्युच्छिनत्तीति वक्ष्यति ऽउपमर्दं चऽ (ब्र।सू। ३।४।१६) इत्यत्र  ।  
तस्मात् ऽपुरुषार्थो ऽतः शब्दात्ऽ (ब्र।सू। ३।४।१) इति यन्मतं भगवतो बादरायणस्य तत्तथैव तिष्ठति न शेषत्वप्रभृतिभिर्हेत्वाभासैश्चालयितुं शक्यते  ।  
तथाहि तमधिकं शारीरादीश्वरमात्मानं दर्शयन्ति श्रुतयः - ऽयः सर्वज्ञः सर्ववित्ऽ (मुण्ड। १।१९) ऽभीषास्माद्वातः पवतेऽ (तै। २।८।१) ऽमहद्भयं वज्रमुद्यतम्ऽ (कठ। ६।२) ऽएतस्य वा अक्षरस्य प्रशासने गार्गिऽ (बृ। ३।८।९) ऽतदैक्षत बहु स्यां प्रजायेयेति तत्तेजो ऽसृजतऽ (छा। ६।२।३) इत्येवमाद्याः  ।  
यत्तु प्रियादिसंसूचितस्य संसारिण एवात्मनो वेद्यतयानुकर्षणम् ऽआत्मनस्तु कामाय सर्वं प्रियं भवति  ।  
आत्मा वा अरे द्रष्टव्यःऽ (बृ। २।४।५) ऽयः प्राणेन प्राणिति स त आत्मा सर्वान्तरःऽ (बृ। ३।४।१) ऽय एषो ऽक्षीणि पुरुषो दृश्यतेऽ (छा। ८।७।४) इत्युपक्रम्य ऽएतं त्वेव ते भूयो ऽनुव्याख्यस्यामिऽ (छा। ८।९।३) इति चैवमादि तदपि  ऽअस्य महतो भूतस्य निःश्वसितमेतद्यदृग्वेदःऽ (बृ। २।४।१०) ऽयो ऽशनायापिपासे शोकं मोहं जरां मृत्युमत्येतिऽ (बृ। ३।५।१) ऽपरं ज्योतिरुपसम्पद्य स्वेनरूपेणाभिनिष्पद्यते स उत्तमः पुरुषःऽ (छा। ८।१२।३) इत्येवमादिभिर्वाक्यशेषैः सत्यामेवाधिकोपदिदिक्षायामत्यन्ताभेदाभिप्रायमित्यविरोधः  ।  
पारमेश्वरमेव हि शारीरस्य पारमार्थिकं स्वरूपम्  ।  
उपाधिकृतं तु शारीरत्वम् ऽतत्वमसिऽ (छा। ६।८।७) ऽनान्योदतो ऽस्ति द्रष्टृऽ (बृ। ३।८।११) इत्यादिश्रुतिभ्यः  ।  
सर्वं चातद्विस्तरेणास्माभिः पुरस्तात्तत्र तत्र वर्णितम्   ॥ ८ ॥  
  
  
  
____________________________________________________________________________________________  
  
तुल्यं तु दर्शनम्  । ब्ब्स्_३,४।९ ।  
  
यत्तूक्तमाचारदर्शनात्कर्मशेषो विद्येति  ।  
अत्र ब्रूमः - तुल्यामाचारदर्शनमक्मशेषित्वे ऽपि विद्यायाः  ।  
तथाहि श्रुतिर्भवति - ऽएतद्वा स्म वै तद्विद्वांस आहुरृषयः  कावषेयाः किमर्था वयमध्येष्यामहे किमर्थावयं यक्ष्यामहे  ।  
एतद्ध स्म वै तत्पूर्वे विद्वांसो ऽग्निहोत्रं न जुहवाञ्चक्रिरेऽ ऽएतं वै तमात्मानं विदित्वा ब्राह्मणाः पुत्रैषणायाश्च वित्तैषणयाश्च लोकैषणायाश्च व्युत्थायाथ भिक्षाचर्यं चरन्तिऽ (बृ। ३।५।१) इत्येवजातीयका  ।  
याज्ञवल्क्यादीनामपि ब्रह्मविदामर्मनिष्ठत्वं दृश्यते - ऽएतावदरे खल्वमृतत्वमिति होक्त्वा याज्ञवल्क्यो विजहारऽ (बृ। ४।५।१५) इत्यादिश्रुतिभ्यः  ।  
अपिच यक्ष्यमाणो वै भगवन्तो ऽहमसमि (छा। ५।११।५) इत्येतल्लिङ्गदर्शनं वैश्वानरविद्याविषयम्  ।  
सम्भवति च सोपाधिकायां ब्रह्मविद्यायां कर्मसाहित्यदर्शनम्  ।  
नत्वत्रापि कर्माङ्गत्वमस्ति  ।  
प्रकरणाद्यभावात्   ॥ ९ ॥  
  
  
  
यत्पुनरुक्तम् - ऽतच्छ्रुतेःऽ (ब्र।सू। ३।४।४) इति अत्र ब्रूमः -  
  
____________________________________________________________________________________________  
  
असार्वत्रिकी  । ब्ब्स्_३,४।१० ।  
  
ऽयदेव विद्यया करोतिऽ (छा। १।१।१०) इत्येषा श्रुतिर्न सर्वविद्याविषया  ।  
प्रकृतविद्याभिसम्बन्धात्  ।  
  
प्रकृता चोद्गीथविद्या ऽओमित्येतदक्षरमुद्गीथमुपासीतऽ (छा। १।१।१) इत्यत्र   ॥ १० ॥  
  
  
  
____________________________________________________________________________________________  
  
विभागः शतवत्  । ब्ब्स्_३,४।११ ।  
  
यदप्युक्तम् - ऽतं विद्याकर्मणी समन्वारभेतेऽ (बृ। ४।४।२) इत्येतत्समान्वारम्भवचनमस्वतन्त्र्ये विद्याया लिङ्गमिति तत्प्रत्युच्यते  ।  
विभागो ऽत्र द्रष्टव्यो विद्यान्यं पुरुषमन्वारभते कर्मान्यमिति  ।  
शतवत्  ।  
यथा शतमाभ्यां दीयतामित्युक्ते विभज्य दीयते पञ्चाशदेकस्मै पञ्चाशदपरस्मै तद्वत्  ।  
नचेदं समन्वारमभवचनं मुमुक्षुविषयम् ऽइति नु कामयमानःऽ (बृ। ४।४।६) इति संसारिविषयत्वोपसंहारात्  ।  
ऽअथाकामयमानःऽ (बृ। ४।४।६) इति च मुमुक्षोः पृथगुपक्रमात्  ।  
तत्र संसारिविषये विद्या विहिता प्रतिषिद्धा च परिगृह्यते विशेषाभावात्  ।  
करमापि विहितं प्रतिषिद्धं च यथाप्राप्तानुवादित्वात्  ।  
एवं सत्यविभागेनापीदं समन्वारम्भवचनमवकल्पते   ॥ ११ ॥  
  
  
  
यच्चैतत् ऽतद्वतो विधानात्ऽ (ब्र। सू। ३।४।६) इत्यत उत्तरं पठति -  
  
____________________________________________________________________________________________  
  
अध्ययनमात्रवतः  । ब्ब्स्_३,४।१२ ।  
  
ऽआचार्यकुलाद्वेदमधीत्यऽ (छा। ८।१५।१) इत्यध्ययनमात्रस्य श्रवणादध्ययनमात्रवत एव कर्मविधिरित्यध्यवस्यामः  ।  
  
नन्वेवं सत्याविद्यत्वानधिकारः कर्मसु प्रज्येत  ।  
  
नैष दोषः  ।  
न वयमध्ययनप्रभवं कर्मावबोधनमधिकारकारणं वारयामः किं तर्ह्येनिषदमात्मज्ञानं स्वातन्त्र्येणैव प्रयोजनवत्प्रतीयमानं न कर्माधिकारकारणतां प्रतिपद्यत इत्येतावत्प्रतिपादयामः  ।  
यथाच न क्रत्वन्तरज्ञानं क्रत्वन्तराधिकारेणापेक्ष्यत एवमेतदपि द्रष्टव्यमिति   ॥ १२ ॥  
  
  
  
यदप्युक्तं नियमच्च (ब्र। सू। ३।४।७) इत्यत्राभिधीयते -  
  
____________________________________________________________________________________________  
  
नाविशेषात्  । ब्ब्स्_३,४।१३ ।  
  
ऽकुर्वन्नेवेह कर्माणि जिजीविषेत्ऽ (ईशा। २) इत्येलमादिषु नियमश्रवणेषु न विदुष इति विशेषो ऽस्ति  ।  
अविशेषेण नियमविधानात्   ॥ १३ ॥  
  
  
  
____________________________________________________________________________________________  
  
स्तुतये ऽनुमतिर्वा  । ब्ब्स्_३,४।१४ ।  
  
ऽकुर्वन्नेवेह कर्माणिऽ (ईशा। २) इत्यत्रापरो विशेष आख्यायते यद्यप्यत्र प्रकरणसामर्थ्याद्विद्वानेव कुर्वन्निति सम्बध्यते तथापि विद्यास्तुतये कर्मानुज्ञानमेतद्द्रष्टव्यम्  ।  
ऽन कर्म लिप्यते नरेऽ (ईशा। २) इति हि वक्ष्यति  ।  
एतदुक्तं भवति  ।  
यावज्जीवं कर्म कुर्वत्यपि विदुषि पुरुषे हि वक्ष्यति  ।  
एतदुक्तं भवति  ।  
यावज्जीवं कर्म कुर्वत्यपि विदुषुपुरुषे न कर्म लेपाय भवति विद्यासामर्थ्यादिति तदेवं विद्या स्तूयते   ॥ १४ ॥  
  
  
  
____________________________________________________________________________________________  
  
कामकारेण चैके  । ब्ब्स्_३,४।१५ ।  
  
अपिचैके विद्वांसः प्रत्यक्षीकृतविद्याफलाः सन्तस्तदवष्टभ्यात्फलान्तरसाधनेषु प्रजादिषु प्रयोजनाभावं परामृशन्ति  ।  
कामकारेणेति श्रुतिर्भवति वाजसनेयिनाम् ऽएतद्ध स्म वै तत्पूर्वे विद्वांसः प्रजां न कामयन्ते किं प्रजया करिष्यामो येषां नो ऽयमात्मायं लोकःऽ (बृ। ४।४।२२) इति अनुभवारूढमेव च विद्याफलं न क्रियाफलवत्कालान्तरभावीत्यसकृदवोचाम  ।  
अतो ऽपि न विद्यायाः कर्मशेषत्वं नापि तद्विषयायाः फलश्रुतेरयथार्थत्वं शक्यमाश्रयितुम्   ॥ १५ ॥  
  
  
  
____________________________________________________________________________________________  
  
उपमर्दं च  । ब्ब्स्_३,४।१६ ।  
  
अपिच कर्माकारहेतोः क्रियाकारकफललक्षणस्य समस्तस्य प्रपञ्चस्याविद्याकृतस्य विद्यासामर्थ्यात्स्वरूपोपमर्दमामनन्ति - ऽयत्र वा अस्य सर्वमात्मत्मैवाभूत्तत्केन कं पश्येत्तत्केन कं जिघ्रेत्ऽ (बृ। २।४।१४) इत्यादिना  ।  
वेदान्तोदितात्मज्ञानपूर्विकां तु कर्माधिकारसिद्धिं प्रत्याशासनस्य कर्माधिकारोच्छित्तिरेव प्रसज्येत  ।  
तस्मादपि स्वातन्त्र्यं विद्यायाः   ॥ १६ ॥  
  
  
  
____________________________________________________________________________________________  
  
ऊर्ध्वरेतस्सु च शब्दे हि  । ब्ब्स्_३,४।१७ ।  
  
ऊर्ध्वरेतःसु चाश्रमेषु विद्या श्रूयते  ।  
नच तत्र कर्माङ्गत्वं विद्याया उपपद्यते  ।  
कर्माभावात्  ।  
नह्यग्निहोत्रादीनि वैदिकानि कर्माणि तेषां सन्ति  ।  
स्यादेतत्  ।  
ऊर्ध्वरेतस आश्रमा न श्रूयन्ते वेद इति तदपि नास्ति  ।  
ते ऽपि हि वैदिकेषु शब्देष्ववगम्यन्ते ऽत्रयो धर्मस्कन्धाःऽ (छा। २।२३।१) ऽये चेमे ऽरण्ये श्रद्धा तप इत्युपासतेऽ (छा। ५।१०।१) ऽतपःश्रद्धे यो ह्युपवसन्त्यरण्येऽ (मु। १।२।११) ऽएतमेव प्रवाजिनो लोकमिच्छन्तः प्रवजन्तिऽ (बृ। ४।४।२२) ऽब्रह्मचर्यादेव प्रव्रजेत्ऽ (जा। ४) इत्येवमादिषु  ।  
प्रतिपन्नाप्रतिपन्नगार्हस्थ्यानामपाकृतानापाकृतर्णत्रयाणां चोर्ध्वरेतस्त्वं श्रुतिस्मृतिप्रसिद्धम्  ।  
तस्मादपि स्वातन्त्र्यं विद्यायाः   ॥ १७ ॥  
  
  
  
२ परामर्शाधिकरणम्  । सू। १८-२०  
  
____________________________________________________________________________________________  
  
परामर्शं जैमिनिरचोदनाच्चापवदति हि  । ब्ब्स्_३,४।१८ ।  
  
ऽत्रयो धर्मस्कन्धाःऽ (छा। २।२।३।१) इत्यादयो ये शब्दा ऊर्ध्वरेतसामाश्रमाणां सद्भावायोदाहृता न ते तत्प्रतिपादनाय प्रभवन्ति  ।  
यतः परामर्शमेषु शब्देष्वाश्रमान्तराणां जैमिनिराचार्यो मन्यते न विदिम्  ।  
कुतः - नह्यत्र लिङ्गादीनामन्यतमश्चोदनाशब्दो ऽस्ति  ।  
अर्थान्तरपरत्वं चैषु प्रत्येकमुपलभ्यते  ।  
त्रयो धर्मस्कन्धा इत्यत्र तावद्यज्ञो ऽध्ययनं दानमिति प्रथमस्तप एव द्वितीयो ब्रह्मचार्याचार्यकुलवासी तृतीयो ऽत्यन्तमात्मानमाचार्यकुले ऽवसादयन्सर्व एते पुण्यलोका भवन्तीति परामर्शपूर्वकमाश्रमाणामनात्यन्तिकफलत्वं सङ्कीर्त्यात्यन्तिकफलतया ब्रह्मसंस्थता स्तूयते -  ऽब्रह्मसंस्थो ऽमृतत्वमेतिऽ (छा। २।२३।१) इति  ।  
  
ननु परामर्शे ऽप्याश्रमा गम्यन्त एव  ।  
  
सत्यं गम्यन्ते  ।  
स्मृत्याचाराभ्यां तु तेषां प्रसिद्धिर्न प्रत्यक्षश्रुतेः  ।  
अतश्च प्रत्यक्षश्रुतिविरोधे सत्यनादरणीयास्ते भविष्यन्ति  ।  
अनधिकृतविषया वा  ।  
  
ननु गार्हस्थ्यमपि सहैवोर्ध्वरेतोभिः परामृष्टं यज्ञो ऽध्ययनं दानमिति प्रथम इति  ।  
  
सत्यमेवं तथापि तु गृहस्थं प्रत्येवाग्निहोत्रादीनां कर्मणां विधानाच्छ्रुतिप्रसिद्धमेव हि तदस्तित्वम्  ।  
तस्मात्स्तुत्यर्थ एवायं परमर्शो न चोदनार्थः  ।  
अपिचापवदति हि प्रत्यक्षा श्रुतिराश्रमान्तर् ऽवीरहा वा एष देवानां यो ऽग्निमुद्वासयतेऽ, ऽआचार्याय प्रियं धनमाहृत्य प्रजातन्तुं मा व्यवच्छेत्सीःऽ (तै। १।११।१) ऽनापुत्रस्य लोको ऽस्तीति तत्सर्वे पशवो विदुःऽ इत्येवमाद्या  ।  
तथा ऽये चेमेरण्ये श्रद्धा तप इत्युपासतेऽ (छा। ५।१०।१) ऽतपःश्रद्धे ये ह्युपासन्त्यरण्येऽ (मुण्ड। १।२।११) इति च देवयानोपदेशो नाश्रमान्तरोपदेशः  ।  
सन्दिग्धं चाश्रमान्तराभिधानम् ऽतप एव द्वितीयःऽ (छा। २।२।३।१) इत्येवमादिषु  ।  
तथा एतमेव प्रव्राजिनो लोकमिच्छन्तः प्रव्रजन्तिऽ (बृ। ४।४।२२) इति लोकसंस्तवो ऽयं न पारिव्राज्यविधिः  ।  
  
ननु ब्रह्मचर्यादेव प्रव्रजेदितिविस्पष्टमिदं प्रत्यक्षं प्रिव्राज्यविधानं जाबालानाम्  ।  
  
सत्यमेतत्  ।  
अनपेक्ष्य त्वेतां श्रुतिमयं विचार इति द्रष्टव्यम्   ॥ १८ ॥  
  
  
  
____________________________________________________________________________________________  
  
अनुष्ठेयं बादरायणः साम्यश्रुतेः  । ब्ब्स्_३,४।१९ ।  
  
अनुष्ठेयमाश्रमान्तरं बादरायण आचार्यो मन्यते  ।  
वेदे श्रवणात्  ।  
अग्निहोत्रादीनां चावश्यानुष्ठोयत्वात्तद्विरोधादनधिकृतानुष्ठेयमाश्रमान्तरमितिहीमां मतिं निराकरोति गार्हस्थ्यवदेवाश्रमान्तरमप्यनिच्छता प्रतिपत्तव्यमिति मन्यमानः  ।  
कुतः साम्यश्रुतेः  ।  
समा हि गार्हस्त्येनाश्रमान्तरस्य परामर्शश्रुतिर्दृश्यते ऽत्रयो धर्मस्कन्धाःऽ (छा। २।२।३।१)इत्याद्या  ।  
यथेह श्रुत्यन्तरविहितमेव गार्हस्त्यं परामृष्टमेवाश्रमान्तरमपीति प्रतिपत्तव्यम्  ।  
यथाच शास्त्रान्तरप्राप्तयोरेव निवीतप्राचीनवीतयोः परामर्श उपवीतविधिपरे वाक्ये  ।  
तस्मात्तुल्यमनुष्ठेयत्वं गार्हस्थ्येनाश्रमान्तरस्य  ।  
तथा ऽएतमेव प्रव्राजिनो लोकमिच्छन्तः प्रव्रजन्तिऽ (बृ। ४।४।२२) इत्यस्य वेदानुवचनादिभिः समभिव्याहारः  ।  
ऽये चेमे ऽरम्ये श्रद्दा तप इत्युपासतेऽ (छा। ५।१०१) इत्यस्य च पञ्चाग्निविद्यया  ।  
यत्तूक्तम् ऽतप एव द्वितीयः (छा। २।२।३।१) इत्यादिष्वाश्रमान्तराभिधानं सन्दिग्धमिति  ।  
नैष दोषः  ।  
निश्चयकारणसद्भावात्  ।  
ऽत्रयो धर्मस्कन्धाःऽ (छा। २।२३।१) इति हि धर्मस्कन्धत्रित्वं प्रतिज्ञातम्  ।  
नच यज्ञादयो भूयांसो धर्मा उत्पत्तिभिन्नाः सन्तो ऽन्यत्राश्रमसम्बन्धात्रित्वे ऽन्तर्भावयितुं शक्यन्ते  ।  
तत्र यज्ञादिलिङ्गो गृहाश्रम एको धर्मस्कन्धो निर्दिष्टो ब्रह्मचारीति च स्पष्ट आश्रमनिर्देशस्तपैत्यपि को ऽन्यस्तपःप्रधानादाश्रमाद्धर्मस्कन्धो ऽभ्युपगम्येत  ।  
ऽये चेमे ऽरण्येऽ (छा। ५।१०।१) इति चारण्यलिङ्गाच्छ्रद्धातपोभ्यामाश्रमगृहीतिः  ।  
तस्मात्परामर्शे ऽप्यनुष्ठेयमाश्रमान्तरम्   ॥ १९ ॥  
  
  
  
____________________________________________________________________________________________  
  
विधिर् वा धारणवत्  । ब्ब्स्_३,४।२० ।  
  
विधिरिवायमाश्रमान्तरस्य न परामर्शमात्रम्  ।  
  
ननु विधित्वाभ्युपगम एकवाक्यताप्रतीतिरुपरुध्येत प्रतीयते चात्रैकवाक्यता पुण्यलोकफलास्त्रयो धर्मस्कन्धा ब्रह्मसंस्थाता त्वमृतत्वफलेति  ।  
  
सत्यमेतत्  ।  
सतीमपि त्वेकवाक्यताप्रतीतिं परित्यज्य विधिरेवाभ्युपगन्तव्यो ऽपूर्वत्वात्  ।  
विध्यन्तरस्यादर्शनात्  ।  
  
विस्पष्टाच्चाश्रमान्तरप्रत्ययाद्गुणवादकल्पनयैकवाक्यत्वायोजनानुपपत्तेः  ।  
धारणवत्  ।  
यथा ऽअधस्तत्समिधं धारयन्ननुद्रवेदुपरि हि देवेभ्यो धारयतिऽ इत्यत्र सत्यामप्यविरोधोधारणैनैकवाक्यताप्रतीतौ विधीयत एवोपरिधारणमपूर्वत्वात्  ।  
तथाचोक्तं शेषलक्षणे - ऽविधिस्तु धारणे ऽपूर्वत्वात्ऽ इति  ।  
तद्वदिहाप्याश्रमपरामर्शश्रुतिर्विधिरिवेति कल्प्यते  ।  
यदापि परामर्श एवायमाश्रमान्तराणां तदपि ब्रह्मसंस्थता तावत्संस्तवसामर्थ्यादवश्यं विधेयाभ्युपगन्तव्या  ।  
सा च किं चतुर्ष्वाश्रमेषु यस्य कस्यचिदाहोस्वित्परिव्राजकस्यैवेति विवेक्तव्यम्  ।  
यदि च ब्रह्माचार्यन्तेष्वाश्रमेषु परामृश्यमानेषु परिव्राजको ऽपि परामृष्टस्तश्चतुर्णामप्याश्रमाणां परामृष्टत्वाविशेषादनाश्रमित्वानुपपत्तेश्च यः कश्चिच्चतुर्ष्वाश्रमेषु ब्रह्मसंस्थो भविष्यति  ।  
अथ न परामृष्टस्ततः परिशिष्यमाणः परिव्राडेव ब्रह्मसंस्थ इति सन्त्स्यति  ।  
तत्र तपःशब्देन वैखानसग्राहिणापरामृष्टःपरिव्राडपीति केचित्  ।  
तदप्युक्तम्  ।  
नहि सत्यां गतौ वानप्रस्थविशेषणेन परिव्राजको ग्रहणमिति  ।  
यथात्र ब्रह्मचारिगृहमेधिनावसादारणेनैव स्वेन स्वेन विशेषणेन विशेषितावेवं भिक्षुवैखानसावपीति युक्तम्  ।  
तपश्चासाधारणोधर्मो वानप्रस्थानां कायक्लेशप्रधानत्वात्  ।  
तपःशब्दस्य तत्र रूढेः  ।  
भिक्षोस्तु धर्म इन्द्रियसंयमादिलक्षणो नैव तपःशब्देनाभिलप्यते  ।  
चतुष्ठ्वेन च प्रसिद्धा आश्रमास्त्रित्वेन परामृश्यन्त इत्यन्याय्यम्  ।  
अपिच भेदव्यपदेशो ऽत्र भवति ऽत्रय एते पुण्यलोकभाज एको ऽमृतत्वभाक्ऽ इति  ।  
पृथक्त्वेव चैष भेदव्यपदेशो ऽवकल्पते  ।  
नह्येवं भवति देवदत्तयज्ञदत्तौ मन्दप्रज्ञावन्यस्त्वनयोर्महाप्रज्ञ इति  ।  
भवति त्वेवं देवदत्तयज्ञदत्तौ मन्दप्रज्ञौ विष्णुमित्रस्तु महाप्रज्ञ इति  ।  
तस्मात्पूर्वो त्रय आश्रमिणः पुण्यलोकभाजः परिशिष्यमाणः परिव्राडेवामृतत्वभाक्  ।  
कथं पुनर्ब्रह्मसंस्थशब्दो योगात्प्रवर्तमानः सर्वत्र सम्भवन्परिव्राजक एवावतिष्ठेत  ।  
रूढ्यभ्युपगमे चाश्रममात्रादमृतत्वप्राप्तेर्ज्ञानानर्थक्यप्रसङ्ग इति  ।  
  
अत्रोच्यते - ब्रह्मसंस्थ इति हि ब्रह्मणि परिसम्प्तिरनन्यव्यापारतारूपं तन्निष्ठत्वमभिधीयते  ।  
तच्च त्रयाणामा८माणां न सम्बवति  ।  
स्वाश्रमविहितकर्माननुष्ठाने प्र्यवायश्रवणात्  ।  
परिव्राजकस्य तु सर्वकर्मसन्न्यासातप्रत्यवायो न सम्भवत्यननुष्ठाननिमित्तः  ।  
शमदमादिस्तु तदीयो धर्मो ब्रह्मसंस्थताया उपोद्बलको न विरोधी  ।  
ब्रह्मनिष्ठत्वमेव हि तस्य शमदमाद्युपबृंहितं स्वाश्रमविहितं कर्म यज्ञादीनि चेतरेषां तद्व्यतिक्रमे च तस्य प्रत्यवायः तथाच ऽन्यास इति ब्रह्मा ब्रह्मा हि परः परो हि ब्रह्म तानि वा एतान्यवराणि तपांसि न्यास एवात्यरेचयत्ऽ (नारा। ७८) ऽवेदान्तविज्ञानसुनिष्चितार्थाः सन्न्यासयोगाद्यतयः शुद्धसत्त्वाःऽ (मुण्ड। ३।२।६। नारा। १।२।३। कैवल्य। ३) इत्याद्याः श्रुतयः  ।  
स्मृतयश्च -ऽतद्बुद्धयस्तदात्मानस्तन्निष्ठास्तत्परायणाःऽ (गी। ५।१७) इत्याद्या ब्रह्मसंस्थस्य कर्माभावं दर्शयन्ति  ।  
तस्मातपरिव्राजकस्याश्रममात्रादमृतत्वप्राप्तेर्ज्ञानानर्थक्यप्रसङ्ग इत्येतेषो ऽपि दोषो न्वतरति  ।  
तदेवं परामर्शो ऽपीतरेषामाश्रमाणां पारिव्राज्यं तावद्ब्रह्मसंस्थतालक्षणं लभ्येतैव  ।  
अनपेक्ष्यैव जाबालश्रुतिमाश्रमान्तरविधायिनीमयमाच्र्योण विचारः प्रवर्तितः  ।  
विद्यत एव त्वाश्रमान्तरविधिश्रुतिः प्रत्यक्षा  ।  
ऽब्रह्मचर्यं परिसम्प्य गृही भवेद्गृही भूत्वा वनीभवेद्वनी भूत्वा प्रव्रजेत्  ।  
यदि वेतरथा ब्रह्मचर्यादेव ब्रह्मचर्यादेव प्रव्रजेद्गृहाद्वा वनाद्वाऽ (जाबा। ४) इति  ।  
न चेयं श्रुतिरनदिकृताविषया शक्या वक्तुम्  ।  
अविशेषश्रवणात्  ।  
पृथग्निधानाच्चानधिकृतानाम ऽअथ पुनरेव व्रती वाव्रती वा स्नातको वास्नातको वोत्सन्नाग्निरनग्निको वाऽ (जाबा। ४) इत्यादिना  ।  
ब्रह्मदानपरिपाकाङ्गत्वाच्च पारिव्राज्यस्य नानधिकृतविषयत्वम्  ।  
तच्च दर्शयति - ऽअथ परिव्राड्विवर्णवासा मुण्डो ऽपरिग्रहः शुचिरद्रोही भैक्षाणो ब्रह्मभूयाय भवतिऽ (जाबा। ५) इति  ।  
तस्मात्सिद्धा ऊर्ध्वरेतसामाश्रमाः  ।  
सिद्धं चोर्ध्वरेतःसु विदानाद्विद्यायाः स्वातन्त्र्यमिति   ॥ २० ॥  
  
  
  
स्तुतिमात्राधिकरणम्   । सू। २१-२२  
  
____________________________________________________________________________________________  
  
स्तुतिमात्रम् उपादानाद् इति चेन् नापूर्वत्वात्  । ब्ब्स्_३,४।२१ ।  
  
ऽस एष रसानां रसतमः परमः परार्ध्यो ऽष्टमो यदुद्गीथःऽ (छा। १।१।३) ऽइत्येवमाग्निः सामऽ ( छा। १।६।१) अयं वाव लोक एषो ऽग्निश्चितः  ।  
तदिदमेवोक्थमियमेव पृथिवीऽ इत्येवञ्जातीकाः श्रुतयः किमुद्गीथादेः स्तुत्यर्था आहोस्विदुपासनाविद्यर्था इत्यस्मिन्संशये स्तुत्यर्था इति युक्तम्  ।  
उद्गीथादीनि कर्माङ्गान्युपादाय श्रवणात्  ।  
यथा ऽइयमेव जुहूरादित्यः कूर्मः स्वर्गो लोक आहवनीयःऽ इत्याद्या जुह्वादिस्तुत्यर्थास्तद्वदिति चेत्  ।  
  
नेत्याह  ।  
नहि स्तुतिमात्रमासां श्रुतीनां प्रयोजनं युक्तमपूर्वत्वात्  ।  
विध्यर्थतायां ह्यपूर्वोर्ऽथो विहितो भवति स्तुत्यर्थतायां त्वानर्थक्यमेव स्यात्  ।  
विधायकस्य हि शब्दस्य वाक्यशेषभावं प्रतिपद्यमाना स्तुतिरुपयुज्यत इत्युक्तम् ऽविधिना त्वेकवाक्यत्वात्स्तुत्यर्थेन विधीनां स्युः इत्यत्र  ।  
प्रदेशान्तरविहितानां तूद्गीथादीनामियं प्रदेशान्तरपठिता स्तितिर्वाक्यशेषभावमप्रतिपद्यमानानर्थिकैव स्यात्  ।  
इयमेव जुहूरित्यादि तु विधिसन्निधावेवाम्नतमिति वैषम्यम्  ।  
तस्माद्विध्यर्था एवैवञ्जातीयकाः श्रुतयः   ॥ २१ ॥  
  
  
  
____________________________________________________________________________________________  
  
भावशब्दाच् च  । ब्ब्स्_३,४।२२ ।  
  
ऽउद्गीथमुपासीतऽ (छा। १।१।१) ऽसामोपासीतऽ (छा। २।२।१) ऽअहमुक्थमस्मीति विद्यात्ऽ इत्यादयश्च विस्पष्टा विधिशब्दाः श्रूयन्ते ते च स्तुतिमात्रप्रयोजनतायां व्याहन्येरन्  ।  
तथाच न्यायविदां स्मरणम् -ऽकुर्यात्क्रियेत कर्तव्यं भवेतस्यादिति पञ्चमम्  ।  
एतत्स्यात्सर्ववेदेषु नियतं विधिलक्षणम्ऽ इति लिङ्गाद्यर्थो विधिरिति मन्यमानास्त एवं स्मरन्ति  ।  
प्रतिप्रकरणं च फलानि श्राव्यते - ऽआपयिता ह वै कामानां भवतिऽ (छा। १।१।७) ऽएष ह्येव कामागानस्येष्टेऽ (छा। १।७।९) ऽकल्पन्ते हास्मै लोका ऊर्ध्वश्चावृत्ताश्चऽ (छा। २।२।३) इत्यादीनि  ।  
तस्मादप्युपासनाविधानार्था उद्गीथादिश्रुतयः   ॥ २२ ॥  
  
  
  
४ पारिप्लवाधिकरणम्   । सू। २३-२४  
  
____________________________________________________________________________________________  
  
पारिप्लवार्था इति चेन् न विशेषितत्वात्  । ब्ब्स्_३,४।२३ ।  
  
ऽअथ ह याज्ञवल्क्यस्य द्वे भार्ये बभूवतुर्मैत्रेयी च कात्ययनी चऽ (बृ। ४।५।१) ऽप्रतर्दनो ह वै दैवोदासिरिन्द्रस्य प्रियं धामोपजगामऽ (कौषी। ३।१) ऽजानश्रुतिर्ह  पौत्रायणः श्रद्धादेयो बहुदायी बहुपाक्य आसऽ (छा। ४।१।१) इत्येवमादिषु वेदान्तपठितेष्वाख्यानेषु संशयः - किमिमानि पारिप्लवप्रयोगार्थान्योहोस्वित्सन्निहितविद्याप्रतिपत्त्यर्थानीति  ।  
पारिप्लवार्था इमा आख्यानश्रुतयः  ।  
आख्यानसामान्यात्  ।  
आख्यानप्रयोगस्य च परिप्लवे चोदितत्वात्  ।  
ततश्च विद्याप्रधानत्वं वेदान्तानां न स्यात्, मन्त्रवत्प्रयोगशेषत्वादिति चेत्  ।  
  
तन्न  ।  
कस्मात्  ।  
विशेषितत्वात्  ।  
ऽपारिप्लवमाचक्षीतऽ इति हि प्रकृत्य ऽमनुर्वैवस्वतो राजाऽ इत्येवमादीनि कानिचिदेवाख्यानानि तत्र विशेष्यन्ते  ।  
आख्यानसामान्याच्चेत्सामान्याच्चेत्सर्वगृहीतिः स्यादनर्थकमेवेदं विशेषणं भवेत्  ।  
तस्मान्न पारिप्लवार्था एता आख्यानश्रुतयः   ॥ २३ ॥  
  
  
  
____________________________________________________________________________________________  
  
तथा चैकवाक्यतोपबन्धात्  । ब्ब्स्_३,४।२४ ।  
  
असति च परिप्लवार्थत्व आख्यानानां सन्निहितविद्याप्रतिपादनोपयोगितैव न्याय्या  ।  
एकवाक्यतोबन्धात्  ।  
तथाहि त६ तत्र सन्निहिताभिरेकवाक्यता दृश्यते प्ररोचनोपयोगात्प्रतिपत्तिसौकर्योपयोगाच्च  ।  
मैत्रेयीब्राह्मणे तावत् - ऽआत्मा वा अरे द्रष्टव्यःऽ (बृ। ४।५।६) इत्याद्या विद्ययैकवाक्यता दृश्यते  ।  
प्रातर्दने ऽपि प्राणो ऽस्मि प्रज्ञात्मा इत्याद्यया  ।  
जानश्रुतिरिय्यत्रापि ऽवायुर्वाव संवर्गःऽ (छा। ४।३।१) इत्याद्या  ।  
यथा ऽस आत्मानो वपामुदखिदत्ऽ इत्येवमादीनां कर्मश्रुतिगतानामाख्यानां सन्निहितविधिस्तुत्यर्थता तद्वत्  ।  
तस्मान्न पारिप्लवार्थत्वम्   ॥ २४ ॥  
  
  
  
५ अग्नीन्धनाद्यधिकरणम्   । सू। २५  
  
____________________________________________________________________________________________  
  
अत एव चाग्नीन्धनाद्यनपेक्षा  । ब्ब्स्_३,४।२५ ।  
  
ऽपुरुषार्थो ऽतः शब्दात्ऽ (ब्र।सू। ३।४।१) इत्येतद्व्यवहितमपि सम्भवादत इति परामृश्यते  ।  
अतेव च विद्यायाः पुरुषार्थहेतुत्वादग्नीन्धनादीन्याश्रमक्माणि विद्यया स्वार्थसिद्धौ नापेक्षितव्यानीत्याद्यस्यैवाधिकरणस्य फलमुपसंहरत्यधिकविवक्षया   ॥ २५ ॥  
  
  
  
६ सर्वापेक्षाधिकरणम्   । सू। २६-२७  
  
____________________________________________________________________________________________  
  
सर्वापेक्षा च यज्ञादिश्रुतेर् अश्ववत्  । ब्ब्स्_३,४।२६ ।  
  
इदमिदानीं चिन्त्यते किं विद्याया अत्यन्तमेवानपेक्षाश्रमकर्ममामुतास्ति काचिदपेक्षेति  ।  
तत्रात एवाग्नीन्धनादीन्याश्रमकर्माणि विद्या स्वार्थसिद्धौ नापेक्ष्यन्त एवमत्यन्तमेवानपेक्षायां प्राप्तायामिदमुच्यते सर्वापेक्षा चेति  ।  
अपेक्षत च विद्या सर्वाण्याश्रमकर्माणि नात्यन्तमनपेक्षैव  ।  
  
ननु विरुद्धमिदं वचनमपेक्षते चाश्रमकर्माणि विद्या नापेक्षते चेति  ।  
  
नेति ब्रूमः  ।  
उत्पन्ना हि विद्या फलसिद्धिं प्रति न किञ्चिदन्यदपेक्षत उत्पत्तिं प्रति त्वपेक्षते  ।  
कुतः - यज्ञादिश्रुतेः  ।  
तथाहि श्रुतिः - ऽतमेतं वेदानुवचनेन ब्राह्मणा विविदिषन्ति यज्ञेन दानेन तपसानाशकेनऽ (बृ। ४।४।२२) इति यज्ञादीनां विद्यासाधनभावं दर्शयति  ।  
विविदिषासंयोगाच्चैषामुत्पत्तिसाधनभावोषवसीयते  ।  
ऽअथ यद्यज्ञ इत्याचक्षते ब्रह्मचर्यस्य यज्ञादिभिः यंस्तवाद्यज्ञादीनामपि हि साधनभावः सूच्यते  ।  
ऽसर्वे वेदा यत्पदमामनन्ति तपांसि सर्वाणि च यद्वदन्ति   ।  
यदिच्छन्तो ब्रह्मचर्यं चरन्ति तत्ते पदं सङ्ग्रहेण ब्रवीमिऽ (कठ। २।१५) इत्येवमाद्या च श्रुतिराश्रमकर्मणां विद्यासाधनभावं सूचयति  ।  
स्मृतिरपि - ऽकषायपकतिः कर्माणि ज्ञानं तु परमा गतिः  ।  
कषाये कर्मभिः पक्के ततो ज्ञानं प्रवर्ततेऽ इत्येवमाद्या  ।  
अश्ववदिति योग्यतानिदर्शनम्  ।  
यथाच योग्यतावशेनाश्वो न लाङ्गलाकर्षणे युज्यते रथचर्यायां तु युज्यते  ।  
एवमाश्रमकर्माणि विद्यया फलसिद्धौ नापेक्ष्यन्त उत्पत्तौ चापेक्ष्यन्त इति   ॥ २६ ॥  
  
  
  
____________________________________________________________________________________________  
  
शमदमाद्युपेतस् स्यात् तथापि तु तद्विधेस् तदङ्गतया तेषाम् अप्य् अवश्यानुष्ठेयत्वात्  । ब्ब्स्_३,४।२७ ।  
  
यदिकश्चिन्मन्येत यज्ञादीनां विद्यासाधनभावो न न्याय्यो विध्यबावात्  ।  
ऽयज्ञेन विविदिषन्तिऽ इत्येवञ्जातीयका हि श्रुतिरनुवादस्वरूपाविद्याभिष्टवपरा न यज्ञादिविधिपरा  ।  
इत्थं महाभागा विद्या स्याद्विद्यार्थी ऽतस्मादेवंविच्छन्तो दान्त उपरतस्तितिक्षुः समाहितो भूत्वात्मनेयेवात्मानं पश्यतिऽ (बृ। ४।४।२३) इति विद्यासाधनत्वेन शमदमादीनां विधानाद्विहितानां चावश्यानुष्ठेयत्वात्  ।  
  
नन्वत्रापि शमाद्युपेतो भूत्वा पश्यतीति वर्तमानापदेश उपलभ्यते न विधिः  ।  
  
नेति ब्रूमः  ।  
तस्मादिति प्रकृतप्रशंसापरिग्रहाद्विधित्वप्रतीतेः  ।  
पश्येदिति न माध्यन्दिना विस्पष्टमेव विधिमधीयते  ।  
तस्माद्यज्ञाद्यनपेक्षायामपि शमदीन्यपेक्षितव्यानि  ।  
यज्ञादीन्यपि त्वपेक्षितव्यानीति यज्ञादिश्रुतेरेव  ।  
  
ननूक्तं यज्ञादिभिर्विविदिषन्तीत्यत्र न विधिरुपलभ्यत इति  ।  
सत्यमुक्तं तथापि त्वत्पूर्वत्वात्संयोगस्य विधिः परिकल्प्यते  ।  
नह्ययं यज्ञादीनां विविदिषासंयोगः पूर्वं प्राप्तो येनानूद्येत  ।  
ऽतस्मात्पूषा प्रपिष्टभागो ऽदन्तको हि इत्येवमादिषु चाश्रुतविधिकेष्वपि वाक्येष्वपूर्वत्वाद्विधिं परिकल्प्य पौष्णं पेषणं विकृतौ प्रतीयेत्यादिविचारः प्रथमे तन्त्रे प्रवर्तितः  ।  
तथाचोक्तम् ऽविधिर्वा धारणवत्ऽ (ब्र, सू। ३।४।२०) इति  ।  
स्मृतिरपि भगवद्गीताद्यास्वनभिसन्धाय फलमनुतिष्ठितानि यज्ञादीनि मुमुक्षोर्ज्ञानसाधनानि भवन्तीति प्रपञ्चितम्  ।  
तस्माद्यज्ञादीनि शमदमादीनि च यथाश्रमं सर्वाण्येवाश्रमकर्माणि विद्योत्पत्तावपेक्षितव्यानि  ।  
तत्राप्येवंविदिति विद्यासंयोगात्प्रत्यासन्नानि विद्यासाधनानि शमादीनि, विविदिषासंयोगात्तु ब्रह्यतराणि यज्ञादीनीति विवेक्तव्यम्   ॥ २७ ॥  
  
  
  
७ सर्वान्नानुमत्यधिकरणम्   । सू। २८-३१  
  
____________________________________________________________________________________________  
  
सर्वान् नानुमतिश् च प्राणात्यये तद्दर्शनात्  । ब्ब्स्_३,४।२८ ।  
  
प्राणसंवादे श्रूयते छन्दोगानाम् - ऽन ह वा एवंविदि किञ्चनानन्नं भवतिऽ (छा। ५।२।१) इति  ।  
तथा वाजसनेयिनाम् - ऽन ह वा अस्यान्नं जग्धं भवति नानन्नं प्रतिगृहीतम्ऽ (बृ। ६।१।१४) इति  ।  
सर्वमेवास्यादनीयमेव भवतीत्यर्थः  ।  
किमिदं सर्वान्नानुज्ञानं शमादिवद्विद्याङ्गं विधीयत उत स्तुत्यर्थं सङ्कार्त्यत इति संशये विधिरिति तावत्प्रात्म्  ।  
तथाहि - प्रवृत्तिविशेषकर उपदेशो भवत्यतः प्राणविद्यासन्निधानात्तदङ्गत्वेनेयं नियमनिवृत्तिरुपदिश्यते  ।  
  
नन्वेवंसति भक्ष्याभक्ष्यविभागशास्त्रव्याघातः स्यात्  ।  
  
नैष दोषः  ।  
स्मान्यविशेषभावाद्बाधोपपत्तेः  ।  
यथा प्राणिहिंसाप्रतिषेधस्य पशुसञ्ज्ञापनविधिना बाधः  ।  
यथाच ऽन काञ्चन परिहरेत्तद्व्रतम्ऽ (छा। २।१३।२) इत्यनेन वामदेव्याविद्याविषयेण सर्वस्त्रयपरिहारवचनेन तत्सामान्यविषयं गम्यागम्यविभागशास्त्रं  बाध्यते  ।  
एवमनेनापि प्राणविद्याविषयेण सर्वान्नभक्षणवचनेन भक्ष्याभक्ष्यविभागशास्त्रं बाध्यतेति  ।  
एवं प्राप्ते ब्रूमः - नेदं सर्वान्नानुज्ञानं विधीयत इति  ।  
नह्यत्र विधायकः शब्द उपलभ्यते ऽन ह वा एवंविदि किञ्चनानन्नं भवतिऽ (छा। ५।२।१) इति वर्तमानापदेशात्  ।  
नचासत्यामपि विधिप्रतीतौ प्रवृत्तिविशेषकरत्वलोभेनैव विधिरभ्युपगन्तुं शक्यते  ।  
अपिच श्वादिमर्यादं प्राणस्यान्नमित्युक्त्वेदमुच्यते ऽनैवंविदः किञ्चिदनन्नं भवतिऽ इति  ।  
नच श्वादिमर्यामन्नं मानुषेण देहेनोपभोक्तुं शक्यते  ।  
शक्यते तु प्राणस्यान्नमिदं सर्वमिति विचिन्तयितुम्  ।  
तस्मात्प्राणान्नविज्ञानप्रशंसार्थो ऽयमर्थवादो न सर्वान्नानुज्ञानविधिः  ।  
तद्दर्शयति ऽसर्वान्नानुमतिश्च प्राणात्ययेऽ इति  ।  
एतदुक्तं भवति- प्राणात्यय एव हि परस्यामापदि सर्वमन्नमदीयत्वेनाभ्यनुज्ञायते तद्दर्शनात्  ।  
तथाहि                    श्रुतिश्चाक्रायणस्येर्षेः कष्टायामवस्थायामभक्ष्यभक्षणे प्रवृत्तिं दर्शयति - ऽमटचीहतेषु कुरुषुऽ (छा। १।१०।१) इत्यस्मिन्ब्राह्मणे  ।  
चाक्रायणः किलर्षिरापद्गत इभ्येन सामिखादिन्तान्कुल्माषांश्चखाद  ।  
अनुपानं तु तदीयमुच्छिष्टदोषात्प्रत्याचचक्षे  ।  
कारणं चात्रोवाच ऽन वा अजीविष्यमिमानखादन्ऽ (छा। १।१०।४) इति, ऽकामो म उदपानम्ऽ (छा। १।१०।४) इति च  ।  
पिनश्चोत्तरेद्युस्तानेव स्वपरोच्छिष्टान्पर्युषितान्कुल्माषान्भक्षयाम्बभूवेति  ।  
तदेतदुच्छिष्टपर्युषितभक्षणं दर्शयन्त्याः श्रुतेराशयातिशयो लक्ष्यते प्राणात्ययप्रसङ्गे प्राणसन्धारणायाभक्ष्यमपि भक्षयितव्यमिति  ।  
स्वस्थावस्थायां तु तन्न कर्तव्यं विद्यावतापीत्यनुपानप्रत्याख्यानाद्गम्यते  ।  
तस्मादर्थवादो ऽन ह वा एवंविदिऽ (चा। ५।२।१) इत्येवमादिः   ॥ २८ ॥  
  
  
  
____________________________________________________________________________________________  
  
अबाधाच् च  । ब्ब्स्_३,४।२९ ।  
  
एवञ्च सत्याहारशुद्धौ सत्त्वशुद्धिरित्येवमादि भक्ष्याभक्ष्यविभागशास्त्रमबाधितं भविष्यति   ॥ २९ ॥  
  
  
  
____________________________________________________________________________________________  
  
अपि च स्मर्यते  । ब्ब्स्_३,४।३० ।  
  
अपिचापदि सर्वान्नभक्षणमपि स्मर्यतेविदुषो।विदुषश्चाविशेषेण - ऽजीवितात्ययमापन्नो यो ऽन्नमत्ति यतस्ततः  ।  
लिप्यते न स पापेन पद्मपत्रमिवाम्भसाऽ इति   ।  
तथा ऽमद्यं नित्यं ब्राह्मणःऽ, ऽसुरापस्य ब्राह्मणस्योष्णामसिञ्चेयुःऽ, ऽसुरापाः कृमयो भवन्त्यभक्ष्यभक्षणात्ऽ इति च स्मर्यतेवर्जनमन्नस्य   ॥ ३० ॥  
  
  
  
  
ड़्न्: उष्णमतितप्ताम्   ।  
  
____________________________________________________________________________________________  
  
शब्दश् चातो ऽकामकारे  । ब्ब्स्_३,४।३१ ।  
  
शब्दश्चानन्नस्य प्रतिषेधकः कामकारनिवृत्तिप्रयोजनः काठकानां संहितायां श्रूयते - ऽतस्माद्ब्रह्मणः सुरां न पिबेत्ऽ इति  ।  
सो ऽपि ऽन ह वा एवंविदिऽ  (छा। ५।२।१) इत्यस्यार्थवादत्वादुपपन्नतरो भवति  ।  
तस्मादेवञ्जातीयका अर्थवादा न विधय इति   ॥ ३१ ॥  
  
  
  
८ आश्रमकर्माधिकरणम्   । सू। ३२-३६  
  
____________________________________________________________________________________________  
  
विहितत्वाच् चाश्रमकर्मापि  । ब्ब्स्_३,४।३२ ।  
  
ऽसर्वापेक्षा च -ऽ (ब्र। सू। ३।४।२३) इत्यत्राश्रमकर्मणां विद्यासाधनत्वमवधारितम्  ।  
इदानीं तु किममुमुक्षोरप्यश्रममात्रनिष्ठस्य विद्यामकाममयमानस्य तान्यनुष्ठेयान्युताहो नेति चिन्त्यते  ।  
तत्र ऽतमेतं वेदानुवचनेन ब्राह्मणा विविदिषन्तिऽ (बृ। ४।४।२२) इत्यादिनाश्रमकर्मणां विद्यासाधनत्वेन विहितत्वाद्विद्यामनिच्छतः फलान्तरं कामयमानस्य नित्यन्यननुष्ठेयानि  ।  
अथ  तस्याप्यनुष्ठेयानि न तर्ह्येषां विद्यासाधनत्वं नित्यानित्यसंयोगविरोधादिति  ।  
अस्यां प्राप्तौ पठति - ऽआश्रममात्रनिष्ठस्याप्यमुमुक्षोः कर्तव्यन्येव नित्यानि कर्माणि यावज्जीवमग्निहोत्रं जुहोतिऽ इत्यादिना विहितत्वात्  ।  
नहि वचनस्यातिभारो नाम कश्चिदस्ति   ॥ ३२ ॥  
  
  
  
अथ यदुक्तं नैवं सति विद्यासाधनत्वेषां स्यादित्यत उत्तरं पठति -  
  
____________________________________________________________________________________________  
  
सहकारित्वेन च  । ब्ब्स्_३,४।३३ ।  
  
विद्यासहकारीणि चैतानि स्युर्विहितत्वादेव ऽतमेतं वेदानुवचनेन ब्राह्मणा विविदिषन्तिऽ (बृ। ४।४।२२) इत्यादिना  ।  
तदुक्तम् - ऽसर्वापेक्षा च यज्ञादिश्रुतेरश्ववत्ऽ (ब्र। सू। ३।४।२६) इति  ।  
नचेदं विद्यासहकारित्वावचनमाश्रमकर्मणां प्रयाजादिवद्विद्याफलविषयं मन्तव्यम्  ।  
अविधिलक्षणत्वाद्विद्यायाः  ।  
असाध्यत्वाच्च विद्याफलस्य  ।  
विधिलक्षणं हि साधनं दर्शपूर्णमासादि स्वर्गफलसिषाधयिषया सहकारिसाधनान्तरमपेक्षते नैवं विद्या  ।  
तथाचोक्तम् ऽअत एव चाग्नीन्धनाद्यनपेक्षाऽ  (ब्र। सू। ३।४।२५) इति  ।  
तस्मादुत्त्पत्तिसाधनत्व एवैषां सहकारित्ववाचोयुक्तिः  ।  
नचात्र नित्यानित्यसंयोगविरोध आशङ्कयः, कर्माभेदे ऽपि संयोगभेदात्  ।  
नित्ये ह्येकः संयोगो यावज्जीवादिवाक्यकल्पितो न तस्य विद्याफलत्वम्  ।  
अनित्यस्त्वपरः संयोगः ऽतमेतं वेदानुवचनेनऽ (बृ। ४।४।२२)  
  
इत्यादिवाक्यकल्पितस्तस्य विद्याफलत्वम्  ।  
यथैकस्यापि खादिरत्वस्य नित्येन संयोगेन क्रत्वर्थत्वमनित्येन संयोगेन पुरुषार्थत्वं तद्वत्   ॥ ३३ ॥  
  
  
  
____________________________________________________________________________________________  
  
सर्वथापि त एवोभयलिङ्गात्  । ब्ब्स्_३,४।३४ ।  
  
सर्वथाप्याश्रमकर्मपक्षे विद्यासहकारित्वपक्षे च त एवाग्निहोत्रादयो धर्मा अनुष्टोयाः  ।  
त एवेत्यवधारयन्नाच्र्यः किं निवर्तयति  ।  
कर्मभेदशह् कामिति ब्रूमः  ।  
यथा कुण्डपायिनामयने ऽमासमग्निहोत्रं जिहोतिऽ इत्यत्र नित्यादग्निहोत्रात्कर्मान्तरमुपदिश्यते नैवमिह कर्मभेदो ऽस्तीत्यर्थः  ।  
  
कुतः -उभयलिङ्गात्  ।  
श्रुतिलिङ्गात्स्मृतिलिङ्गाच्च  ।  
श्रुतिलिङ्गं तावत् ऽतमेतं वेदानुवचनेन ब्राह्मणा विविदिषन्तिऽ (बृ। ४।४।२२) इति सिद्धवदुत्पन्नरूपाण्येव यज्ञादीनि विविदिषायां विनियुङ् क्ते नतु जुह्वतीत्यादिवदपूर्वमेषां रूपमुत्पादयतीति  ।  
स्मृतिलिङ्गमपि ऽअनाश्रितः कर्मफलं कार्यं कर्म करोति यःऽ (६।१) इति विज्ञातकर्तव्यताकमेव कर्म विद्योत्पत्त्यर्थं दर्शयति  ।  
यस्यैते ऽष्टाचत्वारिंशत्संस्कारा इत्याद्या च संस्कारत्वप्रसिद्धिर्वैदिकेषु कर्मसु तत्संस्कृतस्य विद्योत्पत्तिमभिप्रेत्य स्मृतौ भवति  ।  
तस्मात्साद्विदमभेदावधारणम्  ॥ ३४ ॥  
  
  
  
____________________________________________________________________________________________  
  
अनभिभवं च दर्शयति  । ब्ब्स्_३,४।३५ ।  
  
सहकारित्वस्यैवैतदुपोद्बलकं लिङ्गदर्सनमनभिभवं त दर्शयति श्रुतिर्ब्रह्मचर्यादिसाधनसम्पन्नस्य रागदिभिः क्लेशैः ऽएष ह्यात्मा न नश्यति यं ब्रह्मचर्येणानुविन्दतेऽ (छा। ८।५।३) इत्यादिना  ।  
तस्माद्यज्ञादीन्याश्रमकर्माणि च भवन्ति विद्यासहकारीणि चेति निश्चितम्   ॥ ३५ ॥  
  
  
  
९ विधुरादिकरणम्   । सू। ३६ -३९  
  
____________________________________________________________________________________________  
  
अन्तरा चापि तु तद्दृष्टेः  । ब्ब्स्_३,४।३६ ।  
  
विधुरादीनां द्रव्यादिसम्पद्रहितानां चान्यतमाश्रमप्रतिपत्तिहीनानामन्तरालवर्तिनां किं विद्यायामधिकारो ऽस्ति किंवा नास्तीति संशये नास्तीति तावत्प्राप्तम्  ।  
आश्रमकर्मणां विद्याहेतुत्वावधारणादाश्रमकर्मासम्भवाच्चैतेषामिति  ।  
एवं प्राप्त इदमाह - अन्तरा चापि त्वनाश्रमित्वेन वर्तमानो ऽपि विद्यायामधिक्रियते  ।  
कुतः तद्दृष्टेः  ।  
रैक्ववाचक्नवीप्रभृतीनामेवम्भूतानामपि ब्रह्मत्वश्रुत्युपलब्धेः   ॥ ३६ ॥  
  
  
  
____________________________________________________________________________________________  
  
अपि च स्मर्यते  । ब्ब्स्_३,४।३७ ।  
  
संवर्तप्रभृतीनां च नग्नचर्यादियोगादनपेक्षिताश्रमकर्माणामपि महायोगित्वं स्मर्यत इतिहासे   ॥ ३७ ॥  
  
  
  
ननु लिङ्गमिदं श्रुतिस्मृतिदर्शनमिपन्यस्तं का नु खलु प्राप्तिरिति साभिधीयते -  
  
____________________________________________________________________________________________  
  
विशेषानुग्रहश् च  । ब्ब्स्_३,४।३८ ।  
  
तेषामपि च विधुरादीनामविरुद्धैः पुरुषमात्रसम्बन्धिभिर्जपोपवासदेवताराधनादिभिर्धर्मविशेषैरनुग्रहो विद्यायाः सम्भवति  ।  
तथाच स्मृतिः - ऽजप्येनैव तु संसिद्ध्येद्ब्राह्मणो नात्र संशयः  ।  
कुर्यादन्त्र वा कुर्यान्मन्त्रो ब्राह्मण उच्यतेऽ इत्यसम्भवदाश्रमकर्माणो ऽपि जप्ये ऽधिकारं दर्शयति  ।  
जन्मान्तरानुष्ठितैरपि चाश्रमकर्मभिः सम्भवत्येव विद्याया अनुग्रहः  ।  
तथाच स्मृतिः - ऽअनेकजन्मसंसिद्धस्ततो याति परां गतिम्ऽ (६।४५) इति जन्मान्तरसञ्चितानामपि संस्कारविशेषाननुग्रहीतृन्विद्यायां दर्शयति  ।  
दृष्टार्था च विद्या प्रतिषेधाभावमात्रेणाप्यर्तिनमधिकरोति श्रवणादिषु  ।  
तस्माद्विधुरादीनामप्यधिकारो न विरुध्यते   ॥ ३८ ॥  
  
  
  
____________________________________________________________________________________________  
  
अतस् त्व् इतरज्ज्यायो लिङ्गाच् च  । ब्ब्स्_३,४।३९ ।  
  
अतस्त्वन्तरालवर्तित्वादितरदाश्रमवर्तित्वं ज्यायो विद्यासाधनम्  ।  
श्रुतिस्मृतिसन्दृष्टत्वात्  ।  
श्रुतिलिङ्गाच्च ऽतेनैति ब्रह्मवित्पूण्यकृत्तेजसश्चऽ (बृ। ४।४।१) इति  ।  
ऽअनाश्रमी न तिष्ठेत दिनमेकमपि द्विजः  ।  
संवत्सरमनाश्रमी स्थित्वा कृच्छ्रमेकं चरेत्ऽ इति च स्मृतिलिङ्गात्   ॥ ३९ ॥  
  
  
  
१० तद्भूताधिकरणम्   । सू। ४०  
  
____________________________________________________________________________________________  
  
तद्भूतस्य तु नातद्भावो जैमिनेर् अपि नियमात् तद्रूपाभावेभ्यः  । ब्ब्स्_३,४।४० ।  
  
सन्त्यूर्ध्वरेतसा आश्रमा इति स्थापितम्  ।  
तांस्तु प्राप्तस्य कथञ्चित्ततः प्रच्युतिरस्ति नास्ति वेति संशयः  ।  
पूर्वकर्मस्वनुष्ठानचिकीर्षया वा रागादिवशेन वा प्रच्युतो ऽपि स्याद्विशेषाभावादिति  ।  
एवं प्राप्त उच्यते - तद्भूतस्य तु प्रतिपन्नोर्ध्वरेतोभावस्य न कथञ्चिदप्यतद्भावो न ततः प्रच्युतिः स्यात्  ।  
कुतः - नियमातद्रूपाभावेभ्यः   ।  
तथाहि - ऽअत्यन्तमात्मानमाचार्यकुले ऽवसादयन्ऽ (छा। २।२३।१) इति ऽअरण्यमियादिति पदं ततो न पुनरेयादित्युपनिषत्ऽ इति ऽआचार्येणाभ्यनुज्ञातश्चतुर्णामेकमाश्रमम्  ।  
आ विमोक्षाच्छरीरस्य सो ऽनुतिष्ठेद्यथाविदिऽ इति चैवञ्जातीयके नियमः प्रच्युत्यप्रभावं दर्शयति  ।  
यथाच ऽब्रह्मचर्यं समाप्य गृही भवेत्ऽ (जा। ४) ऽब्रह्मचर्यादेव प्रव्रजेत्ऽ (जा। ४) इति चैवमादीन्यारोहरूपाणि वचांस्युपलभ्यन्ते नैवं प्रत्यवरोहरूपाणि  ।  
नचैवमाचाराः शिष्ठा विद्यन्ते  ।  
यत्तु पूर्वकर्मस्वनुष्ठानचिकीर्षया प्रत्यवरोहणमिति तदसत् ऽश्रेयान्स्वधर्मो विगुणः परधर्मात्स्वनुष्ठितात्ऽ (३।३५) इति स्मरणात्  ।  
न्यायाच्च  ।  
यो हि यं प्रति विधीयते स तस्य धर्मो नतु यो येन स्वनुष्ठातुं शक्यते  ।  
चोदनालक्षणत्वाद्धर्मस्य  ।  
नच रागादिवशात्प्रच्युतिः  ।  
नियमशास्त्रस्य बलीयस्त्वात्  ।  
जैमिनेरपीत्यपिशब्देन जैमिनिबादरायणयोरत्र सम्प्रतिपत्तिं शास्ति प्रतिपत्तिदार्ढ्याय   ॥ ४० ॥  
  
  
  
११ अधिकाराधिकरणम्   । सू। ४१ - ४२  
  
____________________________________________________________________________________________  
  
न चाधिकारिकम् अपि पतनानुमानात् तदयोगात्  । ब्ब्स्_३,४।४१ ।  
  
यदि नैष्ठिको ब्रह्मचारी प्रमादादवकीर्येत किं तस्य ऽब्रह्मचर्यावकीर्णी नैरृतं गर्दभमालभेत्ऽ इत्येतत्प्रायश्चित्तं स्यादुत नेति  ।  
  
नेत्युच्यते  ।  
यदप्यधिकारलक्षणे निर्णीतं प्रायश्चित्तम् ऽअवकीर्णिपशुश्च तद्वदाधानस्याप्राप्तकालत्वात्ऽ (जै। सू  ।  
६।८।२१) इति तदपिन नैष्ठिकस्य भवितुमर्हति  ।  
किं कारणम् - ऽआरूढो नैष्ठिकं धर्मं यस्तु प्रच्यवते पिनः  ।  
प्रायश्चित्तं न पश्यामि येन शुद्ध्येत्स आत्महाऽ इत्यप्रतिसमाधेयपतनस्मरणाच्छिन्नशिरस इव प्रतिक्रियानुपपत्तेः  ।  
उपकुर्वाणस्य तु तादृक्पतनस्मरणाभावादुपपद्यते तत्प्रायश्चित्तम्   ॥ ४१ ॥  
  
  
  
____________________________________________________________________________________________  
  
उपपूर्वम् अपि त्व् एके भावमशनवत् तद् उक्तम्  । ब्ब्स्_३,४।४२ ।  
  
अपित्वेक आचार्या उपपातकमेवैतदिति मन्यते  ।  
यन्नैष्ठिकस्य गुरुदारादिभ्यो ऽन्यत्र ब्रह्मचर्यं विशीर्येत न तन्महापातकं भवति गुरुतल्पादिषु महापातकेष्वपरिगणनात्  ।  
तस्मादुपकुर्वाणवन्नैष्ठिकस्यापि प्रायश्चित्तस्य भावमिच्छन्ति ब्रह्मचारित्वाविशेषादवकीर्णितत्वाविशेषाच्च  ।  
अशनवत्  ।  
यथा ब्रह्मचारिणो मधुमांसाशने व्रतलोपः पुनःसंस्कारश्चैवमिति  ।  
ये हि प्रायश्चित्तस्याभावमिच्छन्ति तेषां न मूलमुपलभ्यते  ।  
ये तु भावमिच्छन्ति तेषां ब्रह्मचार्यवकीर्णेत्यदविशेषश्रवणं मूलम्  ।  
तस्माद्भावो युक्ततरः  ।  
तदुक्तं प्रमाणलक्षणे - ऽसमा विप्रतिपत्तिः स्यात्ऽ (जै। सू। १।३।८) ऽशास्त्रस्था वा तन्निमित्तत्वात्ऽ (जै। सू। १।३।९) इति  ।  
प्राश्चित्ताभावस्मरणं त्वेवं सति यत्नगौरवोत्पादनार्थमिति व्याख्यातम्  ।  
एवं भिक्षुवैखानसयोरपि वानप्रस्थो दीक्षाभेदे कृच्छ्रं द्वादशरात्रं चरित्वा महाकक्षं वर्धयेत् भिक्षुर्वानप्रस्थवत्सोमवल्लिङ्गवर्जं स्वशास्त्रसंस्कारश्च इत्यवमादि प्रायश्चित्तस्मरणमनुवर्तव्यम्   ॥ ४२ ॥  
  
  
  
१२ बहिरधिकरमम्   । सू। ४३  
  
____________________________________________________________________________________________  
  
बहिस् तूभयथापि स्मृतेर् आचाराच् च  । ब्ब्स्_३,४।४३ ।  
  
यदूर्ध्वरेतसां स्वश्रमेभ्यः प्रच्यवनं  महापातकं यदि वोपपातकमुभयथापि शिष्ठैस्ते बहिर्कर्तव्याः  ।  
ऽआरूढो नैष्ठिकं धर्मं यस्तु प्रच्यवते पुनः  ।  
प्रायश्चित्तं न पश्यामि येन शुध्येत्स आत्महाऽ इति ऽआरूढपतितं विप्रं मण्डलाच्च विनिःसृतम्  ।  
उद्बद्धं कृमिदष्टं च स्पृष्ट्वा चान्द्रायणं चरेत्ऽ इति चैवमादिनिन्दातिशयस्मृतिभ्यः  ।  
शिष्टाचाराच्च  ।  
नहि यज्ञाध्ययनविवाहादीनि तैः सहाचरन्ति शिष्टाः   ॥ ४३ ॥  
  
  
  
१३ स्वाम्यधिकरणम्   । सू। ४४ -४६  
  
____________________________________________________________________________________________  
  
स्वामिनः फलश्रुतेर् इत्य् आत्रेयः  । ब्ब्स्_३,४।४४ ।  
  
अङ्गेषूपासनेषु संशयः  ।  
किं तानि यजमानकर्माण्याहोस्विदृत्विक्कर्माणीति  ।  
किं तावत्प्राप्तम् यजमानकर्माणीति  ।  
कुतः - फलश्रुतेः  ।  
फलं हि श्रूयते - ऽवर्षति हास्मै वर्षयति ह य एतदेवं विद्वान्वृष्टौ पञ्चविधं सामोपास्तेऽ (छा। २।३।२) इत्यादि  ।  
तच्च स्वामिगामि न्याय्यम्  ।  
तस्य साङ्गे प्रयोगे ऽधिकृतत्वात्  ।  
अधिकृताधिकारत्वाच्चैवञ्जातीयकस्य  ।  
फलं च कर्तर्युपासनानां श्रूयते - ऽवर्षत्यस्मै य उपास्तेऽ इत्यादि  ।  
नन्वृत्विजो ऽपि फलं दृष्टम् ऽआत्मने वा यं कामं कामयते तमागायतिऽ (बृ। १।३।२८) इति  ।  
  
न  ।  
तस्य वाचनिकत्वात्  ।  
तस्मात्स्वामिन एव फलवत्सूपासनेषु कर्तृत्वमित्यात्रेय आचार्यो मन्यते   ॥ ४४ ॥  
  
  
  
____________________________________________________________________________________________  
  
आर्त्विज्यम् इत्य् औडुलोमिः तस्मै हि परिक्रीयते  । ब्ब्स्_३,४।४५ ।  
  
नैतदस्ति स्वामिकर्माण्युपासनानीति  ।  
ऋत्विक्कर्माण्येतानि स्युरित्यौडुलोमिराचार्यो मन्यते  ।  
किं कारणं, तस्मै हि साङ्गाय कर्मणे यजमानेनर्त्विक्परिक्रीयते  ।  
तत्प्रयोगान्तःपातीनि चोद्गीथाद्युपासनान्यधिकृताधिकारकत्वात्  ।  
तस्माद्गोदोहनादिनियमवदेवर्त्विग्भिर्निर्वर्त्येतन्  ।  
तथाच ऽतं ह बको दाल्भ्यो विदाञ्चकार स ह नैमिशीयानामुद्गाता बभूव (छा। १।२।१३) इत्युद्गातृकतृर्कतां विज्ञानस्य दर्शयति  ।  
यत्तूक्तं कर्त्राश्रयं फलं श्रूयत इति  ।  
  
नैष दोषः  ।  
परार्थत्वादृत्विजो ऽन्यत्र वचनात्फलसम्बन्धानुपपत्तेः   ॥ ४५ ॥  
  
  
  
____________________________________________________________________________________________  
  
श्रुतेश्च  । ब्ब्स्_३,४।४६ ।  
  
यां वै काञ्चन यज्ञ ऋत्विज आशिषमाशासत इति यजमानायैव तामाशासत इति होवाचेति तस्मादु हैवंविदुद्गाता ब्रूयात्कं ते काममागायानि (छा। १।७।८ - ९) इति  ।  
तच्चर्वित्वक्कर्तृकस्य विज्ञानस्य यजमानगामि फलं दर्शयति  ।  
  
तस्मादङ्गोपासनानामृत्विक्कर्मत्वसिद्धिः   ॥ ४६ ॥  
  
  
  
१४ सहकार्यन्तरविध्यधिकरणम्   । सू। ४७ - ४९  
  
____________________________________________________________________________________________  
  
सहकार्यन्तरविधिः पक्षेण तृतीयं तद्वतो विध्यादिवत्  । ब्ब्स्_३,४।४७ ।  
  
ऽतस्माद्ब्रह्मणः पाण्डित्यं निर्विद्य बाल्येन तिष्ठासेद्बाल्यं च पाण्डित्यं च निर्विद्याथ मुनिरमौनं च मोनं च निर्विद्याथ ब्राह्मणःऽ (बृ। ३।५।१) इति बृहदारण्यके श्रूयते  ।  
तत्र संशयः मौनं विदीयते न वेति  ।  
न विदीयत इति तावत्प्राप्तम्  ।  
बाल्येन तिष्ठासेदित्यत्रैव विधेरवसितत्वात्  ।  
नह्यथ मुनिरित्यत्र विदायका विभक्तिरुपलभ्यते तस्मादयमनुवादो युक्तः  ।  
कुतः प्राप्तिरिति चेत्  ।  
  
मुनिपण्डितशब्दयोर्ज्ञानार्थत्वात्पाण्डित्यं निर्विद्येत्येवं प्राप्तं मौनम्  ।  
अपिचामौनं च मौनं च निर्विद्याथ ब्राह्मण इत्यत्र तावन्न ब्राह्मणत्वं विधीयते प्रागेव प्राप्तत्वात्  ।  
तस्मादथ ब्राह्मण इति प्रशंसावदस्तथैवाथ मुनिरित्यपि भवितुमर्हति समाननिर्देषत्वादिति  ।  
एवं प्राप्ते ब्रूमः - सहकार्यन्तरविधिरिति  ।  
विद्यासहकारिणो मौनस्य बाल्यपाण्डित्यवद्विधिरेवाश्रयितव्यो ऽपूर्ववत्  ।  
  
ननु पाण्डित्यशब्देनैव मौनस्यावगतत्वमुक्तम्  ।  
  
नैष दोषः  ।  
मुनिशब्दस्य ज्ञानातिशयार्थत्वात्  ।  
मननान्मुनिरिति च व्युत्पत्तिरिति च व्युत्पत्तिसम्भवात्  ।  
ऽमुनीनामप्यहं व्यासःऽ (गी। १०।३७) इति च प्रयोगदर्शनात्  ।  
  
ननु मुनिशब्द उत्तमाश्रमवचनो ऽपि श्रूयते ऽगार्हस्थ्यमाचार्यकुलं मौनं वानप्रस्थम्ऽ इत्यत्र  ।  
  
न  ।  
ऽवाल्मीकिर्मुनिपुङ्गवःऽ इत्यादिषु व्यबिचारदर्शनात्  ।  
इतराश्रमसन्निधानात्तु पारिशेष्यात्तत्रोत्तमाश्रमोपादानं ज्ञानप्रधानत्वादुत्माश्रमस्यष तस्माद्बाल्यपाण्डित्यापेक्षया तृतीयमिदं मौनं ज्ञानातिशयरूपं विदीयते  ।  
यत्तु बाल्य एव विधेः पर्यवसानमिति तथाप्यपूर्वत्वान्मुनित्वस्य विधेयत्वामाश्रीयते मुनिः स्यादिति  ।  
निर्वेदनीयत्वनिर्देशादपि मौनस्य बाल्यपाण्डित्यवद्विधेयत्वाश्रयणम्  ।  
तद्वतो विद्यावतः सन्यासिनः  ।  
कथञ्च विद्यावः सन्न्यासिन इत्यवगम्यते  ।  
तदधिकारात् ऽआत्मानं विदित्वा पुत्राद्येषणाभ्यो व्युत्थायाथ भिक्षाचर्यं चरन्तिऽ इति  ।  
  
ननु सति विद्यावत्त्वे प्राप्नोत्येव तत्रातिशयः किं मोनविधिनेत्यत आह - पक्षेणेति  ।  
एतदुक्तं भवति -  
  
यस्मिन्पक्षे भेददर्शनप्राबल्यान्न प्राप्नोति तस्मिन्नेष विधिरिति  ।  
विध्यादिवत्  ।  
यथा - ऽदर्शपूर्णमासाभ्यां स्वर्गकामो यजेतऽ इत्येवञ्जातीयके विध्यादौ सहकारित्वेनाग्न्यन्बाधानादिकमङ्गजातं विधीयते  ।  
एवमविप्रधाने ऽप्यस्मिन्विद्यावाक्ये मौनविधिरित्यर्थः   ॥ ४७ ॥  
  
  
  
एवं बाल्यादिविशिष्टे कैवल्याश्रमे श्रुतिमति विद्यमाने कस्माच्छान्दोग्ये गृहिणोपसंहारः ऽअभिसमावृत्य कुटुम्बेऽ (छा। ८।१५।१) इत्यत्र  ।  
तेन ह्युपसंहरंस्तद्विषयमादरं दर्शतीति   ।  
अत उत्तरं पठति -  
  
____________________________________________________________________________________________  
  
कृत्स्नभावात् तु गृहिणोपसंहारः  । ब्ब्स्_३,४।४८ ।  
  
तुशब्दो विशेषणार्थः  ।  
कृत्स्नभावो ऽस्य विशेष्यते  ।  
बहुलायासानि हि बहून्याश्रमकर्माणि यज्ञादीनि तं प्रति कर्तव्यतयोपदिष्टान्याश्रमान्तरकर्माणि च यथासम्भवमहिंसेन्द्रियसंयमादीनि तस्य विद्यन्ते  ।  
तस्माद्गृहमेधिनोपसंहारो न विरुध्यते   ॥ ४८ ॥  
  
  
  
____________________________________________________________________________________________  
  
मौनवद् इतरेषाम् अप्य् उपदेशात्  । ब्ब्स्_३,४।४९ ।  
  
यथा मौनं गार्हस्थ्यं चैतावाश्रमौ श्रुतिमन्तावेवमितरावपि वानप्रस्थगुरुकुलवासौ  ।  
दर्शिता हि पुरस्ताच्छ्रुतिः- ऽतपः एव द्वितीयो ब्रह्मचर्याचार्यकुलवासी तृतीयःऽ (छा। २।२३।१) इत्याद्या  ।  
तस्माच्चतुर्णामप्याश्रमाणामुपदेशाविशेषात्तुल्यवद्विकल्पसमुच्चयाभ्यां प्रतिपत्तिः  ।  
इतरेषामिति द्वयोराश्रमयोर्बहुवचनं वृत्तिभेदापेक्षयानुष्ठातृभेदापेक्षया वेति द्रष्टव्यम्   ॥ ४९ ॥  
  
  
  
१५ अनाविष्काराधिकरणम्   । सू। ५०  
  
____________________________________________________________________________________________  
  
अनाविष्कुर्वन्न् अन्वयात्  । ब्ब्स्_३,४।५० ।  
  
ऽतस्माद्ब्रह्मणः पाण्डित्यं निर्वेद्य बाल्येन तिष्ठासेत्ऽ (बृ। ३।५।१) इति बाल्यमनुष्ठेयतया श्रूयते  ।  
तत्र बालस्य भावः कर्म वा बाल्यमितिरद्धिते सति बालभावस्य वयोविशेषस्येच्छाया सम्पादयितुमशक्यत्वाद्यथोपपादं मूत्रपुरीषत्वादिबालचरितन्तर्गता वा भावविशुद्धिरप्ररूढेन्द्रियत्वं दम्भदर्पादिरहितत्वं वा बाल्यं स्यादिति संशयः   ।  
किं तावत्प्राप्तं कामचारवादभक्षणता यथोपपादमूत्रपुरीषत्वं च प्रसिद्धतरं लोके बाल्यमिति तद्ग्रहणं युक्तम्  ।  
  
ननु पतितत्वादिदोषप्राप्तेर्न युक्तं कामचारताद्याश्रयणम्  ।  
  
न  ।  
विद्यावतः सन्न्यासिनो वचनस्मर्थ्याद्दोषनिवृत्तेः पशुहिंसादिष्विवेति  ।  
एवं प्राप्ते ऽभिधीयते  ।  
न  ।  
वचनस्य गत्यन्तराभावात्  ।  
अविरुद्धे ह्यन्यस्मिन्बाल्यशब्दाभिलप्ये लभ्यमाने न विध्यन्तरव्याघातकल्पना युक्ता  ।  
प्रधानोपकाराय चाङ्गं विधीयते  ।  
ज्ञानाभ्यासश्च प्रधानमिह यतीनामनुष्ठेयम्  ।  
नच सकलायां बालचर्यायामङ्गीक्रियमाणायां ज्ञानाभ्यासः सम्भाव्यते  ।  
तस्मादान्तरो भावविशेषो बाल्यस्याप्ररूढेन्द्रियत्वादिरिह बाल्यमाश्रीयते  ।  
तदाह - अनाविष्कुर्वन्निति  ।  
ज्ञानाध्ययनधार्मिकत्वादिभिरात्मानमविख्यापयन्दम्भदर्पादिरहितो भवेत्  ।  
यथा बालो ऽप्ररूढेन्द्रियतया न परेषामात्मानमाविष्कर्तुमीहते तद्वत्  ।  
एवं ह्यस्य वाक्यस्य प्रधानोपकार्यार्थानुगम उपपद्यते  ।  
तथाचोक्तं स्मृतिकारैः - ऽयं न सन्तं न चासन्तं नाश्रुतं न बहुश्रुतम्  ।  
न सुवृत्तं न दुर्वृत्तं वेद कश्चित्स ब्राह्मणः ॥  
गूढधर्माश्रितो विद्वानज्ञातचरितं चरेत्  ।  
अन्धवज्जडवच्चापि मूकवच्च महीं चरेत्ऽ ॥  
ऽअव्यक्तलिङ्गो ऽव्यक्ताचारःऽ इति चैवमादि   ॥ ५० ॥  
  
  
  
१६ ऐहिकाधिकरणम्   । सू। ५१  
  
____________________________________________________________________________________________  
  
ऐहिकम् अप्य् अप्रस्तुतप्रतिबन्धे तद्दर्शनात्  । ब्ब्स्_३,४।५१ ।  
  
ऽसर्वापेक्षा च यज्ञादिश्रुतेरश्ववत् (ब्र।सू। ३।४।२३) इत्यत आरभ्योच्चावचं विद्यासाधनमवधारितं, तत्फलं विद्या सिद्ध्यन्ती किमिहैव जन्मनि सिद्ध्यत्युत कदाचिदमुत्रापीति च्नव्त्यते  ।  
किं तावत्प्राप्तम्  ।  
इहैवेति  ।  
  
किं कारणम्  ।  
श्रवणादिपूर्विका हि विद्या  ।  
नच कश्चिदमुत्र मे विद्या जायतामित्यभिसन्धाय श्रवणादिषु प्रवर्तते  ।  
समान एव तु जन्मनि विद्याजन्माभिसन्धायैतेषु प्रवर्तमानो दृश्यते  ।  
यज्ञादीन्यपि श्रवणादिद्वारेणैव विद्यां जनयन्ति प्रामाणजन्यत्वाद्विद्यायाः  ।  
तस्मादैहिकमेव विद्याजन्मेति  ।  
एवं प्राप्ते वदामः - ऐहिकं विद्याजन्म भवत्यसति प्रस्तुतप्रतिबन्ध इति  ।  
एतदपक्तं भवति - यदा प्रक्रान्तस्य विद्यासाधनस्य कश्चित्प्रतिबन्धो न क्रियत उपस्थितविपाकेन कर्मान्तरेण तदेहैव विद्योत्पद्यते, यदा तु खलु तत्प्रतिबन्धः क्रियते तदामुत्रेति  ।  
उपस्थितविपाकत्वं च कर्मणो देशकालनिमित्तोपनिनिपाताद्भवति  ।  
यानि चाकस्य कर्मणो विपाचकानि देशकालनिमित्तानि तान्येवान्यस्यापीति न नियन्तुं शक्यते  ।  
यतो विरुद्धफलान्यपि कर्माणि भवन्ति  ।  
शास्त्रमप्यस्य कर्मण इदं फलं भवतीत्येतावति पर्यवसितं न देशकालनिमित्तविशेषमपि  सङ्कार्तयति  ।  
साधनवीर्यविशेषात्त्वतीन्द्रिया कस्यचिच्छक्तिराविर्भवति तत्प्रतिबद्धा परस्य तिष्ठति  ।  
नचाविशेषेण विद्यायामभिसन्धिर्नोत्पद्यत इहामुत्र वा मे विद्या जायतामित्यभिसन्धेर्निरङ् कुशत्वात्  ।  
श्रवणादि द्वारेणापि विद्योत्पद्यमाना प्रतिबन्धक्षयापेक्षयैवोत्पद्यते  ।  
तथाचश्रुतिर्दुर्बोधत्वमात्मनो दर्शयति - ऽश्रवणायापि बहुभिर्यो न लभ्यः शृण्वन्तो ऽपि बहवो यं न विद्युः  ।  
आश्चर्यो ऽस्य वक्ता कुशलो ऽस्य लब्धाश्चर्यो ज्ञाता कुशलानुशिष्टःऽ (क। २।७) इति  ।  
गर्भस्य एव च वामदेवः प्रतिपेदे ब्रह्मभावमिति वदन्ती जन्मान्तरसञ्चितात्साधनाज्जन्मान्तरे विद्योत्पत्तिं दर्शयति  ।  
नहि गर्भस्यैवैहिकं किञ्चित्साधनं सम्भाव्यते  ।  
समृतावपि - ऽअप्राप्य योगसंसिद्धिं कां गतिं कृष्ण गच्छतिऽ (गी। ६।३६) इत्यर्जुनेन पृष्टो भगवान्वासुदेवः ऽनहि कल्याणकृत्कश्चिद्दुर्गतिं तात गच्छतिऽ (गी। ६।४०) इत्युक्त्वा पुनस्तस्य पुण्यलोकप्राप्तिं साधुकुले सम्बूतिं चाभिधायानन्तरम् ऽतत्र तं बुद्धिसंयोगं लभते पौर्वदेहिकम्ऽ (गी।  
  
६।४३) इत्यादिना ऽअनेकजन्मसंसिद्धस्ततो याति परां गतिम्ऽ (गी। ६।४५) इत्येतेनैतदेव दर्शयति  ।  
तस्मादैहिकमामुष्मिकं वा विद्याजन्म प्रतिबन्धक्षयापेक्षयेति स्थितम्   ॥ ५१ ॥  
  
  
  
१७ मुक्तिफलाधिकरणम्   । सू। ५२  
  
____________________________________________________________________________________________  
  
एवं मुक्तिफलानियमस् तदवस्थावधृतेस् तदवस्थावधृतेः  । ब्ब्स्_३,४।५२ ।  
  
यथा मुमुक्षोर्विद्यासाधनावलम्बिनः साधनवीर्यविशेषाद्विद्यलक्षणे फल ऐहिकामुष्मिकफलत्वकृतो विशेषप्रतिनियमो दृष्टः  ।  
एवं मुक्तिलक्षणे ऽप्युत्कर्षीपकर्षकृतः कश्चिद्विशेषप्रतिनियमः  ।  
स्यादित्याशङ्क्याह - एवं मुक्तिफलानियम इति  ।  
न खलु मुक्तिफले कश्चिदेवम्भूतो विशेषप्रतिनियम आशङ्कितव्यः  ।  
कुतः - तदवस्थावधृतेः  ।  
मुक्त्यवस्था हि सर्ववेदान्तेष्वेकरूपैवावधार्यते  ।  
ब्रह्मैव हि मुक्त्यवस्था नच ब्रह्मणो ऽनेकाकारयोगो ऽस्ति  ।  
एकलिङ्गत्वावधारणात् ऽअस्तूलमनणुऽ (बृ। ३।८।८) ऽस एष नेति नेत्यात्माऽ (बृ। ३।९।२३) ऽयत्र नान्यत्पश्यतिऽ (छा। ७।२४।१) ऽब्रह्मैवेदममृतं पुरस्तात्ऽ (मुण्ड। २।२।११) ऽइदं सर्वं यदयमात्माऽ (बृ। २।४।६) ऽस वा एष महानज आत्माजरो ऽमरो ऽमृतो ऽभयो ब्रह्मऽ (बृ। ४।४।२५) ऽयत्र त्वस्य सर्वमात्मैवाभूत्तत्केन कं पश्येत्ऽ (बृ। ४।५।१५) इत्यादिश्रुतिभ्यः  ।  
अपिच विद्यासाधनं स्ववीर्यविशेषास्वफल एव विद्यायां कञ्चिदतिशयमासञ्जयेन्न विद्याफले मुक्तौ  ।  
तद्ध्यसाध्यं  नित्यसिद्धस्वभावमेव विद्यायाधिगम्यत इत्यसकृदवादिष्म  ।  
नच तस्यामप्युत्कर्षनिकर्षात्मको ऽतिशय उपपद्यते निकृष्टाया विद्यात्वाभावादुत्कृष्टैव हि विद्या भवति  ।  
तस्मात्तस्यां चिराचिरोत्पत्तिरूपो ऽतिशयो भवन्भवेत्  ।  
नतु मुक्तौ कश्चिदतिशयसम्भवो ऽस्ति  ।  
विद्याभेदाभावादपि तत्फलभेदनियमाभावः कर्मफलवत्  ।  
नहि मुक्तिसाधनभूताया विद्यायाः कर्मणामिव भेदो ऽस्तीति  ।  
सगुणासु तु विद्यासु - ऽमनोमयः प्राणशरीरःऽ (छा।  ३।१४।२) इत्याद्यासु गुणावापोद्वापवशाद्भेदोपपत्तौ सत्यामुपपद्यते यथास्वं फलभेदनियमः कर्मफलवत्  ।  
तथाच लिङ्गदर्शनम् - ऽतं यथा यथोपासते तदेव भवतिऽ इति  ।  
नैवं निर्गुणायां विद्यायां गुणाभावात्  ।  
तथाच स्मृतिः - ऽनहि गतिरधिकास्ति कस्यचित्सति हि गुणे प्रवदन्त्यतुल्यताम्ऽ इति  ।  
तदवस्थावधृतेस्तदवस्थाधृतेरिति पदाभ्यसो ऽध्यायपरिसमाप्तिं द्योतयति   ॥ ५२ ॥  
  
____________________________________________________________________________________________  
  
  
  
इति श्रीमत्परमहंसपरिव्राजकाचार्यश्रीमच्छङ्करभगवत्पादकृतौ शारीरकमीमांसाभाष्ये तृतीयाध्यायस्य चतुर्थः पादः   ॥ ४ ॥  
  
  
  
  
  
  
  