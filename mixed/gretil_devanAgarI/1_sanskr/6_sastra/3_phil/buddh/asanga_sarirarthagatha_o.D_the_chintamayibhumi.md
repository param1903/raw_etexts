---
title: 'Asanga: Sarirarthagatha of the Cintamayibhumi'

---
## Intro
  
  
  
  
 Asanga: Sarirarthagatha of the Cintamayibhumi   
  
  
  
  
Asanga: Sarirarthagatha of the Cintamayibhumi, a chapter of his Yogacarabhumi  
Based on the edition: Fumio Enomoto, "Śarīrārthagāthā, A Collection of Canonical Verses in the Yogācārabhūmi, Part 1: Text", Sanskrit-Texte aus dem buddhistischen Kanon: Neuentdeckungen und Neueditionen[, Erste Folge], Göttingen 1989 (Sanskrit-Wörterbuch der buddhistischen Texte aus den Turfan-Funden, Beiheft 2), pp. 17-35.  
  
  
Input by Klaus Wille  
  
  
  
ABBREVIATION  
Uv = Udānavarga, ed. F. Bernhard, 2 vols., Göttingen 1965, 1968 (Sanskrittexte aus den Turfanfunden, 10).  
  
  
ITALICS for restored akṣaras  
  
  
NOTICE:  
- Some orthographic pecularities have been standardized, e.g.   
ṃs for ns,   
rk for rkk,   
rṇ for rṇṇ,   
rt for rtt,   
rd for rdd,   
rn or r n for rnn or r nn,   
rp for rpp  
  
  
  


## पाठः
  
  
  
  
  
  
  
पापं न कुर्यान् मनसा न वाचा कायेन वा किञ्चन सर्वलोके ।  
रिक्तः कामैः स्मृतिमान् सम्प्रजानं दुःखं न सेवेत अनर्थसंहितम् ॥ शग्_१।१  
  
आख्येयसञ्ज्ञिनः सत्वा आख्येये ऽस्मिन् प्रतिष्ठिताः ।  
आख्येयम् अपरिज्ञाय योगम् आयान्ति मृत्युनः ॥ शग्_२।१  
आख्येयं तु परिज्ञाय आख्यातारं न मन्यते ।  
तद् वै न विद्यते तस्य वदेयुर् येन तं परे ॥ शग्_२।२  
समो विशेष उत वापि हीनो यो मन्यते स विवदेत तेन ।  
विधात्रये ऽस्मिन् न विकम्पते यः समो विशिष्टश् च न तस्य भवति ॥ शग्_२।३  
आच्छिद्य तृष्णाम् इह नामरूपे प्रहाय मानं च न सङ्गम् एति ।  
तं शान्तधूमम् अनिघं निराशं नाद्राक्षुस् ते देवमनुष्यलोके ।  
इह बाहिरतश् च ॥ शग्_२।४  
  
कामरागाभिभूतत्वाच् चित्तं मे परिदह्यते ।  
अङ्ग मे गौतम ब्रूहि शान्तिं त्वम् अनुकम्पया ॥ शग्_३।१  
विपर्यासेन सञ्ज्ञानां चित्तं ते परिदह्यते ।  
निमित्तं वर्ज्यतां तस्माच् छुभं रागोपसंहितं ॥ शग्_३।२  
अशुभां भावय सदा त्वम् एकाग्रः सुसमाहितः ।  
निर्वापयाशु रागाग्निं दह्यसे मा पुनः पुनः ॥ शग्_३।३  
संस्कारावरतां पश्य दुःखतो ऽनात्मतस् तथा ।  
स्मृतिं कायगतां कृत्वा निर्वेदबहुलो भव ॥ शग्_३।४  
भाव्यताम् अनिमित्तं च मानानुशयनाशनं ।  
ततो मानाभिसमयाद् दुःखस्यान्तं करिष्यसि ॥ शग्_३।५  
  
कुमारिकाप्रश्नगाथा:  
कथंविहारबहुलो भिक्षुः पञ्चौघतीर्णस् तरतीह षष्ठं ।  
कथन्ध्यायी विपुलां कामतृष्णां तीर्णो भवत्य् अप्रतिलब्धयोक्त्रः ॥ शग्_४।१  
प्रश्रब्धकायः सुविमुक्तचित्तो ह्य् असंस्कुर्वन् स्मृतिमान् अकोप्यः  
आज्ञाय धर्मम् अवितर्कध्यायी कोपस्पृहास्त्यानदोषैः वियुक्तः ॥ शग्_४।२  
एवंविहारबहुलो भिक्षुः पञ्चौघतीर्णस् तरतीह षष्ठं ।  
एवन्ध्यायी विपुलां कामतृष्णां तीर्णो भवत्य् अप्रतिलब्धयोक्त्रः ॥ शग्_४।३  
  
नित्योत्रस्तो ह्य् अयं लोको नित्योद्विग्ना इयं प्रजा ।  
अनुत्पन्नेषु दुःखेषु समुत्पन्नेषु वा पुनः ।  
यदि किञ्चिद् अनुत्रस्तं पृष्ट आचक्ष्व तन् मम ॥ शग्_५।१  
नान्यत्र ज्ञानतपसो नान्यत्रेन्द्रियनिग्रहात् ।  
नान्यत्र सर्वसन्त्यागान् मोक्षं पश्यामि देवते ॥ शग्_५।२  
चिरस्य बत पश्यामि ब्राह्मणं परिनिर्वृतं ।  
सर्ववैरभयातीतं तीर्णं लोके विषक्तिकाम् ॥ शग्_५।३  
  
केनाभिवर्णा जनता प्रणीता मार्गश् च नैर्याणिकतः प्रयुक्तः ।  
कुत्र स्थितः कुत्र च शिक्षमाणो नायं मर्त्यः परलोकाद् बिभेति ॥ शग्_६।१  
यः शीलवाञ् ज्ञानवान् भावितात्मा समाहितः स्मृतिमान् ऋजुगतश् च ।  
सर्वे ऽस्य शोकज्वरथाः प्रहीणाः सम्यक्स्मृतो यस्य चित्तं विमुक्तं ॥ शग्_६।२  
तेनाभिवर्णा जनता प्रणीता मार्गश् च नैर्याणिकतः प्रयुक्तः ।  
अत्र स्थितः अत्र च शिक्षमाणो नायं मर्त्यः परलोकाद् बिभेति ॥ शग्_६।३  
  
कथं यशस्वी भवति कथं भवति भोगवान् ।  
कथं कीर्तिम् अवाप्नोति कथं मित्राणि विन्दति ॥ शग्_७।१  
शीलाद् यशस्वी भवति दानाद् भवति भोगवान् ।  
सत्येन कीर्तिम् आप्नोति ददन् मित्राणि विन्दति ॥ शग्_७।२  
  
कुतः सरा निवर्तन्ते कुत्र वर्त्म न वर्तते ।  
कुत्र दुःखसुखं लोके निःशेषम् उपरुध्यते ॥ शग्_८।१  
चक्षुः श्रोत्रं तथा घ्राणं जिह्वा कायो मनस् तथा ।  
यत्र नाम च रूपं च निःशेषम् उपरुह्यते ॥ शग्_८।२  
ततः सरा निवर्तन्ते तत्र वर्त्म न वर्तते ।  
तत्र दुःखसुखं लोके निःशेषम् उपरुध्यते ॥ शग्_८।३  
  
केन स्विद् ओघं तरति केनोत्तरति चार्णवं ।  
दुःखं त्यजति केन स्वित् केन स्वित् परिशुध्यति ॥ शग्_९।१  
श्रद्धया तरति ह्य् ओघम् अप्रमादेन चार्णवं ।  
वीर्येण दुःखं त्यजति प्रज्ञया परिशुध्यति ॥ शग्_९।२  
  
क एतम् ओघं तरति रात्रिन्दिवम् अतन्द्रितः ।  
अनालम्बे ऽप्रतिष्ठे च को गम्भीरे न सीदति ॥ शग्_१०।१  
सर्वतः शीलसम्पन्नः प्रज्ञावान् सुसमाहितः ।  
अध्यात्मचिन्ती स्मृतिमांस् तरतीमं सुदुस्तरं ॥ शग्_१०।२  
विरक्तः कामसञ्ज्ञाभ्यो रूपसंयोजनातिगः ।  
अनालम्बे ऽप्रतिष्ठे च स गम्भीरे न सीदति ॥ शग्_१०।३  
  
रागद्वेषौ भगवन् किन्निदानाव् अरतिरती रोमहर्षः कुतो ऽयम् ।  
कुतःसमुत्थाश् च मनो वितर्काः कुमारका धात्रीम् इवाश्रयन्ते ॥ शग्_११।१  
स्नेहजा आत्मसम्भूता न्यग्रोधस्कन्धका यथा ।  
पृथग्विषक्ताः कामेषु मालुता वा लता वने ॥ शग्_११।२  
रागश् च द्वेषश् च इतोनिदानाव् अरतिरती रोमहर्षः इतो ऽयं ।  
इतःसमुत्थाश् च मनो वितर्काः कुमारका धात्रीम् इवाश्रयन्ते ॥ शग्_११।३  
ये तान् प्रजानन्ति यतोनिदानांस् ते तां जना यक्ष विनोदयन्ति ।  
त अर्णवं सम्प्रतरन्तीहौघम् अतीर्णपूर्वम् अपुनर्भवाय ॥ शग्_११।४  
  
कार्यम् एतद् ब्राह्मणेन प्रहाणम् अकिलासिना ।  
कामानां विप्रहाणार्थं न हि काङ्क्षत्य् असौ भवं ॥ शग्_१२।१  
स कार्यं ब्राह्मणस्यास्ति कृतार्थो ब्राह्मणः स्मृतः ॥ शग्_१२।२  
यावन् न गाधं लभते न तीरम् आयूहते सर्वगात्रैः स तावत् ।  
तीरं तु लब्ध्वेह सन्तिष्ठति स्थले नायूहते पारगतो निरुच्यते ॥ शग्_१२।३  
एषोपमा दामले ब्राह्मणस्य क्षीणास्रवो यो निपको ध्यानलाभी ।  
सर्वे ऽस्य शोकज्वरथाः प्रहीणाः सम्यक्स्मृतो यस्य चित्तं विमुक्तम् ॥ शग्_१२।४  
  
गेय:  
भिक्षो भिक्षो ओघम् अतार्षीः ।  
आम देवते ।  
अनालम्बे ऽप्रतिष्ठे ओघम् अतार्षीः ।  
आम देवते ।  
यथा कथं त्वं भिक्षो अनालम्बे अप्रतिष्ठे ओघम् अतार्षीः ।  
यथा यथाहं देवते आयूहामि तथा तथा संसीदामि । यथा यथा संसीदामि तथा तथा सन्तिष्ठे । यथा यथा सन्तिष्ठे तथा तथा उह्ये । यथा यथाहं देवते नायूहामि तथा तथा न संसीदामीति विस्तरेण शुक्लपक्षो वेदितव्यः ॥ शग्_१३  
  
कुमारिकाप्रश्नगाथा:  
एको ऽरण्ये प्रसृतो ध्यायसे त्वं वित्ताद् विहीन उत वा प्रार्थयानः ।  
ग्रामस्य वा किञ्चनागो न्व् अकार्षीः कस्माज् जनेन न करोषि सख्यं  
सख्यं न संविद्यते केन चित् तव ॥ शग्_१४।१  
अर्थाप्राप्त्या हृदयस्येह शान्तिर् जित्वेह सेनां प्रियशातरूपं ।  
एको ध्यायी सुखम् अस्म्य् अन्वभोत्सं तस्माद् जनेन न करोमि सख्यं  
सख्यं न संविद्यते केन चिद् मम ॥ शग्_१४।२  
  
अनित्या बत संस्कारा उत्पादव्ययधर्मिणः ।  
उत्पद्य हि निरुध्यन्ते तेषां व्युपशमः सुखम् ॥ शग्_१५ (च्ड़्। उव् १।३)  
अप्रमादो ऽमृतपदं प्रमादो मृत्युनः पदं ।  
अप्रमत्ता न म्रियन्ते प्रमत्तास् तु सदा मृताः ॥ शग्_१६ (च्ड़्। उव् ४।१)  
वितर्कप्रमथितस्य देहिनस् तीव्ररागस्य शुभानुदर्शिनः ।  
भूयस् तृष्णा विवर्धते सा गाढीकुरुते ऽस्य बन्धनं ॥ शग्_१७ (च्ड़्। उव् ३।१)  
धर्मस्थं शीलसम्पन्नं ह्रीमन्तं सत्यवादिनं ।  
आत्मनः प्रियकर्तारं तं जनः कुरुते प्रियं ॥ शग्_१८ (च्ड़्। उव् ५।२४)  
यत् परेषूपनिध्यायेत् कर्म दृष्ट्वेह पापकम् ।  
आत्मना तन् न कुर्वीत कर्मबद्धो हि पापकः ॥ शग्_१९ (च्ड़्। उव् ९।६)  
सुभाषितं ह्य् उत्तमम् आहुर् आर्याः प्रियं वदेन् नाप्रियं तद् द्वितीयं ।  
सत्यं वदेन् नानृतं तत् तृतीयं धर्मं वदेन् नाधर्मं तत् चतुर्थम् ॥ शग्_२० (च्ड़्। उव् ८।११)  
श्रद्धाथ ह्रीः शीलम् अथापि दानं धर्मा इमे सत्पुरुषप्रशस्ताः ।  
एतं हि मार्गं दिविगं वदन्ति एतेन वै गच्छति देवलोकम् ॥ शग्_२१ (च्ड़्। उव् १०।१)  
श्रुत्वा धर्मं विजानाति श्रुत्वा पापान् निवर्तते ।  
श्रुत्वा अनर्थं त्यजति श्रुत्वा प्राप्नोति निर्वृतिम् ॥ शग्_२२ (च्ड़्। उव् २२।६)  
आकाशसमो न लिप्यते इन्द्रकीलप्रतिमो न कम्पते ।  
ह्रद इव समुपेतकर्दमे संसारे रमते न पण्डितः ॥ शग्_२३ (च्ड़्। उव् १७।१२)  
ये रूपेण प्रमिण्वन्ति मां घोषेणानुयान्ति च ।  
च्छन्दरागवशोपेता न मा जानन्ति ते जनाः ॥ शग्_२४।१ (च्ड़्। उव् २२।१२)  
अध्यात्मं च विजानाति बहिर्धा च न पश्यति ।  
अध्यात्मफलदर्शी यः स वै घोषेण नीयते ॥ शग्_२४।२ (च्ड़्। उव् २२।१३)  
अध्यात्मं च न जानाति बहिर्धा च विपश्यति ।  
बहिर्धाफलदर्शी यः सो ऽपि घोषेण नीयते ॥ शग्_२४।३ (च्ड़्। उव् २२।१४)  
अध्यात्मं च न जानाति बहिर्धा च न पश्यति ।  
समन्तावरणो बालः सो ऽपि घोषेण नीयते ॥ शग्_२४।४ (च्ड़्। उव् २२।१५)  
अध्यात्मं च विजानाति बहिर्धा च विपश्यति ।  
धीरो निःसरणप्रज्ञो न स घोषेण नीयते ॥ शग्_२४।५ (च्ड़्। उव् २२।१६)  
  
षष्ठे अधिपतौ राज्ञि रज्यमाने रजस्वलः ।  
अरजस्य् अरजा भवति रक्तो बालो निरुच्यते ॥ शग्_२५ (च्ड़्। उव् १६।२२)  
नगरम् अस्थिप्राकारं स्नायुमांसानुलेपनं ।  
यत्र रागश् च द्वेषश् च मानो म्रक्षश् च गाहते ॥ शग्_२६ (च्ड़्। उव् १६।२३)  
कूर्मः स्वके ऽङ्गानि यथा कपाले भिक्षुर् निदध्यान् मनसो वितर्कानि ।  
अनिश्रितो ऽन्यान् अविहेठमानः परिनिर्वृतो नापवदेत कं चित् ॥ शग्_२७ (च्ड़्। उव् २६।१)  
तुल्यम् अतुल्यं च सम्भवं भवसंस्कारम् अवासृजन् मुनिः ।  
अध्यात्मरतः समाहित अभिनत् कोशम् इवाण्डसम्भवः ॥ शग्_२८ (च्ड़्। उव् २६।३०)  
नास्ति कामसमः पङ्को नास्ति द्वेषसमो ग्रहः ।  
नास्ति मोहसमं जालं नास्ति तृष्णासमा नदी ॥ शग्_२९ (च्ड़्। उव् २९।३७)  
आकाशे वै पदं नास्ति श्रमणो नास्ति बाह्यकः ।  
प्रपञ्चाभिरता बाला निष्प्रपञ्चास् तथागताः ॥ शग्_३० (च्ड़्। उव् २९।३८)  
स्थितिः प्रपञ्चाश् च न सन्ति यस्य यः सन्दानं परिघं चातिवृत्तः ।  
तं निस्तृष्णं मुनिं चरन्तं न विजानाति सदेवको ऽपि लोकः ॥ शग्_३१ (च्ड़्।  उव् २९।५१)  
यस्य वितर्का विधूपिता अध्यात्मम् अविकल्पिता अशेषं ।  
सङ्गं सो ऽतीत्य रूपसञ्ज्ञां चतुर्योगापगतो न जातिम् एति ॥ शग्_३२ (च्ड़्। उव् २९।५६)  
ददतः पुण्यं प्रवर्धते वैरं संयमतो न चीयते ।  
कुशली प्रजहाति पापकं क्लेशानां क्षयतस् तु निर्वृतः ॥ शग्_३३ (च्ड़्। उव् २८।२)  
सर्वपापस्याकरणं कुशलस्योपसम्पदा ।  
स्वचित्तपर्यवदमनम् एतं बुद्धानुशासनं ॥ शग्_३४ (च्ड़्। उव् २८।१)  
दुर्निग्रहस्य लघुनो यत्रकामनिपातिनः ।  
चित्तस्य दामनं साधु चित्तं दान्तं सुखावहम् ॥ शग्_३५ (च्ड़्। उव् ३१।१)  
चित्तनिमित्तस्य कोविदः प्रविवेकस्य च विन्दते रसं ।  
ध्यायी निपकः प्रतिस्मृतो भुङ्क्ते प्रीतिसुखं निरामिषं ॥ शग्_३६ (च्ड़्। उव् ३१।५१)  
अशिल्पजीवी लघुर् आत्मकामो जितेन्द्रियः सर्वतो विप्रमुक्तः ।  
अनोकसारी ह्य् अममो निराशः कामान् प्रहायैकचरो यस् स भिक्षुः ॥ शग्_३७ (च्ड़्। उव् ३२।५)  
दूरङ्गमम् एकचरम् अशरीरं गुहाशयं ।  
दमयति दुर्दमं चित्तं ब्राह्मणं तं ब्रवीम्य् अहं ॥ शग्_३८ (च्ड़्। उव् ३३।५५)  
  
पारायणेष्व् अजितप्रश्नः:  
केनायं निवृतो लोकः केनायं न प्रकाशते ।  
किं चाभिलेपनं ब्रूषे किं च तस्य महद् भयम् ॥ शग्_३९।१  
अविद्यानिवृतो लोकः प्रमादान् न प्रकाशते ।  
जल्पाभिलेपनं ब्रूमि दुःखं तस्य महद् भयं ॥ शग्_३९।२  
स्रवन्ति सर्वतः स्रोताः स्रोतसां किं निवारणं ।  
स्रोतसां संवरं ब्रूहि केन स्रोतः पिधीयते ॥ शग्_३९।३  
यानि स्रोतांसि लोकस्य स्मृतिः तेषां निवारणं ।  
स्रोतसां संवरं ब्रूमि प्रज्ञया हि पिधीयते ॥ शग्_३९।४  
प्रज्ञायाश् च स्मृतेश् चैव नामरूपस्य सर्वशः ।  
आचक्ष्व पृष्ट एतन् मे कुत्रैतद् उपरुध्यते ॥ शग्_३९।५  
प्रज्ञा चैव स्मृतिश् चैव नामरूपं च सर्वशः ।  
विज्ञानस्य निरोधाद् धि अत्रैतद् उपरुध्यते ॥ शग्_३९।६  
कथं स्मृतस्य चरतो विज्ञानम् उपरुध्यते ।  
आचक्ष्व पृष्ट एतन् मे यथातथम् असंशयः ॥ शग्_३९।७  
अध्यातं च बहिर्धा च वेदनां नाभिनन्दतः ।  
एवं स्मृतस्य चरतो विज्ञानम् उपरुध्यते ॥ शग्_३९।८  
ये च सङ्ख्यातधर्माणो ये च शैक्षाः पृथग्विधाः ।  
तेषां मे निपकस्येर्यां पृष्टः प्रब्रूहि मार्ष ॥ शग्_३९।९  
कामेषु नाभिगृध्येत मनसानाविलो भवेत् ।  
कुशलः सर्वधर्मेषु स्मृतो भिक्षुः परिव्रजेत् ॥ शग्_३९।१०  
  
अर्थवर्गीयेषु कामान् आरभ्य गाथा:  
कामान् कामायमानस्य तस्य चेत् तत् समृध्यति ।  
अद्धा प्रीतमना भवति लब्ध्वा मर्त्यो यद् ईप्सितं ॥ शग्_४०।१  
तस्य चेत् कामायमानस्य छन्दजातस्य जन्तुनः ।  
ते कामाः परिहीयन्ते शल्यविद्ध इव रूप्यते ॥ शग्_४०।२  
यः कामां परिवर्जयति सर्पस्येव शिरात् पदं ।  
स इमां विषक्तिकां लोके स्मृतः समतिवर्तते ॥ शग्_४०।३  
क्षेत्रवस्तुहिरण्@यं च गवाश्वमणिकुण्डलं ।  
स्त्रियो दासान् पृथक्कामान् यो नरो ह्य् अभिगृध्यति ॥ शग्_४०।४  
अबलं वा बलीयांसो मृद्नन्त्य् एनं परिस्रवाः ।  
तत एनं दुःखम् अन्वेति भिन्नां नावम् इवोदकं ॥ शग्_४०।५  
यस्य त्व् एतत् समुच्छिन्नं तालमस्तकवद् धतं ।  
शोकास् तस्य निवर्तन्ते उदबिन्दुर् इव पुष्करात् ॥ शग्_४०।६ (च्ड़्। उव् १०।१३अब् उन्द् ३।१०च्द्)  
  
भद्रैकरागाथा (भद्रगरात्रीय, भद्रकरात्रिय):  
अतीतं नान्वागमयेन् न प्रतिकाङ्क्षेद् अनागतं ।  
प्रत्युत्पन्नाश् च ये धर्मास् तत्र तत्र विपश्यकः ।  
असंहार्यम् असङ्क्षोभ्यं तद् विद्वान् अनुबृंहयेत् ॥ शग्_४१।१  
  
  
  
  
