---
title: 'Sabara: Mimamsasutrabhasya ad Jaimini''s Mimamsasutra 1,1.1-5'

---
## Intro

Sabara: Mimamsasutrabhasya ad Jaimini's Mimamsasutra 1,1.1-5  

Sabara: Mimamsasutrabhasya ad Jaimini's Mimamsasutra 1,1.1-5  
Based on Erich Frauwallner, Materialien zur ältesten Erkentnislehre  
der Karmamimimsi, Wien 1968, pp. 10-61  
(Sitzungsberichte / Österreichische Akademie der Wissenschaften,   
Philosophisch-Historische Klasse ; 259,2.  
Veröffentlichungen der Kommission für Sprachen und Kulturen Süd-   
und Ostasiens ; 6)  

Input by Somadeva Vasudeva  
1998  

## पाठः

_____________________________________________________  

जैम्_१,१।१: अथातो धर्मजिज्ञासा ॥  
  
लोके येष्व् अर्थेषु प्रसिद्धानि पदानि, तानि सति सम्भवे तदर्थान्य् एव सूत्रेष्व् इत्य् अवगन्तव्यम् ।  न अध्याहारादिभिर् एषां परिकल्पनीयो ऽर्थः परिभाषितव्यो वा ।  एवं हि वेदवाक्यान्य् एव एभिर् व्याख्यायन्ते ।  इतरथा वेदवाक्यानि व्याख्येयानि स्वपदार्थाश् च व्याख्येयाः ।  तद् यत्नगौरवं प्रसज्येत ।   
  
तत्र लोके ऽयम् अथशब्दो वृत्ताद् अनन्तरस्य प्रक्रियार्थो दृष्टः ।  न चेह किञ्चिद् वृत्तम् उपलभ्यते ।  -- भवितव्यं तु तेन, यस्मिन् सत्य् अनन्तरं धर्मजिज्ञासा अवकल्पते ।  तथा हि प्रसिद्धपदार्थकः स कल्पितो भवति ।  तत् तु वेदाध्ययनम् ।  तस्मिन् हि सति सा अवकल्पते ।  -- नैतद् एवम् ।  अन्यस्यापि कर्मणो ऽनन्तरं धर्मजिज्ञासा युक्ता, प्राग् अपि च वेदाध्ययनात् ।   
  
उच्यते: तादृशीं तु धर्मजिज्ञासाम् अधिकृत्य अथशब्दं प्रयुक्तवान् आचार्यः, या वेदाध्ययनम् अन्तरेण न सम्भवति ।  कथम् ? वेदवाक्यानाम् अनेकविधो विचार इह वर्तिष्यते ।  अपि च नैव वयम् इह वेदाध्ययनात् पूर्वं धर्मजिज्ञासायाः प्रतिषेधं शिष्मः ।  न ह्य् एतद् एकं वाक्यं पुरस्ताच् च वेदाध्ययनाद् धर्मजिज्ञासां प्रतिषेधिष्यति, परस्ताच् च आनन्तर्यं प्रकरिष्यति ।  भिद्येत हि तथा वाक्यम् अन्या हि वचनव्यक्तिर् अस्य पुरस्ताद् वेदाध्ययनाद् धर्मजिज्ञासां प्रतिषेधतः, अन्या च परस्ताद् आनन्तर्यम् उपदिशतः ।  "वेदान् अधीत्य" इत्य् एकस्यां विधीयते ऽनूद्य आनन्तर्यं, विपरीतम् अन्यस्याम् ।  अर्थैकत्वाच् च एकवाक्यतां वक्ष्यति ।  किं त्व् अधीते वेदे द्वयम् आपतति, गुरुकुलाच् च समावर्तितव्यं वेदवाक्यानि च विचारयितव्यानि ।  तत्र "गुरुकुलान् मा समावर्तिष्ट ;  कथं नु वेदवाक्यानि विचारयेत् ?" इत्य् एवमर्थो ऽयम् उपदेशः ।   
  
यद्य् एवं, न तर्हि वेदाध्ययनं पूर्वं धर्मजिज्ञासायाः ।  एवं हि समामनन्ति "वेदम् अधीत्य स्नायात्" इति ।  इह च वेदम् अधीत्य स्नास्यन् धर्मं जिज्ञासमान इमम् आम्नायम् अतिक्रामेत् ।  न च आम्नायो नाम अतिक्रमितव्यः ।   
  
तद् उच्यते: अतिक्रमिष्याम इमम् आम्नायम् ।  अनतिक्रामन्तो वेदम् अर्थवन्तं सन्तम् अनर्थकं कल्पयेम ।  दृष्टो हि तस्यार्थः कर्मावबोधनं नाम ।  न च तस्य अध्ययनमात्रात् तत्रभवन्तो याज्ञिकाः फलं समामनन्ति ।  यद् अपि च समामनन्ति इव, तत्रापि "द्रव्यसंस्कारकर्मसु परार्थत्वात् फलश्रुतिर् अर्थवादः स्यात्" इत्य् अर्थवादतां वक्ष्यति ।  न च अधीतवेदस्य स्नानानन्तर्यम् एतद् विधीयते ।  न ह्य् अत्र आनन्तर्यस्य वक्ता कश्चिच् छब्दो ऽस्ति ।  पूर्वकालतायां हि क्त्वा स्मर्यते, नानन्तर्ये ।  दृष्टार्थता च अध्ययनस्य आनन्तर्ये व्याहन्येत ।  लक्षणया त्व् एषो ऽ र्थः स्यात् ।  न च इदं स्नानम् अदृष्टार्थं विधीयते ।  किं तु लक्षणया अस्नानादिनियमस्य पर्यवसानं वेदाध्ययनसमकालम् आहुः "वेदम् अधीत्य स्नायात्", "गुरुकुलान् म समावर्तिष्ट" इत्य् अदृष्टार्थतापरिहारायैव ।   
  
तस्माद् वेदाध्ययनम् एव पूर्वम् अभिनिर्वर्त्य अनन्तरं धर्मो जिज्ञासितव्य इत्य् अथशब्दस्य सामर्थ्यम् ।  न ब्रूमः "अन्यस्यापि कर्मणो ऽनन्तरं धर्मजिज्ञासा न कर्तव्या" इति, किं तु "वेदम् अधीत्य त्वरितेन न स्नातव्यम्, अनन्तरं धर्मो जिज्ञासितव्यः" इत्य् अथशब्दस्य अर्थः ।   
  
अतःशब्दो वृत्तस्य अपदेशको हेत्वर्थेन, यथा "क्षेमसुभिक्षो ऽयं देशः, अतो ऽहम् अस्मिन् देशे प्रतिवसामि" इति ।  एवम् "अधीतो वेदो धर्मजिज्ञासायां हेतुर् ज्ञातः, अनन्तरं धर्मो जिज्ञासितव्यः" इत्य् अतःशब्दस्य सामर्थ्यम् ।  धर्माय हि वेदवाक्यानि विचारयितुम् अनधीतवेदो न शक्नुयात् ।  अतः, एतस्मात् कारणात्, अनन्तरं धर्मं जिज्ञासितुम् इच्छेद् इत्य् अतःशब्दस्य अर्थः ।   
  
धर्माय जिज्ञासा धर्मजिज्ञासा ।  सा हि तस्य ज्ञातुम् इच्छा ।  स पुनः कथं जिज्ञासितव्यः ? को धर्मः, कथंलक्षणः, कान्य् अस्य साधनानि, कानि साधनाभासानि, किम्परश् च इति ।  तत्र को धर्मः, कथंलक्षण इत्य् एकेनैव सूत्रेण व्याख्यातं "चोदनलक्षणो ऽर्थो धर्मः" इति१ ।  कान्य् अस्य साधनानि, कानि साधनाभासानि, किम्परश् च इति शेषलक्षणेन व्याख्यातम् २ ।  क्व पुरुषपरत्वं क्व वा पुरुषो गुणभूत इत्य् एतासां प्रतिज्ञानां पिण्डस्य एतत् सूत्रम् "अथातो धर्मजिज्ञासा" इति ।  धर्मः प्रसिद्धो वा स्याद् अप्रसिद्धो वा ।  स चेत् प्रसिद्धो, न जिज्ञास्यः ।  अथाप्रसिद्धो, नतराम् ।  तद् एतद् अनर्थकं धर्मजिज्ञासाप्रकरणम् ।   
  
अथवा अर्थवत् ।  धर्मं प्रति हि विप्रतिपन्ना बहुविदः ।  केचिद् अन्यं धर्मम् आहुः, केचिद् अन्यम् ।  सो ऽयम् अविचार्य प्रवर्तमानः कञ्चिद् एव उपाददानो विहन्येत अनर्थं च ऋच्छेत् ।  तस्माद् धर्मो जिज्ञासितव्यः ।  स हि निःश्रेयसेन पुरुषं संयुनक्ति इति प्रतिजानीमहे ।  तद् अभिधीयते :  
  
_____________________________________________________  

जैम्_१,१।२: चोदनालक्षणो ऽर्थो धर्मः ॥  

चोदना इति क्रियायाः प्रवर्तकं वचनम् आहुः ।  आचार्यचोदितः करोमि इति हि दृश्यते ।  लक्ष्यते येन, तल्लक्षणम् ।  धूमो लक्षणम् अग्नेर् इति हि वदन्ति ।  तया यो लक्ष्यते, सो ऽर्थः पुरुषं निःश्रेयसेन संयुनक्ति इति प्रतिजानीमहे ।  चोदना हि भूतं भवन्तं भविष्यन्तं सूक्ष्मं व्यवहितं विप्रकृष्टम् इत्य् एवञ्जातीयकम् अर्थं शक्नोत्य् अवगमयितुम्, नान्यत् किञ्चनेन्द्रियम् ।   
  
नन्व् अतथाभूतम् अप्य् अर्थं ब्रूयाच् चोदना, यथा यत्किञ्चन लौकिकं वचनं ङद्यास् तीरे फलानि सन्ति" इति ।  तत् तथ्यम् अपि भवति, वितथम् अपि भवतीति ।   
  
उच्यते: विप्रतिषिद्धम् इदम् अभिधीयते "ब्रवीति च वितथं च" इति ।  ब्रवीति इत्य् उच्यते ऽवबोधयति, बुध्यमानस्य निमित्तं भवति इति ।  यस्मिंश् च निमित्तभूते सत्य् अवबुध्यते, सो ऽवबोधयति ।  यदि च चोदनायां सत्याम् "अग्निहोत्रात् स्वर्गो भवति" इत्य् अवगम्यते, कथम् उच्यते ङ तथा भवति" इति ।  अथ न तथा भवति, कथम् अवबुध्यते ।  असन्तम् अर्थम् अवबुध्यत इति विप्रतिषिद्धम् ।   
  
न च श्वर्गकामो यजेत" इत्य् अतो वचनात् सन्दिग्धम् अवगम्यते "भवति वा स्वर्गो न वा भवति" इति ।  न च निश्चितम् अवगम्यमानम् इदं मिथ्या स्यात् ।  यो हि जनित्वा प्रध्वंसते ङैतद् एवम्" इति, स मिथ्याप्रत्ययः ।  न चैष कालान्तरे पुरुषान्तरे ऽवस्थान्तरे देशान्तरे वा विपर्येति ।  तस्माद् अवितथः ।   
  
यत् तु लौकिकं वचनं, तच् चेत् प्रत्ययितात् पुरुषाद् इन्द्रियविषयं वा, अवितथम् एव तत् ।  अथाप्रत्ययितात् पुरुषाद् अनिन्द्रियविषयं वा, तत् पुरुषबुद्धिप्रभवम् अप्रमाणम् ।  अशक्यं हि तत् पुरुषेण ज्ञातुम् ऋते वचनात् ।  -- अपरस्मात् पौरुषेयाद् वचनाद् अवगतम् इति चेत् ।  - तद् अपि तेनैव तुल्यम् ।  नैवञ्जातीयकेष्व् अर्थेषु पुरुषवचनं प्रामाण्यम् उपैति, जात्यन्धानाम् इव वचनं रूपविशेषेषु ।  -- नन्व् अविदुषाम् उपदेशो नावकल्पते ।  उपदिष्टवन्तश् च मन्वादयः ।  तस्मात् पुरुषाः सन्तो विदितवन्तश् च ।  यथा चक्षुषा रूपम् उपलभ्यत इति दर्शनाद् एवावगतम् ।  -- उच्यते: उपदेशो हि व्यामोहाद् अपि भवति ।  असति व्यामोहे वेदाद् अपि भवति ।  अपि च पौरुषेयाद् वचनाद् "एवम् अयं पुरुषो वेद" इति भवति प्रत्ययो, न "एवम् अयम् अर्थ" इति ।  विप्लवते खल्व् अपि कश्चित् पुरुषकृताद् वचनात् प्रत्ययः ।  न तु वेदवचनस्य मिथ्यात्वे किञ्चन प्रमाणम् अस्ति ।   
  
ननु सामान्यतो दृष्टं भविष्यति ।  पौरुषेयं वचनं वितथम् उपलभ्य वचनसामान्याद् वेदवचनं मिथ्येत्य् अनुमीयते ।  -- न, अन्यत्वात् ।  न ह्य् अन्यस्य वितथभावे ऽन्यस्य वैतथ्यं भवितुम् अर्हति, अन्यत्वाद् एव ।  न हि देवदत्तस्य श्यामत्वे यज्ञदत्तस्यापि श्यामत्वं भवितुम् अर्हति ।  अपि च पुरुषवचनसाधर्म्याद् वेदव चनं वितथम् इत्य् अनुमानम् ।  प्रत्यक्षस् तु वेदवचने प्रत्ययः ।  न चानुमानं प्रत्यक्षविरोधि प्रमाणं भवति ।  तस्माच् चोदनालक्षणो ऽर्थः श्रेयस्करः ।  - एवं तर्हि श्रेयस्करो जिज्ञासितव्यः ।  किं धर्मजिज्ञासया ? - उच्यते: य एव श्रेयस्करः, स एव धर्मशब्देनोच्यते ।  - कथम् अवगम्यते ? - यो हि यागम् अनुतिष्ठति, तं धार्मिक इति समाचक्षते ।  यश् च यस्य कर्ता, स तेन व्यपदिश्यते, यथा पाचको लावक इति ।  तेन यः पुरुषं निःश्रेयसेन संयुनक्ति, स एव धर्मशब्देनोच्यते ।  न केवलं लोके, वेदे ऽ पि  
  
क़्:  यज्ञेन यज्ञम् अयजन्त देवाः  
क़्:  तानि धर्माणि प्रथमान्य् आसन् ॥  
  
इति यजतिशब्दवाच्यम् एव धर्मं समानन्ति ।  उभयम् इह चोदनया लक्ष्यते, अर्थो ऽनर्थश् च - को ऽर्थः? - यो निह्श्रेयसाय ज्योतिष्टोमादिः ।  - को ऽनर्थः? - यः प्रत्यवायाय श्येनो वज्र इनोउर् इत्य् एवमादिः ।  तत्र अनर्थो धर्म उक्तो मा भूद् इत्य् अर्थग्रहणम् ।  - कथं पुनर् असाव् अनर्थः ? - हिंसा हि सा, सा च प्रतिषिद्धा ।  - कथं पुनर् अनर्थः कर्तव्यतया उपदिश्यते ? - उच्यते: नैव श्येनादयः कर्तव्यतया विज्ञायन्ते ।  यो हि हिंसितुम् इच्छेत्, तस्य अयम् अभ्युपाय इति हि तेओआम् उपदेशः ।  "श्येनेनाभिचरन् यजेत" इति हि समामनन्ति, न "अभिचरितव्यम्" इति ।   
  
नन्व् अशक्तम् इदं सूत्रम् इमाव् अर्थाव् अभिवदितुम्, चोदनालक्षणो धर्मो नेन्द्रियादिलक्षणः, अर्थश् च धर्मो नानर्थ इति ।  एकं हीदं वाक्यम् ।  तद् एवं सति भिद्येत ।  - उच्यते: यत्र वाक्याद् एवार्थो ऽवगम्यते, तत्रैवम् ।  तत् तु वैदिकेषु, न सूत्रेषु ।  अन्यतो ऽवतगे ऽर्थे सूत्रम् एवमर्थम् इत्य् अवगम्यते, तेन च एकदेशः सूत्र्यत इति सूत्रम् ।  तत्र भिन्नयोर् एव वाक्ययोर् इमाव् एकदेशाव् इत्य् अवगन्तव्यम् ।  अथवा अर्थस्य सतश् चोदनालक्षणस्य धर्मत्वम् उच्यत इत्य् एकार्थम् एवेति ।   

_____________________________________________________  

जैम्_१,१।३:  तस्य निमित्तपरीष्टिः ॥  

उक्तम् अस्माभिः "चोदनानिमित्तं धर्मस्य ज्ञानम्" इति ।  तत् प्रतिज्ञामात्रेणोक्तम् ।  इदानीं तस्य निमित्तं परीक्षिष्यामहे, किं चोदनैव उत अन्यद् अपि इति ।  तस्मान् न तावन् निश्चीयते "चोदनालक्षणो ऽर्थो धर्म" इति ।   
  
तद् उच्यते :  
  
_____________________________________________________  
  
जैम्_१,१।४: सत्सम्प्रयोगे पुरुषस्येन्द्रियाणां बुद्धिजन्म तत् प्रत्यक्षम् अनिमित्तम्, विद्यम्नानोपलम्भनत्वात् ॥  

इदं परीक्ष्यते: प्रत्यक्षं तावद् अनिमित्तम् ।  - किम् कारणम् ? - एवंलक्षणकं हि तत्: सत्सम्प्रयोगे पुरुषस्येन्द्रियाणां बुद्धिजन्म तत् प्रत्यक्षम् ।  सति इन्द्रियार्थसम्बन्धे या पुरुषस्य बुद्धिर् जायते, तत् प्रत्यक्षम् ।  भविस्यंश् चैषो ऽर्थो न ज्ञानकाले ऽस्ति ।  सतश् चैतद् उपलम्भनं, नासतः ।  अतः प्रत्यक्षम् अनिमित्तम् ।   
  
बुद्धिर् वा जन्म वा सन्निकर्षो वेति नैषां कस्यचिद् अवधारणार्थम् एतत् सूत्रम् ।  सति इन्द्रियार्थसम्प्रयोगे, नासति इत्य् एतावद् अवधार्यते ।  अनेकस्मिन् अवधार्यमाणे भिद्येत वाक्यम् ।  प्रत्यक्षपूर्वकत्वाच् च अनुमानोपमानार्थापत्तीनाम् अप्य् अकारणत्वम् ।  अभावो ऽपि नास्ति, यतः  

_____________________________________________________  

जैम्_१,१।५: औत्पत्तिकस् तु शब्दस्यार्थेन सम्बन्धस् तस्य ज्ञानम् उपदेशो ऽव्यतिरेकश् च अर्थे ऽनुपलब्धे, तत् प्रमाणं बादरायणस्य, अनपेक्षत्वात् ॥  

औत्पत्तिक इति नित्यं ब्रूमः ।  उत्पत्तिर् हि भाव उच्यते लक्षणया ।  अवियुक्तः शब्दार्थयोर् भावः सम्बन्धेन, नोत्पन्नयोः पश्चात् सम्बन्धः ।  औत्पत्तिकः शब्दस्यार्थेन सम्बन्धस् तस्य अग्निहोत्रादिलक्षणस्य धर्मस्य निमित्तं प्रत्यक्षादिभिर् अनवगतस्य ।  - कथम्? - उपदेशो हि भवति ।  उपदेश इति विशिष्टस्य शब्दस्य उच्चारणम् ।  अव्यतिरेकश् च भवति तस्य ज्ञानस्य ।  न हि तद् उत्पन्नं ज्ञानं विपर्येति ।  यच् च नाम ज्ञानम् उत्पन्नं न विपर्येति, न तच् छक्यते वक्तुं ङैतद् एवम्" इति, "यथा विज्ञायते, न तथा भवति, यथैतन् न विज्ञायते, तथैतद्" इति ।  अन्यद् अस्य हृदये, अन्यद् वाचि स्यात् ।  एवं वदतो विरुद्धम् इदम् अवगम्यते "अस्ति नास्ति च" इति ।  तस्मात् तत् प्रमाणम्, अनपेक्षत्वात् ।  न ह्य् एवं सति प्रत्ययान्तरम् अपेक्षितव्यं पुरुषान्तरं वा ।  स्वयम्प्रत्ययो ह्य् असौ ।  बादरायणस्येदं मतं कीर्त्यते बादरायणं पूजयितुं, नात्मीयं मतं पर्युदसितुम् ।   
  
वृत्तिकारस् त्व् अन्यथेमं ग्रन्थं वर्णयाञ्चकार तस्य निमित्तपरीष्टिर् इत्य् एवमादिम् :  
  
न परीक्षितव्यं निमित्तम् ।  प्रत्यक्षादीनि हि प्रसिद्धानि प्रमाणानि तदन्तर्गतं च शास्त्रम् ।  अतस् तद् अपि न परीक्षितव्यम् ।   
  
ननु व्यभिचारात् परीक्षितव्यं निमित्तम् ।  शुक्तिका हि रजतवत् प्रकाशते यतस्, तेन प्रत्यक्षं व्यभिचरति, तन्मूलत्वाच् च अनुमानादीन्य् अपि ।  तत्रापरीक्ष्य प्रवर्तमानो ऽर्थाद् विहन्येत अनर्थं चाप्नुयात् कदाचित् ।   
  
नैतद् एवम् ।  यत् प्रत्यक्षम्, न तद् व्यभिचरति ।  यद् व्यभिचरति, न तत् प्रत्यक्षम् ।  - किं तर्हि प्रत्यक्टम् ? -  
  
जैम्_१,१।४अ:  तत्सम्प्रयोगे पुरुषस्येन्द्रियाणां बुद्धिजन्म सत् प्रत्यक्षम् ।    
  
यद्विषयं ज्ञानं, तेनैव सम्प्रयोगे इन्द्रियाणां पुरुषस्य बुद्धिजन्म सत् प्रत्यक्षम् ।  यद् अन्यविषयं ज्ञानम् अन्यसम्प्रयोगे भवति, न तत् प्रत्यक्षम् ।  - कथं पुनर् इदम् अवगम्यते "इदं तत्सम्प्रयोगे, इदम् अन्यसम्प्रयोगे" इति ? - यन् नान्यसम्प्रयोगे, तत् तत्सम्प्रयोगे ।  एतद्विपरीतं अन्यसम्प्रयोग इति ।  - कथं ज्ञायते, यदा हि शुक्तिकायाम् अपि रजतं मन्यमनो "रजतसन्निकृष्टं मे चक्षुर्" इति मन्यते? - बाधकं हि यत्र ज्ञानम् उत्पद्यते ङैतद् एवं, मिथ्याज्ञानम् इदम् " इति, तद् अन्यसम्प्रयोगे, विपरीतं तत्सम्प्रयोग इति ।  - प्राग् बाधकज्ञानोत्पत्तेः कथम् अवगम्यते, यदा न तत्काले संयग्ज्ञानस्य मिथ्याज्ञानस्य च कश्चिद् विशेषः? - यदा क्षुदादिभिर् उपहतं मनो भवति, इन्द्रियं वा तिमिरादिभिः, सौक्ष्म्यादिभिर् वा बाह्यो विषयस्, ततो मिथ्याज्ञानम्, अनुपहतेषु संयग्ज्ञानम् ।  इन्द्रियमनोर्थसन्निकर्षो हि ज्ञानस्य हेतुः, असति तस्मिन् अज्ञानात् ।  तदन्तर्गतो दोषो  
मिथ्याज्ञानस्य हेतुः ।  दुष्टेषु हि ज्ञानं मिथ्या भवति ।  - कथम् अवगम्यते ? - दोषापगमे सम्प्रतिपत्तिदर्शनात् ।  - कथं दुष्टादुष्टावगम इति चेत्, - प्रयत्नेन अन्विच्छन्तो न चेद् दोषम् उपलभेमहि, प्रमाणाभावाद् अदुष्टम् इति मन्येमहि ।  तस्माद् यस्य च दुष्टं करणं यत्र च मिथ्येति प्रत्ययः, स एव असमीचीनः प्रत्ययो नान्य इति ।   
  
ननु सर्व एव निरालम्बनः स्वप्नवत् प्रत्ययः ।  प्रत्ययस्य हि निरालम्बनता स्वभाव उपलक्षितः स्वप्ने ।  जाग्रतो ऽपि श्तम्भ" इति वा "कुड्यम्" इति वा प्रत्यय एव भवति ।  तस्मात् सो ऽपि निरालम्बनः ।   
  
उच्यते: श्तम्भ" इति जाग्रतो बुद्धिः सुपरिनिश्चिता कथं विपर्यसिष्यति? - स्वप्ने ऽप्य् एवम् एव सुपरिनिश्चिता आसीत् प्राक् प्रबोधनात्, न तत्र कश्चिद् विशेष इति चेन्, - न, स्वप्ने विपर्ययदर्शनाद् अविपर्ययाच् च इतरस्मिन् ।  - तत्सामान्याद् इतरत्रापि भविष्यति इति चेत् ।  -- यदि प्रत्ययत्वात् स्वप्नप्रत्ययस्य मिथ्याभावः, जाग्रत्प्रत्ययस्यापि भवितुम् अर्हति ।  अथ प्रतीतिस् तथाभावस्य हेतुः, न शक्यते "प्रत्ययाद् अयम् अन्य" इति वदितुम् ।  अन्यतस् तु स्वप्नप्रत्ययस्य मिथ्याभावो विपर्ययाद् अवगतः ।  - कुत इति चेत् ।  - सनिद्रस्य मनसो दौर्बल्यान् निद्रा मिथ्याभावस्य हेतुः स्वप्नादौ स्वप्नान्ते च ।  सुषुप्तस्य प्रत्ययाभाव एव ।  अचेतयन् एव हि शुषुप्त" इत्य् उच्यते ।  तस्माज् जाग्रतः प्रत्ययो न मिथ्येति ।  - ननु जाग्रतो ऽपि करणदोषः स्यात् ? - यदि स्याद्, अवगम्येत ।  - स्वप्नदर्शनकाले ऽपि नावगम्यत इति चेत् ।  - तन् न ।  प्रबुद्धो ह्य् अवगच्छति ङिद्राक्रान्तं मे मन आसीद्" इति ।   
  
शून्यस् तु ।  - कथम् ? - अर्थज्ञानयोर् आकारभेदं नोपलभामहे ।  प्रत्यक्षा च नो बुद्धिः ।  अतस् तद्भिन्नम् अर्थरूपं नाम न किञ्चिद् अस्ति इति पश्यामः ।   
  
स्याद् एतद् एवं, यद्य् अर्थाकारा बुद्धिः स्यात् ।  निराकारा तु नो बुद्धिः, आकारवान् बाह्यो ऽर्थः ।  स हि बहिर्देशसम्बद्धः प्रत्यक्षम् उपलभ्यते ।  अर्थविषया हि प्रत्यक्षबुद्धिर् न बुद्ध्यन्तरविषया ।  क्षणिका हि सा न बुद्ध्यन्तरकालम् अवस्थास्यत इति ।  उत्पद्यमानैवासौ ज्ञायते ज्ञापयति चार्थान्तरं प्रदीपवद् इति यद्य् उच्येत, तन् न ।  न ह्य् अज्ञाते ऽर्थे कश्चिद् बुद्धिम् उपलभते, ज्ञाते त्व् अनुमानाद् अवगच्छति ।  तत्र यौगपद्यम् अनुपपन्नम् ।  - ननु उत्पन्नायाम् एव बुद्धाव् अर्थो "ज्ञात" इत्य् उच्यते नानुत्पन्नायाम् ।  अतः पूर्वं बुद्धिर् उत्पद्यते, पश्चाज् ज्ञातो ऽर्थः ।  - सत्यम् ।  पूर्वं बुद्धिर् उत्पद्यते, न तु पूर्वं ज्ञायते ।  भवति हि कदाचिद् एतद्, यज् ज्ञातो ऽर्थः सन् "अज्ञात" इत्य् उच्यते ।  न च अर्थव्यपदेशम् अन्तरेण बुद्धे रूपोपलम्भनम् ।  तस्मान् नाव्यपदेश्या बुद्धिर्, अव्यपदेश्यं च नः प्रत्यक्षम् ।  तस्माद् अप्रत्यक्षा बुद्धिः ।   
  
अपि च कामम् एकरूपत्वे बुद्धेर् एवाभावो, न त्व् अर्थस्य प्रत्यक्षस्य सतः ।  न चैकरूप्यम् ।  निराकाराम् एव हि बुद्धिम् अनुमिमीमहे, साकारं चार्थं प्रत्यक्षम् एवावगच्छामः ।  तस्माद् अर्थालम्बनः प्रत्ययः ।   
  
अपि च नियतनिमित्तस् तन्तुष्व् एवोपादीयमानेषु पटप्रत्ययः ।  इतरथा तन्तूपादाने ऽपि कदाचिद् घटबुद्धिर् अविकलेन्द्रियस्य स्यात् ।  न चैवम् अस्ति ।  तस्मान् न निरालम्बनः प्रत्ययः ।  अतो न व्यभिचरति प्रत्यक्षम् ।   
  
अनुमानं ज्ञातसम्बन्धस्य एकदेशदर्शनाद् एकदेशान्तरे ऽ सन्निकृष्टे ऽर्थे बुद्धिः ।  तत् तु द्विविधं प्रत्यक्षतोदृष्टसम्बन्धं सामान्यतोदृष्टसम्बन्धं च ।  तत्र प्रत्यक्षतोदृष्टसम्बन्धं यथा धूमाकृतिदर्शनाद् अग्न्याकृतिविज्ञानम् ।  सामान्यतोदृष्टसम्बन्धं च यथा देवदत्तस्य गतिपूर्विकां देशान्तरप्राप्तिम् उपलभ्य आदित्ये ऽपि गतिस्मरणम् ।   
  
शास्त्रं शब्दविज्ञानाद् असन्निकृष्टे ऽर्थे विज्ञानम् ।   
  
उपमानम् अपि सादृश्यम् असन्निकृष्टे ऽर्थे बुद्धिम् उत्पादयति, यथा गवयदर्शनं गोस्मरणस्य ।   
  
अर्थापत्तिर् अपि दृष्टः श्रुतो वा ऽर्थो ऽन्यथा नोपपद्यत इत्य् अर्थकल्पना, यथा जीवतो देवदत्तस्य गृहाभावदर्शनेन बहिर्भावस्य अदृष्टस्य कल्पना ।   
  
अभावो ऽपि प्रमाणाभावो ङास्ति" इत्य् अस्यार्थस्यासन्निकृष्टस्य ।  तस्मात् प्रसिद्धत्वान् न परीक्लितव्यं निमित्तम् ।   
  
ननु प्रत्यकादीन्य् अन्यानि भवन्तु नाम प्रमाणानि, शब्दस् तु न प्रामाणम् ।  - कुतः ? -  
  
जैम्_१,१।४ब्:  अनिमित्तं विद्यमानोपलम्भनत्वात् ॥  
  
अनिमित्तम् अप्रमाणं शब्दः ।  यो ह्य् उपलम्भनविषयो नोपलभ्यते, स नास्ति, यथा शशस्य विषाणम् ।  उपलम्भनानि चेन्द्रियाणि पश्वादीनाम् ।  न च पशुकामेष्ट्यनन्तरं पशव उपलभ्यन्ते ।  अतो नेष्टिः पशुफला ।  कर्मकाले च कर्मफलेन भवितव्यम् ।  यत्कालं हि मर्दनं, तत्कालं मर्दनसुखम् ।  - कालान्तरे फलं दास्यति इति चेत् ।  - न ।  न कालान्तरे फलम् इष्टेर् इत्य् अवगच्छामः ।  - कुतः ? - यदा तावद् असौ विद्यमाना आसीत्, तदा फलं न दत्तवती ।  यदा फलम् उत्पद्यते, तदासौ नास्ति ।  असती च कथं दास्यति ? अपि च कर्मकाल एव फलं श्रूयते ।  "यागः करणम्" इति वाक्याद् अवगम्यते, "करणं चेद् उत्पन्नं, कार्येण भवितव्यम्" इति ।  प्रत्यक्षं च फलकारणम् अन्यद् उपलभामहे ।  न च दृष्टे कारणे सत्य् अदृष्टं कल्पयितुं शक्यते, प्रमाणाभावात् ।  एवं दृष्टापचारस्य वेदस्य स्वर्गाद्य् अपि फलं न भवति इति मन्यामहे ।   
  
दृष्टविरुद्धम् अपि भवति किञ्चिद् वैदिकं वचनम् ।  पात्रचयनं विधाय आह श एष यज्ञायुधी यजमानो ऽञ्जसा स्वर्गं लोकं याति" इति प्रत्यक्षं शरीरं व्यपदिशति ।  न च तत् स्वर्गं लोकं याति ।  प्रत्यक्षं हि तद् दह्यते ।  न चैष "याति" इति विधिशब्दः ।  एवञ्जातीयकं च प्रमाणविरुद्धं वचनम् अप्रमाणम् "अम्बुनि मज्जन्त्य् अलाबूनि, ग्रावाणः प्लवन्ते" इति यथा ।  तत्सामान्याद् अग्निहोत्रादिचोदनास्व् अप्य् अनाश्वासः ।  तस्मान् न चोदनालक्षणो ऽर्थो धर्मः ।   
  
जैम्_१,१।५अ:  औत्पत्तिकस् तु शब्दस्यार्थेन सम्बन्धस् तस्य ज्ञानम् ॥  
  
तुशब्दः पकं व्यावर्तयति ।  अपौरुषेयः शब्दस्यार्थेन सम्बन्धस् तस्य अग्निहोत्रादिलक्षणस्य अर्थस्य ज्ञानं प्रत्यक्षादिभिर् अनवगम्यमानस्य ।  तथा च चोदनालक्षणः सम्यक्प्रत्यय इति ।  पौरुषेये हि सति सम्बन्धे यः प्रत्ययः, तस्य मिथ्याभाव आशङ्क्येत ।  परप्रत्ययो हि तदा स्यात् ।  अथ शब्दे ब्रुवति कथं मिथ्या इति ? न हि तदानीम् अन्यतः पुरुषाद् अवगमः ।  "ब्रवीति" इत्य् उच्यते "अवबोधयति, बुध्यमानस्य निमित्तम् भवति" इति ।  शब्दे चेन् निमित्तभूते स्वयम् अवबुध्यते, कथं विप्रलब्धं ब्रूयान् ङैतद् एवम्" इति ।  न चास्य चोदना श्याद् वा न वा" इति सांशयिकं प्रत्ययम् उत्पादयति ।  न च "मिथ्यैतद्" इति कालान्तरे देशान्तरे ऽवस्थान्तरे पुरुषान्तरे वा पुनर् अव्यपदेश्यः प्रत्ययो भवति ।  यो ऽप्य् अन्यप्रत्ययविपर्यासं दृष्ट्वा "अत्रापि विपर्यसिष्यति" इत्य् आनुमानिकः प्रत्यय उत्पद्यते, सो ऽप्य् अनेन प्रत्यक्षेण प्रत्ययेन विरुध्यमानो बाध्यते ।  तस्माच् चोदनालक्षण एव धर्मः ।  

स्याद् एतद् एवम्: नैव शब्दस्य अर्थेनास्ति सम्बन्धः, कुतो ऽस्य पौरुषेयता अपौरुषेयता वा इति ।  - कथम् ? - स्याच् चेद् अर्थेन सम्बन्धः, क्षुरमोदकशब्दोच्चारणे मुखस्य पाटनपूरणे स्याताम्, यदि संश्लेषलक्षणं सम्बन्धम् अभिप्रेत्य उच्यते ।  कार्यकारणनिमित्तनैमित्तिकाश्रयाश्रयिभावयौनादयस् तु सम्बन्धाः शब्दस्य अनुपपन्ना एव इति ।   
  
उच्यते: यो ऽत्र व्यपदेश्यः सम्बन्धः, तम् एकं न व्यपदिशति भवान्, प्रत्याय्यस्य प्रत्यायकस्य च यः सञ्ज्ञासञ्ज्ञिलक्षणः सम्बन्धस् तम् इति ।  - आह: यदि प्रत्यायकः शब्दः, प्रथमश्रुतः किं न प्रत्याययति ? - उच्यते: सर्वत्र नो दर्शनं प्रमाणम् ।  "प्रत्यायक" इति हि प्रत्ययं दृष्ट्वा अवगच्छामः, ङ प्रथमश्रुत" इति प्रथमश्रवणे प्रत्ययम् अदृष्ट्वा ।  यावत्कृत्वः श्रुतेन "इयं सञ्ज्ञा, अयं सञ्ज्ञी" इत्य् अवधारितं भवति, तावत्कृत्वः श्रुताद् अर्थावगमः ।  यथा चक्षुर् द्रष्टृ न बाह्येन प्रकाशेन विना प्रकाशयति इत्य् अद्रष्टृ न भवति ।   
  
यदि प्रथमश्रुतो न प्रत्याययति, कृतकस् तर्हि शब्दस्य अर्थेन सम्बन्धः ।  - कुतः? - - स्वभावतो ह्य् असम्बन्धाव् एतौ शब्दार्थौ ।  मुखे हि शब्दम् उपलभामहे, भूमाव् अर्थम् ।  "शब्दो ऽयं न त्व् अर्थः, अर्थो ऽयं न शब्द" इति च व्यपदिशन्ति ।  रूपभेदो ऽपि भवति ।  "गौर्" इति इमं शब्दम् उच्चारयन्ति, सास्नादिमन्तम् अर्थम् अवबुध्यन्ते ।  पृथग्भूतयोश् च यः सम्बन्धः, स कृतको दृष्टो, यथा रज्जुघटयोर् इति ।   
  
अथ "गौर्" इत्य् अत्र कः शब्दः ? - गकारौकारविसर्जनीया इति भगवान् उपवर्टः ।  श्रोत्रग्रहणे ह्य् अर्थे लोके शब्दशब्दः प्रसिद्धः ।  ते च श्रोत्रग्रहणाः ।   
  
यद्य् एवम्, अर्थप्रत्ययो नोपपद्यते ।  - कथम् ? - एकैकाक्षरविज्ञाने ह्य् अर्थो नोपलभ्यते ।  न च अक्षरव्यतिरिक्तो ऽन्यः कश्चिद् अस्ति समुदायो नाम्न, यतो ऽर्थप्रतिपत्तिः स्यात् ।  यदा हि गकारो, न तदा औकारविसर्जनीयौ ।  यदा औकारविसर्जनीयौ, न तदा गकारः ।  अतो गकारादिव्यतिरिक्तो ऽन्यो गोशब्दो ऽस्ति, यतो ऽर्थप्रतिपत्तिः स्यात् । अन्तर्हिते ऽपि शब्दे स्मरणाद् अर्थप्रत्यय इति चेन्, - न ।  स्मृतेर् अपि क्षणिकत्वाद् अक्षरैस् तुल्यता ।   
  
पूर्ववर्णजनितसंस्कारसहितो ऽन्त्यो वर्णः प्रत्यायक इत्य् अदोषः ।   
  
नन्व् एवम् अपि "शब्दाद् अर्थं प्रतिपद्यामह" इति लौकिकं वचनम् अनुपपन्नं स्यात् ।   
  
उच्यते: यदि नोपपद्यते, अनुपपन्नं नाम ।  न हि लौकिकं वचनम् अनुपपन्नम् इत्य् एतावता प्रत्यक्षादिभिर् अनवगम्यमानो ऽर्थः शक्यो ऽभ्युपगन्तुम् ।  लौकिकानि वचनान्य् उपपन्नार्थान्य् अनुपपन्नार्थानि च दृश्यन्ते, यथा "देवदत्त, गाम् अभ्याज" इत्य् एवमादीनि "दश दाडिमानि षड् अपूपा" इत्य् एवमादीनि च ।  - ननु च शास्त्रकारा अप्य् एवम् आहुः "पूर्वापरीभूतं भावम् आख्यातेनाचष्टे ऽव्रजति, पचतिऽ इत्य् उपक्रमप्रभृत्य् अपवर्गपर्यन्तम्" इति यथा ।  - न शास्त्रकारवचनम् अप्य् अलम् इमम् अर्थम् अप्रमाणकम् उपपादयितुम् ।   
  
अपि च नैवैतद् अनुपपन्नार्थम् ।  अक्षरेभ्यः संस्कारः, संस्काराद् अर्थप्रतिपत्तिर् इति भवन्त्य् अर्थप्रतिपत्ताव् अक्षराणि निमित्तम् ।  गौण एष शब्द इति चेत्, - न गौणो ऽक्षरेषु निमित्तभावः, तद्भावे भावात् तदभावे चाभावात् ।  अथापि गौणः स्यात्, न "गौणः शब्दो मा भूद्" इत्य् एतावता प्रत्यक्षादिभिर् अनवगम्यमानो ऽर्थः शक्यः परिकल्पयितुम् ।  न ह्य् "अग्निर् माणवक" इत्य् उक्ते ऽग्निशब्दो गौणो मा भूद् इति "ज्वलन एव माणवक" इत्य् अध्यवसीयते ।  न च प्रत्यक्षो गकारादिभ्यो ऽन्यो गोशब्द इति, भेददर्शनाभावाद् अभेददर्शनाच् च ।  गकारादीनि हि प्रत्यक्षाणि ।  तस्माद् "गौर्" इति गकारादिविसर्जनीयान्तं पदम् अक्षराण्य् एव ।  न तेभ्यो व्यतिरिक्तम् अन्यत् पदं नाम इति । ननु संस्कारकल्पनायाम् अप्य् अदृष्टकल्पना ।  - उच्यते: शब्दकल्पनायां सा च शब्दकल्पना च ।  तस्माद् अक्षराण्य् एव पदम् ।   
  
अथ "गौर्" इत्य् अस्य शब्दस्य को ऽर्थः? - सास्नादिविशिष्टा आकृतिर् इति ब्रूमः ।  - नन्व् आकृतिः साध्यास्ति वा न वेति ? - न प्रत्यक्षा सती साध्या भवितुम् अर्हति ।  "रुचकः, स्वस्तिको, वर्धमानक" इति हि प्रत्यक्षं दृश्यते ।  - व्यामोह इति चेत्, - न ।  नासति प्रत्ययविपर्यासे "व्यामोह" इति शक्यते वक्तुम् ।   
  
असत्य् अप्य् अर्थान्तर एवञ्जातीयके भवति प्रत्ययः "पङ्क्तिर् , यूथं, वनम्" इति यथेति चेत्, - न ।  असम्बद्धम् इदं वचनम् उपन्यस्तम् ।  किम् "असति वने वनप्रत्ययो भवति" इति प्रत्यक्षम् एव आक्षिप्यते "वृक्षा अपि न सन्ति" इति ? यद्य् एवं, प्रत्युक्तः स महायानिकः पक्षः ।  अथ किम् आकृतिसद्भाववाद्य् उपालभ्यते शिद्धान्तान्तरं ते दुष्यति ;  वने ऽपि ते ऽसति वनप्रत्ययः प्रप्नोति" इति ।  एवम् अपि प्रकृतं दूषयितुम् अशक्नुवतस् ते सिद्धान्तान्तरदूषणं निग्रहस्थानम् आपद्यते, असाधकत्वात् ।  स हि वक्ष्यति "दुष्यतु, यदि दुष्यति ; किं तेन दुष्टेन अदुष्टेन वा प्रकृतं त्वया साधितं भवति मदीयो वा पक्षो दूषितो भवति ?" इति ।  न च वृक्षव्यतिरिक्तं वनं यस्मान् नोपलभ्यते, ततो "वनं नास्ति" इत्य् अवगम्यते ।  यदि वने ऽन्येन हेतुना सद्भावविपरीतः प्रत्यय उत्पद्यते, मिथ्यैष वनप्रत्यय इत्य् अतो "वनं नास्ति" इत्य् अवगच्छामः ।  न च गवादिषु प्रत्ययो विपर्येति ।  अतो वैषम्यम् ।  अथ  
वनादिषु नैव प्रत्ययविपर्यासः, न "ते न सन्ति" इति ।  तस्माद् असम्बद्धः पङ्क्तिवनोपन्यासः ।   
  
अत उपपन्नं जैमिनिवचनम् "आकृतिः पदार्थ" इति ।  यथा च आकृतिः शब्दार्थस्, तथोपरिष्टान् निपुणतरम् उपपादयिष्याम इति ।   
  
अथ सम्बन्धः क इति? - यत् शब्दे विज्ञाते ऽर्थो विज्ञायते ।   
  
स तु कृतक इति पूर्वम् उपपादितम् ।  तस्मान् मन्यामहे केनापि पुरुषेण शब्दानाम् अर्थैः सह सम्बन्धं कृत्वा संव्यवहर्तुं वेदाः प्रणीता इति ।   
  
तद् इदानीम् उच्यते: अपौरुषेयत्वात् सम्बन्धस्य सिद्धम् इति । कथं पुनर् इदम् अवगम्यते "अपौरुषेय एष सम्बन्ध" इति ?पुरुषस्य सम्बन्धुर् अभावात् ।  - कथं सम्बन्धा नास्ति ? - प्रत्यक्षस्य प्रमाणस्य अभावात् तत्पूर्वकत्वाच् चेतरेषाम् ।  ननु चिरवृत्तत्वात् प्रत्यक्षस्य अविषयो भवेद् इदानीन्तनानाम् । न हि चिरवृत्तः सन् न स्मर्येत ।  न च हिमवदादिषु कूपारामादिवद् अस्मरणं भवितुम् अर्हति ।  पुरुषवियोगो हि तेषु भवति देशोत्सादेन कुलोत्सादेन वा ।  न तु शब्दार्थव्यवहारवियोगः पुरुषाणाम् अस्ति ।  - स्याद् एतत् : सम्बन्धमात्रव्यवहारिणो निष्प्रयोजनं कर्तृस्मरणम् अनाद्रियमानाः पुरुषा विस्मरेयुर् इति ।  - तन् न ।  यदि हि पुरुषः कृत्वा सम्बन्धं व्यवहारयेत्, व्यवहारकाले ऽवश्यं स्मर्तव्यो भवेत् ।  सम्प्रतिपत्तौ हि कर्तृव्यवहर्त्रोर् अर्थः सिध्यति, न विप्रतिपत् तौ ।  न हि वृद्धिशब्देन अपाणिनेर् व्यवहारत आदैचः प्रतियेरन् पाणिनिकृतिम् अननुमन्यमानस्य वा ।   
तथा मकारेणाप्य् अपिङ्गलस्य न सर्वगुरुस् त्रिकः प्रतीयेत पिङ्गलकृतिम् अननुमन्यमानस्य वा ।  तेन कर्तृव्यवहर्तारौ सम्प्रतिपद्येते ।  तेन वेदैर् व्यवहरद्भिर् अवश्यम् स्मरणीयः सम्बन्धस्य कर्ता स्याद् व्यवहारस्य च ।  न हि विस्मृते "वृद्धिर् आदैज्" इत्य् अस्य सूत्रस्य कर्तरि "वृद्धिर् यस्याचाम् आदिस्, तद् वृद्धम्" इति  किञ्चित् प्रतीयेत ।  तस्माद् अस्मरणाद् अवगच्छामः ङ कृत्वा सम्बन्धं व्यवहारार्थं केनचिद् वेदाः प्रणीता" इति ।   
  
यद्य् अपि च विस्मरणम् उपपद्येत, तथापि न प्रमाणम् अन्तरेण सम्बन्धारं प्रतिपद्येमहि, यथा "विद्यमानस्याप्य् अनुपलम्भनं भवति" इति नैतावता विना प्रमाणेन शशविषाणं प्रतिपद्येमहि ।  तस्माद् अपौरुषेयः शब्दस्यार्थेन सम्बन्ध इति ।   
  
नन्व् अर्थापत्त्या सम्बन्धारं प्रतिपद्येमहि ।  न हि अकृतसम्बन्धाच् छब्दाद् अर्थं प्रतिपद्यमानम् उपलभामहे ।  प्रतिपद्येरंस् चेत्, प्रथमश्रवणे ऽपि प्रतिपद्येरन् ।  तदनुपलम्भनाद् अवश्यं भवितव्यं सम्बन्ध्रा इति मन्यामह इति चेत्, - न ।   
  
जैम्_१,१।५ब्:  सिद्धवद्, उपदेशात् ।  ॥  
  
यदि सम्बन्धुर् अभावान् नियोगतो नार्था उपलभ्येरन्, ततो ऽर्थापत्त्या सम्बन्धारम् अवगच्छामः ।  अस्ति त्व् अन्यः प्रकारः ।  वृद्धानां स्वार्थेन व्यवहरमानानाम् उपशृण्वन्तो बालाः प्रत्यक्षम् अर्थं प्रतिपद्यमाना दृश्यन्ते ।  ते ऽपि वृद्धा यदा बाला आसंस्, तदा ऽन्येभ्यो वृद्धेभ्यस्, ते ऽप्य् अन्येभ्य इति नास्त्य् आदिर् इत्य् एवं वा भवेत् ।  अथवा न कश्चिद् एको ऽपि शब्दो ऽर्थेन सम्बद्ध आसीत्, अथ केनचित् सम्बन्धाः प्रवर्तिता इति ।  अत्र वृद्धव्यवहारे सति नार्थाद् आपद्येत सम्बन्धस्य कर्ता ।  अपि च वृद्धव्यवहारवादिनः प्रत्यक्षम् उपदिशन्ति, कल्पयन्ति इतरे सम्बन्धारम् ।  न च प्रत्यक्षे प्रत्यर्थिनि कल्पना साध्वी ।  तस्मात् सम्बन्धुर् अभावः ।   
  
जैम्_१,१।५च्:  अव्यतिरेकश् च ॥  
  
यथा अस्मिन् देशे सास्नादिमति गोशब्दः, एवं सर्वेषु दुर्गमेष्व् अपि ।  बहवः सम्बन्धारः कथं सङ्गम्स्यन्ते ।  एको ऽपि न शक्नुयात् ।  अतो नास्ति सम्बन्धा ।   
  
अपर आह  
  
जैम्_१,१।५च्:  अव्यतिरेकश् च ॥  
  
न हि सम्बन्धव्यतिरिक्तः कश्चित् कालो ऽस्ति, यस्मिन् न कश्चिद् अपि शब्दः केनचिद् अर्थेन सम्बद्ध आसीत् ।  - कथम् ? - सम्बन्धक्रियैव हि नोपपद्यते ।  अवश्यम् अनेन सम्बन्धं कुर्वता केनचिच् छब्देन कर्तव्यः ।  येन क्रियेत, तस्य केन कृतः? अथान्येन केनचित् कृतः, तस्य केनेति, तस्य केनेति नैवावतिष्ठते ।  तस्माद् अवश्यम् अनेन सम्बन्धं कुर्वता अकृतसम्बन्धाः केचन शब्दा वृद्धव्यवहारसिद्धा अभ्युपगन्तव्याः ।  अस्ति चेद् व्यवहारसिद्धिः, न नियोगतः सम्बन्धा भवितव्यम् इत्य् अर्थापत्तिर् अपि नास्ति ।  - स्याद् एतत्: अप्रसिद्धसम्बन्धा बालाः कथं वृद्धेभ्यः प्रतिपद्यन्त इति ।  - न हि दृष्टे ऽनुपपन्नं नाम ।  दृष्टा हि बाला वृद्धेभ्यः प्रतिपद्यमानाः, न त्व् अप्रतिपन्नसम्बन्धाः सम्बन्धस्य कर्तुः ।  तस्माद् वैषम्यम् ।   
  
जैम्_१,१।५द्:  अर्थे ऽनुपलब्धे ॥  
  
अनुपलब्धे च देवतादाव् अर्थे ऽनर्थकं सञ्ज्ञाकरणम् अशक्यं च ।  विशेषान् प्रतिपत्तुं हि सञ्ज्ञाः क्रियन्ते विशेषांश् चोद्दिश्य ।  तद् विशेषेष्व् अज्ञायमानेषु उभयम् अप्य् अनवकॢप्तम् ।  तस्माद् अपौरुषेयः शब्दस्य अर्थेन सम्बन्धः ।   
  
अतश् च  
  
जैम्_१,१।५द्:  तत् प्रमाणम्, अनपेक्षत्वात् ॥  
  
न ह्य् एवं सति पुरुषान्तरं प्रत्ययान्तरं वा अपेक्षते ।  तस्माच् चोदनालक्षण एव धर्मो नान्यलक्षणः ।   
  
बादरायणग्रहणम् उक्तम् ।   
  
अथ यद् उक्तम् "अनिमित्तं शब्दः ; कर्मकाले फलादर्शनात् कालान्तरे च कर्माभावात् प्रमाणं नास्ति" इति, तद् उच्यते: न स्यात् प्रमाणम्, यदि पञ्चैव प्रमाणान्य् अभविष्यन् ।  येन येन हि प्रमीयते, तत् तत् प्रमाणम् ।  शब्देनापि प्रमीयते, ततः शब्दो ऽपि प्रमाणम्, यथैव प्रत्यकम् ।  न च प्रमाणेन अवगतम्, प्रमाणान्तरेण अनवगतम् इत्य् एतावता अनवगतं भवति ।  न चैवं श्रूयते "कृते कर्मणि तावत्य् एव फलं भवति", किं तु "कर्मणा फलं प्राप्यत" इति ।  - यच् च "कालान्तरे फलस्य अन्यत् प्रत्यक्कं कारणम् अस्ति" इति, नैष दोषः ।  तच् चैव हि तत्र कारणं शब्दश् च इति ।   
  
यत् तु प्रत्यकविरुद्धं वचनम् उपन्यस्तं श एष यज्ञायुधी यजमानो ऽञ्जसा स्वर्गं लोकं यातीति प्रत्यक्षं शरीरं व्यपदिशति" इति, तद् उच्यते: शरीरसम्बन्धाद्, यस्य तच् छरीरं, सो ऽपि तैर् यज्ञायुधैर् "यज्ञायुधी" इत्य् उच्यते ।   
  
आह : को ऽ साव् अन्यो ? नैनम् उपलभामहे ।  - ननु प्राणादिभिर् एनम् उपलभामहे ।  यो ऽसौ प्राणिति अपानिति उच्छ्वसिति निमिषति इत्यादि चेष्टितवान्, सो ऽत्र शरीरे यज्ञायुधीति ।  - ननु शरीरम् एव प्राणित्य् अपानिति च ? - न प्राणादयः शरीरगुणाः ।  शरीरगुणविधर्माणो हि ते, अयावच्छरीरभावित्वात् ।  यावच्छरीरं तावद् अस्य गुणा रूपादयः ।  प्राणादयस् तु सत्य् अपि शरीरे न भवन्ति ।  अतो न शरीरगुणाः प्राणादयः ।  सुखादयश् च स्वयम् उपलभ्यन्ते, न रूपादय इव शरीरगुणाः परेणापि ।  तस्माच् छरीरगुणवैधर्म्याद् अन्यः शरीराद् यज्ञायुधीति ।   
  
आह : कुत एष सम्प्रत्ययः शुखादिभ्यो ऽन्यस् तद्वान् अस्ति" इति ? न हि सुखादिप्रत्याख्यानेन तस्य स्वरूपम् उपलभामहे ।  तस्माच् छशविशाणवद् असौ नास्ति ।  - अथोच्यते: तेन विना कस्य सुखादय इति ?  
  
- न कस्यचिद् अपि इति वक्यामः ।  न हि यो य उपलभ्यते, तस्य तस्य सम्बन्धिना भवितव्यम् ।  यस्य सम्बन्धो ऽप्य् उपलभ्यते सम्बन्धी च, तस्य अयं सम्बन्धीति गम्यते ।  न हि चन्द्रमसम् आदित्यं वा उपलभ्य सम्बन्ध्यन्तरान्वेओअणा भवति "कस्यायम्" इति ।  न कस्यचिद् अपि इत्य् अवधार्यते ।  तस्मान् न सुखादिभ्यो ऽन्यस् तद्वान् अस्तीति । अथोपलब्धस्य अवश्यं कल्पयितव्यः सम्बन्धी भवेत् ।  - तत आत्मानम् अप्य् अनेन प्रकारेण उपलभ्य "कस्यायम्" इति सम्बन्ध्यन्तरम् अन्विष्येम ।  तम् अपि कल्पयित्वा ऽन्यम् अपि कल्पयित्वा ऽन्यम् इत्य् अनवस्थैव स्यात् ।  अथ कञ्चित् कल्पयित्वा न सम्बन्ध्यन्तरम् अपि कल्पयिष्यसि तावत्य् एव विरंस्यसि तावता च परितोक्ष्यसि, ततो विज्ञान एव परितुष्य तावत्य् एव विरन्तुम् अर्हसि ।   
  
अत्रोच्यते: यदि विज्ञानाद् अन्यो विज्ञाता नास्ति, कस् तर्हि "जानाति" इत्य् उच्यते ? ज्ञानस्य कर्तुर् अभिधानम् अनेन शब्देनोपपद्यते ।  तद् एष शब्दो ऽर्थवान् कर्तव्य इति ज्ञानाद् व्यतिरिक्तम् आत्मानं कल्पयिष्याम इति ।   
  
आह : देवा एनं शब्दम् अर्थवन्तं कल्पयिष्यन्ति, यदि कल्पयितव्यं मंस्यन्ते ।  बहवः खल्व् इह जना "अस्त्य् आत्मा, अस्त्य् आत्मा" इत्य् आत्मसत्तावादिन एव शब्दस्य प्रत्यक्षवक्तारो भवन्ति, तथापि नात्मसत्तां कल्पयितुं घटन्ते, किम् अङ्ग पुनर् "जानाति" इति परोक्षशब्ददर्शनात् ।  तस्माद् असद् एतत् ।   
  
उच्यते: इच्छया आत्मानम् उपलभामहे ।  - कथम् ? - उपलब्धपूर्वे ह्य् अभिप्रेते भवति इच्छा, नानुपलब्धपूर्वे ।  यथा मेरुम् उत्तरेण यान्य् अस्मज्जातीयैर् अनुपलब्धपूर्वाणि स्वादूनि वृक्षफलानि, न तानिप्रत्य् अस्माकम् इच्छा भवति । नो खल्व् अन्येन पुरुषेण उपलब्धे ऽपि विषये ऽन्यस्यानुपलब्धुर् इच्छा भवति ।  भवति चान्येद्युर् उपलब्धे ऽपरेद्युर् इच्छा ।  अतस् तेनोपलम्भनेन समानकर्तृका सा इत्यवगच्छामः ।  यदि विज्ञानमात्रम् एवेदम् उपलम्भकम् अभविष्यत्, प्रध्वस्ते तस्मिन् कस्यापरेद्युर् इच्छा ऽभविष्यत् ।  अथ विज्ञानाद् अन्यो विज्ञाता नित्यस्, तत एकस्मिन् अहनि य उपलब्धा, अपरेद्युर् अपि स एवैषिष्यति ।  इतरथा इच्छानुपपन्ना स्यात् ।   
  
अत्राह : अनुपपन्नम् इति नः क्व सम्प्रत्ययः ? यन् न प्रमाणेन अवगतम् ।  विज्ञानात् तावद् अन्यन् नोपलभामहे ।  यच् च नोपलभामहे, तच् छशविषाणवद् एव नास्ति इत्य् अवगच्छामः ।  न च तस्मिन् असति विज्ञानसद्भावो ऽनुपपन्नः, प्रत्यक्षावगतत्वाद् एव ।  क्षणिकत्वं चास्य प्रत्यक्षपूर्वकम् एव ।  न च ज्ञातरि विज्ञानाद् अन्यस्मिन् असति ज्ञाने चानित्ये अपरेद्युर् इच्छा अनुपपन्ना, प्रत्यक्षावगतत्वाद् एव ।  नो खल्व् अप्य् एतद् दृष्टं "य एवान्येद्युर् उपलभा, स एवापरेद्युर् एषिता" इति ।  इदं तु दृष्टं यत् "क्वचिद् अन्येन दृष्टम् अन्य इच्छति, क्वचिन् न ; समानायां सन्तताव् अन्य इच्छति, सन्तत्यन्तरे नेच्छति" इति ।  तस्मान् न सुखादिव्यतिरिक्तो ऽन्यो ऽस्तीति ।   
  
अत्रोच्यते: न ह्य् "अस्मर्तार इच्छन्ति" इत्य् उपपद्यते ।  न चादृष्टपूर्वे स्मृतिर् भवति ।  तस्मात् क्षणिके विज्ञानस्कन्धमात्रे स्मृतिर् अनुपपन्नेति ।   
  
अत्राह : स्मृतिर् अपि इच्छावत् ।  पूर्वविज्ञानसदृशं विज्ञानं पूर्वविज्ञानविषयं वा स्मृतिर् इत्य् उच्यते ।  तच् च द्रष्टरि विनष्टे ऽप्य् अपरेद्युर् उत्पद्यमानं नानुपपन्नम्, प्रत्यक्षावगतत्वाद् एव ।  अन्यस्मिन् स्कन्धघने ऽन्येन स्कन्धघनेन यज् ज्ञानं, तत् तत्सन्ततिजेन अन्येनोपलभ्यते नातत्सन्ततिजेन ।  तस्माच् छून्याः स्कन्धघना इति ।  अथास्मिन् अर्थे ब्राह्मणम् भवति: "विज्ञानघन एवैतेभ्यो भूतेभ्यः समुत्थाय तान्य् एव अनुविनश्यति: न प्रेत्य सञ्ज्ञास्ति" इति ।   
  
अत्रोच्यते: नैतद् एवम् ।  अन्येद्युर् दृष्टे ऽपरेद्युर् "अहम् इदम् अदर्शम्" इति भवति प्रत्ययः ।  प्रत्यगात्मनि चैतद् भवति, न परत्र ।  परो ह्य् असौ यो ऽन्येद्युर् दृष्टवान् ।  तस्मात् तद्व्यतिरिक्तो ऽन्यो ऽस्ति, यत्रायम् अहंशब्दः ।   
आह : परत्राप्य् अहंशब्दो भक्त्या दृश्यते, तद् यथा "अहम् एव पुत्रो, ऽहम् एव देवदत्तो, ऽहम् एव गच्छामि" इति ।   
  
अत्रोच्यते: न वयम् "अहम्" इतीमं शब्दं प्रयुज्यमानम् अन्यस्मिन् अर्थे हेतुत्वेन व्यपदिशामः, किं तर्हि शब्दाद् व्यतिरिक्तं प्रत्यभिज्ञाप्रत्ययम् ।  प्रतीमो हि वयम् इमम् अर्थं "वयम् एवान्येद्युर् उपलभामहे, वयम् एवाद्य स्मराम" इति ।  तस्माद् वयम् इमम् अर्थम् अवगच्छामो "वयम् एव ह्यो, वयम् एवाद्य" इतिल् ।  ये चामी ह्यो ऽद्य च, न ते विनष्टाः ।  अथाप्य् अस्मिन् अर्थे ब्राह्मणं भवति ।  श वारे ऽयम् आत्मा" इति प्रकृत्य आमनन्ति "अशीर्यो न हि शीर्यत" इति ।  तथा "अविनाशी वारे ऽयम् आत्मा अनुच्छित्तिधर्मा" इति ।  विनश्वरं च विज्ञानम् ।  तस्माद् विनश्वराद् अन्यः स इत्य् अवगच्छामः ।  न च शक्यम् एवम् अवगन्तुं "यथोपलभ्यन्ते ऽर्था न तथा भवन्ति, यथा तु खलु नोपलभ्यन्ते तथा भवन्ति" इति ।  तथा हि सति "शशो नास्ति, शशस्य विषाणम् अस्ति" इत्य् अवगम्येत ।  न च अहम्प्रत्ययो व्यामोह इति शक्यते वक्तुम्, बाधकप्रत्ययाभावात् ।  तस्मात् सुखादिभ्यो व्यतिरिक्तो ऽस्ति ।  एवं चेत्, स एव यज्ञायुधी इति व्यपदिश्यते ।   
  
आह : यदि विज्ञानाद् अन्यद् अस्ति विज्ञातृ,  विज्ञानम् अपास्य तन् निदर्श्यताम् "इदं तद् ईदृशं च" इति ।  न च तन् निदर्श्यते ।  तस्मान् न ततो ऽन्यद् अस्ति इति ।   
  
अत्रोच्यते: स्वसंवेद्यः स भवति ।  नासाव् अन्येन शक्यते द्रष्टुम् ।  कथम् असौ निदर्श्येतेति ? यथा च कश्चिच् चक्षुष्मान् स्वयं रूपं पश्यति न च शक्नोत्य् अन्यस्मै जात्यन्धाय तन् निदर्शयितुं, न च "तन् न शक्यते निदर्शयितुम्" इत्य् एतावता ङास्ति" इत्य् अवगम्यते, एवम् असौ पुरुषः स्वयम् आत्मानम् उपलभते न चान्यस्मै शक्नोति दर्शयितुम्, अन्यस्य द्रष्टुस् तं पुरुषं प्रति दर्शनशक्त्यभावात् ।  सो ऽप्य् अन्यः पुरुषः स्वयम् आत्मानम् उपलभते, न परात्मानम् ।  तेन सर्वे स्वेन स्वेनात्मना आत्मानम् उपलभमानाः सन्त्य् एव, यद्य् अपि परपुरुषैर् नोपलभ्यन्त इति ।  अथास्मिन् अर्थे ब्राह्मणं भवति "शान्तायां वाचि किञ्ज्योतिर् एवायं पुरुषः ? आत्मज्योतिः, सम्राड् इति होवाच" इति ।  परेण नोपलभ्यत इत्य् अत्रापि ब्राह्मणं भवति "अगृह्यो न हि गृह्यत" इति ।  परेण न गृह्यत इत्य् एतदभिप्रायम् एतत् ।  - कुतः?स्वयञ्ज्योतिष्ट्ववचनात् ।  अत्रापि ब्राह्मणं भवति "अत्रायं पुरुषः  
स्वयञ्ज्योतिर् भवति" इति ।   
  
केन पुनर् उपायेन अयम् अन्यस्मै कथ्यत इति ? - अत्राप्य् उपाये ब्राह्मणं भवति श एष नेति नेत्य् आत्म्नेति होवाच" इति ।  असाव् "अयम् एवंरूप" इति न शक्यते निदर्शयितुम् ।  यच् च परः पश्यति, तत्प्रतिषेधस् तस्योपदेशोपायः ।  शारीरं परः पश्यति ।  तेनात्मा उपदिश्यते ।  "शरीरं नात्मा; अस्ति शरीराद् अन्यः स चात्मा" इति शरीरप्रतिषेधेन आत्मोपदिश्यते ।  तथा प्राणादयो नात्मान इति तत्प्रतिषेधेन तेभ्यो ऽन्य उपदिश्यते ।  तथा परस्थाः सुखादयः परेण लिङ्गैर् उपलभ्यन्ते ।  ते ऽपि नात्मान इति तत्प्रतिलेधेन तेभ्यो ऽन्य उपदिश्यते ।   
  
यः स्वयं पश्यति, न ततो ऽन्यः पुरुष इत्य् एतद् अपि पुरुषप्रवृत्त्या अनुमीयते, यदा ऽ सौ पुरुषः पूर्वेद्युः सामिकृतानाम् अर्थानां प्रतिसमाधाने शेषानुष्ठाने च यतते ।  अतः प्रवृत्त्यावगम्यते ङूनम् असाव् अनित्यान् नित्यम् अवगच्छति" इति ।  उपमानाच् चोपदिश्यते "यादृशं भवान् स्वयम् आत्मानं पश्यति, अनेनोपमानेनावगच्छ "अहम् अपि तादृशम् एव पश्यामि" इति, यथा कश्चिद् आत्मीयां वेदनां परस्मा आचक्ष्शीत "दह्यमानस्येव मे भवति, यात्यमानस्येव मे भवति, रुध्यमानस्येव मे भवति" इति ।  अतः स्वयम् अवगम्यमानत्वाद् अस्ति तद्व्यतिरिक्तः पुरुष इति ।   
  
यद् अप्य् उच्यते "विज्ञानम् अपास्य तन् निदर्श्यताम्" इति, यद्य् उपायम् एव निषेधसि, न शक्यम् उपायम् अन्तरेण उपेयम् उपेतुम् ।  अयम् एवाभ्युपायो ज्ञतव्यानाम् अर्थानां "यो यथा ज्ञायते, स तथा" इति ।  तद् यथा: "कः शुक्लो नाम?" "यत्र शुक्लत्वम् अस्ति । " "किं शुक्लत्वं नाम?" "यत्र शुक्लशब्दप्रवृत्तिः । " "क्व तस्य प्रवृत्तिः?" "यच् छुक्लशब्द उच्चरिते प्रतीयते । " तस्मान् न विज्ञानं प्रत्याख्याय कस्यचिद् रूपं निदर्शयितुं शक्यम् ।   
  
न च नियोगतः प्रत्यये प्रतीते प्रत्ययार्थः प्रतीतो भवति ।  अप्रतीते ऽपि हि प्रत्यये सत्य् अर्थः प्रतीयत एव ।  न हि विज्ञानं प्रत्यक्षं, विज्ञेयो ऽर्थः प्रत्यक इत्य् एतत् पूर्वम् एवोक्तम् ।  तद् अवश्यकर्तव्ये ऽपह्नवे कामं विज्ञानम् अपह्नूयेत नार्थ इत्य् एतद् अप्य् उक्तम् एव ।  तस्माद् अस्ति सुखादिभ्यो ऽन्यो नित्यः पुरुष इति ।   
  
अथ यद् उक्तं "विज्ञानघन एवैतेभ्यो भूतेभ्यः समुत्थाय तान्य् एवानुविनश्यति, न प्रेत्य सञ्ज्ञास्ति" इति, अत्रोच्यते: "अत्रैव मा भगवान् मोहान्तम् आपीपदद्" इति १ परिचोदनोत्तरकाले ऽपह्नुत्य मोहान्ताभिप्रायम् अस्य वचनस्य वर्णितवान् ङ वारे ऽहं मोहं ब्रवीमि, अविनाशी वारे ऽयम् आत्मा अनुच्छित्तिधर्मा, मात्रासंसर्गस् त्व् अस्य भवति" इति ।  तस्मान् न विज्ञानमात्रम् ।  तस्माद् वै१अम्यम् ।  यद् उक्तं ङ चैष "याति" इति विधिशब्द" इति, मा भूद् विधिशब्दः ।  श्वर्गकामो यजेत" इति वचनान्तरेण अवगतम् अनुवदिष्यते ।  तस्माद् अविरोधः ।   

