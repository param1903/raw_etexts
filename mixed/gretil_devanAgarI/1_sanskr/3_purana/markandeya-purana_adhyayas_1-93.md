+++
title = "Markandeya-Purana, Adhyayas 1-93"

+++


## Intro
  
  
  
  
Markandeya-Purana, Adhyayas 1-93  
  
  
  
  
Markandeya-Purana, Adhyayas 1-93  
(Adhy. 94ff. not available at present)  
  
  
Input by members of the Sansknet project  
(www.sansknet.org)  
  
This GRETIL version has been converted from a custom Devanagari encoding.  
Therefore, word boundaries are usually not marked by blanks.  
These and other irregularities cannot be standardized at present.  
  
The text is not proof-read!  
  
  
  
  
THIS GRETIL TEXT FILE IS FOR REFERENCE PURPOSES ONLY!  
COPYRIGHT AND TERMS OF USAGE AS FOR SOURCE FILE.  
  
Text converted to Unicode (UTF-8).  
(This file is to be used with a UTF-8 font and your browser's VIEW configuration  
set to UTF-8.)  
  
  
  
description:multibyte sequence:  
long a  ā     
long A  Ā     
long i  ī     
long I  Ī     
long u  ū     
long U  Ū     
vocalic r  ṛ    
vocalic R  Ṛ    
long vocalic r  ṝ    
vocalic l  ḷ    
vocalic L  Ḷ    
long vocalic l  ḹ    
velar n  ṅ    
velar N  Ṅ    
palatal n  ñ     
palatal N  Ñ     
retroflex t  ṭ    
retroflex T  Ṭ    
retroflex d  ḍ    
retroflex D  Ḍ    
retroflex n  ṇ    
retroflex N  Ṇ    
palatal s  ś     
palatal S  Ś     
retroflex s  ṣ    
retroflex S  Ṣ    
anusvara  ṃ    
visarga  ḥ    
long e  ē     
long o  ō     
l underbar  ḻ    
r underbar  ṟ    
n underbar  ṉ    
k underbar  ḵ    
t underbar  ṯ    
  
  
  
Unless indicated otherwise, accents have been dropped in order   
to facilitate word search.  
  
For a comprehensive list of GRETIL encodings and formats see:  
http://gretil.sub.uni-goettingen.de/gretil/gretdiac.pdf  
and  
http://gretil.sub.uni-goettingen.de/gretil/gretdias.pdf  
  
For further information see:

## पाठः


      
श्रीमन्महर्षिवेदव्यासप्रणीतं  
श्रीमार्कण्डेयपुराणम्

प्रथमो ऽध्यायः  
आरम्भमङ्गलम्  
यद्योगिभिर्भवभयार्तिविनाशयोग्यम्  
     आसाद्य वन्दितमतीव विवक्तचित्तैः ।  
तद्वः पुनातु हरिपादसरोजयुग्मम्  
     अविर्भवत्क्रमविलङ्घितभूर्भुवः स्वः ॥ मर्क्प्_मन्ग्।१ ॥  
पायात् स वः सकलकल्मषभेददक्षः  
     क्षीरोदकुक्षिफणिभोगनिविष्टमूर्तिः ।  
श्वासावधूतसलिलोत्कणिकाकरालः  
     सिन्धुः प्रनृत्यमिव यस्य करोति सङ्गात् ॥ मर्क्प्_मन्ग्।२ ॥  
नारायणं समस्कृत्य नरं चैव नरोत्तमम् ।  
देवीं सरस्वतीं व्यासं ततो जयमुदीरयेत् ॥ मर्क्प्_मन्ग्।३ ॥

तपः स्वाध्यायनिरतं मार्कण्डेयं महामुनिम् ।  
व्यासशिष्यो महातेजा जैमिनिः पर्यपृच्छत ॥ मर्क्प्_१।१ ॥  
भगवन् भारताख्यानं व्यासेनोक्तं महात्मना ।  
पूर्णमस्तमलैः शुभ्रैर्नानाशास्त्रसमुच्चयैः ॥ मर्क्प्_१।२ ॥  
जातिशुद्धिसमायुक्तं साधुशब्दोपशोभितम् ।  
पूर्वपक्षोक्तिसिद्धान्तपरिनिष्ठासमन्वितम् ॥ मर्क्प्_१।३ ॥  
त्रिदशानां यथा विष्णुर्द्विपदां ब्राह्मणो यथा ।  
भूषणानाञ्च सर्वेषां यथा चूडामणिर्वरः ॥ मर्क्प्_१।४ ॥  
यथायुधानां कुलिशमिन्द्रियाणां यथा मनः ।  
तथेह सर्वशास्त्रणां महाभारतमुत्तमम् ॥ मर्क्प्_१।५ ॥  
अत्रार्थश्चैव धर्मश्च कामो मोक्षश्च वर्ण्यते ।  
परस्परानुबन्धाश्च सानुबन्धाश्च ते पृथक् ॥ मर्क्प्_१।६ ॥  
धर्मशास्त्रमिदं श्रेष्ठमर्थशास्त्रमिदं परम् ।  
कामशास्त्रमिदं चाग्र्यं मोक्षशास्त्रं तथोत्तमम् ॥ मर्क्प्_१।७ ॥  
चतुराश्रमधर्माणामाचारस्थितिसाधनम् ।  
प्रोक्तमेतन्महाभाग वेदव्यासेन धीमता ॥ मर्क्प्_१।८ ॥  
तथा तात कृतं ह्येतद् व्यासेनोदारकर्मणा ।  
यथा व्याप्तं महाशास्त्रं विरोधैर्नाभिभूयते ॥ मर्क्प्_१।९ ॥  
व्यासवाक्यजलौघेन कुतर्कतरुहारिणा ।  
वेदशैलावतीर्णेन नीरजस्का मही कृता ॥ मर्क्प्_१।१० ॥  
कलशब्दमहाहंसं माख्यानपराम्बुजम् ।  
कथाविस्तीर्णसलिलं कार्ष्ण वेदमहाह्रदम् ॥ मर्क्प्_१।११ ॥  
तदिदं भारताख्यानं बह्विर्थं श्रुतिविस्तरम् ।  
तत्त्वतो ज्ञातुकामो ऽहं भगवंस्त्वामुपस्थितः ॥ मर्क्प्_१।१२ ॥  
कस्मान्मानुषतां प्राप्तो निर्गुणो ऽपि जनार्दनः ।  
वासुदेवो जगत्सूति-स्थिति-संयमकारणम् ॥ मर्क्प्_१।१३ ॥  
कस्माच्च पाण्डुपुत्त्राणामेका सा द्रुपदात्मजा ।  
पञ्चानां महीषी कृष्णा ह्यत्र नः संशयो महान् ॥ मर्क्प्_१।१४ ॥  
भेषजं ब्रह्महत्याया बलदेवो महाबलः ।  
    
तीर्थयात्राप्रसङ्गेन कस्माच्चक्रे हलायुधः ॥ मर्क्प्_१।१५ ॥  
कथञ्च द्रौपदेयास्ते ऽकृतदारा महारथाः ।  
पाण्डुनाथा महात्मानो वधमापुरनाथवत् ॥ मर्क्प्_१।१६ ॥  
एतत्सर्वं विस्तरशो ममाख्यातुमिहार्हसि ।  
भवन्तो मूढबुद्धीनामवबोधकराः सदा ॥ मर्क्प्_१।१७ ॥  
इति तस्य वचः श्रुत्वा मार्कण्डेयो माहमुनिः ।  
दशाष्टदोषरहितो वक्तुं समुपचक्रमे ॥ मर्क्प्_१।१८ ॥  
    
मार्कण्डेय उवाच  
    
क्रियाकालो ऽयमस्माकं समप्राप्तो मुनिसत्तम ।  
विस्तरे चापि वक्तव्ये नैष कालः प्रशस्यते ॥ मर्क्प्_१।१९ ॥  
ये तु वक्ष्यन्ति वक्ष्ये ऽद्य तानहं जैमिने तव ।  
तथा च नष्टसन्देहं त्वां करिष्यन्ति पक्षिणः ॥ मर्क्प्_१।२० ॥  
पिङ्गाक्षश्च विबोधश्च सुपुत्त्रः सुमुखस्तथा ।  
    
द्रोणपुत्राः खगश्रेष्ठास्तत्त्वज्ञाः शास्त्रचिन्तकाः ॥ मर्क्प्_१।२१ ॥  
वेदशास्त्रार्थविज्ञाने येषामव्याहता मतिः ।  
विन्ध्यकन्दरमध्यस्थास्तानुपास्य च पृच्छ च ॥ मर्क्प्_१।२२ ॥  
एवमुक्तस्तदा तेन मार्कण्डेयेन धीमता ।  
प्रत्युवाचर्षिशार्दूलो विस्मयोत्फुल्ललोचनः ॥ मर्क्प्_१।२३ ॥  
    
जैमिनिरुवाच  
    
अत्यद्भुतमिदं ब्रह्मन् खगवागिव मानुषी ।  
यत् पक्षिणस्ते विज्ञानमापुरत्यन्तदुर्लभम् ॥ मर्क्प्_१।२४ ॥  
तिर्यग्योन्यां यदि भवस्तेषां ज्ञानं कुतो ऽभवत् ।  
कथञ्च द्रोणतनयाः प्रोच्यन्ते ते पतत्रिणः ॥ मर्क्प्_१।२५ ॥  
कश्च द्रोणः प्रविख्यातो यस्य पुत्रचतुष्टयम् ।  
जातं गुणवतां तेषां धर्मज्ञानं महात्मनाम् ॥ मर्क्प्_१।२६ ॥  
    
मार्कण्डेय उवाच  
    
शृणुष्वावहितो भूत्वा यद्वृत्तं नन्दने पुरा ।  
शक्रस्याप्यसरसां चैव नारदस्य च सङ्गमे ॥ मर्क्प्_१।२७ ॥  
नारदो नन्दने ऽपश्यत् पुंश्चलीगणमध्यगम् ।  
शक्रं सुराधिराजानं तन्मुखासक्तलोचनम् ॥ मर्क्प्_१।२८ ॥  
स तेनर्षिवरिष्ठेन दृष्टमात्रः शचीपतिः ।  
समुत्तस्थौ स्वकं चास्मै ददावासनमादरात् ॥ मर्क्प्_१।२९ ॥  
तं दृष्ट्वा बलवृत्रघ्नमुत्थितं त्रिदशाङ्गनाः ।  
प्रणेमुस्ताश्च देवर्षि विनयावनताः स्थिताः ॥ मर्क्प्_१।३० ॥  
ताभिरभ्यर्चितः सो ऽथ उपविष्टे शतक्रतौ ।  
यथार्हं कृतसम्भाषः कथाश्चक्रे मनोरमाः ॥ मर्क्प्_१।३१ ॥  
    
शक्र उवाच

ततः कथान्तरे शक्रस्तमुवाच महामुनिम् ।  
देह्याज्ञां नृत्यतामासां तव याभिमतेति वै ॥ मर्क्प्_१।३२ ॥  
रम्भा वा कर्कशा वाथ उर्वश्यथ तिलोत्तमा ।  
घृताची मेनका वापि यत्र वा भवतो रुचिः ॥ मर्क्प्_१।३३ ॥  
एतच्छ्रुत्वा द्विजश्रेष्ठो वचो शक्रस्य नारदः ।  
विचिन्त्याप्सरसः प्राह विनयावनताः स्थिताः ॥ मर्क्प्_१।३४ ॥  
युष्माकमिह सर्वासां रूपौदार्यगुणाधिकम् ।  
आत्मानं मन्यते या तु सा नृत्यतु ममाग्रतः ॥ मर्क्प्_१।३५ ॥  
गुणरूपविहीनायाः सिद्धिर्नाट्यस्य नास्ति वै ।  
चार्वधिष्ठानवन्नृत्यं नृत्यमन्यद्विडम्बनम् ॥ मर्क्प्_१।३६ ॥  
तद्वाक्यसमकालं च एकैकास्ता नतास्ततः ।  
अहं गुणाधिका न त्वं न त्वं चान्याब्रवीदिदम् ॥ मर्क्प्_१।३७ ॥  
    
मार्कण्डेय उवाच

तासां सम्भ्रममालोक्य भगवान् पाकशासनः ।  
पृच्छ्यतां मुनिरित्याह वक्ता यां वो गुणाधिकाम् ॥ मर्क्प्_१।३८ ॥  
शक्रच्छन्दानुयाताभिः पृष्टस्ताभिः सनारदः ।  
प्रोवाच यत् तदा वाक्यं जैमिने तन्निबोध मे ॥ मर्क्प्_१।३९ ॥  
तपस्यन्तं नगेन्द्रस्थं या वः क्षोभयते बलात् ।  
दुर्वाससं मुनिश्रेष्ठं तां वो मन्ये गुणाधिकाम् ॥ मर्क्प्_१।४० ॥  
    
मार्कण्डेय उवाच  
    
तस्य तद्वचनं श्रुत्वा सर्वा वेपतकन्धराः ।  
अशक्यमेतदस्माकमिति ताश्चक्रिरे कथाः ॥ मर्क्प्_१।४१ ॥  
तत्राप्सरा वपुर्नाम मुनिक्षोभणगर्विता ।  
प्रत्युवाचाद्य यास्यामि यत्रासौ संस्थितो मुनिः ॥ मर्क्प्_१।४२ ॥  
अद्य तं देहयन्तारं प्रयुक्तेन्द्रियवाजिनम् ।  
स्मरशस्त्रगलद्रश्मिं करिष्यामि कुसारथिम् ॥ मर्क्प्_१।४३ ॥  
ब्रह्मा जनार्दनो वापि यदि वा नीललोहितः ।  
तमप्यद्य करिष्यामि कामबाणक्षतान्तरम् ॥ मर्क्प्_१।४४ ॥  
इत्युक्त्वा प्रजगामाथ प्रालेयाद्रिं वपुस्तदा ।  
मुनेस्तपः प्रभावेण प्रशान्तश्वापदाश्रमम् ॥ मर्क्प्_१।४५ ॥  
स पुंस्कोकिलमाधुर्या यत्रास्ते स महामुनिः ।  
क्रोशमात्रं स्थिता तस्मादगायत वराप्सराः ॥ मर्क्प्_१।४६ ॥  
तद्गीतध्वनिमाकर्ण्य मुनिर्विस्मितमानसः ।  
जगाम तत्र यत्रास्ते सा बाला रुचिरानना ॥ मर्क्प्_१।४७ ॥  
तां दृष्ट्वा चारुसर्वाङ्गीं मुनिः संस्तभ्य मानसम् ।  
क्षोभणायागतां ज्ञात्वा कोपामर्षसन्वितः ॥ मर्क्प्_१।४८ ॥  
उवाचेदं ततो वाक्यं महर्षिस्तां महातपाः ॥ मर्क्प्_१।४९ ॥  
यस्माद्दुः खार्जितस्येह तपसो विध्नकारणात् ।  
आगतासि मदोन्मत्ते मम दुः खाय खेचरि ॥ मर्क्प्_१।५० ॥  
तस्मात् सुपर्णगोत्रे त्वं मत्क्रोधकलुषीकृता ।  
जन्म प्राप्स्यसि दुष्प्रज्ञे यावद्वर्षाणि षोडश ॥ मर्क्प्_१।५१ ॥  
निजरूपं परित्यज्य पक्षिणीरूपधारिणी ।  
चत्वारस्ते च तनया जनिष्यन्ते ऽधमाप्सराः ॥ मर्क्प्_१।५२ ॥  
अप्राप्य तेषु च प्रीतिं शस्त्रपूता पुनर्दिवि ।  
वासमाप्स्यसि वक्तव्यं नोत्तरं ते कथञ्चन ॥ मर्क्प्_१।५३ ॥  
इति वचनमसह्यं कोपसंरक्तदृष्टिश्  
     चलकलबलयां तां मानिनीं श्रावयित्वा ।  
तरलतरतरङ्गां गां परित्यज्य विप्रः  
     प्रथितगुणगणौघां सम्प्रयाताः खगङ्गाम् ॥ मर्क्प्_१।५४ ॥  
    
इति श्रीमार्कण्डेयपुराणे वपुशापो नाम प्रथमो ऽध्यायः

_____________________________________________________________  
    
द्वितीयो ऽध्यायः  
    
मार्कण्डेय उवाच  
    
अरिष्टनेमिपुत्रो ऽभूद् गरुडो नाम पक्षिराट् ।  
गरुडस्याभवत् पुत्रः सम्पातिरिति विश्रुतः ॥ मर्क्प्_२।१ ॥  
तस्याप्यासीत् सुतः शूरः सुपार्श्वो वायुविक्रमः ।  
सुपार्श्वतनयः कुन्तिः कुन्तिपुत्रः प्रलोलुपः ॥ मर्क्प्_२।२ ॥  
तस्यापि तनयावास्तां कङ्कः कन्धर एव च ॥ मर्क्प्_२।३ ॥  
कङ्कः कैलासशिखरे विद्युद्रूपेति विश्रुतम् ।  
ददर्शाम्बुजपत्राक्षं राक्षसं धनदानुगम् ॥ मर्क्प्_२।४ ॥  
आपानासक्तममलस्त्रग्दामाम्बरधारिणम् ।  
भार्यासहायमासीनं शिलापट्टे ऽमले शुभे ॥ मर्क्प्_२।५ ॥  
तद्दृष्टमात्रं कङ्केन रक्षः क्रोधसमन्वितम् ।  
प्रोवाच कस्मादायातस्त्वमितो ह्यण्डजाधम ॥ मर्क्प्_२।६ ॥  
स्त्रीसन्निकर्षे तिष्ठन्तं कस्मान्मामुपसर्पसि ।  
नैष धर्मः सुबुद्धीनां मिथोनिष्पाद्यवस्तुषु ॥ मर्क्प्_२।७ ॥  
    
कङ्क उवाच  
    
साधारणो ऽयं शैलेन्द्रो यथा तव तथा मम ।  
अन्येषां चैव जन्तूनां ममता भवतो ऽत्र का ॥ मर्क्प्_२।८ ॥  
    
मार्कण्डेय उवाच  
    
ब्रुवाणमित्थं खड्गेन कङ्कं चिन्छेद राक्षसः ।  
क्षरत्क्षतजबीभत्सं विस्फुरन्तमचेतनम् ॥ मर्क्प्_२।९ ॥  
कङ्कं विनिहतं श्रुत्वा कन्धरः क्रोधमूर्च्छितः ।  
विद्युद्रूपवधायाशु मनश्चक्रे ऽण्डजेश्वरः ॥ मर्क्प्_२।१० ॥  
स गत्वा शैलशिखरं कङ्को यत्र हतः स्थितः ।  
तस्य सङ्कलनं चक्रे भ्रातुर्ज्येष्ठस्य खेचरः ।  
कोपामर्षविवृताक्षो नागेन्द्र इव निः श्वसन् ॥ मर्क्प्_२।११ ॥  
जगामाथ स यत्रास्ते भ्रातृहा तस्य राक्षसः ।  
पक्षवातेन महता चालयन् भूधरान् वरान् ॥ मर्क्प्_२।१२ ॥  
वेगात् पयोदजालानि विक्षिपन् क्षतजेक्षणः ।  
क्षणात् क्षयितशत्रुः स पक्षाभ्यां क्रान्तभूधरः ॥ मर्क्प्_२।१३ ॥  
पानासक्तमतिं तत्र तं ददर्श निशाचरम् ।  
आताम्रवक्त्रनयनं हेमपर्यङ्कमाश्रितम् ॥ मर्क्प्_२।१४ ॥  
स्त्रग्दामापूरितशिखं हरिचन्दनभूषितम् ।  
केतकीगर्भपत्राभैर्दन्तैर्घोरतराननम् ॥ मर्क्प्_२।१५ ॥  
वामोरुमाश्रितां चास्य ददर्शायतलोचनाम् ।  
पत्नीं मदनिकां नाम पुंस्कोकिलकलस्वनाम् ॥ मर्क्प्_२।१६ ॥  
ततो रोषपरीतात्मा कन्धरः कन्दरस्थितम् ।  
तमुवाच सुदुष्टात्मन्नेहि युध्यस्व वै मया ॥ मर्क्प्_२।१७ ॥  
यस्माज्जेष्ठो मम भ्राता विश्रब्धो घाततस्त्वया ।  
तस्मात्त्वां मदसंसक्तं नयिष्ये यमसादनम् ॥ मर्क्प्_२।१८ ॥  
विश्वस्तघातिनां लोका ये च स्त्रीबालघातिनाम् ।  
यास्यसे निरयान् सर्वांस्तांस्त्वमद्य मया हतः ॥ मर्क्प्_२।१९ ॥  
    
मार्कण्डेय उवाच  
    
इत्येवं पतगेन्द्रेण प्रोक्तं स्त्रीसन्निधौ तदा ।  
रक्षः क्रोधसमाविष्टं प्रत्यभाषत पक्षिणम् ॥ मर्क्प्_२।२० ॥  
यदि ते निहतो भ्राता पौरुषं तद्धि दर्शितम् ।  
त्वामप्यद्य हनिष्ये ऽहं खड्गेनानेन खेचर ॥ मर्क्प्_२।२१ ॥  
तिष्ठ क्षणं नात्र जीवन् पतगाधम यास्यसि ।  
इत्युक्त्वाञ्जनपुञ्जाभं विमलं खड्गमाददे ॥ मर्क्प्_२।२२ ॥  
ततः पतगराजस्य यक्षाधिपभटस्य च ।  
बभूव युद्धमतुलं यथा गरुड-शक्रयोः ॥ मर्क्प्_२।२३ ॥  
ततः स राक्षसः क्रोधात् खड्गमाविध्य वेगवत् ।  
चिक्षेप पतगेन्द्राय निर्वाणाङ्गारवर्चसम् ॥ मर्क्प्_२।२४ ॥  
पतगेन्द्रश्च तं खड्गङ्किञ्चिदुत्प्लुत्य भूतलात् ।  
वक्त्रेण जग्राह तदा गरुडः पन्नगं यथा ॥ मर्क्प्_२।२५ ॥  
वक्त्रपादतलैर्भङ्क्त्वा चक्रे क्षोभमथातुलम् ।  
तस्मिन् भग्ने ततः खड्गे बाहुयुद्धमवर्तत ॥ मर्क्प्_२।२६ ॥  
ततः पतगराजेन वक्षस्याक्रम्य राक्षसः ।  
हस्त-पाद-करैराशु शिरसा च वियोजितः ॥ मर्क्प्_२।२७ ॥  
तस्मिन् विनिहते सा स्त्री खगं शरणमभ्यगात् ।  
किञ्चित् सञ्जातसन्त्रासा प्राह भार्या भवामि ते ॥ मर्क्प्_२।२८ ॥  
तामादाय खगश्रेष्ठः स्वकं गृहमगात् पुनः ।  
गत्वा स निष्कृतिं भ्रातुर्विद्युद्रुपनिपातनात् ॥ मर्क्प्_२।२९ ॥  
कन्धरस्य च सा वेश्म प्राप्येच्छारूपधारिणी ।  
मेनकातनया सुभ्रूः सौपर्णं रूपमाददे ॥ मर्क्प्_२।३० ॥  
तस्यां स जनयामास तार्क्षों नाम सुतां तदा ।  
मुनिशापाग्निविप्लुष्टां वपुमप्सरसां वराम् ।  
तस्या नाम तदा चक्रे तार्क्षोमिति विहङ्गमः ॥ मर्क्प्_२।३१ ॥  
मन्दपालसुताश्चासंश्चत्वारो ऽमितबुद्धयः ।  
जरितारिप्रभृतयो द्रोणान्ता द्विजसत्तमाः ॥ मर्क्प्_२।३२ ॥  
तेषां जघन्यो धर्मात्मा वेदवेदाङ्गपारगः ।  
उपयेमे स तां तार्क्षों कन्धरानुमते शुभाम् ॥ मर्क्प्_२।३३ ॥  
कस्यचित्त्वथ कालस्य तार्क्षो गर्भमवाप ह ।  
सप्तपक्षाहिते गर्भे कुरुक्षेत्रं जगाम सा ॥ मर्क्प्_२।३४ ॥  
कुरु-पाण्डवयोर्युद्धे वर्तमाने सुदारुणे ।  
भावित्वाच्चैव कार्यस्य रणमध्ये विवेश सा ॥ मर्क्प्_२।३५ ॥  
तत्रापश्यत् तदा युद्धं भगदत्तकिरीटिनोः ।  
निरन्तरं शरैरासीदाकाशं शलभैरिव ॥ मर्क्प्_२।३६ ॥  
पार्थकोदण्डनिर्मुक्तमासन्नमतिवेगवत् ।  
तस्या भल्लमहिश्यामं त्वचं चिच्छेद जाठरीम् ॥ मर्क्प्_२।३७ ॥  
भिन्ने कोष्ठे शसाङ्काभं भूमावण्डचतुष्टयम् ।  
आयुषः सावशेषत्वात् तूलराशाविवापतत् ॥ मर्क्प्_२।३८ ॥  
तत्पातसमकालं च सुप्रतीकाद्गजोत्तमात् ।  
पपात महती घष्टा बाणसञ्छिन्नबन्धना ॥ मर्क्प्_२।३९ ॥  
समं समन्तात् प्राप्ता तु निर्भिन्नधरणीतला ।  
छादयन्ती खगाण्डानि स्थितानि पिशितोपरि ॥ मर्क्प्_२।४० ॥  
हते च तस्मिन् नृपतौ भगदत्ते नरेश्वरे ।  
बहून्यहान्यभूद्युद्धं कुरुपाण्डवसैन्ययोः ॥ मर्क्प्_२।४१ ॥  
वृत्ते युद्धे धर्मपुत्रे गते शान्तनवान्तिकम् ।  
भीष्मस्य गदतो ऽशेषान् श्रोतुं धर्मान् महात्मनः ॥ मर्क्प्_२।४२ ॥  
घष्टागतानि तिष्ठन्ति यत्राण्डानि द्विजोत्तम ।  
आजगाम तमुद्देशं शमीको नाम संयमी ॥ मर्क्प्_२।४३ ॥  
स तत्र शब्दमशृणोच्चिचीकुचीति वाशताम् ।  
बाल्यादस्फुटवाक्यानां विज्ञाने ऽपि परे सति ॥ मर्क्प्_२।४४ ॥  
अथर्षिः शिष्यसहितो घष्टामुत्पाट्य विस्मितः ।  
अमातृपितृपक्षाणि शिशुकानि ददर्श ह ॥ मर्क्प्_२।४५ ॥  
तानि तत्र तथा भूमौ शमीको भगवान् मुनिः ।  
दृष्ट्वा स विस्मयाविष्टः प्रोवाचानुगतान् द्विजान् ॥ मर्क्प्_२।४६ ॥  
सम्यगुक्तं द्विजाग्य्रेण शुक्रेणोशनसा स्वयम् ।  
पलायनपरं दृष्ट्वा दैत्यसैन्यं सुरार्दितम् ॥ मर्क्प्_२।४७ ॥  
न गन्तव्यं निवर्तध्वं कस्माद् व्रजथ कातराः ।  
उत्सृज्य शौर्ययशसी क्व गता न मरिष्यथ ॥ मर्क्प्_२।४८ ॥  
नश्यतो युध्यतो वापि तावद्भवति जीवितम् ।  
यावद्धातासृजत् पूर्वं न यावन्मनसेप्सितम् ॥ मर्क्प्_२।४९ ॥  
एके म्रियन्ते स्वगृहे पलायन्तो ऽपरे जनाः ।  
भुञ्जन्तो ऽन्नं तथैवापः पिबन्तो निधनं गताः ॥ मर्क्प्_२।५० ॥  
विलासिनस्तथैवान्ये कामयाना निरामयाः ।  
अविक्षताङ्गाः शस्त्रैश्च प्रेतराजवशङ्गताः ॥ मर्क्प्_२।५१ ॥  
अन्ये तपस्यभिरता नीताः प्रेतनृपानुगैः ।  
योगाभ्यासे रताश्चान्ये नैव प्रापुरमृत्युताम् ॥ मर्क्प्_२।५२ ॥  
शम्बराय पुरा क्षिप्तं वज्रं कुलिशपाणिना ।  
हृदये ऽभिहतस्तेन तथापि न मृतो ऽसुरः ॥ मर्क्प्_२।५३ ॥  
तेनैव खलु वज्रेण तेनैनेन्द्रेण दानवाः ।  
प्राप्ते काले हता दैत्यास्तत्क्षणान्निधनं गताः ॥ मर्क्प्_२।५४ ॥  
विदित्वैवं न सन्त्रासः कर्तव्यो विनिवर्तते ।  
ततो निवृत्तास्ते दैत्यास्त्यक्त्वा मरणजं भयम् ॥ मर्क्प्_२।५५ ॥  
इति शुक्रवचः सत्यं कृतमेभिः खगोत्तमैः ।  
ये युद्धे ऽपि न सम्प्राप्ताः पञ्चत्वमतिमानुषे ॥ मर्क्प्_२।५६ ॥  
क्वाणाडानां पतनं विप्राः क्व घण्टापतनं समम् ।  
क्व च मांस-वसा-रक्तैर्भूमेरास्तरणक्रियाः ॥ मर्क्प्_२।५७ ॥  
के ऽप्येते सर्वथा विप्रा नैते सामान्यपक्षिणः ।  
दैवानुकूलता लोके महाभाग्यप्रदर्शिनी ॥ मर्क्प्_२।५८ ॥  
एवमुक्त्वा स तान् वीक्ष्य पुनर्वचनमब्रवीत् ।  
निवर्तताश्रमं यात गृहीत्वा पक्षिबालकान् ॥ मर्क्प्_२।५९ ॥  
मार्जाराखुभयं यत्र नैषामण्डजजन्मनाम् ।  
श्येनतो नकुलाद्वापि स्थाप्यन्तां तत्र पक्षिणः ॥ मर्क्प्_२।६० ॥  
द्विजाः किं वातियत्नेन मार्यन्ते कर्मभिः स्वकैः ।  
रक्ष्यन्ते चाखिला जीवा यथैते पक्षिबालकाः ॥ मर्क्प्_२।६१ ॥  
तथापि यत्नः कर्तव्यो नरैः सर्वेषु कर्मसु ।  
कुर्वन् पुरुषकारन्तु वाच्यतां याति नो सताम् ॥ मर्क्प्_२।६२ ॥  
इति मुनिवरचोदितास्ततस्ते  
     मुनितनयाः परिगृह्य पक्षिणस्तान् ।  
तरुविटपसमाश्रितालिसङ्घं  
     ययुरथ तापसरम्यमाश्रमं स्वम् ॥ मर्क्प्_२।६३ ॥  
स चापि वन्यं मनसाभिकामितं  
    प्रगृह्य मूलं कुसुमं फलं कुशान् ।  
चकार चक्रायुध-रुद्र-वेधसां  
     सुरेन्द्र-वैवस्वतः जातवेदसाम् ॥ मर्क्प्_२।६४ ॥  
अपाम्पतेर्गोष्पतिवित्तरक्षिणोः  
     समीरणस्यापि तथा द्विजोत्तमाः ।  
धातुर्विधातुस्त्वथ वैश्वदेविकाः  
     श्रुतिप्रयुक्ता विवधास्तु सत्क्रियाः ॥ मर्क्प्_२।६५ ॥  
    
इति श्रीमार्कण्डेयपुराणे चटकोत्पत्तिर्नाम द्वितीयो ऽध्यायः

_____________________________________________________________

तृतीयो ऽध्यायः  
    
मार्कण्डेय उवाच  
    
अहन्यहनि विप्रेन्द्र स तेषां मुनिसत्तमः ।  
चकाराहारपयसा तथा गुप्त्या च पोषणम् ॥ मर्क्प्_३।१ ॥  
मासमात्रेण जग्मुस्ते भानोः स्यन्दनवर्त्मनि ।  
कौतूहलविलोलाक्षैर्दृष्टा मुनिकुमारकैः ॥ मर्क्प्_३।२ ॥  
दृष्ट्वा महीं सनगरां साम्भोनिधिसरिद्वराम् ।  
रथचक्रप्रमाणां ते पुनराश्रममागताः ॥ मर्क्प्_३।३ ॥  
श्रमक्लान्तान्तरात्मानो महात्मानो वियोनिजाः ।  
ज्ञानञ्च प्रकटीभूतं तत्र तेषां प्रभावतः ॥ मर्क्प्_३।४ ॥  
ऋषेः शिष्यानुकम्पार्थं वदतो धर्मनिश्चयम् ।  
कृत्वा प्रदक्षिणं सर्वे चरणावभ्यवादयन् ॥ मर्क्प्_३।५ ॥  
ऊचुश्च मरणाद्घोरान्मोक्षिताः स्मस्त्वया मुने ।  
आवास-भक्ष्य-पयसां त्वं नो दाता पिता गुरुः ॥ मर्क्प्_३।६ ॥  
गर्भस्थानां मृता माता पित्रा नैवापि पालिताः ।  
त्वया नो जीवितं दत्तं शिशवो येन रक्षिताः ॥ मर्क्प्_३।७ ॥  
क्षितावक्षततेजास्त्वं कृमीणामिव शुष्यताम् ।  
गजघण्टां समुत्पाट्य कृतवान् दुः खरेचनम् ॥ मर्क्प्_३।८ ॥  
कथं वर्धेयुरबलाः खस्थान् द्रक्ष्याम्यहं कदा ।  
कदा भूमेर्द्रुमं प्राप्तान् द्रक्ष्ये वृक्षान्तरं गतान् ॥ मर्क्प्_३।९ ॥  
कदा मे सहजा कान्तिः पांशुना नाशमेष्यति ।  
एषां पक्षानिलोत्थेन मत्समीपविचारिणाम् ॥ मर्क्प्_३।१० ॥  
इति चिन्तयता तात भवता प्रतिपालिताः ।  
ते साम्प्रतं प्रवृद्धाः स्मः प्रबुद्धाः करवाम किम् ॥ मर्क्प्_३।११ ॥  
इत्यृषिर्वचनं तेषां श्रुत्वा संस्कारवत् स्फुटम् ।  
शिष्यैः परिवृतः सर्वैः सह पुत्रेण शृङ्गिणा ॥ मर्क्प्_३।१२ ॥  
कौतूहलपरो भूत्वा रोमाञ्चपटसंवृतः ।  
उवाच तत्त्वतो ब्रूत प्रवृत्तेः कारणं गिरः ॥ मर्क्प्_३।१३ ॥  
कस्य शापादियं प्राप्ता भवद्भिर्विक्रिया परा ।  
रूपस्य वचसश्चैव तन्मे वक्तुमीहार्हथ ॥ मर्क्प्_३।१४ ॥  
    
पक्षिण ऊचुः  
    
विपुलस्वानिति ख्यातः प्रागासीन्मुनिसत्तमः ।  
तस्य पुत्रद्वयं जज्ञे सुकृषस्तुम्बुरुस्तथा ॥ मर्क्प्_३।१५ ॥  
सुकृषस्य वयं पुत्राश्चत्वारः संयतात्मनः ।  
तस्यर्षेर्विनयाचारभक्तिनम्राः सदैव हि ॥ मर्क्प्_३।१६ ॥  
तपश्चरणसक्तस्य शास्यमानेन्द्रियस्य च ।  
यथाभिमतमस्माभिस्तदा तस्योपपादितम् ॥ मर्क्प्_३।१७ ॥  
समित्पुष्पादिकं सर्वं यच्चैवाभ्यवहारिकम् ।  
एवं तत्राथ वसतां तस्यास्माकञ्च कानने ॥ मर्क्प्_३।१८ ॥  
आजगाम महावर्ष्मा भग्नपक्षो जरान्वितः ।  
आताम्रनेत्रः स्त्रस्तात्मा पक्षी भूत्वा सुरेश्वरः ॥ मर्क्प्_३।१९ ॥  
सत्य-शौच-क्षमाचारमतीवोदारमानसम् ।  
जिज्ञासुस्तमृषिश्रेष्ठमस्मच्छापभवाय च ॥ मर्क्प्_३।२० ॥  
    
पक्ष्युवाच  
द्विजेन्द्र मां क्षुधाविष्टं परित्रातुमिहार्हसि ।  
भक्षणार्थो महाभाग गतिर्भव ममातुला ॥ मर्क्प्_३।२१ ॥  
विन्ध्यस्य शिखरे तिष्ठन् पत्रिपत्रेरितेन वै ।  
पतितो ऽस्मि महाभाग श्वसनेनातिरंहसा ॥ मर्क्प्_३।२२ ॥  
सो ऽहं मोहसमाविष्टो भूमौ सप्ताहमस्मृतिः ।  
स्थितस्तत्राष्टमेनाह्ना चेतनां प्राप्तवानहम् ॥ मर्क्प्_३।२३ ॥  
प्राप्तचेताः क्षुधाविष्टो भवन्तं शरणं गतः ।  
भक्ष्यार्थो विगतानन्दो दूयमानेन चेतसा ॥ मर्क्प्_३।२४ ॥  
तत् कुरुष्वामलमते मत्त्राणायाचलां मतिम् ।  
प्रयच्छ भक्ष्यं विप्रर्षे प्राणयात्राक्षमं मम ॥ मर्क्प्_३।२५ ॥  
स एवमुक्तः प्रोवाच तमिन्द्रं पक्षिरूपिणम् ।  
प्राणसन्धारणार्थाय दास्ये भक्ष्यं तवेप्सितम् ॥ मर्क्प्_३।२६ ॥  
इत्युक्त्वा पुनरप्येनमपृच्छत् स द्विजोत्तमः ।  
आहारः कस्तवार्थाय उपकल्प्यो भवेन्मया ।  
स चाह नरमांसेन तृप्तिर्भवति मे परा ॥ मर्क्प्_३।२७ ॥  
    
ऋषिरुवाच  
    
कौमारं ते व्यतिक्रान्तमतीतं यौवनञ्च ते ।  
वयसः परिणामस्ते वर्तते नूनमण्डज ॥ मर्क्प्_३।२८ ॥  
यस्मिन् नराणां सर्वेषामशेषेच्छा निवर्तते ।  
स कस्माद् वृद्धभावे ऽपि सुनृशंसात्मको भवान् ॥ मर्क्प्_३।२९ ॥  
क्व मानुषस्य पिशितं क्व वयश्चरमं तव ।  
सर्वथा दुष्टभावानां प्रशमो नोपपद्यते ॥ मर्क्प्_३।३० ॥  
अथवा किं मयैतेन प्रोक्तेनास्ति प्रयोजनम् ।  
प्रतिश्रुत्य सदा देयमिति नो भावितं मनः ॥ मर्क्प्_३।३१ ॥  
इत्युक्त्वा तं स विप्रेन्द्रस्तथेति कृतनिश्चयः ।  
शीघ्रमस्मान् समाहूय गुणतो ऽनुप्रशस्य च ॥ मर्क्प्_३।३२ ॥  
उवाच क्षुब्धहृदयो मुनिर्वाक्यं सुनिष्ठुरम् ।  
विनयावनतान् सर्वान् भक्तियुक्तान् कृताञ्जलीन् ॥ मर्क्प्_३।३३ ॥  
कृतात्मानो द्विजश्रेष्ठा ऋणैर्युक्ता मया सह ।  
जातं श्रेष्ठमपत्यं वो यूयं मम यथा द्विजाः ॥ मर्क्प्_३।३४ ॥  
गुरुः पूज्यो यदि मतो भवतां परमः पिता ।  
ततः कुरुत मे वाक्यं निर्व्यलीकेन चेतसा ॥ मर्क्प्_३।३५ ॥  
तद्वाक्यसमकालञ्च प्रोक्तमस्माभिरादृतैः ।  
यद्वक्ष्यति भवांस्तद्वै कृतमेवावधार्यताम् ॥ मर्क्प्_३।३६ ॥  
    
ऋषिरुवाच  
मामेष शरणं प्राप्तो विहगः क्षुत्तृषान्वितः ।  
युष्मन्मांसेन येनास्य क्षणं तृप्तिर्भवेत वै ॥ मर्क्प्_३।३७ ॥  
तृष्णाक्षयञ्च रक्तेन तथा शीघ्नं विधीयताम् ।  
ततो वयं प्रव्यथिताः प्रकम्पोद्भूतसाध्वसाः ।  
कष्टं कष्टमिति प्रोच्य नैतत् कुर्मेति चाब्रुवन् ॥ मर्क्प्_३।३८ ॥  
कथं परशरीरस्य हेतोर्देहं स्वकं बुधः ।  
विनाशयेद् घातयेद्वा यथा ह्यात्मा तथा सुतः ॥ मर्क्प्_३।३९ ॥  
पितृ-देव-मनुष्याणां यान्युक्तानि ऋणानि वै ।  
तान्यपाकुरुते पुत्रो न शरीरप्रदः सुतः ॥ मर्क्प्_३।४० ॥  
तस्मान्नैतत् करिष्यामो नी चीर्णं यत् पुरातनैः ।  
जीवन् भद्राण्यवाप्नोति जीवन् पुण्यं करोति च ॥ मर्क्प्_३।४१ ॥  
मृतस्य देहनाशश्च धर्माद्युपरतिस्तथा ।  
आत्मानं सर्वतो रक्ष्यमाहुर्धर्मविदो जनाः ॥ मर्क्प्_३।४२ ॥  
इत्थं श्रुत्वा वचो ऽस्माकं मुनिः क्रोधादिव ज्वलन् ।  
प्रोवाच पुनरप्यस्मान् निर्दहन्निव लोचनैः ॥ मर्क्प्_३।४३ ॥  
प्रतिज्ञातं वचो मह्यं यस्मान्नैतत् करिष्यथ ।  
तस्मान्मच्छापनिर्दग्धास्तिर्यग्योनौ प्रयास्यथ ॥ मर्क्प्_३।४४ ॥  
एवमुक्त्वा तदा सो ऽस्मास्तं विहङ्गमथाब्रवीत् ।  
अन्त्येष्टिमात्मनः कृत्वा शास्त्रतश्चौर्ध्वदेहिकम् ॥ मर्क्प्_३।४५ ॥  
भक्षयस्व सुविश्रब्धौ मामत्र द्विजसत्तम ।  
आहारीकृतमेतत् ते मया देहमिहात्मनः ॥ मर्क्प्_३।४६ ॥  
एतावदेव विप्रस्य ब्राह्मणत्वं प्रचक्ष्यते ।  
यावत् पतगजात्यग्रय स्वसत्यपरिपालनम् ॥ मर्क्प्_३।४७ ॥  
न यज्ञैर्दक्षिणावद्भिस्तत् पुण्यं प्राप्यते महत् ।  
कर्मणान्येन वा विप्रैर्यत् सत्यपरिपालनात् ॥ मर्क्प्_३।४८ ॥  
इत्यृषेर्वचनं श्रुत्वा सो ऽन्तर्विस्मयनिर्भरः ।  
प्रत्युवाच मुनिं शक्रः पक्षिरूपधरस्तदा ॥ मर्क्प्_३।४९ ॥  
योगमास्थाय विप्रेन्द्र त्यजेदं स्वं कलेवरम् ।  
जीवज्जन्तुं हि विप्रेन्द्र न भक्षामि कदाचन ॥ मर्क्प्_३।५० ॥  
तस्मैतद्वचनं श्रुत्वा योगयुक्तो ऽभवन्मुनिः ।  
तं तस्य निश्चयं ज्ञात्वा शक्रो ऽप्याह स्वदेहभृत् ॥ मर्क्प्_३।५१ ॥  
भो भो विप्रेन्द्र बुध्यस्व बुद्ध्या बोध्यं बुधात्मक ।  
जिज्ञासार्थं मयायं ते अपराधः कृतो ऽनघ ॥ मर्क्प्_३।५२ ॥  
तत् क्षमस्वामलमते का चेच्छा क्रियतां तव ।  
पालनात् सत्यवाक्यस्य प्रीतिर्मे परमा त्वयि ॥ मर्क्प्_३।५३ ॥  
अद्यप्रभृति ते ज्ञानमैन्द्रं प्रादुर्भविष्यति ।  
तपस्यथ तथा धर्मे न ते विघ्नो भविष्यति ॥ मर्क्प्_३।५४ ॥  
इत्युक्त्वा तु गते शक्रे पिता कोपसमन्वितः ।  
प्रणम्य शिरसास्माभिरिदमुक्तो महामुनिः ॥ मर्क्प्_३।५५ ॥  
बिभ्यतां मरणात् तात त्वमस्माकं महामते ।  
क्षन्तुमर्हसि दीनानां जीवितप्रियता हि नः ॥ मर्क्प्_३।५६ ॥  
त्वगस्थिमांससङ्घाते पूयशोणितपूरिते ।  
कर्तव्या न रतिर्यत्र तत्रास्माकमियं रतिः ॥ मर्क्प्_३।५७ ॥  
श्रूयतां च महाभाग यथा लोको विमुह्यति ।  
कामक्रोधादिभिर्देषैरवशः प्रबलारिभिः ॥ मर्क्प्_३।५८ ॥  
प्रज्ञाप्राकारसंयुक्तमस्थिस्थूणं परं महत् ।  
चर्मभित्तिमहारोधं मांसशोणितलेपनम् ॥ मर्क्प्_३।५९ ॥  
नवद्वारं महायामं सर्वतः स्नायुवेष्टितम् ।  
नृपश्च पुरुषस्तत्र चेतनावानवस्थितः ॥ मर्क्प्_३।६० ॥  
मन्त्रिणौ तस्य बुद्धिश्च मनश्चैव विरोधिनौ ।  
यतेते वैरनाशाय तावुभावितरेतरम् ॥ मर्क्प्_३।६१ ॥  
नृपस्य तस्य चत्वारो नाशमिच्छन्ति विद्विषः ।  
कामः क्रोधस्तथा लोभो मोहश्चान्यस्तथा रिपुः ॥ मर्क्प्_३।६२ ॥  
यदा तु स नृपस्तानि द्वाराण्यावृत्य तिष्ठति ।  
सदा सुस्थबलश्चैव निरातङ्कश्च जायते ॥ मर्क्प्_३।६३ ॥  
जातानुरागो भवति शत्रुभिर्नाभिभूयते ॥ मर्क्प्_३।६४ ॥  
यदा तु सर्वद्वाराणि विवृतानि स मुञ्चति ।  
रागो नाम तदा शत्रुर्नेत्रादिद्वारमृच्छति ॥ मर्क्प्_३।६५ ॥  
सर्वव्यापी महायामः पञ्चद्वारप्रवेशनः ।  
तस्यानुमार्गं विशति तद्वै घोरं रिपुत्रयम् ॥ मर्क्प्_३।६६ ॥  
प्रविश्याथ स वै तत्र द्वारैरिन्द्रियसञ्ज्ञकैः ।  
रागः शंश्लेषमायाति मनसा च सहेतरैः ॥ मर्क्प्_३।६७ ॥  
इन्द्रियाणि मनश्चैव वशे कृत्वा दुरासदः ।  
द्वाराणि च वशे कृत्वा प्राकारं नाशयत्यथ ॥ मर्क्प्_३।६८ ॥  
मनस्तस्याश्रितं दृष्ट्वा बुद्धिर्नश्यति तत्क्षणात् ।  
अमात्यरहितस्तत्र पौरवर्गोज्झितस्तथा ॥ मर्क्प्_३।६९ ॥  
रिपुभिर्लब्धविवरः स नृपो नाशमृच्छति ।  
एवं रागस्तथा मोहो लोभः क्रोधस्तथैव च ॥ मर्क्प्_३।७० ॥  
प्रवर्तन्ते दुरात्मानो मनुष्यस्मृतिनाशकाः ।  
रागात्तु क्रोधः प्रभवति क्रोधाल्लोभो ऽभिजायते ॥ मर्क्प्_३।७१ ॥  
लोभाद्भवति सम्मोहः सम्मोहात् स्मृतिविभ्रमः ।  
स्मृतिभ्रंशाद् बुद्धिनाशो बुद्धिनाशात् प्रणश्यति ॥ मर्क्प्_३।७२ ॥  
एवं प्रणष्टबुद्धीनां रागलोभानुवर्तिनाम् ।  
जीविते च सलोभानां प्रसादं कुरु सत्तम ॥ मर्क्प्_३।७३ ॥  
यो ऽयं शापो भगवता दत्तः स न भवेत् तथा ।  
न तामसीं गतिं कष्टां व्रजेम मुनिसत्तम ॥ मर्क्प्_३।७४ ॥  
यन्मयोक्तं न तन्मिथ्या भविष्यति कदाचन ।  
न मे वागनृतं प्राह यावदद्येति पुत्रकाः ॥ मर्क्प्_३।७५ ॥  
दैवमत्र परं मन्ये धिक् पौरुषमनर्थकम् ।  
अकार्यं कारितो येन बलादहमचिन्तितम् ॥ मर्क्प्_३।७६ ॥  
यस्माच्च युष्माभिरहं प्रणिपत्य प्रसादितः ।  
तस्मात् तिर्यक्त्वमापन्नाः परं ज्ञानमवाप्स्यथ ॥ मर्क्प्_३।७७ ॥  
ज्ञानदर्शितमार्गाश्च निर्धूतक्लेशकल्मषाः ।  
मत्प्रसादादसन्दिग्धाः परां सिद्धिमवाप्स्यथ ॥ मर्क्प्_३।७८ ॥  
एवं शप्ताः स्म भगवन् पित्रा दैववशात् पुरा ।  
ततः कालेन महता योन्यन्तरमुपागताः ॥ मर्क्प्_३।७९ ॥  
जाताश्च रणमध्ये वै भवता परिपालिताः ।  
वयमित्थं द्विजश्रेष्ठ खगत्वं समुपागताः ।  
नास्त्यसाविह संसारे यो न दिष्टेन बाध्यते ॥ मर्क्प्_३।८० ॥  
    
मार्कण्डेय उवाच  
    
इति तेषां वचः श्रुत्वा शमीको भगवान् मुनिः ।  
प्रत्युवाच महाभागः समीपस्थायिनो द्विजान् ॥ मर्क्प्_३।८१ ॥  
पूर्वमेव मया प्रोक्तं भवतां सन्निधाविदम् ।  
सामान्यपक्षिणो नैते के ऽप्येते द्विजसत्तमाः ।  
ये युद्धे ऽपि न सम्प्राप्ताः पञ्चत्वमतिमानुषे ॥ मर्क्प्_३।८२ ॥  
ततः प्रीतिमता तेन ते ऽनुज्ञाता महात्मना ।  
जग्मुः शिखरिणां श्रेष्टं विन्ध्यं द्रुमलतायुतम् ॥ मर्क्प्_३।८३ ॥  
यावदद्य स्थितास्तस्मिन्नचले धर्मपक्षिणः ।  
तपः स्वाध्यायनिरताः समाधौ कृतनिश्चयाः ॥ मर्क्प्_३।८४ ॥  
इति मुनिवरलब्धसत्क्रियास्ते  
मुनितनया विहगत्वमभ्युपेताः ।  
गिरिवरगहने ऽतिपुण्यतोये  
यतमनसो निवसन्ति विन्ध्यपृष्ठे ॥ मर्क्प्_३।८५ ॥  
    
इति श्रीमार्कण्डेयपुराणे विन्ध्यप्राप्तिर्नाम तृतीयो ऽध्यायः

_____________________________________________________________

चतुर्थो ऽध्यायः  
    
मार्कण्डेय उवाच  
    
एवं ते द्रोणतनयाः पक्षिणो ज्ञानिनो ऽभवन् ।  
वसन्ति ह्यचले विन्ध्ये तानुपास्व च पृच्छ च ॥ मर्क्प्_४।१ ॥  
इत्यृषेर्वचनं श्रुत्वा मार्कण्डेयस्य जैमिनिः ।  
जगाम विन्ध्यशिखरं यत्र ते धर्मपक्षिणः ॥ मर्क्प्_४।२ ॥  
तन्नगासन्नभूतश्च शुश्राठ पठतां ध्वनिम् ।  
श्रुत्वा च विस्मयाविष्टश्चिन्तयामास जैमिनिः ॥ मर्क्प्_४।३ ॥  
स्थानसौष्ठवसम्पन्नं जितश्वासमविश्रमम् ।  
विस्पष्टमपदोषञ्च पठ्यते द्विजसत्तमैः ॥ मर्क्प्_४।४ ॥  
वियोनिमपि सम्प्राप्तानेतान् मुनिकुमारकान् ।  
चित्रमेतदहं मन्ये न जहाति सरस्वती ॥ मर्क्प्_४।५ ॥  
बन्धुवर्गस्तथा मित्रं यच्चेष्टमपरं गृहे ।  
त्यक्त्वा गच्छति तत्सर्वं न जहाति सरस्वती ॥ मर्क्प्_४।६ ॥  
इति सञ्चिन्तयन्नेव विवेश गिरिकन्दरम् ।  
प्रविश्य च ददर्शासौ शिलापट्टगातान् द्विजान् ॥ मर्क्प्_४।७ ॥  
पठतस्तान् समालोक्य मुखदोषविवर्जितान् ।  
सो ऽथ शोकेन हर्षेण सर्वानेवाभ्यभाषत ॥ मर्क्प्_४।८ ॥  
स्वस्त्यस्तु वो द्विजश्रेष्ठा जैमिनिं मां निबोधत ।  
व्यासशिष्यमनुप्राप्तं भवतां दर्शनोत्सुकम् ॥ मर्क्प्_४।९ ॥  
मन्युर्न खलु कर्तव्यो यत् पित्रातीव मन्युना ।  
शप्ताः खगत्वमापन्नाः सर्वथा दिष्टमेव तत् ॥ मर्क्प्_४।१० ॥  
स्फीतद्रव्ये कुले केचिज्जाताः किल मनस्विनः ।  
द्रव्यनाशे द्विजेन्द्रास्ते शबरेण सुसान्त्विताः ॥ मर्क्प्_४।११ ॥  
दत्त्वा याचन्ति पुरुषा हत्वा वध्यन्ति चापरे ।  
पातयित्वा च पात्यन्ते त एव तपसः क्षयात् ॥ मर्क्प्_४।१२ ॥  
एतद्दृष्टं सुबहुशो विपरीतं तथा मया ।  
भावाभावसमुच्छेदैरजस्त्रं व्याकुलं जगत् ॥ मर्क्प्_४।१३ ॥  
इति सञ्चिन्त्य मनसा न शोकं कर्तुमर्हथ ।  
ज्ञानस्य फलमेतावच्छोकहर्षैरधृष्यता ॥ मर्क्प्_४।१४ ॥  
ततस्ते जैमिनिं सर्वे पाद्यार्घ्याभ्यामपूजयन् ।  
अनामयञ्च पप्रच्छुः प्रणिपत्य महामुनिम् ॥ मर्क्प्_४।१५ ॥  
अथोचुः खगमाः सर्वे व्यासशिष्यं तपोनिधिम् ।  
सुखोपविष्टं विश्रान्तं पक्षानिलहतक्लमम् ॥ मर्क्प्_४।१६ ॥  
    
पक्षिण ऊचुः  
    
अद्य नः सफलं जन्म जीवितञ्च सुजीवितम् ।  
यत् पश्यामः सुरैर्वन्द्यं तव पादाम्बुजद्वयम् ॥ मर्क्प्_४।१७ ॥  
पितृकोपाग्निरुद्भूतो यो नो देहेषु वर्तते ।  
सो ऽद्य शान्तिं गतो विप्र युष्मद्दर्शनवारिणा ॥ मर्क्प्_४।१८ ॥  
कच्चित् ते कुशलं ब्रह्मन्नाश्रमे मृगपक्षिषु ।  
वृक्षेष्वथ लता-गुल्म-त्वक्सार-तृणजातिषु ॥ मर्क्प्_४।१९ ॥  
अथवा नैतदुक्तं हि सम्यगस्माभिरादृतैः ।  
भवता सङ्गमो येषां तेषामकुशलं कुतः ॥ मर्क्प्_४।२० ॥  
प्रसादञ्च कुरुष्वात्र ब्रूह्यागमनकारणम् ।  
देवानामिव संसर्गो भवतो ऽभ्युदयो महान् ।  
केनास्मद्भाग्यगुरुण आनीतो दृष्टिगोचरम् ॥ मर्क्प्_४।२१ ॥  
    
जैमिनिरुवाच  
    
श्रूयतां द्विजशार्दूलाः कारणं येन कन्दरम् ।  
विन्ध्यस्येहागतो रम्यं रेवावारिकणोक्षितम् ।  
सन्देहान् भारते शास्त्रे तान् प्रष्टुं गतवानहम् ॥ मर्क्प्_४।२२ ॥  
मार्कण्डेयं महात्मानं पूर्वं भृगुकुलोद्वहम् ।  
तमहं पृष्टवान् प्राप्य सन्देहान् भरतं प्रति ॥ मर्क्प्_४।२३ ॥  
स च पृष्टो मया प्राह सन्ति विन्ध्ये महाचले ।  
द्रोणपुत्रा महात्मानस्ते वक्ष्मन्त्यर्थविस्तरम् ॥ मर्क्प्_४।२४ ॥  
तद्वाक्ययोदितश्चेममागतो ऽहं महागिरिम् ।  
तच्छृणुध्वमशेषेण श्रुत्वा व्याख्यातुमर्हथ ॥ मर्क्प्_४।२५ ॥

पक्षिण ऊचुः  
    
विषये सति वक्ष्यामो निर्विशङ्कः शृणुष्व तत् ।  
कथं तन्न वदिष्यामो यदस्मद्बुद्धिगोचरम् ॥ मर्क्प्_४।२६ ॥  
चतुर्ष्वपि हि वेदेषु धर्मशास्त्रेषु चैव हि ।  
समस्तेषु तथाङ्गेषु यच्चान्यद्वेदसम्मितम् ॥ मर्क्प्_४।२७ ॥  
एतेषु गोचरो ऽस्माकं बुद्धेर्ब्राह्मणसत्तम ।  
प्रतिज्ञान्तु समारोढुं तथापि नहि शक्नुमः ॥ मर्क्प्_४।२८ ॥  
तस्माद्वदस्व विश्रब्धं सन्दिग्धं यद्वि भारते ।  
वक्ष्यामस्तव धर्मज्ञ न चेन्मोहो भविष्यति ॥ मर्क्प्_४।२९ ॥  
    
जैमिनिरुवाच  
    
सन्दिग्धानीह वस्तूनि भारतं प्रति यानि मे ।  
शृणुध्वममलास्तानि श्रुत्वा व्याख्यातुमर्हथ ॥ मर्क्प्_४।३० ॥  
कस्मान्मानुषतां प्राप्तो निर्गुणो ऽपि जनार्दनः ।  
वासुदेवो ऽखिलाधारः सर्वकारणकारणम् ॥ मर्क्प्_४।३१ ॥  
कस्माच्च पाण्डुपुत्राणामेका सा द्रुपदात्मजा ।  
पञ्चानां महिषी कृष्णा सुमाहनत्र संशयः ॥ मर्क्प्_४।३२ ॥  
भेषजं ब्रह्महत्याया बलदेवो महाबलः ।  
तीर्थयात्राप्रसङ्गेन कस्माच्चक्रे हलायुधः ॥ मर्क्प्_४।३३ ॥  
कथं च द्रौपदेयास्ते ऽकृतदारा महारथाः ।  
पाण्डुनाथा महात्मानो वधमापुरनाथवत् ॥ मर्क्प्_४।३४ ॥  
एतत् सर्वं कथ्यतां मे सन्दिग्धं भारतं प्रति ।  
कृतार्थोहं सुखं येन गच्छेयं निजमाश्रमम् ॥ मर्क्प्_४।३५ ॥  
    
पक्षिण ऊचुः  
    
नमस्कृत्य सुरेशाय विष्णवे प्रभविष्णवे ।  
पुरुषायाप्रमेयाय शाश्वतायाव्ययाय च ॥ मर्क्प्_४।३६ ॥  
चतुर्व्यूहात्मने तस्मै त्रिगुणायागुणाय च ।  
वरिष्ठाय गरिष्ठाय वरेष्यायामृताय च ॥ मर्क्प्_४।३७ ॥  
यस्मादणुतरं नास्ति यस्मान्नास्ति बृहत्तरम् ।  
येन विश्वमिदं व्याप्तमजेन जगदादिना ॥ मर्क्प्_४।३८ ॥  
आविर्भाव-तिरोभाव-दृष्टादृष्ट-विलक्षणम् ।  
वदन्ति यद् सृष्टमिदं तथैवान्ते च संहृतम् ॥ मर्क्प्_४।३९ ॥  
ब्रह्मणे चादिदेवाय नमस्कृत्य समाधिना ।  
ऋक्सामान्युद्गिरन् वक्त्रैर्यः पुनाति जगत्त्रयम् ॥ मर्क्प्_४।४० ॥  
प्रणिपत्य तथेशानमेकबाणविनिर्जितैः ।  
यस्यासुरगणैर्यज्ञा विलुप्यन्ते न यज्विनाम् ॥ मर्क्प्_४।४१ ॥  
प्रवक्ष्यामो मतं कृत्स्नं व्यासस्याद्भुतकर्मणः ।  
येन भारतमुद्दिश्य धर्माद्याः प्रकटीकृताः ॥ मर्क्प्_४।४२ ॥  
आपो नारा इति प्रोक्ता मुनिभिस्तत्त्वदर्शिभिः ।  
अयनं तस्य ताः पूर्वं तेन नारायणः स्मृतः ॥ मर्क्प्_४।४३ ॥  
स देवो भगवान् सर्वं व्याप्य नारायणो विभुः ।  
चतुर्धा संस्थितो ब्रह्मन् सगुणो निर्गुणस्तथा ॥ मर्क्प्_४।४४ ॥  
एका मूर्तिरनिर्देश्या शुक्लां पश्यन्ति तां बुधाः ।  
ज्वालामालोपरुद्धाङ्गी निष्ठा सा योगिनां परा ॥ मर्क्प्_४।४५ ॥  
दूरस्था चान्तिकस्था च विज्ञेया सा गुणातिगा ।  
वासुदेवाभिधानासौ निर्ममत्वेन दृश्यते ॥ मर्क्प्_४।४६ ॥  
रूपवर्णादयस्तस्या न भावाः कल्पनामयाः ।  
अस्त्येव सा सदा शुद्धा सुप्रतिष्ठैकरूपिणी ॥ मर्क्प्_४।४७ ॥  
द्वितीया पृथिवीं मूद्र्घ्ना शेषाख्या धारयत्यधः ।  
तामसी सा समाख्याता तिर्यक्त्वं समुपाश्रिता ॥ मर्क्प्_४।४८ ॥  
तृतीया कर्म कुरुते प्रजापालनतत्परा ।  
सत्त्वोद्रिक्ता तु सा ज्ञेया धर्मसंस्थानकारिणी ॥ मर्क्प्_४।४९ ॥  
चतुर्थो जलमध्यस्था शेते पन्नगतल्पगा ।  
रजस्तस्या गुणः सर्गं सा करोति सदैव हि ॥ मर्क्प्_४।५० ॥  
या तृतीया हरेर्मूर्तिः प्रजापालनतत्परा ।  
सा तु धर्मव्यवस्थानं करोति नियतं भुवि ॥ मर्क्प्_४।५१ ॥  
प्रोद्धूतानसुरान् हन्ति धर्मविच्छित्तिकारिणः ।  
पाति देवान् सतश्चान्यान् धर्मरक्षापरायणान् ॥ मर्क्प्_४।५२ ॥  
यदा यदा हि धर्मस्य ग्लानिर्भवति जैमिने ।  
अभ्युत्थानमधर्मस्य तदात्मानं सृजत्यसौ ॥ मर्क्प्_४।५३ ॥  
भूत्वा पुरा वराहेण तुण्डेनापो निरस्य च ।  
एकया दंष्ट्रयोत्खाता नलिनीव वसुन्धरा ॥ मर्क्प्_४।५४ ॥  
कृत्वा नृसिंहरूपञ्च हिरण्यकशिपुर्हतः ।  
विप्रचित्तिमुखाश्चान्ये दानवा विनिपातिताः ॥ मर्क्प्_४।५५ ॥  
वामनादींस्तथैवान्यान् न सङ्ख्यातुमिहोत्सहे ।  
अवताराश्च तस्येह माथुरः साम्प्रतं त्वयम् ॥ मर्क्प्_४।५६ ॥  
इति सा सात्त्विकी मूर्तिरवतारान् करोति वै ।  
प्रद्युम्नेति च सा ख्याता रक्षाकर्मण्यवस्थिता ॥ मर्क्प्_४।५७ ॥  
देवत्वे ऽथ मनुष्यत्वे तिर्यग्योनौ च संस्थिता ।  
गृह्णाति तत्स्वभावं च वासुदेवेच्छया सदा ॥ मर्क्प्_४।५८ ॥  
इत्येतत् ते समाख्यातं कृतकृत्यो ऽपि यत्प्रभुः ।  
मानुषत्वं गतो विष्णुः शृणुष्वास्योत्तरं पुनः ॥ मर्क्प्_४।५९ ॥  
    
इति श्रीमार्कण्डेयपुराणे चतुर्व्यूहावतारो नाम द्वितीयो ऽध्यायः

_____________________________________________________________

पञ्चमो ऽध्यायः  
    
पक्षिण ऊचुः  
    
त्वष्टृपुत्रे हते पूर्वं ब्रह्मन्निन्द्रस्य तेजसः ।  
ब्रह्महत्याभिभूतस्य परा हानिरजायत ॥ मर्क्प्_५।१ ॥  
तद्धमं प्रविवेशाथ शाक्रतेजो ऽपचारतः ।  
निस्तेजाश्चाभवच्छक्रो धर्मे तेजसि निर्गते ॥ मर्क्प्_५।२ ॥  
ततः पुत्रं हतं श्रुत्वा त्वष्टा क्रुद्धः प्रजापतिः ।  
अवलुञ्च्य जटामेकामिदं वचनमब्रवीत् ॥ मर्क्प्_५।३ ॥  
अद्य पश्यन्तु मे वीर्यं त्रयो लोकाः सदेवताः ।  
स च पश्यतु दुर्बुद्धिर्ब्रह्महा पाकशासनः ॥ मर्क्प्_५।४ ॥  
स्वकर्माभिरतो येन मत्सुतो विनपातितः ।  
इत्युक्त्वा कोपरक्ताक्षो जटामग्नौ जुहाव ताम् ॥ मर्क्प्_५।५ ॥  
ततो वृत्रः समुत्तस्थौ ज्वालामाली महासुरः ।  
महाकायो महादंष्ट्रो भिन्नाञ्जनचयप्रभः ॥ मर्क्प्_५।६ ॥  
इन्द्रशत्रुरमेयात्मा त्वष्टृतेजोपबृंहितः ।  
अहन्यहनि सो ऽवर्धदिषुपातं महाबलः ॥ मर्क्प्_५।७ ॥  
वधाय चात्मनो दृष्ट्वा वृत्रं शक्रो महासुरम् ।  
प्रेषयामास सप्तर्षोन् सन्धिमिच्छन् भयातुरः ॥ मर्क्प्_५।८ ॥  
सख्यञ्चक्रुस्ततस्तस्य वृत्रेण समयांस्तथा ।  
ऋषयः प्रीतमनसः सर्वभूतहिते रताः ॥ मर्क्प्_५।९ ॥  
समयस्थितिमुल्लङ्घ्य यदा शक्रेण घातितः ।  
वृत्रो हत्याभिभूतस्य तदा बलमशीर्यत ॥ मर्क्प्_५।१० ॥  
तच्छक्रदेहविभ्रष्टं बलं मारुतमाविशत् ।  
सर्वव्यापिनमव्यक्तं बलस्यैवाधिदैवतम् ॥ मर्क्प्_५।११ ॥  
अहल्याञ्च यदा शक्रो गौतमं रूपमास्थितः ।  
धर्षयामास देवेन्द्रस्तदा रूपमहीयत ॥ मर्क्प्_५।१२ ॥  
अङ्गप्रत्यङ्गलावण्यं यदतीव मनोरम् ।  
विहाय दुष्टं देवेन्द्रं नासत्यावगमत् ततः ॥ मर्क्प्_५।१३ ॥  
धर्मेण तेजसा त्यक्तं बलहीनमरूपिणम् ।  
ज्ञात्वा सुरेशं दैतेयास्तज्जये चक्रुरुद्यमम् ॥ मर्क्प्_५।१४ ॥  
राज्ञामुद्रिक्तवीर्याणां देवेन्द्रं विजिगीषवः ।  
कुलेष्वतिबला दैत्या अजायन्त महामुने ॥ मर्क्प्_५।१५ ॥  
कस्यचित्त्वथ कालस्य धरणी भारपीडिता ।  
जगाम मेरुशिखरं सदो यत्र दिवौकसाम् ॥ मर्क्प्_५।१६ ॥  
तेषां सा कथयामास भूरिभारावपीडिता ।  
दनुजात्मजदैत्योत्थं खेदकारणमात्मनः ॥ मर्क्प्_५।१७ ॥  
एते भवद्भिरसुरा निहताः पृथुलौजसः ।  
ते सर्वे मानुषे लोके जाता गेहेषु भूभृताम् ॥ मर्क्प्_५।१८ ॥  
अक्षौहिण्यो हि बहुलास्तद्भारार्ता व्रजाम्यधः ।  
तथा कुरुध्वं त्रिदशा यथा शान्तिर्भवेन्मम ॥ मर्क्प्_५।१९ ॥  
    
पक्षिण ऊचुः  
    
तेजोभागैस्ततो देवा अवतेरुर्दिवो महीम् ।  
प्रजानामुपकारार्थं भूभारहरणाय च ॥ मर्क्प्_५।२० ॥  
यदिन्द्रदेहजं तेजस्तन्मुमोच स्वयं वृषः ।  
कुन्त्या जातो महातेजास्ततो राजा युधिष्ठिरः ॥ मर्क्प्_५।२१ ॥  
बलं मुमोच पवनस्ततो भीमो व्यजायत ।  
शक्रवीर्यार्धतश्चैव जज्ञे पार्थो धनञ्जयः ॥ मर्क्प्_५।२२ ॥  
उत्पन्नौ यमजौ माद्रयां शक्ररूपौ महाद्युती ।  
पञ्चधा भगवानित्थमवतीर्णः शतक्रतुः ॥ मर्क्प्_५।२३ ॥  
तस्योत्पन्ना महाभागा पत्नी कृष्णा हुताशनात् ॥ मर्क्प्_५।२४ ॥  
शक्रस्यैकस्य सा पत्नी कृष्णा नान्यस्य कस्यचित् ।  
योगीश्वराः शरीराणि कुर्वन्ति बहुलान्यपि ॥ मर्क्प्_५।२५ ॥  
पञ्चानामेकपत्नीत्वमित्येतत् कथितं तव ।  
श्रूयतां बलदेवो ऽपि यथा यातः सरस्वतीम् ॥ मर्क्प्_५।२६ ॥  
    
इति श्रीमार्कण्डेयपुराणे इन्द्रविक्रियानाम पञ्चमो ऽध्यायः

_____________________________________________________________

षष्ठो ऽध्यायः  
    
पक्षिण ऊचुः  
    
रामः पार्थे परां प्रीतिं ज्ञात्वा कृष्णस्य लाङ्गली ।  
चिन्तयामास बहुधा किं कृतं सुकृतं भवेत् ॥ मर्क्प्_६।१ ॥  
कृष्णेन हि विना नाहं यास्ये दुर्योधनान्तिकम् ।  
पाण्डवान् वा समाश्रित्य कथं दुर्योधनं नृपम् ॥ मर्क्प्_६।२ ॥  
जामातरं तथा शिष्यं घातयिष्ये नरेश्वरम् ।  
तस्मान्न पार्थं यास्यामि नापि दुर्योधनं नृपम् ॥ मर्क्प्_६।३ ॥  
तीर्थेष्वाप्लावयिष्यामि तावदात्मानमात्मना ।  
कुरूणां पाण्डवानां च यावदन्ताय कल्पते ॥ मर्क्प्_६।४ ॥  
इत्यामन्त्र्य हृषीकेशं पार्थ-दुर्योधनावपि ।  
जगाम द्वारकां शौरिः स्वसैन्युपरिवारितः ॥ मर्क्प्_६।५ ॥  
गत्वा द्वारवतीं रामो हृष्टपुष्टजनाकुलाम् ।  
श्वो गन्तव्येषु तीर्थेषु पपौ पानं हलायुधः ॥ मर्क्प्_६।६ ॥  
पीतपानो जगामाथ रैवतोद्यानमृद्धिमत् ।  
हस्ते गृहीत्वा समदां रेवतीमप्सरोपमाम् ॥ मर्क्प्_६।७ ॥  
स्त्रीकदम्बकमध्यस्थो ययौ मत्तः पदा स्खलन् ।  
ददर्शच वनं वीरो रमणीयमनुत्तमम् ॥ मर्क्प्_६।८ ॥  
सर्वर्तुफलपुष्पाढ्यं शाखामृगगणाकुलम् ।  
पुण्यं पद्मवनोपेतं सपल्वलमहावनम् ॥ मर्क्प्_६।९ ॥  
स शृण्वन् प्रीतिजननान् बहून् मदकलान् शुभान् ।  
श्रोत्ररम्यान् सुमधुरान् शब्दान् खगमुखेरितान् ॥ मर्क्प्_६।१० ॥  
सर्वर्तुफलभाराढ्यान् सर्वर्तुकुसुमोज्ज्वलान् ।  
अपश्यत् पादपांस्तत्र विहगैरनुनादितान् ॥ मर्क्प्_६।११ ॥  
आम्रानाम्रातकान् भव्यान् नारिकेलान् सतिन्दुकान् ।  
आविल्वकांस्तथा जीरान् दाडिमान् बीजपूरकान् ॥ मर्क्प्_६।१२ ॥  
पनसान् लकुचान् मोचान् नीपांश्चातिमनोहरान् ।  
पारावतांश्च कङ्कोलान् नलिनानम्लवेतसान् ॥ मर्क्प्_६।१३ ॥  
भल्लातकानामलकांस्तिन्दुकांश्च महाफलान् ।  
इङ्गुदान् करमर्दांश्च हरीतक-विभीतकान् ॥ मर्क्प्_६।१४ ॥  
एतानन्यांश्च स तरून् ददर्श यदुनन्दनः ।  
तथैवाशोक-पुन्नाग-केतकी-बकुलानथ ॥ मर्क्प्_६।१५ ॥  
चम्पकान् सप्तपर्णांश्च कर्णिकारान् समालतीन् ।  
पारिजातान् कोविदारान् मन्दारान् बदरांस्तथा ॥ मर्क्प्_६।१६ ॥  
पाटलान् पुष्पितान् रम्यान् देवदारुद्रुमांस्तथा ।  
सालांस्तालांस्तमालांश्च किंशौकान् वञ्जुलान् वरान् ॥ मर्क्प्_६।१७ ॥  
चकोरैः शातपत्रैश्च भृङ्गराजैस्तथा शुकैः ।  
कोकिलैः कलविङ्कैश्च हारीतैर्जोवजीवकैः ॥ मर्क्प्_६।१८ ॥  
प्रियपुत्रैश्चातकैश्च तथान्यैर्विविधैः खगैः ।  
श्रोत्ररम्यं सुमधुरं कूजद्भिश्चाप्यधिष्ठितम् ॥ मर्क्प्_६।१९ ॥  
सरांसि च मनोज्ञानि प्रसन्नसलिलानि च ।  
कुमुदैः पुण्डरीकैश्च तथा नीलोत्पलैः शुभैः ॥ मर्क्प्_६।२० ॥  
कह्लारैः कमलैश्चापि आचितानि समन्ततः ।  
कादम्बैश्चक्रवाकैश्च तथैव जलकुक्कुटैः ॥ मर्क्प्_६।२१ ॥  
कारण्डवैः प्लवैर्हंसैः कूर्मैर्मद्गुभिरेव च ।  
एभिश्चान्यैश्च कीर्णानि समन्ताज्जलचारिभिः ॥ मर्क्प्_६।२२ ॥  
क्रमेणेत्थं वनं शौरिर्वोक्षमाणो मनोरमम् ।  
जगामानुगतः स्त्रीभिर्लतागृहमनुत्तमम् ॥ मर्क्प्_६।२३ ॥  
स ददर्श द्विजांस्तत्र वेदवेदाङ्गपारगान् ।  
कौशिकान् भार्गवांश्चैव भारद्वाजान् सगौतमान् ॥ मर्क्प्_६।२४ ॥  
विविधेषु च सम्भूतान् वंशेषु द्विजसत्तमान् ।  
कथाश्रवणबद्धोत्कानुपविष्टान् महत्सु च ॥ मर्क्प्_६।२५ ॥  
कृष्णाजिनोत्तरीयेषु कुशेषु च वृषीषु च ।  
सूतञ्च तेषां मध्यस्थं कथयानं कथाः शुभाः ॥ मर्क्प्_६।२६ ॥  
पौराणिकीः सुरर्षोणामाद्यानां चरिताश्रयाः ।  
दृष्ट्वा रामं द्विजाः सर्वे मधुपानारुणेक्षणम् ॥ मर्क्प्_६।२७ ॥  
मत्तो ऽयमिति मन्वानाः समुत्तस्थुस्त्वरान्विताः ।  
पूजयन्तो हलधरमृते तं सूतवंशजम् ॥ मर्क्प्_६।२८ ॥  
ततः क्रोधसमाविष्टो हली सूतं महाबलः ।  
निजघान विवृत्ताक्षः क्षोभिताशेषदानवः ॥ मर्क्प्_६।२९ ॥  
अध्यास्याति पदं ब्राह्मं तस्मिन् सूते निपातिते ।  
निष्क्रान्तास्ते द्विजाः सर्वे वनात् कृष्णाजिनाम्बराः ॥ मर्क्प्_६।३० ॥  
अवधूतं तथात्मानं मन्यमानो हलायुधः ।  
चिन्तयामास सुमहन्मया पापमिदं कृतम् ॥ मर्क्प्_६।३१ ॥  
ब्राह्मं स्थानं गतो ह्येष यद् सूतो विनिपातितः ।  
तथा हीमे द्विजाः सर्वे मामवेक्ष्य विनिर्गताः ॥ मर्क्प्_६।३२ ॥  
शरीरस्य च मे गन्धो लोहस्येवासुखावहः ।  
आत्मानञ्चावगच्छामि ब्रह्मघ्नमिव कुत्सितम् ॥ मर्क्प्_६।३३ ॥  
धिगमर्षं तथा मद्यमतिमानमभीरुताम् ।  
यैराविष्टेन सुमहन्मया पापमिदं कृतम् ॥ मर्क्प्_६।३४ ॥  
तत्क्षयार्थं चरिष्यामि व्रतं द्वादशवार्षिकम् ।  
स्वकर्मख्यापनं कुर्वन्न् प्रयश्चित्तमनुत्तमम् ॥ मर्क्प्_६।३५ ॥  
अथ येयं समारब्धा तीर्थयात्रा मयाधुना ।  
एतामेव प्रयास्यामि प्रतिलोमां सरस्वतीम् ॥ मर्क्प्_६।३६ ॥  
अतो जगाम रामो ऽसौ प्रतिलोमां सरस्वतीम् ।  
ततः परं शृणुष्वेमं पाण्डवेयकथाश्रयम् ॥ मर्क्प्_६।३७ ॥  
    
इतिश्री मार्कण्डेयपुराणे बलदेवब्रह्महत्यानाम षष्ठोध्यायः

_____________________________________________________________

सप्तमो ऽध्यायः  
    
धर्मपक्षिण ऊचुः  
    
हरिश्चन्द्रेति राजर्षिरासीत् त्रेतायुगे पुरा ।  
धर्मात्मा पृथिवीपालः प्रोल्लसत्कीर्तिरुत्तमः ॥ मर्क्प्_७।१ ॥  
न दुर्भिक्षं न च व्याधिर्नाकालमरणं नृणाम् ।  
नाधर्मरुचयः पौरास्तस्मिन् शासति पार्थिवे ॥ मर्क्प्_७।२ ॥  
बभूवुर्न तथोन्मत्ता धन-वीर्य-तपोमदैः ।  
नाजायन्त स्त्रियश्चैव काश्चिदप्राप्तयौवनाः ॥ मर्क्प्_७।३ ॥  
स कदाचिन्महाबाहुररण्ये ऽनुसरन् मृगम् ।  
शुश्राव शब्दमसकृत् त्रायस्वेति च योषिताम् ॥ मर्क्प्_७।४ ॥  
स विहाय मृगं राजा मा भैषीरित्यभाषत ।  
मयि शासति दुर्मेधाः को ऽयमन्यायवृत्तिमान् ॥ मर्क्प्_७।५ ॥  
तत्क्रन्दितानुसारी च सर्वारम्भविघातकृत् ।  
एकस्मिन्नन्तरे रौद्रो विघ्नराट् समचिन्तयत् ॥ मर्क्प्_७।६ ॥  
विश्वामित्रो ऽयमतुलं तप आस्थाय वीर्यवान् ।  
प्रागसिद्धाभवादीनां विद्याः साध्यति व्रती ॥ मर्क्प्_७।७ ॥  
साध्यमानाः क्षमामौनचित्तसंयमिनामुना ।  
ता वै भयार्ताः क्रन्दन्ति कथं कार्यमिदं मया ॥ मर्क्प्_७।८ ॥  
तेजस्वी कौशिकश्वेष्ठो वयमस्य सुदुर्बलाः ।  
क्रोशन्त्येतास्तथा भीता दुष्पारं प्रतिभाति मे ॥ मर्क्प्_७।९ ॥  
अथवायं नृपः प्राप्तो मा भैरिति वदन् मुहुः ।  
इममेव प्रविश्याशु साधयिष्ये यथेप्सितम् ॥ मर्क्प्_७।१० ॥  
इति सञ्चिन्त्य रौद्रेण विघ्नराजेन वै ततः ।  
तेनाविष्टो नृपः कोपादिदं वचनमब्रवीत् ॥ मर्क्प्_७।११ ॥  
को ऽयं बघ्नाति वस्त्रान्ते पावकं पापकृन्नरः ।  
बलोष्णतेजसा दीप्ते मयि पत्यावुपस्थिते ॥ मर्क्प्_७।१२ ॥  
सो ऽद्य मत्कार्मुकाक्षेप-विदीपितदिगन्तरैः ।  
शरैर्विभिन्नसर्वाङ्गो दीर्घनिद्रां प्रवेक्ष्यति ॥ मर्क्प्_७।१३ ॥  
विश्वामित्रस्ततः क्रुद्धः श्रुत्वा तन्नृपतेर्वचः ।  
क्रुद्धे चर्षिवरे तस्मिन् नेशुर्विद्याः क्षणेन ताः ॥ मर्क्प्_७।१४ ॥  
स चापि राजा तं दृष्ट्वा विश्वामित्रं तपोनिधिम् ।  
भीतः प्रावेपतात्यर्थं सहसाश्वत्थपर्णवत् ॥ मर्क्प्_७।१५ ॥  
स दुरात्मन्निति यदा मुनिस्तिष्ठेति चाब्रवीत् ।  
ततः स राजा विनयात् प्रणिपत्याभ्यभाषत ॥ मर्क्प्_७।१६ ॥  
भगवन्नेष धर्मो मे नापराधो मम प्रभो ।  
न क्रोद्धुमर्हसि मुने निजधर्मरतस्य मे ॥ मर्क्प्_७।१७ ॥  
दातव्यं रक्षितव्यं च धर्मज्ञेन महीक्षिता ।  
चापं चोद्यम्य योद्धव्यं धर्मशास्त्रानुसारतः ॥ मर्क्प्_७।१८ ॥  
    
विश्वामित्र उवाच  
    
दातव्यं कस्य के रक्ष्याः कैर्योद्धव्यं च ते नृप ।  
क्षिप्रमेतत् समाचक्ष्व यद्यधर्मभयं तव ॥ मर्क्प्_७।१९ ॥  
    
हरिश्चन्द्र उवाच  
    
दातव्यं विप्रमुख्येभ्यो ये चान्ये कृशवृत्तयः ।  
रक्ष्या भीताः सदा युद्धं कर्तव्यं परिपन्थिभिः ॥ मर्क्प्_७।२० ॥  
    
विश्वामित्र उवाच  
    
यदि राजा भवान् सम्यग्राजधर्ममवेक्षते ।  
निर्वेष्टुकामो विप्रो ऽहं दीयतामिष्टदक्षिणा ॥ मर्क्प्_७।२१ ॥  
    
पक्षिण ऊचुः  
    
एतद्राजा वचः श्रुत्वा प्रहृष्टेनान्तरात्मना ।  
पुनर्जातमिवात्मानं मेने प्राह च कौशिकम् ॥ मर्क्प्_७।२२ ॥  
उच्यतां भगवन् यत्ते दातव्यमविशङ्कितम् ।  
दत्तमित्येव तद्विद्धि यद्यपि स्यात् सुदुर्लभम् ॥ मर्क्प्_७।२३ ॥  
हिरण्यं वा सुवर्णं वा पुत्रः पत्नी कलेवरम् ।  
प्राणा राज्यं पुरं लक्ष्मीर्यदभिप्रेतमात्मनः ॥ मर्क्प्_७।२४ ॥  
    
विश्वामित्र उवाच  
    
राजन् प्रतिगृहीतो ऽयं यस्ते दत्तः प्रतिग्रहः ।  
प्रयच्छ प्रथमं तावद् दक्षिणां राजसूयिकीम् ॥ मर्क्प्_७।२५ ॥  
    
राजोवाच  
    
ब्रह्मंस्तामपि दास्यामि दक्षिणां भवतो ह्यहम् ।  
व्रियतां द्विजशार्दूल यस्तवेष्टः प्रतिग्रहः ॥ मर्क्प्_७।२६ ॥  
    
विश्वामित्र उवाच  
    
ससागरां धरामेतां सभूभृद्ग्रामपत्तनाम् ।  
राज्यं च सकलं वीर रथाश्व-गजसङ्कुलम् ॥ मर्क्प्_७।२७ ॥  
कोष्ठागारं च कोषं च यच्चान्यद्विद्यते तव ।  
विना भार्यां च पुत्रं च शरीरं च तवानघ ॥ मर्क्प्_७।२८ ॥  
धर्मं च सर्वधर्मज्ञ यो यान्तमनुगच्छति ।  
बहुना वा किमुक्तेन सर्वमेतत् प्रदीयताम् ॥ मर्क्प्_७।२९ ॥  
    
पक्षिण ऊचुः  
    
प्रहृष्टेनैव मनसा सो ऽविकारमुखो नृपः ।  
तस्यर्षेर्वचनं श्रुत्वा तथेत्याह कृताञ्जलिः ॥ मर्क्प्_७।३० ॥  
    
विश्वामित्र उवाच  
    
सर्वस्वं यदि मे दत्तं राज्यमुर्वो बलं धनम् ।  
प्रभुत्वं कस्य राजर्षे राज्यस्थे तापसे मयि ॥ मर्क्प्_७।३१ ॥  
    
हरिश्चन्द्र उवाच  
    
यस्मिन्नपि मया काले ब्राह्मन् दत्ता वसुन्धरा ।  
तस्मिन्नपि भवान् स्वामी किमुताद्य महीपतिः ॥ मर्क्प्_७।३२ ॥  
    
विश्वामित्र उवाच  
    
यदि राजंस्त्वया दत्ता मम सर्वा वसुन्धरा ।  
यत्र मे विषये स्वाम्यं तस्मान्निष्क्रान्तुमर्हसि ॥ मर्क्प्_७।३३ ॥  
श्रोणीसूत्रादिसकलं मुक्त्वा भूषणसङ्ग्रहम् ।  
तरुवल्कलमाबध्य सह पत्न्या सुतेन च ॥ मर्क्प्_७।३४ ॥  
    
पक्षिण ऊचुः  
    
तथेति चोक्त्वा कृत्वा च राजा गन्तुं प्रचक्रमे ।  
स्वपत्न्या शैव्यया सार्धं बालकेनात्मजेन च ॥ मर्क्प्_७।३५ ॥  
व्रजतः स ततो रुद्ध्वा पन्थानं प्राह तं नृपम् ।  
क्व यास्यसीत्यदत्त्वा मे दक्षिणां राजसूयिकीम् ॥ मर्क्प्_७।३६ ॥  
    
हरिश्चन्द्र उवाच  
    
भगवन् राज्यमेतत् ते दत्तं निहतकण्टकम् ।  
अवशिष्टमिदं ब्रह्मन्नद्य देहत्रयं मम ॥ मर्क्प्_७।३७ ॥  
    
विश्वामित्र उवाच  
    
तथापि खलु दातव्या त्वया मे यज्ञदक्षिणा ।  
विशेषतो ब्राह्मणानं हन्त्यदत्तं प्रतिश्रुतम् ॥ मर्क्प्_७।३८ ॥  
यावत् तोषो राजसूये ब्राह्मणानां तभवेन्नृप ।  
तावदेव तु दातव्या दक्षिणा राजसूयिकी ॥ मर्क्प्_७।३९ ॥  
प्रतिश्रुत्य च दातव्यं योद्धव्यं चाततायिभिः ।  
रक्षितव्यास्तथा चार्तास्त्वयैव प्राक् प्रतिश्रुतम् ॥ मर्क्प्_७।४० ॥  
    
हरिश्चन्द्र उवाच  
    
भगवन् साम्प्रतं नास्ति दास्ये कालक्रमेण ते ।  
प्रसादं कुरु विप्रर्षे सद्भावमनुचिन्त्य च ॥ मर्क्प्_७।४१ ॥  
    
विश्वामित्र उवाच  
    
किम्प्रमाणो मया कालः प्रतीक्ष्यस्ते जनाधिप ।  
शीघ्रमाचक्ष्व शापाग्निरन्यथा त्वां प्रधक्ष्यति ॥ मर्क्प्_७।४२ ॥  
    
हरिचन्द्र उवाच  
    
मासेन तव विप्रर्षे प्रदास्ये दक्षिणाधनम् ।  
साम्प्रतं नास्ति मे वित्तमनुज्ञां दातुमर्हसि ॥ मर्क्प्_७।४३ ॥  
    
विश्वामित्र उवाच  
    
गच्छ गच्छ नृपश्रेष्ठ स्वधर्ममनुपालय ।  
शिवश्च ते ऽध्वा भवतु मा सन्तु परिपन्थिनः ॥ मर्क्प्_७।४४ ॥  
    
पक्षिण ऊचुः  
    
अनुज्ञातश्च गच्छेति जगाम वसुधाधिपः ।  
पद्भ्यामनुचिता गन्तुमन्वगच्छत तं प्रिया ॥ मर्क्प्_७।४५ ॥  
तं सभार्यं नृपश्रेष्ठं निर्यान्तं ससुतं पुरात् ।  
दृष्ट्वा प्रचुक्रुशुः पौरा राज्ञश्चैवानुयायिनः ॥ मर्क्प्_७।४६ ॥  
हानाथ किं जहास्यस्मान् नित्यार्तिपरिपीडितान् ।  
त्वं धर्मतत्परो राजन् पौरानुग्रहकृत् तथा ॥ मर्क्प्_७।४७ ॥  
नयास्मानपि राजर्षे यदि धर्ममवेक्षसे ।  
मुहूर्तं तिष्ठ राजेन्द्र भवतो मुखपङ्कजम् ॥ मर्क्प्_७।४८ ॥  
पिबामो नेत्रभ्रमरैः कदा द्रक्ष्यामहे पुनः ।  
यस्य प्रयातस्य पुरो यान्ति पृष्ठे च पार्थिवाः ॥ मर्क्प्_७।४९ ॥  
तस्यानुयाति भार्येयं गृहीत्वा बालकं सुतम् ।  
यस्य भृत्याः प्रयातस्य यान्तयग्रे कुञ्जचरस्थिताः ॥ मर्क्प्_७।५० ॥  
स एष पद्भ्यां राजेन्द्रो हरिश्चन्द्रो ऽद्य गच्छति ।  
हा राजन् सुकुमारं ते सुभ्रु सुत्वचमुन्नसम् ॥ मर्क्प्_७।५१ ॥  
पथि पांशुपरिक्लिष्टं मुखं कीदृग्भविष्यति ।  
तिष्ठ तिष्ठ नृपश्रेष्ठ स्वधर्ममनुपालय ॥ मर्क्प्_७।५२ ॥  
आनृशंस्यं परो धर्मः क्षत्रियाणां विशेषतः ।  
किं दारैः किं सुतैर्नाथ धनैर्धान्यैरथापि वा ॥ मर्क्प्_७।५३ ॥  
सर्वमेतत् परित्यज्य छायाभूता वयं तव ।  
हानाथ हा महाराज हा स्वामिन् किं जहासि नः ॥ मर्क्प्_७।५४ ॥  
यत्र त्वं तत्र हि वयं तत् सुखं यत्र वै भवान् ।  
नगरं तद्भवान् यत्र स स्वर्गो यत्र नो नृपः ॥ मर्क्प्_७।५५ ॥  
इति पौरवचः श्रुत्वा राजा शोकपरिप्लुतः ।  
अतिष्ठत् स तदा मार्गे तेषामेवानुकम्पया ॥ मर्क्प्_७।५६ ॥  
विश्वामित्रो ऽपि तं दृष्ट्वा पौरवाक्याकुलीकृतम् ।  
रोषमर्षविवृत्ताक्षः समागम्य वचो ऽब्रवीत् ॥ मर्क्प्_७।५७ ॥  
धिक् त्वां दुष्टसमाचारमनृतं जिह्मभाषणम् ।  
मम राज्यं च दत्वा यः पुनः प्राक्रष्टुमिच्छसि ॥ मर्क्प्_७।५८ ॥  
इत्युक्तः परुषं तेन गच्छामीति सवेपथुः ।  
ब्रुवन्नेवं ययौ शीघ्रमाकर्षन् दयितां करे ॥ मर्क्प्_७।५९ ॥  
कर्षतस्तां ततो भार्यां सुकुमारीं श्रमातुराम् ।  
सहसा दण्डकाष्ठेन ताडयामास कौशिकः ॥ मर्क्प्_७।६० ॥  
तां तथा ताडितां दृष्ट्वा हरिश्चन्द्रो महीपतिः ।  
गच्छामीत्याह दुः खार्तो नान्यत् किञ्चिदुदाहरत् ॥ मर्क्प्_७।६१ ॥  
अथ विश्वे तदा देवाः पञ्च प्राहुः कृपालवः ।  
विश्वामित्रः सुपापो ऽयं लोकान् कान् समवाप्स्यति ॥ मर्क्प्_७।६२ ॥  
येनायां यज्वनां श्रेष्ठः स्वराज्यादवरोपितः ।  
कस्य वा श्रद्धया पूतं सुतं सोमं महाध्वरे ।  
पीत्वा वयं प्रयास्यामो मुदं मन्त्रपुरः सरम् ॥ मर्क्प्_७।६३ ॥  
    
पक्षिण ऊचुः  
    
इति तेषां वचः श्रुत्वा कौशिको ऽतिरुषान्वितः ।  
शशाप तान् मनुष्यत्वं सर्वे यूयमवाप्स्यथ ॥ मर्क्प्_७।६४ ॥  
प्रसादितश्च तैः प्राह पुनरेव महामुनिः।  
मानुषत्वे ऽपि भवतां भवित्री नैव सन्ततिः ॥ मर्क्प्_७।६५ ॥  
न दारसङ्ग्रहश्चैव भविता न च मत्सरः ।  
कामक्रोधविनिर्मुक्ता भविष्यथ सुराः पुनः ॥ मर्क्प्_७।६६ ॥  
ततो ऽवतेरुरंशैः स्वैर्देवास्ते कुरुवेश्मनि ।  
द्रौपदीगर्भसम्भूताः पञ्च वै पाण्डुनन्दनाः ॥ मर्क्प्_७।६७ ॥  
एतस्मात् कारणात् पञ्च पाण्डवेया महारथाः ।  
न दारसङ्ग्रहं प्राप्ताः शापात् तस्य महामुनेः ॥ मर्क्प्_७।६८ ॥  
एतत्ते सर्वमाख्यातं पाण्डवेयकथाश्रयम् ।  
प्रश्नं चतुष्टयं गीतं किमन्यच्छ्रोतुमिच्छसि ॥ मर्क्प्_७।६९ ॥  
    
इति श्रीमार्कण्डेयपुराणे द्रौपदेयोत्पत्तिर्नाम सप्तमो ऽध्यायः

_____________________________________________________________

अष्टमो ऽध्यायः  
    
जैमिनिरुवाच  
    
भवद्भिरिदमाख्यातं यथाप्रश्नमनुक्रमात् ।  
महत् कौतूहलं मे ऽस्ति हरिश्चन्द्र कथां प्रति ॥ मर्क्प्_८।१ ॥  
अहो महात्मना तेन प्राप्तं कृच्छ्रमनुत्तमम् ।  
कच्चित् सुखमनुप्राप्तं तादृगेव द्विजोत्तमाः ॥ मर्क्प्_८।२ ॥  
    
पक्षिण ऊचुः  
    
विश्वामित्रवचः श्रुत्वा स राजा प्रययौ शनैः ।  
शैव्ययानुगतो दुः खी भार्यया बलापुत्रया ॥ मर्क्प्_८।३ ॥  
स गत्वा वसुधापालो दिव्यां वाराणसीं पुरीम् ।  
नैषा मनुष्यभोग्येति शूलपाणेः परिग्रहः ॥ मर्क्प्_८।४ ॥  
जगाम पद्भ्यां दुः खार्तः सह पत्न्यानुकूलया ।  
पुरीप्रवेशे ददृशे विश्वामित्रमुपस्थितम् ॥ मर्क्प्_८।५ ॥  
तं दृष्ट्वा समनुप्राप्तं विनयावनतो ऽभवत् ।  
प्राह चैवाञ्जलिं कृत्वा हरिश्चन्द्रो महामुनिम् ॥ मर्क्प्_८।६ ॥  
इमे प्राणाः सुतश्चायमियं पत्नी मुने ! मम ।  
येन ते कृत्यमस्त्याशु तद्गृहाणार्घ्यमुत्तमम् ॥ मर्क्प्_८।७ ॥  
यद्वान्यत् कार्यमस्माभिस्तदनुज्ञातुमर्हसि ॥ मर्क्प्_८।८ ॥  
    
विश्वामित्र उवाच  
    
पूर्णः स मासो राजर्षे दीयतां मम दक्षिणा ।  
राजसूयनिमित्तं हि स्मर्यते स्ववचो यदि ॥ मर्क्प्_८।९ ॥  
    
हरिश्चन्द्र उवाच  
    
ब्राह्मन्नद्यैव सम्पूर्णो मासो ऽम्लानतपोधन ।  
तिष्ठत्येतद् दनार्धं यत्तत् प्रतीक्षस्व माचिरम् ॥ मर्क्प्_८।१० ॥  
    
विश्वामित्र उवाच  
    
एवमस्तु महाराज आगमिष्याम्यहं पुनः ।  
शापं तव प्रदास्यामि न चेदद्य प्रदास्यसि ॥ मर्क्प्_८।११ ॥  
    
पक्षिण ऊचुः  
    
इत्युक्त्वा प्रययौ विप्रो राजा चाचिन्तयत् तदा ।  
कथमस्मै प्रदास्यामि दक्षिणा या प्रतिश्रुता ॥ मर्क्प्_८।१२ ॥  
कुतः पुष्टानि मित्राणि कुतोर्ऽथः साम्प्रतं मम ।  
प्रतिग्रहः प्रदुष्टो मे नाहं यायामधः कथम् ॥ मर्क्प्_८।१३ ॥  
किमु प्राणान् विमुञ्चामि कां दिशं याम्यकिञ्चनः ।  
यदि नाशं गमिष्यामि अप्रदाय प्रतिश्रुतम् ॥ मर्क्प्_८।१४ ॥  
ब्रह्मस्वहृत्कृमिः पापो भविष्याम्यधमाधमः ।  
अथवा प्रेष्यतां यास्ये वरमेवात्मविक्रयः ॥ मर्क्प्_८।१५ ॥  
    
पक्षिण ऊचुः  
    
राजानं व्याकुलं दीनं चिन्तयानमधोमुखम् ।  
प्रत्युवाच तदा पत्नी बाष्पगद्गदया गिरा ॥ मर्क्प्_८।१६ ॥  
त्यज चिन्तां महारजा स्वसत्यमनुपालय ।  
श्मशानवद् वर्जनीयो नरः सत्यबहिष्कृतः ॥ मर्क्प्_८।१७ ॥  
नातः परतरं धर्मं वदन्ति पुरुषस्य तु ।  
यादृशं पुरुषव्याघ्र स्वसत्यपरिपालनम् ॥ मर्क्प्_८।१८ ॥  
अग्निहोत्रमधीतं वा दानाद्याश्चाखिलाः क्रियाः ।  
भजन्ते तस्य वैफल्यं यस्य वाक्यमकारणम् ॥ मर्क्प्_८।१९ ॥  
सत्यमत्यन्तमुदितं धर्मशास्त्रेषु धीमताम् ।  
तारणायानृतं तद्वत् पातनायाकृतात्मनाम् ॥ मर्क्प्_८।२० ॥  
सप्ताश्वमेधानाहृत्य राजसूयं च पार्थिवः ।  
कृतिर्नाम च्युतः स्वर्गादसत्यवचनात् सकृत् ॥ मर्क्प्_८।२१ ॥  
राजन् जातमपत्यं मे इत्युक्त्वा प्ररुरोद ह ।  
बाष्पाम्बुप्लुतनेत्रान्तामुवाचेदं महीपतिः ॥ मर्क्प्_८।२२ ॥  
    
हरिश्चन्द्र उवाच  
    
विमुञ्च भद्रे सन्तापमयं तिष्ठति बालकः ।  
उच्यतां वक्तुकामासि यद्वा त्वं गजगामिनि ॥ मर्क्प्_८।२३ ॥  
    
पत्न्युवाच  
    
राजन् जातमपत्यं मे सतां पुत्रफलाः स्त्रियः ।  
स मां प्रदाय वित्तेन देहि विप्राय दक्षिणाम् ॥ मर्क्प्_८।२४ ॥  
    
पक्षिण ऊचुः  
    
एतद्वाक्यमुपश्रुत्य ययौ मोहं महीपतिः ।  
प्रतिलभ्य च सञ्ज्ञां स विललापातिदुः खितः ॥ मर्क्प्_८।२५ ॥  
महद्दुः खमिदं भद्रे यत् त्वमेवं ब्रवीषि माम् ।  
किं तव स्मितसंलापा मम पापस्य विस्मृताः ॥ मर्क्प्_८।२६ ॥  
हा हा कथं त्वया शक्यं वक्तुमेतत् शुचिस्मिते ।  
दुर्वाच्यमेतद्वचनं कर्तुं शक्नोम्यहं कथम् ॥ मर्क्प्_८।२७ ॥  
इत्युक्त्वा स नरश्रेष्ठो धिग्धिगित्यसकृद् ब्रुवन् ।  
निपपात महीपृष्ठे मूर्च्छयाभिपरिप्लुतः ॥ मर्क्प्_८।२८ ॥  
शयानं भुवि तं दृष्ट्वा हरिश्चन्द्रं महीपतिम् ।  
उवाचेदं सकरुणं राजपत्नी सुदुः खिता ॥ मर्क्प्_८।२९ ॥  
    
पत्न्युवाच  
    
हा महारजा कस्येदमपध्यानमुपस्थितम् ।  
यत् त्वं निपतितो भूमौ राङ्कवास्तरणोचितः ॥ मर्क्प्_८।३० ॥  
येन कोट्यग्रगोवित्तं विप्राणामपवर्जितम् ।  
स एष पृथिवीनाथो भूमौ स्वपिति मे पतिः ॥ मर्क्प्_८।३१ ॥  
हा कष्टं किं तवानेन कृतं देव ! महीक्षिता ।  
यदिन्द्रोपेन्द्रतुल्यो ऽयं नीतः प्रस्वापनीं दशाम् ॥ मर्क्प्_८।३२ ॥  
इत्युक्त्वा सापि सुश्रोणी मूर्च्छिता निपपात ह ।  
भर्तृदुः खमहाभारेणासह्येन निपीडिता ॥ मर्क्प्_८।३३ ॥  
तौ तथा पतितौ भूमावनाथौ पितरौ शिशुः ।  
दृष्ट्वात्यन्तं क्षुधाविष्टः प्राह वाक्यं सुदुः खितः ॥ मर्क्प्_८।३४ ॥  
तात तात ! ददस्वान्नमम्बाम्ब ! भोजनं दद ।  
क्षुन्मे बलवती जाता जिह्वाग्रं शुष्यते तथा ॥ मर्क्प्_८।३५ ॥  
    
पक्षिण ऊचुः  
    
एतस्मिन्नन्तरे प्राप्तो विश्वामित्रो महातपाः ।  
दृष्ट्वा तु तं हरिश्चन्द्रं पतितं भुवि मूर्च्छितम् ॥ मर्क्प्_८।३६ ॥  
स वारिणा समभ्युक्ष्य राजानमिदमब्रवीत् ।  
उत्तिष्ठोतिष्ठ राजेन्द्र तां ददस्वेष्टदक्षिणाम् ॥ मर्क्प्_८।३७ ॥  
ऋणं धारयतो दुः खमहन्यहनि वर्धन्ते ।  
आप्याय्यमानः स तदा हिमशीतेन वारिणा ॥ मर्क्प्_८।३८ ॥  
अवाप्य चेतनां राजा विश्वामित्रमवेक्ष्य च ।  
पुनर्मोहं समापेदे स च क्रोधं ययौ मुनिः ॥ मर्क्प्_८।३९ ॥  
स समाश्वास्य राजानं वाक्यमाह द्विजोत्तमः ।  
दीयतां दक्षिणा सा मे यदि धर्ममवेक्षसे ॥ मर्क्प्_८।४० ॥  
सत्येनार्कः प्रतपति सत्ये तिष्ठति मेदिनी ।  
सत्यं चोक्तं परो धर्मः स्वर्गः सत्ये प्रतिष्ठितः ॥ मर्क्प्_८।४१ ॥  
अश्वमेधसहस्रं च सत्यं च तुलया धृतम् ।  
अश्वमेधसहस्राद्धि सत्यमेव विशिष्यते ॥ मर्क्प्_८।४२ ॥  
अथवा किं ममैतेन साम्ना प्रोक्तेन कारणम् ।  
अनार्त्ये पापसङ्कल्पे क्रूरे चानृतवादिनि ॥ मर्क्प्_८।४३ ॥  
त्वयि राज्ञि प्रभवति सद्भावः श्रूयतामयम् ।  
अद्य मे दक्षिणां राजन् न दास्यति भवान् यदि ॥ मर्क्प्_८।४४ ॥  
अस्ताचलं प्रयातेर्ऽके शप्स्यामि त्वां ततो ध्रुवम् ।  
इत्युक्त्वा स ययौ विप्रो राजा चासीद्भयातुरः ॥ मर्क्प्_८।४५ ॥  
कान्दिग्भूतो ऽधमो निः स्वो नृशंसधनिनार्दितः ।  
भार्यास्य भूयः प्राहेदं क्रियतां वचनं मम ॥ मर्क्प्_८।४६ ॥  
मा शापानलनिर्दग्धः पञ्चत्वमुपयास्यसि ।  
स तथा चोद्यमानस्तु राजा पत्न्या पुनः पुनः ॥ मर्क्प्_८।४७ ॥  
प्राह भद्रे करोम्येष विक्रयं तव निर्घृणः ।  
नृशंसैरपि यद् कर्तुं न शक्यं तत् करोम्यहम् । ४८।  
यदि मे शक्यते वाणी वक्तुमीदृक् सुदुर्वचः ।  
एवमुक्त्वा ततो भार्यां गत्वा नागरमातुरः ।  
बाष्पापिहितकण्ठाक्षस्ततो वचनमब्रवीत् ॥ मर्क्प्_८।४९ ॥  
    
राजोवाच  
    
भो भो नागरिकाः सर्वे शृणुध्वं वचनं मम ।  
किं मां पृच्छथ कस्त्वं भो नृशंसो ऽहममानुषः ॥ मर्क्प्_८।५० ॥  
राक्षसो वातिकठिनस्ततः पापतरो ऽपि वा ।  
विक्रेतुं दयितां प्राप्तो यो न प्राणांस्त्यजाम्यहम् ॥ मर्क्प्_८।५१ ॥  
यदि वः कस्यचित् कार्यं दास्या प्राणेष्टया मम ।  
स ब्रीवीतु त्वरायुक्तो यावत् सन्धारयाम्यहम् ॥ मर्क्प्_८।५२ ॥  
    
पक्षिण ऊचुः  
    
अथ वृद्धो द्विजः कश्चिदागत्याह नराधिपम् ।  
समर्पयस्व मे दासीमहं क्रेता धनप्रदः ॥ मर्क्प्_८।५३ ॥  
अस्ति मे वित्तमस्तोकं सुकुमारी च मे प्रिया ।  
गृहकर्म न शक्नोति कर्तुमस्मात् प्रयच्छ मे ॥ मर्क्प्_८।५४ ॥  
कर्मण्यता-वयो-रूप-शीलानां तव योषितः ।  
अनुरूपमिदं वित्तं गृहाणार्पय मे ऽबलाम् ॥ मर्क्प्_८।५५ ॥  
एवमुक्तस्य विप्रेण हरिश्चन्द्रस्य भूपतेः ।  
व्यदीर्यत मनो दुः खान्न चैनं किञ्चिदब्रवीत् ॥ मर्क्प्_८।५६ ॥  
ततः स विप्रो नृपतेर्वल्कलान्ते दृढं धनम् ।  
बद्ध्वा केशेष्वथादाय नृपपत्नीमकर्षयत् ॥ मर्क्प्_८।५७ ॥  
रुरोद रोहिताश्वो ऽपि दृष्ट्वा कृष्टां तु मातरम् ।  
हस्तेन वस्त्रमाकर्षन् काकपक्षधरः शिशुः ॥ मर्क्प्_८।५८ ॥  
    
राजपत्न्युवाच  
    
मुञ्चार्य मुञ्च तावन्मां यावत्पश्याम्यहं शिशुम् ।  
दुर्लभं दर्शनं तात पुनरस्य भविष्यति ॥ मर्क्प्_८।५९ ॥  
पश्यैहि वत्स मामेवं मातरं दास्यतां गताम् ।  
मां मा स्प्रार्क्षो राजपुत्र ! अस्पृश्याहं तवाधुना ॥ मर्क्प्_८।६० ॥  
ततः स बालः सहसा दृष्ट्वा कृष्टां तु मातरम् ।  
समभ्यधावदम्बेति रुदन् सास्त्राविलेक्षणः ॥ मर्क्प्_८।६१ ॥  
तमागतं द्विजः क्रोधाद्वालमभ्याहनत् पदा ।  
वदंस्तथापि सो ऽम्बेति नैवामुञ्चत मातरम् ॥ मर्क्प्_८।६२ ॥  
    
राजपत्न्युवाच  
प्रसादं कुरु में नाथ क्रीणीष्वेमं च बालकम् ।  
क्रीतापि नाहं भवतो विनैनं कार्यसाधिका ॥ मर्क्प्_८।६३ ॥  
इत्थं ममाल्पभाग्यायाः प्रसादसुमुखो भव ।  
मां संयोजय बालेन वत्सेनेव पयस्विनीम् ॥ मर्क्प्_८।६४ ॥  
    
ब्राह्मण उवाच  
    
गृह्यतां वित्तमेतत् ते दीयतां बालको मम ।  
स्त्रीपुंसोर्धर्मशास्त्रज्ञैः कृतमेव हि वेतनम् ।  
शतं सहस्रं लक्षं च कोटिमूल्यं तथा परैः ॥ मर्क्प्_८।६५ ॥  
    
पक्षिण ऊचुः  
    
तथैव तस्य तद्वित्तं बद्ध्वोत्तरपटे ततः ।  
प्रगृह्य बालकं मात्रा सहैकस्थमबन्धयत् ॥ मर्क्प्_८।६६ ॥  
नीयमानौ तु तौ दृष्ट्वा भार्या-पुत्रौ स पार्थिवः ।  
विललाप सुदुः खार्तो निः श्वस्योष्णं पुनः पुनः ॥ मर्क्प्_८।६७ ॥  
यां न वायुर्न चादित्यो नेन्दुर्न च पृथग्जनः ।  
दृष्टवन्तः पुरा पत्नीं सेयं दासीत्वमागता ॥ मर्क्प्_८।६८ ॥  
सूर्यवंशप्रसूतो ऽयं सुकुमारकराङ्गुलिः ।  
सम्प्राप्तो विक्रयं बालो धिङ्मामस्तु सुदुर्मतिम् ॥ मर्क्प्_८।६९ ॥  
हा प्रिये ! हा शिशो ! नत्स ! ममानार्यस्य दुर्नयैः ।  
दैवाधीनां दशां प्राप्तो न मृतो ऽस्मि तथापि धिक् ॥ मर्क्प्_८।७० ॥  
    
पक्षिण ऊचुः  
    
एवं विलपतो राज्ञः स विप्रो ऽन्तरधीयत ।  
वृक्षगेहादिभिस्तुङ्गैस्तावादाय त्वरान्वितः ॥ मर्क्प्_८।७१ ॥  
विश्वामित्रस्ततः प्राप्तो नृपं वित्तमयाचत ।  
तस्मै समर्पयामास हरिश्चन्द्रो ऽपि तद्धनम् ॥ मर्क्प्_८।७२ ॥  
तद्वित्तं स्तोकमालोक्य दारविक्रयसम्भवम् ।  
शोकाभिभूतं राजानं कुपितः कौशिको ऽब्रवीत् ॥ मर्क्प्_८।७३ ॥  
क्षत्रबन्धो ! ममेमां त्वं सदृशीं यज्ञदक्षिणाम् ।  
मन्यसे यदि तत् क्षिप्रं पश्य त्वं मे बलं परम् ॥ मर्क्प्_८।७४ ॥  
तपसो ऽत्र सुतप्तस्य ब्राह्मण्यस्यामलस्य च ।  
मत्प्रभावस्य चोग्रस्य शुद्धस्याध्ययनस्य च ॥ मर्क्प्_८।७५ ॥  
अन्यां दास्यामि भगवन् ! कालः कश्चित्प्रतीक्ष्यताम् ।  
साम्प्रतं नास्ति विक्रीता पत्नी पुत्रश्च बालकः ॥ मर्क्प्_८।७६ ॥  
    
विश्वामित्र उवाच  
    
चतुर्भागः स्थितो यो ऽयं दिवसस्य नराधिप ।  
एष एव प्रतीक्ष्यो मे वक्तव्यं नोत्तरं त्वया ॥ मर्क्प्_८।७७ ॥  
पक्षिण ऊचुः  
    
तमेवमुक्त्वा राजेन्द्रं निष्ठुरं निर्घृणं वचः ।  
तदादाय धनं तूर्णं कुपितः कौशिको ययौ ॥ मर्क्प्_८।७८ ॥  
विश्वामित्रे गते राजा भयशोकाब्धिमध्यगः ।  
सर्वाकारं विनिश्चित्य प्रोवाचोच्चैरधोमुखः ॥ मर्क्प्_८।७९ ॥  
वित्तक्रीतेन यो ह्यर्थो मया प्रेष्येण मानवः ।  
स ब्रवीतु त्वरायुक्तो यावत् तपति भास्करः ॥ मर्क्प्_८।८० ॥  
अथाजगाम त्वरितो धर्मश्चण्डालरूपधृक् ।  
दुर्गन्धो विकृतो रूक्षः श्मश्रुलो दन्तुरो घृणी ॥ मर्क्प्_८।८१ ॥  
कृष्णो लम्बोदरः पिङ्गरूक्षाक्षः परुषाक्षरः ।  
गृहीतपक्षिपुञ्जश्च शवमाल्यैरलङ्कृतः ॥ मर्क्प्_८।८२ ॥  
कपालहस्तो दीर्घास्यो भैरवो ऽतिवदन् मुहुः ।  
श्वगणाभिवृतो घोरो यष्टिहस्तो निराकृतिः ॥ मर्क्प्_८।८३ ॥  
    
चण्डाल उवाच  
    
अहमर्थो त्वया शीघ्रं कथयस्वात्मवेतनम् ।  
स्तोकेन बहुना वापि येन वै लभ्यते भवान् ॥ मर्क्प्_८।८४ ॥  
    
पक्षिण ऊचुः  
    
तं तादृशमथालक्ष्य क्रूरदृष्टिं सुनिष्ठुरम् ।  
वदन्तमतिदुः शीलं कस्त्वमित्याह पार्थिवः ॥ मर्क्प्_८।८५ ॥  
    
चण्डाल उवाच  
    
चण्डालो ऽहमिहाख्यातः प्रवीरेति पुरोत्तमे ।  
विख्यातो वध्यवधको मृतकम्बलहारकः ॥ मर्क्प्_८।८६ ॥  
    
हरिश्चन्द्र उवाच  
    
नाहं चण्डालदासत्वमिच्छेयं सुविगर्हितम् ।  
वरं सापाग्निना दग्धो न चण्डालवशं गतः ॥ मर्क्प्_८।८७ ॥  
    
पक्षिण ऊचुः  
    
तस्यैवं वदतः प्राप्तो विश्वामित्रस्तपोनिधिः ।  
कोपामर्षविवृताक्षः प्राह चेदं नराधैपम् ॥ मर्क्प्_८।८८ ॥  
    
विश्वामित्र उवाच  
    
चण्डालो ऽयमनल्पं ते दातुं वित्तमुपस्थितः ।  
कस्मान्न दीयते मह्यमशेषा यज्ञदक्षिणा ॥ मर्क्प्_८।८९ ॥  
    
हरिश्चन्द्र उवाच  
    
भगवन् ! सूर्यवंशोत्थमात्मानं वेद्मे कौशिक ।  
कथं चण्डालदासत्वं गमिष्ये वित्तकामुकः ॥ मर्क्प्_८।९० ॥  
    
विश्वामित्र उवाच  
    
यदि चण्डालवित्तं त्वमात्मविक्रयजं मम ।  
न प्रदास्यसि कालेन शाप्स्यामि त्वामसंशयम् ॥ मर्क्प्_८।९१ ॥  
    
पक्षिण ऊचुः  
    
हरिश्चन्द्रस्ततो राजा चिन्तावस्थितजीवितः ।  
प्रसीदेति वदन् पादावृषेर्जग्राह विह्वलः ॥ मर्क्प्_८।९२ ॥  
दासो ऽस्म्यार्तो ऽस्मि भीतो ऽस्मि त्वद्भक्तश्च विशेषतः ।  
कुरु प्रसादं विप्रर्षे कष्टश्चण्डालसङ्करः ॥ मर्क्प्_८।९३ ॥  
भवेयं वित्तशेषेण सर्वकर्मकरो वशः ।  
तवैव मुनिशार्दूल ! प्रेष्यश्चित्तानुवर्तकः ॥ मर्क्प्_८।९४ ॥  
    
विश्वामित्र उवाच  
    
यदि प्रेष्यो मम भवान् चण्डालाय ततो मया ।  
दासभावमनुप्राप्तो दत्तो वित्तार्बुदेन वै ॥ मर्क्प्_८।९५ ॥  
    
पक्षिण ऊचुः  
    
एकमुक्ते तदा तेन श्वपाको हृष्टमानसः ।  
विश्वामित्राय तद्द्रव्यं दत्त्वा बद्ध्वा नरेश्वरम् ॥ मर्क्प्_८।९६ ॥  
दण्डप्रहारसम्भ्रान्तमतीव व्याकुलेन्द्रियम् ।  
इष्टबन्धुवियोगार्तमनयन्निजपत्तनम् ॥ मर्क्प्_८।९७ ॥  
हरिश्चन्द्रस्ततो राजा वसंश्चण्डालपत्तने ।  
प्रातर्मध्याह्नसमये सायञ्चैतदगायत ॥ मर्क्प्_८।९८ ॥  
बाला दीनमुखी दृष्ट्वा बालं दीनमुखं पुरः ।  
मां स्मरत्यसुखाविष्टा मोचयिष्यति नौ नृपः ॥ मर्क्प्_८।९९ ॥  
उपात्तवित्तो विप्राय दत्त्वा वित्तमतो ऽधिकम् ।  
न सा मां मृगशावाक्षी वेत्ति पापतरं कृतम् ॥ मर्क्प्_८।१०० ॥  
राज्यनाशः सुहृत्त्यागो भर्यातनयविक्रयः ।  
प्राप्ता चण्डालता चेयमहो दुः खपरम्परा ॥ मर्क्प्_८।१०१ ॥  
एवं स निवसन् नित्यं सस्मार दयितं सुतम् ।  
आर्याञ्चात्मसमाविष्टां हृतसर्वस्व आतुरः ॥ मर्क्प्_८।१०२ ॥  
कस्यचित्त्वथ कालस्य मृतचेलापहारकः ।  
हरिश्चन्द्रो ऽभवद्राजा श्मशाने तद्वशानुगः ॥ मर्क्प्_८।१०३ ॥  
चण्डालेनानुशिष्टश्व मृतचेलापहारिणा ।  
शवागमनमन्विच्छन्निह तिष्ठ दिवानिशम् ॥ मर्क्प्_८।१०४ ॥  
इदं राज्ञे ऽपि देयञ्च षड्भागन्तु शवं प्रति ।  
त्रयस्तु मम भागाः स्युर्द्वो भागौ तव वेतनम् ॥ मर्क्प्_८।१०५ ॥  
इति प्रतिसमादिष्टो जगाम शवमन्दिरम् ।  
दिशन्तु दक्षिणां यत्र वाराणस्यां स्थितं तदा ॥ मर्क्प्_८।१०६ ॥  
श्मशानं घोरसन्नादं शिवाशतसमाकुलम् ।  
शवमौलिसमाकीर्णं दुर्गन्धं बहुधूमकम् ॥ मर्क्प्_८।१०७ ॥  
पिशाच-भूत-वेताल-डाकिनी-यक्षसङ्कुलम् ।  
गृध्रगोमायुसङ्कीर्णं श्ववृन्दपरिवारितम् ॥ मर्क्प्_८।१०८ ॥  
अस्थिसङ्घातसङ्कीर्णं महादुर्गन्धसङ्कुलम् ।  
नानामृतसुहृन्नाद-रौद्रकोलाहलायुतम् ॥ मर्क्प्_८।१०९ ॥  
हा पुत्र ! मित्र ! हा बन्धो ! भ्रातर्वत्स ! प्रियाद्य मे ।  
हा पते ! भगिनि ! मातर्हा मातुल ! पितामह ॥ मर्क्प्_८।११० ॥  
मातामह ! पितः ! क्व गतो ऽस्येहि बान्धव ।  
इत्येवं वदतां यत्र ध्वनिः संश्रुयते महान् ॥ मर्क्प्_८।१११ ॥  
ज्वलन्मांस-वसा-मेदच्छमच्छमितसङ्कुलम् ॥ मर्क्प्_८।११२ ॥  
अर्धदग्धाः शवाः श्यामा विकसद्दन्तपङ्क्तयः ।  
हसन्तीवाग्निमध्यस्थाः कायस्येयं दशा त्विति ॥ मर्क्प्_८।११३ ॥  
अग्नेश्चटचटाशब्दो वयसामस्थिपङ्क्तिषु ।  
बान्धवाक्रान्दशब्दश्च पुक्कसेषु प्रहर्षजः ॥ मर्क्प्_८।११४ ॥  
गायतां भूत-वेताल-पिशाचगणः रक्षसाम् ।  
श्रूयते सुमहान् घोरः कल्पान्त इव निः स्वनः ॥ मर्क्प्_८।११५ ॥  
महामहिषकारीष-गोशकृद्राशिसङ्कुलम् ।  
तदुत्थभस्मकूटैश्च वृतं सास्थिभिरुन्नतैः ॥ मर्क्प्_८।११६ ॥  
नानोपहारस्त्रग्दीप-काकविक्षेपकालिकम् ।  
अनेकशब्दबहुलं श्मशानं नरकायते ॥ मर्क्प्_८।११७ ॥  
सवह्निगर्भैरशिवैः शिवारुतैर्  
निनादितं भीषणरावगह्वरम् ।  
भयं भयस्याप्युपसञ्जनैर्भृशं  
श्मशानमाक्रन्दविरावदारुणम् ॥ मर्क्प्_८।११८ ॥  
स राजा तत्र सम्प्राप्तो दुः खितः शोचनोद्यतः ।  
हा भृत्या मन्त्रिणो विप्राः तद्राज्यं विधे गतम् ॥ मर्क्प्_८।११९ ॥  
हा शैव्ये पुत्र हा बाल मां त्यक्त्वा मन्दभाग्यकम् ।  
विश्वामित्रस्य दोषेण गताः कुत्रापि ते मम ॥ मर्क्प्_८।१२० ॥  
इत्येवं चिन्तयंस्तत्र चण्डालोक्तं पुनः पुनः ।  
मलिनो रूक्षसर्वाङ्गः केशवान् गन्धवान् ध्वजी ॥ मर्क्प्_८।१२१ ॥  
लकुटी कालकल्पश्च धावंश्चापि ततस्ततः ।  
अस्मिन् शव इदं मूल्यं प्राप्तं प्राप्स्यामि चाप्युत ॥ मर्क्प्_८।१२२ ॥  
इदं मम इदं राज्ञे मुख्यचण्डालके त्विदम् ।  
इति धावन् दिशो राजा जीवन् योन्यन्तरं गतः ॥ मर्क्प्_८।१२३ ॥  
जीर्णकर्पण्टसुग्रन्थि-कृतकन्थापरिग्रहः  
चिताभस्मरजोलिप्त-मुखबाहूदराङिघ्रकः ॥ मर्क्प्_८।१२४ ॥  
नानामेदो-वसा-मज्जा लिप्तपाण्यङ्गुलिः श्वसन् ।  
नानाशवोदनकृता-हारतृप्तिपरायणः ॥ मर्क्प्_८।१२५ ॥  
तदीयमाल्यसंश्लेषकृतमस्तकमण्डनः ।  
न रात्रौ न दिवा शेते हा हेति प्रवदन् मुहुः ॥ मर्क्प्_८।१२६ ॥  
एवं द्वादशमासास्तु नीताः शतसमोपमाः ।  
स कदाचिन्नृपश्रेष्ठः श्रान्तो बन्धुवियोगवान् ॥ मर्क्प्_८।१२७ ॥  
निद्राभिभूतो रूक्षाङ्गो निश्चेष्टः सुप्त एव च ।  
तत्रापि शयनीये स दृष्टवानद्भुतं हमत् ॥ मर्क्प्_८।१२८ ॥  
श्मशानाभ्यासयोगेन दैवस्य बलवत्तया ।  
अन्यदेहेन दत्त्वा तु गुरवे गुरुदक्षिणाम् ॥ मर्क्प्_८।१२९ ॥  
तदा द्वादश वर्षाणि दुः खदानात्तु निष्कृतिः ।  
आत्मानं स ददर्शाथ पुक्कसीगर्भसम्भवम् ॥ मर्क्प्_८।१३० ॥  
तत्रस्थश्चाप्यसौ राजा सो ऽचिन्तयदिदं तदा ।  
इतो निष्क्रान्तमात्रो हि दानधर्मं करोम्यहम् ॥ मर्क्प्_८।१३१ ॥  
अनन्तरं स जातस्तु तदा पुक्कसबालकः ।  
श्मशानमृतसंस्कार-करणेषु सदोद्यतः ॥ मर्क्प्_८।१३२ ॥  
प्राप्ते तु सप्तमे वर्षे श्मशाने ऽथ मृतो द्विजः ।  
आनीतो बन्धुभिर्दृष्टस्तेन तत्राधनो गुणी ॥ मर्क्प्_८।१३३ ॥  
मूल्यार्थिना तु तेनापि परिभूतास्तु ब्राह्मणाः ।  
ऊचुस्ते ब्राह्मणास्तत्र विश्वामित्रस्य चेष्टितम् ॥ मर्क्प्_८।१३४ ॥  
पापिष्ठमशुभं कर्म कुरु त्वं पापकारक ।  
हरिश्चन्द्रः पुरा राजा विश्वामित्रेण पुक्कसः ॥ मर्क्प्_८।१३५ ॥  
कृतः पुण्यविनाशेन ब्राह्मणस्वापनाशनात् ।  
यदा न क्षमते तेषां तैः स शप्तो रुषा तदा ॥ मर्क्प्_८।१३६ ॥  
गच्छ त्वं नरकं घोरमधुनैव नराधम ।  
इत्युक्तमात्रे वचने स्वप्नस्थः स नृपस्तदा ॥ मर्क्प्_८।१३७ ॥  
अपश्यद्यमदूतान् वै पाशहस्तान् भयावहान् ।  
तैः सङ्गृहीतमात्मानं नीयमानं तदा बलात् ॥ मर्क्प्_८।१३८ ॥  
पश्यति स्म भृशं खिन्नो हा मातः पितरद्य मे ।  
एवंवादी स नरके तैलद्रोण्यां निपातितः ॥ मर्क्प्_८।१३९ ॥  
क्रकचैः पाट्यमानस्तु क्षुरधाराभिरप्यधः ।  
अन्धे तमसि दुः खार्तः पूयशोणितभोजनः ॥ मर्क्प्_८।१४० ॥  
सप्तवर्षं मृतात्मानं पुक्कसत्वे ददर्श ह ।  
दिनं दिनन्तु नरके दह्यते पच्यते ऽन्यतः ॥ मर्क्प्_८।१४१ ॥  
खिद्यते क्षोभ्यते ऽन्यत्र मार्यते पाट्यते ऽन्यतः ।  
क्षार्यते दीप्यते ऽन्यत्र शीतवाताहतो ऽन्यतः ॥ मर्क्प्_८।१४२ ॥  
एवं दिनं वर्षशत-प्रमाणं नरके ऽभवत् ।  
तथा वर्षशतं तत्र श्रीवितं नरके भटैः ॥ मर्क्प्_८।१४३ ॥  
ततो निपातितो भूमौ विष्ठाशी श्वा व्यजायत ।  
वान्ताशी शीतदग्धश्च मासमात्रे मृतो ऽपि सः ॥ मर्क्प्_८।१४४ ॥  
अथापश्यत् खरं देहं हस्तिनं वानरं पशुम् ।  
छागं विडालं कङ्कञ्च गामविं पक्षिणं कृमिम् ॥ मर्क्प्_८।१४५ ॥  
मत्स्यं कूर्मं वराहञ्च श्वाविधं कुक्कुटं शुकम् ।  
शारिकां स्थावरांश्चैव सर्पमन्यांश्व देहिनः ॥ मर्क्प्_८।१४६ ॥  
दिवसे दिवसे जन्म प्राणिनः प्राणिनस्तदा ।  
अपश्यद् दुः खसन्तप्तो दिनं वर्षशतं तथा ॥ मर्क्प्_८।१४७ ॥  
एवं वर्षशतं पूर्णं गतं तत्र कुयोनिषु ।  
अपश्यच्च कदाचित् स राजा तत् स्वकुलोद्भवम् ॥ मर्क्प्_८।१४८ ॥  
तत्र स्थितस्य तस्यापि राज्यं द्यूतेन हारितम् ।  
भार्या हृता च पुत्रश्च स चैकाकी वनं गतः ॥ मर्क्प्_८।१४९ ॥  
तत्रापश्यत स सिंहं वै व्यादितास्यं भयावहम् ।  
बिभक्षयिषुमायातं शरभेण समन्वितम् ॥ मर्क्प्_८।१५० ॥  
पुनश्च भक्षितः सो ऽपि भार्यां शोचितुमुद्यतः ।  
हा शैव्ये ! क्व गतास्यद्य मामिहापास्य दुः खितम् ॥ मर्क्प्_८।१५१ ॥  
अपश्यत् पुनरेवापि भार्यां स्वं सहपुत्रकाम् ।  
त्रायस्व त्वं हरिश्चन्द्र किं द्यूतेन तव प्रभो ॥ मर्क्प्_८।१५२ ॥  
पुत्रस्ते शोच्यतां प्राप्तो भर्यंया शैव्यया सह ।  
स नापश्यत् पुनरपि धावमानः पुनः पुनः ॥ मर्क्प्_८।१५३ ॥  
अथापश्यत् पुनरपि स्वर्गस्थः स नराधिपः ।  
नीयते मुक्तकेशी सा दीना विवसना बलात् ॥ मर्क्प्_८।१५४ ॥  
हाहावाक्यं प्रमुञ्चन्ती त्रायस्वेत्यसकृत्स्वना ।  
अथापश्यत् पुनस्तत्र धर्मराजस्य शासनात् ॥ मर्क्प्_८।१५५ ॥  
आक्रान्दन्त्यन्तरीक्षस्था आगच्छेह नराधिप ।  
विश्वामित्रेण विज्ञप्तो यमो राजंस्तवार्थतः ॥ मर्क्प्_८।१५६ ॥  
इत्युक्त्वा सर्पपाशैस्तु नीयते बलवद्विभुः ।  
श्राद्धदेवेन कथितं विश्वामित्रस्य चेष्टितम् ॥ मर्क्प्_८।१५७ ॥  
तत्रापि तस्य विकृतिर्नाधर्मोत्था व्यवर्धत ।  
एताः सर्वा दशास्तस्य याः स्वप्ने सम्प्रदर्शिताः ॥ मर्क्प्_८।१५८ ॥  
सर्वास्तास्तेन सम्भुक्ता यावद्वर्षाणि द्वादश ।  
अतीते द्वादशे वर्ष नीयमानो भटैर्बलात् ॥ मर्क्प्_८।१५९ ॥  
यमं सो ऽपश्यदाकारादुवाच च नराधिपम् ।  
विश्वामित्रस्य कोपो ऽयं दुर्निवार्यो महात्मनः ॥ मर्क्प्_८।१६० ॥  
पुत्रस्य ते मृत्युमपि प्रदास्यति स कौशिकः ।  
गच्छ त्वं मानुषं लोकं दुः खशेषञ्च भुङ्क्ष्व वै ।  
गतस्य तत्र राजेन्द्र श्रेयस्तव भविष्यति ॥ मर्क्प्_८।१६१ ॥  
व्यतीते द्वादशे वर्षे दुः खस्यान्ते नराधिपः ।  
अन्तरीक्षाच्च पतितो यमदूतैः प्रणोदितः ॥ मर्क्प्_८।१६२ ॥  
पतितो यमलोकाच्च विबुद्धो भयसम्भ्रमात् ।  
अहो कष्टमिति ध्यात्वा क्षते क्षारावसेवनम् ॥ मर्क्प्_८।१६३ ॥  
स्वप्ने दुः खं महद्दृष्टं यस्यान्तो नोपलभ्यते ।  
स्वप्ने दृष्टं मया यत्तु किं नु मे द्वादशाः समाः ॥ मर्क्प्_८।१६४ ॥  
गतेत्यपृच्छत् तत्रस्थान् पुक्कसांस्तु स सम्भ्रमात् ।  
नेत्युचुः केचित् तत्रस्था एवमेवापरे ऽब्रुवन् ॥ मर्क्प्_८।१६५ ॥  
श्रुत्वा दुः खी तदा राजा देवान् शरणमीयिवान् ।  
स्वस्ति कुर्वन्तु मे देवाः शैव्याया बालकस्य च ॥ मर्क्प्_८।१६६ ॥  
नमो धर्माय महते नमः कृष्णाय वेधसे ।  
परावराय शुद्धाय पुराणायाव्ययाय च ॥ मर्क्प्_८।१६७ ॥  
नमो बृहस्पते तुभ्यं नमस्ते वासवाय च ।  
एवमुक्त्वा स राजा तु युक्तः पुक्कसकर्मणि ॥ मर्क्प्_८।१६८ ॥  
शवानां मूल्यकरणे पुनर्नष्टस्मृतिर्यथा ।  
मलिनो जटिलः कृष्णो लकुटी विह्वलो नृपः ॥ मर्क्प्_८।१६९ ॥  
नैव पुत्रो न भार्या तु तस्य वै स्मृतिगोचरे ।  
नष्टोत्साहो राज्यनाशात् श्मशाने निवसंस्तदा ॥ मर्क्प्_८।१७० ॥  
अथाजगाम स्वसुतं मृतमादाय लापिनी ।  
भार्या तस्य नरेन्द्रस्य सर्पदष्टं हि बालकम् ॥ मर्क्प्_८।१७१ ॥  
हा वत्स ! हा पुत्र ! शिशो ! इत्येवं वदती मुहुः ।  
कृशा विवर्णा विमनाः पांशुध्वस्तशिरोरुहा ॥ मर्क्प्_८।१७२ ॥  
    
राजपत्न्युवाच  
    
हा राजन्नद्य बालं त्वं पश्य सोमं महीतले ।  
रममाणं पुरा दृष्टं दुष्टाहिना मृतम् ॥ मर्क्प्_८।१७३ ॥  
तस्या विलापशब्दं तमाकर्ण्य स नराधिपः ।  
जगाम त्वरितो ऽत्रेति भविता मृतकम्बलः ॥ मर्क्प्_८।१७४ ॥  
स तां रोरुदतीं भार्यां नाभ्यजानात्तु पार्थिवः ।  
चिरप्रवाससन्तप्तां पुनर्जातामिवाबलाम् ॥ मर्क्प्_८।१७५ ॥  
सापि तं चारुकेशान्तं पुरा दृष्ट्वा जटालकम् ।  
नाभ्यजानान्नृपसुता शुष्कवृक्षोपमं नृपम् ॥ मर्क्प्_८।१७६ ॥  
सो ऽपि कृष्णपटे बालं दृष्ट्वाशीविषपीडितम् ।  
नरेन्द्रलक्षणोपेतं चिन्तामाप नरेश्वरः ॥ मर्क्प्_८।१७७ ॥  
अहो कष्टं नरेन्द्रस्य कस्याप्येष कुले शिशुः ।  
जातो नीतः कृतान्तेन कामप्याशां दुरात्मना ॥ मर्क्प्_८।१७८ ॥  
एवं दृष्ट्वा हि मे बालं मातुरुत्सङ्गशायिनम् ।  
स्मृतिमभ्यागतो बालो रोहिताश्वो ऽब्जलोचनः ॥ मर्क्प्_८।१७९ ॥  
सो ऽप्येतामेव मे वत्सो वयो ऽवस्थामुपागतः ।  
नीतो यदि न घोरेण कृतान्तेनात्मनो वशम् ॥ मर्क्प्_८।१८० ॥  
    
राजपत्न्युवाच  
    
हा वत्स ! कस्य पापस्य अपध्यानादिदं महत् ।  
दुः खमापतितं घोरं यस्यान्तो नोपलभ्यते ॥ मर्क्प्_८।१८१ ॥  
हा नाथ ! राजन् ! भवता मामनाश्वास्य दुः खिताम् ।  
क्वापि सन्तिष्ठता स्थाने विश्रब्धं स्थीयते कथम् ॥ मर्क्प्_८।१८२ ॥  
राज्यनाशः सुहृत्त्यागो भार्यातनयविक्रयः ।  
हरिश्चन्द्रस्य राजर्षेः किं विधे ! न कृतं त्वया ॥ मर्क्प्_८।१८३ ॥  
इति तस्या वचः श्रुत्वा राजा स्वस्थानतश्च्युतः ।  
प्रत्यभिज्ञाय दयितां पुत्रञ्च निधनं गतम् ॥ मर्क्प्_८।१८४ ॥  
कष्टं शैव्येयमेषा हि स बालो ऽयमितीरयन् ।  
रुरोद दुः खसन्तप्तो मूर्च्छामभिजगाम च ॥ मर्क्प्_८।१८५ ॥  
सा च तं प्रत्यभिज्ञाय तामवस्थामुपागतम् ।  
मूर्च्छिता निपपातार्ता निश्चेष्टा धरणीतले ॥ मर्क्प्_८।१८६ ॥  
चेतः सम्प्राप्य राजेन्द्रो राजपत्नी च तै समम् ।  
विलेपतुः सुसन्तप्तौ शोकभारावपीडितौ ॥ मर्क्प्_८।१८७ ॥  
    
राजोवाच  
    
हा वत्स ! सुकुमारं ते स्वक्षिभ्रूनासिकालकम् ।  
पश्यतो मे मुखं दीनं हृदयं किं न दीर्यते ॥ मर्क्प्_८।१८८ ॥  
तात ! तातेति मधुरं ब्रुवाणं स्वयमागतम् ।  
उपगुह्य वदिष्ये कं वत्स ! वत्सेति सौहृदात् ॥ मर्क्प्_८।१८९ ॥  
कस्य जानुप्रणीतेन पिङ्गेन क्षितिरेणुना ।  
ममोत्तरीयमुत्सङ्गं तथाङ्गं मलमेष्यति ॥ मर्क्प्_८।१९० ॥  
अङ्गप्रत्यङ्गसम्भूतो मनोहृदयनन्दनः ।  
मया कुपित्रा हा वत्स ! विक्रीतो येन वस्तुवत् ॥ मर्क्प्_८।१९१ ॥  
हृत्वा राज्यमशेषं मे ससाधनधनं महत् ।  
दैवाहिना नृशंसेन दष्टो मे तनयस्ततः ॥ मर्क्प्_८।१९२ ॥  
अहं दैवाहिदष्टस्य पुत्रस्याननपङ्कजम् ।  
निरीक्षन्नपि घोरेण विषेणान्धीकृतो ऽधुना ॥ मर्क्प्_८।१९३ ॥  
एकमुक्त्तवा तमादाय बालकं बाष्पगद्गदः ।  
परिष्वज्य च निश्चेष्टो मूर्च्छया निपपात ह ॥ मर्क्प्_८।१९४ ॥  
    
राजपत्न्युवाच  
    
अयं स पुरुषव्याघ्रः स्वरेणैवोपलक्ष्यते ।  
विद्वज्जनमनश्चन्द्रो हरिश्चन्द्रो न संशयः ॥ मर्क्प्_८।१९५ ॥  
तथास्य नासिका तुङ्गा अग्रतो ऽधोमुखं गता ।  
दन्ताश्च मुकुलप्रख्याः ख्यातकीर्तेर्महात्मनः ॥ मर्क्प्_८।१९६ ॥  
श्मशानमागतः कस्मादद्यैष स नरेश्वरः ।  
अपहाय पुत्रशोकं सापश्यत् पतितं पतिम् ॥ मर्क्प्_८।१९७ ॥  
प्रकृष्टा विस्मिता दीना भर्तृपुत्राधिपीडिता ।  
वीक्षन्ती सा ततो ऽपश्यद् भर्तृदण्डं जुगुप्सितम् ॥ मर्क्प्_८।१९८ ॥  
श्वपाकार्हमतो मोहं जगामायतलोचना ।  
प्राप्य चेतश्च शनकैः सगद्गदमभाषत ॥ मर्क्प्_८।१९९ ॥  
धिक् त्वां दैवातिकरुणां निर्मर्यादं जुगुप्सितम् ।  
येनायममरप्रख्यो नीतो राजा श्वपाकताम् ॥ मर्क्प्_८।२०० ॥  
राज्यनाशं सुहृत्त्यागं भार्या-तनयविक्रयम् ।  
प्रापयित्वापि नो कुक्तश्चण्डालो ऽयं कृतो नृपः ॥ मर्क्प्_८।२०१ ॥  
हा राजन् ! जातसन्तापामित्थं मां धरणीतलात् ।  
उत्थाप्य नाद्य पर्यङ्कमारोहेति किमुच्यते ॥ मर्क्प्_८।२०२ ॥  
नाद्य पश्यामि ते छत्रं भृङ्गारमथवा पुनः ।  
चामरं व्यजनञ्चापि को ऽयं विधिविपर्ययः ॥ मर्क्प्_८।२०३ ॥  
यस्याग्रे व्रजतः पूर्वं राजानो भृत्यतां गताः ।  
स्वोत्तरीयैरकुर्वन्त नीरजस्कं महीतलम् ॥ मर्क्प्_८।२०४ ॥  
सो ऽयं कपालसंलग्न-घटीघटनिरन्तरे ।  
मृतनिर्माल्यसूत्रान्तर्गूग्केशे सुदारुणे ॥ मर्क्प्_८।२०५ ॥  
वसानिस्यन्दसंशुष्क-महीपुटकमण्डिते ।  
भस्माङ्गारार्धदग्धास्थि-मज्जासङ्घट्टभीषणे ॥ मर्क्प्_८।२०६ ॥  
गृध्र-गोमायुनादार्तनष्टक्षुद्रविहङ्गमे ।  
चिताधूमाततिरुचा नीलीकृतदिगन्तरे ॥ मर्क्प्_८।२०७ ॥  
कुणपास्वादनमुदा सम्प्रहृष्टनिशाचरे ।  
चरत्यमेध्ये राजेन्द्रः श्मशाने दुः खपीडितः ॥ मर्क्प्_८।२०८ ॥  
एवमुक्त्वा समाश्लिष्य कण्ठं राज्ञो नृपात्मजा ।  
कष्टशोकशताधारा विललापार्तया गिरा ॥ मर्क्प्_८।२०९ ॥  
    
राजपत्न्युवाच  
    
राजन् ! स्वप्नो ऽथ तथ्यं वा यदेतन्मन्यते भवान् ।  
तत् कथ्यतां महाभाग मनो वै मुह्यते मम ॥ मर्क्प्_८।२१० ॥  
यद्येतदेवं धर्मज्ञ नास्ति धर्मे सहायता ।  
तथैव विप्रदेवादिपूजने पालने भुवः ॥ मर्क्प्_८।२११ ॥  
नास्ति धर्मः कुतः सत्यमार्जवं चानृशंसता ।  
यत्र त्वं धर्मपरमः स्वराज्यादवरोपितः ॥ मर्क्प्_८।२१२ ॥  
इति तस्या वचः श्रुत्वा निश्वस्योष्णं सगद्गदम् ।  
कथयामास तन्वङ्ग्या यथा प्राप्ता श्वपाकता ॥ मर्क्प्_८।२१३ ॥  
रुदित्वा सापि सुचिरं निश्वस्योष्णञ्च दुः खिता ।  
स्वपुत्रमरणं भीरुर्यथावृत्तं न्यवेदयत् ॥ मर्क्प्_८।२१४ ॥  
    
राजोवाच  
    
प्रिये ! न रोचये दीर्घं कालं क्लेशमुपासितुम् ।  
नात्मायत्तश्च तन्वङ्गि पश्य मे मन्दभाग्यताम् ॥ मर्क्प्_८।२१५ ॥  
चण्डालेनाननुज्ञातः प्रवेक्ष्ये ज्वलनं यदि ।  
चण्डालदासतां यास्ये पुनरप्यन्यजन्मनि ॥ मर्क्प्_८।२१६ ॥  
नरके च तपिष्यामि कोटकः कृमिभोजनः ।  
वैतरण्यां महापूय-वसासृक्-स्नायुपिच्छिले ॥ मर्क्प्_८।२१७ ॥  
असिपत्रवने प्राप्य छेदं प्राप्स्यामि दारुणम् ।  
तापं प्राप्स्यामि वा प्राप्य महारौरवरौरवौ ॥ मर्क्प्_८।२१८ ॥  
मग्नस्य दुः खजलधौ पारः प्राणवियोजनम् ।  
एको ऽपि बालको यो ऽयमासीद्वंशकरः सुतः ॥ मर्क्प्_८।२१९ ॥  
मम दैवाम्बुवेगेन मग्नः सो ऽपि बलीयसा ।  
कथं प्राणान् विमुञ्चामि परायत्तो ऽस्मि दुर्गतः ॥ मर्क्प्_८।२२० ॥  
अथवा नार्तिना क्लिष्टो नरः पापमवेक्षते ।  
तिर्यक्त्वे नास्ति तद्दुः शं नासिपत्रवने तथा ॥ मर्क्प्_८।२२१ ॥  
वैतरण्याङ्कुतस्तादृग् यादृशं पुत्रविप्लवे ।  
सो ऽहं सुतशिरीरेण दीप्यमाने हुताशने ॥ मर्क्प्_८।२२२ ॥  
निपतिष्यामि तन्वङ्गि क्षन्तव्यं कुकृतं मम ।  
अनुज्ञाता च गच्छ त्वं विप्रवेश्म सुछिस्मिते ॥ मर्क्प्_८।२२३ ॥  
मम वाक्यञ्च तन्वङ्गि निबोधादृतमानसा ।  
यदि दत्तं यदि हुतं गुरवो यदि तोषिताः ॥ मर्क्प्_८।२२४ ॥  
परत्र सङ्गमो भूयात् पुत्रेण सह च त्वया ।  
इह लोके कुतस्त्वेतद् भविष्यति ममेङ्गितम् ॥ मर्क्प्_८।२२५ ॥  
त्वया सह मम श्रेयो गमनं पुत्रमार्गणे ।  
यन्मया हसता किञ्चिद्रहस्ये वा शुचिस्मिते ॥ मर्क्प्_८।२२६ ॥  
अश्लीलमुक्तं तत् सर्वं क्षन्तव्यं मम याचतः ।  
राजपत्नीति गर्वेण नावज्ञेयः स ते द्विजः ।  
सर्वयत्नेन ते तोष्यः स्वामिदैवतवच्छुभे ॥ मर्क्प्_८।२२७ ॥  
    
राजपत्न्युवाच  
    
अहमप्यत्र राजर्षे दीप्यमाने हुताशने ।  
दुः खभारासहाद्यैव सह यास्यामि वै त्वया ॥ मर्क्प्_८।२२८ ॥  
    
पक्षिण ऊचुः  
    
ततः कृत्वा चितां राजा आरोप्य तनयं स्वकम् ।  
भार्यया सहितश्चासौ बद्धाञ्जलिपुटस्तदा ॥ मर्क्प्_८।२२९ ॥  
चिन्तयन् परमात्मानमीशं नारायणं हरिम् ।  
हृत्कोटरगुहासीनं वासुदेवं सुरेश्वरम् ।  
अनादिनिधनं ब्रह्म कृष्णं पीताम्बरं शुभम् ॥ मर्क्प्_८।२३० ॥  
तस्य चिन्तयमानस्य सर्वे देवाः सवासवाः ।  
धर्मं प्रमुखतः कृत्वा समाजग्मुस्त्वरान्विताः ॥ मर्क्प्_८।२३१ ॥  
आगत्य सर्वे प्रोचुस्ते भो भो राजन् ! शृणु प्रभो ।  
अयं पितामहः साक्षाद्धर्मश्च भगवान् स्वयम् ॥ मर्क्प्_८।२३२ ॥  
साध्याश्च विश्वे मरुतो लोकपालाः सवाहनाः ।  
नागाः सिद्धाः सगन्धर्वा रुद्राश्चैव तथाश्विनौ ॥ मर्क्प्_८।२३३ ॥  
एते चान्ये च बहवो विश्वामित्रस्तथैव च ।  
विश्वत्रयेण यो मित्रं कर्तुं न शकितः पुरा ॥ मर्क्प्_८।२३४ ॥  
विश्वामित्रस्तु ते मैत्रीमिष्टञ्चाहर्तुमिच्छति ।  
आरुरोह ततः प्राप्तो धर्मः शक्रो ऽथ गाधिजः ॥ मर्क्प्_८।२३५ ॥  
    
धर्मि उवाच  
    
मा राजन् ! साहसं कार्षोर्धर्मो ऽहं त्वामुपागतः ।  
तितिक्षा-दम-सत्याद्यैः स्वगुणैः परितोषितः ॥ मर्क्प्_८।२३६ ॥  
    
इन्द्र उवाच  
    
हरिश्चन्द्र माहभाग ! प्राप्तः शक्रो ऽस्मिते ऽन्तिकम् ।  
त्वया सभार्यपुत्रेण जिता लोकाः सनातनाः ॥ मर्क्प्_८।२३७ ॥  
आरोह त्रिदिवं राजन् ! भार्यापुत्रसमन्वितः ।  
सुदुष्प्राप्तं नरैरन्यैर्जितमात्मीयकर्मभिः ॥ मर्क्प्_८।२३८ ॥  
    
पक्षिण ऊचुः  
    
ततो ऽमृतमयं वर्षमपमृत्युविनाशनम् ।  
इन्द्रः प्रासृजदाकाशाच्चितास्थानगतः प्रभुः ॥ मर्क्प्_८।२३९ ॥  
पुष्पवर्षञ्च सुमहद्देवदुन्दुभिनिस्वनम् ।  
ततस्ततो वर्तमाने समाजे देवसङ्कुले ॥ मर्क्प्_८।२४० ॥  
समुत्तस्थौ ततः पुत्रो राज्ञस्तस्य महात्मनः ।  
सुकुमारतनुः सुस्थः प्रसन्नेन्द्रियमानसः ॥ मर्क्प्_८।२४१ ॥  
ततो राजा हरिश्चन्द्रः परिष्वज्य सुतं क्षणात् ।  
सभार्यः स श्रिया युक्तो दिव्यमाल्याम्बरान्वितः ॥ मर्क्प्_८।२४२ ॥  
सुस्थः सम्पूर्णहृदयो मुदा परमया युतः ।  
बभूव तत्क्षणादिन्द्रो भूयश्चैनमभाषत ॥ मर्क्प्_८।२४३ ॥  
सभार्यस्त्वं सपुत्रश्च प्राप्स्यसे सद्गतिं पराम् ।  
समारोह माहभाग निजानां कर्मणां फलैः ॥ मर्क्प्_८।२४४ ॥  
    
हरिश्चन्द्र उवाच  
    
देवराजाननुज्ञातः स्वामिना श्वपचेन वै ।  
अगत्वा निष्कृतिं तस्य नारोक्ष्ये ऽहं सुरालयम् ॥ मर्क्प्_८।२४५ ॥  
    
धर्म उवाच  
    
तवैनं भाविनं क्लेशमवगम्यात्ममायया ।  
आत्मा श्वपाकतां नीतो दर्शितं तच्च चापलम् ॥ मर्क्प्_८।२४६ ॥  
    
इन्द्र उवाच  
प्रार्थ्यते यत् परं स्थानं समस्तैर्मनुजैर्भुवि ।  
तदारोह हरिश्चन्द्र स्थानं पुण्यकृतां नृणाम् ॥ मर्क्प्_८।२४७ ॥  
    
हरिश्चन्द्र उवाच  
    
देवाराज ! नमस्तुभ्यं वाक्यञ्चैतन्निबोध मे ।  
प्रसादसुमुखं यत् त्वां ब्रवीमि प्रश्रयान्वितः ॥ मर्क्प्_८।२४८ ॥  
मच्छोकमग्नमनसः कोशलानगरे जनाः ।  
तिष्ठन्ति तानपोह्याद्य कथं यास्याम्यहं दिवम् ॥ मर्क्प्_८।२४९ ॥  
ब्रह्महत्या गुरोर्घातो गोवधः स्त्रीवधस्तथा ।  
तुल्यमेभिर्महापापं भक्तत्यागे ऽप्युदाहृतम् ॥ मर्क्प्_८।२५० ॥  
भजन्तं भक्तमत्याज्यमदुष्टं त्यजतः सुखम् ।  
नेह नामुत्र पश्यामि तस्माच्छक्र ! दिवं व्रज ॥ मर्क्प्_८।२५१ ॥  
यदि ते सहिताः स्वर्गं मया यान्ति सुरेश्वर ।  
ततो ऽहमपि यास्यामि नरकं वापि तैः सह ॥ मर्क्प्_८।२५२ ॥  
    
इन्द्र उवाच  
    
बहूनि पुण्यपापानि तेषां भिन्नानि वै पृथक् ।  
कथं सङ्घातभोग्यं त्वं भूयः स्वर्गमवाप्स्यसि ॥ मर्क्प्_८।२५३ ॥  
    
हरिश्चन्द्र उवाच  
    
शक्र भुङ्क्ते नृपो राज्यं प्रभावेण कुटुम्बिनाम् ।  
यजते च महायज्ञैः कर्म पौर्तं करोति च ॥ मर्क्प्_८।२५४ ॥  
तच्च तेषां प्रभावेण मया सर्वमनुष्ठितम् ।  
उपकर्तॄन् न सन्त्यक्ष्ये तानहं स्वर्गलिप्सया ॥ मर्क्प्_८।२५५ ॥  
तस्माद्यन्मम देवेश किञ्चिदस्ति सुचेष्टितम् ।  
दत्तमिष्टमथो जप्तं सामान्यं तैस्तदस्तु नः ॥ मर्क्प्_८।२५६ ॥  
बहुकालोपभोग्यं हि फलं यन्मम कर्मणः ।  
तदस्तु दिनमप्येकं तैः समं त्वत्प्रसादतः ॥ मर्क्प्_८।२५७ ॥  
    
पक्षिण ऊचुः  
    
एवं भविष्यतीत्युक्त्वा शक्रस्त्रिभुवनेश्वरः ।  
प्रसन्नचेता धर्मश्च विश्वामित्रश्च गाधिजः ॥ मर्क्प्_८।२५८ ॥  
विमानकोटिसम्बद्धं स्वर्गलोकान्महीतलम् ।  
गत्वायोध्याजनं प्राह दिवमारुह्यतामिति ॥ मर्क्प्_८।२५९ ॥  
तदिन्द्रस्य वचः श्रुत्वा प्रीत्या तस्य च भूपतेः ।  
आनीय रोहिताश्चञ्च विश्वामित्रो महातपाः ॥ मर्क्प्_८।२६० ॥  
अयोध्याख्ये पुरे रम्ये सो ऽभ्यसिञ्चन्नृपात्मजम् ।  
देवैश्च मुनिभिः सिद्धैरभिषिच्य नराधिपम् ॥ मर्क्प्_८।२६१ ॥  
राज्ञा सह तदा सर्वे हृष्टपुष्टसुहृज्जनाः ।  
सपुत्रभृत्यदारास्ते दिवमारुरुहुर्जनाः ॥ मर्क्प्_८।२६२ ॥  
पदे पदे विमानात् ते विमानमगमन् नराः ।  
तदा सम्भूतहर्षो ऽसौ हरिश्चन्द्रश्च पार्थिवः ॥ मर्क्प्_८।२६३ ॥  
सम्प्राप्य भूतिमतुलां विमानैः स महीपतिः ।  
आसाञ्चक्रे पुराकारे वप्रप्राकारसंवृते ॥ मर्क्प्_८।२६४ ॥  
ततस्तस्यर्धिमालोक्य श्लोकं तत्रोशना जगौ ।  
दैत्याचार्यो महाभागः सर्वशास्त्रार्थतत्त्ववित् ॥ मर्क्प्_८।२६५ ॥  
    
शुक्र उवाच  
    
हरिश्चन्द्रसमो राजा न भूतो न भविष्यति ।  
यः शृणोति स्वदुः खार्तः स सुखं महदाप्नुयात् ॥ मर्क्प्_८।२६६ ॥  
स्वर्गार्थोप्राप्नुयात् स्वर्गं पुत्रार्थो पुत्रमाप्नुयात् ।  
भार्यार्थो प्राप्नुयाद्भार्यां राज्यार्थो राज्यमाप्नुयात् ॥ मर्क्प्_८।२६७ ॥  
अहो तितिक्षामाहात्म्यमहो दानफलं महत् ।  
यदागतो हरिश्चन्द्रः पुरीञ्चेन्द्रत्वमाप्तवान् ॥ मर्क्प्_८।२६८ ॥  
    
पक्षिण ऊचुः  
    
एतत् ते सर्वमाख्यातं हरिश्चन्द्रविचेष्टितम् ।  
अतः परं कथाशेषः श्रूयतां मुनिसत्तम ॥ मर्क्प्_८।२६९ ॥  
विपाको राजसूयस्य पृथिवीक्षयकारणम् ।  
तद्विपाकनिमित्तञ्च युद्धमाडिबकं महत् ॥ मर्क्प्_८।२७० ॥  
    
इति श्रीमार्कण्डेयपुराणे हरिश्चन्द्रोपाख्यानं नामाष्टमो ऽध्यायः

_____________________________________________________________

नवमो ऽध्यायः  
    
पक्षिण ऊचुः  
राज्यच्युते हरिश्चन्द्रे गते च त्रिदशालयम् ।  
निश्चक्राम महातेजा जलवासात् पुरोहितः ॥ मर्क्प्_९।१ ॥  
वशिष्ठो द्वादशाब्दान्ते गङ्गापर्युषितो मुनिः ।  
शुश्राव च समस्तन्तु विश्वामित्रविचेष्चितम् ॥ मर्क्प्_९।२ ॥  
हरिश्चन्द्रस्य नाशञ्च राज्ञश्चोदारकर्मणः ।  
चण्डालसम्प्रयोगञ्च भार्यातनयविक्रयम् ॥ मर्क्प्_९।३ ॥  
स श्रुत्वा सुमाहभागः प्रीतिमानवनीपतौ ।  
चकार कोपं तेजस्वी विश्वामित्रमृषिं प्रति ॥ मर्क्प्_९।४ ॥  
    
वशिष्ठ उवाच  
    
मम पुत्रशतं तेन विश्वामित्रेण घातितम् ।  
तत्रापि नाभवत् क्रोधस्तादृशो यादृशो ऽद्य मे ॥ मर्क्प्_९।५ ॥  
श्रुत्वा नराधिपमिमं स्वराज्यादवरीपितम् ।  
महात्मानं महाभागं देवब्राह्मणपूजकम् ॥ मर्क्प्_९।६ ॥  
यस्मात् स सत्यवाक् शान्तः शत्रावपि विमत्सरः ।  
अनागाश्चैव धर्मात्मा अप्रमत्तो मदाश्रयः ॥ मर्क्प्_९।७ ॥  
सपत्नीभृत्यपुत्रस्तु प्रापितो ऽन्त्यां दशां नृपः ।  
स राज्याच्च्यावितो ऽनेन बहुशश्च खिलीकृतः ॥ मर्क्प्_९।८ ॥  
तस्माद् दुरात्मा ब्रह्मद्विट् प्राज्ञानामवरोपितः ।  
मच्छापोपहतो मूढः स बकत्वमवाप्स्यति ॥ मर्क्प्_९।९ ॥  
    
पक्षिण ऊचुः  
    
श्रुत्वा शापं महातेजा विश्वामित्रो ऽपि कौशिकः ।  
त्वमप्याडिर्भवस्तेवति प्रतिशापमयच्छत ॥ मर्क्प्_९।१० ॥  
अन्यो ऽन्यशापात् तौ प्राप्तौ तिर्यक्त्वं परमद्युती ।  
वशिष्ठः स महातेजा विश्वामित्रश्च कौशिकः ॥ मर्क्प्_९।११ ॥  
अन्यजातिसमायोगं गतावप्यमितौजसौ ।  
युयुधाते ऽतिसंरब्धौ महाबलपराक्रमौ ॥ मर्क्प्_९।१२ ॥  
योजनानां सहस्रे द्वे प्रमाणेनाडिरुच्छ्रितः ।  
यन्नवत्यधिकं ब्रह्मन् ! सहस्रत्रितयं बकः ॥ मर्क्प्_९।१३ ॥  
तौ तु पक्षप्रहाराभ्यामन्योन्यस्योरुविक्रमौ ।  
प्रहरन्तौ भयं तीव्रं प्रजानाञ्चक्रतुस्तदा ॥ मर्क्प्_९।१४ ॥  
विधूय पक्षाणि बको रक्तोद्वृत्ताक्षिराहनत् ।  
आडिं सो ऽप्युन्नतग्रीवो बकं पद्भ्यामताडयत् ॥ मर्क्प्_९।१५ ॥  
तयोः पक्षानिलापास्ताः प्रपेतुर्गिरयो भुवि ।  
गिरिप्रपाताभिहता चकम्पे च वसुन्धरा ॥ मर्क्प्_९।१६ ॥  
क्ष्मा कम्पमाना जलधीनुद्वृत्ताम्बूंश्चकार च ।  
ननाम चैकपार्श्वेन पातालगमनोन्मुखी ॥ मर्क्प्_९।१७ ॥  
केचिदिगरिनिपातेन केचिदम्भोधिवारिणा ।  
केचिन्महीसञ्चलनात् प्रययुः प्राणिनः क्षयम् ॥ मर्क्प्_९।१८ ॥  
इति सर्वं परित्रस्तं हाहाभूतमचेतनम् ।  
जगदासीत् सुसम्भ्रान्तं पर्यस्तक्षितिमण्डलम् ॥ मर्क्प्_९।१९ ॥  
हा वत्स ! हा कान्त ! शिशो ! प्रयाह्येषो ऽस्मि संस्थितः ।  
हा प्रिये ! कान्त ! शैलो ऽयं पतत्याशु पलायताम् ॥ मर्क्प्_९।२० ॥  
इत्याकुलीकृते लोके सन्त्रासविमुखे तदा ।  
सुरैः परिवृतः सर्वैराजगाम पितामहः ॥ मर्क्प्_९।२१ ॥  
प्रत्युवाच च विश्वेशास्तावुभावतिकोपितौ ।  
युद्धं वा विरमत्वेतल्लोकाः स्वास्थ्यं व्रजन्तु च ॥ मर्क्प्_९।२२ ॥  
शृण्वन्तावपि तौ वाक्यं ब्रह्मणो ऽव्यक्तजन्मनः ।  
कोपामर्षसमाविष्टो युयुधाते न तस्थतुः ॥ मर्क्प्_९।२३ ॥  
ततः पितामहो देवस्तं दृष्ट्वा लोकसङ्क्षयम् ।  
तयोश्च हितमन्विच्छन् तिर्यग्भावमपानुदत् ॥ मर्क्प्_९।२४ ॥  
ततस्तौ पूर्वदेहस्थौ प्राह देवः प्रजापतिः ।  
व्युदस्ते तामसे भावे वशिष्ठ०-कौशिकर्षभौ ॥ मर्क्प्_९।२५ ॥  
जहि वत्स वशिष्ठ त्वं त्वञ्च कौशिक सत्तम ।  
तामसं भावमाश्रित्य ईदृग्युद्धं चिकीर्षितम् ॥ मर्क्प्_९।२६ ॥  
राजसूयविपाको ऽयं हरिश्चन्द्रस्य भूपतेः ।  
युवयोर्विग्रहश्चायं पृथिवीक्षयकारकः ॥ मर्क्प्_९।२७ ॥  
न चापि कौशिकश्रेष्ठस्तस्य राज्ञो ऽपरध्यते ।  
स्वर्गप्राप्तिकरो ब्रह्मन्नपकारपदे स्थितः ॥ मर्क्प्_९।२८ ॥  
तपो विघ्नस्य कर्तारौ कामक्रोधवशं गतौ ।  
परित्यजत भद्रं वो ब्रह्म हि प्रचुरं बलम् ॥ मर्क्प्_९।२९ ॥  
एवमुक्तौ ततस्तेन लज्जितौ तावुभावपि ।  
क्षमयामासतुः प्रीत्या परिष्वज्य परस्परम् ॥ मर्क्प्_९।३० ॥  
ततः सुरैर्वन्द्यमानो ब्रह्मा लोकं निजं ययौ ।  
वशिष्ठो ऽप्यात्मनः स्थानं कौशिको ऽपि स्वामाश्रयम् ॥ मर्क्प्_९।३१ ॥  
एतदाडिबकं युद्धं हरिश्चन्द्रकथां तथा ।  
कथयिष्यन्ति ये मर्त्याः सम्यक् श्रोष्यन्ति चैव ये ॥ मर्क्प्_९।३२ ॥  
तेषां पापापनोदन्तु श्रुतं ह्येव करिष्यति ।  
न चैव विघ्नकार्याणि भविष्यन्ति कदाचन ॥ मर्क्प्_९।३३ ॥  
    
इति श्रीमार्कण्डेयपुराणे आडि-बकयुद्धवर्णनं नाम नवमो ऽध्यायः

_____________________________________________________________

दशमो ऽध्यायः  
    
जैमिनिरुवाच  
    
संशयं द्विजशार्दूलाः प्रब्रूत मम पृच्छतः ।  
आविर्भाव-तिरोभावौ भूतानां यत्र संस्थितौ ॥ मर्क्प्_१०।१ ॥  
कथं सञ्जायते जन्तुः कथं वा सविवर्धते ।  
कथं वोदरमध्यस्थस्तिष्ठत्यङ्गनिपीडितः ॥ मर्क्प्_१०।२ ॥  
निष्क्रान्तिमुदरात् प्राप्य कथं वा वृद्धिमृच्छति ।  
उत्क्रान्तिकाले च कथञ्चिद्भावेन वियुज्यते ॥ मर्क्प्_१०।३ ॥  
कृत्स्नो मृतस्तथाश्नाति उभे सुकृत-दुष्कृते ।  
कथं ते च तथा तस्य फलं सम्पादयन्त्युत ॥ मर्क्प्_१०।४ ॥  
कथं न जीर्यते तत्र पिण्डीकृत इवाशये ।  
स्त्रीकोष्ठे यत्र जीर्यन्ते भुक्तानि सुगुरूण्यपि ।  
भक्ष्याणि यत्र नो जन्तुर्जोर्यते कथमल्पकः ॥ मर्क्प्_१०।५ ॥  
एतन्मे ब्रूत सकलं सन्देहोक्तिविवर्जितम् ।  
तदेतत् परम गुह्यं यत्र मुह्यन्ति जन्तवः ॥ मर्क्प्_१०।६ ॥  
    
पक्षिण ऊचुः  
    
प्रश्नभारो ऽयमतुलस्त्वयास्मासु निवेशितः ।  
दुर्भाव्यः सर्वभूतानां भावाभावसमाश्रितः ॥ मर्क्प्_१०।७ ॥  
तं शृणुष्व महाभाग यथा प्राह पितुः पुरा ।  
पुत्रः परमधर्मात्मा सुमतिर्नाम नामतः ॥ मर्क्प्_१०।८ ॥  
ब्राह्मणो भार्गवः कश्चित् सुतमाह महामतिः ।  
कृतोपनयनं शान्तं सुमतिं जडरूपिणम् ॥ मर्क्प्_१०।९ ॥  
वेदानधीष्व सुमते ! यथानुक्रममादितः ।  
गुरुशुश्रूषणे व्यग्रो भैक्षान्नकृतभोजनः ॥ मर्क्प्_१०।१० ॥  
ततो गार्हस्थ्यमास्थाय चेष्ट्वा यज्ञाननुत्तमान् ।  
इष्टमुत्पादयापत्यमाश्रयेथा वनं ततः ॥ मर्क्प्_१०।११ ॥  
वनस्थश्च ततो वत्स परिव्राड् निष्परिग्रहः ।  
एवमाप्स्यसि तद्ब्रह्म यत्र गत्वा न शोचसि ॥ मर्क्प्_१०।१२ ॥  
    
पक्षिण ऊचुः  
    
इत्येवमुक्तो बहुशो जडत्वान्नाह किञ्चन ।  
पितापि तं सुबहुशः प्राह प्रीत्या पुनः पुनः ॥ मर्क्प्_१०।१३ ॥  
इति पित्रा सुतस्नेहात् प्रलोभि मधुराक्षरम् ।  
स चोद्यमानो बहुशः प्रहस्येदमथाब्रवीत् ॥ मर्क्प्_१०।१४ ॥  
तातैतद्बहुशो ऽभ्यस्तं यत् त्वयाद्योपदिश्यते ।  
तथैवान्यानि शास्त्राणि शिल्पानि विविधानि च ॥ मर्क्प्_१०।१५ ॥  
जन्मनामयुतं साग्रं मम स्मृतिपथं गतम् ।  
निर्वेदाः परितोषाश्च क्षयवृद्ध्युदये गताः ॥ मर्क्प्_१०।१६ ॥  
शत्रुमित्रकलत्राणां वियोगाः सङ्गमास्तथा ।  
मातरो विवधा दृष्टाः पितरो विवधास्तथा ॥ मर्क्प्_१०।१७ ॥  
अनुभूतानि सौख्यनि दुः खानि च सहस्रशः ।  
बान्धवा बहवः प्राप्ताः पितरश्च पृथग्विधाः ॥ मर्क्प्_१०।१८ ॥  
विण्मूत्रपिच्छिले स्त्रीणां तथा कोष्ठे मयोषितम् ।  
पीडाश्च सुभृशं प्राप्ता रोगाणाञ्च सहस्रशः ॥ मर्क्प्_१०।१९ ॥  
गर्भदुः खान्यनेकानि बालत्वे यौवने तथा ।  
वृद्धतायां तथाप्तानि तानि सर्वाणि संस्मरे ॥ मर्क्प्_१०।२० ॥  
ब्राह्मण-क्षत्रिय-विशां शूद्राणाञ्चापि योनिषु ।  
पुनश्च पुशुकीटानां मृगाणामथ पक्षिणाम् ॥ मर्क्प्_१०।२१ ॥  
तथैव राजभृत्यानां राज्ञाञ्चाहवशालिनाम् ।  
समुत्पन्नो ऽस्मि गेहेषु तथैव तव वेश्मनि ॥ मर्क्प्_१०।२२ ॥  
भृत्यतां दासताञ्चैव गतो ऽस्मि बहुशो नृणाम् ।  
स्वामित्वमीश्वरत्वं च दरिद्रत्वं तथा गतः ॥ मर्क्प्_१०।२३ ॥  
हतं मया हतश्चान्यैर्हतं मे घातितं तथा ।  
दत्तं ममान्यैरन्येभ्यो मया दत्तमनेकशाः ॥ मर्क्प्_१०।२४ ॥  
पितृ-मातृ-सुहृद्-भ्रातृ-कलत्रादिकृतेन च ।  
तुष्टो ऽसकृत् तथा दैन्यमश्रुधौताननो गतः ॥ मर्क्प्_१०।२५ ॥  
एवं संसारचक्रे ऽस्मिन् भ्रमता तात सङ्कटे ।  
ज्ञानमेतन्मया प्राप्तं मोक्षसम्प्राप्तिकारकम् ॥ मर्क्प्_१०।२६ ॥  
विज्ञाते यत्र सर्वो ऽयमृग्यजुः सामसञ्ज्ञितः ।  
क्रियाकलापो विगुणो न सम्यक् प्रतिभाति मे ॥ मर्क्प्_१०।२७ ॥  
तस्मादुत्पन्नबोधस्य वेदैः किं मे प्रयोजनम् ।  
गुरुविज्ञानतृप्तस्य निरीहस्य सदात्मनः ॥ मर्क्प्_१०।२८ ॥  
षट् प्रकारक्रिया-दुःख-सुख-हर्ष-रसैश्च यत् ।  
गुणैश्च वर्जितं ब्रह्म तत् प्राप्स्यामि परं पदम् ॥ मर्क्प्_१०।२९ ॥  
रस-हर्ष-भयोद्वेग-क्रोधामर्ष-जरातुराम् ।  
विज्ञातां स्वमृगग्राहिसङ्घपाशशताकुलम् ॥ मर्क्प्_१०।३० ॥  
तस्माद्यास्याम्यहं तात त्यक्त्वेमां दुः खसन्ततिम् ।  
त्रयीधर्ममधर्माढ्यं किं पापफलसन्निभम् ॥ मर्क्प्_१०।३१ ॥  
पक्षिण ऊचुः  
    
तस्य तद्वचनं श्रुत्वा हर्षविस्मयगद्गदम् ।  
पिता प्राह महाभागः स्वसुतं हृष्टमानसः ॥ मर्क्प्_१०।३२ ॥  
    
पितोवाच  
    
किमेतद्वदसे वत्स कुतस्ते ज्ञानसम्भवः ।  
केन ते जडता पूर्वमिदानीञ्च प्रबुद्धता ॥ मर्क्प्_१०।३३ ॥  
किन्नु शापविकारो ऽयं मुनिदेवकृतस्तव ।  
यत्ते ज्ञानं तिरोभूतमाविर्भावमुपागतम् ॥ मर्क्प्_१०।३४ ॥  
    
पुत्र उवाच  
    
शृणु तात ! यथा वृत्तं ममेदं सुख-दुःखदम् ।  
यश्चाहमासमन्यस्मिन् जन्मन्यस्मत्परन्तु यत् ॥ मर्क्प्_१०।३५ ॥  
अहमासं पुरा विप्रो न्यस्तात्मा परमात्मनि ।  
आत्मविद्याविचारेषु परां निष्ठामुपागतः ॥ मर्क्प्_१०।३६ ॥  
सततं योगयुक्तस्य सतताभ्याससङ्गमात् ।  
सत्संयोगात् स्वस्वभावाद्विचारविधिशोधनात् ॥ मर्क्प्_१०।३७ ॥  
तस्मिन्नवे परा प्रीतिर्ममासीद् युञ्जतः सदा ।  
आचार्यताञ्च सम्प्राप्तः शिष्यसन्देहहृत्तमः ॥ मर्क्प्_१०।३८ ॥  
ततः कालेन महता ऐकान्तिकमुपगतः ।  
अज्ञानाकृष्टसद्भावो विपन्नश्च प्रमादतः ॥ मर्क्प्_१०।३९ ॥  
उत्क्रान्तिकालादारभ्य स्मृतिलोपो न मे ऽभवत् ।  
यावदब्दं गतं चैव जन्मनां स्मृतिमागतम् ॥ मर्क्प्_१०।४० ॥  
पूर्वाभ्यासेन तेनैव सो ऽहं तात ! जितेन्द्रियः ।  
यतिष्यामि तथा कर्तुं न भविष्ये यथा पुनः ॥ मर्क्प्_१०।४१ ॥  
ज्ञानदानफलं ह्येतद्यज्जातिस्मरणं मम ।  
न ह्येतत् प्राप्यते तात त्रयीधर्माश्रितैर्नरैः ॥ मर्क्प्_१०।४२ ॥  
सो ऽहं पूर्वाश्रमादेव निष्ठाधर्ममुपाश्रितः ।  
एकान्तित्वमुपागम्य यतिष्याम्यात्ममोक्षणे ॥ मर्क्प्_१०।४३ ॥  
तद्ब्रूहि त्वं महाभाग ! यत् ते संशयिकं हृदि ।  
एतावतापि ते प्रीतिमुत्पाद्यानृण्यमाप्नुयाम् ॥ मर्क्प्_१०।४४ ॥  
    
पक्षिण ऊचुः  
    
पिता प्राह ततः पुत्रं श्रद्दधत् तस्य तद्वचः ।  
भवता यद्वयं पृष्टाः संसारग्रहणाश्रयम् ॥ मर्क्प्_१०।४५ ॥  
    
पुत्र उवाच  
    
शृणु तात ! यथा तत्त्वमनुभूतं मयासकृत् ।  
संसारचक्रमजरं स्थितिर्यस्य न विद्यते ॥ मर्क्प्_१०।४६ ॥  
सो ऽहं वदामि ते सर्वं तवैवानुज्ञया पितः ।  
उत्क्रान्तिकालादारभ्य यथा नान्यो वदिष्यति ॥ मर्क्प्_१०।४७ ॥  
ऊष्मा प्रकुपितः काये तीव्रवायुसमीरितः ।  
भिनत्ति मर्मस्थानानि दीप्यमानो निरिन्धनः ॥ मर्क्प्_१०।४८ ॥  
उदानो नाम पवनस्ततश्चोर्ध्वं प्रवर्तते ।  
भुक्तानामम्बुभक्ष्याणामधोगतिनिरोधकृत् ॥ मर्क्प्_१०।४९ ॥  
ततो येनाम्बुदानानि कृतान्यन्नरसास्तथा ।  
दत्ताः स तस्य आह्लादमापदि प्रतिपद्यते ॥ मर्क्प्_१०।५० ॥  
अन्नानि येन दत्तानि श्रद्धापूतेन चेतसा ।  
सो ऽपि तृप्तिमवाप्नोति विनाप्यन्नेन वै तदा ॥ मर्क्प्_१०।५१ ॥  
येनानृतानि नोक्तानि प्रीतिभेदः कृतो न च ।  
आस्तिकः श्रद्दधानश्च स सुखं मृत्युमृच्छति ॥ मर्क्प्_१०।५२ ॥  
देवब्राह्मणपूजायां ये रता नानसूयवः ।  
शुक्ला वदान्या ह्रीमन्तस्ते नराः सुखमृत्यवः ॥ मर्क्प्_१०।५३ ॥  
यो न कामान्न संरम्भान्न द्वेषाद्धर्ममुत्सृजेत् ।  
यथोक्तकारी सोम्यश्च स सुखं मृत्युमृच्छति ॥ मर्क्प्_१०।५४ ॥  
अवारिदायिनो दाहं क्षुधाञ्चानन्नदायिनः ।  
प्राप्नुवन्ति नराः काले तस्मिन् मृत्यावुपस्थिते ॥ मर्क्प्_१०।५५ ॥  
शीतं जयन्तीन्धनदास्तापं चन्दनदायिनः ।  
प्राणघ्नीं वेदनां कष्टां ये चानुद्वेगकारिणः ॥ मर्क्प्_१०।५६ ॥  
मोहाज्ञानप्रदातारः प्राप्नुवन्ति महद्भयम् ।  
वेदनाभिरुदग्राभिः प्रपीड्यन्ते ऽधमा नराः ॥ मर्क्प्_१०।५७ ॥  
कूटसाक्षी मृषावादी यश्चासदनुशास्ति वै ।  
ते मोहमृत्यवः सर्वे तथा वेदविनिन्दकाः ॥ मर्क्प्_१०।५८ ॥  
विभीषणाः पूतिगन्धाः कूटमुद्गरपाणयः ।  
आगच्छन्ति दुरात्मानो यमस्य पुरुषास्तदा ॥ मर्क्प्_१०।५९ ॥  
प्राप्तेषु दृक्पथं तेषु जायते तस्य वेपथुः ।  
क्रान्दत्यविरतं सो ऽथ भ्रातृ-मातृसुतानथ ॥ मर्क्प्_१०।६० ॥  
सास्य वागस्फुटा तात एकवर्णा विभाव्यते ।  
दृष्टिश्च भ्राम्यते त्रासाच्छ्वासाच्छुष्यत्यथाननम् ॥ मर्क्प्_१०।६१ ॥  
ऊर्ध्वश्वासान्वितः सो ऽथ दृष्टिभङ्गसमन्वितः ।  
ततः स वेदनाविष्टस्तच्छरीरं विमुञ्चति ॥ मर्क्प्_१०।६२ ॥  
वाय्वग्रसारी तद्रूपं देहमन्यत् प्रपद्यते ।  
तत्कर्मजं यातनार्थं न मातृ-पितृसम्भवम् ।  
तत्प्रमाणवयो ऽवस्था-संस्थानैः प्राग्भवं यथा ॥ मर्क्प्_१०।६३ ॥  
ततो दूतो यमस्याशु पाशैर्बध्नाति दारुणैः ।  
दण्डप्रहारसम्भ्रान्तं कर्षते दक्षिणां दिशम् ॥ मर्क्प्_१०।६४ ॥  
कुश-कण्टक-वलमीक-शङ्कु-पाषाणकर्कशे ।  
तथा प्रदीप्तज्वलने क्वचिच्छृभ्रशतोत्कटे ॥ मर्क्प्_१०।६५ ॥  
प्रदीप्तादित्यतप्ते च दह्यमाने तदंशुभिः ।  
कृष्यते यमदूतैश्चाशिवसन्नादभीषणैः ॥ मर्क्प्_१०।६६ ॥  
विकृष्यमाणस्तैर्घोरैर्भक्ष्यमाणः शिवाशतैः ।  
प्रयाति दारुणे मार्गे पापकर्मा यमक्षयम् ॥ मर्क्प्_१०।६७ ॥  
छत्रोपानत्प्रदातारो ये च वस्त्रप्रदा नराः ।  
ये यान्ति मनुजा मार्गं तं सुखेन तथान्नदाः ॥ मर्क्प्_१०।६८ ॥  
एवं क्लेशाननुभवन्नवशः पापपीडितः ।  
नीयते द्वादशाहेन धर्मराजपुरं नरः ॥ मर्क्प्_१०।६९ ॥  
कलेवरे दह्यमाने महान्तं दाहमृच्छति ।  
ताड्यमाने तथैवार्ति छिद्यमाने च दारुणाम् ॥ मर्क्प्_१०।७० ॥  
क्लिद्यमाने चिरतरं जन्तुर्दुःखमवाप्नुते ।  
स्वेन कर्मविपाकेन देहान्तरगतो ऽपि सन् ॥ मर्क्प्_१०।७१ ॥  
तत्र यद्वान्धवास्तोयं प्रयच्छन्ति तिलैः सह ।  
यच्च पिण्डं प्रयच्छन्ति नीयमानस्तदश्नुते ॥ मर्क्प्_१०।७२ ॥  
तैलाभ्यङ्गो बान्धवानामङ्गसंवाहनञ्च यत् ।  
तेन चाप्याय्यते जन्तुर्यच्चाश्नन्ति सबान्धवाः ॥ मर्क्प्_१०।७३ ॥  
भूमौ स्वपद्भिर्नात्यन्तं क्लेशमाप्नोति बान्धवैः ।  
दानं ददद्भिश्च तथा जन्तुराप्याय्यते मृतः ॥ मर्क्प्_१०।७४ ॥  
नीयमानः स्वकं गेहं द्वादशाहं स पश्यति ।  
उपभुङ्क्ते तथा दत्तं तोयपिण्डादिकं भुवि ॥ मर्क्प्_१०।७५ ॥  
द्वादशाहात् परं घोरमायसं भीषणाकृतिम् ।  
याम्यं पश्यत्यथो जन्तुः कृष्यमाणः पुरं ततः ॥ मर्क्प्_१०।७६ ॥  
गतमात्रो ऽतिरक्ताक्षं भिन्नाञ्जनचयप्रभम् ।  
मृत्युकालान्तकादीनां मध्ये पश्यति वै यमम् ॥ मर्क्प्_१०।७७ ॥  
दंष्ट्राकरालवदनं भ्रकुटीदारुणाकृतिम् ।  
विरूपैर्भोषणैर्वक्त्रैर्वृतं व्याधिशतैः प्रभुम् ॥ मर्क्प्_१०।७८ ॥  
दण्डासक्तं महाबाहुं पाशहस्तं सुभैरवम् ।  
तन्निर्दिष्टां ततो याति गतिं जन्तुः शुभाशुभाम् ॥ मर्क्प्_१०।७९ ॥  
रौरवे कूटसाक्षी तु याति यश्चानृतो नरः ।  
तस्य स्वरूपं गदतो रौरवस्य निशामय ॥ मर्क्प्_१०।८० ॥  
योजनानां सहस्रे द्वे रौरवो हि प्रमाणतः ।  
जानुमात्रप्रमाणश्च ततः श्वभ्रः सुदुस्तरः ॥ मर्क्प्_१०।८१ ॥  
तत्राङ्गारचयोपेतं कृतञ्च धरणीसमम् ।  
जाज्वल्यमानस्तीव्रेण तापिताङ्गारभूमिना ॥ मर्क्प्_१०।८२ ॥  
तन्मध्ये पापकर्माणं विमुञ्चन्ति यमानुगाः ।  
स दह्यमानस्तीव्रेण वह्निना तत्र धावति ॥ मर्क्प्_१०।८३ ॥  
पदे पदे च पादो ऽस्य शीर्यते जीर्यते पुनः ।  
अहोरात्रेणोद्धरणं पादन्यासं च गच्छति ॥ मर्क्प्_१०।८४ ॥  
एवं सहस्रमुत्तीर्णो योजनानां विमुच्यते ।  
ततो ऽन्यं पापशुद्ध्यर्थं तादृङ्निरयमृच्छति ॥ मर्क्प्_१०।८५ ॥  
ततः सर्वेषु निस्तीर्णः पापी तिर्यकत्वमश्नुते ।  
कृमि-कीट-पतङ्गेषु श्वापदे मशकादिषु ॥ मर्क्प्_१०।८६ ॥  
गत्वा गजद्रुमाद्येषु गोष्वश्वेषु तथैव च ।  
अन्यासु चैव पापासु दुः खदासु च योनिषु ॥ मर्क्प्_१०।८७ ॥  
मानुषं प्राप्य कुब्जो वा कुत्सितो वामनो ऽपि वा ।  
चण्डालपुक्कसाद्यासु नरो योनिषु जायते ॥ मर्क्प्_१०।८८ ॥  
अवशिष्टेन पापेन पुण्येन च समन्वितः ।  
ततश्चारोहणीं जातिं शूद्र-वैश्य-नृपादिकाम् ॥ मर्क्प्_१०।८९ ॥  
विप्रदेवेन्द्रतां चापि कदाचिदवरोहणीम् ।  
एवन्तु पापकर्माणे नरकेषु पतन्त्यधः ॥ मर्क्प्_१०।९० ॥  
यथा पुण्यकृतो यान्ति तन्मे निगतदः शृणु ।  
ते यमेन विनिर्दिष्टां यान्ति पुण्यां गतिं नराः ॥ मर्क्प्_१०।९१ ॥  
प्रगीतगन्धर्वगणाः प्रवृत्ताप्सरसाङ्गणाः ।  
हारनूपुरमादुर्य-शोभितान्युत्तमानि च ॥ मर्क्प्_१०।९२ ॥  
प्रयान्त्याशु विमानानि नानादिव्यस्त्रगुज्ज्वलाः ।  
तस्माच्च प्रच्युता राज्ञामन्येषां च महात्मनाम् ॥ मर्क्प्_१०।९३ ॥  
जायन्ते च कुले तत्र सद्वृत्तपरिपालकाः ।  
भोगान् सम्प्राप्नुवन्त्युग्रांस्ततो यान्त्यूर्ध्वमन्यथा ॥ मर्क्प्_१०।९४ ॥  
अवरोहणीं च सम्प्राप्य पूर्ववद्यान्ति मानवाः ।  
एतत् ते सर्वमाख्यातं यथा जन्तुर्विपद्यते ।  
अतः शृणुष्व विप्रर्षे यथा गर्भं प्रपद्यते ॥ मर्क्प्_१०।९५ ॥  
    
इति श्रीमार्कण्डेयपुराणे पितापुत्रसंवादो नाम दशमो ऽध्यायः

_____________________________________________________________

एकादशो ऽध्यायः  
पुत्र उवाच  
    
निषेकं मानवं स्त्रीणां बीजं प्राप्तं रजस्यथ ।  
विमुक्तमात्रो नरकात् स्वर्गाद्वापि प्रपद्यते ॥ मर्क्प्_११।१ ॥  
तेनाभिभूतं तत् स्थैर्यं याति बीजद्वयं पितः ।  
कललत्वं बुद्बुदत्वं ततः पेषित्वमेव च ॥ मर्क्प्_११।२ ॥  
पेष्यां यथाणुबीजं स्यादह्कुरस्तद्वदुच्यते ।  
अङ्गानां च तथोत्पत्तिः पञ्चानामनुभागशः ॥ मर्क्प्_११।३ ॥  
उपाङ्गान्यङ्गुली-नेत्र-नासास्य-श्रवणानि च ।  
प्ररोहं यान्ति चाङ्गेभ्यस्तद्वत् तेभ्यो नखादिकम् ॥ मर्क्प्_११।४ ॥  
त्वचि रोमाणि जायन्ते केशाश्चैव ततः परम् ।  
समं समृद्धिमायाति तेनैवोद्भवकोषकम् ॥ मर्क्प्_११।५ ॥  
नारिकेलफलं यद्वत् सकोषं वृद्धिमृच्छति ।  
तद्वत् प्रयात्यसौ वृद्धिं सकोषो ऽधोमुखः स्थितः ॥ मर्क्प्_११।६ ॥  
तले तु जानु-पार्श्वाभ्यां करौ न्यस्य स वर्धते ।  
अङ्गुष्ठो चोपरि न्यस्तौ जान्वोरग्रे तथाङ्गुली ॥ मर्क्प्_११।७ ॥  
जानुपृष्ठे तथा नेत्रे जानुमध्ये च नासिका ।  
स्फिचौ पार्ष्णिद्वयस्थे च बाहुजङ्घे बहिः स्थिते ॥ मर्क्प्_११।८ ॥  
एवं वृद्धिं क्रमाद्याति जन्तुः स्त्रीगर्भसंस्थितः ।  
अन्यसत्त्वोदरे जन्तोर्यथा रूपं तथा स्थितिः ॥ मर्क्प्_११।९ ॥  
काठिन्यमग्निना याति भुक्तपीतेन जीवति ।  
पुण्यापुण्याश्रयमयी स्थितिर्जन्तोस्तथोदरे ॥ मर्क्प्_११।१० ॥  
नाडी चाप्यायनी नाम नाभ्यां तस्य निबध्यते ।  
स्त्रीणां तथान्त्रसुषिरे सा निबद्धोपजायते ॥ मर्क्प्_११।११ ॥  
क्रामन्ति भुक्तपीतानि स्त्रीणां गर्भोदरे यथा ।  
तैराप्यायितदेहो ऽसौ जन्तुर्वृद्धिमुपैति वै ॥ मर्क्प्_११।१२ ॥  
स्मृतीस्तस्य प्रयान्त्यस्य बह्व्यः संसारभूमयः ।  
ततो निर्वेदमायाति पीड्यमान इतस्ततः ॥ मर्क्प्_११।१३ ॥  
पुनर्नैवं करिष्यामि मुक्तमात्र इहोदरात् ।  
तथा तथा यतिष्यामि गर्भं नाप्स्याम्यहं यथा ॥ मर्क्प्_११।१४ ॥  
इति चिन्तयते स्मृत्वा जन्मदुः खशतानि वै ।  
यानि पूर्वानुभूतानि दैवभूतानि यानि वै ॥ मर्क्प्_११।१५ ॥  
ततः कालक्रमाज्जन्तुः परिवर्तत्यधोमुखः ।  
नवमे दशमे वापि मासि सज्जयते यतः ॥ मर्क्प्_११।१६ ॥  
निष्क्रम्यमाणो वातेन प्राजापत्येन पीड्यते ।  
निष्क्राम्यते च विलपन् हृदि दुः खनिपीडितः ॥ मर्क्प्_११।१७ ॥  
निष्क्रान्तश्चोदरान्मूर्च्छामसह्यां प्रतिपद्यते ।  
प्राप्नोति चेतनां चासौ वायुस्पर्शसमन्वितः ॥ मर्क्प्_११।१८ ॥  
ततस्तं वैष्णवी माया समास्कन्दति मोहिनी ।  
तया विमोहितात्मासौ ज्ञानभ्रंशमवाप्नुते ॥ मर्क्प्_११।१९ ॥  
भ्रष्टज्ञानो बालभावं ततो जन्तुः प्रपद्यते ।  
ततः कौमारकावस्थां यौवनं वृद्धतामपि ॥ मर्क्प्_११।२० ॥  
पुनश्च मरणं तद्वज्जन्म चाप्नोति मानवः ।  
ततः संसारचक्रे ऽस्मिन् भ्राम्यते घटियन्त्रवत् ॥ मर्क्प्_११।२१ ॥  
कदाचित् स्वर्गमाप्नोति कदाचिन्निरयं नरः ।  
नरकं चैव स्वर्गं च कदाचिच्च मृतो ऽश्नुते ॥ मर्क्प्_११।२२ ॥  
कदाचिदत्रैव पुनर्जातः स्वं कर्म सो ऽश्नुते ।  
कदाचिद्भुक्तकर्मा च मृतः स्वल्पेन गच्छति ॥ मर्क्प्_११।२३ ॥  
कदाचिदल्पैश्च ततो जायते ऽत्र शुभाशुभैः ।  
स्वर्लोके नरके चैव भुक्तप्रायो द्विजोत्तम ॥ मर्क्प्_११।२४ ॥  
नरकेषु महद्दुः खमेतद् यत् स्वर्गवासिनः ।  
दृश्यन्ते तात मोदन्ते पात्यमानाश्च नारकाः ॥ मर्क्प्_११।२५ ॥  
स्वर्गे ऽपि दुः खमतुलं यदारोहणकालतः ।  
प्रभृत्यहं पतिष्यामीत्येतन्मनसि वर्तते ॥ मर्क्प्_११।२६ ॥  
नारकांश्चैव सम्प्रेक्ष्य महद्दुः खमवाप्यते ।  
एतां गतिमहं गन्तेत्यहर्निशमनिर्वृतः ॥ मर्क्प्_११।२७ ॥  
गर्भवासे महद्दुः खं जायमानस्य योनितः ।  
जातस्य बलाभावे च वृद्धत्वे दुः खमेव च ॥ मर्क्प्_११।२८ ॥  
कामेर्ष्या-क्रोधसम्बन्धं यौवने चातिदुः सहम् ।  
दुः खप्राया वृद्धता च मरणे दुः खमुत्तमम् ॥ मर्क्प्_११।२९ ॥  
कृष्णमाणस्य याम्यैश्च नरकेषु च पात्यतः ।  
पुनश्च गर्भो जन्माथ मरणं नरकस्तथा ॥ मर्क्प्_११।३० ॥  
एवं संसारचक्रे ऽस्मिन् जन्तवो घटियन्त्रवत् ।  
भ्राम्यन्ते प्राकृतैर्बन्धैर्बद्ध्वा बाध्यन्ति चासकृत् ॥ मर्क्प्_११।३१ ॥  
नास्ति तात ! सुखं किञ्चिदत्र दुः खशताकुले ।  
तस्मान्मोक्षाय यतता कथं सेव्या मया त्रयी ॥ मर्क्प्_११।३२ ॥  
    
इति श्रीमार्कण्डेयपुराणेठपित्रापुत्रसंवादोऽ नाम एकादशो ऽध्यायः

_____________________________________________________________

द्वादशो ऽध्यायः  
    
पितोवाच  
साधु वत्स ! त्वयाख्यातं संसारगहनं परम् ।  
ज्ञानप्रदानसम्भूतं समाश्रित्य महाफलम् ॥ मर्क्प्_१२।१ ॥  
तत्र ते नरकाः सर्वे यथा वै रौरवस्तथा ।  
वर्णितास्तान् समाचक्ष्व विस्तरेण महामते ॥ मर्क्प्_१२।२ ॥  
    
पुत्र उवाच  
    
रौरवस्ते समाख्यातः प्रथमं नरको मया ।  
महारौरवसञ्ज्ञं तु शृणुष्व नरकं पितः ॥ मर्क्प्_१२।३ ॥  
योजनानां सहस्राणि सप्त पञ्च समन्ततः ।  
तत्र ताम्रमयी भूमिरधस्तस्य हुताशनः ॥ मर्क्प्_१२।४ ॥  
तत्तापतप्ता सर्वाशा प्रोद्यदिन्दुसमप्रभा ।  
विभात्यतिमहारौद्रा दर्शनस्पर्शनादिषु ॥ मर्क्प्_१२।५ ॥  
तस्यां बद्धः कराभ्याञ्च पद्भ्याञ्चैव यमानुगैः ।  
मुच्यते पापकृन्मध्ये लुठमानः स गच्छति ॥ मर्क्प्_१२।६ ॥  
काकैर्वकैर्वृकोलूकैर्वृश्चिकैर्मशकैस्तथा ।  
भक्ष्यमाणस्तथा गृध्रैर्द्रुतं मार्गे विकृष्यते ॥ मर्क्प्_१२।७ ॥  
दह्यमानः पितर्मातर्भ्रातस्तातेति चाकुलः ।  
वदत्यसकृदुद्विग्नो न शान्तिमधिगच्छति ॥ मर्क्प्_१२।८ ॥  
एवं तस्मान्नरैमर्मोक्षो ह्यतिक्रान्तैरवाप्यते ।  
वर्षायुतायुतैः पापं यैः कृतं दुष्टबुद्धिभिः ॥ मर्क्प्_१२।९ ॥  
तथान्यस्तु तमो नाम सो ऽतिशीतः स्वभावतः ।  
महारौरववद् दीर्घस्तथा स तमसा वृतः ॥ मर्क्प्_१२।१० ॥  
शीतार्तास्तत्र धावन्तो नरास्तमसि दारुणे ।  
परस्परं समासाद्य परिरभ्याश्रयन्ति च ॥ मर्क्प्_१२।११ ॥  
दन्तास्तेषाञ्च भज्यन्ते शीतार्तिपरिकम्पिताः ।  
क्षुत्तृष्णाप्रबलास्तत्र तथैवान्ये ऽप्युपद्रवाः ॥ मर्क्प्_१२।१२ ॥  
हिमखण्डवहो वायुर्भिनत्त्यस्थीनि दारुणः ।  
मज्जासृग्गलितं तस्मादश्नुवन्ति क्षुधान्विताः ॥ मर्क्प्_१२।१३ ॥  
लेलिह्यमाना भ्राम्यन्ते परस्परसमागमे ।  
एवं तत्रापि सुमहान् क्लेशस्तमसि मानवैः ॥ मर्क्प्_१२।१४ ॥  
प्राप्यते ब्राह्मणश्रेष्ठ यावद्दुष्कृतसङ्क्षयः ।  
निकृन्तन इति ख्यातस्ततो ऽन्यो नरकोत्तमः ॥ मर्क्प्_१२।१५ ॥  
तस्मिन् कुलालचक्राणि भ्राम्यन्त्यविरतं पितः ।  
तेष्वारोप्य निकृत्यन्ते कालसूत्रेण मानवाः ॥ मर्क्प्_१२।१६ ॥  
यमानुगाङ्गुलिस्थेन आपादतलमस्तकम् ।  
न चैषां जीवितभ्रंशो जायते द्विजसत्तम ॥ मर्क्प्_१२।१७ ॥  
छिन्नानि तेषां शतशः खण्डान्यैक्यं व्रजन्ति च ।  
एवं वर्षसहस्राणि छिद्यन्ते पापकर्मिणः ॥ मर्क्प्_१२।१८ ॥  
तावद् यावदशेषं वै तत्पापं हि क्षयं गतम् ।  
अप्रतिष्ठञ्च नरकं शृणुष्व गदतो मम ॥ मर्क्प्_१२।१९ ॥  
अत्रस्थैर्नारकैर्दुः खमसह्यमनुभूयते ।  
तान्येव यत्र चक्राणि घटीयन्त्राणि चान्यतः ॥ मर्क्प्_१२।२० ॥  
दुः खस्य हेतुभूतानि पापकर्मकृतां नृणाम् ।  
चक्रेष्वारोपिताः केचिद् भ्राम्यन्ते तत्र मानवाः ॥ मर्क्प्_१२।२१ ॥  
यावद्वर्षसहस्राणि न तेषां स्थितिरन्तरा ।  
घटीयन्त्रेषु चैवान्यो बद्धस्तोये यथा घटी ॥ मर्क्प्_१२।२२ ॥  
भ्राम्यन्ते मानवा रक्तमुदिगरन्तः पुनः पुनः ।  
अस्त्रैर्मुखविनिष्क्रान्तैः नेत्रैरश्रुविलम्बिभिः ॥ मर्क्प्_१२।२३ ॥  
दुः खानि ते प्राप्नुवन्ति यान्यसह्यानि जन्तुभिः ।  
असिपत्रवनं नाम नरकं शृणु चापरम् ॥ मर्क्प्_१२।२४ ॥  
योजनानां सहस्रं यो ज्वलदग्न्यास्तृतावनिः ।  
तप्ताः सूर्यकरैश्चण्डैर्यत्रातीव सुदारुणैः ॥ मर्क्प्_१२।२५ ॥  
प्रपतन्ति सदा तत्र प्राणिनो नरकौकसः ।  
तन्मध्ये च वनं रम्यं स्निग्धपत्रं विभाव्यते ॥ मर्क्प्_१२।२६ ॥  
पत्राणि तत्र खङ्गानां फलानि द्विजसत्तमम् ।  
श्वानश्च तत्र सबलाः स्वनन्त्ययुतशोभिताः ॥ मर्क्प्_१२।२७ ॥  
महावक्त्रा महादंष्ट्रा व्याघ्रा इव भयानकाः ।  
ततस्तद्वनमालोक्य शिशिरच्छायमग्रतः ॥ मर्क्प्_१२।२८ ॥  
प्रयान्ति प्राणिनस्तत्र तीव्रतृट्परिपीडिताः ।  
हा मातर्हा तात ! इति क्रान्दन्तो ऽतीव दुः खिता ॥ मर्क्प्_१२।२९ ॥  
दह्यमानाङ्घ्रयुगला धरणीस्थेन वह्निना ।  
तेषां गतानां तत्रासिपत्रपाती समीरणः ॥ मर्क्प्_१२।३० ॥  
प्रवाति तेन पात्यन्ते तेषां खड्गान्यथोपरि ।  
ततः पतन्ति ते भूमौ ज्वलत्पवकसञ्चये ॥ मर्क्प्_१२।३१ ॥  
लेलिह्यमाने चान्यत्र व्याप्ताशेषमहीतले ।  
सारमेयास्ततः शीघ्रं शातयन्ति शरीरतः ॥ मर्क्प्_१२।३२ ॥  
तेषामङ्गानि रुदतामनेकान्यतिभीषणाः ।  
असिपत्रवनं तात ! मयैतत् कीर्तितं तव ॥ मर्क्प्_१२।३३ ॥  
अतः परं भीमतरं तप्तकुम्भं निबोध मे ।  
समन्ततस्तप्तकुम्भा वह्निज्वालासमावृताः ॥ मर्क्प्_१२।३४ ॥  
ज्वलदग्निचयोद्वृत्ततैलायश्चूर्णपूरिताः ।  
तेषु दुष्कृतकर्माणो याम्यैः क्षिप्ता ह्यधोमुखाः ॥ मर्क्प्_१२।३५ ॥  
क्वाथ्यन्ते विस्फुटद्गात्र-गलन्मज्जजलाविलाः ।  
स्फुरत्कपालनेत्रास्थिच्छिद्यमाना विभीषणैः ॥ मर्क्प्_१२।३६ ॥  
गृध्रैरुत्पाट्य मुच्यन्ते पुनस्तेष्वेव वेगितैः ।  
पुनः सिमसिमायन्ते तैलेनैक्यं व्रजन्ति च ॥ मर्क्प्_१२।३७ ॥  
द्रवीभूतैः शिरोगात्र-स्नायु-मांस-त्वगस्थिभिः ।  
ततो याम्यैर्नरैराशु दर्व्या घट्टनघट्टिताः ॥ मर्क्प्_१२।३८ ॥  
कृतावर्ते महातैले मथ्यन्ते पापकर्मिणः ।  
एष ते विस्तरेणोक्तस्तप्तकुम्भो मया पितः ॥ मर्क्प्_१२।३९ ॥  
    
इति श्रीमार्कण्डेयपुराणे पिताः पुत्रसंवादे महारौरवादिनरकाख्यानं नाम द्वादशो ऽध्यायः

_____________________________________________________________

त्रयोदशो ऽध्यायः  
    
पुत्र उवाच  
    
अहं वैश्यकुले जातो जन्मन्यस्मात्तु सप्तमे ।  
समतीते गवां रोधं निपाने कृतवान् पुरा ॥ मर्क्प्_१३।१ ॥  
विपाकात् कर्मणस्तस्य नरकं भृशदारुणम् ।  
सम्प्राप्तो ऽग्निशिखाघोरमयोमुखखगाकुलम् ॥ मर्क्प्_१३।२ ॥  
यन्त्रपीडनगात्रासृक्-प्रवाहोद्भूतकर्दमम् ।  
विशस्यमानदुष्कर्मि-तन्निपातरवाकुलम् ॥ मर्क्प्_१३।३ ॥  
पात्यमानस्य मे तत्र साग्रं वर्षशतं गतम् ।  
महातापार्तितप्तस्य तृष्णादाहान्वितस्य च ॥ मर्क्प्_१३।४ ॥  
तत्राह्लादकरः सद्यः पवनः सुखशीतलः ।  
करम्भ-बालुकाकुम्भ-मध्यस्थो मे समागतः ॥ मर्क्प्_१३।५ ॥  
तत्सम्पर्कादशेषाणां नाभवद्यातना नृणाम् ।  
मम चापि यथा स्वर्गे स्वर्गिणां निर्वृतिः परा ॥ मर्क्प्_१३।६ ॥  
किमेतदिति चाह्लाद-विस्तारस्तिमितेक्षणैः ।  
दृष्टमस्माभिरासन्नं नररत्नमनत्तमम् ॥ मर्क्प्_१३।७ ॥  
याम्यश्च पुरुषो घोरो दण्डहस्तो ऽशनिप्रभः ।  
पुरतो दर्शयन् मार्गमिति एहीति वगथ ॥ मर्क्प्_१३।८ ॥  
पुरुषः स तदा दृष्ट्वा यातनाशतसङ्कुलम् ।  
नरकं प्राह तं याम्यं किङ्करं कृपयान्वितः ॥ मर्क्प्_१३।९ ॥  
    
पुरुष उवाच  
    
भो याम्यपुरुषाचक्ष्व किं मया दुष्कृतं कृतम् ।  
येनेदं यातनाभीम् प्राप्तो ऽस्मि नरकं परम् ॥ मर्क्प्_१३।१० ॥  
विपश्चिदिति विख्यातो जनकानामहं कुले ।  
जातो विदेहविषये सम्यङ्मनुजपालकः ॥ मर्क्प्_१३।११ ॥  
यज्ञैर्मयेष्टं बहुभिर्धर्मतः पालिता मही ।  
नोत्सृष्टश्चैव सङ्ग्रामो नातिथिर्विमुखो गतः ॥ मर्क्प्_१३।१२ ॥  
पितृ-देवर्षि-भृत्याश्च न चापचरिता मया ।  
कृता स्पृहा च न मया परस्त्रीविभवादिषु ॥ मर्क्प्_१३।१३ ॥  
पर्वकालेषु पितरस्तिथिकालेषु देवताः ।  
पुरुषं स्वयमायान्ति निपानमिव धेनवः ॥ मर्क्प्_१३।१४ ॥  
यतस्ते विमुखा यान्ति निश्वस्य गृहमेधिनः ।  
तस्मादिष्टश्च पूर्तश्च धमौ द्वावपि नश्यतः ॥ मर्क्प्_१३।१५ ॥  
पितृनिश्वासविध्वस्तं सप्तजन्मार्जितं शुभम् ।  
त्रिजन्मप्रभवं दैवो निश्वासो हन्त्यसंशयम् ॥ मर्क्प्_१३।१६ ॥  
तस्माद् दैवे च पित्र्ये च नित्यमेवोद्यतो ऽभवम् ।  
सो ऽहं कथमिमं प्राप्तो नरङ्क भृशदारुणम् ॥ मर्क्प्_१३।१७ ॥  
    
इति श्रीमार्कण्डेयपुराणे पिता-पुत्रसंवादो नाम त्रयोदशो ऽध्यायः

_____________________________________________________________

चतुर्दशो ऽध्यायः  
    
पुत्र उवाच  
    
इति पृष्टस्तदा तेन शृण्वतां नो महात्मना ।  
उवाच पुरुषो याम्यो घोरो ऽपि प्रसृतं वचः ॥ मर्क्प्_१४।१ ॥  
    
यमकिङ्कर उवाच  
    
महाराज ! यथात्थ त्वं तथैतन्नात्र संशयः ।  
किन्तु स्वल्पं कृतं पापं भवता स्मारयामि तत् ॥ मर्क्प्_१४।२ ॥  
वैदर्भो तव या पत्नी पीवरी नाम नामतः ।  
ऋतुमत्या ऋतुर्वन्ध्यस्त्वया तस्याः कृतः पुरा ॥ मर्क्प्_१४।३ ॥  
शुशोभनायां कैकेय्यामासक्तेन ततो भवान् ।  
ऋतुव्यतिक्रमात् प्राप्तो नरकं घोरमीदृशम् ॥ मर्क्प्_१४।४ ॥  
होमकाले यथा वह्निराज्यपातमवेक्षते ।  
ऋतौ प्रजापतिस्तद्वद् बीजपातमवेक्षते ॥ मर्क्प्_१४।५ ॥  
यस्तमुल्लङ्घ्य धर्मात्मा कामेष्वासक्तिमान् भवेत् ।  
स तु पित्र्यादृणात् पापमवाप्य नरकं पतेत् ॥ मर्क्प्_१४।६ ॥  
एतावदेव ते पापं नान्यत् किञ्चन विद्यते ।  
तदेहि गच्छ पुण्यानामुपभोगाय पार्थिव ॥ मर्क्प्_१४।७ ॥  
    
राजोवाच  
    
यास्यामि देवानुचर यत्र त्वं मां नयिष्यसि ।  
किञ्चित् पृच्छामि तन्मे त्वं यथावद्वक्तुमर्हसि ॥ मर्क्प्_१४।८ ॥  
वज्रतुण्डास्त्वमी काकाः पुंसां नयनहारिणः ।  
पुनः पुनश्च नेत्राणि तद्वदेषां भवन्ति हि ॥ मर्क्प्_१४।९ ॥  
किं कर्म कृतवन्तश्च कथयैतज्जुगुप्सितम् ।  
हरन्त्येषां तथा जिह्वां जायमानां पुनर्नवाम् ॥ मर्क्प्_१४।१० ॥  
परपत्रेण पाट्यन्ते कस्मादेते ऽतिदुः खिताः ।  
करम्भवालुकास्वेते पच्यन्ते तैलगोचराः ॥ मर्क्प्_१४।११ ॥  
अयोमुखैः खगैश्चैते कृष्यन्ते किंविधा वद ।  
विश्र्लिष्टदेहबन्धार्ति-महारावविराविणः ॥ मर्क्प्_१४।१२ ॥  
अयश्चञ्चुनिपातेन सर्वाङ्गक्षतदुः खिताः ।  
किमेते ऽनिष्टकर्तारस्तुद्यन्ते ऽहर्निशं नराः ॥ मर्क्प्_१४।१३ ॥  
एताश्चान्याश्च दृश्यन्ते यातनाः पापकर्मिणाम् ।  
येन कर्मविपाकेण तन्ममाशेषतो वद ॥ मर्क्प्_१४।१४ ॥  
    
यमकिङ्कर उवाच  
    
यन्मां पृच्छसि भूपाल ! पापकर्मफलोदयम् ।  
तत् ते ऽहं सम्प्रवक्ष्यामि सङ्क्षेपेण यथातथम् ॥ मर्क्प्_१४।१५ ॥  
पुण्यापुण्ये हि पुरुषः पर्यायेण समश्नते ।  
भुञ्जतश्च क्षयं याति पापं पुण्यमथापि वा ॥ मर्क्प्_१४।१६ ॥  
न तु भोगादृते पुण्यं किञ्चिद्वा कर्म मानवम् ।  
पापकं वा पुनात्याशु क्षयो भोगात् प्रजायते ॥ मर्क्प्_१४।१७ ॥  
परित्यजति भोगाच्च पुण्यापुण्ये निबोध मे ।  
दुर्भिक्षादेव दुर्भिक्षं क्लेशात् क्लेशं भयाद्भयम् ॥ मर्क्प्_१४।१८ ॥  
मृतेभ्यः प्रमृता यान्ति दरिद्राः पापकर्मिणः ।  
गतिं नानाविधां यान्ति जन्तवः कर्मबन्धनात् ॥ मर्क्प्_१४।१९ ॥  
उत्सवादुत्सवं यान्ति स्वर्गात् स्वर्गं सुखात् सुखम् ।  
श्रद्धधानाश्च शान्ताश्च धनदाः शुभकारिणः ॥ मर्क्प्_१४।२० ॥  
व्यालकुञ्जरदुर्गाणि सर्पचौरभयानि तु ।  
हताः पापेन गच्छन्ति पापिनः किमतः परम् ॥ मर्क्प्_१४।२१ ॥  
अनेकशतसाहस्त्र-जन्मसञ्चयसञ्चितम् ।  
पुण्यापुण्यं नृणां तद्वत् सुखदुः खाङ्कुरोद्भवम् ॥ मर्क्प्_१४।२३ ॥  
यथा बीजं हि भूपाल ! पयांसि समवेक्षते ।  
पुण्यापुण्ये तथा कालदेशान्यकर्मकारकम् ॥ मर्क्प्_१४।२४ ॥  
स्वल्पं पापं कृतं पुंसा देशकालोपपादितम् ।  
पादन्यासकृतं दुः खं कण्टकोत्थं प्रयच्छति ॥ मर्क्प्_१४।२५ ॥  
तत् प्रभूततरं स्थूलं शूलकीलकसम्भवम् ।  
दुः खं यच्छति तद्वच्च शिरोरोगादि दुः सहम् ॥ मर्क्प्_१४।२६ ॥  
अपथ्याशनशीतोष्ण-श्रमतापादिकारकम् ।  
तथान्यो ऽन्यमपेक्षन्ते पापानि फलसङ्गमे ॥ मर्क्प्_१४।२७ ॥  
एवं महान्ति पापानि दीर्घरोगादिविक्रियाम् ।  
तद्वच्छस्त्राग्निकृच्छ्रार्ति-बन्धनादिफलाय वै ॥ मर्क्प्_१४।२८ ॥  
स्वल्पं पुण्यं शुभं गन्धं हेलया सम्प्रयच्छिति ।  
स्पर्श वाप्यथवा शब्दं रसं रूपमथापि वा ॥ मर्क्प्_१४।२९ ॥  
चिराद् गुरुतरं तद्वन्महान्तमपि कालजम् ।  
एवञ्च सुखदुः खानि पुण्यापुण्योद्भवानि वै ॥ मर्क्प्_१४।३० ॥  
भुञ्जानो ऽनेकसंसार-सम्भवानीह तिष्ठति ।  
जाति देशावरुद्धानि ज्ञानाज्ञानफलानि च ॥ मर्क्प्_१४।३१ ॥  
तिष्णन्ति तत्र युक्तानि लिङ्गमात्रेण चात्मनि ।  
वपुषा मनसा वाचा न कदाचित् क्वचिन्नरः ॥ मर्क्प्_१४।३२ ॥  
अकुर्वन् पापकं कर्म पुण्यं वाप्यवतिष्ठते ।  
यद् यत् प्राप्नोति पुरुषो दुः खं सुखमथापि वा ॥ मर्क्प्_१४।३३ ॥  
प्रभूतमथवा स्वल्पं विक्रियाकारि चेतसः ।  
तावता तस्य पुण्यं वा पापं वाप्यथ चेतरत् ॥ मर्क्प्_१४।३४ ॥  
उपभोगात् क्षयं याति भुज्यमानमिवाशनम् ।  
एवमेते महापापं यातनाभिरहर्निशम् ॥ मर्क्प्_१४।३५ ॥  
क्षपयन्ति नरा घोरं नरकान्तर्विवर्तिनः ।  
तथैव राजन् ! पुण्यानि स्वर्गलोके ऽमरैः सह ॥ मर्क्प्_१४।३६ ॥  
गन्धर्वसिद्धाप्सरसां गीताद्यैरुपभुञ्जते ।  
देवत्वे मानुषत्वे च तिर्यक्त्वे च शुभाशुभम् ॥ मर्क्प्_१४।३७ ॥  
पुण्यपापोद्भवं भुङ्क्ते सुखदुः खोपलक्षणम् ।  
यद् त्वं पृच्छसि मां राजन् ! यातनाः पापकर्मिणाम् ।  
केन केनेति पापेन तत् ते वक्ष्याम्यशेषतः ॥ मर्क्प्_१४।३८ ॥  
दुष्टेन चक्षुषा दृष्टाः परदारा नराधमैः ।  
मानसेन च दुष्टेन परद्रव्यञ्च सस्पृहैः ॥ मर्क्प्_१४।३९ ॥  
वज्रतुण्डाः खगास्तेषां हरन्त्येते विलोचने ।  
पुनः पुनश्च सम्भूतिरक्ष्णोरेषां भवत्यथ ॥ मर्क्प्_१४।४० ॥  
यावतो ऽक्षिनिमेषांस्तु पापमेभिर्नृभिः कृतम् ।  
तावद्वर्षसहस्राणि नेत्रात्ति प्राप्नुवन्त्युत ॥ मर्क्प्_१४।४१ ॥  
असच्छास्त्रोपदेशास्तु यैर्दत्ता यैश्च मन्त्रिताः ।  
सम्यग्दृष्टेर्विनाशाय रिपूणामपि मानवैः ॥ मर्क्प्_१४।४२ ॥  
यैः शास्त्रमन्यथा प्रोक्तं यैरसद्वागुदाहृता ।  
वेददेवद्विजातीनां गुरोर्निन्दा च यैः कृता ॥ मर्क्प्_१४।४३ ॥  
हरन्ति तेषां जिह्वाश्च जायमानाः पुनः पुनः ।  
तावतो वत्सरानेते वज्रतुण्डाः सदारुणाः ॥ मर्क्प्_१४।४४ ॥  
मित्रभेदं तथा पित्रा पुत्रस्य स्वजनस्य च ।  
याज्योपाध्याययोर्मात्रा सुतस्य सहचारिणः ॥ मर्क्प्_१४।४५ ॥  
भार्यापत्योश्च ये केचिद् भेदं चक्रुर्नराधमाः ।  
त हमे पश्य पाट्यन्ते करपत्रेण पार्थिव ॥ मर्क्प्_१४।४६ ॥  
परोपतापका ये च ये चाह्लादनिषेधकाः ।  
तालवृन्तानिलस्थान-चन्दनोशीरहारिणः ॥ मर्क्प्_१४।४७ ॥  
प्राणान्तिकं ददुस्तापमदुष्टानाञ्च ये ऽधमाः ।  
करम्भवालुकासंस्थास्त इमे पापभागिनः ॥ मर्क्प्_१४।४८ ॥  
भुङ्क्ते श्राद्धन्तु यो ऽन्यस्य नरो ऽन्येन निमन्त्रितः ।  
दैवे वाप्यथवा पित्र्ये स द्विधा कृष्यते खगैः ॥ मर्क्प्_१४।४९ ॥  
मर्माणि यस्तु साधूनामसद्वाग्भिर्निकृन्तति ।  
तमिमे तुदमानास्तु खगास्तिष्ठन्त्यवारिता ॥ मर्क्प्_१४।५० ॥  
यः करोति च पैशुन्यमन्यवागन्यथामतिः ।  
पाट्यते हि द्विधा जिह्वा तस्येत्थं निशितैः क्षुरैः ॥ मर्क्प्_१४।५१ ॥  
माता-पित्रोर्गुरूणाञ्च ये ऽवज्ञां चक्रुरुद्धताः ।  
त इमे पूयविण्मूत्र-गर्ते मज्जन्त्यधोमुखाः ॥ मर्क्प्_१४।५२ ॥  
देवतातिथिभूतेषु भृत्येष्वभ्यागतेषु च ।  
अभुक्तवत्सु ये ऽश्नन्ति तद्वत् पित्रग्निपक्षिषु ॥ मर्क्प्_१४।५३ ॥  
दुष्टास्ते पूयनिर्यास-भुजः सूचीमुखास्तु ते ।  
जायन्ते गिरिवर्ष्माणः पश्यैते यादृशा नराः ॥ मर्क्प्_१४।५४ ॥  
एकपङ्क्त्या तु ये विप्रमथवेतरवर्णजम् ।  
विषमं बोजयन्तीह विड्भुजस्त इमे यथा ॥ मर्क्प्_१४।५५ ॥  
एकसार्थप्रयातं ये निः स्वमर्थार्थिनं नरम् ।  
अपास्य स्वान्नमश्नन्ति त इमे श्लेष्मभोजिनः ॥ मर्क्प्_१४।५६ ॥  
गोबाह्मणाग्नयः स्पृष्टा यैरुच्छिष्टैर्नरेश्वर ।  
तेषामेते ऽग्निकुम्भेषु लेलिह्यन्त्याहिताः कराः ॥ मर्क्प्_१४।५७ ॥  
सूर्येन्दुतारका दृष्टा यैरुच्छिष्टैस्तु कामतः ।  
तेषां याम्यैर्नरैर्नेत्रे न्यस्तो वह्निः समेध्यते ॥ मर्क्प्_१४।५८ ॥  
गावो ऽग्निर्जननी विप्रोज्येष्ठभ्राता पिता स्वसा ।  
जामयो गुरवो वृद्धा यैः स्पृष्टास्तु पदा नृभिः ॥ मर्क्प्_१४।५९ ॥  
बद्धाङ्घ्रयस्ते निगडैलौहैरग्निप्रतापितैः ।  
अङ्गारराशिमध्यस्थास्तिष्ठन्त्याजानुदाहिनः ॥ मर्क्प्_१४।६० ॥  
पायसं कृशरं छागो देवान्नानि च यानि वै ।  
भुक्तानि यैरसंस्कृत्य तेषां नेत्राणि पापिनाम् ॥ मर्क्प्_१४।६१ ॥  
निपातितानां भूपृष्ठे उद्वृत्ताक्षि निरीक्षताम् ।  
सन्दंशैः पश्य कृष्यन्ते नरैर्याम्यैर्मुखात् ततः ॥ मर्क्प्_१४।६२ ॥  
गुरु-देव-द्विजातीनां वेदानाञ्च नराधमैः ।  
निन्दा निशामिता यैश्च पापानामभिनन्दताम् ॥ मर्क्प्_१४।६३ ॥  
तेषामयोमयान् कीलानग्निवर्षान् पुनः पुनः ।  
कर्णेषु प्रेरयन्त्येते याम्या विलपतामपि ॥ मर्क्प्_१४।६४ ॥  
यैः प्रपा-देवविप्रौको-देवालयसभाः शुभाः ।  
भङ्क्त्वा विध्वंसमानीताः क्रोधलोभानुवर्तिभिः ॥ मर्क्प्_१४।६५ ॥  
तेषामेतैः शितैः शस्त्रैर्मुहुर्विलपतां त्वचः ।  
पृथक् कुर्वन्ति वै याम्याः शरीरादतिदारुणाः ॥ मर्क्प्_१४।६६ ॥  
गोब्राह्मणार्कमार्गेषु ये ऽवमेहन्ति मानवाः ।  
तेषामेतानि कृष्यन्ते गुदेनान्त्राणि वायसैः ॥ मर्क्प्_१४।६७ ॥  
दत्त्वा कन्यां च एकस्मै द्वितीयाय प्रयच्छति ।  
स त्वेवं नैकधाच्छिन्नः क्षारनद्यां प्रवाह्यते ॥ मर्क्प्_१४।६८ ॥  
स्वपोषणपरो यस्तु परित्यजति मानवः ।  
पुत्र-भृत्य-कलत्रादि-बन्धुवर्गमकिञ्चिनम् ॥ मर्क्प्_१४।६९ ॥  
दुर्भिक्षे सम्भ्रमे वापि सो ऽप्येवं यमकिङ्करैः ।  
उत्कृत्य दत्तानि मुखे स्वमांसान्यश्नुते क्षुधा ॥ मर्क्प्_१४।७० ॥  
शरणागतान् यस्त्यजति लोभाद् वृत्त्युपजीविनः ।  
सो ऽप्येवं यन्त्रपीडाभिः पीड्यते यमकिङ्करैः ॥ मर्क्प्_१४।७१ ॥  
सुकृतं ये प्रयच्छन्ति यावज्जन्म कृतं नराः ।  
ते पिष्यन्ते शिलापेषैर्यथैते पापकर्मिणः ॥ मर्क्प्_१४।७२ ॥  
न्यासापहारिणो बद्धाः सर्वगात्रेषु बन्धनैः ।  
कृमिवृश्चिककाकोलैर्भुज्यन्ते ऽहर्निशं नराः ॥ मर्क्प्_१४।७३ ॥  
क्षुत्क्षामास्तृट्पतज्जिह्वा-तालवो वेदनातुराः ।  
दिवामैथुनिनः पापाः परदारभुजश्च ये ॥ मर्क्प्_१४।७४ ॥  
तथैव कण्टकैर्देर्घैरायसैः पश्य शाल्मलिम् ।  
आरोपिता विभिन्नाङ्गाः प्रभूतासृक्स्त्रवाविलाः ॥ मर्क्प्_१४।७५ ॥  
मूषायामपि पश्यैतान् नाश्यमानान् यमानुगैः ।  
पुरुषैः पुरुषाव्याघ्र ! परदारावमर्षिणः ॥ मर्क्प्_१४।७६ ॥  
उपाद्यायमधः कृत्वा स्तब्धो यो ऽध्ययनं नरः ।  
गृह्णाति शिल्पमथवा सो ऽप्येवं शिरसा शिलाम् ॥ मर्क्प्_१४।७७ ॥  
बिभ्रत् क्लेशमवाप्नोति जनमार्गे ऽतिपीडितः ।  
क्षुत्क्षामो ऽहर्निशं भारपीडाव्यथितमस्तकः ॥ मर्क्प्_१४।७८ ॥  
मूत्र-श्लेष्म-पूरीषाणि यैरुत्सृष्टानि वारिणि ।  
त इमे श्लेष्मविण्मूत्र-दुर्गन्धं नरकं गताः ॥ मर्क्प्_१४।७९ ॥  
परस्परञ्च मांसानि भक्ष्यन्ति क्षुधान्विताः ।  
भुक्तं नातिथ्यविधिना पूर्वमेभैः परस्परम् ॥ मर्क्प्_१४।८० ॥  
अपविद्धास्तु यैर्वेदा वहनयश्चाहिताग्निभिः ।  
त इमे शालशृङ्गाग्रात् पात्यन्ते ऽधः पुनः पुनः ॥ मर्क्प्_१४।८१ ॥  
पुनर्भूपतयो जीर्णा यावज्जीवन्ति ये नराः ।  
इमे कृमित्वमापन्ना भक्ष्यन्ते ऽत्र पिपीलिकैः ॥ मर्क्प्_१४।८२ ॥  
पतितप्रतिग्रहादानाद्यजनान्नित्यसेवनात् ।  
पाषाणमध्यकीटत्वं नरः सततमश्नुते ॥ मर्क्प्_१४।८३ ॥  
पश्यतो भृत्यवर्गस्य मित्राणामतिथेस्तथा ।  
एको मिष्टान्नभुग् भुङ्क्ते ज्वलदङ्गारसञ्चयम् ॥ मर्क्प्_१४।८४ ॥  
वृकैर्भयङ्करैः पृष्ठं नित्यमस्योपभुज्यते ।  
पृष्ठमांसं नृपैतेन यतो लोकस्य भक्षितम् ॥ मर्क्प्_१४।८५ ॥  
अन्धो ऽथ बधिरो मूको भ्राम्यते ऽयं क्षुधातुरः ।  
अकृतज्ञो ऽधमः पुंसामुपकारेषु वर्तताम् ॥ मर्क्प्_१४।८६ ॥  
अयं कृतघ्रो मित्राणामपकारी सुदुर्मतिः ।  
तत्पकुम्भे निपतति ततो यास्यति पेषणम् ॥ मर्क्प्_१४।८७ ॥  
करम्भवालुकां तस्मात् ततो यन्त्रानपीडनम् ।  
असिपत्रवनं तस्मात् करपत्रेण पाटनम् ॥ मर्क्प्_१४।८८ ॥  
कालसूत्रे तथा छेदमनेकाश्चैव यातनाः ।  
प्राप्य निष्कृतिमेतस्मान्न वेद्मि कथमेष्यति ॥ मर्क्प्_१४।८९ ॥  
श्राद्धसङ्गतिनो विप्राः समुत्पत्य परस्परम् ।  
दुष्टा हि निः सृतं फेनं सर्वाङ्गेभ्यः पिबन्ति वै ॥ मर्क्प्_१४।९० ॥  
सुवर्णस्तेयी विप्रघ्रः सुरापी गुरुतल्पगः ।  
अधश्चोर्ध्वञ्च दीप्ताग्नौ दह्यमानाः समन्ततः ॥ मर्क्प्_१४।९१ ॥  
तिष्ठन्त्यब्दसहस्राणि सुबहूनि ततः पुनः ।  
जायन्ते मानवाः कुष्ठ-क्षयरोगादिचिह्नताः ॥ मर्क्प्_१४।९२ ॥  
मृताः पुनश्च नरकं पुनर्जाताश्च तादृशम् ।  
व्याधिमृच्छन्ति कल्पान्तपरिमाणं नराधिप ॥ मर्क्प्_१४।९३ ॥  
गोघ्रो न्यूरतरं याति नरके ऽथ त्रिजन्मनि ।  
तथोपपातकानाञ्च सर्वेषामिति निश्चयः ॥ मर्क्प्_१४।९४ ॥  
नरकप्रच्युता यानि यैर्यैर्विहितपातकैः ।  
प्रयान्ति योनिजातानि तन्मे निगदतः शृणु ॥ मर्क्प्_१४।९५ ॥  
    
इति श्रीमार्कण्डेयपुराणे जडोपाख्याने यमकिङ्करसंवादो नाम चतुर्दशो ऽध्यायः

_____________________________________________________________

पञ्चदशो ऽध्यायः  
    
यमकिङ्कर उवाच  
    
पतितात् प्रतिगृह्यार्थं खरयोनिं व्रजेद् द्विजः ।  
नरकात् प्रतिमुक्तस्तु कृमिः पतितयाजकः ॥ मर्क्प्_१५।१ ॥  
उपाध्यायव्यलीकन्तु कृत्वा श्वा भवति द्विजः ।  
तज्जायां मनसावाञ्छन् तद्द्रव्यञ्चाप्यसंशयम् ॥ मर्क्प्_१५।२ ॥  
गर्दभो जायते जन्तुः पित्रोश्चाप्यवमानकः ।  
मातापितरावाक्रुश्य शारिका सम्प्रजायते ॥ मर्क्प्_१५।३ ॥  
भ्रातुः पत्न्यवमन्ता च कपोतत्वं प्रपद्यते ।  
तामेव पीडयित्वा तु कच्छपत्वं प्रपद्यते ॥ मर्क्प्_१५।४ ॥  
भर्तृपिण्डमुपाश्नन् यस्तदिष्टं न निषेवते ।  
सो ऽपि मोहसमापन्नो जायते वानरो मृतः ॥ मर्क्प्_१५।५ ॥  
न्यासापहर्ता नरकाद्विमुक्तो जायते कृमिः ।  
असूयकश्च नरकान्मुक्तो भवति राक्षसः ॥ मर्क्प्_१५।६ ॥  
विश्वासहन्ता च नरो मीनयोनौ प्रजायते ।  
धान्यं यवांस्तिलान् माषान् कुलत्थान् सर्षपांश्चणान् ॥ मर्क्प्_१५।७ ॥  
कलायान कलमान् मुद्गान् गोधूमानतसीस्तथा ।  
शस्यान्यन्यानि वा हृत्वा मोहाज्जन्तुरचेतनः ॥ मर्क्प्_१५।८ ॥  
सञ्जायते महावक्त्रो मूषिको बभ्रुसन्निभः ।  
परदाराभिमर्षात्तु वृको घोरो ऽभिजायते ॥ मर्क्प्_१५।९ ॥  
श्वा शृगालो वको गृध्रो व्याडः कङ्कस्तथा क्रमात् ।  
भ्रातृभार्याञ्च दुर्बुद्धिर्यो धर्षयति पापकृत् ॥ मर्क्प्_१५।१० ॥  
पुंस्कोकिलत्वमाप्नोति स चापि नरकाच्च्युतः ।  
सखिभार्यां गुरोर्भार्यां राजभार्याञ्च पापकृत् ॥ मर्क्प्_१५।११ ॥  
प्रधर्षयित्वा कामात्मा शूकरो जायते नरः ।  
यज्ञ-दान-विवाहानां विघ्रकर्ता भवेत् कृमिः ॥ मर्क्प्_१५।१२ ॥  
पुनर्दात् च कन्यायाः कृमिरेवोपजायते ।  
देवता-पितृ-विप्राणामदत्वा यो ऽन्नमश्नुते ॥ मर्क्प्_१५।१३ ॥  
प्रमुक्तो नरकात् सो ऽपि वायसः सम्प्रजायते ।  
ज्येष्ठं पितृसमं वापि भ्रातरं यो ऽवमन्यते ॥ मर्क्प्_१५।१४ ॥  
नरकात् सो ऽपि विभ्रष्टः क्रौञ्चयोनौ प्रजायते ।  
शूद्रश्च ब्राह्मणरिं गत्वा कृमियोनौ प्रजायते ॥ मर्क्प्_१५।१५ ॥  
तस्यामपत्यमुत्पाद्य काष्ठान्तः कीटको भवेत् ।  
शूकरः कृमिको मद्गुश्चण्डालश्च प्रजायते ॥ मर्क्प्_१५।१६ ॥  
अकृतज्ञो ऽधमः पुंसां विमुक्तो नरकान्नरः ।  
कृतघ्रः कृमिकः कीटः पतङ्गो वृश्चिकस्तथा ॥ मर्क्प्_१५।१७ ॥  
मत्स्यस्तु वायसः कूर्मः पुक्कसो जायते ततः ।  
अशस्त्रं पुरुषं हत्वा नरः सञ्जायते खरः ॥ मर्क्प्_१५।१८ ॥  
कृमिः स्त्रीवधकर्ता च बालहन्ता च जायते ।  
भोजनं चोरयित्वा तु मक्षिका जायते नरः ॥ मर्क्प्_१५।१९ ॥  
तत्राप्यस्ति विशेषो वै भोजनस्य शृणुष्व तत् ।  
ह्त्वान्नन्तु स मार्जारो जायते नरकाच्च्युतः ॥ मर्क्प्_१५।२० ॥  
तिलपिण्याकसम्मिश्रमन्नं हृत्वा तु मूषिकः ।  
घृतं हृत्वा च नकुलः काको मद्गुरजामिषम् ॥ मर्क्प्_१५।२१ ॥  
मत्स्यमांसापहृत् काकः श्येनो मार्गामिषापहृत् ।  
वीचीकाकस्त्वपहृते लवणे दधनि कृमिः ॥ मर्क्प्_१५।२२ ॥  
चोरयित्वा पयश्चापि बलाका सम्प्रजायते ।  
यस्तु चोरयते तैलं तैलपायी स जायते ॥ मर्क्प्_१५।२३ ॥  
मधु हृत्वा नरो दंशः पूपं हृत्वा पिपीलिकः ।  
चोरयित्वा तु निष्पावान् जायते गृहगोलकः ॥ मर्क्प्_१५।२४ ॥  
आसवं चोरयित्वा तु तित्तिरित्वमवाप्नुयात् ।  
अयो हृत्वा तु पापात्मा वायसः सम्प्रजायते ॥ मर्क्प्_१५।२५ ॥  
हृते कांस्ये च हारीतः कपोतो रुप्यभाजने ।  
हृत्वा तु काञ्चनं भाण्डं कृमियोनौ प्रजायते ॥ मर्क्प्_१५।२६ ॥  
पत्रोर्णं चोरयित्वा तु क्रकरत्वञ्च गच्छति ।  
कोषकारश्च कौषेये हृते वस्त्रे ऽभिजायते ॥ मर्क्प्_१५।२७ ॥  
दुकूले शार्ङ्गकः पापो हृते चैवांशुके शुकः ।  
तथैवाजाविकं हृत्वा वस्त्रं क्षौमं च जायते ॥ मर्क्प्_१५।२८ ॥  
कार्पासिके हृते क्रौञ्चो वाल्कहर्ता बकस्तथा ।  
मयूरो वर्णकान् हृत्वा शाकपत्रं च जायते ॥ मर्क्प्_१५।२९ ॥  
जीवज्जीवकतां याति रक्तवस्त्रापहृन्नरः ।  
छुच्छुन्दरिः शुभान् गन्धान् वासो हृत्वा शशो भवेत् ॥ मर्क्प्_१५।३० ॥  
षण्ढः फलापहरणात् काष्ठस्य घुणकीटकः ।  
पुष्पापहृद् दरिद्रश्च पङ्गुर्यानापहृन्नरः ॥ मर्क्प्_१५।३१ ॥  
शाकहर्ता च हारीतस्तोयहर्ता च चातकः ।  
भूहर्ता नरकान् गत्वा रौरवादीन् सुदारुणान् ॥ मर्क्प्_१५।३२ ॥  
तृण-गुल्म-लता-वल्लि-त्वक्सारतरुतां क्रमात् ।  
प्राप्य क्षीणाल्पपापस्तु नरो भवति वै ततः ॥ मर्क्प्_१५।३३ ॥  
कृमिः कीटः पतङ्गो ऽथ पक्षी तोय चरो मृगः ।  
गोत्वं प्राप्य च चण्डाल-पुक्कसादि जुगुप्सितम् ॥ मर्क्प्_१५।३४ ॥  
पङ्ग्वन्धो वधिरः कुष्ठी यक्ष्मणा च प्रपीडितः ।  
मुखरोगाक्षिरोगैश्च गुदरोगैश्च बाध्यते ॥ मर्क्प्_१५।३५ ॥  
अपस्मारी च भवति शूद्रत्वं च स गच्छति ।  
एष एव क्रमो दृष्टो गोसुवर्णापहारिणाम् ॥ मर्क्प्_१५।३६ ॥  
विद्यापहारिणश्चोग्रा निष्क्रयभ्रंशिनो गुरोः ।  
जायामन्यस्य पुरुषः पारख्यां प्रतिपादयन् ॥ मर्क्प्_१५।३७ ॥  
प्राप्नोति षण्ढतां मूढो यातनाभ्यः परिच्युतः ।  
यः करोति नरो होममसमिद्धे विभावसौ ॥ मर्क्प्_१५।३८ ॥  
सो ऽजिर्णव्याधिदुः खार्तो मन्दाग्निः सम्प्रजायते ।  
परनिन्दा कृतघ्रत्वं परमर्मावघट्टनम् ॥ मर्क्प्_१५।३९ ॥  
नैष्ठुर्यं निर्घृणत्वञ्च परदारोपसेवनम् ।  
परस्वहरणाशौचं देवतानाञ्च कुत्सनम् ॥ मर्क्प्_१५।४० ॥  
निकृत्या कञ्चनं नृणां कार्पण्यं च नृणां वधः ।  
यानि च प्रतिषिद्धानि तत्प्रवृत्तिश्च सन्तता ॥ मर्क्प्_१५।४१ ॥  
उपलक्ष्याणि जानीयान्मुक्तानां नरकादनु ।  
दया भूतेषु संवादः परलोकप्रतिक्रिया ॥ मर्क्प्_१५।४२ ॥  
सत्यं भूतहितार्थोक्तिर्वेदप्रामाण्यदर्शनम् ।  
गुरु-देवर्षि-सिद्धर्षिपूजनं साधुसङ्गमः ॥ मर्क्प्_१५।४३ ॥  
सत्क्रियाभायसनं मैत्रीमिति बुध्यते पण्डितः ।  
अन्यानि चैव सद्धर्मङ्क्रियाभूतानि यानि च ॥ मर्क्प्_१५।४४ ॥  
स्वर्गच्युतानां लिङ्गानि पुरुषाणामपापिनाम् ।  
एतदुद्देशतो राजन् भवतः कथितं मया ॥ मर्क्प्_१५।४५ ॥  
स्वकर्मफलभोक्तॄणां पुण्यानां पापिनां तथा ।  
तदेह्यन्यत्र गच्छामो दृष्टं सर्वं त्वयाधुना ।  
त्वया दृष्टो हि नरकस्तदेह्यन्यत्र गम्यताम् ॥ मर्क्प्_१५।४६ ॥  
    
पुत्र उवाच  
    
ततस्तमग्रतः कृत्वा स राजा गन्तुमुद्यतः ।  
ततश्च सर्वैरुत्क्रुष्टं यातनास्थायिभिर्नृभिः ॥ मर्क्प्_१५।४७ ॥  
प्रसादं कुरु भूपेति तिष्ठ तावन्मुहूर्तकम् ।  
त्वदङ्गसङ्गी पवनो मनो ह्लादयते हि नः ॥ मर्क्प्_१५।४८ ॥  
परितापञ्च गात्रेभ्यः पीडाबाधाश्च कृत्स्नशः ।  
अपहन्ति नरव्याघ्र यदां कुर महीपते ॥ मर्क्प्_१५।४९ ॥  
एतच्छ्रुत्वा वचस्तेषां तं याम्यपुरुषं नृपः ।  
पप्रच्छ कथमेतेषामाह्लादो मयि तिष्ठति ॥ मर्क्प्_१५।५० ॥  
किं मया कर्म तत् पुण्यं मर्त्यलोके महत् कृतम् ।  
आह्लाददायिनी व्युष्टिर्येनेयं तदुदीरय ॥ मर्क्प्_१५।५१ ॥  
    
यमपुरुष उवाच  
    
पितृदेवातिथिप्रैष्य-शिष्टेनान्नेन ते तनुः ।  
पुष्टिमभ्यागता यस्मात् तद्गतं च मनो यतः ॥ मर्क्प्_१५।५२ ॥  
ततस्त्वद्गात्रसंसर्गो पवनो ह्लाददायकः ।  
पापकर्मकृतो राजन् यातना न प्रबाधते ॥ मर्क्प्_१५।५३ ॥  
अश्वमेधादयो यज्ञास्त्वयेष्टा विधिवद्यतः ।  
ततस्त्वद्दर्शनाद्याम्या यन्त्रशस्त्राग्निवायसाः ॥ मर्क्प्_१५।५४ ॥  
पीडन-च्छेद-दाहादि-महादुः खस्य हेतवः ।  
मृदुत्वमागता राजन् तेजसापहतास्तव ॥ मर्क्प्_१५।५५ ॥  
    
राजोवाच  
    
न स्वर्गे ब्रह्मलोके वा तत् सुखं प्राप्यते नरैः ।  
यदार्तजन्तुनिर्वाण-दानोत्थमिति मे मतिः ॥ मर्क्प्_१५।५६ ॥  
यदि मत्सन्निधावेतान् यातना न प्रबाधते ।  
ततो भद्रमुखात्राहं स्थास्ये स्थाणुरिवाचलः ॥ मर्क्प्_१५।५७ ॥  
    
यमपुरुष उवाच  
    
एहि राजन् प्रगच्छामो निजपुण्यसमर्जितान् ।  
भुङ्क्ष्व भोगानपास्येह यातनाः पापकर्मणाम् ॥ मर्क्प्_१५।५८ ॥  
    
राजोवाच  
    
तस्मान्न तावद्यास्यामि यावदेते सुदुः खिताः ।  
मत्सन्निधानात् सुखिनो भवन्ति नरकौकसः ॥ मर्क्प्_१५।५९ ॥  
धिक् तस्य जीवनं पुंसः शरणार्थिनमातुरम् ।  
यो नार्तमनुगृह्णाति वैरिपक्षमपि ध्रुवम् ॥ मर्क्प्_१५।६० ॥  
यज्ञ-दान-तपांसीह परत्र च न भूतये ।  
भवन्ति तस्य यस्यार्त-परित्राणे न मानसम् ॥ मर्क्प्_१५।६१ ॥  
नरस्य यस्य कठिनं मनो बालातुरादिषु ।  
वृद्धेषु च न तं मन्ये मानुषं राक्षसो हि सः ॥ मर्क्प्_१५।६२ ॥  
एतेषां सन्निकर्षात् तु यद्यग्निपरितापजम् ।  
तथोग्रगन्धजं वापि दुः खं नरकसम्भवम् ॥ मर्क्प्_१५।६३ ॥  
क्षुत्पिपासाभवं दुः खं यच्च मूर्च्छाप्रदं महत् ।  
एतेषां त्राणदानन्तु मन्ये स्वर्गसुखात् परम् ॥ मर्क्प्_१५।६४ ॥  
प्राप्स्यन्त्यार्ता यदि सुखं बहवो दुः खिते मयि ।  
किन्नु प्राप्तं मया न स्यात् तस्मात् त्वं व्रज माचिरम् ॥ मर्क्प्_१५।६५ ॥  
    
यमपुरुष उवाच  
    
एष धर्मश्च शक्रश्च त्वां नेतुं समुपागतौ ।  
अवश्यमस्माद् गन्तव्यं तस्मात् पार्थिव ! गम्यताम् ॥ मर्क्प्_१५।६६ ॥  
    
धर्म उवाच  
    
नयामि त्वामहं स्वर्गं त्वया सम्यगुपासितः ।  
विमानमेतदारुह्य मा विलम्बस्व गम्यताम् ॥ मर्क्प्_१५।६७ ॥  
    
राजोवाच  
    
नरके मानवा धर्म पीड्यन्ते ऽत्र सहस्रशः ।  
त्राहीति चार्ताः क्रन्दन्ति मामतो न व्रजाम्यहम् ॥ मर्क्प्_१५।६८ ॥  
    
इन्द्र उवाच  
    
कर्मणा नरकप्राप्तिरेतेषां पापकर्मिणाम् ।  
स्वर्गस्त्वयापि गन्तव्यो नृप ! पुण्येन कर्मणा ॥ मर्क्प्_१५।६९ ॥  
    
राजोवाच  
    
यदि जानासि धर्म ! त्वं त्वं वा शक्र ! शचीपते ।  
मम यावत् प्रमाणन्तु शुभं तद्वक्तुमर्हथः ॥ मर्क्प्_१५।७० ॥  
    
धर्म उवाच  
    
अब्बिन्दवो यथाम्भोधौ यथा वा दिवि तारकाः ।  
यथा वा वर्षता धारा गड्गायां सिकता यथा ॥ मर्क्प्_१५।७१ ॥  
असङ्ख्येया महाराज यथा बिन्द्वादयो ह्यपाम् ।  
तथा तवापि पुण्यस्य सङ्ख्या नैवोपपद्यते ॥ मर्क्प्_१५।७२ ॥  
अनुकम्पामिमामद्य नारकेष्विह कुर्वतः ।  
तदेव शतसाहस्त्रं सङ्ख्यामुपगतं तव ॥ मर्क्प्_१५।७३ ॥  
तद् गच्छ त्वं नृपश्रेष्ठ तद्भाक्तुममरालयम् ।  
एते ऽपि पापं नरके क्षपयन्तु स्वकर्मजम् ॥ मर्क्प्_१५।७४ ॥  
    
राजोवाच  
    
कथं स्पृहां करिष्यन्ति मत्सम्पर्केषु मानवाः ।  
यदि सत्सन्निधावेषामुकत्कर्षो नोपजायते ॥ मर्क्प्_१५।७५ ॥  
तस्माद्यत् सुकृतं किञ्चिन्ममास्ति त्रिदशाधिप ।  
तेन मुच्यन्तु नरकात् पापिनो यातनां गताः ॥ मर्क्प्_१५।७६ ॥  
    
इन्द्र उवाच  
    
एवमूर्ध्वतरं स्थानं त्वयावाप्तं महीपते ।  
एतांश्च नरकात् पश्य विमुक्तान् पापकारिणः ॥ मर्क्प्_१५।७७ ॥  
    
पुत्र उवाच  
    
ततो ऽपतत् पुष्पवृष्टिस्तस्योपरि महीपतेः ।  
विमानञ्चाधिरोप्यैनं स्वर्लोकमनयद्धरिः ॥ मर्क्प्_१५।७८ ॥  
अहञ्चान्ये च ये तत्र यातनाभ्यः परिच्युताः ।  
स्वकर्मफलनिर्दिष्टं ततो जात्यन्तरं गताः ॥ मर्क्प्_१५।७९ ॥  
एवमेते समाख्याता नरका द्विजसत्तम ।  
येन येन च पापेन यां यां योनिमुपैति वै ॥ मर्क्प्_१५।८० ॥  
तत् तत् सर्वं समाख्यातं यथा दृष्टं मया पुरा ।  
पुरानुभवजं ज्ञानमवाप्यावितथं तव ।  
अतः परं महाभाग किमन्यत् कथयामि ते ॥ मर्क्प्_१५।८१ ॥  
    
इति श्रीमार्कण्डेयपुराणे पितापुत्रसंवादो नाम पञ्चदशो ऽध्यायः

_____________________________________________________________

षोडशो ऽध्यायः  
    
पितावाच  
    
कथितं मे त्वया वत्स संसारस्य व्यवस्थितम् ।  
स्वरूपमतिहेयस्य घटीयन्त्रवदव्ययम् ॥ मर्क्प्_१६।१ ॥  
तदेवमेतदखिलं मयावगतमीदृशम् ।  
किं मया वद कर्तव्यमेवस्मिन् व्यवस्थिते ॥ मर्क्प्_१६।२ ॥  
पुत्र उवाच  
    
यदि मद्वचनं तात श्रद्दधास्यविशङ्कितः ।  
तत् परित्यज्य गार्हस्थ्यं वानप्रस्थपरो भव ॥ मर्क्प्_१६।३ ॥  
तमनुष्ठाय विधिवद् विहायाग्निपरिग्रहम् ।  
आत्मन्यात्मानमाधया निर्द्वन्द्वो निष्परिग्रहः ॥ मर्क्प्_१६।४ ॥  
एकान्तराशी वश्यात्मा भव भिक्षुरतन्द्रितः ।  
तत्र योगापरो भूत्वा बाह्यस्पर्शविवर्जितः ॥ मर्क्प्_१६।५ ॥  
ततः प्राप्स्यति तं योगं दुः शसंयोगभेषजम् ।  
मुक्तिहेतुमनौपम्यमनाख्येयमसङ्गिनम् ।  
यत्संयोगान्न ते योगो भूयो भूतैर्भविष्यति ॥ मर्क्प्_१६।६ ॥  
    
पितावाच  
    
वत्स योगं ममाचक्ष्व मुक्तिहेतुमतः परम् ।  
येन भूतैः पुनर्भूतो नेदृगः खमवाप्नुयाम् ॥ मर्क्प्_१६।७ ॥  
यत्रासक्तिपरस्यात्मा मम संसारबन्धनैः ।  
नैति योगमयोगो ऽपि तं योगमधुना वद ॥ मर्क्प्_१६।८ ॥  
संसारादित्यतापार्ति-विप्लुष्यद्देहमानसम् ।  
ब्रह्मज्ञानाम्बुशीतेन सिञ्च मां वाक्यवारिणा ॥ मर्क्प्_१६।९ ॥  
अविद्याकृष्णसर्पेण दष्टं तद्विषपीडितम् ।  
स्ववाक्यामृतपानेन मां जीवय पुनर्मृतम् ॥ मर्क्प्_१६।१० ॥  
पुत्र-दार-गृह-क्षेत्र-ममत्वनिगजडार्दितम् ।  
मां मोचयेष्टसद्भाव-विज्ञानोद्घाटनैस्त्वरन् ॥ मर्क्प्_१६।११ ॥  
    
पुत्र उवाच  
    
शृणु तात ! यथा योगो दत्तात्रेयेण धीमता ।  
अलर्काय पुरा प्रोक्तः सम्यक् पृष्टेन विस्तरात् ॥ मर्क्प्_१६।१२ ॥  
    
पितोवाच  
    
दत्तात्रेयः सुतः कस्य कथं वा योगमुक्तवान् ।  
कश्चालर्को महाभागो यो यौगं परिपृष्टवान् ॥ मर्क्प्_१६।१३ ॥  
    
पुत्र उवाच  
    
कौशिको ब्राह्मणः कश्चित् प्रतिष्ठाने ऽभवत् पुरे ।  
सो ऽन्यजन्मकृतैः पापैः कुष्ठरोगातुरो ऽभवत् ॥ मर्क्प्_१६।१४ ॥  
तं तथा व्याधितं भार्या पतिं देवमिवार्च्चयत् ।  
पादाभ्यङ्गाङ्गसंवाह-स्त्रानाच्छादनभोजनैः ॥ मर्क्प्_१६।१५ ॥  
श्लेष्म-मूत्र-पुरीषासृक्-प्रवाहक्षालनेन च ।  
रहश्चैवोपचारेण प्रियसम्भाषणेन च ॥ मर्क्प्_१६।१६ ॥  
स तया पूज्यमानो ऽपि सदातीव विनीतया ।  
अतीव तीव्रकोपत्वान्निर्भर्त्सयति निष्ठुरः ॥ मर्क्प्_१६।१७ ॥  
तथापि प्रणता भार्या तममन्यत दैवतम् ।  
तं तथाप्यतिबीभत्सं सर्वश्रेष्ठममन्यत ॥ मर्क्प्_१६।१८ ॥  
अचङ्क्रमणशोलो ऽपि स कदाचिद् द्विजोत्तमः ।  
प्राह भार्यां नयस्वेति त्वं मां तस्या निवेशनम् ॥ मर्क्प्_१६।१९ ॥  
या सा वेश्या मया दृष्टा राजमार्गे गृहोषिता ।  
तां मां प्रापय धर्मज्ञे ! सैव मे हृदि वर्तते ॥ मर्क्प्_१६।२० ॥  
दृष्टा सूर्योदये बाला रात्रिश्चेयमुपागता ।  
दर्शनानन्तरं सा मे हृदयान्नापसर्पति ॥ मर्क्प्_१६।२१ ॥  
यदि सा चारुसर्वाङ्गी पीनश्रोणिपयोधरा ।  
नोपगूहति तन्वङ्गी तन्मां द्रक्ष्यसि वै मृतम् ॥ मर्क्प्_१६।२२ ॥  
वामः कामो मनुष्याणां बहुभिः प्रार्थ्यते च सा ।  
ममाशक्तिश्च गमने सङ्कुलं प्रतिभाति मे ॥ मर्क्प्_१६।२३ ॥  
तत् तदा वचनं श्रुत्वा भर्तुः कामातुरस्य सा ।  
तत्पत्नी सत्कुलोत्पन्ना महाभागा पतिव्रता ॥ मर्क्प्_१६।२४ ॥  
गाग्ं परिकरं बद्ध्वा शुल्कमादाय चाधिकम् ।  
स्कन्धे भर्तारमादाय जगाम मृदुगामिनी ॥ मर्क्प्_१६।२५ ॥  
निशि मेघास्तृते व्योम्नि चलद्विद्युत्प्रदर्शिते ।  
राजमार्गे प्रियं भर्तुश्चिकीर्षन्ती द्विजाङ्गना ॥ मर्क्प्_१६।२६ ॥  
पथि शूले तथा प्रोतमचौरं यौरशङ्कया ।  
माण्डव्यमतिदुः खार्तमन्धकारे ऽथ स द्विजः ॥ मर्क्प्_१६।२७ ॥  
पत्नीस्कन्धे समारूढश्चालयामास कौशिकः ।  
पादावमर्षणात् क्रुद्धो माण्डव्यस्तमुवाच ह ॥ मर्क्प्_१६।२८ ॥  
येनाहमेवमत्यर्थं दुः खितश्चालितः पदा ।  
दशां कष्टामनुप्राप्तः स पापात्मा नराधमः ॥ मर्क्प्_१६।२९ ॥  
सूर्योदये ऽवशः प्राणैर्विमोक्ष्यति न संशयः ।  
भास्करालोकनादेव स विनाशमवाप्स्यति ॥ मर्क्प्_१६।३० ॥  
तस्य भार्याततः श्रुत्वा तं शापमतिदारुणम् ।  
प्रोवाच व्यथिता सूर्यो नैवोदयमुपैष्यति ॥ मर्क्प्_१६।३१ ॥  
ततः सूर्योदयाभावादभवत् सन्तता निशा ।  
बहून्यहः प्रमाणानि ततो देवा भयं ययुः ॥ मर्क्प्_१६।३२ ॥  
निः स्वाध्यायवषट्कार-स्वधास्वाहाविवर्जितम् ।  
कथं नु खल्विदं सर्वं न गच्छेत् सङ्क्षयं जगत् ॥ मर्क्प्_१६।३३ ॥  
अहोरात्रव्यवस्थाया विना मासर्तुसङ्क्षयः ।  
तत्सङ्क्षयान्न त्वयने ज्ञायेते दक्षिणोत्तरे ॥ मर्क्प्_१६।३४ ॥  
विना चायनविज्ञानात् कालः संवत्सरः कुतः ।  
संवत्सरं विना नान्यत् कालज्ञानं प्रवर्तते ॥ मर्क्प्_१६।३५ ॥  
पतिव्रताया वचसा नोद्गच्छति दिवाकरः ।  
सूर्योदयं विना नैव स्त्रानदानादिकाः क्रियाः ॥ मर्क्प्_१६।३६ ॥  
नाग्नेर्विहरणञ्चैव क्रात्वभावश्च लक्ष्यते ।  
नैवाप्ययनमस्माकं विना होमेन जायते ॥ मर्क्प्_१६।३७ ॥  
वयमाप्यायिता मर्त्यैर्यज्ञभागैर्यथोचितैः ।  
वृष्ट्या ताननुगृह्णीमो मर्त्यान् शस्यादिसिद्धये ॥ मर्क्प्_१६।३८ ॥  
निष्पादितास्वोषधीषु मर्त्या यज्ञैर्यजन्ति नः ।  
तेषां वयं प्रयच्छामः कामान् यज्ञादिपूजिताः ॥ मर्क्प्_१६।३९ ॥  
अधो हि वर्षाम वयं मर्त्याश्चोर्ध्वप्रवर्षिणः ।  
तोयवर्षेण हि वयं हविर्वर्षेण मानवाः ॥ मर्क्प्_१६।४० ॥  
ये नास्माकं प्रयच्छन्ति नित्यनैमित्तकीः क्रियाः ।  
क्रतुभागं दुरात्मानः स्वयञ्चाश्नन्ति लोलुपाः ॥ मर्क्प्_१६।४१ ॥  
विनाशाय वयं तेषां तोयसूर्याग्निमारुतान् ।  
क्षितिञ्च सन्दूषयामः पापानामपकारिणाम् ॥ मर्क्प्_१६।४२ ॥  
दुष्टतोयादिभोगेन तेषां दुष्कृतकर्मिणाम् ।  
उपसर्गाः प्रवर्तन्ते मरणाय सुदारुणाः ॥ मर्क्प्_१६।४३ ॥  
ये त्वस्मान् प्रीणयित्वा तु भुञ्जते शेषमात्मना ।  
तेषां पुण्यान् वयं योकान् विदधाम महात्मनाम् ॥ मर्क्प्_१६।४४ ॥  
तन्नास्ति सर्वमेवैतद्विनैषां व्युष्टिसंस्थैतम् ।  
कथं नु दिनसर्गः स्यादन्यो ऽन्यमवदन् सुराः ॥ मर्क्प्_१६।४५ ॥  
तेषामेव समेतानां यज्ञव्युच्छित्तिशङ्किनाम् ।  
देवानां वचनं श्रुत्वा प्राह देवः प्रजापतिः ॥ मर्क्प्_१६।४६ ॥  
तेजः परं तेजसैव तपसा च तपस्तथा ।  
प्रशाम्यते ऽमरास्तस्माच्छृणुध्वं वचनं मम ॥ मर्क्प्_१६।४७ ॥  
पतिव्रताया माहात्म्यान्नोद्गच्छति दिवाकरः ।  
तस्य चानुदयाद्धानिर्मर्त्यानां भवतां तथा ॥ मर्क्प्_१६।४८ ॥  
तस्मात् पतिव्रतामत्रेरनुभूयां तपस्विनीम् ।  
प्रसादयत वै पत्नीं भानोरुदयकाम्यया ॥ मर्क्प्_१६।४९ ॥  
    
पुत्र उवाच  
    
तैः सा प्रसादिता गत्वा प्रोहेष्टं व्रियतामिति ।  
अयाचन्त दिनं देवा भवत्विति यथा पुरा ॥ मर्क्प्_१६।५० ॥  
अनसूयोवाच

पतिव्रताया माहात्म्यं न हीयेत कथन्त्विति ।  
सम्मान्य तस्मात् तां साध्वीमहः स्त्रक्ष्याम्यहं सुराः ॥ मर्क्प्_१६।५१ ॥  
यथा पुनरहोरात्र-संस्थानमुपजायते ।  
यथा च तस्याः स्वपतिर्न साध्व्या नाशमेष्यति ॥ मर्क्प्_१६।५२ ॥  
    
पुत्र उवाच  
    
एवमुक्त्वा सुरांस्तस्या गत्वा सा मन्दिरं शुभा ।  
उवाच कुशलं पृष्टा धर्मं भर्तुस्तथात्मनः ॥ मर्क्प्_१६।५३ ॥  
    
अनसूयोवाच  
    
कच्चिन्नन्दसि कल्याणि स्वभर्तुर्मुखदर्शनात् ।  
कच्चिच्चाखिलदेवेभ्यो मन्यसे ऽभ्यधिकं पतिम् ॥ मर्क्प्_१६।५४ ॥  
भर्तृशुश्रूषणादेव मया प्राप्तं महत् फलम् ।  
सर्वकामफलावाप्त्या प्रत्यूहाः परिवर्तिताः ॥ मर्क्प्_१६।५५ ॥  
पञ्चर्णानि मनुष्येण साध्वि ! देयानि सर्वदा ।  
तथात्मवर्णधर्मेण कर्तव्यो धनसञ्चयः ॥ मर्क्प्_१६।५६ ॥  
प्राप्तश्चार्थस्ततः पात्रे विनियोज्यो विधानतः ।  
सत्यार्जव-तपो-दानैर्दयायुक्तो भवेत् सदा ॥ मर्क्प्_१६।५७ ॥  
क्रियाश्च शास्त्रनिर्दिष्टा रागद्वेषविवर्जिताः ।  
कर्तव्या अन्वहं श्रद्धा-पुरस्कारेण शक्तितः ॥ मर्क्प्_१६।५८ ॥  
स्वजातिविहितानेव लोकानाप्नोति मानवः ।  
क्लेशेन महता साध्वि ! प्राजापत्यादिकान् क्रमात् ॥ मर्क्प्_१६।५९ ॥  
स्त्रियस्त्वेवं समस्तस्य नरैर्दुः खार्जितस्य वै ।  
पुण्यस्यार्धापहारिण्यः पतिशुश्रूषयैव हि ॥ मर्क्प्_१६।६० ॥  
नास्ति स्त्रीणां पृथग्यज्ञो न श्राद्धं नाप्युपोषितम् ।  
भर्तृशुश्रूषयैवैतान् लोकानिष्टान् व्रजन्ति हि ॥ मर्क्प्_१६।६१ ॥  
तस्मात् साध्वि ! महाभागे ! पतिशुश्रूषणं प्रति ।  
त्वया मतिः सदा कार्या यतो भर्ता परा गतिः ॥ मर्क्प्_१६।६२ ॥  
यद्देवेभ्यो यच्च पित्रागतेभ्यः  
कुर्याद्भर्ताभ्यर्च्चनं सत्क्रियातः ।  
तस्याप्यर्धं केवलानन्यचित्ता  
नारी भुङ्क्ते भर्तृशुश्रूषयैव ॥ मर्क्प्_१६।६३ ॥  
    
पुत्र उवाच  
    
तस्यास्तद्वचनं श्रुत्वा प्रतिपूज्य तथादरात् ।  
प्रत्युवाचात्रिपत्नीं तामनसूयामिदं वचः ॥ मर्क्प्_१६।६४ ॥  
धन्यास्म्यनुगृहीतास्मि देवैश्चाप्यवलोकिता ।  
यन्मे प्रकृतिकल्याणि ! श्रद्धां वर्धयसे पुनः ॥ मर्क्प्_१६।६५ ॥  
जानाम्येतन्न नारीणां काचित् पतिसमा गतिः ।  
तत्प्रीतिश्चोपकाराय इह लोके परत्र च ॥ मर्क्प्_१६।६६ ॥  
पतिप्रसादादिह च प्रेत्य चैव यशस्विनि ।  
नारी सुखमवाप्नोति नार्या भर्ता हि देवता ॥ मर्क्प्_१६।६७ ॥  
सा त्वं ब्रूहि महाभागे ! प्राप्ताया मम मन्दिरम् ।  
आर्याया यन्मया कार्यं तथार्येणापि वा शुभे ॥ मर्क्प्_१६।६८ ॥  
    
अनसूयोवाच  
    
एते देवाः सहेन्द्रेण मामुपागम्य दुः खिताः ।  
त्वद्वाख्यापास्तसत्कर्मदिननक्तनिरूपणाः ॥ मर्क्प्_१६।६९ ॥  
याचन्ते ऽहर्निशासंस्थां यथावदविखण्डिताम् ।  
अहं तदर्थमायाता शृणु चैतद्वचो मम ॥ मर्क्प्_१६।७० ॥  
दिनाभावात् समस्तानामभावो यागकर्मणाम् ।  
तदभावात् सुराः पुष्टिं नोपयान्ति तपस्विनि ॥ मर्क्प्_१६।७१ ॥  
अह्नश्चैव समुच्छेदादुच्छेदः सर्वकर्मणाम् ।  
तदुच्छेदादनावृष्ट्या जगदुच्छेदमेष्यति ॥ मर्क्प्_१६।७२ ॥  
तत् त्वमिच्छसि चेदेतत् जगदुद्धर्तुमापदः ।  
प्रसीद साध्वि ! लोकानां पूर्ववद्धर्ततां रविः ॥ मर्क्प्_१६।७३ ॥  
    
ब्राह्मण्युवाच  
    
माण्डव्येन महाभागे ! शप्तो भर्ता ममेश्वरः ।  
सूर्योदये विनाशं त्वं प्राप्स्यसीत्यतिमन्युना ॥ मर्क्प्_१६।७४ ॥  
    
अनसूयोवाच  
    
यदि वा रोचते भद्रे ! ततस्त्वद्वचनादहम् ।  
करोमि पूर्ववद्देहं भर्तारञ्च नवं तव ॥ मर्क्प्_१६।७५ ॥  
मया हि सर्वथा स्त्रीणां माहात्म्यं वरवर्णिनि ।  
पतिव्रतानामाराध्यमिति सम्मानयामि ते ॥ मर्क्प्_१६।७६ ॥  
    
पुत्र उवाच  
    
तथेत्युक्ते तया सूर्यमाजुहाव तपस्विनी ।  
अनसूयार्घ्यमुद्यम्य दशरात्रे तदा निशि ॥ मर्क्प्_१६।७७ ॥  
ततो विवस्वान् भगवान् फुल्लपद्मारुणाकृतिः ।  
शैलराजानमुदयमारुरोहोरुमण्डलः ॥ मर्क्प्_१६।७८ ॥  
समनन्तरमेवास्या भर्ता प्राणैर्व्ययुज्यत ।  
पपत च महीपृष्ठे पतन्तं जगृहे च सा ॥ मर्क्प्_१६।७९ ॥  
    
अनसूयोवाच  
    
न विषादस्त्वया भद्रे ! कर्तव्यः पश्य मे बलम् ।  
पतिशुश्रूषयावाप्तं तपसः किं चिरेण ते ॥ मर्क्प्_१६।८० ॥  
यथा भर्तृसमं नान्यमपश्यं पुरुषं क्वचित् ।  
रूपतः शीलतो बुद्ध्या वाङ्माधुर्ंय्यादिभूषणैः ॥ मर्क्प्_१६।८१ ॥  
तेन सत्येन विप्रो ऽयं व्याधिमुक्तः पुनर्युवा ।  
प्राप्नोतु जीवितं भार्यासहायः शरदां शतम् ॥ मर्क्प्_१६।८२ ॥  
यथा भर्तृसमं नान्यमहं पश्यामि दैवतम् ।  
तेन सत्येन विप्रो ऽयं पुनर्जोवत्वनामयः ॥ मर्क्प्_१६।८३ ॥  
कर्मणा मनसा वाचा भर्तुराराधनं प्रति ।  
यथा ममोद्यमो नित्यं तथायं जीवतां द्विजः ॥ मर्क्प्_१६।८४ ॥  
    
पुत्र उवाच  
    
ततो विप्रः समुत्तस्थौ व्याधिमुक्तः पुनर्युवा ।  
स्वभाभिर्भासयन् वेश्म वृन्दारक इवाजरः ॥ मर्क्प्_१६।८५ ॥  
ततो ऽपतत् पुष्पवृष्टिर्देववाद्यादिनिस्वनः ।  
लेभिरे च मुदं देवा अनसूयामथाब्रुवन् ॥ मर्क्प्_१६।८६ ॥  
    
देवा ऊचुः  
    
वरं वृणीष्व कल्याणि देवकार्यं महत् कृतम् ।  
त्वया यस्मात् ततो देवा वरदास्ते तपस्विनि ॥ मर्क्प्_१६।८७ ॥  
    
अनसूयोवाच  
    
यदि देवाः प्रसन्ना मे पितामहपुरोगमाः ।  
वरदा वरयोग्या च यद्यहं भवतां मता ॥ मर्क्प्_१६।८८ ॥  
तद्यान्तु मम पुत्रत्वं ब्रह्म-विष्णु-महेश्वराः ।  
योगञ्च प्राप्नुयां भर्तृसहिता क्लेशमुक्तये ॥ मर्क्प्_१६।८९ ॥  
एवमस्त्विति तां देवा ब्रह्म-विष्णु-शिवादयः ।  
प्रोक्त्वा जग्मुर्यथान्यायमनुमान्य तपस्विनीम् ॥ मर्क्प्_१६।९० ॥  
    
इति श्रीमार्कण्डेयपुराणे पितापुत्रसंवादे अनसूयावरप्राप्तिर्नाम षोडशो ऽध्यायः

_____________________________________________________________

सप्तदशो ऽध्यायः  
    
पुत्र उवाच  
    
ततः काले बहुतिथे द्वितीयो ब्रह्मणः सुतः ।  
स्वभार्यां भगवानत्रिरनसूयामपश्यत ॥ मर्क्प्_१७।१ ॥  
ऋतुस्नातां सुचार्वङ्गीं लोभनीयोत्तमाकृतिम् ।  
सकामो मनसा भेजे स मुनिस्तामनिन्दिताम् ॥ मर्क्प्_१७।२ ॥  
तस्याभिध्यायतस्तान्तु विकारो यो ऽन्वजायत ।  
तमेवोवाह पवनस्तिरश्चोर्ध्वञ्च वेगवान् ॥ मर्क्प्_१७।३ ॥  
ब्रह्मरूपञ्च शुक्लाभं पतमानं समन्ततः ।  
सोमरूपं रजोपेतं दिशस्तं जगृहुर्दश ॥ मर्क्प्_१७।४ ॥  
स सोमो मानसो जज्ञे तस्यामत्रेः प्रजापतेः ।  
पुत्रः समस्तसत्त्वानामायुराधार एव च ॥ मर्क्प्_१७।५ ॥  
तुष्टेन विष्णुना जज्ञे दत्तात्रेयो महात्मना ।  
स्वशरीरात् समुत्पाद्य सत्त्वोद्रिक्तो द्विजात्तमः ॥ मर्क्प्_१७।६ ॥  
दत्तात्रेय इति ख्यातः सो ऽनसूयास्तनं पपौ ।  
विष्णुरेवावतीर्णो ऽसौ द्वितीयो ऽत्रेः सुतो ऽभवत् ॥ मर्क्प्_१७।७ ॥  
सप्ताहात् प्रच्युतो मातुरुदरात् कुपितो यतः ।  
हैहयेन्द्रमुपावृत्तमपराध्यन्तमुद्धतम् ॥ मर्क्प्_१७।८ ॥  
दृष्ट्वात्रौ कुपितः सद्यो दग्धुकामः स हैहयम् ।  
गर्भवासमहायास-दुः खामर्षसमन्वितः ॥ मर्क्प्_१७।९ ॥  
दुर्वासास्तमसोद्रिक्तो रुद्रांशः समजायत ।  
इति पुत्रत्रयं तस्या जज्ञे ब्रह्मेशवैष्णवम् ॥ मर्क्प्_१७।१० ॥  
सोमो ब्रह्मभवद्विष्णुर्दत्तात्रेयो व्यजायत ।  
दुर्वासाः शङ्करो जज्ञे वरदानाद्दिवौकसाम् ॥ मर्क्प्_१७।११ ॥  
सोमः स्वरश्मिभैः शीतैर्वोरुधौषधिमानवान् ।  
आप्याययन् सदा स्वर्गे वर्तते स प्रजापतिः ॥ मर्क्प्_१७।१२ ॥  
दत्तात्रेयः प्रजां पाति दुष्टदैत्यनिबर्हणात् ।  
शिष्टानुग्रहकृच्चेति ज्ञेयश्चांशः स वैष्णवः ॥ मर्क्प्_१७।१३ ॥  
निर्दहत्यवमन्तारं दुर्वासा भगवानजः ।  
रौद्रं समाश्रित्य वपुर्दृङ्मनोवाग्भिरुद्धतः ॥ मर्क्प्_१७।१४ ॥  
सोमत्वं भगवानत्रैः पुनश्चक्रे प्रजापतिः ।  
दत्तात्रेयो ऽपि विषयान् योगास्थो बुभुजे हरिः ॥ मर्क्प्_१७।१५ ॥  
दुर्वासाः पितरं हित्वा मातरञ्चोत्तम व्रतम् ।  
उन्मत्ताख्यं समाश्रित्य परिबभ्राम मेदिनीम् ॥ मर्क्प्_१७।१६ ॥  
मुनिपुत्रवृतो योगी दत्तात्रेयो ऽप्यसङ्गिताम् ।  
अभीप्स्यमानः सरसि निममज्ज चिरं प्रभुः ॥ मर्क्प्_१७।१७ ॥  
तथापि तं महात्मानमतीव प्रियदर्शनम् ।  
तत्यजुर्न कुमारास्ते सरसस्तीरमाश्रिताः ॥ मर्क्प्_१७।१८ ॥  
दिव्ये वर्षशते पूर्णे यदा ते न त्यजन्ति तम् ।  
तत्प्रीत्या सरसस्तीरं सर्वे मुनिकुमारकाः ॥ मर्क्प्_१७।१९ ॥  
ततो दिव्याम्बरधरां चारुपीननितम्बिनीम् ।  
नारीमादाय कल्याणीमुत्तितार जलान्मुनिः ॥ मर्क्प्_१७।२० ॥  
स्त्रीसन्निकर्षाद्यद्येते परित्यक्ष्यन्ति मामिति ।  
मुनिपुत्रास्ततो ऽसङ्गी स्थास्यामीति विचिन्तयन् ॥ मर्क्प्_१७।२१ ॥  
तथापि तं मुनिसुता न त्यजन्ति यदा मुनिम् ।  
ततः सह तया नार्या मद्यपानमथापिबत् ॥ मर्क्प्_१७।२२ ॥  
सुरापानरतं ते न सभार्यं तत्यजुस्ततः ।  
गीतवाद्यादिवनिता-भोगसंसर्गदूषितम् ॥ मर्क्प्_१७।२३ ॥  
मन्यमाना महात्मानं पीतासव-सविक्रियम् ।  
नावाप दोषं योगीशो वारुणीं स पिबन्नपि ॥ मर्क्प्_१७।२४ ॥  
अन्तावसायिवेश्मान्तर्मातरिश्वा वसन्निव ।  
सुरां पिबन् सपत्नीकस्तपस्तेपे स योगवित् ।  
योगीश्वारश्चिन्त्यमानो योगिभिर्मुक्तिकाङ्क्षिभिः ॥ मर्क्प्_१७।२५ ॥  
    
इति श्रीमार्कण्डेपुराणे पितापुत्रसंवादे दत्तात्रेयोत्पत्तिर्नाम सप्तदशो ऽध्यायः

_____________________________________________________________

अष्टादशो ऽध्यायः  
    
पुत्र उवाच  
कस्यचित्त्वथ कालस्य कृतवीर्यात्मजोर्ऽजुनः ।  
कृतवीर्ये दिवं याते मन्त्रिभिः सपुरोहितैः ॥ मर्क्प्_१८।१ ॥  
पौरैश्चात्माभिषेकार्थं समाहूतो ऽब्रवीदिदम् ।  
नाहं राज्यं करिष्यामि मन्त्रिणो नरकोत्तरम् ॥ मर्क्प्_१८।२ ॥  
यदर्थं गृह्यते शुल्कं तदनिष्पादयन् वृथा ।  
पण्यानां द्वादशं भागं भूपालाय वणिग्जनः ॥ मर्क्प्_१८।३ ॥  
दत्त्वार्थरक्षिभिर्मार्गे रक्षितो याति दस्युतः ।  
गोपाश्च घृततक्रादेः षड्भागञ्च कृषीबलाः ॥ मर्क्प्_१८।४ ॥  
दत्त्वान्यद्भूभुजे दद्युर्यदि भागं ततो ऽधिकम् ।  
पण्यादीनामशेषाणां वणिजो गृह्णतस्ततः ॥ मर्क्प्_१८।५ ॥  
इष्टापूर्तविनाशाय तद्राज्ञश्चौरधर्मिणः ।  
यद्यन्यैः पाल्यते लोकस्तद्वृत्तयन्तरसंश्रितैः ॥ मर्क्प्_१८।६ ॥  
गृह्णतो बलिषड्भागं नृपतेर्नरको ध्रुवम् ।  
निरूपितमिदं राज्ञः पूर्वै रक्षणवेतनम् ॥ मर्क्प्_१८।७ ॥  
अरक्षंश्चौरतश्चौर्यं तदेनो नृपतेर्भवेत् ।  
तस्माद्यदि तपस्तप्त्वा प्राप्तो योगित्वमीप्सितम् ॥ मर्क्प्_१८।८ ॥  
भुवः पालनसामर्थ्य-युक्त एको महीपतिः ।  
पृथिव्यां शस्त्रधृङ्मान्यस्त्वहमेवर्धिसंयुतः ।  
ततो भविष्ये नात्मानं करिष्ये पापभागिनम् ॥ मर्क्प्_१८।९ ॥  
    
पुत्र उवाच  
    
तस्य तन्निश्चयं ज्ञात्वा मन्त्रिमध्यस्थितो ऽब्रवीत् ।  
गर्गो नाम महाबुद्धिर्मुनिश्रेष्ठो वयो ऽतिगः ॥ मर्क्प्_१८।१० ॥  
यद्येवं कर्तुकामस्त्वं राज्यं सम्यक् प्रशासितुम् ।  
ततो शृणुष्व मे वाक्यं कुरुष्व च नृपात्मज ॥ मर्क्प्_१८।११ ॥  
दत्तात्रेयं महाभागं सह्यद्रोणीकृताश्रयम् ।  
तमाराधय भूपाल ! पाति यो भुवनत्रयम् ॥ मर्क्प्_१८।१२ ॥  
योगयुक्तं महाभागं सर्वत्र समदर्शिनम् ।  
विष्णोरंशं जगद्धातुरवतीर्णं महीतले ॥ मर्क्प्_१८।१३ ॥  
यमाराध्य सहस्राक्षः प्राप्तवान् पदमात्मनः ।  
हृतं दुरात्मभिर्दैत्यैर्जघान च दितेः सुतान् ॥ मर्क्प्_१८।१४ ॥  
    
अर्जुन उवाच  
    
कथमाराधितो देवैर्दत्तात्रेयः प्रतापवान् ।  
कथञ्चापहृतं दैत्यैरिन्द्रत्वं प्राप वासवः ॥ मर्क्प्_१८।१५ ॥  
    
गर्ग उवाच  
    
देवानां दानवानाञ्च युद्धमासीत् सुदारुणम् ।  
दैत्यानामीश्वरो जम्भो देवानाञ्च शचीपतिः ॥ मर्क्प्_१८।१६ ॥  
    
तेषाञ्च युध्यमानानां दिव्यः संवत्सरो गतः ।  
ततो देवाः पराभूता दैत्या विजयिनो ऽभवन् ॥ मर्क्प्_१८।१७ ॥  
विप्रचित्तिमुखैर्देवा दानवैस्ते पराजिताः ।  
पलायनकृतोत्साहा निरुत्साहा द्विषज्जये ॥ मर्क्प्_१८।१८ ॥  
बृहस्पतिमुपागम्य दैत्यसैन्यवधेप्सवः ।  
अमन्त्रयन्त सहिता बालखिल्यैस्तथर्षिभिः ॥ मर्क्प्_१८।१९ ॥  
    
बृहस्पतिरुवाच  
    
दत्तात्रेयं महात्मानमत्रेः पुत्रं तपोधनम् ।  
विकृताचरणं भक्त्या सन्तोषयितुमर्हथ ॥ मर्क्प्_१८।२० ॥  
स वो दैत्यविनाशाय वरदो दास्यते वरम् ।  
ततो हनिष्यथ सुरा सहिता दैत्यदानवान् ॥ मर्क्प्_१८।२१ ॥  
    
गर्ग उवाच  
    
इत्युक्तास्ते तदा जग्मुर्दत्तात्रेयाश्रमं सुराः ।  
ददृशुश्च महात्मानं तं ते लक्ष्म्या समन्वितम् ॥ मर्क्प्_१८।२२ ॥  
उद्गीयमानं गन्धर्वैः सुरापानरतं मुनिम् ।  
ते तस्य गत्वा प्रणतिमवदन् साध्यसाधनम् ॥ मर्क्प्_१८।२३ ॥  
चक्रुः स्तवञ्चोपजह्रुर्भक्ष्यभोज्यस्त्रगादिकम् ।  
तिष्ठन्तमनुतिष्ठन्ति यान्तं यान्ति दिवौकसः ॥ मर्क्प्_१८।२४ ॥  
आराधयामासुरधः स्थितास्तिष्ठन्तमासने ।  
स प्राह प्रणतान् देवान् दत्तात्रेयः किमिष्यते ।  
मत्तो भवद्भिर्येनेयं शुश्रूषा क्रियते मम ॥ मर्क्प्_१८।२५ ॥  
    
देवा ऊचुः  
    
दानवैर्मुनिशार्दूल ! जम्भाद्यैर्भूर्भुवादिकम् ।  
हृतं तैलोक्यमाक्रम्य क्रतुभागाश्च कृत्स्नशः ॥ मर्क्प्_१८।२६ ॥  
तद्वधे कुरु बुद्धिं त्वं परित्राणाय नो ऽनघ ।  
त्वत्प्रसादादभीप्सामः पुनः प्राप्तं त्रिविष्टपम् ॥ मर्क्प्_१८।२७ ॥  
    
दत्तात्रेय उवाच  
    
मद्यासक्तो ऽहमुच्छिष्टो न चैवाहं जितेन्द्रियः ।  
    
कथमिच्छथ मत्तो ऽपि देवाः शत्रुपराभवम् ॥ मर्क्प्_१८।२८ ॥  
    
देवा ऊचुः  
    
अनघस्त्वं जगन्नाथ न लेपस्तव विद्यते ।  
विद्याक्षालनशुद्धान्तर्निविष्टज्ञानदीधिते ! ॥ मर्क्प्_१८।२९ ॥  
    
दत्तात्रेय उवाच  
    
सत्यमेतत् सुरा विद्या ममास्ति समदर्शिनः ।  
अस्यास्तु योषितः सङ्गादहमुच्छिष्टतां गतः ॥ मर्क्प्_१८।३० ॥  
स्त्रीसम्भोगो हि दोषाय सातत्येनोपसेवितः ।  
एवमुक्तास्ततो देवाः पुनर्वचनमब्रुवन् ॥ मर्क्प्_१८।३१ ॥  
    
देवा ऊचुः  
    
अनघेयं द्विजश्रेष्ठ जगन्माता न दुष्यते ।  
यथांशुमाला सूर्यस्य द्विज-चाण्डालसङ्गिनी ॥ मर्क्प्_१८।३२ ॥  
    
गर्ग उवाच  
    
एवमुक्तस्ततो देवैर्दत्तात्रेयो ऽब्रवीदिदम् ।  
प्रहस्य त्रिदशान् सर्वान् यद्येतद्भवतां मतम् ॥ मर्क्प्_१८।३३ ॥  
तदाहूयासुरान् सर्वान् युद्धाय सुरसत्तमाः ।  
इहानयत मद्दृष्टिगोचरं मा विलम्बतः ॥ मर्क्प्_१८।३४ ॥  
मद्दृष्टिपातहुतभुक्-प्रक्षीणबलतेजसः ।  
येन नाशमशेषास्ते प्रयान्ति मम दर्शनात् ॥ मर्क्प्_१८।३५ ॥  
    
गर्ग उवाच  
    
तस्य तद्वचनं श्रुत्वा देवैर्दैत्या महाबलाः ।  
आहवाय समाहूता जग्मुर्देवगणान् रुषा ॥ मर्क्प्_१८।३६ ॥  
ते हन्यमाना दैतेयैर्देवा शीघ्रं भयातुराः ।  
दत्तात्रेयाश्रमं जग्मुः समेताः शरणार्थिनः ॥ मर्क्प्_१८।३७ ॥  
तमेव विविशुर्दैत्याः कालयन्तो दिवौकसः ।  
ददृशुश्च महात्मानं दत्तात्रेयं महाबलम् ॥ मर्क्प्_१८।३८ ॥  
वामपार्श्वस्थितामिष्टामशेषजगतां शुभाम् ।  
भार्याञ्चास्य सुचार्वङ्गीं लक्ष्मीमिन्दुनिभाननाम् ॥ मर्क्प्_१८।३९ ॥  
नीलोत्पलाभनयनां पीनश्रोणिपयोधराम् ।  
गदन्तीं मधुरां भाषां सर्वैर्योषिद्गुणैर्युताम् ॥ मर्क्प्_१८।४० ॥  
ते तां दृष्ट्वाग्रतो दैत्याः साभिलाषा मनोभवम् ।  
न शेसुरुद्धतं धैर्यान्मनसा वोढुमातुराः ॥ मर्क्प्_१८।४१ ॥  
त्यक्त्वा देवान् स्त्रियं तां तु हर्तुकामा हतौजसः ।  
तेन पापेन मुह्यन्तः संशक्तास्ते ततो ऽब्रुवन् ॥ मर्क्प्_१८।४२ ॥  
स्त्रोरत्नमेतत् त्रैलोक्ये सारं नो यदि वै भवेत् ।  
कृतकृत्यास्ततः सर्व इति नो भावितं मनः ॥ मर्क्प्_१८।४३ ॥  
तस्मात् सर्वे समुत्क्षिप्य शिविकायां सुरार्दनाः ।  
आरोप्य स्वमधिष्ठानं नयाम इति निश्चिताः ॥ मर्क्प्_१८।४४ ॥  
    
गर्ग उवाच  
    
सानुरागास्ततस्ते तु प्रोक्ताश्चेत्त्थं परस्परम् ।  
तस्य तां योषितं साध्वीं समुत्क्षिप्य स्मरार्दिताः ॥ मर्क्प्_१८।४५ ॥  
शिविकायां समारोप्य सहिता दैत्यदानवाः ।  
शिरः सु शिविकां कृत्वा स्वस्थानाभिमुखं ययुः ॥ मर्क्प्_१८।४६ ॥  
दत्तात्रेयस्ततो देवान् विहस्येदमथाब्रवीत् ।  
दिष्ट्या वर्धथ दैत्यानामेषा लक्ष्मीः शिरोगता ।  
सप्त सथानान्यतिक्रान्ता नवमन्यमुपैष्यति ॥ मर्क्प्_१८।४७ ॥  
    
देवा ऊचुः  
    
कथयस्व जगन्नाथ ! केषु स्थानेष्वस्थिता ।  
पुरुषस्य फलं किं वा प्रयच्छत्यथ नश्यति ॥ मर्क्प्_१८।४८ ॥  
    
दत्तात्रेय उवाच  
नृणां पदे स्थिता लक्ष्मीर्निलयं सम्प्रयच्छति ।  
सक्थ्न्योश्च संस्थिता वस्त्रं तथा नानाविधं वसु ॥ मर्क्प्_१८।४९ ॥  
कलात्रञ्च गुह्यसंस्था क्रोडस्थापत्यदायिनी ।  
मनोरथान् पूरयति पुरुषाणां हृदि स्थिता ॥ मर्क्प्_१८।५० ॥  
लक्ष्मीर्लक्ष्मीवतां श्रेष्ठा कण्ठस्था कण्ठभूषणम् ।  
अभीष्टबन्धुदारैश्च तथाश्लेषं प्रवासिभिः ॥ मर्क्प्_१८।५१ ॥  
सृष्टानुवाक्यलावण्यमाज्ञामवितथां तथा ।  
मुखसंस्था कवित्वञ्च यच्छत्युदधिसम्भवा ॥ मर्क्प्_१८।५२ ॥  
शिरोगता सन्त्यजति ततो ऽन्यं याति चाश्रयम् ।  
सेयं शिरोगता चैतान् परित्यक्ष्यति साम्प्रतम् ॥ मर्क्प्_१८।५३ ॥  
प्रगृह्यास्त्राणि बध्यन्तां तस्मादेते सुरारयः ।  
न भेतव्यं भृशञ्चैते मया निस्तेजसः कृताः ।  
परदारावमर्षाच्च दग्धपुण्या हतौजसः ॥ मर्क्प्_१८।५४ ॥  
ततस्ते विविधैरस्त्रैर्वध्यमानाः सुरारयः ।  
मूध्नि लक्ष्म्या समाक्रान्ता विनेशुरिति नः श्रुतम् ॥ मर्क्प्_१८।५५ ॥  
लक्ष्मीश्चीत्पत्य सम्प्राप्ता दत्तात्रेयं महामुनिम् ।  
स्तूयमाना सुरैः सर्वैर्दैत्यनाशान्मुदान्वितैः ॥ मर्क्प्_१८।५६ ॥  
प्रणिपत्य ततो देवा दत्तात्रेयं मनीषिणम् ।  
नाकपृष्ठमनुप्राप्ता यथापूर्वं गतज्वराः ॥ मर्क्प्_१८।५७ ॥  
तथा त्वमपि रोजेन्द्र ! यदीच्छसि यथेप्सितम् ।  
प्राप्तुमैश्वर्यमतुलं तूर्णमाराधयस्व ताम् ॥ मर्क्प्_१८।५८ ॥  
    
इति श्रीमार्कण्डेयपुराणेठगर्गवाक्यम्ऽ नामाष्टादशो ऽध्यायः

_____________________________________________________________

एकोनविंशो ऽध्यायः  
    
पुत्र उवाच  
    
इत्यृषेर्वचनं श्रुत्वा कार्तवीर्यो नरेश्वरः ।  
दत्तात्रेयाश्रमं गत्त्वा तं भक्त्या समपूजयत् ॥ मर्क्प्_१९।१ ॥  
पादसंवाहनाद्येन मध्वाद्याहरणेन च ।  
स्त्रक्चन्दनादिगन्धाम्बु-फलाद्यनयनेन च ॥ मर्क्प्_१९।२ ॥  
तथान्नसाधनैस्तस्य उच्छिष्टापोहनेन च ।  
परितुष्टो मुनिर्भूतं तमुवाच तथैव सः ॥ मर्क्प्_१९।३ ॥  
यथैवोक्ताः पुरा देवा मद्यभोगादिकुत्सनम् ।  
स्त्री चेयं मम पार्श्वस्थेत्येतद्भोगाच्च कुत्सितम् ॥ मर्क्प्_१९।४ ॥  
सदैवाहं न मामेवमुपरोद्धुं त्वमर्हसि ।  
अशक्तमुपकाराय शक्तमाराधयस्व भोः ॥ मर्क्प्_१९।५ ॥  
    
जड उवाच  
तेनैवमुक्तो मुनिना स्मृत्वा गर्गवचश्च तत् ।  
प्रत्युवाच प्रणम्यैनं सार्तवीर्यार्जुनस्तदा ॥ मर्क्प्_१९।६ ॥  
    
अर्जुन उवाच  
    
किं मां मोहयसे देव ! स्वां मायां समुपाश्रितः ।  
अनघस्त्वं तथैवेयं देवी सर्वभवारणिः ॥ मर्क्प्_१९।७ ॥  
इत्युक्तः प्रीतिमान् देवस्ततस्तं प्रत्युवाच ह ।  
कार्तवीर्यं महाभागं वशीकृतमहीतलम् ॥ मर्क्प्_१९।८ ॥  
वरं वृणीष्व गुह्यं मे यत् त्वया समुदीरितम् ।  
तेन तुष्टिः परा जाता त्वय्यद्य मम पार्थिव ॥ मर्क्प्_१९।९ ॥  
ये च मां पूजयिष्यन्ति गन्धमाल्यादिभिर्नराः ।  
मांसमद्योपहारैश्च मिष्टान्नैश्चाज्यसंयुतैः ॥ मर्क्प्_१९।१० ॥  
लक्ष्मीसमेतं गीतैश्च ब्राह्मणानां तथार्च्चनैः ।  
वाद्यैर्मनोरमैर्वोणा-वेणु-शङ्कादिभिस्तथा ॥ मर्क्प्_१९।११ ॥  
तेषामहं परां तुष्टिं पुत्रदारधनादिकम् ।  
प्रदास्याम्यवघातञ्च हनिष्याम्यवमन्यताम् ॥ मर्क्प्_१९।१२ ॥  
स त्वं वरय भद्रं ते वरं यन्मसेप्सितम् ।  
प्रसादसुमुखस्ते ऽहं गुह्यनामप्रकीर्तनात् ॥ मर्क्प्_१९।१३ ॥  
    
कार्तवीर्य उवाच  
    
यदि देव प्रसन्नस्त्वं तत् प्रयच्छर्धिमुत्तमाम् ।  
यया प्रजाः पालये ऽहं न चाधर्ममवाप्नुयाम् ॥ मर्क्प्_१९।१४ ॥  
परानुसरणे ज्ञानमप्रतिद्वन्द्वतां रणे ।  
सहस्रमाप्तुमिच्छामि बाहूनां लघुतागुणम् ॥ मर्क्प्_१९।१५ ॥  
असङ्गा गतयः सन्तु शैलाकाशाम्बु-भूमिषु ।  
पातालेषु च सर्वेषु वधश्चाप्यधिकान्नरात् ॥ मर्क्प्_१९।१६ ॥  
तथोन्मार्गप्रवृत्तस्य चास्तु सन्मार्गदेशकः ।  
सन्तु मे ऽतिथयः श्लाघ्या वित्तदाने तथाक्षये ॥ मर्क्प्_१९।१७ ॥  
अनष्टद्रव्यता राष्ट्रे ममानुस्मरणेन च ।  
त्वयि भक्तिर्ममैवास्तु नित्यमव्यभिचारिणी ॥ मर्क्प्_१९।१८ ॥  
    
दत्तात्रेय उवाच  
    
यत्र ते कीर्तिताः सर्वे तान् वरान् समवाप्स्यसि ।  
मत्प्रसादाच्च भविता चक्रवर्तो त्वमीश्वरः ॥ मर्क्प्_१९।१९ ॥  
    
जड उवाच  
    
प्रणिपत्य ततस्तस्मै दत्तात्रेयाय सो ऽर्जुनः ।  
आनाय्य प्रकृतीः सम्यगभिषेकमगृह्णत ॥ मर्क्प्_१९।२० ॥  
आघोषयामास तदा स्थितो राज्ये स हैहयः ।  
दत्तात्रेयात् परामृद्धिमवाप्यातिबलान्वितः ॥ मर्क्प्_१९।२१ ॥  
अद्यप्रभृति यः शस्त्रं मामृते ऽन्यो ग्रहीष्यति ।  
हन्तव्यः स मया दस्युः परिहंसारतो ऽपि वा ॥ मर्क्प्_१९।२२ ॥  
इत्याज्ञप्तेन तद्राष्ट्रे कश्चिदायुधधृङ्नरः ।  
तमृते पुरुषव्याघ्रं बभूवोरुपराक्रमः ॥ मर्क्प्_१९।२३ ॥  
स एव ग्रामपालो ऽभूत् पशुपालः स एव च ।  
क्षेत्रपालः स एवासीद् द्विजातीनाञ्च रक्षिता ॥ मर्क्प्_१९।२४ ॥  
तपस्विनां पालयिता सार्थपालस्तु सो ऽभवत् ।  
द्स्यु-व्यालाग्रि-शस्त्रादि-भयेष्वब्धौ निमज्जताम् ॥ मर्क्प्_१९।२५ ॥  
अन्यासु चैव मग्रानामापत्सु परवीरहा ।  
स एव संस्मृतः सद्यः समुद्धर्ताभवन्नृणाम् ॥ मर्क्प्_१९।२६ ॥  
अनष्टद्रव्यता चासीत् तस्मिन् शासति पार्थिवे ।  
तेनेष्टं बहुभिर्यज्ञैः समाप्तवरदक्षिणैः ॥ मर्क्प्_१९।२७ ॥  
तेनैव च तपस्तप्तं सङ्ग्रामेष्वभिचेष्टितम् ।  
तस्यार्धिमतिमानञ्च दृष्ट्वा प्राहाङ्गिरा मुनिः ॥ मर्क्प्_१९।२८ ॥  
न नूनं कार्तवीर्यस्य गतिं यास्यन्ति पार्थिवाः ।  
यज्ञैर्दानैस्तपोभिर्वा सङ्ग्रामे चातिचेष्चितैः ॥ मर्क्प्_१९।२९ ॥  
दत्तात्रेयाद्दिन् यस्मिन् स प्रापर्धि नरेश्वरः ।  
तस्मिंस्तस्मिन् दिने यागं दत्तात्रेयस्य सो ऽकरोत् ॥ मर्क्प्_१९।३० ॥  
तत्रैव च प्रजाः सर्वास्तस्मिन्नहनि भूपतेः ।  
तस्यर्धि परमां दृष्ट्वा यागं चक्रुः समाधिना ॥ मर्क्प्_१९।३१ ॥  
इत्येतत् तस्य माहात्म्यं दत्तात्रेयस्य धीमतः ।  
विष्णोश्चराचरगुरोरनन्तस्य महात्मनः ॥ मर्क्प्_१९।३२ ॥  
प्रादुर्भावाः पुराणेषु कथ्यन्ते शार्ड्गधन्विनः ।  
अनन्तस्याप्रमेयस्य शङ्ख-चक्र-गदाभृतः ॥ मर्क्प्_१९।३३ ॥  
एतस्य परमं रूपं यश्चिन्तयति मानवः ।  
स सुखी स च संसारात् समुत्तीर्णो ऽचिराद्भवेत् ॥ मर्क्प्_१९।३४ ॥  
सदैव वैष्णवानाञ्च भक्त्याहं सुलभो ऽस्मि भोः ।  
इत्येवं यस्य वै वाचस्तं कथं नाश्रयेज्जनः ॥ मर्क्प्_१९।३५ ॥  
अधर्मस्य विनाशाय धर्माचारार्थमेव च ।  
अनादिनिधनो देवः करोति स्थिति-पालनम् ॥ मर्क्प्_१९।३६ ॥  
तथैव जन्म चाख्यातमलर्कं कथयामि ते ।  
तथा च योगः कथितो दत्तात्रेयेण तस्य वै ।  
पितृभक्तस्य राजर्षेरलर्कस्य महात्मनः ॥ मर्क्प्_१९।३७ ॥  
    
इति श्रीमार्कण्डेयपुराणे दत्तात्रेयीये ऊनविंशो ऽध्यायः  
_____________________________________________________________

विंशो ऽध्यायः  
    
जड उवाच  
    
प्राग्बभूव महावीर्यः शत्रुजिन्नाम पार्थिवः ।  
तुतोष यस्य यज्ञेषु सोमावाप्त्या पुरन्दरः ॥ मर्क्प्_२०।१ ॥  
तस्यात्मजो महावीर्यो बभूवारिविदारणः ।  
बुद्धि-विक्रम-लावण्यैर्गुरुशक्राश्विभिः समः ॥ मर्क्प्_२०।२ ॥  
स समानवयो-बुद्धि-सत्त्व-विक्रम-चेष्टितैः ।  
नृपपुत्रो नृपसुतैर्नित्यमास्ते समावृतः ॥ मर्क्प्_२०।३ ॥  
कदाचिच्छास्त्रसम्भार-विवेककृतनिश्चयः ।  
कदाचित् काव्यसंलाप-गीत-नाटकसम्भवैः ॥ मर्क्प्_२०।४ ॥  
तथैवाक्षविनोदैश्च शस्त्रास्त्रविनयेषु च ।  
योग्यानि युद्धनागाश्व-स्यन्दनाभ्यासतत्परः ॥ मर्क्प्_२०।५ ॥  
रेमे नरेन्द्रपुत्रो ऽसौ नरेन्द्रतनयैः सह ।  
यथैव हि दिवा तद्वद्रात्रवपि मुदा युतः ॥ मर्क्प्_२०।६ ॥  
तेषां तु क्रीडतां तत्र द्विज-भूप-विशां सुताः ।  
समानवयसः प्रीत्या रन्तुमायान्त्यनेकशः ॥ मर्क्प्_२०।७ ॥  
कस्यचित्त्वथ कालस्य नागलोकान्महीतलम् ।  
कुमारावागतौ नागौ पुत्रावश्वतरस्य तु ॥ मर्क्प्_२०।८ ॥  
ब्रह्मरूपप्रतिच्छन्नौ तरुणौ प्रियदर्शनौ ।  
तौ तैर्नृपसुतैः सार्धं तथैवान्यैर्द्विजन्मभिः ॥ मर्क्प्_२०।९ ॥  
विनोदैर्विविधैस्तत्र तस्थतुः प्रीतिसंयुतौ ।  
सर्व च ते नृपसुतास्ते च ब्रह्मविशां सुताः ॥ मर्क्प्_२०।१० ॥  
नागराजात्मजौ तौ च स्त्रानसंवाहनादिकम् ।  
वस्त्रगन्धानुसयुक्तां चक्रुर्भागभुजिक्रियाम् ॥ मर्क्प्_२०।११ ॥  
अहन्यहन्यनुप्राप्ते तौ च नागकुमारकौ ।  
आजग्मतुर्मुदा युक्तौ प्रीत्या सूनोर्महीपतेः ॥ मर्क्प्_२०।१२ ॥  
स च ताभ्यां नृपसुतः परं निर्वाणमाप्तवान् ।  
विनोदैर्विविधैर्हास्य-संलापादिभिरेव च ॥ मर्क्प्_२०।१३ ॥  
विना ताभ्यां न बुभुजे न सस्त्रौ न पपौ मधु ।  
न रराम न जग्राह शास्त्राण्यात्मगुणर्धये ॥ मर्क्प्_२०।१४ ॥  
रसातले च तौ रात्रिं विना तेन महात्मना ।  
निश्वासपरमौ नीत्वा जग्मतुस्तं दिने दिने ॥ मर्क्प्_२०।१५ ॥  
मर्त्यलोके परा प्रीतिर्भवतोः केन पुत्रकौ ।  
सहेति पप्रच्छ पिता तावुभौ नागदारकौ ॥ मर्क्प्_२०।१६ ॥  
दृष्टयोरत्र पाताले बहूनि दिवसानि मे ।  
दिवा रजन्यामेवोभौ पश्यामि प्रियदर्शनौ ॥ मर्क्प्_२०।१७ ॥  
    
जड उवाच  
    
इति पित्रा स्वयं पृष्टौ प्रणिपत्य कृताञ्जली ।  
प्रत्यूचतुर्महाभागावुरगाधिपतेः सुतौ ॥ मर्क्प्_२०।१८ ॥  
    
पुत्रावूचतुः  
    
पुत्रः शत्रुजितस्तात नाम्ना ख्यात ऋतध्वजः ।  
रूपवानार्जवोपेतः शूरो मानी प्रियंवदः ॥ मर्क्प्_२०।१९ ॥  
अनापृष्टकथो वाग्ग्मी विद्वान् मैत्रो गुणाकरः ।  
मान्यमानयिता धीमान् ह्रीमान् विनयभूषणः ॥ मर्क्प्_२०।२० ॥  
तस्योपचारसम्प्रीति-सम्बोगापहृतं मनः ।  
नागलोके भुवर्लोके न रतिं विन्दते पितः ॥ मर्क्प्_२०।२१ ॥  
तद्वियोगेन नस्तात ! न पातालञ्च शीतलम् ।  
परितापाय तत्सङ्गादाह्लादाय रविर्दिवा ॥ मर्क्प्_२०।२२ ॥  
    
पितोवाच  
    
पुत्रः पुण्यवतो धन्यः स यस्यैवं भविद्विधैः ।  
परोक्षस्यापि गुणिभैः क्रियते गुणकीर्तनम् ॥ मर्क्प्_२०।२३ ॥  
सन्ति शास्त्रविदो ऽशीलाः सन्ति मूर्खाः सुशीलिनः ।  
शास्त्रशीले समं मन्ये पुत्रौ धन्यतरन्तु तम् ॥ मर्क्प्_२०।२४ ॥  
तस्य मित्रगुणान् मित्राण्यमित्राश्च पराक्रमम् ।  
कथयन्ति सदा सत्सु पुत्रवांस्तेन वै पिता ॥ मर्क्प्_२०।२५ ॥  
तस्योपकारिणः कच्चिद् भवद्भ्यामभिवाञ्छितम् ।  
किञ्चिन्निष्पादितं वत्सौ परितोषाय चेतसः ॥ मर्क्प्_२०।२६ ॥  
स धन्यो जीवितं तस्य तस्य जन्म सुजन्मनः ।  
यस्यार्थिनो न विमुखा मित्रार्थो न च दुर्बलः ॥ मर्क्प्_२०।२७ ॥  
मद्गृहे यद् सुवर्णादि रत्नं वाहनमासनम् ।  
यच्चान्यत् प्रीतये तस्य तद्देयमविशङ्कया ॥ मर्क्प्_२०।२८ ॥  
धिक् तस्य जीवितं पुंसो मित्राणामुपकारिणाम् ।  
प्रतिरूपमकुर्वन् यो जीवामीत्यवगच्छति ॥ मर्क्प्_२०।२९ ॥  
उपकारं सुहृद्वर्गे यो ऽपकारञ्च शत्रुषु ।  
नृमेघो वर्षति प्राज्ञास्तस्येच्छन्ति सदोन्नतिम् ॥ मर्क्प्_२०।३० ॥  
    
पुत्रावूचतुः  
    
किं तस्य कृतकृत्यस्य कर्तुं शक्येत केनचित् ।  
यस्य सर्वार्थिनो गेहे सर्वकामैः सदार्च्चिताः ॥ मर्क्प्_२०।३१ ॥  
यानि रत्नानि तद्गेहे पाताले तानि नः कुतः ।  
वाहनासनयानानि भूषणान्यम्बराणि च ॥ मर्क्प्_२०।३२ ॥  
विज्ञानं तत्र यच्चास्ति तदन्यत्र न विद्यते ।  
प्राज्ञानामप्यसौ तात सर्वसन्देहहृत्तमः ॥ मर्क्प्_२०।३३ ॥  
एकं तस्यास्ति कर्तव्यमसाध्यं तच्च नौ मतम् ।  
हिरण्यगर्भ-गोविन्द-शर्वादीनीश्वरादृते ॥ मर्क्प्_२०।३४ ॥  
    
पितोवाच  
    
पथापि श्रोतुमिच्छामि तस्य यद् कार्यमुत्तमम् ।  
असाध्यमथवा साध्यं किं वासाध्यं विपश्चिताम् ॥ मर्क्प्_२०।३५ ॥  
देवत्वममरेशत्वं तत्पूज्यत्वञ्च मानवाः ।  
प्रयान्ति वाञ्छितं वान्यद् दृढं ये व्यवसायिनः ॥ मर्क्प्_२०।३६ ॥  
नाविज्ञातं न चागम्यं नाप्राप्यं दिवि चेह वा ।  
उद्यतानां मनुष्याणां यतचित्तेन्द्रियात्मनाम् ॥ मर्क्प्_२०।३७ ॥  
योजनानां सहस्राणि व्रजन् याति पितीलिकः ।  
अगच्छन् वैनतेयो ऽपि पादमेकं न गच्छति ॥ मर्क्प्_२०।३८ ॥  
क्व भूतलं क्व च ध्रौव्यं स्थानं यत् प्राप्तवान् ध्रुवः ।  
उत्तानपादनृपतेः पुत्रः सन् भूमिगोचरः ॥ मर्क्प्_२०।३९ ॥  
तत् कथ्यतां महाभाग कार्यवान् येन पुत्रकौ ।  
स भूपालसुतः साधुर्येनानृण्यं भवेत वाम् ॥ मर्क्प्_२०।४० ॥  
    
पुत्रावूचतुः  
    
तेनाख्यातमिदं तात पूर्ववृतं महात्मना ।  
कौमारके यथा तस्य वृतं सद्वृत्तशालिनः ॥ मर्क्प्_२०।४१ ॥  
तन्तु शत्रुजितं तात पूर्वं कश्चिदिद्वजोत्तमः ।  
गालवो ऽभ्यागमद्धीमान् गृहीत्वा तुरगोत्तमम् ॥ मर्क्प्_२०।४२ ॥  
प्रत्युवाच च राजानं समुपेत्याश्रमं मम ।  
को ऽपि दैत्याधमो राजन् विध्वंसयति पापकृत् ॥ मर्क्प्_२०।४३ ॥  
तत्तद्रूपं समास्थाय सिंहेभ-वनचारिणाम् ।  
अन्येषाञ्चाल्पकायानामहर्निशमकारणात् ॥ मर्क्प्_२०।४४ ॥  
समाधिध्यानयुक्तस्य मौनव्रतरतस्य च ।  
तथा करोति विघ्रानि यथा चलति मे मनः ॥ मर्क्प्_२०।४५ ॥  
दग्धं कोपाग्निना सद्यः समर्थस्त्वं वयं न तु ।  
दुः खार्जितस्य तपसो व्ययमिच्छामि पार्थिव ॥ मर्क्प्_२०।४६ ॥  
एकदा तु मया राजन्नतिनिर्विण्णचेतसा ।  
तत् क्लेशितेन निश्वासो निरीक्ष्यासुरमुज्झितः ॥ मर्क्प्_२०।४७ ॥  
ततो ऽम्बरतलात् सद्यः पतितो ऽयं तुरङ्गमः ।  
वाक् चाशरीरिणी प्राह नरनाथ शृणुष्व ताम् ॥ मर्क्प्_२०।४८ ॥  
अश्रान्तः सकलं भूमेर्वलयं तुरगोत्तमः ।  
समर्थः क्रान्तुमर्केण तवायं प्रतिपादितः ॥ मर्क्प्_२०।४९ ॥  
पातालाम्बरतोयेषु न चास्य विहता गतिः ।  
समस्तदिक्षु व्रजतो न भङ्गः पर्वतेष्वपि ॥ मर्क्प्_२०।५० ॥  
यतो भूवलयं सर्वमश्रान्तो ऽयं चरिष्यति ।  
अतः कुवलयो नाम्ना ख्यातिं लोके प्रयास्यति ॥ मर्क्प्_२०।५१ ॥  
क्लिश्यत्यहर्निशं पापो यश्च त्वां दानवाधमः ।  
तमप्येनं समारुह्य द्विजश्रेष्ठ हनिष्यति ॥ मर्क्प्_२०।५२ ॥  
शत्रुजिन्नाम भूपालस्तस्य पुत्र ऋतध्वजः ।  
प्राप्यैतदश्वरत्नञ्च ख्यातिमेतेन यास्यति ॥ मर्क्प्_२०।५३ ॥  
सो ऽहं त्वां समनुप्राप्तस्तपसो विघ्रकारिणम् ।  
तं निवारय भूपाल भागभाङ्नृपतिर्यतः ॥ मर्क्प्_२०।५४ ॥  
तदेतश्वरत्नं ते मया भूप निवेदितम् ।  
पुत्रमाज्ञापय तथा यथा धर्मो न लुप्यते ॥ मर्क्प्_२०।५५ ॥  
स तस्य वचनाद्राजा तं वै पुत्रमृतध्वजम् ।  
तमश्वरत्नमारोप्य कृतकौतुकमङ्गलम् ॥ मर्क्प्_२०।५६ ॥  
अप्रेषयत धर्मात्मा गालवेन समं तदा ।  
स्वमाश्रमपदं सो ऽपि तमादाय ययौ मुनिः ॥ मर्क्प्_२०।५७ ॥  
    
इति श्रीमार्कण्डेयपुराणे पिता-पुत्रसंवादेठकुवलयाश्वीयोऽ नाम विंशो ऽध्यायः

_____________________________________________________________  
    
एकविंशो ऽध्यायः  
    
पितोवाच  
    
गालवेन समं गत्वा नृपपुत्रेण तेन यत् ।  
कृतं तत् कथ्यतां पुत्रौ विचित्रा युवयोः कथा ॥ मर्क्प्_२१।१ ॥  
    
पुत्रावूचतुः  
    
स गालवाश्रमे रम्ये तिष्ठन् भूपालनन्दनः ।  
सर्वविघ्रोपशमनं चकार ब्रह्मवादिनाम् ॥ मर्क्प्_२१।२ ॥  
वीरं कुवलयाश्वं तं वसन्तं गालवाश्रमे ।  
मदावलेपोपहतो नाजानाद्दानवाधमः ॥ मर्क्प्_२१।३ ॥  
ततस्तं गालवं विप्रं सन्ध्योपासनतत्परम् ।  
शौकरं रूपमास्थाय प्रधर्षयितुमागतम् ॥ मर्क्प्_२१।४ ॥  
मुनिशिष्यैरथोत्क्रुष्टे शीघ्रमारुह्य तं हयम् ।  
अन्वधावद्वराहं तं नृपपुत्रः शरासनी ॥ मर्क्प्_२१।५ ॥  
आजघान च बाणेन चन्द्रार्धाकारवर्चसा ।  
आकृष्य बलवच्चापं चारुचित्रोपशोभितम् ॥ मर्क्प्_२१।६ ॥  
नाराचाभिहतः शीघ्रमात्मत्राणपरो मृगः ।  
गिरिपादपसम्बाधां सो ऽन्वक्रामन्महाटवीम् ॥ मर्क्प्_२१।७ ॥  
तमन्वधावद्वेगेन तुरगो ऽसौ मनोजवः ।  
चोदितो राजपुत्रेण पितुरादेशकारिणा ॥ मर्क्प्_२१।८ ॥  
अतिक्रम्याथ वेगेन योजनानि सहस्रशः ।  
धरण्यां विवृते गर्ते निपपात लघुक्रमः ॥ मर्क्प्_२१।९ ॥  
तस्यानन्तरमेवाशु सो ऽप्यश्वी नृपतेः सुतः ।  
निपपात महागर्ते तिमिरौघसमावृते ॥ मर्क्प्_२१।१० ॥  
ततो नादृश्यत मृगः स तस्मिन् राजसूनुना ।  
प्रकाशञ्च स पातालमपश्यत् तत्र नापि नम् ॥ मर्क्प्_२१।११ ॥  
ततो ऽपश्यत् स सौवर्ण-प्रासादशतसङ्कुलम् ।  
पुरन्दरपुरप्रख्यं पुरं प्राकारशोभितम् ॥ मर्क्प्_२१।१२ ॥  
तत् प्रविश्य स नापश्यत् तत्र कञ्चिन्नरं पुरे ।  
भ्रमता च ततो दृष्टा तत्र योषित् त्वरान्विता ॥ मर्क्प्_२१।१३ ॥  
सा पृष्टा तेन तन्वङ्गी प्रस्थिता केन कस्य वा ।  
नोवाच किञ्चित् प्रासादमारुरोह च भामिनी ॥ मर्क्प्_२१।१४ ॥  
सो ऽप्यश्वमेकतो बद्ध्वा तामेवानुससार वै ।  
विस्मयोत्फुल्लनयनो निः शङ्को नृपतेः सुतः ॥ मर्क्प्_२१।१५ ॥  
ततो ऽपश्यत् सुविस्तीर्णे पर्यङ्के सर्वकाञ्चने ।  
निषण्णां कन्यकामेकां कामयुक्तां रतीमिव ॥ मर्क्प्_२१।१६ ॥  
विस्पष्टेन्दुमुखीं सुभ्रूं पीनश्रोणिपयोधराम् ।  
बिम्बाधरोष्ठीं नन्वङ्गीं नीलोत्पलविलोचनाम् ॥ मर्क्प्_२१।१७ ॥  
रक्ततुङ्गनखीं श्यामां मृद्वीं ताम्रकराङ्घ्रिकाम् ।  
करभोरुं सुदशनां नीलसूक्ष्मस्थिरालकाम् ॥ मर्क्प्_२१।१८ ॥  
तां दृष्ट्वा चारुसर्वाङ्गीमनङ्गाङ्गलतामिव ।  
सो ऽमन्यत् पार्थिवसुतस्तां रसातलदेवताम् ॥ मर्क्प्_२१।१९ ॥  
सा च दृष्ट्वैव तं बाला नीलकुञ्चितमूर्धजम् ।  
पीनोरुस्कन्धबाहुं तममंस्त मदनं शुभा ॥ मर्क्प्_२१।२० ॥  
उत्तस्थौ च महाभागा चित्तक्षोभमवाप्य सा ।  
लज्जाविस्मयदैन्यानां सद्यस्तन्वी वशं गता ॥ मर्क्प्_२१।२१ ॥  
को ऽयं देवो नु यक्षो वा गन्धर्वो वोरगो ऽपि वा ।  
विद्याधरो वा सम्प्राप्तः कृतपुण्यरतिर्नरः ॥ मर्क्प्_२१।२२ ॥  
एवं विचिन्त्य वहुधा निश्वस्य च महीतले ।  
उपविश्य ततो भेजे सा मूर्च्छां मदिरक्षणा ॥ मर्क्प्_२१।२३ ॥  
सो ऽपि कामशराघातमवाप्य नृपतेः सुतः ।  
तां समाश्वासयामास न भेतव्यमिति ब्रुवन् ॥ मर्क्प्_२१।२४ ॥  
सा च स्त्री या तदा दृष्टा पूर्वं तेन महात्मना ।  
तालवृन्तमुपादाय पर्यवीजयदाकुला ॥ मर्क्प्_२१।२५ ॥  
समाश्वास्य तदा पृष्टा तेन सम्मोहकारणम् ।  
किञ्चिल्लज्जान्विता बाला तस्याः सख्युर्न्यवेदयत् ॥ मर्क्प्_२१।२६ ॥  
सा चास्मै कथयामास नृपपुत्राय विस्तरात् ।  
मोहस्य कारणं सर्वं तद्दर्शनसमुद्भवम् ।  
यथा तया समाख्यातं तद्वृत्तान्तञ्च भामिनी ॥ मर्क्प्_२१।२७ ॥  
    
स्त्र्युवाच  
    
विश्वावसुरिति ख्यातो दिवि गन्धर्वराट् प्रभो ।  
तस्येयमात्मजा सुभ्रूर्नाम्नरा ख्याता मदालसा ॥ मर्क्प्_२१।२८ ॥  
वज्रकेतोः सुतश्चोग्रो दानवो ऽरिविदारणः ।  
पातालकेतुर्विख्यातः पातालान्तरसंश्रयः ॥ मर्क्प्_२१।२९ ॥  
तेनेयमुद्यानगता कृत्वा मायां तमोमयीम् ।  
अपहृत्य मयां हीना बाला नीता दुरात्मना ॥ मर्क्प्_२१।३० ॥  
आगामिन्यां त्रयोदश्यामुद्वक्ष्यति किलासुरः ।  
स तु नार्हति चार्वङ्गीं शूद्रो वेदश्रुतीमिव ॥ मर्क्प्_२१।३१ ॥  
अतीते च दिने बालामात्मव्यापदनोद्यताम् ।  
सुरभिः प्राह नायं त्वं प्राप्स्यते दानवाधमः ॥ मर्क्प्_२१।३२ ॥  
मर्त्यलोकमनुप्राप्तं य एनं छेत्स्यते शरैः ।  
सते भर्ता महाभागे अचिरेण भविष्यति ॥ मर्क्प्_२१।३३ ॥  
अहं चास्याः सखी नाम्नरा कुण्डलेति मनस्विनी ।  
सुता विन्ध्यवतः पत्नी वीरपुष्करमालिनः ॥ मर्क्प्_२१।३४ ॥  
हते भर्तरि शुम्भेन तीर्थात् तीर्थमनुव्रता ।  
चरामि दिव्यया गत्या परलोकार्थमुद्यता ॥ मर्क्प्_२१।३५ ॥  
पातालकेतुर्दुष्टात्मा वाराहं वपुरास्थितः ।  
केनापि विद्धो बाणेन मुनीनां त्राणकारणात् ॥ मर्क्प्_२१।३६ ॥  
तञ्चाहं तत्त्वतो ऽन्विष्य त्वरिता समुपागता ।  
सत्यमेव स केनापि ताडितो दानवाधमः ॥ मर्क्प्_२१।३७ ॥  
इयञ्च मूर्च्छामगमत् कारणं यत् शृणुष्व तत् ।  
त्वयि प्रीतिमती बाला दर्शनादेव मानद ॥ मर्क्प्_२१।३८ ॥  
देवपुत्रोपमे चारु-वाक्यादिगुणशालिनि ।  
भर्या चान्यस्य विहिता येन विद्धः स दानवः ॥ मर्क्प्_२१।३९ ॥  
एतस्मात् कारणान्मोहं महान्तमियमागता ।  
यावज्जीवं च तन्वङ्गी दुः खमेवोपभोक्ष्यते ॥ मर्क्प्_२१।४० ॥  
त्वय्यस्या हृदयं रागि भर्ता चान्यो भविष्यति ।  
यावज्जीवमतो दुः खं सुरभ्या नान्यथा वचः ॥ मर्क्प्_२१।४१ ॥  
अहं त्वस्याः प्रभी प्रीत्या दुः खितात्र समागता ।  
यतो विशेषो नैवास्ति स्वसखी-निजदेहयोः ॥ मर्क्प्_२१।४२ ॥  
यद्येषाभिमतं वीरं पतिमाप्नोति शोभना ।  
ततस्तपस्त्वहं कुर्यां निर्व्यलीकेन चेतसा ॥ मर्क्प्_२१।४३ ॥  
त्वन्तु को वा किमर्थं वा सम्प्राप्तो ऽत्र महामते ।  
देवो दैत्यो नु गन्धर्वः पन्नगः किन्नरो ऽपि वा ॥ मर्क्प्_२१।४४ ॥  
न ह्यत्र मानुषगतिर्न चेदृङ्मानुषं वपुः ।  
तत्त्वमाख्याहि कथितं यथैवावितथं मया ॥ मर्क्प्_२१।४५ ॥  
    
कुवलयाश्व उवाच  
    
यन्मां पृच्छसि धर्मज्ञे कस्त्वं किं वा समागतः ।  
तच्छृणुष्वामलप्रज्ञे कथयाम्यादितस्तव ॥ मर्क्प्_२१।४६ ॥  
राज्ञः शत्रुजितः पुत्रः पित्रा सम्प्रेषितः शुभे ।  
मुनिरक्षणमुद्दिश्य गालवाश्रममागतः ॥ मर्क्प्_२१।४७ ॥  
कुर्वतो मम रक्षाञ्च मुनीनां धर्मचारिणाम् ।  
विघ्नार्थमागतः कोषऽपि शौकरं रूपमास्थितः ॥ मर्क्प्_२१।४८ ॥  
मया स विद्धो बाणेन चन्द्रार्धाकारवर्च्चसा ।  
अपक्रान्तो ऽतिवेगेन तमस्म्यनुगतो हयी ॥ मर्क्प्_२१।४९ ॥  
पपात सहसा गर्ते सक्रीडो ऽश्वश्च मामकः ।  
सो ऽहमश्वं समारूढस्तमस्येकः परिभ्रमन् ॥ मर्क्प्_२१।५० ॥  
प्रकाशमासादितवान् दृष्टा च भवती मया ।  
पृष्टया च न मे किञ्चिद्भवत्या दत्तमुत्तरम् ॥ मर्क्प्_२१।५१ ॥  
त्वाञ्चैवानुप्रविष्टो ऽहमिमं प्रासादमुत्तमम् ।  
इत्येतत् कथितं सत्यं न देवो ऽहं न दानवः ॥ मर्क्प्_२१।५२ ॥  
न पन्नगो न गन्धर्वः किन्नरो वा शुचिस्मिते ।  
समस्ता पूज्यपक्षो वै देवाद्या मम कुण्डले ।  
मनुष्यो ऽस्मि विशङ्का ते न कर्तव्यात्र कर्हिचित् ॥ मर्क्प्_२१।५३ ॥  
    
पुत्रावूचतुः  
    
ततः प्रहृष्टा सा कन्या सखीवदनमुत्तमम् ।  
लज्जाजडं वीक्षमाणा किञ्चिन्नोवाच भामिनी ॥ मर्क्प्_२१।५४ ॥  
सा सखी पुनरप्येनां प्रहृष्टा प्रत्युवाच ह ।  
यथावत् कथितं तेन सुरभ्या वचनानुगे ॥ मर्क्प्_२१।५५ ॥  
    
कुण्डलोवाच  
    
वीर सत्यमसन्दिग्धं भवताभिहितं वचः ।  
नान्यत्र हृदयन्त्वस्या दृष्ट्वा स्थैर्यं प्रयास्यति ॥ मर्क्प्_२१।५६ ॥  
चन्द्रमेवाधिका कान्तिः समुपैति रविं प्रभा ।  
भूतिर्धन्यं धृतिर्धोरं क्षान्तिरभ्येति चोत्तमम् ॥ मर्क्प्_२१।५७ ॥  
त्वयैव विद्धो ऽसन्दिग्धं स पापो दानवाधमः ।  
सुरभिः सा गवां माता कथं मिथ्या वदिष्यति ॥ मर्क्प्_२१।५८ ॥  
तद्धन्येयं सभाग्या च त्वत्सम्बन्धं समेत्य वै ।  
कुरुष्व वीर यत् कार्यं विधिनैव समाहितम् ॥ मर्क्प्_२१।५९ ॥  
    
पुत्रावूचतुः  
    
परवानहमित्याह राजपुत्रः सतां पितुः ।  
सा च तं चिन्तयामास तुम्बुरुं तत्कुले गुरुम् ॥ मर्क्प्_२१।६० ॥  
स चापि तत्क्षणात् प्राप्तः प्रगृहीतसमित्कुशः ।  
मदालसायाः सम्प्रीत्या कुण्डलागौरवेण च ॥ मर्क्प्_२१।६१ ॥  
प्रज्वाल्य पावकं हुत्वा मन्त्रवित् कृतमङ्गलाम् ।  
वैवाहिकविधिं कन्यां प्रतिपाद्य यथागतम् ॥ मर्क्प्_२१।६२ ॥  
जगाम तपसे धीमान् स्वाश्रमपदं तदा ।  
सा चाह तां सखीं बालां कृतार्थास्मि वरानने ॥ मर्क्प्_२१।६३ ॥  
संयुक्ताममुना दृष्ट्वा त्वामहं रूपशालिनीम् ।  
तमस्तप्स्ये ऽहमतुलं निर्व्यलीकेन चेतसा ॥ मर्क्प्_२१।६४ ॥  
तीर्थाम्बुधूतपापा च भवित्री नेदृशी यथा ।  
तञ्चाह राजपुत्रं सा प्रश्रयावनता तदा ।  
गन्तुकामा निजसखी-स्नेहविक्लवभाषिणी ॥ मर्क्प्_२१।६५ ॥  
    
कुण्डलोवाच  
    
पुम्भिरप्यमितप्रज्ञ नोपदेशो भवद्विधे ।  
दातव्यः किमुत स्त्रीभिरतो नोपदिशामि ते ॥ मर्क्प्_२१।६६ ॥  
किन्त्वस्यास्तनुमध्यायाः स्नेहाकृष्टेन चेतसा ।  
त्वया विश्रम्भिता चास्मि स्मारयाम्यरिसूदन ॥ मर्क्प्_२१।६७ ॥  
भर्तव्या रक्षितव्या च भार्या हि पतिना सदा ।  
धर्मार्थकामसंसिद्ध्यै भार्या भर्तृसहायिनी ॥ मर्क्प्_२१।६८ ॥  
यदा भार्या च भर्ता च परस्परवशानुगौ ।  
तदा धर्मार्थकामानां त्रयाणामपि सङ्गतम् ॥ मर्क्प्_२१।६९ ॥  
कथं भार्यामृते धर्ममर्थं वा पुरुषः प्रभो ।  
प्राप्नोति काममथवा तस्यां त्रितयमाहितम् ॥ मर्क्प्_२१।७० ॥  
तथैव भर्तारमृते भार्या धर्मादिसाधने ।  
न समर्था त्रिवर्गो ऽयं दाम्पत्यं समुपाश्रितः ॥ मर्क्प्_२१।७१ ॥  
देवाता-पितृ-भृत्यानामतिथीनाञ्च पूजनम् ।  
न पुम्भिः शक्यते कर्तुमृते भार्यां नृपात्मज ॥ मर्क्प्_२१।७२ ॥  
प्राप्तो ऽपि चार्थो मनुजैरानीतो ऽपी निजं गृहम् ।  
क्षयमेति विना भार्यां कुभार्यासंश्रये ऽपि वा ॥ मर्क्प्_२१।७३ ॥  
कामस्तु तस्य नैवास्ति प्रत्यक्षेणोपलक्ष्यते ।  
दम्पत्योः सहधर्मेण त्रयीधर्ममवाप्नुयात् ॥ मर्क्प्_२१।७४ ॥  
पितॄन् पुत्रैस्तथैवान्न-साधनैरतिथीन् नरः ।  
पूजाभिरमरांस्तद्वत् साध्वीं भार्यां नरो ऽवति ॥ मर्क्प्_२१।७५ ॥  
स्त्रियाश्चापि विना भर्त्रा धर्मकामार्थसन्ततिः ।  
नैव तस्मात् त्रिवर्गो ऽयं दाम्पत्यमधिगच्छति ॥ मर्क्प्_२१।७६ ॥  
एतन्मयोक्तं युवयोर्गच्छामि च यथेप्सितम् ।  
वर्ध त्वमनया सार्धं धन-पुत्र-सुखायुषा ॥ मर्क्प्_२१।७७ ॥  
    
पुत्रावूचतुः  
    
इत्युक्त्वा सा परिष्वज्य स्वसखीं तं नमस्य च ।  
जगाम दिव्यया गत्या यथाभिप्रेतमात्मनः ॥ मर्क्प्_२१।७८ ॥  
सो ऽपि शत्रुजितः पुत्रस्तामारोप्य तुरङ्गमम् ।  
निर्गन्तुकामः पातालाद्विज्ञातो दनुसम्भवैः ॥ मर्क्प्_२१।७९ ॥  
ततस्तैः सहसोत्क्रुष्टं ह्रियते ह्रियते ऽति वै ।  
कन्यारत्नं यदानीतं दिवः पातालकेतुना ॥ मर्क्प्_२१।८० ॥  
ततः परिघ-निस्त्रिंश-गदा-शूल-शरायुधम् ।  
दानवानां बलं प्राप्तं सह पातालकेतुना ॥ मर्क्प्_२१।८१ ॥  
तिष्ठ तिष्ठेति जल्पन्तस्ते तदा दानवोत्तमाः ।  
शरवर्षैस्तथा शूलैर्ववर्षुर्नृपनन्दनम् ॥ मर्क्प्_२१।८२ ॥  
स च शत्रुजितः पुत्रस्तदस्त्राण्यतिवीर्यवान् ।  
चिच्छेद शरजालेन प्रहसन्निव लीलया ॥ मर्क्प्_२१।८३ ॥  
क्षणेन पातालतलमसिखक्त्यृष्टिशायकैः ।  
छिन्नैः सञ्छन्नमभवदृतध्वजशरोत्करैः ॥ मर्क्प्_२१।८४ ॥  
ततो ऽस्त्रं त्वाष्ट्रमादाय चिक्षेप प्रति दानवान् ।  
तेन ते दानवाः सर्वे सह पातालकेतुना ॥ मर्क्प्_२१।८५ ॥  
ज्वालामालातितीव्रेण स्फुटदस्थिचयाः कृताः ।  
निर्दग्धाः कापिलं तेजः समासाद्येव सागराः ॥ मर्क्प्_२१।८६ ॥  
ततः स राजपुत्रो ऽश्वी निहत्यासुरसत्तमान् ।  
स्त्रीरत्नेन समं तेन समागच्छत् पितुः पुरम् ॥ मर्क्प्_२१।८७ ॥  
प्रणिपत्य च तत् सर्वं स तु पित्रे न्यवेदयत् ।  
पातालगमनञ्चैव कुण्डलायाश्च दर्शनम् ॥ मर्क्प्_२१।८८ ॥  
तद्वन्मदालसाप्राप्तिं दानवैश्चापि सङ्गरम् ।  
वधञ्च तेषामस्त्रेण पुनरागमनं तथा ॥ मर्क्प्_२१।८९ ॥  
इति श्रुत्वा पिता तस्य चरितं चारुचेतसः ।  
प्रीतिमानभवच्चेदं परिष्वज्याह चात्मजम् ॥ मर्क्प्_२१।९० ॥  
सत्पात्रेण त्वया पुत्र तारितो ऽहं महात्मना ।  
भयेभ्यो मुनयस्त्राता येन सद्धर्मचारिणः ॥ मर्क्प्_२१।९१ ॥  
मत्पूर्वैः ख्यातिमानीतं मया विस्तारितं पुनः ।  
पराक्रमवता वीर त्वया तद्वहुलीकृतम् ॥ मर्क्प्_२१।९२ ॥  
यदुपात्तं यशः पित्रा धनं वीर्यमथापि वा ।  
तन्न हापयते यस्तु स नरो मध्यमः स्मृतः ॥ मर्क्प्_२१।९३ ॥  
तद्वीर्यादधिकं यस्तु पुनरन्यत् स्वशक्तितः ।  
निष्पादयति तं प्राज्ञाः प्रवदन्ति नरोत्तमम् ॥ मर्क्प्_२१।९४ ॥  
यः पिता समुपात्तानि धनवीर्ययशांसि वै ।  
न्यूनतां नयति प्राज्ञास्तमाहुः पुरुषाधमम् ॥ मर्क्प्_२१।९५ ॥  
तन्मया ब्राह्मणत्राणं कृतमासीद्यथा त्वया ।  
पातालगमनं यच्च यच्चासुरविनाशनम् ॥ मर्क्प्_२१।९६ ॥  
एतदप्यधिकं वत्स तेन त्वं पुरुषोत्तमः ।  
तद्धन्यो ऽस्म्य बाल त्वमहमेव गुणाधिकम् ॥ मर्क्प्_२१।९७ ॥  
त्वां पुत्रमीदृशं प्राप्य श्लाघ्यः पुण्यवतामपि ।  
न स पुत्रकृतां प्रीतिं मन्ये प्राप्नोति मानवः ॥ मर्क्प्_२१।९८ ॥  
पुत्रेण नातिशयितो यः प्रज्ञादानविक्रमैः ।  
धिग्जन्म तस्य यः पित्रा लोके विज्ञायते नरः ॥ मर्क्प्_२१।९९ ॥  
यः पुत्रात् ख्यातिमभ्येति तस्य जन्म सुजन्मनः ।  
आत्मना ज्ञायते धन्यो मध्यः पितृपितामहैः ॥ मर्क्प्_२१।१०० ॥  
मातृपक्षेण मात्रा च ख्यातिमेति नराधमः ।  
तत् पुत्र धनवीर्यैस्त्वं विवर्धस्व सुखेन च ॥ मर्क्प्_२१।१०१ ॥  
घन्धर्वतनया चेयं मा त्वया वै वियुज्यताम् ।  
इति पित्रा बहुविधं प्रियमुक्तः पुनः पुनः ॥ मर्क्प्_२१।१०२ ॥  
परिष्वज्य स्वमावासं सभार्यः स विसर्जितः ।  
स तया भार्याया सार्धं रेमे तत्र पितुः पुरे ॥ मर्क्प्_२१।१०३ ॥  
अन्येषु च तथोद्यान-वन-पर्वतसानुषु ।  
श्वश्रू-श्वसुरयोः पादौ प्रणिपत्य च सा शुभा ।  
प्रातः प्रातस्ततस्तेन सह रेमे सुमध्यमा ॥ मर्क्प्_२१।१०४ ॥  
    
इति श्रीमार्कण्डेयपुराणे कुवलयाश्वीये मदालसापरिणयनं नामैकविंशो ऽध्यायः

_____________________________________________________________

द्वाविंशो ऽध्यायः  
    
पुत्रावूचतुः  
    
ततः काले वहुतिथे गते राजा पुनः सुतम् ।  
प्राह गच्छाशु विप्राणां त्राणाय चर मेदिनीम् ॥ मर्क्प्_२२।१ ॥  
अश्वमेनं समारुह्य प्रातः प्रातर्दिने दिने ।  
अबाधा द्विजमुख्यानामन्वेष्टव्या सदैव हि ॥ मर्क्प्_२२।२ ॥  
दुर्वृत्ताः सन्ति शतशो दानवाः पापयोनयः ।  
तेभ्यो न स्याद्यथा बाधा मुनीनां त्वं तथा कुरु ॥ मर्क्प्_२२।३ ॥  
स यथोक्तस्ततः पित्रा तथा चक्रे नृपात्मजः ।  
परिक्रम्य महीं सर्वां ववन्दे चरणौ पितुः ॥ मर्क्प्_२२।४ ॥  
अहन्यहन्यनुप्राप्ते पूर्वाह्ने नृपनन्दनः ।  
ततश्च शेषं दिवसं तया रेमे सुमध्यया ॥ मर्क्प्_२२।५ ॥  
एकदा तु चारन् सो ऽथ ददर्श यमुनातटे ।  
पातालकेतोरनुजं तालकेतुं कृताश्रमम् ॥ मर्क्प्_२२।६ ॥  
मायावी दानवः सो ऽथ मुनिरूपं समास्थितः ।  
स प्राह राजपुत्रं तं पूर्ववैरमनुस्मरन् ॥ मर्क्प्_२२।७ ॥  
राजपुत्र ब्रीवीमि त्वां तत् कुरुष्व यदीच्छसि ।  
न च ते प्रार्थनाभङ्गः कार्यः सत्यप्रतिश्रव ॥ मर्क्प्_२२।८ ॥  
यक्ष्ये यज्ञेन धर्माय कर्तव्याश्च तथेष्टयः ।  
चितयस्तत्र कर्तव्या नास्ति मे दक्षैणा यतः ॥ मर्क्प्_२२।९ ॥  
अतः प्रयच्छ मे वीर हिरण्यार्थं स्वभूषणम् ।  
यदेतत् कण्ठलग्नं ते रक्ष चेमं माश्रमम् ॥ मर्क्प्_२२।१० ॥  
यावदन्तर्जले देवं वरुणं यादसां पतिम् ।  
वैदिकैर्वारुणैर्मन्त्रैः प्रजानां पुष्टिहेतुकैः ॥ मर्क्प्_२२।११ ॥  
अभिष्टूय त्वरायुक्तः समभ्येमीति वादिनम् ।  
तं प्रणम्य ततः प्रादात् स तस्मै कण्ठभूषणम् ॥ मर्क्प्_२२।१२ ॥  
प्राह यैनं भवान् यातु निर्व्यलीकेन चेतसा ।  
स्थास्यामि तावदत्रैव तवाश्रमसमीपतः ॥ मर्क्प्_२२।१३ ॥  
तवादेशान्महाभाग यावदागमनं तव ।  
न ते ऽत्र कश्चिदाबाधां करिष्यति मयि स्थिते ।  
विश्रब्धश्चात्वरन् ब्रह्मन् कुरुष्व त्वं मनोगतम् ॥ मर्क्प्_२२।१४ ॥  
    
पुत्रावूचतुः  
    
एकमुक्तस्ततस्तेन स ममज्ज नदीजले ।  
ररक्ष सो ऽपि तस्यैव मायाविहितमाश्रमम् ॥ मर्क्प्_२२।१५ ॥  
गत्वा जलाशयात् तस्मात् तालकेतुश्च तत्परम् ।  
मदालसायाः प्रत्यक्षमन्येषाञ्चैतदुक्तवान् ॥ मर्क्प्_२२।१६ ॥  
    
तालकेतुरुवाच  
    
वीरः कुवलयाश्वो ऽसौ ममाश्रमसमीपतः ।  
केनापि दुष्टदैत्येन कुर्वन् रक्षां तपस्विनाम् ॥ मर्क्प्_२२।१७ ॥  
युध्यमानो यथाशक्ति निघ्नन् ब्रह्मद्विषो युधि ।  
मायामाश्रित्य पापेन भिन्नः शूलेन वक्षसी ॥ मर्क्प्_२२।१८ ॥  
म्रियमाणेन तेनेदं दत्तं मे कण्ठभूषणम् ।  
प्रापितश्चाग्निसंयोगं स वने शूद्रतापसैः ॥ मर्क्प्_२२।१९ ॥  
कृतार्तह्रेषाशब्दो वै त्रस्तः साश्रुविलोचनः ।  
नीतः सो ऽश्वश्च तेनैव दानवेन दुरात्मना ॥ मर्क्प्_२२।२० ॥  
एतन्मया नृशंसेन दृष्टं दुष्कृतकारिणा ।  
यदत्रानन्तरं कृत्यं क्रियतां तदकालिकम् ॥ मर्क्प्_२२।२१ ॥  
हृदयाश्वासनञ्चैतद् गृह्यतां कण्ठभूषणम् ।  
नास्माकं हि सुवर्णेन कृत्यमस्ति तपस्विनाम् ॥ मर्क्प्_२२।२२ ॥  
    
पुत्रावूचतुः  
    
इत्युक्त्वोत्सृज्य दत्भूमौ स जगाम यथागतम् ।  
निपपात जनः सो ऽथ शोकार्तो मूर्च्छयाऽतुरः ॥ मर्क्प्_२२।२३ ॥  
तत्क्षणात् चेतनां प्राप्य सर्वास्ता नृपयोषितः ।  
राजपत्न्यश्च राजा च विलेपुरतिदुः खिताः ॥ मर्क्प्_२२।२४ ॥  
मदालसा तु द् दृष्ट्वा तदीयं कण्ठभूषणम् ।  
तत्याजाशु प्रियान् प्राणान् श्रुत्वा च निहन्त पतिम् ॥ मर्क्प्_२२।२५ ॥  
ततस्तथा महाक्रन्दः पौराणां भवनेष्वभूत् ।  
यथैव तस्य नृपतेः स्वगेहे समवर्तत ॥ मर्क्प्_२२।२६ ॥  
राजा च तां मृतां दृष्ट्वा विना भर्त्रा मदालसाम् ।  
प्रत्युवाच जनं सर्वं विमृश्य सुस्थमानसः ॥ मर्क्प्_२२।२७ ॥  
न रोदितव्यं पश्यामि भवतामात्मनस्तथा ।  
सर्वेषामेव सञ्चिन्त्य सम्बन्धानामनित्यताम् ॥ मर्क्प्_२२।२८ ॥  
किन्नु शोचामि तनयं किन्नु शोचाम्यहं स्नुषाम् ।  
विमृश्य कृतकृत्यत्वाम्नम्ये ऽशोच्यावुभावपि ॥ मर्क्प्_२२।२९ ॥  
मच्छ्रु श्रुपुर्मद्वचनाद्द्विजरक्षणतत्परः ।  
प्राप्तो मे यः सुतो मृत्युं कथं शोच्यः स धीमताम् ॥ मर्क्प्_२२।३० ॥  
अवश्यं याति यद्देहं तद्द्विजानां कृते यदि ।  
मम पुत्रेण सन्त्यक्तं नन्वभ्युदयकारि तत् ॥ मर्क्प्_२२।३१ ॥  
इयञ्च सत्कुलोत्पन्ना भर्तर्येवमनुव्रतां ।  
कथन्नु शोच्या नारीणां भर्तुरन्यन्न दैवतम् ॥ मर्क्प्_२२।३२ ॥  
अस्माकं बान्धवानाञ्च तथान्येषां दयावताम् ।  
शोच्या ह्येषा भवेदेवं यदि भर्त्रा वियोगिनी ॥ मर्क्प्_२२।३३ ॥  
या तु भर्तुर्वधं श्रुत्वा तत्क्षणादेव भामिनी ।  
भर्तारमनुयातेयं न शोच्यातो विपश्चिताम् ॥ मर्क्प्_२२।३४ ॥  
ताः शोच्या या वियोगिन्यो न शोच्या या मृताः सह ।  
भर्त्रा वियोगस्त्वनया नानुभूतः कृतज्ञया ॥ मर्क्प्_२२।३५ ॥  
दातारं सर्वसौख्यानामिह चामुत्र चोभयोः ।  
लोकयोः का हि भर्तारं नारी मन्येत मानुषम् ॥ मर्क्प्_२२।३६ ॥  
नासौ शोच्यो न चैवेयं नाहं तज्जननी न च ।  
त्यजता ब्राह्मणार्थाय प्राणान् सर्वे स्म तारिताः ॥ मर्क्प्_२२।३७ ॥  
विप्राणं मम धर्मस्य गतः स हि महामतिः ।  
आनृण्यमर्धभुक्तस्य त्यागाद् देहस्य मे सुतः ॥ मर्क्प्_२२।३८ ॥  
मातुः सतीत्वं मद्वंशवैमल्यं शौर्यमात्मनः ।  
सङ्ग्रामे सन्त्यजन् प्राणान् नात्यजद् द्विजरक्षणम् ॥ मर्क्प्_२२।३९ ॥  
    
पुत्रावूचतुः  
    
ततः कुवलयाश्वस्य माता भर्तुरनन्तरम् ।  
श्रुत्वा पुत्रवधं तादृक् प्राह दृष्ट्वा तु तं पतिम् ॥ मर्क्प्_२२।४० ॥  
    
मातोवाच  
न मे मात्रा न मे स्वस्त्रा प्राप्ता प्रीतिर्नृपेदृशी ।  
श्रुत्वा मुनिपरित्राणे हतं पुत्रं यथा मया ॥ मर्क्प्_२२।४१ ॥  
शोचतां बान्धवानां ये निः श्वसन्तो ऽतिदुः खिताः ।  
म्रियन्ते व्याधिना क्लिष्टास्तेषां माता वृथाप्रजा ॥ मर्क्प्_२२।४२ ॥  
सङ्ग्रामे युध्यमाना ये ऽभीता गोद्विजरक्षणे ।  
क्षुण्णाः शस्त्रैर्विपद्यन्ते त एव भुवि मानवाः ॥ मर्क्प्_२२।४३ ॥  
अर्थिनां मित्रवर्गस्य विद्विषाञ्च पराङ्मुखः ।  
यो न याति पिता तेन पुत्री माता च वीरसूः ॥ मर्क्प्_२२।४४ ॥  
गर्भक्लेशः स्त्रियो मन्ये साफल्यं भजते तदा ।  
यदारिविजयी वा स्यात् सङ्ग्रामे वा हतः सुतः ॥ मर्क्प्_२२।४५ ॥  
    
पुत्रावूचतुः  
    
ततः स राजा संस्कारं पुत्रपत्नीमलम्भयत् ।  
निर्गम्य च बहिः स्नातो ददौ पुत्राय चोदकम् ॥ मर्क्प्_२२।४६ ॥  
तालकेतुश्च निर्गम्य तथैव यमुनाजलात् ।  
राजपुत्रमुवाचेदं प्रणयान्मधुरं वचः ॥ मर्क्प्_२२।४७ ॥  
गच्छ भूपालपुत्र ! त्वं कृतार्थो ऽहं कृतस्त्वया ।  
कार्यं चिराभिलषितं त्वय्यत्राविचले स्थिते ॥ मर्क्प्_२२।४८ ॥  
वारुणं यज्ञकार्यञ्च जलेशस्य महात्मनः ।  
तन्मया साधितं सर्वं यन्ममासीदभीप्सितम् ॥ मर्क्प्_२२।४९ ॥  
प्रणिपत्य स तं प्रायाद्राजपुत्रः पुरं पितुः ।  
समारुह्य तमेवाश्वं सुपर्णानिलविक्रमम् ॥ मर्क्प्_२२।५० ॥  
    
इति श्रीमार्कण्डेयपुराणे कुवलयाश्वीये मदालसावियोगो नाम द्वाविंशो ऽध्यायः

_____________________________________________________________

त्रयोविंशो ऽध्यायः  
    
पुत्रावूचतुः  
    
स राजपुत्रः सम्प्राप्य वेगादात्मपुरं ततः ।  
पित्रोर्ववन्दिषुः पादौ दिदृक्षुश्च मदालसाम् ॥ मर्क्प्_२३।१ ॥  
ददर्श जनमुद्विग्नमप्रहृष्टमुखं पुरः ।  
पुनश्च विस्मिताकारं प्रहृष्टवदनं ततः ॥ मर्क्प्_२३।२ ॥  
अन्यमुत्फुल्लनयनं दिष्ट्या दिष्ट्येतिवादिनम् ।  
परिष्वजन्तमन्योन्यमतिकौतूहलान्वितम् ॥ मर्क्प्_२३।३ ॥  
चिरं जीवोरुकल्याण ! हतास्ते परिपन्थिनः ।  
पित्रोः प्रह्लादय मनस्तथास्माकमकण्टकम् ॥ मर्क्प्_२३।४ ॥  
    
पुत्रावूचतुः  
    
इत्येवं वादिभिः पौरैः पुरः पृष्ठे च संवृतः ।  
तत्क्षणप्रभवानन्दः प्रविवेश पितुर्गृहम् ॥ मर्क्प्_२३।५ ॥  
पिता च तं परिष्वज्य माता चान्ये च बान्धवाः ।  
चिरं जीवेति कल्याणीर्ददुस्तस्मै तदाशिषः ॥ मर्क्प्_२३।६ ॥  
प्रणिपत्य ततः सो ऽथ किमेतदिति विस्मितः ।  
पप्रच्छ पितरं तात ! सो ऽस्मै सम्यक् तदुक्तवान् ॥ मर्क्प्_२३।७ ॥  
स भार्यां तां मृतां श्रुत्वा हृदयेष्टां मदालसाम् ।  
पितरौ च पुरो दृष्ट्वा लज्जाशोकाब्धिमध्यगः ॥ मर्क्प्_२३।८ ॥  
चिन्तयामास सा बाला मां श्रुत्वा निधनं गतम् ।  
तत्याज जीवितं साध्वी धिङ्मां निष्ठुरमानसम् ॥ मर्क्प्_२३।९ ॥  
नृशंसो ऽहमनार्यो ऽहं विना तां मृगलोचनाम् ।  
मत्कृते निधनं प्राप्तां यज्जीवाम्यतिनिर्घृणः ॥ मर्क्प्_२३।१० ॥  
पुनः स चिन्तयामास परिसंस्तभ्य मानसम् ।  
मोहोद्गममपास्याशु निः श्वस्योच्छवस्य चातरः ॥ मर्क्प्_२३।११ ॥  
मृतेति सा मन्नमित्तं त्यजामि यदि जीवितम् ।  
किं मयोपकृतं तस्याः श्लाघ्यमेतत्तु योषिताम् ॥ मर्क्प्_२३।१२ ॥  
यदि रोदिमि वा दीनो हा प्रियेति ! वदन्मुहुः ।  
तथाप्यश्लाघ्यमेतन्नो वयं हि पुरुषाः किल ॥ मर्क्प्_२३।१३ ॥  
अथ शोकजडो दीनो स्त्रजा हीनो मलान्वितः ।  
    
विपक्षस्य भविष्यामि ततः परिभवास्पदम् ॥ मर्क्प्_२३।१४ ॥  
मयारिशातनं कार्यं राज्ञः शुश्रुषणं पितुः ।  
जीवितं तस्य चायत्तं सन्त्याज्यं तत्कथं मया ॥ मर्क्प्_२३।१५ ॥  
किन्त्वत्र मन्ये कर्तव्यस्त्यागो भागस्य योषितः ।  
स चापि नोपकाराय तन्वङ्ग्याः किन्तु सर्वथा ॥ मर्क्प्_२३।१६ ॥  
मया नृशंस्यं कर्तव्यं नोपकार्यपकारि च ।  
या मदर्थे ऽत्यजत् प्राणांस्तदर्थे ऽल्पमिदं मम ॥ मर्क्प्_२३।१७ ॥  
    
पुत्रावूचतुः  
    
इति कृत्वा मतिं सो ऽथ निष्पाद्योदकदानिकम् ।  
क्रियाश्चानन्तरं कृत्वा प्रत्युवाच ऋतध्वजः ॥ मर्क्प्_२३।१८ ॥  
    
ऋतध्वज उवाच

यदि सा मम तन्वङ्गी न स्याद्भार्या मदालसा ।  
अस्मिन् जन्मनि नान्या मे भवित्री सहचारिणी ॥ मर्क्प्_२३।१९ ॥  
तामृते मृगशावाक्षीं गन्धर्वतनयामहम् ।  
न भोक्ष्ये योषितं काञ्चिदिति सत्यं मयोदितम् ॥ मर्क्प्_२३।२० ॥  
सद्धर्मचारिणीं पत्नीं तां मुक्त्वा गजगामिनीम्,।  
काञ्चिन्नाङ्गीकरिष्यामीत्येतत् सत्यं मयोदितम् ॥ मर्क्प्_२३।२१ ॥  
    
पुत्रावूचतुः  
    
परित्यज्य च स्त्रीभोगान् तात ! सर्वंस्तया विना ।  
क्रीडन्नास्ते समं तुल्यैर्वयस्यैः शीलसम्पदा ॥ मर्क्प्_२३।२२ ॥  
एतत्तस्य परं कार्यं तात ! तत् केन शक्यते ।  
कर्तुमत्यर्थदुष्प्राप्यमीश्वरैः किमुतेतरैः ॥ मर्क्प्_२३।२३ ॥

जड उवाच  
    
इति वाक्यं तयोः श्रुत्वा विमर्शमगमत्पिता ।  
विमृश्य चाह तौ पुत्रौ नागराट् प्रहसन्निव ॥ मर्क्प्_२३।२४ ॥  
    
नागराडश्वतर उवाच  
    
यद्यशक्यमिति ज्ञात्वा न करिष्यन्ति मानवाः ।  
कर्मण्युद्यममुद्योगहान्या हानिस्ततः परम् ॥ मर्क्प्_२३।२५ ॥  
आरभेत नरः कर्म स्वपौरुषमहापयन् ।  
निष्पत्तिः कर्मणो दैवे पौरुषे च व्यवसथिता ॥ मर्क्प्_२३।२६ ॥  
तस्मादहं तथा यत्नं करिष्ये पुत्रकावितः ।  
तपश्चर्यां समास्थाय यथैतत् साध्यते ऽचिरात् ॥ मर्क्प्_२३।२७ ॥  
    
जड उवाच  
    
एवमुक्त्वा स नागेन्द्रः प्लक्षावतरणं गिरेः ।  
तीर्थं हिमवतो गत्वा तपस्तेपे सुदुश्चरम् ॥ मर्क्प्_२३।२८ ॥  
तुष्टाव गीर्भिश्च ततस्तत्र देवीं सरस्वतीम् ।  
तन्मना नियताहारो भूत्वा त्रिषवणाप्लुतः ॥ मर्क्प्_२३।२९ ॥  
    
अश्वतर उवाच  
    
जगद्धात्रीमहं देवीमारिराधयिषुः शुभाम् ।  
स्तोष्ये प्रणम्य शिरसा ब्रह्मयोनिं सरस्वतीम् ॥ मर्क्प्_२३।३० ॥  
सदसद्देवि ! सय् किञ्चिन्मोक्षवच्चार्थवत् पदम् ।  
तत्सर्वं त्वय्यसंयोगं योगवद्देवि ! संस्थितम् ॥ मर्क्प्_२३।३१ ॥  
त्वमक्षरं परं देवि ! यत्र सर्वं प्रतिष्ठितम् ।  
अक्षरं परमं देवि ! संस्थितं परमाणुवत् ॥ मर्क्प्_२३।३२ ॥  
अक्षरं परमं ब्रह्म विश्वञ्चैतत् क्षरात्मकम् ।  
दारुण्यवस्थितो वह्निर्भौमाश्च परमाणवः ॥ मर्क्प्_२३।३३ ॥  
तथा त्वयि स्थितं ब्रह्म जगच्चेदमशेषतः ।  
ओङ्काराक्षरसंस्थानं यत्तु देवि ! स्थिरास्थिरम् ॥ मर्क्प्_२३।३४ ॥  
तत्र मात्रात्रयं सर्वमस्ति यद्देवि नास्ति च ।  
त्रयो लोकास्त्रयो वेदास्त्रैविद्यं पावकत्रयम् ॥ मर्क्प्_२३।३५ ॥  
त्रीणि ज्योतींषि वर्णाश्च त्रयो धर्मागमास्तथा ।  
त्रयो गुणास्त्रयः शब्दस्त्रयो वेदास्तथाश्रमाः ॥ मर्क्प्_२३।३६ ॥  
त्रयः कालास्तथावस्थाः पितरो ऽहर्निशादयः ।  
एतन्मात्रात्रयं देवि ! तव रूपं सरस्वति ॥ मर्क्प्_२३।३७ ॥  
विभिन्नदर्शिनामाद्या ब्रह्मणो हि सनातनाः ।  
    
सोमसंस्था हविः संस्थाः पाकसंस्थाश्च सप्त याः ॥ मर्क्प्_२३।३८ ॥  
तास्त्वदुच्चारणाद्देवि ! क्रियन्ते ब्रह्मवादिभिः ।  
अनिर्देश्यं तथा चान्यदर्धमात्रान्वितं परम् ॥ मर्क्प्_२३।३९ ॥  
अविकार्यक्षयं दिव्यं परिणामविवर्जितम् ।  
तवैतत्परमं रूपं यन्न शक्यं मयोदितुम् ॥ मर्क्प्_२३।४० ॥  
न चास्ये न च तज्जिह्वा ताम्रोष्ठादिभिरुच्यते ।  
इन्द्रो ऽपि वसवो ब्रह्मा चन्द्राकौ ज्योतिरेव च ॥ मर्क्प्_२३।४१ ॥  
विश्वावासं विश्वरूपं विश्वेशं परमेश्वरम् ।  
साङ्ख्यवेदान्तवादोक्तं बहुशाखास्थिरीकृतम् ॥ मर्क्प्_२३।४२ ॥  
अनादिमध्यनिधनं सदसन्न सदेव यत् ।  
एकन्त्वनेकं नाप्येकं भवभेदसमाश्रैतम् ॥ मर्क्प्_२३।४३ ॥  
अनाख्यं षड्गुणाख्यञ्च वर्गाख्यं त्रिगुणाश्रयम् ।  
नानाशक्तिमतामेकं शक्तिवैभविकं परम् ॥ मर्क्प्_२३।४४ ॥  
सुखासुखं महासौख्यरूपं त्वयि विभाव्यते ।  
    
एवं देवि ! त्वया व्याप्तं सकलं निष्कलञ्च यत् ।  
अद्वैतावस्थितं ब्रह्म यच्च द्वैते व्यवस्थितम् ॥ मर्क्प्_२३।४५ ॥  
येर्ऽथा नित्या ये विनश्यन्ति चान्ये  
ये वा स्थूला ये च सूक्ष्मातिसूक्ष्माः ।  
ये वा भूमौ ये ऽन्तरीक्षे ऽन्यतो वा  
तेषां तेषां त्वत्त एवोपलब्धिः ॥ मर्क्प्_२३।४६ ॥  
यच्चामूर्तं यच्च मूर्तं समस्तं  
यद्वा भूतेष्वेकमेकञ्च किञ्चित् ।  
यद्दिव्यस्ति क्ष्मातले खे ऽन्यतो वा  
त्वत्सम्बद्धं त्वत्स्वरैर्व्यञ्जनैश्च ॥ मर्क्प्_२३।४७ ॥  
    
जड उवाच  
    
एवं स्तुता तदा देवी विष्णोर्जिह्वा सरस्वती ।  
प्रत्युवाच महात्मानं नागमश्वतरं ततः ॥ मर्क्प्_२३।४८ ॥  
    
सरस्वत्युवाच  
    
वरं ते कम्बलभ्रातः प्रयच्छाम्युरगाधिप ! ।  
तदुच्यतां प्रदास्यामि यत्ते मनसि वर्तते ॥ मर्क्प्_२३।४९ ॥  
    
अश्वतर उवाच  
    
सहायं देहि देवि ! त्वं पूर्वं कम्बलमेव मे ।  
समस्तस्वरसम्बन्धमुभयोः सम्प्रयच्छ च ॥ मर्क्प्_२३।५० ॥  
    
सरस्वत्युवाच  
    
सप्त स्वरा ग्रामरागाः सप्त पन्नगसत्तम ! ।  
कीतकानि च सप्तैव तावतीश्चापि मूर्च्छनाः ॥ मर्क्प्_२३।५१ ॥  
तालाश्चैकोनपञ्चाशत्तथा ग्रामत्रयञ्च यत् ।  
एतत्सर्वं भवान् गाता कम्बलश्च तथानघ ! ॥ मर्क्प्_२३।५२ ॥  
ज्ञास्यसे मत्प्रसादेन भुजगेन्द्रापरं तथा ।  
चतुर्विधं पदं तालं त्रिः प्रकारं लयत्रयम् ॥ मर्क्प्_२३।५३ ॥  
यदित्रयं तथाऽतोद्यं मया दत्तं चतुर्विधम् ।  
एतद्भवान् मत्प्रसादात् पन्नगेन्द्रापरञ्च यत् ॥ मर्क्प्_२३।५४ ॥  
अस्यान्तर्गतमायत्तं स्वरव्यञ्जनसम्मितम् ।  
तदशेषं मया दत्तं भवतः कम्बलस्य च ॥ मर्क्प्_२३।५५ ॥  
तथा नान्यस्य भूर्लोके पाताले चापि पन्नग ।  
प्रणेतारौ भवन्तौ च सर्वस्यास्य भविष्यतः ।  
पाताले देवलोके च भूर्लोके चैव पन्नगौ ॥ मर्क्प्_२३।५६ ॥  
    
जड उवाच  
    
इत्युक्त्वा सा तदा देवी सर्वजिह्वा सरस्वती ।  
जगामादर्शनं सद्यो नागस्य कमलेक्षणा ॥ मर्क्प्_२३।५७ ॥  
तयोश्च तद्यथावृत्तं भ्रात्रोः सर्वमजायत ।  
विज्ञानमुभयोरग्र्यं पदतालस्वरादिकम् ॥ मर्क्प्_२३।५८ ॥  
ततः कैलासशैलेन्द्र-शिखरस्थितमीश्वरम् ।  
गीतकैः स्प्तभिर्नागौ तन्त्रीलयसमन्वितौ ॥ मर्क्प्_२३।५९ ॥  
आरिराधयिषू देवमनङ्गाङ्गहरं हरम् ।  
प्रचक्रतुः परं यत्नमुभौ संहतवाक्कलौ ॥ मर्क्प्_२३।६० ॥  
प्रातर्निशायां मध्याह्ने सन्ध्ययोश्चापि तत्परौ ।  
तयोः कालेन महता स्तूयमानो वृषध्वजः ॥ मर्क्प्_२३।६१ ॥  
तुतोष गीतकैस्तौ च प्राहेशो गृह्यतां वरः ।  
ततः प्रणम्याश्वतरः कम्बलेन समं तदा ॥ मर्क्प्_२३।६२ ॥  
व्यज्ञापयन्महादेवं शितिकण्ठमुमापतिम् ।  
यदि नौ भगवान् प्रीतो देवदेवस्त्रिलोचनः ॥ मर्क्प्_२३।६३ ॥  
ततो यथाभिलषितं वरमेनं प्रयच्छ नौ ।  
मृता कुवलयाश्वस्य पत्नी देव ! मदालसा ॥ मर्क्प्_२३।६४ ॥  
तेनैव वयसा सद्यो दुहितृत्वं प्रयातु मे ।  
जातिस्मरा यथा पूर्वं तद्वत्कान्तिसमन्विता ।  
योगिनी योगमाता च मद्गेहे जायतां भव ॥ मर्क्प्_२३।६५ ॥

महादेव उवाच  
    
यथोक्तं पन्नगश्रेष्ठ ! सर्वेमेतद्भविष्यति ।  
मत्प्रसादादसन्दिग्धं श्रुणु चेदं भुजङ्गम ॥ मर्क्प्_२३।६६ ॥  
श्राद्धे तु समनुप्राप्ते मध्यमं पिण्डमात्मना ।  
भक्षयेथाः फणिश्रेष्ठ ! शुचिः प्रयतमानसः ॥ मर्क्प्_२३।६७ ॥  
भक्षिते तु ततस्तस्मिन् भवतो मध्यमात् फणात् ।  
समुत्पत्स्यति कल्याणी तथारूपा यथामृता ॥ मर्क्प्_२३।६८ ॥  
कामञ्चेममभिध्याय कुरु त्वं पितृतर्पणम् ।  
तत्क्षणादेव सा सुभ्रूः श्वसतो मध्यमात् फणात् ॥ मर्क्प्_२३।६९ ॥  
समुत्पत्स्यति कल्याणी तथारूपा यथामृता ।  
एतच्छ्रुत्वा ततस्तौ तु प्रणिपत्य महेश्वरम् ॥ मर्क्प्_२३।७० ॥  
रसातलं पुनः प्राप्तौ परितोषसमन्वितौ ।  
    
तथा च कृतवान् श्राद्धं स नागः कम्बलानुजः ॥ मर्क्प्_२३।७१ ॥  
पिण्डञ्च मध्यमं तद्वद्यथावदुपभुक्तवान् ।  
तञ्चापि ध्यायः कामं ततः सा तनुमध्यमा ॥ मर्क्प्_२३।७२ ॥  
जज्ञे निश्वसतः सद्यस्तद्रूपा मध्यमात् फणात् ।  
न चापि कथयामास कंस्यचित् स भुजङ्गमः ॥ मर्क्प्_२३।७३ ॥  
अन्तर्गृहे तां सुदतीं स्त्रीभिर्गुप्तामधारयत् ।  
तौ चानुदिनमागम्य पुत्रौ नागपतेः सुखम् ॥ मर्क्प्_२३।७४ ॥  
ऋतध्वजेन सहितौ चिक्रीडाते ऽमराविव ।  
एकदा तु सुतौ प्राह नागराजौ मुदान्वितः ॥ मर्क्प्_२३।७५ ॥  
यन्मया पूर्वमुक्तन्तु क्रियते किं न तत्तथा ।  
स राजपुत्रो युवयोरुपकारी ममान्तिकम् ॥ मर्क्प्_२३।७६ ॥  
कस्मान्नानीयते वत्सावुपकाराय मानदः ।  
एवमुक्तौ ततस्तेन पित्रा स्नेहवता तु तौ ॥ मर्क्प्_२३।७७ ॥  
गत्वा तस्य पुरं सख्यू रेमाते तेन धीमता ।  
ततः कुवलयाश्वं तौ कृत्वा किञ्चित्कथान्तरम् ॥ मर्क्प्_२३।७८ ॥  
अब्रूतां प्रणयोपेतं स्वगेहगमनं प्रति ।  
तावाह नृपपुत्रो ऽसौ नन्विदं भवतोर्गृहम् ॥ मर्क्प्_२३।७९ ॥  
धनवाहनवस्त्रादि यन्मदीयं तदेव वाम् ।  
यत्तु वां वाञ्छितं दातुं धनं रत्नमथापि वा ॥ मर्क्प्_२३।८० ॥  
तद्दोयतां द्विजसुतौ यदि वां प्रणयो मयि ।  
एतावताहं दैवेन वञ्चितो ऽस्मि दुरात्मना ॥ मर्क्प्_२३।८१ ॥  
यद्भवद्भ्यां ममत्वं नो मदीये क्रियते गृहे ।  
यदि वां मत्प्रियं कार्यमनुग्राह्यो ऽस्मि वां यदि ॥ मर्क्प्_२३।८२ ॥  
तद्धने मम गेहे च ममत्वमनुकल्प्यताम् ।  
    
युवयोर्यन्मदीयं तन्मामकं युवयोः स्वकम् ॥ मर्क्प्_२३।८३ ॥  
एतत् सत्यं विजानीतं युवां प्राणा बहिश्चराः ।  
पुनर्नैवं विभिन्नार्थं वक्तव्यं द्विजसत्तमौ ॥ मर्क्प्_२३।८४ ॥  
मत्प्रसादपरौ प्रीत्या शापितौ हृदयेन मे ।  
ततः स्नेहार्द्रवदनौ तावुभौ नागनन्दनौ ॥ मर्क्प्_२३।८५ ॥  
ऊचतुर्नृपतेः पुत्रं किञ्चित् प्रणयकोपितौ ।  
ऋतध्वज ! न सन्देहो यथैवाह भवानिदम् ॥ मर्क्प्_२३।८६ ॥  
तथैव चास्मन्मनसि नात्र चिन्त्यमतो ऽन्यथा ।  
किन्त्वावयोः स्वयं पित्रा प्रोक्तमेतन्महात्मना ॥ मर्क्प्_२३।८७ ॥  
द्रष्टुं कुवलयाश्वं तमिच्छामीति पुनः पुनः ।  
ततः कुवलयाश्वो ऽसौ समुत्थाय वरासनात् ।  
यथाह तातेति वदन् प्रणाममकरोद्भुवि ॥ मर्क्प्_२३।८८ ॥  
    
कुवलयाश्व उवाच

धन्यो ऽहमतिपुण्यो ऽहं को ऽन्यो ऽस्ति सदृशो मया ।  
यत्तातो मामभिद्रष्टुं करोति प्रवणं मनः ॥ मर्क्प्_२३।८९ ॥  
तदुत्तिष्ठत गच्छामस्ताताज्ञां क्षणमप्यहम् ।  
नातिक्रान्तुमिहेच्छामि पदेभ्यां तस्य शपाम्यहम् ॥ मर्क्प्_२३।९० ॥  
    
जड उवाच  
    
एवमुक्त्वा ययौ सो ऽथ सह ताभ्यां नृपात्मजः ।  
प्राप्तश्च गोमतीं पुण्यां निर्गम्य नगराद्वहिः ॥ मर्क्प्_२३।९१ ॥  
तन्मध्येन ययुस्ते वे नागेन्द्रनृपनन्दनाः ।  
मेने च राजपुत्रो ऽसौ पारे तस्यास्तयोर्गृहम् ॥ मर्क्प्_२३।९२ ॥  
ततश्चाकृष्य पातालं ताभ्यां नीतो नृपात्मजः ।  
पाताले ददृशे चोभौ स पन्नगकुमारकौ ॥ मर्क्प्_२३।९३ ॥  
फणामणिकृतोद्योतौ व्यक्तस्वस्तिकलक्षणौ ।  
विलोक्य तौ सुरूपाङ्गौ विस्मयोत्फुल्ललोचनः ॥ मर्क्प्_२३।९४ ॥  
विहस्य चाब्रवीत् प्रेम्णा साधु भो द्विजसत्तमौ ।  
कथयामासतुस्तौ च पितरं पन्नगेश्वरम् ॥ मर्क्प्_२३।९५ ॥  
शान्तमश्वतरं नाम माननीयं दिवौकसाम् ।  
रमणीयं ततो ऽपस्यत् पातालं स नृपात्मजः ॥ मर्क्प्_२३।९६ ॥  
कुमारैस्तरुणैर्वृद्धैरुरगैरुपशोभितम् ।  
तथैव नागकन्याभिः क्रीडन्तीभिरितस्ततः ॥ मर्क्प्_२३।९७ ॥  
चारुकुण्डलहाराभिस्ताराभिर्गगनं यथा ।  
गीतशब्दैस्तथान्यत्र वीणावेणुस्वनानुगैः ॥ मर्क्प्_२३।९८ ॥  
मृदङ्गपणवातोद्यं हारिवेश्मशताकुलम् ।  
वीक्षमाणः स पातालं ययौ शत्रुजितः सुतः ॥ मर्क्प्_२३।९९ ॥  
सह ताभ्यामभीष्टाभ्यां पन्नगाभ्यामरिन्दमः ।  
ततः प्रविश्य ते सर्वे नागराजनिवेशनम् ॥ मर्क्प्_२३।१०० ॥  
ददृशुस्ते महात्मानमुरगाधिपतिं स्थितम् ।  
दिव्यमाल्याम्बरधरं मणिकुण्डलभूषणम् ॥ मर्क्प्_२३।१०१ ॥  
    
स्वच्छमुक्ताफललताहारिहारोपशोभितम् ।  
केयूरिणं महाभागमासने सर्वकाञ्चने ॥ मर्क्प्_२३।१०२ ॥  
मणिविद्रुमवैदूर्य-जालान्तरितरूपके ।  
स ताभ्यां दर्शितस्तस्य तातो ऽस्माकमसाविति ॥ मर्क्प्_२३।१०३ ॥  
वीरः कुवलयाश्वो ऽयं पित्रे चासौ निवेदितः ।  
ततो ननाम चरणौ नागेन्द्रस्य ऋतध्वजः ॥ मर्क्प्_२३।१०४ ॥  
तमुत्थाप्य बलाद्गाढं नागेन्द्रः परीषस्वजे ।  
मूर्ध्नि चैनमुपाघ्राय चिरं जीवेत्युवाच सः ॥ मर्क्प्_२३।१०५ ॥  
निहतामित्रवर्गश्च पित्रोः सुश्रूषणं कुरु ।  
वत्स ! धन्यस्य कथ्यन्ते परोक्षस्यापि ते गुणाः ॥ मर्क्प्_२३।१०६ ॥  
    
भवतो मम पुत्राभ्यामसामान्या निवेदिताः ।  
त्वमेवानेन वर्धेथा मनोवाक्कायचेष्टितैः ॥ मर्क्प्_२३।१०७ ॥  
जीवितं गुणिनः श्लाघ्यं जीवन्नेव मृतो ऽगुणः ।  
गुणवान् निर्वृतिं पित्रोः शत्रुणां हृदयज्वरम् ॥ मर्क्प्_२३।१०८ ॥  
करोत्यात्महितं कुर्वन् विश्वासञ्च महाजने ।  
देवताः पितरो विप्रा मित्रार्थिविकलादयः ॥ मर्क्प्_२३।१०९ ॥  
बान्धवाश्च तथेच्छन्ति जीवितं गुणिनश्चिरम् ।  
परिवादनिवृत्तानां दुर्गतेषु दयावताम् ।  
गुणिनां सफलं जन्म संश्रितानां विपद्गतैः ॥ मर्क्प्_२३।११० ॥  
    
जड उवाच  
    
एवमुक्त्वा स तं वीरं पुत्राविदमथाब्रवीत् ।  
पूजां कुवलयाश्वस्य कर्तुकामो भुजङ्गमः ॥ मर्क्प्_२३।१११ ॥  
    
स्नानादिकक्रमं कृत्वा सर्वमेव यथाक्रमम् ।  
मधुपानादिसम्भोगमाहारञ्च यथेप्सितम् ॥ मर्क्प्_२३।११२ ॥  
ततः कुवलयाश्वेन हृदयोत्सवभूतया ।  
कथया स्वल्पकं कालं स्थास्यामो हृष्टचेतसः ॥ मर्क्प्_२३।११३ ॥  
अनुमेन च तन्मौनो वचः शत्रुजितः सुतः ।  
तथा चकार नृपतिः पन्नगानामुदारधीः ॥ मर्क्प्_२३।११४ ॥  
समेत्य तैरात्मजभूपनन्दनैर्  
     महोरगाणामधिपः स सत्यवाक् ।  
मुदान्वितो ऽन्नानि मधूनि चात्मवान्  
     यथोपयोगं बुभुजे स भोगभुक् ॥ मर्क्प्_२३।११५ ॥  
    
इति श्रीमार्कण्डेयपुराणे मदालसोपाख्याने कुवलयाश्वपातालगमनं नाम त्रयोविंसो ऽध्यायः

_____________________________________________________________

चतुर्विशो ऽध्यायः  
    
जड उवाच  
    
कृताहारं महात्मनामधिपं पवनाशिनाम् ।  
उपासाञ्चक्रिरे पुत्रौ भूपालतनयस्तथा ॥ मर्क्प्_२४।१ ॥  
कथाभिरनुरूपाभिः स महात्मा भुजङ्गमः ।  
प्रीतिं सञ्जनयामास पुत्रसख्युरुवाच च ॥ मर्क्प्_२४।२ ॥  
तव भद्र ! सुखं ब्रूहि गेहमभ्यागतस्य यत् ।  
कर्तव्यमुत्सृजाशङ्कां पितरीव सुतो मयि ॥ मर्क्प्_२४।३ ॥  
रजतं वा सुवर्णं वा वस्त्रं वाहनमासनम् ।  
यद्वाभिमतमत्यर्थं दुर्लभं तद्वृणुष्व माम् ॥ मर्क्प्_२४।४ ॥  
    
कुवलयाश्व उवाच  
    
तव प्रसादाद्भगवन् ! सुवर्णादि गृहे मम ।  
पितुरस्ति ममाद्यापिन किञ्चित् कार्यमीदृशम् ॥ मर्क्प्_२४।५ ॥  
ताते वर्षसहस्राणि शासतीमां वसुन्धराम् ।  
तथैव त्वयि पातालं न मे याञ्चोन्मुकं मनः ॥ मर्क्प्_२४।६ ॥  
ते स्वर्ग्याश्च सुपुण्याश्च येषां पितरि जीवति ।  
तृणकोटिसमं वित्तं तारुण्याद्वित्तकोटिषु ॥ मर्क्प्_२४।७ ॥  
मित्राणि तुल्यशिष्टानि तद्वद्देहमनामयम् ।  
जनिता ध्रियते वित्तं यौवनं किन्नु नास्ति मे ॥ मर्क्प्_२४।८ ॥  
असत्यर्थे नृणां याञ्चाप्रवणं जायते मनः ।  
सत्यशेषे कथं याञ्चां मम जिह्वा करिष्यति ॥ मर्क्प्_२४।९ ॥  
यैर्न चिन्त्यं धनं किञ्चिन्मम गेहे ऽस्ति नास्ति वा ।  
पितृबाहुतरुच्छायां संश्रिताः सुखिनो हि ते ॥ मर्क्प्_२४।१० ॥  
ये तु बाल्यात् प्रभृत्येव विना पित्रा कुटुम्बिनः ।  
ते सुखास्वादविभ्रंशान्मन्ये धात्रैव वञ्चिताः ॥ मर्क्प्_२४।११ ॥  
तद्वयं त्वत्प्रसादेन धनरत्नादिसञ्चयान् ।  
पितृमुक्तान् प्रयच्छामः कामतो नित्यमर्थिनाम् ॥ मर्क्प्_२४।१२ ॥  
तत् सर्वमिह सम्प्राप्तं यदङ्घ्रियुगलं तव ।  
मच्चूडामणिना स्पृष्टं यच्चाङ्गस्पर्शमाप्तवान् ॥ मर्क्प्_२४।१३ ॥  
    
जड उवाच  
इत्येवं प्रसृतं वाक्यमुक्तः पन्नगसत्तमः ।  
प्राह राजसुतं प्रीत्या पुत्रयोरुपकारिणम् ॥ मर्क्प्_२४।१४ ॥  
    
नाग उवाच  
    
यदि रत्नसुवर्णादि मत्तो ऽवाप्तुं न ते मनः ।  
यदन्यन्मनसः प्रीत्यै तद्ब्रूहि त्वं ददाम्यहम् ॥ मर्क्प्_२४।१५ ॥  
    
कुवलयाश्व उवाच  
    
भगवंस्त्वत्प्रसादेन प्रार्थितस्य गृहे मम ।  
सर्वमस्ति विशेषेण सम्प्राप्तं तव दर्शनात् ॥ मर्क्प्_२४।१६ ॥  
कृतकृत्यो ऽस्मि चैतेन सफलं जीवितञ्च मे ।  
यदङ्गसंश्लेषमितस्तव देवस्य मानुषः ॥ मर्क्प्_२४।१७ ॥  
ममोत्तमाङ्गे त्वत्पादरजसा यदिहास्पदम् ।  
कृतं तेनैव न प्राप्तं किं मया पन्नगेश्वर ॥ मर्क्प्_२४।१८ ॥  
यदि त्ववश्यं दातव्यो वरो मम यथेप्सितः ।  
तत्पुण्यकर्मसंस्कारो हृदयान्मा व्यपैतु मे ॥ मर्क्प्_२४।१९ ॥  
सुवर्णमणिरत्नादि वाहनं गृहमासनम् ।  
स्त्रियो ऽन्नपानं पुत्राश्च चारुमाल्यानुलेपन् ॥ मर्क्प्_२४।२० ॥  
एते च विविधाः कामा गीतवाद्यादिकञ्च यत् ।  
सर्वमेतन्मम मतं फलं पुण्यवनस्पतेः ॥ मर्क्प्_२४।२१ ॥  
तस्मान्नरेण तन्मुलः कार्यो यत्नः कृतात्मना ।  
कर्तव्यः पुण्यसक्तानां न किञ्चिद्भुवि दुर्लभम् ॥ मर्क्प्_२४।२२ ॥  
    
अश्वतर उवाच  
    
एवं भविष्यति प्राज्ञ ! तव धर्माश्रिता मतिः ।  
सत्यञ्चैतत् फलं सर्वं धर्मस्योक्तं यथा त्वया ॥ मर्क्प्_२४।२३ ॥  
तथाप्यवश्यं मद्गेहमागतेन त्वयाधुना ।  
ग्राह्यं यन्मानुषे लोके दुष्प्राप्तं भवतो मतम् ॥ मर्क्प्_२४।२४ ॥  
    
जड उवाच  
    
तस्यैतद्वचनं श्रुत्वा स तदा नृपनन्दनः ।  
मुकावलोकनञ्चक्रे पन्नगेश्वरपुत्रयोः ॥ मर्क्प्_२४।२५ ॥  
ततस्तौ प्रणिपत्योभौ राजपुत्रस्य यन्मतम् ।  
तत् पितुः सकलं वीरौ कथयामासतुः स्फुटम् ॥ मर्क्प्_२४।२६ ॥  
पुत्रापूचतुः  
    
ततो ऽस्य पत्नी दयिता श्रुत्वेमं विनिपातितम् ।  
अत्यजद्दयितान् प्राणान् विप्रलब्धा दुरात्मना ॥ मर्क्प्_२४।२७ ॥  
केनापि कृतवैरेण दानवेन कुबुद्धिना ।  
गन्धर्वराजस्य सुता नाम्ना ख्याता मदालसा ॥ मर्क्प्_२४।२८ ॥  
कुतज्ञो ऽयं ततस्तात ! प्रतिज्ञां कृतवानिमाम् ।  
नान्या भार्या भवित्रीति वर्जयित्वा मदालसाम् ॥ मर्क्प्_२४।२९ ॥  
द्रष्टुं तां चारुसर्वाङ्गीमयं वीर ! ऋतध्वजः ।  
तात ! वाञ्छति यद्येतत् क्रियते तत् कृतं भवेत् ॥ मर्क्प्_२४।३० ॥  
    
अश्वतर उवाच  
    
भूतैर्वियोगिनो योगस्तादृशैरेव तादृशः ।  
कथमेतद्विना स्वप्नं मायां वा शम्बरोदिताम् ॥ मर्क्प्_२४।३१ ॥  
    
जड उवाच  
    
प्रणिपत्य भुजङ्गेशं पुत्रः शत्रुजितस्ततः ।  
प्रत्युवाच महात्मानं प्रेमलज्जासमन्वितः ॥ मर्क्प्_२४।३२ ॥  
मायामयीमप्यधुना मम तात ! मदालसाम् ।  
यदि दर्शयते मन्ये परं कृतमनुग्रहम् ॥ मर्क्प्_२४।३३ ॥  
    
अश्वतर उवाच  
    
तस्मात् पश्येह वत्स ! त्वं मायाञ्चेद् द्रष्टुमिच्छसि ।  
अनुग्राह्यो भवान् गेहं बालो ऽप्यभ्यागतो गुरुः ॥ मर्क्प्_२४।३४ ॥  
    
जड उवाच  
    
आनयामास नागेन्द्रो गृहगुप्तां मदालसाम् ।  
तेषां सम्मोहनार्थाय ज्जल्प च ततः स्फुटम् ॥ मर्क्प्_२४।३५ ॥  
दर्शयामास च तदा राजपुत्राय तां शुभाम् ।  
सेयं न वेति ते भार्या राजपुत्र ! मदालसा ॥ मर्क्प्_२४।३६ ॥  
    
जड उवाच  
    
स दृष्ट्वा तां तदा तन्वीं तत्क्षणात् विगतत्रपः ।  
प्रियेति तामभिमुखं ययौ वाचमुदीरयन् ।  
निवारयामास च तं नागः सो ऽश्वतरस्त्वरन् ॥ मर्क्प्_२४।३७ ॥  
    
अश्वतर उवाच  
    
मायेयं पुत्र ! मा स्प्राक्षीः प्रागेव कथितं तव ।  
अन्तर्धानमुपैत्याशु माया संस्पर्शनादिभिः ॥ मर्क्प्_२४।३८ ॥  
ततः पपात मेदिन्यां स तु मूर्च्छापरिप्लुतः ।  
हा प्रियेति वदन् सो ऽथ चिन्तयामास भामिनीम् ॥ मर्क्प्_२४।३९ ॥  
अहो स्नेहो ऽस्य नृपतेर्ममोपर्यचलं मनः ।  
येनायं पातनो ऽरीणां विना शस्त्रेण पातितः ॥ मर्क्प्_२४।४० ॥  
मायेति दर्शिता तेन मिथ्या मायेति यत्स्फुटम् ।  
वाय्वम्बुतेजसां भुमेराकाशस्य च चेष्टया ॥ मर्क्प्_२४।४१ ॥  
    
जड उवाच  
    
ततः कुवलयाश्वं तं समाश्वास्य भुजङ्गमः ।  
कथयामास तत् सर्वं मृतसञ्जीवनादिकम् ॥ मर्क्प्_२४।४२ ॥  
ततः प्रहृष्टः प्रतिलभ्य कान्तां  
     प्रणम्य नागं निजगाम सो ऽथ ।  
सुशोभमानः स्वपुरं तमश्वम्  
     आरुह्य सञ्चिन्तितमभ्युपतेम् ॥ मर्क्प्_२४।४३ ॥  
    
इति श्रीमार्कण्डेयपुराणे मदालसाप्राप्तिर्नाम चतुर्विशो ऽध्यायः

_____________________________________________________________

पञ्चविंशो ऽध्यायः  
    
जड उवाच  
    
आगम्य स्वपुरं सो ऽथ पित्रोः सर्वमशेषतः ।  
कथयामास तन्वङ्गी यथा प्राप्ता पुनर्मृता ॥ मर्क्प्_२५।१ ॥  
ननाम सा च चरणौ श्वश्रूश्वशुरयोः शुभा ।  
स्वजनञ्च यथापूर्वं वन्दनाश्लेषणादिभिः ॥ मर्क्प्_२५।२ ॥  
पूजयामास तन्वङ्गी यथान्यायं यथावयः ।  
ततो महोत्सवो जज्ञे पौराणां तत्र वै पुरे ॥ मर्क्प्_२५।३ ॥  
ऋतध्वजश्च सुचिरं तया रेमे सुमध्यया ।  
निर्झरेषु च शैलानां निम्नगापुलिनेषु च ॥ मर्क्प्_२५।४ ॥  
काननेषु च रम्येषु तथैवोपवनेषु च ।  
पुण्यक्षयं वाञ्छमाना सापि कामोपबोगतः ॥ मर्क्प्_२५।५ ॥  
सह तेनातिकान्तेन रेमे रम्यासु भूमिषु ।  
ततः कालेन महता शत्रुजित् स नराधिपः ॥ मर्क्प्_२५।६ ॥  
सम्यक् प्रशास्य वसुधां कालधर्ममुपेयिवान् ।  
ततः पौरा महात्मानं पुत्रं तस्य ऋतध्वजम् ॥ मर्क्प्_२५।७ ॥  
अभ्यषिञ्चन्त राजानमुदाराचारचेष्टितम् ।  
सम्यक् पालयतस्तस्य प्रजाः पुत्रानिवौरसान् ॥ मर्क्प्_२५।८ ॥  
मदालसायाः सञ्जज्ञे पुत्रः प्रथमजस्ततः ।  
तस्य चक्रे पिता नाम विक्रान्त इति धीमतः ॥ मर्क्प्_२५।९ ॥  
तुतुषुस्तेन वै भृत्या जहास च मदालसा ।  
सा वै मदालसा पुत्रं बालमुत्तानशायिनम् ।  
उल्लापनच्छलेनाह रुदमानमविस्वरम् ॥ मर्क्प्_२५।१० ॥  
शुद्धो ऽसि रे तात ! न ते ऽस्ति नाम  
     कृतं हि ते कल्पनयाधुनैव ।  
पञ्चात्मकं देहमिदं तवैतन्  
     नैवास्य त्वं रोदिषि कस्य हेतोः ॥ मर्क्प्_२५।११ ॥  
न वा भवान् रोदिति वै स्वजन्मा  
     शब्दो ऽयमासाद्य महीशशूनुम् ।  
विकल्प्यमाना विविधा गुणास्ते  
     ऽगुणाश्च भौताः सकलेन्द्रियेषु ॥ मर्क्प्_२५।१२ ॥  
भूतानि भूतैः परिदुर्बलानि  
     वृद्धिं समायान्ति यथेह पुंसः ।  
अन्नाम्बुपानादिभिरेव कस्य  
     न ते ऽस्ति वृद्धिर्न च ते ऽस्ति हानिः ॥ मर्क्प्_२५।१३ ॥  
त्वं कञ्चुके शीर्यमाणे निजे ऽस्मिंस्  
     तस्मिंश्च देहे मूढतां मा व्रजेथाः ।  
शुभाशुभैः कर्मभिर्देहमेतन्  
     मदादिमूढैः सञ्चुकस्ते ऽपिनद्धः ॥ मर्क्प्_२५।१४ ॥  
तातेति किञ्चित्तनयेति किञ्चिद्  
     अम्बेति किञ्चिद्दयितेति किञ्चित् ।  
ममेति किञ्चिन्न ममेति किञ्चित्  
     त्वं भूतसङ्घं बहुमानयेथाः ॥ मर्क्प्_२५।१५ ॥  
दुः खानि दुः खोपगमाय भोगान्  
     सुखाय जानाति विमूढचेताः ।  
तान्येव दुः खानि पुनः सुखानि  
     जानात्यविद्वान सुविमूढयेताः ॥ मर्क्प्_२५।१६ ॥  
हासो ऽस्थिसन्दर्शनमक्षियुग्मम्  
     अत्युज्ज्वलं तर्जनमङ्गनायाः ।  
कुचादिपीनं पिशितं घनं तत्  
     स्थानं रतेः किं नरकं न योषित् ॥ मर्क्प्_२५।१७ ॥  
यानं क्षितौ यानगतञ्च देहं  
     देहे ऽपि चान्यः पुरुषो निविष्टः ।  
ममत्वबुद्धिर्न तथा यथा स्वे  
     देहे ऽतिमात्रं बत मूढतैषा ॥ मर्क्प्_२५।१८ ॥  
    
इति श्रीमार्कण्डेयपुराणे मदालसोपाख्याने पञ्चविंशो ऽध्यायः

_____________________________________________________________

षड्विंशो ऽध्यायः  
    
जड उवाच  
    
वर्धमानं सुतं सा तु राजपत्नी दिने दिने ।  
तमुल्लापादिना बोधमनयन्निर्ममात्मकम् ॥ मर्क्प्_२६।१ ॥  
यथायथं बलं लेभे यथा लेभे मतिं पितुः ।  
तथा तथात्मबोधञ्च सो ऽवापन्मातृभाषितैः ॥ मर्क्प्_२६।२ ॥  
इत्थं तया स तनयो जन्मप्रभृति बोधितः ।  
चकार न मतिं प्राज्ञो गार्हस्थ्यं प्रति निर्ममः ॥ मर्क्प्_२६।३ ॥  
द्वितीयो ऽस्याः सुतो जज्ञे तस्य नामाकरोत्पिता ।  
सुबाहुरयमित्युक्ते सा जाहस मदालसा ॥ मर्क्प्_२६।४ ॥  
तमप्येवं यथापूर्वं बालमुल्लापनादिना ।  
प्राह बाल्यात् स च प्राप तथा बोधं माहमतिः ॥ मर्क्प्_२६।५ ॥  
तृतीयं तनयं जातं स राजा शत्रुमर्दनम् ।  
यदाह तेन सा सुभ्रुर्जहासातिचिरं पुनः ॥ मर्क्प्_२६।६ ॥  
तथैव सो ऽपि तन्वङ्ग्या बालत्वादवबोधितः ।  
क्रियाश्चकार निष्कामो न किञ्चिदुपकारकम् ॥ मर्क्प्_२६।७ ॥  
चतुर्थस्य सुतस्याथ चिकीर्षुर्नाम भूमिपः ।  
ददर्श तां शुभाचारामीषद्धासां मदालसाम् ।  
तामाह राजा हसतीं किञ्चित् कौतूहलान्वितः ॥ मर्क्प्_२६।८ ॥  
राजोवाच  
    
क्रियमाणे ऽसकृन्नाम्नि कथ्यतां हास्यकारणम् ।  
विक्रान्तश्च सुबाहुश्च तथान्यः शत्रुमर्दनः ॥ मर्क्प्_२६।९ ॥  
शोभनानीति नामानि मया मन्ये कृतानि वै ।  
योग्यानि क्षत्रबन्धूनां शौर्याटोपयुतानि च ॥ मर्क्प्_२६।१० ॥  
असन्त्येतानि चेद्भद्रे ! यदि ते मनसि स्थितम् ।  
तदस्य क्रियतां नाम चतुर्थस्य सुतस्य मे ॥ मर्क्प्_२६।११ ॥  
    
मदालसौवाच  
    
मयाज्ञा भवतः कार्या महाराज ! यथात्थ माम् ।  
तथा नाम करिष्यामि चतुर्थस्य सुतस्य ते ॥ मर्क्प्_२६।१२ ॥  
अलर्क इति धर्मज्ञः ख्यातिं लोके प्रयास्यति ।  
कनीयानेष ते पुत्रो मतिमांश्च भविष्यति ॥ मर्क्प्_२६।१३ ॥  
तच्छ्रुत्वा नाम पुत्रस्य कृतं मात्रा महीपतिः ।  
अलर्क इत्यसम्बद्धं प्रहस्येदमथाब्रवीत् ॥ मर्क्प्_२६।१४ ॥  
    
राजोवाच  
    
भवत्या यदिदं नाम मत्पुत्रस्य कृतं शुभे ।  
किमीदृशमसम्बद्धमर्थः को ऽस्य मदालसे ॥ मर्क्प्_२६।१५ ॥  
    
मदालसोवाच  
    
कल्पनेयं महाराज ! कृता सा व्यावहारिको ।  
त्वत्कृतानां तथा नाम्नां शृणु भूप ! निरर्थताम् ॥ मर्क्प्_२६।१६ ॥  
वदन्ति पुरुषाः प्राज्ञा व्यापिनं पुरुषं यतः ।  
क्रान्तिश्च गतिरुद्दिष्टा देशाद्देशान्तरन्तु या ॥ मर्क्प्_२६।१७ ॥  
सर्वगो न प्रयातीति व्यापी देहेश्वरो यतः ।  
ततो विक्रान्तसञ्ज्ञेयं मता मम निरर्थिका ॥ मर्क्प्_२६।१८ ॥  
सुबाहुरिति या सञ्ज्ञा कृतान्यस्य सुतस्य ते ।  
निरर्था साप्यमूर्तत्वात् पुरुषस्य महीपते ॥ मर्क्प्_२६।१९ ॥  
पुत्रस्य यद् कृतं नाम तृतीयस्यारिमर्दनः ।  
मन्ये तदप्यसम्बद्धं शृणु चाप्यत्र कारणम् ॥ मर्क्प्_२६।२० ॥  
एक एव शरीरेषु सर्वेषु पुरुषो यदा ।  
तदास्य राजन् ! क शत्रुः को वा मित्रमिहेष्यते ॥ मर्क्प्_२६।२१ ॥  
भूतैर्भूतानि मृद्यन्ते अमूर्तो मृद्यते कथम् ।  
क्रोधादीनां पृथग्भावात् कल्पनेयं निरर्थिका ॥ मर्क्प्_२६।२२ ॥  
यदि संव्यवहारार्थमसन्नाम प्रकल्प्यते ।  
नाम्नि कस्मादलर्काख्ये नैरर्थ्यं भवतो मतम् ॥ मर्क्प्_२६।२३ ॥  
    
जड उवाच  
    
एवमुक्तस्तया साधु महीष्या स महीपतिः ।  
तथेत्याह महाबुद्धिर्दयितां तथ्यवादिनीम् ॥ मर्क्प्_२६।२४ ॥  
तञ्चापि सा सुतं सुभ्रूर्यथा पूर्वसुतांस्तथा ।  
प्रोवाच बोधजननं तामुवाच स पार्थिवः ॥ मर्क्प्_२६।२५ ॥  
करोषि किमिदं मूढे ! ममाभावाय सन्ततेः ।  
दुष्टावबोधदानेन यथापूर्वं सुतेषु मे ॥ मर्क्प्_२६।२६ ॥  
यदि ते मत्प्रियं कार्यं यदि ग्राह्यं वचो मम ।  
तदेनं तनयं मार्गे प्रवृत्तेः सन्नियोजय ॥ मर्क्प्_२६।२७ ॥  
कर्ममार्गः समुच्छेदं नैवं देवि ! गमिष्यति ।  
पितृपिण्डनिवृत्तिश्च नैवं साध्वि ! भविष्यति ॥ मर्क्प्_२६।२८ ॥  
पितरो देवलोकस्थास्तथा तिर्यक्त्वमागताः ।  
तद्वन्मनुष्यतां याता भूतवर्गे च संस्थिताः ॥ मर्क्प्_२६।२९ ॥  
सपुण्यानसपुण्यांश्च क्षुत्क्षामान् तृट्परिप्लुतान् ।  
पिण्डोदकप्रदानेन नरः कर्मण्यवस्थितः ॥ मर्क्प्_२६।३० ॥  
सदाप्यायते सुभ्रु ! तद्वद्देवातिथोनपि ।  
देवैर्मनुष्यैः पितृभिः प्रेतैर्भूतैः सगुह्यकैः ॥ मर्क्प्_२६।३१ ॥  
वयोभिः कृमिकीटैश्च नर एवोपजीव्यते ।  
तस्मात् तन्वड्गि ! पुत्रं यत्कार्यं क्षत्रयोनिभिः ॥ मर्क्प्_२६।३२ ॥  
ऐहिकामुष्मिकफलं तत् सम्यक् प्रतिपादय ॥ मर्क्प्_२६।३३ ॥  
    
जड उवाच  
    
तेनैवमुक्ता सा भर्त्रा वरनारी मदालसा ।  
अलर्कं नाम तनयमुवाचोल्लापवादिनी ॥ मर्क्प्_२६।३४ ॥  
पुत्र वर्धस्व मद्भर्तुर्मनो नन्दय कर्मभिः ।  
मित्राणामुपकाराय दुर्हृदां नाशनाय च ॥ मर्क्प्_२६।३५ ॥  
धन्यो ऽसि रे यो वसुधामशत्रुर्  
     एकश्चिरं पालयितासि पुत्र ।  
तत्पालनादस्तु सुखोपभोगो  
     धर्मात् फलं प्राप्स्यसि चामरत्वम् ॥ मर्क्प्_२६।३६ ॥  
धरामरान् पर्वसु तर्पयेथाः  
     समीहितं बन्धुषु पूरयेथाः ।  
हितं परस्मै हृदि चिन्तयेथाः  
     मनः परस्त्रीषु निवर्तयेथाः ॥ मर्क्प्_२६।३७ ॥  
यज्ञौरनेकैर्विबुधानजस्त्रम्  
     अर्थैर्द्विजान् प्रीणय संश्रितांश्च ।  
स्त्रियश्च कामैरतुलैश्चिराय  
     युद्धैश्चारींस्तोषयितासि वीर ॥ मर्क्प्_२६।३८ ॥  
बालो मनो नन्दय बान्धवानां  
     गुरोस्तथाज्ञानकरणैः कुमारः ।  
स्त्रीणां युवा सत्कुलभूषणानां  
    वृद्धो वने वत्स ! वनेचराणाम् ॥ मर्क्प्_२६।३९ ॥  
राज्यं कुर्वन् सुहृदो नन्दयेथाः  
     साधून् रक्षंस्तात ! यज्ञैर्यजेथाः ।  
दुष्टान्निघ्रन् वैरिणश्चाजिमध्ये  
     गोविप्रार्थे वत्स ! मृत्युं व्रजेथाः ॥ मर्क्प्_२६।४० ॥  
    
इति श्रीमार्कण्डेयपुराणे पुत्रानुशासनं नाम षड्विंशो ऽध्यायः

_____________________________________________________________

सप्तविंशो ऽध्यायः  
    
जड उवाच  
    
एवमुल्लाप्यमानस्तु स तु मात्रा दिने दिने ।  
ववृधे वयसा बालो बुद्ध्या चालर्कसञ्ज्ञितः ॥ मर्क्प्_२७।१ ॥  
स कौमारकमासाद्य ऋतध्वजसुतस्ततः ।  
कृतोपनयनः प्राज्ञः प्रणिपत्याह मातरम् ॥ मर्क्प्_२७।२ ॥  
मया यदत्र कर्तव्यमैहिकामुष्मिकाय वै ।  
सुखाय वद तत् सर्वं प्रश्रयावनतस्य मे ॥ मर्क्प्_२७।३ ॥  
    
मदालसोवाच  
    
वत्स ! राज्ये ऽभिषिक्तेन प्रजारञ्जनमादितः ।  
कर्तव्यमविरोधेन स्वधर्मस्य महीभृता ॥ मर्क्प्_२७।४ ॥  
व्यसनानि परित्यज्य सप्त मूलहराणि वै ।  
आत्मा रिपुभ्यः संरक्ष्यो बहिर्मन्त्रविनिर्गमात् ॥ मर्क्प्_२७।५ ॥  
अष्टधा नाशमाप्नोति सुचक्रात् स्यन्दनाद्यथा ।  
तथा राजाप्यसन्दिग्धं बहिर्मन्त्रविनिर्गमात् ॥ मर्क्प्_२७।६ ॥  
दुष्टादुष्टांश्च जानीयादमात्यानरिदोषतः ।  
चरैश्चरास्तथा शत्रोरन्वेष्टव्याः प्रयत्नतः ॥ मर्क्प्_२७।७ ॥  
विश्वासो न तु कर्तव्यो राज्ञा मित्राप्तबन्धुषु ।  
कार्ययोगादमित्रे ऽपि विश्वसीत नराधिपः ॥ मर्क्प्_२७।८ ॥  
स्थानवृद्धिक्षयज्ञेन षाड्गुण्यगुणितात्माना ।  
भवितव्यं नरेन्द्रेण न कामवशवर्तिना ॥ मर्क्प्_२७।९ ॥  
प्रागात्मा मन्त्रिणश्चैव ततो भृत्या महीभृता ।  
जेयाश्चानन्तरं पौरा विरुध्येत ततो ऽरिभिः ॥ मर्क्प्_२७।१० ॥  
यस्त्वेतानविजित्यैव वैरिणो विजिगीषते ।  
सो ऽजितात्मा जितामात्यः शत्रुवर्गेण बाध्यते ॥ मर्क्प्_२७।११ ॥  
तस्मात् कामादयः पूर्वं जेयाः पुत्र ! महीभुजा ।  
तज्जये हि जयो ऽवश्यं राजा नश्यति तैर्जितः ॥ मर्क्प्_२७।१२ ॥  
कामः क्रोधश्च लोभश्च मदो मानस्तथैव च ।  
हर्षश्च शत्रवो ह्येते विनाशाय महीभृताम् ॥ मर्क्प्_२७।१३ ॥  
कामप्रसक्तमात्मानं स्मृत्वा पाण्डुं निपातितम् ।  
निवर्तयेत्तथा क्रोधादनुह्रादं हतात्मजम् ॥ मर्क्प्_२७।१४ ॥  
हतमैलं तथा लोभान्मदाद्वेनं द्विजैर्हतम् ।  
मानादनायुषापुत्रं बलिं हर्षात् पुरञ्जयम् ॥ मर्क्प्_२७।१५ ॥  
एभिर्जितैर्जितं सर्वं मरुत्तेन महात्मना ।  
स्मृत्वा विवर्जयेदेतान् दोषान् स्वीयान्महीपतिः ॥ मर्क्प्_२७।१६ ॥  
काककोकिलभृङ्गाणां मृगव्यालशिखण्डिनाम् ।  
हंसकुक्कुटलोहानां शिक्षेत चरित नृपः ॥ मर्क्प्_२७।१७ ॥  
कीटकस्य क्रियां कुर्यात् विपक्षे मनुजेश्वरः ।  
चेष्टां पिपीलिकानाञ्च काले भूपः प्रदर्शयेत् ॥ मर्क्प्_२७।१८ ॥  
ज्ञेयाग्निविस्फुलिङ्गानां बीजचेष्टा च शाल्मलेः ।  
चन्द्रसूर्यस्वरूपेण नीत्यर्थे पृथिवीक्षिता ॥ मर्क्प्_२७।१९ ॥  
बन्धकीपद्मशरभशूलिकागुर्विणीस्तनात् ।  
प्रज्ञा नृपेण चादेया तथा गोपालयोषितः ॥ मर्क्प्_२७।२० ॥  
शक्रार्कयमसोमानां तद्वद्वायोर्महीपतिः ।  
रूपाणि पञ्च कुर्वोत महीपालनकर्मणि ॥ मर्क्प्_२७।२१ ॥  
यथेन्द्रश्चतुरो मासान् तोयोत्सर्गेण भूगतम् ।  
आप्याययेत्तथा लोकं परिहारैर्महीपतिः ॥ मर्क्प्_२७।२२ ॥  
मासानष्टौ यथा सूर्यस्तोयं हरति रश्मिभिः ।  
सूक्ष्मेणैवाभ्युपायेन तथा शुल्कादिकं नृपः ॥ मर्क्प्_२७।२३ ॥  
यथा यमः प्रियद्वेष्ये प्राप्तकाले नियच्छति ।  
तथा प्रियाप्रिये राजा दुष्टादुष्टे समो भवेत् ॥ मर्क्प्_२७।२४ ॥  
पूर्णेन्दुमालोक्य यथा प्रीतिमान् जायते नरः ।  
एवं यत्र प्रजाः सर्वा निर्वत्तास्तच्छशिव्रतम् ॥ मर्क्प्_२७।२५ ॥  
मारुतः सर्वभूतेषु निगूढश्चरते यथा ।  
एवं नृपश्चरेच्चारैः पौरामात्यादिबन्धुषु ॥ मर्क्प्_२७।२६ ॥  
न लोभाद्वा न कामाद्वा नार्थाद्वा यस्य मानसम् ।  
यथान्यैः कृष्यते वत्स ! स राजा स्वर्गमृच्छति ॥ मर्क्प्_२७।२७ ॥  
उत्पथग्राहिणो मूढान् स्वधर्माच्चलतो नरान् ।  
यः करोति निजे धर्मे स राजा स्वर्गमृच्छति ॥ मर्क्प्_२७।२८ ॥  
वर्णधर्मा न सीदन्ति यस्य राज्ये तथाश्रमाः ।  
वत्स ! तस्य सुखं प्रेत्य परत्रेह च शाश्वतम् ॥ मर्क्प्_२७।२९ ॥  
एतद्राज्ञः परं कृत्यं तथैतत् सिद्धिकारकम् ।  
स्वधर्मस्थापनं नृणां चाल्यन्ते ये कुबुद्धिभिः ॥ मर्क्प्_२७।३० ॥  
पालनेनैव भूतानां कृतकृत्यो महीपतिः ।  
सम्यक् पालयिता भागं धर्मस्याप्नोति यत्नतः ॥ मर्क्प्_२७।३१ ॥  
    
इति श्रीमार्कण्डेयपुराणे पितापुत्रसंवादे आत्मविवेको नाम सप्तविंशो ऽध्यायः

_____________________________________________________________

अष्टाविंशो ऽध्यायः  
    
जड उवाच  
    
तन्मातुर्वचनं श्रुत्वा सो ऽलर्को मातरं पुनः ।  
पप्रच्छ वर्णधर्मांश्च धर्मा ये चाश्रमेषु च ॥ मर्क्प्_२८।१ ॥  
    
अलर्क उवाच  
    
कथितो ऽयं महाभागे ! राज्यतन्त्राश्रितस्त्वया ।  
धर्मं तमहमिच्छामि श्रोतुं वर्णाश्रमात्मकम् ॥ मर्क्प्_२८।२ ॥  
    
मदालसोवाच  
    
दानमध्ययनं यज्ञो ब्राह्मणस्य त्रिधा मतः ।  
नान्यश्चतुर्थो धर्मो ऽस्ति धर्मस्तस्यापदं विना ॥ मर्क्प्_२८।३ ॥  
याजनाध्यापने शुद्धे तथा पूतप्रतिग्रहः ।  
एषा सम्यक् समाख्यता त्रिविधा चास्य जीविका ॥ मर्क्प्_२८।४ ॥  
दानमध्ययनं यज्ञः क्षत्रियस्याप्ययं त्रिधा ।  
धर्मः प्रोक्तः क्षिते रक्षा शस्त्राजीवञ्च जीविका ॥ मर्क्प्_२८।५ ॥  
दानमध्ययनं यज्ञो वैश्यस्यापि त्रिधैव सः ।  
वाणिज्यं पाशुपाल्यञ्च कृषिश्चैवास्य जीविका ॥ मर्क्प्_२८।६ ॥  
दानं यज्ञो ऽथ शुश्रूषा द्विजातीनां त्रिधा मया ।  
व्याख्यातः शूद्रधर्मो ऽपि जीविका कारुकर्म च ॥ मर्क्प्_२८।७ ॥  
तद्वद् द्विजातिशुश्रूषा पोषणं क्रयविक्रयौ ।  
वर्णधर्मास्त्विमे प्रोक्ताः श्रूयन्तां चाश्रमाश्रयाः ॥ मर्क्प्_२८।८ ॥  
स्ववर्णधर्मात् संसिद्धिं नरः प्राप्नोति न च्युतः ।  
प्रयाति नरकं प्रेत्य प्रतिषिद्धनिषेवणात् ॥ मर्क्प्_२८।९ ॥  
यावत्तु नोपनयनं क्रियते वै द्विजन्मनः ।  
कामचेष्टोक्तिभक्ष्यश्च तावद् भवति पुत्रक ॥ मर्क्प्_२८।१० ॥  
कृतोपनयनः सम्यग् ब्रह्मचारी गुरुर्गृहे ।  
वसेत्तत्र च धर्मो ऽस्य कथ्यते तं निबोध मे ॥ मर्क्प्_२८।११ ॥  
स्वाध्यायो ऽथाग्रिशुश्रूषा स्नानं भिक्षाटनं तथा ।  
गुरोर्निवेद्य तच्चान्नमनुज्ञातेन सर्वदा ॥ मर्क्प्_२८।१२ ॥  
गुरोः कर्मणि सोद्योगः सम्यक् प्रीत्युपपादनम् ।  
तेनाहूतः पठेच्चैव तत्परो नान्यमानसः ॥ मर्क्प्_२८।१३ ॥  
एकं द्वौ सकलान् वापि वेदान् प्राप्य गुरोर्मुखात् ।  
अनुज्ञातो ऽथ वन्दित्वा दक्षिणां गुरवे ततः ॥ मर्क्प्_२८।१४ ॥  
गार्हस्थ्याश्रमकामस्तु गृहस्थाश्रममावसेत् ।  
वानप्रस्थाश्रमं वापि चतुर्थं चेच्छयात्मनः ॥ मर्क्प्_२८।१५ ॥  
तत्रैव वा गुरोर्गेहे द्विजो निष्ठामवाप्नुयात् ।  
गुरोरभावे तत्पुत्रे तच्छिष्ये तत्सुतं विना ॥ मर्क्प्_२८।१६ ॥  
शुश्रूषुर्निरभिमानो ब्रह्मचार्याश्रमं वसेत् ।  
उपावृत्तस्ततस्तस्मात् गृहस्थाश्रमकाम्यया ॥ मर्क्प्_२८।१७ ॥  
ततो ऽसमानर्षिकुलां तुल्यां भार्यामरोगिणीम् ।  
उद्वहेन्न्यायतो ऽव्यङ्गां गृहस्थाश्रमकारणात् ॥ मर्क्प्_२८।१८ ॥  
स्वकर्मणा धनं लब्ध्वा पितृदेवातिथींस्तथा ।  
सम्यक् सम्प्रीणयन् भक्त्या पोषयेच्चाश्रितांस्तथा ॥ मर्क्प्_२८।१९ ॥  
भृत्यात्मजान् जामयो ऽथ दीनान्धपतितानपि ।  
यथाशक्त्यान्नदानेन वयांसि पशवस्तथा ॥ मर्क्प्_२८।२० ॥  
एष धर्मो गृहस्थस्य ऋतावभिगमस्तथा ।  
पञ्चयज्ञविधानन्तु यथाशक्त्या न हापयेत् ॥ मर्क्प्_२८।२१ ॥  
पितृदेवातिथिज्ञातिभुक्तशेषं स्वयं नरः ।  
भुञ्जीत च समं भृत्यैर्यथाविभवमादृतः ॥ मर्क्प्_२८।२२ ॥  
एष तूद्देशतः प्रोक्तो गृहस्थस्याश्रमो मया ।  
वानप्रस्थस्य धर्मं ते कथयाम्यवधार्यताम् ॥ मर्क्प्_२८।२३ ॥  
    
अपत्यसन्ततिं दृष्ट्वा प्राज्ञो चानतिम् ।  
वानप्रस्थाश्रमं गच्छेदात्मनः शुद्धिकारणात् ॥ मर्क्प्_२८।२४ ॥  
तत्रारण्योपभोगश्च तपोभिश्चानुकर्षणम् ।  
भूमौ शय्या ब्रह्मचर्यं पितृदेवातिथिक्रिया ॥ मर्क्प्_२८।२५ ॥  
होमस्त्रिषवणस्त्रानं जटावल्कलधारणम् ।  
योगाभ्यासः सदा चैव वन्यस्नेहनिषेवणम् ॥ मर्क्प्_२८।२६ ॥  
इत्येष पापशुद्ध्यर्थमात्मनश्चोपकारकः ।  
वानप्रस्थाश्रमस्तस्माद् भिक्षोस्तु चरमो ऽपरः ॥ मर्क्प्_२८।२७ ॥  
चतुर्थस्य स्वरूपं तु श्रुयतामाश्रमस्य मे ।  
यः स्वधर्मो ऽस्य धर्मज्ञैः प्रोक्तस्तात ! महात्मभिः ॥ मर्क्प्_२८।२८ ॥  
सर्वसङ्गपरित्यागो ब्रह्मचर्यमकोपिता ।  
यतेन्द्रियत्वमावासे नैकस्मिन् वसतिश्चिरम् ॥ मर्क्प्_२८।२९ ॥  
अनारम्भस्तथाहारो भैक्षान्नेनैककालिना ।  
आत्मज्ञानावबोधेच्छा तथा चात्मावलोकनम् ॥ मर्क्प्_२८।३० ॥  
चतुर्थे त्वाश्रमे धर्मो मयायं ते निवेदितः ।  
सामान्यमन्यवर्णानामाश्रमाणाञ्च मे शृणु ॥ मर्क्प्_२८।३१ ॥  
सत्यं शौचमहिंसा च अनसूया तथा क्षमा ।  
आनृशंस्यमकार्पण्यं सन्तोषश्चाष्टमो गुणः ॥ मर्क्प्_२८।३२ ॥  
एते सङ्क्षेपतः प्रोक्ता धर्मा वर्णाश्रमेषु ते ।  
एतेषु च स्वधर्मेषु स्वेषु तिष्ठेत् समन्ततः ॥ मर्क्प्_२८।३३ ॥  
यश्चोल्लङ्घ्य स्वकं धर्मं स्ववर्णाश्रमसञ्ज्ञितम् ।  
नरो ऽन्यथा प्रवर्तेत स दण्ड्यो भूभृतो भवेत् ॥ मर्क्प्_२८।३४ ॥  
ये च स्वधर्मसन्त्यागात् पापं कुर्वन्ति मानवाः ।  
उपेक्षतस्तान् नृपतेरिष्टापूर्तं प्रणश्यति ॥ मर्क्प्_२८।३५ ॥  
तस्माद्राज्ञा प्रयत्नेन सर्वे वर्णाः स्वधर्मतः ।  
प्रवर्तन्तो ऽन्यथा दण्ड्याः स्थाप्याश्चैव स्वकर्मसु ॥ मर्क्प्_२८।३६ ॥  
    
इति श्रीमार्कण्डेयपुराणे पुत्रानुशासने मदालसावाक्यं नामाष्टाविंशो ऽध्यायः

_____________________________________________________________  
    
       #१  
    
ऊनत्रिंशो ऽध्यायः  
    
अलर्क उवाच  
    
यत् कार्यं पुरुषाणाञ्च गार्हस्थ्यमनुवर्तताम् ।  
बन्धश्च स्यादकरणे क्रियाया यस्य चोच्छ्रितिः ॥ मर्क्प्_२९।१ ॥  
उपकाराय यन्नृणां यच्च वर्ज्यं गृहे सता ।  
यथा च क्रियते तन्मे यथावत् पृच्छतो वद ॥ मर्क्प्_२९।२ ॥

मदालसोवाच  
    
वत्स ! गार्हस्थ्यमादाय नरः सर्वमिदं जगत् ।  
पुष्णाति तेन लोकांश्च स जयत्यभिवाञ्छितान् ॥ मर्क्प्_२९।३ ॥  
पितरो मुनयो देवा भूतानि मनुजास्तथा ।  
कृमिकीटपतङ्गाश्च वयांसि पशवो ऽसुराः ॥ मर्क्प्_२९।४ ॥  
गृहस्थमुपजीवन्ति ततस्तृप्तिं प्रयान्ति च ।  
मुखं चास्य निरीक्षन्ते अपि नो दास्यतीति वै ॥ मर्क्प्_२९।५ ॥  
सर्वस्याधारभूतेयं वत्स ! धेनुस्त्रयीमयी ।  
यस्यां प्रतिष्ठितं विश्वं विश्वहेतुश्च या मता ॥ मर्क्प्_२९।६ ॥  
ऋक्पृष्ठासौ यजुर्मध्या सामवक्त्रशिरोधरा ।  
इष्टापूर्तविषाणा च साधुसूक्ततनूरुहा ॥ मर्क्प्_२९।७ ॥  
शान्तिपुष्टिशकृन्मूत्रा वर्णपादप्रतिष्ठिता ।  
आजीव्यमाना जगतां साक्षया नापचीयते ॥ मर्क्प्_२९।८ ॥  
स्वाहाकारस्वधाकारौ वषट्कारश्च पुत्रक ! ।  
हन्तकारस्तथा चान्यस्तस्याःस्तनचतुष्टयम् ॥ मर्क्प्_२९।९ ॥  
स्वाहाकारं स्तनं देवाः पितरश्च स्वधामयम् ।  
मुनयश्च वषट्कारं देवभूतसुरेतराः ॥ मर्क्प्_२९।१० ॥  
हन्तकारं मनुष्याश्च पिबन्ति सततं स्तनम् ।  
एवमाप्याययत्येषा वत्स ! धेनुस्त्रयीमयी ॥ मर्क्प्_२९।११ ॥  
तेषामुच्छेदकर्ता च यो नरो ऽत्यन्तपापकृत् ।  
स तमस्यान्धतामिस्त्रे तामिस्त्रे च निमज्जति ॥ मर्क्प्_२९।१२ ॥  
यश्चेमां मानवो धेनुं स्वैर्वत्सैरमरादिभिः ।  
पाययत्युचिते काले स स्वर्गायोपपद्यते ॥ मर्क्प्_२९।१३ ॥  
तस्मात् पुत्र ! मनुष्येण देवर्षिपितृमानवाः ।  
भूतानि चानुदिवसं पोष्याणि स्वतनुर्यथा ॥ मर्क्प्_२९।१४ ॥  
तस्मात् स्त्रातः शुचिर्भूत्वा देवर्षिपितृतर्पणम् ।  
प्रजापतेस्तथैवादिभः काले कुर्यात् समाहितः ॥ मर्क्प्_२९।१५ ॥  
सुमनोगन्धपुष्पैश्च देवानभ्यर्च्य मानवः ।  
ततो ऽग्नेस्तर्पणं कुर्याद्देयाश्च बलयस्तथा ॥ मर्क्प्_२९।१६ ॥  
ब्रह्मणे गृहमध्ये तु विश्वेदेवेभ्य एव च ।  
धन्वन्तरिं समुद्दिश्य प्रागुदीच्यां बलिं क्षिपेत् ॥ मर्क्प्_२९।१७ ॥  
    
प्राच्यां शक्राय याम्यायां यमाय बलिमाहरेत् ।  
प्रतीच्यां वरुणायाथ सोमायोत्तरतो बलिम् ॥ मर्क्प्_२९।१८ ॥  
दद्याद्धात्रे विधात्रे बलिं द्वारे गृहस्य तु ।  
अर्यम्णे ऽथ बहिर्दद्याद् गृहेभ्यश्च समन्ततः ॥ मर्क्प्_२९।१९ ॥  
नक्तञ्चरेभ्यो भूतेभ्यो बलिमाकाशतो हरेत् ।  
पितॄणां निर्वपेच्चैव दक्षिणाभिमुखस्थितः ॥ मर्क्प्_२९।२० ॥  
गृहस्थस्तत्परो भूत्वा सुसमाहितमानसः ।  
ततस्तोयमुपादाय तेष्वेवाचमनाय वै ॥ मर्क्प्_२९।२१ ॥  
स्थानेषु निक्षिपेत् प्राज्ञस्तास्ता उद्दिश्य देवताः ।  
एवं गृहबलिं कृत्वा गृहे हृहपतिः शुचिः ॥ मर्क्प्_२९।२२ ॥  
आप्यायनाय भूतानां कुर्यादुत्सर्गमादरात् ।  
श्वभ्यश्च श्वपचेभ्यश्च वयोभ्यश्चावपेद् भुवि ॥ मर्क्प्_२९।२३ ॥  
वैश्वदेवं हि नामैतत् सायं प्रातरुदाहृतम् ।  
    
आचम्य च ततः कुर्यात् प्राज्ञो द्वारावलोकनम् ॥ मर्क्प्_२९।२४ ॥  
मुहूर्तस्याष्टमं भागमुदीक्ष्यो ऽप्यतिथिर्भवेत् ।  
अतिथिं तत्र सम्प्राप्तमन्नाद्येनोदकेन च ॥ मर्क्प्_२९।२५ ॥  
सम्पूजयेद्यथाशक्ति गन्धपुष्पादिभिस्तथा ।  
न मित्रमतिथिं कुर्यान्नैकग्रामनिवासिनम् ॥ मर्क्प्_२९।२६ ॥  
अज्ञातकुलनामानं तत्कालसमुपस्थितम् ।  
बुभुक्षुमागतं श्रान्तं याचमानमकिञ्चनम् ॥ मर्क्प्_२९।२७ ॥  
ब्राह्मणं प्राहुरतिथिं स पूज्यः शक्तितो बुधैः ।  
न पृच्छेद् गोत्रचरणं स्वाध्यायञ्चापि पण्डितः ॥ मर्क्प्_२९।२८ ॥  
शोभनाशोभनाकारं तं मन्येत प्रजापतिम् ।  
अनित्यं हि स्थितो यस्मात् तस्मादतिथिरुच्यते ॥ मर्क्प्_२९।२९ ॥  
तस्मिंस्तृप्ते नृयज्ञोत्थादृणान्मुच्येद् गृहाश्रमी ।  
तस्माद् अदत्त्वा यो भुङ्क्ते स्वयं किल्विषभुङ्नरः ॥ मर्क्प्_२९।३० ॥  
स पापं केवलं भुङ्क्ते पुरीषञ्चान्यजन्मनि ।  
अतिथिर्यस्य भग्नाशो गृहात् प्रतिनिवर्तते ॥ मर्क्प्_२९।३१ ॥  
स दत्त्वा दुष्कृतं तस्मै पुण्यमादाय गच्छति ।  
अप्यम्बुशाकदानेन यद्वाप्यश्नाति स स्वयम् ॥ मर्क्प्_२९।३२ ॥  
पूजयेत् तु नरः शक्त्या तेनैवातिथिमादरात् ।  
कुर्याच्चाहरहः श्राद्धमन्नाद्येनोदकेन च ॥ मर्क्प्_२९।३३ ॥  
पितॄनुद्दिश्य विप्रांश्च भोजयेद्विप्रमेव वा ।  
अन्नस्याग्रं तदुद्धृत्य ब्राह्मणायोपपादयेत् ॥ मर्क्प्_२९।३४ ॥  
भिक्षाञ्च याचतां दद्यात् परिव्राड्ब्रह्मचारिणाम् ।  
ग्रासप्रमाणा भिक्षा स्यादग्रं ग्रासचतुष्टयम् ॥ मर्क्प्_२९।३५ ॥  
अग्रं चतुर्गुणं प्राहुर्हन्तकारं द्विजोत्तमाः ।  
भोजनं हन्तकारं वा अग्रं भिक्षामथापि वा ॥ मर्क्प्_२९।३६ ॥  
अदत्त्वा तु न भोक्तव्यं यथाविभवमात्मनः ।  
पूजयित्वातिथीनिष्टान् ज्ञातीन् बन्धूंस्तथार्थिनः ॥ मर्क्प्_२९।३७ ॥  
विकलान् बालवृद्धांश्च भोजयेच्चातुरांस्तथा ।  
वाञ्छते क्षुत्परीतात्मा यच्चान्यो ऽन्नमकिञ्चनः ॥ मर्क्प्_२९।३८ ॥  
कुटुम्बिना भोजनीयः समर्थे विभवे सति ।  
श्रीमन्तं ज्ञातिमासाद्य यो ज्ञातिरवसीदति ॥ मर्क्प्_२९।३९ ॥  
सीदता यद् कृतं तेन तत् पापं स समश्नुते ।  
सायं चैव विधिः कार्यः सूर्योढं तत्र चातिथिम् ॥ मर्क्प्_२९।४० ॥  
पूजयीत यथाशक्ति शयनासनभोजनैः ।  
एवमुद्दवहतस्तात ! गार्हस्थ्यं भारमाहितम् ॥ मर्क्प्_२९।४१ ॥  
    
स्कन्धे विधाता देवाश्च पितरश्च महर्षयः ।  
श्रेयो ऽभिवर्षिणः सर्वे तथैवातिथिबान्धवाः ॥ मर्क्प्_२९।४२ ॥  
पशुपक्षिगणास्तृप्ता ये चान्ये सूक्ष्मकीटकाः ।  
गाथाश्चात्र महाभाग ! स्वयमत्रिरगायत ॥ मर्क्प्_२९।४३ ॥  
ता शृणुष्व महाभाग ! गृहस्थाश्रमसंस्थिताः ।  
देवान् पितॄंश्चातिथींश्च तद्वत् सम्पूज्य बान्धवान् ॥ मर्क्प्_२९।४४ ॥  
जामयश्च गुरुञ्चैव गृहस्थो विभवे सति ।  
श्वभ्यश्च श्वपचेभ्यश्च वयोभ्यश्चावपेद् भुवि ॥ मर्क्प्_२९।४५ ॥  
वैश्वदेवं हि नामैतत् कुर्यात् सायं तथा दिने ।  
मांसमन्नं तथा शाकं गृहे यच्चोपसाधितम् ।  
न च तत् स्वयमश्नीयाद्विधिवद्यन्न निर्वपेत् ॥ मर्क्प्_२९।४६ ॥  
    
इति श्रीमार्कण्डेयपुराणे मदालसोपदेशो नामोनत्रिंशो ऽध्यायः

_____________________________________________________________

त्रिंशो ऽध्यायः  
    
मदालसोवाच  
    
नित्यं नैमित्तकञ्चैव नित्यनैमित्तिकं तथा ।  
गृहस्थस्य तु यत् कर्म तन्निशामय पुत्रक ! ॥ मर्क्प्_३०।१ ॥  
पञ्चयज्ञाश्रितं नित्यं यदेतत् कथितं तव ।  
नैमित्तिकं तथैवान्यत् पुत्रजन्मक्रियादिकम् ॥ मर्क्प्_३०।२ ॥  
नित्यनैमित्तिकं ज्ञेयं पर्वश्राद्धादि पण्डितैः ।  
तत्र नैमित्तिकं वक्ष्ये श्राद्धमभ्युदयं तव ॥ मर्क्प्_३०।३ ॥  
पुत्रजन्मनि यत्कार्यं जातकर्मसमं नरैः ।  
विवाहादौ च कर्तव्यं सर्वं सम्यक् क्रिमोदितम् ॥ मर्क्प्_३०।४ ॥  
पितरश्चात्र सम्पूज्याः ख्याता नान्दीमुखास्तु ये ।  
पिण्डांश्च दधिसम्मिश्रान् दद्याद् यवसमन्वितान् ॥ मर्क्प्_३०।५ ॥  
उदङ्मुखः प्राङ्मुखो वा यजमानः समाहितः ।  
वैश्वदेवविहीनं तत् केचिदिच्छन्ति मानवाः ॥ मर्क्प्_३०।६ ॥  
युग्माश्चात्र द्विजाः कार्यास्ते च पूज्याः प्रदक्षिणम् ।  
    
एतन्नैमित्तिकं वृद्धौ तथान्यच्चौर्ध्वदेहिकम् ॥ मर्क्प्_३०।७ ॥  
मृताहनि च कर्तव्यमेकोद्दिष्टं शृणुष्व तत् ।  
दैवहीनं तथा कार्यं तथैवैकपवित्रकम् ॥ मर्क्प्_३०।८ ॥  
आवाहनं न कर्तव्यमग्नौकरणवर्जितम् ।  
प्रेतस्य पिण्डमेकञ्च दद्यादुच्छिष्टसन्निधौ ॥ मर्क्प्_३०।९ ॥  
तिलोदकं चापसव्यं तन्नामस्मरणान्वितम् ।  
अक्षय्यममुकस्येति स्थाने विप्रविसर्जने ॥ मर्क्प्_३०।१० ॥  
अभिरण्यतामिति ब्रूयाद् ब्रूयुस्ते ऽभिरताः स्म ह ।  
प्रतिमासं भवेदेतत् कार्यमा वत्सरं नरैः ॥ मर्क्प्_३०।११ ॥  
अथ संवत्सरे पूर्णे यदा वा क्रियते नरैः ।  
सपिण्डीकरणं कार्यं तस्यापि विधिरुच्यते ॥ मर्क्प्_३०।१२ ॥  
तच्चापि दैवरहितमेकार्घ्यैकपवित्रकम् ।  
नैवाग्नौकरणं तत्र तच्चावाहनवर्जितम् ॥ मर्क्प्_३०।१३ ॥  
अपसव्यञ्च तत्रापि भोजयेदयुजो द्विजान् ।  
विशेषस्तत्र चान्यो ऽस्ति प्रतिमासं क्रियाधिकः ॥ मर्क्प्_३०।१४ ॥  
तं कथ्यमानमेकाग्रो वदन्त्या मे निशामय ।  
तिलगन्धोदकैर्युक्तं तत्र पात्रचतुष्टयम् ॥ मर्क्प्_३०।१५ ॥  
कुर्यात् पितॄणां त्रितयमेकं प्रेतस्य पुत्रक ।  
पात्रत्रये प्रेतपात्रमर्घ्यञ्चैव प्रसेचयेत् ॥ मर्क्प्_३०।१६ ॥  
ये समाना इति जपन् पूर्ववच्छेषमाचरेत् ।  
स्त्रीणामप्येवमेवैतदेकीद्दिष्टमुदाहृतम् ॥ मर्क्प्_३०।१७ ॥  
सपिण्डीकरणं तासां पुत्राभावे न विद्यते ।  
प्रतिसंवत्सरं कार्यमेकोद्दिष्टं नरैः स्त्रियाः ॥ मर्क्प्_३०।१८ ॥  
मृताहनि यथान्यायं नृणां यद्वदिहोदितम् ।  
पुत्राभावे सपिण्डास्तु तदभावे सहोदकाः ॥ मर्क्प्_३०।१९ ॥  
मातुः सपिण्डा ये च स्युर्ये च मातुः सहोदकाः ।  
कुर्युरेनं विधिं सम्यगपुत्रस्य सुतासुतः ॥ मर्क्प्_३०।२० ॥  
कुर्युर्मातामहायैवं पुत्रिकास्तनयास्तथा ।  
द्व्यामुष्यायणसञ्ज्ञास्तु मातामहपितामहान् ॥ मर्क्प्_३०।२१ ॥  
पूजयेयुर्यथान्यायं श्राद्धैर्नैमित्तिकैरपि ।  
सर्वाभावे स्त्रियः कुर्युः स्वभर्तॄणाममन्त्रकम् ॥ मर्क्प्_३०।२२ ॥  
तदभावे च नृपतिः कारयेत् स्वकुटुम्बिना ।  
तज्जातीयैर्नरैः सम्याग् दाहाद्याः सकलाः क्रियाः ॥ मर्क्प्_३०।२३ ॥  
सर्वेषामेव वर्णानां बान्धवो नृपतिर्यतः ।  
एतास्ते कथिता वत्स ! नित्यनैमित्तकास्तथा ॥ मर्क्प्_३०।२४ ॥  
क्रियां श्राद्धाश्रयामन्यां नित्यनैमित्तिकीं शृणु ।  
दर्शस्तत्र निमित्तं वै कालश्चन्द्रक्षयात्मकः ।  
नित्यातां नियतः कालस्तस्याः संसूचयत्यथ ॥ मर्क्प्_३०।२५ ॥  
    
इति श्रीमार्कण्डेयपुराणे अलर्कानुशासने नैमित्तिकादिश्राद्धकल्पो नाम त्रिंशो ऽध्यायः

_____________________________________________________________

एकत्रिंशो ऽध्यायः  
    
मदालसोवाच  
    
सपिण्डीकरणादूर्ध्वं पितुर्यः प्रपितामहः ।  
स तु लेपभुजो याति प्रलुप्तः पितृपिण्डतः ॥ मर्क्प्_३१।१ ॥  
तेषामन्यश्चतुर्थो यः पुत्रलेपभुजान्नभुक् ।  
सो ऽपि सम्बन्धतो हीनमुपभोगं प्रपद्यते ॥ मर्क्प्_३१।२ ॥  
पिता पितामहश्चैव तथैव प्रपितामहः ।  
पिण्डसम्बन्धिनो ह्येते विज्ञेयाः पुरुषास्त्रयः ॥ मर्क्प्_३१।३ ॥  
तेपसम्बन्धिनश्चान्ये पितामहपितामहात् ।  
प्रभृत्युक्तास्त्रयस्तेषां यजमानश्च सप्तमः ॥ मर्क्प्_३१।४ ॥  
इत्येष मु नभिः प्रोक्तः सम्बन्धः साप्तपौरुषः ।  
यजमानात् प्रभृत्यूर्ध्वमनुलेपभुजस्तथा ॥ मर्क्प्_३१।५ ॥  
ततो ऽन्ये पूर्वजाः सर्वे ये चान्ये नरकौकसः ।  
ये च तिर्यक्त्वमापन्ना ये च भूतादिसंस्थिताः ॥ मर्क्प्_३१।६ ॥  
तान् सर्वान् यजमानो वै श्राद्धं कुर्वन् यथाविधि ।  
समाप्याययते वत्स ! येन येन शृणुष्व तत् ॥ मर्क्प्_३१।७ ॥  
अन्नप्रकिरणं यत् तु मनुष्यैः क्रियते भुवि ।  
तेन तृत्पिमुपायान्ति ये पिशाचत्वमागताः ॥ मर्क्प्_३१।८ ॥  
यदम्बु स्त्रानवस्त्रोत्थं भूमौ पतति पुत्रक ! ।  
तेन ये तरुतां प्राप्तास्तेषां तृप्तिः प्रजायते ॥ मर्क्प्_३१।९ ॥  
यास्तु गात्राम्बुकणिकाः पतन्ति धरणीतले ।  
ताभिराप्यायनं तेषां ये देवत्वं कुले गताः ॥ मर्क्प्_३१।१० ॥  
उद्धृतेष्वथ पिण्डेषु याश्चान्नकणिका भुवि ।  
ताभिराप्यायनं प्राप्ता ये तिर्यकत्वं कुले गताः ॥ मर्क्प्_३१।११ ॥  
ये वादग्धाः कुले बालाः क्रियायोग्या ह्यसंस्कृताः ।  
विपन्नास्ते ऽन्नविकिर-सम्मार्जनजलाशिनः ॥ मर्क्प्_३१।१२ ॥  
भुक्त्वा चाचामतां यच्च जलं यच्चाङ्घ्रिसेचने ।  
ब्राह्मणानां तथैवान्ये तेन तृप्तिं प्रयान्ति वै ॥ मर्क्प्_३१।१३ ॥  
एवं यो यजमानस्य यश्च तेषां द्विजन्मनाम् ।  
कश्चिज्जलान्नविक्षेपः शुचिरुच्छिष्ट एव वा ॥ मर्क्प्_३१।१४ ॥  
तेनान्ये तत्कुले तत्र तत्तद्योन्यन्तरं गताः ।  
प्रयान्त्याप्यायनं वत्स ! सम्यक् श्राद्धक्रियावताम् ॥ मर्क्प्_३१।१५ ॥  
अन्यायोपार्जितैरर्थैर्यच्छ्राद्धं क्रियते नरैः ।  
तृप्यन्ते तेन चाण्डालपुक्कसाद्यासु योनिषु ॥ मर्क्प्_३१।१६ ॥  
एवमाप्यायनं वत्स ! बहूनामिह बान्धवैः ।  
श्राद्धं कुर्वदिभरन्नाम्बुबिन्दुक्षेपेण जायते ॥ मर्क्प्_३१।१७ ॥  
तस्माच्छ्राद्धं नरो भक्त्या शाकैरपि यथाविधि ।  
कुर्वोत कुर्वतः श्राद्धं कुले कश्चिन्न सीदति ॥ मर्क्प्_३१।१८ ॥  
तस्य कालानहं वक्ष्ये नित्यनैमित्तिकात्मकान् ।  
विधिना येन च नरैः क्रियते तन्निबोध मे ॥ मर्क्प्_३१।१९ ॥  
कार्यं श्राद्धममावास्यां मासि मास्युडुपक्षये ।  
तथाष्टकास्वप्यवश्यमिच्छाकालं निबोध मे ॥ मर्क्प्_३१।२० ॥  
विशिष्टब्राह्मणप्राप्तौ सूर्येन्दुग्रहणे ऽयने ।  
विषुवे रविसङ्क्रान्तौ व्यतिपाते च पुत्रक ॥ मर्क्प्_३१।२१ ॥  
श्राद्धार्हद्रव्यसम्प्राप्तौ तथा दुःस्वप्नदर्शने ।  
जन्मर्क्षग्रहपीडासु श्राद्धं कुर्वोत चेच्छया ॥ मर्क्प्_३१।२२ ॥  
विशिष्टः श्रोत्रियो योगी वेदविज्ज्येष्ठसामगः ।  
त्रिणाचिकेतस्त्रिमधुस्त्रिसुपर्णः षडङ्गवित् ॥ मर्क्प्_३१।२३ ॥  
दौहित्रऋत्विग्जामातृस्वस्त्रीयाः श्वशुरस्तथा ।  
पञ्चाग्निकर्मनिष्ठश्च तपोनिष्ठो ऽथ मातुलः ॥ मर्क्प्_३१।२४ ॥  
मातापितृपराश्चैव शिष्यसम्बन्धिबान्धवाः ।  
एते द्विजोत्तमाः श्राद्धे समस्ताः केतनक्षमाः ॥ मर्क्प्_३१।२५ ॥  
अवकीर्णो तथा रोगी न्यूने चाङ्गे तथाधिके ।  
पौनर्भवस्तथा काणः कुण्डो गोलो ऽथ पुत्रक ॥ मर्क्प्_३१।२६ ॥  
मित्रध्रुक् कुनखी क्लीबः श्यावदन्तो निराकृतिः ।  
अबिशस्तस्तु तातेन पिशुनः सोमविक्रयी ॥ मर्क्प्_३१।२७ ॥  
कन्यादूषयिता वैद्यो गुरुपित्रोस्तथोज्झकः ।  
भृतकाध्यापको ऽमित्रः परपूर्वापतिस्तथा ॥ मर्क्प्_३१।२८ ॥  
वेदोज्झो ऽथाग्निसन्त्यागी वृषलीपतिदूषितः ।  
तथान्ये च विकर्मस्था वर्ज्याः पित्र्येषु वै द्विजाः ॥ मर्क्प्_३१।२९ ॥  
निमन्त्रयेत पूर्वेद्युः पूर्वोक्तान् द्विजसत्तमान् ।  
दैवे नियोगे पित्र्ये च तांस्तथैवोपकल्पयेत् ॥ मर्क्प्_३१।३० ॥  
तैश्च संयतिभिर्भाव्यं यश्च श्राद्धं करिष्यति ।  
श्राद्धं दत्त्वा च भुक्त्वा च मैथुनं यो ऽनुगच्छति ॥ मर्क्प्_३१।३१ ॥  
पितरस्तु तयोर्मासं तस्मिन रेतसि शेरते ।  
गत्वा च योषितं श्राद्धे यो भुङ्क्ते यश्च गच्छति ॥ मर्क्प्_३१।३२ ॥  
रेतोमूत्रकृताहारास्तन्मासं पितरस्तयोः ।  
तस्मात्तु प्रथमं कार्यं प्राज्ञेनोपनिमन्त्रणम् ॥ मर्क्प्_३१।३३ ॥  
अप्राप्तौ तद्दिने चापि वर्ज्या योषित्प्रसङ्गिनः ।  
भिक्षार्थमागतान् वापि काले संयमिनो यतीन् ॥ मर्क्प्_३१।३४ ॥  
भोजयेत् प्रणिपाताद्यैः प्रासाद्य यतमानसः ।  
यथैव शुक्लपक्षाद्वै पितॄणामसितः प्रियः ॥ मर्क्प्_३१।३५ ॥  
तथापराह्नः पूर्वाह्नात् पितॄणामतिरित्यते ।  
सम्पूज्य स्वागतेनैतानभ्युपेतान् गृहे द्विजान् ॥ मर्क्प्_३१।३६ ॥  
पवित्रपाणिराचान्तानासनेषूपवेशयेत् ।  
पितॄणामयुजः कामं युग्मान् दैवे द्विजोत्तमान् ॥ मर्क्प्_३१।३७ ॥  
एकैकं वा पितॄणाञ्च देवानाञ्च स्वशक्तितः ।  
तथा मातामहानाञ्च तुल्यं वा वैश्वदेविकम् ॥ मर्क्प्_३१।३८ ॥  
पृथक् तयोस्तथा चान्ये केचिदिच्छन्ति मानवाः ।  
प्राङ्मुखान्दैवसङ्कल्पान् पैत्र्यान् कुर्यादुदङ्मुखान् ॥ मर्क्प्_३१।३९ ॥  
तथैव मातामहानां विधिरुक्तो मनीषिभिः ।  
विष्टरार्थे कुशान् दत्त्वा पूज्य चार्घ्यादिना बुधः ॥ मर्क्प्_३१।४० ॥  
पवित्रकादि वै दत्त्वा तेभ्यो ऽनुज्ञामवाप्य च ।  
कुर्यादावाहनं प्राज्ञो देवानां मन्त्रतो द्विजः ॥ मर्क्प्_३१।४१ ॥  
यवाम्भोभिस्तथा चार्घ्यं दत्त्वा वै वैश्वदेविकम् ।  
गन्धमाल्याम्बुधूपञ्च दत्त्वा सम्यक् सदिपकम् ॥ मर्क्प्_३१।४२ ॥  
अपसव्यं पितॄणाञ्च सर्वमेवोपकल्पयेत् ।  
दर्भांश्च द्विगुणान् दत्त्वा तेभ्यो ऽनुज्ञामवाप्य च ॥ मर्क्प्_३१।४३ ॥  
मन्त्रपूर्वं पितॄणाञ्च कुर्यादावाहनं बुधः ।  
अपसव्यं तथा चार्घ्यं यवार्थञ्च तथा तिलैः ॥ मर्क्प्_३१।४४ ॥  
निष्पादयेन्महाभाग ! पितॄणं प्रीणने रतः ।  
अग्नौ कार्यमनुज्ञातः कुरुष्वेति ततो द्विजैः ॥ मर्क्प्_३१।४५ ॥  
जुहुयाद्व्यञ्जनक्षारवर्ज्यमन्नं यथाविधि ।  
अग्नये कव्यवाहाय स्वहेति प्रथमाहुतिः ॥ मर्क्प्_३१।४६ ॥  
सोमाय वै पितृमते स्वाहेत्यन्या तथा भवेत् ।  
यमाय प्रेतपतये स्वाहेति त्रितयाहुतिः ॥ मर्क्प्_३१।४७ ॥  
हुतावशिष्टं दद्याच्च भाजनेषु द्विजन्मनाम् ।  
भाजनालम्भनं कृत्वा दद्याच्चान्नं यथाविधि ॥ मर्क्प्_३१।४८ ॥  
यथा सुखं जुषध्वं भो इति वाच्यमनिष्ठुरम् ।  
भुञ्जीरंश्च ततस्ते ऽपि तच्चित्ता मौनिनः सुखम् ॥ मर्क्प्_३१।४९ ॥  
यद्यदिष्टचतमं तेषां तत्तदन्नमसत्वरम् ।  
अक्रुध्यंश्च नरो दद्यात् सम्भवेन प्रलोभयन् ॥ मर्क्प्_३१।५० ॥  
रक्षोघ्रांश्च जपेन्मन्त्रांस्तिलैश्च विकिरेन्महीम् ।  
सिद्धार्थकैश्च रक्षार्थं श्राद्धं हि प्रचुरच्छलम् ॥ मर्क्प्_३१।५१ ॥  
पृष्टैस्तृप्तैश्च तृप्ताः स्थ तृप्ताः स्म इति वादिभिः ।  
अनुज्ञातो नरस्त्वन्नं प्रकिरेत् भुवि सर्वतः ॥ मर्क्प्_३१।५२ ॥  
तद्वदाचमनार्थाय दद्यादापः सकृत् सकृत् ।  
अनुज्ञाञ्च ततः प्राप्य यतवाक्कायमानसः ॥ मर्क्प्_३१।५३ ॥  
सतिलेन ततो ऽन्नेन पिण्डान् सव्येन पुत्रक ! ।  
पितनुद्दिश्य दर्भेषु दद्यादुच्छिष्टसन्निधौ ॥ मर्क्प्_३१।५४ ॥  
पितृतीर्थेन तोयञ्च दद्यात्तेभ्यः समाहितः ।  
पितॄनिद्दिश्य यद्भक्त्या यजमानो नृपात्मज ॥ मर्क्प्_३१।५५ ॥  
तद्वन्मातामहानाञ्च दत्त्वा पिण्डान् यथाविधि ।  
गन्धमाल्यादिसंयुक्तं दद्यादाचमनं ततः ॥ मर्क्प्_३१।५६ ॥  
दत्त्वा च तक्षिणां शक्त्या सुस्वधास्त्विति तान् वदेत् ।  
तैश्च तुष्टैस्तथेत्युक्त्वा वाचयेद्वैश्वदेविकान् ॥ मर्क्प्_३१।५७ ॥  
प्रीयन्तामिति भद्रं वो विश्वेदेवा इतीरयेन् ।  
तथेति चोक्ते तैर्विप्रैः प्रार्थनीयास्तदाशिषः ॥ मर्क्प्_३१।५८ ॥  
विसर्जयेत् प्रियाण्युक्त्वा प्रणिपत्य च भक्तितः ।  
आद्वारमनुगच्छेच्चागच्छेच्चानुप्रमोदितः ॥ मर्क्प्_३१।५९ ॥  
ततो नित्यक्रियां कुर्याद् भोजयेच्च तथातिथीन् ।  
नित्यक्रियां पितॄणाञ्च केचिदिच्छन्ति सत्तमाः ॥ मर्क्प्_३१।६० ॥  
न पितॄणान्तथैवान्ये शेषं पूर्ववदाचरेत् ।  
पृथक् पाकेन नेत्यन्ये केचित् पूर्वञ्च पूर्ववत् ॥ मर्क्प्_३१।६१ ॥  
ततस्तदन्नं भुञ्जीत सह भृत्यादिभिर्नरः ।  
एवं कुर्वोत धर्मज्ञः श्राद्धं पित्र्यं समाहितः ॥ मर्क्प्_३१।६२ ॥  
यथा वा द्विजमुख्यानां परितोषो ऽभिजायते ।  
त्रीणि श्राद्धे पवित्राणि दौहित्रं कुतपस्तिलाः ॥ मर्क्प्_३१।६३ ॥  
वर्ज्यानि चाहुर्विप्रेन्द्र ! कोपो ऽध्वगमनं त्वरा ।  
राजतञ्च तथा पात्रं शस्तं श्राद्धेषु पुत्रक ! ॥ मर्क्प्_३१।६४ ॥  
रजतस्य तथा कार्यं दर्शनं दानमेव वा ।  
राजते हि स्वधा दुग्धा पितृभिः श्रूयते मही ।  
तस्मात् पितॄणां रजतमभीष्टं प्रीतिवर्धनम् ॥ मर्क्प्_३१।६५ ॥  
    
इति श्रीमार्कण्डेयपुराणे ऽलर्कानुशासने पार्वणश्राद्धकल्पोनाम एकत्रिंशो ऽध्यायः

_____________________________________________________________

द्वात्रिंशो ऽध्यायः  
    
मदालसोवाच  
    
अतः परं शृणुष्वेमं पुत्र ! भक्त्या यदाहृतम् ।  
पितॄणां प्रीतये यद्वा वर्ज्यं वा प्रीतिकारकम् ॥ मर्क्प्_३२।१ ॥  
मासं पितॄणां तृप्तिश्च हविष्यान्नेन जायते ।  
मासद्वयं मत्स्यमांसैस्तृप्तिं यान्ति पितामहाः ॥ मर्क्प्_३२।२ ॥  
त्रीन् मासान् हारिणां मांसं विज्ञेयं पितृतृप्तये ।  
चतुर्मासांस्तु पुष्णाति शशस्य पिशितं पितॄन् ॥ मर्क्प्_३२।३ ॥  
शाकुनं पञ्च वै मासान् षण्मासान् शूकरामिषम् ।  
छागलं सप्त वै मासानैणेयञ्चाष्टमासिकीम् ॥ मर्क्प्_३२।४ ॥  
करोति तृप्तिं नव वै रुरोर्मांसं न संशयः ।  
गवयस्यामिषं तृप्तिं करोति दशमासिकीम् ॥ मर्क्प्_३२।५ ॥  
तथैकादशमासंस्तु औरभ्रं पितृतृप्तिदम् ।  
संवत्सरं तथा गव्यं पयः पायसमेव वा ॥ मर्क्प्_३२।६ ॥  
वाध्रीणसामिषं लौहं कालशाकन्तथा मधु ।  
दौहित्रामिषमन्यच्च यच्चान्यत् स्वकुलोद्भवैः ॥ मर्क्प्_३२।७ ॥  
अनन्तां वै प्रयच्छन्ति तृप्तिं गौरीसुतस्तथा ।  
पितॄणां नात्र सन्देहो गायाश्राद्धञ्च पुत्रक ॥ मर्क्प्_३२।८ ॥  
श्यामाकराजश्यामाकौ तद्वच्चैव प्रसातिकाः ।  
नीवाराः पौष्कलाश्चैव धान्यानां पितृतृप्तये ॥ मर्क्प्_३२।९ ॥  
यवव्रीहिसगोधूमतिला मुद्गाः ससर्षपाः ।  
प्रियङ्गवः कोविदारा निष्पावाश्चातिशोभनाः ॥ मर्क्प्_३२।१० ॥  
वर्ज्या मर्कटकाः श्राद्धे राजमाषास्तथाणवः ।  
विप्राषिका मसूराश्च श्राद्धकर्मणि गर्हिताः ॥ मर्क्प्_३२।११ ॥  
लशुनं गृञ्जनञ्चैव पलाण्डं,पिण्डमूलकम् ।  
करम्भं यानि चान्यानि हीनानि रसवर्णतः ॥ मर्क्प्_३२।१२ ॥  
गान्धारिकामलाबूनि लवणान्यूषराणि च ।  
आरक्ता ये च निर्यासाः प्रत्यक्षलवणानि च ॥ मर्क्प्_३२।१३ ॥  
वर्ज्यान्येतानि वै श्राद्धे यच्च वाचा न शस्यते ।  
यच्चोत्कोचादिना प्राप्तं पतिताद्यदुपार्जितम् ॥ मर्क्प्_३२।१४ ॥  
अन्यायकन्याशुल्कोत्थं द्रव्यञ्चात्र विगर्हितम् ।  
दुर्गन्धि फेनिलञ्चाम्बु तथैवाल्पतरोदकम् ॥ मर्क्प्_३२।१५ ॥  
न लभेद्यत्र गौस्तृप्तिं नक्तं यच्चाप्युपाहृतम् ।  
यन्न सर्वापचोत्सृष्टं यच्चाभोज्यं निपानजम् ॥ मर्क्प्_३२।१६ ॥  
तद्वर्ज्यं सलिलं तात ! सदैव पितृकर्मणि ।  
मार्गमाविकमौष्ट्रञ्च सर्वमैकशफञ्च यत् ॥ मर्क्प्_३२।१७ ॥  
माहिषञ्चामरञ्चैव धेन्वा गोश्चाप्यनिर्दशम् ।  
पित्रर्थं मे प्रयच्छस्वेत्युक्त्वा यच्चाप्युपाहृतम् ॥ मर्क्प्_३२।१८ ॥  
वर्जनीयं सदा सदिभस्तत्पयः श्राद्धकर्मणि ।  
वर्ज्या जन्तुमती रूक्षा क्षितिः प्लुष्टा तथाग्निना ॥ मर्क्प्_३२।१९ ॥  
अनिष्टदुष्टशब्दोग्रदुर्गन्धा चात्र कर्मणि ।  
कुलापमानकाः श्राद्धे व्यायुज्य कुलहिंसकाः ॥ मर्क्प्_३२।२० ॥  
नग्नाः पातकिनश्चैव हन्युर्दृष्ट्या पितृक्रियाम् ।  
अपुमानपविद्धश्च कुक्कुटो ग्रामशूकरः ॥ मर्क्प्_३२।२१ ॥  
श्वा चैव हन्ति श्राद्धानि यातुधानाश्च दर्शनात् ।  
तस्मात् सुसंवृतो दद्यात्तिलैश्चावकिरन्महीम् ॥ मर्क्प्_३२।२२ ॥  
एवं रक्षा भवेच्छ्राद्धे कृता तातोभयोरपि ।  
शावसूतकसंस्पृष्टं दीर्घरोगिभिरेव च ॥ मर्क्प्_३२।२३ ॥  
पतितैर्मलिनैश्चैव न पुष्णाति पितामहान् ।  
वर्जनीयं तथा श्राद्धे तथोदक्याश्च दर्शनम् ॥ मर्क्प्_३२।२४ ॥  
मुण्डशौण्डसमाभ्यासो यजमानेन यादरात् ।  
केशकीटावपन्नञ्च तथाश्वभिरवेक्षितम् ॥ मर्क्प्_३२।२५ ॥  
पूति पर्युषितञ्चैव वार्ताक्यभिषवांस्तथा ।  
वर्जनीयानि वै श्राद्धे यच्च वस्त्रानिलाहतम् ॥ मर्क्प्_३२।२६ ॥  
श्रद्धया परया दत्तं पितॄणां नामगोत्रतः ।  
यदाहारास्तु ते जातास्तदाहारत्वमेति तत् ॥ मर्क्प्_३२।२७ ॥  
तस्मात् श्रद्धावता पात्रे यच्छस्तं पितृकर्मणि ।  
यथावच्चैव दातव्यं पितॄणां तृप्तिमिच्छता ॥ मर्क्प्_३२।२८ ॥  
योगिनश्च सदा श्राद्धे भोजनीया विपश्चिता ।  
योगाधारा हि पिररस्तस्मात् तान् पूजयेत् सदा ॥ मर्क्प्_३२।२९ ॥  
ब्राह्मणानां सहस्रेभ्यो योगी त्वग्राशनी यदि ।  
यजमानञ्च भोक्तॄंश्च नौरिवाम्भसि तारयेत् ॥ मर्क्प्_३२।३० ॥  
पितृगाथास्तथवात्र गीयन्ते ब्रह्मवादिभिः ।  
या गीताः पितृभिः पूर्वमैलस्यासीन्महीपतेः ॥ मर्क्प्_३२।३१ ॥  
कदा नः सन्ततावग्र्यः कस्यचिद् भविता सुतः ।  
यो योगिभुक्तशोषान्नो भुवि पिण्डं प्रदास्यति ॥ मर्क्प्_३२।३२ ॥  
गयायामथवा पिण्डं खड्गमांसं महाहविः ।  
कालशाकं तिलाढ्यं वा कृसरं मासतृप्तये ॥ मर्क्प्_३२।३३ ॥  
वैश्वदेवञ्च सौम्यञ्च खड्गमांसं परं हविः ।  
विषाणवर्ज्यखड्गाप्त्या आसूर्यञ्चाश्नुवामहे ॥ मर्क्प्_३२।३४ ॥  
दद्यात् श्राद्धं त्रयोदश्यां मघासु च यथाविधि ।  
मधुसर्पिः समायुक्तं पायसं दक्षिणायने ॥ मर्क्प्_३२।३५ ॥  
तस्मात् सम्पूजयेत् भक्त्या स्वपितॄन् पुत्र मानवः ।  
कामानभीप्सन् सकलान् पापाच्चात्मविमोचनम् ॥ मर्क्प्_३२।३६ ॥  
वसून् रुद्रांस्तथादित्यान्नक्षत्रग्रहतारकाः ।  
प्रीणयन्ति मनुष्याणां पितरः श्राद्धतर्पिताः ॥ मर्क्प्_३२।३७ ॥  
आयुः प्रज्ञां धनं विद्यां स्वर्गं मोक्षं सुखानि च ।  
प्रयच्छन्ति तथा राज्यं पितरः श्राद्धतर्पिताः ॥ मर्क्प्_३२।३८ ॥  
एतत् ते पुत्र ! कथितं श्राद्धकर्म यथोदितम् ।  
काम्यानां श्रूयतां वत्स ! श्राद्धानां तिथिकीर्तनम् ॥ मर्क्प्_३२।३९ ॥  
    
इति श्रीमार्कण्डेयपुराणे श्राद्धकल्पो नाम द्वात्रिंशो ऽध्यायः

_____________________________________________________________

त्रयस्त्रिंशो ऽध्यायः  
    
मदालसोवाच  
    
प्रतिपद्धनलाभाय द्वितीया द्विपदप्रदा ।  
वरार्थिनी तृतीया तु चतुर्थो शत्रुनाशिनी ॥ मर्क्प्_३३।१ ॥  
श्रियं प्राप्रोति पञ्चम्यां षष्ठ्यां पूज्यो भवेन्नरः ।  
गणाधिपत्यं सप्तम्यामष्टम्यां वृद्धिमुत्तमाम् ॥ मर्क्प्_३३।२ ॥  
स्त्रियो नवम्यां प्राप्रोति दशम्यां पूर्णकामताम् ।  
वेदांस्तथाप्नुयात् सर्वानेकादश्यां क्रियापरः ॥ मर्क्प्_३३।३ ॥  
द्वादश्यां जयलाभञ्च प्राप्रोति पितृपूजकः ।  
प्रजां मेधां पशुं वृद्धिं स्वतन्त्र्यं पुष्टमुत्तमाम् ॥ मर्क्प्_३३।४ ॥  
दीर्घमायुरथैश्वर्यं कुर्वाणस्तु त्रयोदशीम् ।  
अवाप्रोति न सन्देहः श्राद्धं श्रद्धापरो नरः ॥ मर्क्प्_३३।५ ॥  
यथासम्भावितान्नेन श्राद्धसम्पत्समन्वितः ।  
युवानः पितरो यस्य मृताः शस्त्रेण वा हताः ॥ मर्क्प्_३३।६ ॥  
तेन कार्यं चतुर्दश्यां तेषां प्रीतिमभीप्सता ।  
श्राद्धं कुर्वन्नमावास्यां यत्नेन पुरुषः शुचिः ॥ मर्क्प्_३३।७ ॥  
सर्वान् कामानवाप्रोति स्वर्गञ्चानन्तमश्नुते ।  
कुत्तिकासु पितॄनर्च्य स्वर्गमाप्रोति मानवः ॥ मर्क्प्_३३।८ ॥  
अपत्यकामो रोहिण्यां सौम्ये चौजस्वितां लभेत् ।  
शौर्यमार्द्रासु चाप्रोति क्षेत्रादि च पुनर्वसौ ॥ मर्क्प्_३३।९ ॥  
पुष्टिं पुष्ये सदाभ्यर्च्य आश्लेषासु वरान् सुतान् ।  
मघासु स्वजनश्रैष्ठ्यं सौभाग्यं फाल्गुनीषु च ॥ मर्क्प्_३३।१० ॥  
प्रदानशीलो भवति सापत्यश्चोत्तरासु च ।  
प्रयाति श्रेष्ठतां सत्यं हस्ते श्राद्धप्रदो नरः ॥ मर्क्प्_३३।११ ॥  
रूपयुक्तश्च चित्रासु तथापत्यान्यवाप्नुयात् ।  
वाणिज्यलाभदा स्वातिर्विशाखा पुत्रकामदा ॥ मर्क्प्_३३।१२ ॥  
कुर्वन्तश्चानुराधासु लभन्ते चक्रावर्तिताम् ।  
आधिपत्यञ्च ज्येष्ठासु मूले चारोग्यमुत्तमम् ॥ मर्क्प्_३३।१३ ॥  
आषाढासु यशः प्राप्तिरुत्तरासु विशोकता ।  
श्रवणे च शुभान् लोकान् धनिष्ठासु धनं महत् ॥ मर्क्प्_३३।१४ ॥  
वेदवित्त्वमभिजिति भिषक्सिद्धन्तु वारुणे ।  
अजाविकं प्रौष्ठपदे विन्देद् गास्तु तथोत्तरे ॥ मर्क्प्_३३।१५ ॥  
रेवतीषु तथा कुप्यमश्विनीषु तुरङ्गमान् ।  
श्राद्धं कुर्वंस्तथाप्रोति भरणीष्वायुरुत्तमम् ।  
तस्मात् काम्यानि कुर्वोत ऋक्षेष्वेतेषु तत्त्ववित् ॥ मर्क्प्_३३।१६ ॥  
    
इति श्रीमार्कण्डेयपुराणे काम्यश्राद्धफलकथनं नाम त्रयस्त्रिंशो ऽध्यायः

_____________________________________________________________

चतुस्त्रिंशो ऽध्यायः  
    
मदालसोवाच  
    
एवं पुत्र ! गृहस्थेन देवताः पितरस्तथा ।  
सम्पूज्या हव्यकव्याभ्यामन्नेनातिथिबान्धवाः ॥ मर्क्प्_३४।१ ॥  
भूतानि भृत्याः सकलाः पशुपक्षिपिपीलिकाः ।  
भिक्षवो याचमानाश्च ये चान्ये वसता गृहे ॥ मर्क्प्_३४।२ ॥  
सदाचारवता तात ! साधुना गृहमेधिना ।  
पापं भुङ्क्ते समुल्लङ्घ्य नित्यनैमित्तिकीः क्रियाः ॥ मर्क्प्_३४।३ ॥  
    
अलर्क उवाच  
    
कथितं मे त्वया मातर्नित्य नैमित्तिकञ्च यत् ।  
नित्यनैमित्तिकञ्चैव त्रिविधं कर्म पौरुषम् ॥ मर्क्प्_३४।४ ॥  
सदाचारमहं श्रोतुमिच्छामि कुलनन्दिनि ।  
यत् कुर्वन् सुखमाप्रोति परत्रेह च मानवः ॥ मर्क्प्_३४।५ ॥  
    
मदालसोवाच  
    
गृहस्थेन सदा कार्यमाचारपरिपालनम् ।  
न ह्याचारविहीनस्य सुखमत्र परत्र वा ॥ मर्क्प्_३४।६ ॥  
यज्ञदानतपांसीह पुरुषस्य च भूतये ।  
भवन्ति यः सदाचारं समुल्लङ्घ्य प्रवर्तते ॥ मर्क्प्_३४।७ ॥  
दुराचारो हि पुरुषो नेहायुर्विन्दते महत् ।  
कार्यो यत्नः सदाचारे आचारो हन्त्यलक्षणम् ॥ मर्क्प्_३४।८ ॥  
तस्य स्वरूपं वक्ष्यामि सदाचारस्य पुत्रक ।  
तन्ममैकमनाः श्रुत्वा तथैव परिपालय ॥ मर्क्प्_३४।९ ॥  
त्रिवर्गसाधने यत्नः कर्तव्यो गृहमेधिना ।  
तत्संसिद्धो गृहस्थस्य सिद्धिरत्र परत्र च ॥ मर्क्प्_३४।१० ॥  
पादेनार्थस्य पारत्र्यं कुर्यात् सञ्चयमात्मवान् ।  
अर्धेन चात्मभरणन्नित्यनैमित्तिकान्वितम् ॥ मर्क्प्_३४।११ ॥  
पादञ्चात्मार्थमायस्य मूलभूतं विवर्धयेत् ।  
एवमाचरतः पुत्र ! अर्थः साफल्यमर्हति ॥ मर्क्प्_३४।१२ ॥  
तद्वत् पापनिषेधार्थं धर्मः कार्यो विपश्चिता ।  
परत्रार्थं तथैवान्यः काम्यो ऽत्रैव फलप्रदः ॥ मर्क्प्_३४।१३ ॥  
प्रत्यवायभयात् काम्यस्तथान्यश्चाविरोधवान् ।  
    
द्विधा कामो ऽपि गदितस्त्रिवर्गस्याविरोधतः ॥ मर्क्प्_३४।१४ ॥  
परम्परानुबन्धांश्च धर्मादींस्तान् शृणुष्व मे ॥ मर्क्प्_३४।१५ ॥  
धर्मो धर्मानुबन्धार्थो धर्मो नात्मार्थबाधकः ।  
उभाभ्याञ्च द्विधा कामस्तेन तौ च द्विधा पुनः ॥ मर्क्प्_३४।१६ ॥  
बाह्मे मुहूर्ते बुध्येत धर्मार्थौ चापि चिन्तयेत् ।  
समुत्थाय तथाचम्य प्राङ्मुखो नियतः शुचिः ॥ मर्क्प्_३४।१७ ॥  
पूर्वां सन्ध्यां सनक्षत्रां पश्चिमां सदिवाकराम् ।  
उपासीत यथान्यायं नैनां जह्यादनापदि ॥ मर्क्प्_३४।१८ ॥  
असत्प्रलापमनृतं वाक्पारुष्यञ्च वर्जयेत् ।  
असच्छास्त्रमसद्वादमसत्सेवाञ्च पुत्रक ! ॥ मर्क्प्_३४।१९ ॥  
सायं प्रापतस्तथा होमं कुर्वोत नियतात्मवान् ।  
नोदयास्तमने बिम्बमुदीक्षेत विवस्वतः ॥ मर्क्प्_३४।२० ॥  
केशप्रसाधनादर्शदर्शनं दन्तधावनम् ।  
पूर्वाह्न एव कार्याणि देवतानाञ्च तर्पणम् ॥ मर्क्प्_३४।२१ ॥  
ग्रामावसथतीर्थानां क्षेत्राणाञ्चैव वर्त्मनि ।  
विण्मूत्रं नानुतिष्ठेत न कृष्टे न च गोव्रजे ॥ मर्क्प्_३४।२२ ॥  
नग्नां परस्त्रियं नेक्षेन्न पश्येदात्मनः सकृत् ।  
उदक्या दर्शनां स्पर्शो वर्ज्यं सम्भाषणन्तथा ॥ मर्क्प्_३४।२३ ॥  
नाप्सु मूत्रं पुरीषं वा मैथुनं वा समाचरेत् ।  
नाधितिष्ठेच्छकृन्मूत्रकेशभस्मकपालिकाः ॥ मर्क्प्_३४।२४ ॥  
तुषाङ्गारास्थिशीर्णानि रज्जुवस्त्रादिकानि च ।  
नाधितिष्ठेत्तथा प्राज्ञः पथि चैवन्तथा भुवि ॥ मर्क्प्_३४।२५ ॥  
पितृदेवमनुष्याणां भूतानाञ्च तथार्च्चनम् ।  
कृत्वा विभवतः पश्चाद् गृहस्थो भोक्तुमर्हति ॥ मर्क्प्_३४।२६ ॥  
प्राङ्मुखोदङ्मुखो वापि स्वाचान्तो वाग्यतः शुचिः ।  
भुञ्जीतान्नञ्च तच्चित्तो ह्यन्तर्जानुः सदा नरः ॥ मर्क्प्_३४।२७ ॥  
उपगातादृते दोषं नान्यस्योदीरयेद् बुधः ।  
प्रत्यक्षलवणं वर्ज्यमन्नमत्युष्णमेव च ॥ मर्क्प्_३४।२८ ॥  
न गच्छन्न च तिष्ठन् वै विण्मूत्रोत्सर्गमात्मवान् ।  
कुर्वोत नैव चाचामन् यत् किञ्चिदपि भक्षयेत् ॥ मर्क्प्_३४।२९ ॥  
उच्छिष्टो नालपेत् किञ्चित् स्वाध्यायञ्च विवर्जयेत् ।  
गां ब्राह्मणं तथा चाग्निं स्वमूर्धानञ्च न स्पृशेत् ॥ मर्क्प्_३४।३० ॥  
न च पश्येद्रविं नेन्दुं न नक्षत्राणि कामतः ।  
भिन्नासनं तथा शय्यां भाजनञ्च विवर्जयेत् ॥ मर्क्प्_३४।३१ ॥  
गुरूणामासनं देयमभ्युत्थानादिसत्कृतम् ।  
अनुकूलं तथालापमभिवादनपूर्वकम् ॥ मर्क्प्_३४।३२ ॥  
तथानुगमनं कुर्यात् प्रतिकूलं न सञ्जयेत् ।  
नैकवस्त्रश्च भुञ्जीत न कुर्याद्देवतार्चनम् ॥ मर्क्प्_३४।३३ ॥  
न वाहयेद् द्विजान्नाग्नौ मेहं कुर्वोत् बुद्धिमान् ।  
स्नायीत न नरो नग्नो न शयीत कदाचन ॥ मर्क्प्_३४।३४ ॥  
न पाणिभ्यामुभाभ्याञ्च कण्डूयेत शिरस्तथा ।  
न चाभीक्ष्णं शिरः स्त्रानं कार्यं निष्कारणं नरैः ॥ मर्क्प्_३४।३५ ॥  
शिरः स्त्रातश्च तैलेन नाङ्गं किञ्चिदपि स्पृशेत् ।  
अनध्यायेषु सर्वेषु स्वाध्यायञ्च विवर्जयेत् ॥ मर्क्प्_३४।३६ ॥  
ब्राह्मणानिलगोसूर्यान् न मेहेत कदाचन ।  
उदङ्मुखो दिवा रात्रावुत्सर्गं दक्षिणामुखः ॥ मर्क्प्_३४।३७ ॥  
    
आबाधाषु यथाकामं कुर्यान्मूत्रपुरीषयोः ।  
दुष्कृतं न गुरोर्ब्रूयात् क्रुद्धं चैनं प्रसादयेत् ॥ मर्क्प्_३४।३८ ॥  
परिवादं न शृणुयादन्येषामपि कुर्वताम् ।  
पन्था देयो ब्राह्मणानां राज्ञो दुः खातुरस्य च ॥ मर्क्प्_३४।३९ ॥  
विद्याधिकस्य गुर्विण्या भारार्तस्य यवीयसः ।  
मूकान्धबधिराणाञ्च मत्तस्योन्मत्तकस्य च ॥ मर्क्प्_३४।४० ॥  
पुंश्चल्याः कृतवैरस्य बालस्य पतितस्य च ।  
देवालकं चैत्यतरुं तथैव च चतुष्पथम् ॥ मर्क्प्_३४।४१ ॥  
विद्याधिकं गुरुं देवं बुधः कुर्यात् प्रदक्षिणम् ।  
उपानद्वस्त्रमाल्यादि धृतमन्यैर्न धारयेत् ॥ मर्क्प्_३४।४२ ॥  
उपवीतमलङ्कारं करकञ्चैव वर्जयेत् ।  
चतुर्दश्यान्तथाष्टम्यां पञ्चदश्याञ्च पर्वसु ॥ मर्क्प्_३४।४३ ॥  
तैलाभ्यङ्गं तथा भोगं योषितश्च विवर्जयेत् ।  
न क्षिप्तपादजङ्घश्च प्राज्ञस्तिष्ठेत् कदाचन ॥ मर्क्प्_३४।४४ ॥  
न चापि विक्षिपेत् पादौ पादं पादेन नाक्रमेत् ।  
मर्माभिघातमाक्रोशं पैशुन्यञ्च विवर्जयेत् ॥ मर्क्प्_३४।४५ ॥  
दम्भाभिमानतीक्ष्णानि न कुर्वोत विचक्षणः ।  
मूर्खोन्मत्तव्यसनिनो विरूपान्मायिनस्तथा ॥ मर्क्प्_३४।४६ ॥  
न्यूनाङ्गांश्चाधिकाङ्गांश्च नोपहासैर्विदूषयेत् ।  
परस्य दण्डं नोद्यच्छेच्छिक्षार्थं पुत्रशिष्ययोः ॥ मर्क्प्_३४।४७ ॥  
तद्वन्नोपविशेत् प्राज्ञः पादेनाक्रम्य चासनम् ।  
संयावं कृषरं मांसं नात्मार्थमुपसाधयेत् ॥ मर्क्प्_३४।४८ ॥  
सायं प्रातश्च भोक्तव्यं कृत्वा चातिथिपूजनम् ।  
प्राङ्मुखोदङ्मुको वापि वाग्यतो दन्तधावनम् ॥ मर्क्प्_३४।४९ ॥  
कुर्वोत सततं वत्स ! वर्जयेद्वर्ज्यवीरुधः ।  
नोदक्शिराः स्वपेज्जातु न चप्रत्यक्शिरा नरः ॥ मर्क्प्_३४।५० ॥  
शिरस्यगस्त्यमास्थाय शयीताथ पुरन्दरम् ।  
न तु गन्धवतीष्वप्सु स्नायीत न तथा निशि ॥ मर्क्प्_३४।५१ ॥  
उपरागे परं स्नानमृते दिनमुदाहृतम् ।  
अपमृज्यान्न चास्नातो गात्राण्यम्बरपाणिभिः ॥ मर्क्प्_३४।५२ ॥  
न चापि धूनयेत् केशान् वाससी न च धूनयेत् ।  
नानुलेपनमादद्यादस्नातः कर्हिचिद् बुधः ॥ मर्क्प्_३४।५३ ॥  
न चापि रक्तवासाः स्याच्चित्रासितधरो ऽपि वा ।  
न च कुर्याद्विपर्यासं वाससोर्नापि भूषणे ॥ मर्क्प्_३४।५४ ॥  
वर्ज्यञ्च विदशं वस्त्रमत्यन्तोपहतञ्च यत् ।  
केशकीटावपन्नञ्च क्षुण्णं श्वभिरवेक्षितम् ॥ मर्क्प्_३४।५५ ॥  
अवलीढावपन्नञ्च सारोद्धरणदूषितम् ।  
पृष्ठमांसं वृथामांसं वर्ज्यमांसञ्च पुत्रक ! ॥ मर्क्प्_३४।५६ ॥  
न भक्षयीत सततं प्रत्यक्षलवणानि च ।  
वर्ज्यं चिरोषितं पुत्र ! भक्तं पर्युषितञ्च यत् ॥ मर्क्प्_३४।५७ ॥  
पिष्टशाकेक्षुपयसां विकारान्नृपनन्दन! ।  
तथा मांसविकारांश्च ते च वर्ज्याश्चिरोषिताः ॥ मर्क्प्_३४।५८ ॥  
उदयास्तमने भानोः शयनञ्च विवर्जयेत् ।  
    
नास्नातो नैव संविष्टो न चैवान्यमना नरः ॥ मर्क्प्_३४।५९ ॥  
न चैव शयने नोर्व्यामुपविष्टो न शब्दवत् ।  
न चैकवस्त्रो न वदन् प्रेक्षतामप्रदाय च ॥ मर्क्प्_३४।६० ॥  
भुञ्जीत पुरुषः स्नातः सायं प्रातर्यथाविधि ।  
परदारा न गन्तव्याः पुरुषेण विपश्चिता ॥ मर्क्प्_३४।६१ ॥  
इष्टापूर्तायुषां हन्त्री परदारगतिर्नृणाम् ।  
न हीदृशमनायुष्यं लोके किञ्चन विद्यते ॥ मर्क्प्_३४।६२ ॥  
यादृशं पुरुषस्येह परदाराभिमर्षणम् ।  
देवार्चनाग्निकार्याण तथा गुर्वभिवादनम् ॥ मर्क्प्_३४।६३ ॥  
कुर्वोत सम्यगाचम्य तद्वदन्नभुजिक्रियाम् ।  
अफेनाभिरगन्धाभिरद्भरच्छाभिरादरात् ॥ मर्क्प्_३४।६४ ॥  
आचामेत् पुत्र ! पुण्याभिः प्राङ्मुखोदङ्मुखो ऽपि वा ।  
अन्तर्जलादावसथाद्वल्मीकान्मूषिकस्थलात् ॥ मर्क्प्_३४।६५ ॥  
कृतशौचावशिष्टाश्च वर्जयेत् पञ्च वै मृदः ।  
प्रक्षाल्य हस्तौ पादौ च समभ्युक्ष्य समाहितः ॥ मर्क्प्_३४।६६ ॥  
अन्तर्जानुस्तथाऽचामेत् त्रिश्चतुर्वा पिबेदपः ।  
परिमृज्य द्विरास्यान्तं खानि मूर्धानमेव च ॥ मर्क्प्_३४।६७ ॥  
सम्यगाचम्य तोयेन क्रियां कुर्वोत वै शुचिः ।  
देवतानामृषीणाञ्च पितॄणाञ्चैव यत्नतः ॥ मर्क्प्_३४।६८ ॥  
समाहितमना भूत्वा कुर्वोत सततं नरः ।  
क्षुत्त्वा निष्ठीव्य वासश्च परिधायाचमेद् बुधः ॥ मर्क्प्_३४।६९ ॥  
क्षुते ऽवलीढे वान्ते च तथा निष्ठीवनादिषु ।  
कुर्यादाचमनं स्पर्शं गोपृष्ठस्यार्कदर्शनम् ॥ मर्क्प्_३४।७० ॥  
कुर्वोतालम्बनं चापि दक्षिणश्रवणस्य वै ।  
यथाविभवतो ह्येतत् पूर्वाभावे ततः परम् ॥ मर्क्प्_३४।७१ ॥  
अविद्यमाने पूर्वोक्ते उत्तरप्राप्तिरिष्यते ।  
न कुर्याद् दन्तसङ्घर्षं नात्मनो देहताडनम् ॥ मर्क्प्_३४।७२ ॥  
स्वप्नाध्ययनभोज्यानि सन्ध्ययोश्च विवर्जयेत् ।  
सन्ध्यायां मैथुनञ्चापि तथा प्रस्थानमेव च ॥ मर्क्प्_३४।७३ ॥  
पूर्वाह्ने तात ! देवानां मनुष्याणाञ्च मध्यमे ।  
भक्त्या तथापराह्ने च कुर्वोत पितृपूजनम् ॥ मर्क्प्_३४।७४ ॥  
शिरः स्नातश्च कुर्वोत दैवं पैत्र्यमथापि वा ।  
प्राङ्मुखोदङ्मुखो वापि श्मश्रुकर्म च कारयेत् ॥ मर्क्प्_३४।७५ ॥  
व्यङ्गिनीं वर्जयेत् कन्यां कुलजामपि रोगिणीम् ।  
विकृतां पिङ्गलाञ्चैव वाचाटां सर्वदूषिताम् ॥ मर्क्प्_३४।७६ ॥  
अव्यङ्गीं सौम्यनासाञ्च स्रवलक्षणलक्षिताम् ।  
तादृशीमुद्वहेत् कन्यां श्रेयः कामो नरः सदा ॥ मर्क्प्_३४।७७ ॥  
उद्वहेत् पितृमात्रोश्च सप्तमीं पञ्चमीन्तथा ।  
रक्षेद्दारान् त्यजेदीर्ष्यां दिवा च स्वप्नमैथुने ॥ मर्क्प्_३४।७८ ॥  
परोपतापकं कर्म जन्तुपीडाञ्च वर्जयेत् ।  
उदक्या सर्ववर्णानां वर्ज्या रात्रिचतुष्टयम् ॥ मर्क्प्_३४।७९ ॥  
स्त्रीजन्मपरिहारार्थं पञ्चमीमपि वर्जयेत् ।  
ततः षष्ठ्यां व्रजेद्रात्र्यां श्रेष्ठा युगमासु पुत्रक ॥ मर्क्प्_३४।८० ॥  
युग्मासु पुत्रा जायन्ते स्त्रियो ऽयुग्मासु रात्रिषु ।  
तस्माद्युग्मासु पुत्रार्थो संविशेत सदा नरः ॥ मर्क्प्_३४।८१ ॥  
विधर्मिणो ऽह्नि पूर्वाख्ये सन्ध्याकाले च षण्डकाः ।  
क्षुरकर्मणि वान्ते च स्त्रीसम्भोगे च पुत्रक ॥ मर्क्प्_३४।८२ ॥  
स्नायीत चेलवान् प्राज्ञः कटभूमिमुपेत्य च ।  
देववेदद्विजातीनां साधुसत्यमहात्मनाम् ॥ मर्क्प्_३४।८३ ॥  
गुरोः पतिव्रतानाञ्च तया यज्वितपस्विनाम् ।  
परिवादं न कुर्वोत परिहासञ्च पुत्रक ॥ मर्क्प्_३४।८४ ॥  
कुर्वतामविनीतानां न श्रोतव्यं कथञ्चन ।  
नोत्कृष्टशय्यासनयोर्नापकृष्टस्य चारुहेत् ॥ मर्क्प्_३४।८५ ॥  
न चामङ्गल्यवेशः स्यान्न चामङ्गल्यवाग्भवेत् ।  
धवलाम्भरसंवीतः सितपुष्पविभूषितः ॥ मर्क्प्_३४।८६ ॥  
नोद्धूतोन्मत्तमूढैश्च नाविनीतैश्च पण्डितः ।  
    
गच्छेन्मैत्रीं न चाशीलैर्न च चौर्यादिदूषितैः ॥ मर्क्प्_३४।८७ ॥  
न चातिव्ययशीलैश्च न लुब्धैर्नापि वैरिभिः ।  
न बन्धकीभिर्न न्यूनैर्बन्धकीपतिभिस्तथा ॥ मर्क्प्_३४।८८ ॥  
सार्धं न बलिभिः कुर्यान्न च न्यूनैर्न निन्दितैः ।  
न सर्वशङ्किभिर्नित्यं न च दैवपरैर्नरैः ॥ मर्क्प्_३४।८९ ॥  
कुर्वोत साधुभिर्मैत्रीं सदाचारावलम्बिभिः ।  
प्राज्ञैरपिशुनैः शक्तैः कर्मण्युद्योगभागिभिः ॥ मर्क्प्_३४।९० ॥  
सुहृद्दीक्षितभूपालस्नातकश्वशुरैः सह ।  
ऋत्विगादीन् षडर्घार्हानर्चयेच्च गृहागतान् ॥ मर्क्प्_३४।९१ ॥  
यथाविभवतः पुत्र ! द्विजान् संवत्सरोषितान् ।  
अर्चयेन्मधुपर्केण यथाकालमतन्द्रितः ॥ मर्क्प्_३४।९२ ॥  
तिष्ठेच्च शासने तेषां श्रेयस्कामो द्विजोत्तमः ।  
न च तान् विवदेद्वीमानाक्रुष्टश्चापि तैः सदा ॥ मर्क्प्_३४।९३ ॥  
सम्यग्गृहार्चनं कृत्वा यथास्थानमनुक्रमात् ।  
सम्पूजयेत्ततो वह्निं दद्याच्चैवाहुतीः क्रमात् ॥ मर्क्प्_३४।९४ ॥  
प्रथमां ब्रह्मणे दद्यात् प्रजानाम्पतये ततः ।  
तृतीयाञ्चैव गुह्येभ्यः कश्यपाय तथापराम् ॥ मर्क्प्_३४।९५ ॥  
ततो ऽनुमतये दत्त्वा दद्याद् गृहबलिन्ततः ।  
पूर्वाख्यातं मया यत्ते नित्यकर्मक्रियाविधौ ॥ मर्क्प्_३४।९६ ॥  
वैश्वदेवन्ततः कुर्याद्धलयस्तत्र मे शृणु ।  
यथास्थानविभागन्तु देवानुद्दिश्य वै पृथके ॥ मर्क्प्_३४।९७ ॥  
पर्जन्याय धरित्रीणां दद्याच्च माणके त्रयम् ।  
वायवे च प्रतिदिशं दिग्भ्यः प्राच्यादितः क्रमात् ॥ मर्क्प्_३४।९८ ॥  
ब्रह्मणे चान्तरीक्षाय सूर्याय च यथाक्रमम ।  
विश्वेभ्यश्चैव देवेभ्यो विश्वबूतभ्य एव च ॥ मर्क्प्_३४।९९ ॥  
उषसे भूतपतये दद्याच्चोत्तरतस्ततः ।  
स्वधा नम इतीत्युक्त्वा पितृभ्यश्चापि दक्षिणे ॥ मर्क्प्_३४।१०० ॥  
कृत्वापसव्यं वायव्यां यक्ष्मैतत्तेति भाजनात् ।  
अन्नावशेषमिच्छन् वै तोयं दद्याद्यथाविधि ॥ मर्क्प्_३४।१०१ ॥  
ततो ऽन्नाग्रं समुद्धृत्य हन्तकारोपकल्पनम् ।  
यथाविधि यथान्यायं ब्राह्मणायोपपादयेत् ॥ मर्क्प्_३४।१०२ ॥  
कुर्यात् कर्माणि तीर्थेन स्वेन स्वेन यथाविधि ।  
देवादीनान्तथा कुर्याद् ब्राह्मेणाचमनक्रियाम् ॥ मर्क्प्_३४।१०३ ॥  
अङ्गुष्ठोत्तरतो रेखा पाणेर्या दक्षिणस्य तु ।  
एतद् ब्राह्ममिति ख्यातं तीर्थमाचमनाय वै ॥ मर्क्प्_३४।१०४ ॥  
तर्जन्यङ्गुष्ठयोरन्तः पैत्र्यं तीर्थमुदाहृतम् ।  
पितॄणां तेन तोयादि दद्यान्नान्दीमुखादृते ॥ मर्क्प्_३४।१०५ ॥  
अङ्गुल्यग्रे तथा दैवं तेन दिव्यक्रियाविधिः ।  
तीर्थ कनिष्ठिकामूले कायं तेन प्रजापतेः ॥ मर्क्प्_३४।१०६ ॥  
एवमेभिः सदा तीर्थैर्देवानां पितृभिः सह ।  
सदा कार्याणि कुर्वोत नान्यतीर्थेन कर्हिचित् ॥ मर्क्प्_३४।१०७ ॥  
ब्राह्मेणाचमनं शस्तं पित्र्यं पैत्र्येण सर्वदा ।  
    
देवतीर्थेन देवानां प्राजापत्यं निजेन च ॥ मर्क्प्_३४।१०८ ॥  
नान्दीमुखानां कुर्वोत प्राज्ञः पिण्डोदकक्रियाम् ।  
प्राजापत्येन तीर्थेन यच्च किञ्चित् प्रजापतेः ॥ मर्क्प्_३४।१०९ ॥  
युगपज्जलमग्निञ्च बिभृयान्न विचक्षणः ।  
गुरुदेवान् प्रति तथा न च पादौ प्रसारयेत् ॥ मर्क्प्_३४।११० ॥  
नाचक्षीत धयन्तीं गां जलं नाञ्जलिना पिबेत् ।  
शौचकालेषु सर्वेषु गुरुष्वल्पेषु वा पुनः ॥ मर्क्प्_३४।१११ ॥  
न विलम्बेत शौचार्थं न मुखेनानलं धमेत् ।  
तत्र पुत्र ! न वस्तव्यं यत्र नास्ति चतुष्टयम् ॥ मर्क्प्_३४।११२ ॥  
ऋणप्रदाता वैद्यश्च श्रोत्रियः सजला नदी ।  
जितामित्रो नृपो यत्र बलवान् धर्मतत्परः ॥ मर्क्प्_३४।११३ ॥  
तत्र नित्यं वसेत् प्राज्ञः कुतः कुनृपतौ सुखम् ।  
यत्राप्रधृष्यो नृपतिर्यत्र शस्यवती मही ॥ मर्क्प्_३४।११४ ॥  
पौराः सुसंयता यत्र सततं न्यायवर्तिनः ।  
यत्रामत्सरिणो लोकास्तत्र वासः सुखोदयः ॥ मर्क्प्_३४।११५ ॥  
यस्मिन् कृषीबला राष्ट्रे प्रायशो नातिभोगिनः ।  
यत्रौषधन्यशेषाणि वसेत्तत्र विचक्षणः ॥ मर्क्प्_३४।११६ ॥  
तत्र पुत्र न ! वस्तव्यं यत्रैतत् त्रितयं सदा ।  
जिगीषुः पूर्ववैरश्च जनश्च सततोत्सवः ॥ मर्क्प्_३४।११७ ॥  
वसेन्नित्यं सुशीलेषु सहवासिषु पण्डितः ।  
इत्येतत् कथितं पुत्र ! मया ते हितकाम्यया ॥ मर्क्प्_३४।११८ ॥  
    
इति श्रीमार्कण्डेयपुराणे अलर्कानुशासने सदाचारकथनं नाम चतुस्त्रिं शो ऽध्यायः

_____________________________________________________________

पञ्चत्रिंशो ऽध्यायः  
    
मदालसोवाच  
    
अतः परं शृणुष्व त्वं वर्ज्यावर्ज्यप्रतिक्रियाम् ।  
भोज्यमन्नं पर्युषितं स्नेहाक्तं चिरसम्भृतम् ॥ मर्क्प्_३५।१ ॥  
अस्नेहाश्चापि गोधूमयवगोरसविक्रियाः ।  
    
शशकः कच्छपो गोधा श्वावित् खड्गो ऽथ पुत्रक ॥ मर्क्प्_३५।२ ॥  
भक्ष्या ह्येते तथा वर्ज्यौ ग्रामशूकरकुक्कुटौ ।  
पितृदेवादिशेषश्च श्राद्धे ब्राह्मणकाम्यया ॥ मर्क्प्_३५।३ ॥  
प्रोक्षितञ्चौषधार्थञ्च खादन्मांसं न दुष्यति ।  
शङ्खाश्मस्वर्णरूप्याणां रज्जूनामथ वाससाम् ॥ मर्क्प्_३५।४ ॥  
शाकमूलफलानाञ्च तथा विदलचर्मणाम् ।  
मणिवज्रप्रवालानान्तथा मुक्ताफलस्य च ॥ मर्क्प्_३५।५ ॥  
गात्राणाञ्च मनुष्याणामम्बुना शौचमिष्यते ।  
यथायसानां तोयेन ग्राव्णः सङ्घर्षणेन च ॥ मर्क्प्_३५।६ ॥  
सस्त्रेहानाञ्च भाण्डानां शुद्धिरुष्णेन वारिणा ।  
शूर्पधान्याजिनानाञ्च मुषलोलूखलस्य च ॥ मर्क्प्_३५।७ ॥  
संहतानाञ्च वस्त्राणां प्रोक्षणात् सञ्चयस्य च ।  
वल्कलानामशेषाणामम्बुमृच्छौचमिष्यते ॥ मर्क्प्_३५।८ ॥  
तृणकाष्ठौषधीनाञ्च प्रोक्षणात् शुद्धिरिष्यते ।  
आविकानां समस्तानां केशानाञ्चापि मेध्यता ॥ मर्क्प्_३५।९ ॥  
सिद्धार्थकानां कल्केन तिलकल्केन वा पुनः ।  
साम्बुना तात ! भवति उपघातवतां सदा ॥ मर्क्प्_३५।१० ॥  
तथा कार्पासिकानाञ्च विशुद्धिर्जलभस्मना ।  
दारुदन्तास्थिशृङ्गाणां तक्षणाच्छुद्धिरिष्यते ॥ मर्क्प्_३५।११ ॥  
पुनः पाकेन भाण्डानां पार्थिवानाञ्च मेध्यता ।  
शुचिर्भैक्षं कारुहस्तः पण्यं योषिन्मुखं तथा ॥ मर्क्प्_३५।१२ ॥  
रथ्यागतमविज्ञातं दासवर्गादिनाहृतम् ।  
वाक्रप्रशास्तं चिरातीतमनेकान्तरितं लघु ॥ मर्क्प्_३५।१३ ॥  
अतिप्रभूतं बालञ्च वृद्धातुरविचेष्टितम् ।  
कर्मान्ताङ्गाराशालाश्च स्तनन्धयसुताः स्त्रियः ॥ मर्क्प्_३५।१४ ॥  
शुचिन्यश्च तथैवापः स्त्रन्त्यो ऽगन्धबुद्बुदाः ।  
भूमिर्विशुध्यते कालाद्दाहमार्जनगोक्रमैः ॥ मर्क्प्_३५।१५ ॥  
लेपादुल्लेखनात् सेकाद्वेश्मसम्मार्जनार्चनात् ।  
केशकीटावपन्ने च गोघ्राते मक्षिकान्विते ॥ मर्क्प्_३५।१६ ॥  
मृदम्बुभस्मना तात ! प्रोक्षितव्यं विशुद्धये ।  
औदुम्बराणामम्लेन क्षारेण त्रपुसीसयोः ॥ मर्क्प्_३५।१७ ॥  
भस्माम्बुभिश्च कांस्यानां शुद्धिः प्लावाद् द्रवस्य च ।  
अमेध्याक्तस्य मृत्तोयैर्गन्धापहरणेन च ॥ मर्क्प्_३५।१८ ॥  
अन्येषाञ्चैव तद्द्रव्यैर्वर्णगन्धापहारतः ।  
शुचि गोतृप्तिकृत्तोयं प्रकृतिस्थं महीगतम् ॥ मर्क्प्_३५।१९ ॥  
तथा मांसञ्च चण्डालक्राव्यादादिनिपातितम् ।  
रथ्यागतञ्च चेलादि तात ! वातात् शुचि स्मृतम् ॥ मर्क्प्_३५।२० ॥  
रजो ऽग्निरश्वो गौश्छाया रश्मयः पवनो मही ।  
विप्रुषो मक्षिकाद्याश्च दुष्टसङ्गाददोषिणः ॥ मर्क्प्_३५।२१ ॥  
अजाश्वौ मुखतो मेध्यौ न गोर्वत्सस्य चाननम् ।  
मातुः प्रस्त्रवणं मेध्यं शकुनिः फलपातने ॥ मर्क्प्_३५।२२ ॥  
आसनं शयनं यानं नावः पथि तृणानि च ।  
सोमसूर्यांशुपवनैः शुध्यन्ते तानि पण्यवत् ॥ मर्क्प्_३५।२३ ॥  
रथ्यावसर्पण-स्त्रान-क्षुत्पान-म्लानकर्मसु ।  
आचामेत यथान्यायं वासो विपरिधाय च ॥ मर्क्प्_३५।२४ ॥  
स्पृष्टानामप्यसंसर्गैर्विरथ्याकर्दमाम्भसाम् ।  
पक्वेष्टरचितानाञ्च मेध्यता वायुसङ्गमात् ॥ मर्क्प्_३५।२५ ॥  
प्रभूतोपहतादन्नादग्रमुद्धृत्य सन्त्यजेत् ।  
शेषस्य प्रोक्षणं कुर्यादाचम्यादिभस्तथा मृदा ॥ मर्क्प्_३५।२६ ॥  
उपवासस्त्रिरात्रन्तु दुष्टभक्ताशिनो भवेत् ।  
अज्ञाते ज्ञानपूर्वन्तु तद्दोषोपशमेन तु ॥ मर्क्प्_३५।२७ ॥  
उदक्याश्वशृगालादीन् सूतिकान्त्यावसायिनः ।  
स्पृष्ट्वा स्नायीत शौचार्थं तथैव मृतहारिणः ॥ मर्क्प्_३५।२८ ॥  
नारं स्पृष्ट्वास्थि सस्त्रेहं स्त्रातः शुध्यति मानवः ।  
आचम्यैव तु निः स्त्रेहं गामालभ्यार्कमीक्ष्य वा ॥ मर्क्प्_३५।२९ ॥  
न लङ्घयेत् तथैवासृक्ष्ठीवनोद्वर्तनानि च ।  
नोद्यानादौ विकालेषु प्राज्ञस्तिष्ठेत् कदाचन ॥ मर्क्प्_३५।३० ॥  
न चालपेज्जनद्विष्टां वीरहीनान्तथा स्त्रियम् ।  
गृहादुच्छिष्टविण्मूत्रपादाम्भांसि क्षिपेद्वहिः ॥ मर्क्प्_३५।३१ ॥  
पञ्च पिण्डाननुधृत्य न स्त्रायात् परवारिणि ।  
स्त्रायीत देवखातेषु गङ्गा-ह्रदृसरित्सु च ॥ मर्क्प्_३५।३२ ॥  
देवता-पितृ-सच्छास्त्र-यज्ञ-मन्त्रादिनिन्दकैः ।  
कृत्वा तु स्पर्शनालापं शुध्येतार्कावलोकनात् ॥ मर्क्प्_३५।३३ ॥  
अवलोक्य तथोदक्यामन्त्यजं पतितं शवम् ।  
विधर्मि-सूतिका-षण्ड-विवस्त्रान्त्यावसायिनः ॥ मर्क्प्_३५।३४ ॥  
सूतनिर्यातकांश्चैव परदाररताश्च ये ।  
एतदेव हि कर्तव्यं प्राज्ञैः शोधनमात्मनः ॥ मर्क्प्_३५।३५ ॥  
अभोज्यं सूतिका-षण्ड-मार्जाराखुश्वकुक्कुटान् ।  
पतिताविद्धचण्डाल-मृतहारांश्च धर्मवित् ॥ मर्क्प्_३५।३६ ॥  
संस्पृश्य शुध्यते स्त्रानादुदक्या ग्रामशूकरौ ।  
तद्वच्च सूतिकाशौचदूषितौ पुरुषावपि ॥ मर्क्प्_३५।३७ ॥  
यस्य चानुदिनं हानिर्गृहे नित्यस्य कर्मणः ।  
यश्च ब्राह्मणसन्त्यक्तः किल्विषी स नराधमः ॥ मर्क्प्_३५।३८ ॥  
नित्यस्य कर्मणो हानिं न कुर्वोत कदाचन ।  
तस्य त्वकरणे बन्धः केवलं मृतजन्मसु ॥ मर्क्प्_३५।३९ ॥  
दशाहं ब्राह्मणस्तिष्ठेद्दानहोमादिवर्जितः ।  
क्षत्रियो द्वादशाहञ्च वैश्यो मासार्धमेव च ॥ मर्क्प्_३५।४० ॥  
शूद्रस्तु मासमासीत निजकर्मविवर्जितः ।  
ततः परं निजं कर्म कुर्युः सर्वे यथोदितम् ॥ मर्क्प्_३५।४१ ॥  
प्रोताय सलिलं देयं बहिर्दग्ध्वा तु गोत्रिकैः ।  
प्रथमे ऽह्नि चतुर्थे च सप्तमे नवमे तथा ॥ मर्क्प्_३५।४२ ॥  
भस्मास्थिचयनं कार्यं चतुर्थे गोत्रिकैर्दिने ।  
उर्ध्वं सञ्चयनात् तेषामङ्गस्पर्शो विधीयते ॥ मर्क्प्_३५।४३ ॥  
सोदकैस्तु क्रियाः सर्वाः कार्याः सञ्चयनात्परम् ।  
स्पर्श एव सपिण्डानां मृताहनि तथोभयोः ॥ मर्क्प्_३५।४४ ॥  
अन्वेकमृक्षमाशस्त्र-तोयोद्बन्धन-वह्निषु ।  
विषप्रपातादिमृते प्रायोनाशकयोरपि ॥ मर्क्प्_३५।४५ ॥  
बाले देशान्तरस्थे च तथा प्रव्रजिते मृते ।  
सद्यः शौचमथान्यैश्च त्र्यहमुक्तमशौचकम् ॥ मर्क्प्_३५।४६ ॥  
सपिण्डानां सपिण्डस्तु मृते ऽन्यस्मिन्मृतो यदि ।  
पूर्वाशौचसमाख्यातैः कार्यास्त्वत्र दिनैः क्रियाः ॥ मर्क्प्_३५।४७ ॥  
एष एव विधिर्दृष्टो जन्मन्यपि हि सूतके ।  
सपिण्डानां सपिण्डेषु यथावत्सोदकेषु च ॥ मर्क्प्_३५।४८ ॥  
जाते पुत्रे पितुः स्त्रानं सचेलन्तु विधीयते ।  
तत्रापि यदि चान्यस्मिन् जाते जायेत चापरः ॥ मर्क्प्_३५।४९ ॥  
तत्रापि शुद्धिरुद्दिष्टा पूर्वजन्मवतो दिनैः ।  
दशद्वादशमासार्ध-माससङ्ख्यैर्दिनैर्गतैः ॥ मर्क्प्_३५।५० ॥  
स्वाः स्वाः कर्मक्रियाः कुर्युः सर्वे वर्णा यथाविधि ।  
प्रेतमुद्दिश्य कर्तव्यमेकोद्दिष्टं ततः परम् ॥ मर्क्प्_३५।५१ ॥  
दाननि चैव देयानि ब्राह्मणेभ्यो मनीषिभिः ।  
यद्यदिष्टतमं लोके यच्चापि ययितं गृहे ॥ मर्क्प्_३५।५२ ॥  
तत्तद् गुणवते देयं तदेवाक्षयमिच्छता ।  
पूर्णैस्तु दिवसैः स्पृष्ट्वा सलिलं वाहनायुधम् ॥ मर्क्प्_३५।५३ ॥  
प्रतोददण्डौ च तथा सम्यग्वर्णाः कृतक्रियाः ।  
स्ववर्णधर्मनिर्दिष्टमुपादानं तथा क्रियाः ॥ मर्क्प्_३५।५४ ॥  
कुर्युः समस्ताः शुचिनः परत्रेह च भूतिदाः ।  
अध्येतव्या त्रयी नित्यं भवितव्यं विपश्चिता ॥ मर्क्प्_३५।५५ ॥  
धर्मतो धनमाहार्यं यष्टव्यञ्चापि यत्नतः ।  
यच्चापि कुर्वतो नात्मा जुगुप्सामेति पुत्रक ! ॥ मर्क्प्_३५।५६ ॥  
तत्कर्तव्यमशङ्केन यन्न गोप्यं महाजने ।  
एवमाचरतो वत्स ! पुरुषस्य गृहे सतः ।  
धर्मार्थकामसम्प्राप्त्या परत्रेह च शोभनम् ॥ मर्क्प्_३५।५७ ॥  
    
इति श्रीमार्कण्डेयपुराणे ऽलर्कानुशासने वर्ज्यावर्ज्यनामा पञ्चत्रिंशो ऽध्यायः

_____________________________________________________________

षट्त्रिंशो ऽध्यायः  
    
जड उवाच  
    
स एवमनुशिष्टः सन् मात्रा सम्प्राप्य यौवनम् ।  
ऋतध्वजसुतश्चक्रे सम्यग्दारपरिग्रहम् ॥ मर्क्प्_३६।१ ॥  
पुत्रांश्चोत्पादयामास यज्ञैश्चाप्ययजद्विभुः ।  
पितुश्च सर्वकालेषु चकाराज्ञानुपालनम् ॥ मर्क्प्_३६।२ ॥  
ततः कालेन महता सम्प्राप्य चरमं वयः ।  
चक्रे ऽभिषेकं पुत्रस्य तस्य रज्ये ऋतध्वजः ॥ मर्क्प्_३६।३ ॥  
भार्यया सह धर्मात्मा यियासुस्तपसे वनम् ।  
अवतीर्णो महारक्षो महाभागो महीपतिः ॥ मर्क्प्_३६।४ ॥  
मदालसा च तनयं प्राहेदं पश्चिमं वच ।  
कामोपभोगसंसर्गप्रहाणाय सुतस्य वै ॥ मर्क्प्_३६।५ ॥  
    
मदालसोवाच  
    
यदा दुः खमसह्यं ते प्रियबन्धुवियोगजम् ।  
शत्रुबाधोद्भवं वापि वित्तनाशात्मसम्भवम् ॥ मर्क्प्_३६।६ ॥  
भवेत्तत् कुर्वतो राज्यं गृहधर्मावलम्बिनः ।  
दुः खायतनभूतो हि ममत्वालम्बनो गृही ॥ मर्क्प्_३६।७ ॥  
तदास्मात् पुत्र ! निष्कृष्य मद्दत्तादङ्गुलीयकात् ।  
वाच्यं ते शासनं पट्टे सूक्ष्माक्षरनिवेशितम् ॥ मर्क्प्_३६।८ ॥  
    
जड उवाच  
    
इत्युक्त्वा प्रददौ तस्मै सौवर्णं साङ्गुलीयकम् ।  
आशिषश्चापि या योग्याः परुषस्य गृहे सतः ॥ मर्क्प्_३६।९ ॥  
ततः कुबलयाश्वो ऽसौ सा च देवी मदालसा ।  
पुत्राय दत्त्वा तद्राज्यं तपसे काननं गतौ ॥ मर्क्प्_३६।१० ॥

_____________________________________________________________

सप्तत्रिंशो ऽध्यायः

जड उवाच  
    
सो ऽप्यलर्को यथान्यायं पुत्रवन्मुदिताः प्रजाः ।  
पालयामास धर्मात्मा स्वे स्वे कर्मण्यवस्थिताः ॥ मर्क्प्_३७।१ ॥  
दुष्टैषु दण्डं शिष्टेषु सम्यक् च परिपालनम् ।  
कुर्वन् परां मुदं लेभे इयाज च महामखैः ॥ मर्क्प्_३७।२ ॥  
अजायन्त सुताश्चास्य महाबलपराक्रमाः ।  
धर्मात्मानो माहत्मानो विमार्गपरिपन्थिनः ॥ मर्क्प्_३७।३ ॥  
चकार सोर्ऽथं धर्मेण धर्ममर्थेन वा पुनः ।  
तयोश्चैवाविरोधेन बुभुजे विषयानपि ॥ मर्क्प्_३७।४ ॥  
एवं बहूनि वर्षाणि तस्य पालयतो महीम् ।  
धर्मार्थकामसक्तस्य जग्मुरेकमहर्यथा ॥ मर्क्प्_३७।५ ॥  
वैराग्यं नास्य सञ्जज्ञे भुञ्जतो विषयान् प्रियान् ।  
न चाप्यलमभूत्तस्य धर्मार्थोपार्जनं प्रति ॥ मर्क्प्_३७।६ ॥  
तं तथा भोगसंसर्ग-प्रमत्तमजितेन्द्रियम् ।  
    
सुबाहुर्नाम शुश्राव भ्राता तस्य वनेचरः ॥ मर्क्प्_३७।७ ॥  
तं बुबोधयिषुः सो ऽथ चिरं ध्यात्वा महीपतिः ।  
तद्वैरिसंश्रयं तस्य श्रेयो ऽमन्यत भूपतेः ॥ मर्क्प्_३७।८ ॥  
ततः स काशिभूपालमुदीर्णबलवाहनम् ।  
स्वराज्यं प्राप्तुमागच्छद् बहुशः शरणं कृती ॥ मर्क्प्_३७।९ ॥  
सो ऽपि चक्रे बलोद्योगमलर्कं प्रति पार्थिवः ।  
दूतञ्च प्रेषयामास राज्यमस्मै प्रदीयताम् ॥ मर्क्प्_३७।१० ॥  
सो ऽपि नैच्छत्तदा दातुमाज्ञापूर्वं स्वधर्मवित् ।  
    
प्रत्युवाच च तं दूतमलर्कः काशिभूभृतः ॥ मर्क्प्_३७।११ ॥  
    
मामेवाभ्येत्य हार्देन याचतां राज्यमग्रजः ।  
नाक्रान्त्या सम्प्रदास्यामि भयेनाल्पामपि क्षितिम् ॥ मर्क्प्_३७।१२ ॥  
सुबाहुरपि नो याञ्चां चकार मतिमांस्तदा ।  
न धर्मः क्षत्रियस्येति याञ्चा वीर्यधनो हि सः ॥ मर्क्प्_३७।१३ ॥  
ततः समस्तसैन्येन काशीशः परिवारितः ।  
आक्रान्तुमभ्यगाद्राष्ट्रमलर्कस्य महीपतेः ॥ मर्क्प्_३७।१४ ॥  
अनन्तरैश्च संश्लेषमभ्येत्य तदनन्तरम् ।  
तेषामन्यतमैर्भृत्यैः समाक्रम्यानयद्वशम् ॥ मर्क्प्_३७।१५ ॥  
अपीडयंश्च सामान्तांस्तस्य राष्ट्रोपरोधनैः ।  
तथा दुर्गानुपालांश्च चक्रे चाटविकान् वशे ॥ मर्क्प्_३७।१६ ॥  
कांश्चिच्चोपप्रदानेन कांश्चिद् भेदेन पार्थिवान् ।  
साम्नैवान्यान् वशं निन्ये निभृतास्तस्य ये ऽभवन् ॥ मर्क्प्_३७।१७ ॥

ततः सो ऽल्पबलो राजा परचक्रावपीजितः ।  
कोषक्षयमवापोच्चैः पुरञ्चारुध्यतारिणा ॥ मर्क्प्_३७।१८ ॥  
इत्थं सम्पीड्यमानस्तु क्षीणकोषो दिने दिने ।  
विषादमागात्परमं व्याकुलत्वञ्च चेतसः ॥ मर्क्प्_३७।१९ ॥  
आर्ति स परमां प्राप्य तत् सस्माराङ्गुलीयकम् ।  
यदुद्दिश्य पुरा प्राह माता तस्य मदालसा ॥ मर्क्प्_३७।२० ॥  
    
ततः स्त्रातः शुचिर्भूत्वा वाचयित्वा द्विजोत्तमान् ।  
निष्कृष्य शासनं तस्माद्ददृशे प्रस्फुटाक्षरम् ॥ मर्क्प्_३७।२१ ॥  
तत्रैव लिखितं मात्रा वाचयामास पार्थिवः ।  
प्रकाशपुलकाङ्गो ऽसौ प्रहर्षोत्फुल्ललोचनः ॥ मर्क्प्_३७।२२ ॥  
सङ्गः सर्वात्मना त्याज्यः स चेत्त्यक्तुं न शक्यते ।  
स सदिभः सह कर्तव्यः सतां सङ्गो हि भेषजम् ॥ मर्क्प्_३७।२३ ॥  
कामः सर्वात्मना हेयो हातुञ्चेच्छक्यते न सः ।  
मुमुक्षां प्रति तत्कार्यं सैव तस्यापि भेषजम् ॥ मर्क्प्_३७।२४ ॥  
वाचयित्वा तु बहुशो नृणां श्रेयः कथं त्विति ।  
मुमुक्षयेति निश्चित्य सा च तत्सङ्गतो यतः ॥ मर्क्प्_३७।२५ ॥  
ततः स साधुसम्पर्कं चिन्तयन् पृथिवीपतिः ।  
दत्तात्रेयं महाभागमगच्छत् परमार्तिमान् ॥ मर्क्प्_३७।२६ ॥  
तं समेत्य महात्मानमकल्पषमसङ्गिनम् ।  
प्रणिपत्याभिसम्पूज्य यथान्यायमभाषत ॥ मर्क्प्_३७।२७ ॥  
ब्रह्मन् ! कुरु प्रसादं मे शरणं शरणार्थिनाम् ।  
दुः खापहारं कुरु मे दुः खार्तस्यातिकामिनः ॥ मर्क्प्_३७।२८ ॥  
दुः खापहारमद्यैव करोमि तव पार्थिव ! ।  
सत्यं ब्रूहि किमर्थं ते दुः खं तत् पृथिवीपते ॥ मर्क्प्_३७।२९ ॥  
    
जड उवाच  
    
इत्युक्तश्चिन्तयामास स राजा तेन धीमता ।  
त्रिविधस्यापि दुः खस्य स्थानमात्मानमेव च ॥ मर्क्प्_३७।३० ॥  
स विमृष्य चिरं राजा पुनः पुनरुदारधीः ।  
आत्मानमात्मना धीरः प्रहस्येदमथाब्रावीत् ॥ मर्क्प्_३७।३१ ॥  
नाहमुर्वो न सलिलं न ज्योतिरनिलो न च ।  
नाकाशं किन्तु शारीरं समेत्य सुखमिष्यते ॥ मर्क्प्_३७।३२ ॥  
न्यूनातिरिक्ततां याति पञ्चके ऽस्मिन् सुखासुखम् ।  
यदि स्यान्म किन्न स्यादन्यस्थे ऽपि हि तन्मयि ॥ मर्क्प्_३७।३३ ॥  
नित्यप्रभूतसद्भावे न्यूनाधिक्यान्नतोन्नते ।  
    
तथा च ममतात्यक्ते विशेषो नोपलभ्यते ॥ मर्क्प्_३७।३४ ॥  
तन्मात्रावस्थिते सूक्ष्मे तृतीयांशे च पश्यतः ।  
तथैव भूतसद्भावं शरीरं किं सुखासुखम् ॥ मर्क्प्_३७।३५ ॥  
मनस्यवस्थितं दुःखं सुखं वा मानसञ्च यत् ।  
यतस्ततो न मे दुः खं सुखं वा नह्यहं मनः ॥ मर्क्प्_३७।३६ ॥  
नाहङ्कारो न च मनो बुद्धिर्नाहं यतस्ततः ।  
अन्तः करणजं दुः खं पारख्यं मम तत्कथम् ॥ मर्क्प्_३७।३७ ॥  
नाहं शरीरं न मनो यतो ऽहं  
     पृथक् शरीरान्मनसस्तथाहम् ।  
तत् सन्तु चेतस्यथवापि देहे  
     सुखानि दुः खानि च किं ममात्र ॥ मर्क्प्_३७।३८ ॥  
राज्यस्य वाञ्छां सुरुते ऽग्रजो ऽस्य  
     देहस्य चेत् पञ्चमयः स राशिः ।  
गुणप्रवृत्त्या मम किन्नु तत्र  
     तत्स्थः स चाहञ्च शरीरतो ऽन्यः ॥ मर्क्प्_३७।३९ ॥  
न यस्य हस्तादिकमप्यशेषं  
     मांसं न चास्थीनि खिराविभागः ।  
कस्तस्य नागाश्वरथादिकोषैः  
     स्वल्पो ऽपि सम्बन्ध इहास्ति पुंसः ॥ मर्क्प्_३७।४० ॥  
तस्मान्न मे ऽरिर्न च मे ऽस्ति दुः खं  
     न मे सुखं नापि पुरं न कोषम् ।  
न चाश्वनागादि बलं न तस्य  
     नान्यस्य वा कस्यचिद्वा ममास्ति ॥ मर्क्प्_३७।४१ ॥  
यथा घटीकुम्भकमण्डलुस्थम्  
     आकाशमेकं बहुधा हि दृष्टम् ।  
तथा सुबाहुः स च काशिपो ऽहं  
    मल्ये च देहेषु शरीरभेदैः ॥ मर्क्प्_३७।४२ ॥  
    
इति श्रीमार्कण्डेयपुराणे पितापुत्रसंवादे आत्मविवेको नाम सप्तत्रिंशो ऽध्यायः

_____________________________________________________________

अष्टत्रिंशो ऽध्यायः  
    
जड उवाच  
    
दत्तात्रेयं ततो विप्रं प्रणिपत्य स पार्थिवः ।  
प्रत्युवाच महात्मानं प्रश्रयावनतो वचः ॥ मर्क्प्_३८।१ ॥  
सम्यक् प्रपश्यतो ब्रह्मन् ! मम दुः खं न किञ्चन ।  
असम्यग्दर्शिना मग्नाः सर्वदैवासुखार्णवे ॥ मर्क्प्_३८।२ ॥  
यस्मिन् यस्मिन्ममासक्ता बुद्धिः पुंसः प्रजायते ।  
ततस्ततः समादाय दुः खान्येव प्रयच्छति ॥ मर्क्प्_३८।३ ॥  
मार्जारभक्षिते दुः खं यादृशं गृहकुक्कुटे ।  
न तादृङ्ममताशून्ये कलविङ्के ऽथ मूषिके ॥ मर्क्प्_३८।४ ॥  
सो ऽहं न दुः खी न सुखी यतो ऽहं प्रकृतेः परः ।  
यो भूताभिभवो भूतैः सुखदुः खात्मको हि सः ॥ मर्क्प्_३८।५ ॥  
    
दत्तात्रेय उवाच  
    
एवमेतन्नरव्याघ्र ! यथैतद्व्याहृतं त्वया ।  
ममेति मूलं दुः कस्य न ममेति च निर्वृतेः ॥ मर्क्प्_३८।६ ॥  
मत्प्रश्नादेव ते ज्ञानमुत्पन्नमिदमुत्तमम् ।  
ममेति प्रत्ययो येन क्षिप्तः शाल्मलितूलवत् ॥ मर्क्प्_३८।७ ॥  
अहमित्यङ्कुरोत्पन्नो ममेति स्कन्धवान् महान् ।  
गृहक्षेत्रोच्चशाखश्च पुत्रदारादिपल्लवः ॥ मर्क्प्_३८।८ ॥  
धनधान्यमहापत्रो नैककालप्रवर्धितः ।  
पुण्यापुण्याग्रपुष्पश्च सुखदुः खमहाफलः ॥ मर्क्प्_३८।९ ॥  
तत्र मुक्तिपथव्यापि मूढसम्पर्कसेचनः ।  
विधित्साभृङ्गमालाढ्यो कृत्यज्ञानमहातरुः ॥ मर्क्प्_३८।१० ॥  
संसाराध्वपरिश्रान्ता ये तच्छायां समाश्रिताः ।  
भ्रान्तिज्ञानसुखाधीनास्तेषामात्यन्तिकं कुतः ॥ मर्क्प्_३८।११ ॥  
यैस्तु सत्सङ्गपाषाणशितेन ममतातरुः ।  
छिन्नो विद्याकुठारेण ते गतास्तेन वर्त्मना ॥ मर्क्प्_३८।१२ ॥  
प्राप्य ब्रह्मवनं शीतं नीरजस्कमकण्टकम् ।  
प्राप्नुवन्ति परां प्राज्ञा निर्वृतिं वृत्तिवर्जिताः ॥ मर्क्प्_३८।१३ ॥  
भूतेन्द्रियमयं स्थूलं न त्वं राजन्न चाप्यहम् ।  
न तन्मात्रमयावावां नैवान्तः करणात्मकौ ॥ मर्क्प्_३८।१४ ॥  
कं वा पश्यामि राजेन्द्र ! प्रधानमिदमावयोः ।  
यतः परो हि क्षेत्रज्ञः सङ्घातो हि गुणात्मकः ॥ मर्क्प्_३८।१५ ॥  
मशकोडुम्बरेषीकामुञ्जमत्स्याम्भसां यथा ।  
एकत्वे ऽपि पृथग्भावस्तथा क्षेत्रात्मनोर्नृप ! ॥ मर्क्प्_३८।१६ ॥  
    
अलर्क उवाच  
    
भगवंस्त्वत्प्रसादेन ममाविर्भूतमुत्तमम् ।  
ज्ञानं प्रधानचिच्छक्ति-विवेककरमीदृशम् ॥ मर्क्प्_३८।१७ ॥  
किन्त्वत्र विषयाक्रान्ते स्थैर्यवत्त्वं न चेतसि ।  
न चापि वेद्मि मुच्येयं कथं प्रकृतिबन्धनात् ॥ मर्क्प्_३८।१८ ॥  
कथं न भूयां भूयश्च कथं निर्गुणतामियाम् ।  
कथञ्च ब्रह्मणैकत्वं व्रजेयं शाश्वतेन वै ॥ मर्क्प्_३८।१९ ॥  
तन्मे योगन्तथा ब्रह्मन् ! प्रणतायाभियाचते ।  
सम्यग् ब्रूहि महाप्राज्ञ ! सत्सङ्गो ह्युपकृन्नृणाम् ॥ मर्क्प्_३८।२० ॥  
    
इति श्रीमार्कण्डेयपुराणे पितापुत्रसंवादे प्रश्नाध्यायो नामाष्टत्रिंशो ऽध्यायः

_____________________________________________________________  
    
Éए꣡ÉåßÑ।  
युञ्जतश्च सदा योगं यादृग्विहितमासनम् ॥ मर्क्प्_३९।२७ ॥  
पद्ममर्धासनञ्चापि तथा स्वस्तिकमासनम् ।  
आस्थाय योगं युञ्जीत कृत्वा च प्रणवं हृदि ॥ मर्क्प्_३९।२८ ॥  
समः समासनो भूत्वा संहृत्य चरणावुभौ ।  
संवृतास्यस्तथैवोरू सम्यग्विष्टभ्य चाग्रतः ॥ मर्क्प्_३९।२९ ॥  
पार्ष्णिभ्यां लिङ्गवृषणावस्पृशन् प्रयतः स्थितः ।  
किञ्चिदुन्नामितशिरा दन्तैर्दन्तान्न संस्पृशेत् ॥ मर्क्प्_३९।३० ॥  
सम्पश्यन् नासिकाग्रं स्वं दिशश्चानवलोकयन् ।  
रजसा तमसो वृत्तिं सत्त्वेन रजसस्तथा ॥ मर्क्प्_३९।३१ ॥  
सञ्छाद्य निर्मले सत्त्वे स्थितो युञ्जीत योगवित् ।  
इन्द्रियाणीन्द्रियार्थेभ्यः प्राणादीन्मन एव च ॥ मर्क्प्_३९।३२ ॥  
निगृह्य समवायेन प्रत्याहारमुपक्रमेत् ।  
यस्तु प्रत्याहरेत्कामान सर्वाङ्गानीव कच्छपः ॥ मर्क्प्_३९।३३ ॥  
सदात्मरतिरेकस्थः वश्यत्यात्मानमात्मनि ।  
स बाह्याभ्यन्तरं शौचं निष्पाद्याकण्ठनाभितः ॥ मर्क्प्_३९।३४ ॥  
पूरयित्वा बुधो देहं प्रत्याहारमुपक्रमेत् ।  
प्राणायामा दश द्वौ च धारणा साभिधीयते ॥ मर्क्प्_३९।३५ ॥  
द्वे धारणे स्मृते योगे योगिभिस्तत्त्वदृष्टिभिः ।  
तथा वै योगयुक्तस्य योगिनो नियतात्मनः ॥ मर्क्प्_३९।३६ ॥  
सर्वे दोषाः प्रणश्यन्ति स्वस्थश्चैवोपजायते ।  
वीक्षते च परं ब्रह्म प्राकृतांश्च गुणान् पृथक् ॥ मर्क्प्_३९।३७ ॥  
व्योमादिपरमाणूंश्च तथात्मानमकल्मषम् ।  
इत्थं योगी यताहारः प्राणायामपरायणः ॥ मर्क्प्_३९।३८ ॥  
जितां जितां शनैर्भूमिमारोहेत यथा गृहम् ।  
दोषान् व्याधींस्तथा मोहमाक्रान्ता भूरनिर्जिता ॥ मर्क्प्_३९।३९ ॥  
विवर्धयति नारोहेत्तस्माद् भूमिमनिर्जिताम् ।  
प्राणानामुपसंरोधात् प्राणायाम इति स्मृतः ॥ मर्क्प्_३९।४० ॥  
धारणेत्युच्यते चेयं धार्यते यन्मनो यथा ।  
शब्दादिभ्यः प्रवृत्तानि यदक्षाणि यतात्मभिः ॥ मर्क्प्_३९।४१ ॥  
प्रत्याह्रियन्ते योगेन प्रत्याहारस्ततः स्मृतः ।  
उपायश्चात्र कथितो योगिभिः परमर्षिभिः ॥ मर्क्प्_३९।४२ ॥  
येन व्याध्यादयो दोषा न जायन्ते हि योगिनः ।  
यथा तोयार्थिनस्तोयं यन्त्रनालादिभिः शनैः ॥ मर्क्प्_३९।४३ ॥  
आपिबेयुस्तथा वायुं पिबेद्योगी जितश्रमः ।  
प्राङ्नाभ्यां हृदये चात्र तृतीये च तथोरसि ॥ मर्क्प्_३९।४४ ॥  
कण्ठे मुखे नासिकाग्रे नेत्रभ्रूमध्यमूर्धसु ।  
किञ्च तस्मात्परस्मिंश्च धारणा परमा स्मृता ॥ मर्क्प्_३९।४५ ॥  
दशैता धारणा प्राप्य प्राप्रोत्यक्षरसाम्यताम् ।  
नाध्मातः क्षुधितः श्रान्तो न च व्याकुलचेतनः ॥ मर्क्प्_३९।४६ ॥  
युञ्जीत योगं राजेन्द्र ! योगी सिद्ध्यर्थमादृतः ।  
नातिशीते न चोष्णे वै न द्वन्द्वे नानिलात्मके ॥ मर्क्प्_३९।४७ ॥  
कालेष्वेतेषु युञ्जीत न योगं ध्यानतत्परः ।  
सशब्दाग्निजालभ्यासे जीर्णगोष्ठे चतुष्पथे ॥ मर्क्प्_३९।४८ ॥  
शुष्कपर्णचये नद्यां श्मशाने ससरीसृपे ।  
सभये कूपतीरे वा चैत्यवल्मीकसञ्चये ॥ मर्क्प्_३९।४९ ॥  
देशेष्वेतेषु तत्त्वज्ञो योगाभ्यासं विवर्जयेत् ।  
सत्त्वस्यानुपपत्तौ च देशकालं विवर्जयेत् ॥ मर्क्प्_३९।५० ॥  
नासतो दर्शनं योगे तस्मात्तत्परिवर्जयेत् ।  
देशानेताननादृत्य मूढत्वाद्यो युनक्ति वै ॥ मर्क्प्_३९।५१ ॥  
विघ्राय तस्य वै दोषा जायन्ते तन्निबोध मे ।  
बाधिर्यं जडता लोपः स्मृतेर्मूकत्वमन्धता ॥ मर्क्प्_३९।५२ ॥  
ज्वरश्च जायते सद्यस्तत्तदज्ञानयोगिनः ।  
प्रमादाद्योगिनो दोषा यद्येते स्युश्चिकित्सितम् ॥ मर्क्प्_३९।५३ ॥  
तेषां नाशाय कर्तव्यं योगिनां तन्निबोध मे ।  
स्त्रिग्धां यवागूमत्युष्णां भुक्त्वा तत्रैव धारयेत् ॥ मर्क्प्_३९।५४ ॥  
वात-गुल्मप्रशान्त्यर्थमुदावर्ते तथोदरे ।  
    
यवागूं वापि पवनं वायुग्रन्थिं प्रतिक्षिपेत् ॥ मर्क्प्_३९।५५ ॥  
तद्वत्कम्पे महाशैलं स्थिरं मनसि धारयेत् ।  
विघाते वचसो वाचं बाधिर्ये श्रवणेन्द्रियम् ॥ मर्क्प्_३९।५६ ॥  
यथैवाम्रफलं ध्यायेत् तृष्णार्तो रसनेन्द्रिये ।  
यस्मिन् यस्मिन् रुजा देहे तस्मिंस्तदुपकारिणीम् ॥ मर्क्प्_३९।५७ ॥  
धारयेद्धारणामुष्णे शीतां शीते च दाहिनीम् ।  
कीलं शिरसि संस्थाप्य काष्ठं काष्ठेन ताडयेत् ॥ मर्क्प्_३९।५८ ॥  
लुप्तस्मृतेः स्मृतिः सद्यो योगिनस्तेन जायते ।  
द्यावापृथिव्यौ वाय्वग्री व्यापिनावपि धारयेत् ॥ मर्क्प्_३९।५९ ॥  
अमानुषात् सत्त्वजाद्वा बाधास्त्वेताश्चिकित्सिताः ।  
अमानुषं सत्त्वमन्तर्योगिनं प्रविशेद्यदि ॥ मर्क्प्_३९।६० ॥  
वाय्वग्रीधारणेनैनं देहसंस्थं विनिर्दहेत् ।  
एवं सर्वात्मना रक्षा कार्या योगविदा नृप ! ॥ मर्क्प्_३९।६१ ॥  
धर्मार्थकाममोक्षाणां शरीरं साधनं यतः ।  
प्रवृत्तिलक्षणाख्यानाद्योगिनो विस्मयात्तथा ।  
विज्ञानं विलयं याति तस्माद् गोप्याः प्रवृत्तयः ॥ मर्क्प्_३९।६२ ॥  
आलोल्यमारोग्यमनिष्ठुरत्वं  
     गन्धः शुभो मूत्रपुरीषमल्पम् ।  
कान्तिः प्रसादः स्वरसौम्यता च  
     योगप्रवृत्तेः प्रथमं हि चिह्नम् ॥ मर्क्प्_३९।६३ ॥  
अनुरागी जनो याति परोक्षे गुणकीर्तनम् ।  
न बभ्यति च सत्त्वानि सिद्धेर्लक्षणमुत्तमम् ॥ मर्क्प्_३९।६४ ॥  
शीतोष्णादिभिरत्युग्रैर्यस्य बाधा न विद्यते ।  
न भीतिमेति चान्येभ्यस्तस्य सिद्धिरुपस्थिता ॥ मर्क्प्_३९।६५ ॥  
    
इति श्रीमार्कण्डेयपुराणे जडोपाख्याने योगाध्यायो नामैकोनचत्वारिंशो ऽध्यायः

_____________________________________________________________

चत्वारिंशो ऽध्यायः  
    
दत्तात्रेय उवाच  
    
उपसर्गाः प्रवर्तन्ते दृष्टे ह्यात्मनि योगिनः ।  
ये तांस्ते सम्प्रवक्ष्यामि समासेन निबोध मे ॥ मर्क्प्_४०।१ ॥  
काम्याः क्रियास्तथा कामान् मानुषानभिवाञ्छति ।  
स्त्रियो दानफलं विद्यां मायां कुप्यं धनं दिवम् ॥ मर्क्प्_४०।२ ॥  
देवत्वममरेशत्वं रसायनचयाः क्रियाः ।  
मरुत्प्रपतनं यज्ञं जलग्न्यावेशनन्तथा ॥ मर्क्प्_४०।३ ॥  
श्राद्धानां सर्वदानानां फलानि नियमांस्तथा ।  
तथोपवासात् पूर्ताच्च देवताभ्यर्च्चनादपि ॥ मर्क्प्_४०।४ ॥  
तेभ्यस्तेभ्यश्च कर्मभ्य उपसृष्टो ऽभिवाञ्छति ।  
चित्तमित्थं वर्तमानं यत्नाद्योगी निवर्तयेत् ॥ मर्क्प्_४०।५ ॥  
ब्रह्मसङ्गिमनः कुर्वन्नुपसर्गात् प्रमुच्यते ।  
उपसर्गैर्जितैरेभिरुपसर्गास्ततः पुनः ॥ मर्क्प्_४०।६ ॥  
योगिनः सम्प्रवर्तन्ते सात्त्वराजसतामसाः ।  
प्रातिभिः श्रावणो दैवो भ्रमावत्तौ तथापरौ ॥ मर्क्प्_४०।७ ॥  
पञ्चैते योगिनां योगविघ्राय कटुकोदयाः ।  
वेदार्थाः काव्यशास्त्रार्था विद्याशिल्पान्यशेषतः ॥ मर्क्प्_४०।८ ॥  
प्रतिभान्ति यदस्येति प्रातिभः स तु योगिनः ।  
शब्दार्थानाखिलान् वेत्ति शब्दं गृह्णाति चैव यत् ॥ मर्क्प्_४०।९ ॥  
योजनानां सहस्रेभ्यः श्रावणः सो ऽभिधीयते ।  
ममन्ताद्वीक्षते चाष्टौ स यदा देवतोपमः ॥ मर्क्प्_४०।१० ॥  
उपसर्गन्तमप्याहुर्दैवमुन्मत्तवद् बुधाः ।  
भ्राम्यते यन्निरालम्बं मनो दोषेण योगिनः ॥ मर्क्प्_४०।११ ॥  
समस्ताचारविभ्रांशाद् भ्रमः स परिकीर्तितः ।  
आवर्त इव तोयस्य ज्ञानावर्तो यदाकुलः ॥ मर्क्प्_४०।१२ ॥  
नाशयेच्चित्तमावर्त उपसर्गः स उच्यते ।  
एतैर्नाशितयोगास्तु सकला देवयोनयः ॥ मर्क्प्_४०।१३ ॥  
उपसर्गैर्महाघोरैरावर्तन्ते पुनः पुनः ।  
प्रावृत्य कम्बलं शुक्लं योगी तस्मान्मनोमयम् ॥ मर्क्प्_४०।१४ ॥  
चिन्तयेत् परमं ब्रह्म कृत्वा तत्प्रवणं मनः ।  
योगयुक्तः सदा योगी लघ्वाहारो जितेन्द्रियः ॥ मर्क्प्_४०।१५ ॥  
सूक्ष्मास्तु धारणाः सप्त भूराद्या मूर्घ्नि धारयेत् ।  
धरित्रीं धारयेद्योगी तत् सौक्ष्म्यं प्रतिपद्यते ॥ मर्क्प्_४०।१६ ॥  
आत्मानं मन्यते चोर्वों तद्गन्धञ्च जहाति सः ।  
यथैवाप्सु रसं सूक्ष्मं तद्वद्रूपञ्च तेजसि ॥ मर्क्प्_४०।१७ ॥  
स्पर्शं वायो तथा तद्वद्विभ्रतस्तस्य धारणाम् ।  
व्योम्रः सूक्ष्मां प्रवृत्तिञ्च शब्दं तद्वज्जहाति सः ॥ मर्क्प्_४०।१८ ॥  
मनसा सर्वभूतानां मनस्याविशते यदा ।  
मानसीं धारणां बिभ्रन्मनः सूक्ष्मञ्च जायते ॥ मर्क्प्_४०।१९ ॥  
तद्वद् बुद्धिमशेषाणां सत्त्वानामेत्य योगवित् ।  
परित्यजति सम्प्राप्य बुद्धिसौक्ष्म्यमनुत्तमम् ॥ मर्क्प्_४०।२० ॥  
परित्यजति सूक्ष्माणि सप्त त्वेतानि योगवित् ।  
सम्यग्विज्ञाय यो ऽलर्क ! तस्यावृत्तिर्न विद्यते ॥ मर्क्प्_४०।२१ ॥  
एतासां धारणानान्तु सप्तानां सौक्ष्म्यमात्मवान् ।  
दृष्ट्वा दृष्ट्वा ततः सिद्धिं त्यक्त्वा त्यक्त्वा परां व्रजेत् ॥ मर्क्प्_४०।२२ ॥  
यस्मिन् यस्मिंश्च कुरुते भूते रागं महीपते ।  
तस्मिंस्तस्मिन् समासक्तिं सम्प्राप्य स विनश्यति ॥ मर्क्प्_४०।२३ ॥  
तस्माद्विदित्वा सूक्ष्माणि संसक्तानि परस्परम् ।  
परित्यजति यो देही स परं प्राप्नुयात् पदम् ॥ मर्क्प्_४०।२४ ॥  
एतान्येव तु सन्धाय सप्त सूक्ष्माणि पार्थिव ! ।  
भूतादीनां विरागो ऽत्र सद्भावज्ञस्य मुक्तये ॥ मर्क्प्_४०।२५ ॥  
गन्धादिषु समासक्तिं सम्प्राप्य स विनश्यति ।  
पुनरावर्तते भूप ! स ब्रह्मापरमानुषम् ॥ मर्क्प्_४०।२६ ॥  
सप्तैता धारणा योगी समतीत्य यदिच्छति ।  
तस्मिंस्तस्मिंल्लयं सूक्ष्मे भूते याति नरेश्वर ! ॥ मर्क्प्_४०।२७ ॥  
देवानामसुराणां वा गन्धर्वोरगरक्षसाम् ।  
देहेषु लयमायाति सङ्गं नाप्रोति च क्वचित् ॥ मर्क्प्_४०।२८ ॥  
अणिमा लघिमा चैव महिमा प्राप्तिरेव च ।  
प्राकाम्यं च तथेशित्वं वशित्वञ्च तथापरम् ॥ मर्क्प्_४०।२९ ॥  
यत्रकामावसायित्वं गुणानेतांस्तथैश्वरान् ।  
प्राप्नोत्यष्टौ नरव्याघ्र ! परं निर्वाणसूचकान् ॥ मर्क्प्_४०।३० ॥  
सूक्ष्मात् सूक्ष्मतमो ऽणीयान् शीघ्रत्वं लघिमा गुणः ।  
महिमाशेषपूज्यत्वात् प्राप्तिर्नाप्राप्यमस्य यत् ॥ मर्क्प्_४०।३१ ॥  
प्राकाम्यमस्य व्यापित्वादीशित्वञ्चेश्वरो यतः ।  
वखित्वाद्वशिमा नाम योगिनः सप्तमो गुणः ॥ मर्क्प्_४०।३२ ॥  
यत्रेच्छास्थानमप्युक्तं यत्रकामावसायिता ।  
ऐश्वर्यकारणैरेभिर्योगिनः प्रोक्तमष्टधा ॥ मर्क्प्_४०।३३ ॥  
मुक्तिसंसूचकं भूप ! परं निर्वाणमात्मनः ।  
ततो न जायते नैव वर्धते न विनश्यति ॥ मर्क्प्_४०।३४ ॥  
नापि क्षयमवाप्रोति परिणामं न गच्छति ।  
छेदं क्लेदं तथा दाहं शोषं भूरादितो न च ॥ मर्क्प्_४०।३५ ॥  
भूतवर्गादवाप्नोति शब्दाद्यैः ह्रियते न च ।  
न चास्य सन्ति शब्दाद्यास्तद्भोक्ता तैर्न युज्यते ॥ मर्क्प्_४०।३६ ॥  
यथाहि कनकं खण्डमपद्रव्यवदग्निना ।  
दग्धदोषं द्वितीयेन खण्डेनैक्यं व्रजेन्नृप ॥ मर्क्प्_४०।३७ ॥  
न विशेषमवाप्रोति तद्वद्योगाग्निना यतिः ।  
निर्दग्धदोषस्तेनैक्यं प्रयाति ब्रह्मणा सह ॥ मर्क्प्_४०।३८ ॥  
यथाग्निरग्नौ सङ्क्षिप्तः समानत्वमनुव्रजेत् ।  
तदाख्यस्तन्मयो भूतो न गृह्येत विशेषतः ॥ मर्क्प्_४०।३९ ॥  
परेण ब्रह्मणा तद्वत् प्राप्यैक्यं दग्धकिल्विषः ।  
योगी याति पृथग्भावं न कदाचिन्महीपते ! ॥ मर्क्प्_४०।४० ॥  
यथा जलं जलेनैक्यं निक्षिप्तमुपगच्छति ।  
तथात्मा साम्यमभ्येति योगिनः परमात्मनि ॥ मर्क्प्_४०।४१ ॥  
    
इति श्रीमार्कण्डेयपुराणे योगसिद्धिर्नाम चत्वारिंशो ऽध्यायः  
    
_____________________________________________________________

एकचत्वारिशो ऽध्यायः  
    
अलर्क उवाच  
    
भगवन् ! योगिनश्चर्यां श्रोतुमिच्छामि तत्त्वतः ।  
ब्रह्मवर्त्मन्यनुसरन् यथा योगी न सीदति ॥ मर्क्प्_४१।१ ॥  
    
दत्तात्रेय उवाच  
    
मानापमानौ यावेतौ प्रत्युद्वेगकरौ नृणाम् ।  
तावेव विपरीतार्थौ योगिनः सिद्धिकारकौ ॥ मर्क्प्_४१।२ ॥  
मानापमानौ यावेतौ तावेवाहुर्विषामृते ।  
अपमानो ऽमृतं तत्र मानस्तु विषमं विषम् ॥ मर्क्प्_४१।३ ॥  
चक्षुः पूतं न्यसेत्पादं वस्त्रपूतं जलं पिबेत् ।  
सत्यपूतां वदेद्वाणीं बुद्धिपूतञ्च चिन्तयेत् ॥ मर्क्प्_४१।४ ॥  
आतिथ्यश्राद्धयज्ञेषु देवयात्रोत्सवेषु च ।  
महाजनञ्च सिद्ध्यर्थं न गच्छेद्योगवित् क्वचित् ॥ मर्क्प्_४१।५ ॥  
व्यस्ते विधूमे व्यङ्गारे सर्वस्मिन् भुक्तवज्जने ।  
अटेत योगविद् भैक्ष्यं न तु त्रिष्वेव नित्यशः ॥ मर्क्प्_४१।६ ॥  
यथैवमवमन्यन्ते जनाः परिभवन्ति च ।  
तथा युक्तश्चरेद्योगी सतां वर्त्म न दूषयन् ॥ मर्क्प्_४१।७ ॥  
भैक्ष्यञ्चरेद् गृहस्थेषु यायावरगृहेषु च ।  
श्रेष्ठा तु प्रथमा चेति वृत्तिरस्योपदिश्यते ॥ मर्क्प्_४१।८ ॥  
अथ नित्यं गृहस्थेषु शालीनेषु चरेद्यतिः ।  
श्रद्दधानेषु दान्तेषु श्रोत्रियेषु महात्मसु ॥ मर्क्प्_४१।९ ॥  
अत ऊर्ध्वं पुश्चापि अदुष्टापतितेषु च ।  
भैक्ष्यचर्या विवर्णेषु जघन्या वृत्तिरिष्यते ॥ मर्क्प्_४१।१० ॥  
भैक्ष्यं यवागूं तक्रं वा पयो यावकमेव वा ।  
फलं मूलं प्रियङ्गुं वा कणपिण्याकसक्तवः ॥ मर्क्प्_४१।११ ॥  
इत्येते च शुभाहारा योगिनः सिद्धिकारकाः ।  
तत् प्रयुञ्ज्यान्मुनिर्भक्त्या परमेण समाधिना ॥ मर्क्प्_४१।१२ ॥  
अपः पूर्वं सकृत् प्राश्य तूष्णीं भूत्वा समाहितः ।  
प्राणायेति ततस्तस्य प्रथमा ह्याहुतिः स्मृता ॥ मर्क्प्_४१।१३ ॥  
अपानाय द्वितीया तु समानायते चापरा ।  
उदानाय चतुर्थो स्याद्व्यानायेति च पञ्चमी ॥ मर्क्प्_४१।१४ ॥  
प्राणायामैः पृथक् कृत्वा शेषं भुञ्जीत कामतः ।  
अपः पुनः सकृत् प्रश्य आचम्य हृदयं स्पृशेत् ॥ मर्क्प्_४१।१५ ॥  
अस्तेयं ब्रह्मचर्यञ्च त्यागो ऽलोभस्तथैव च ।  
व्रतानि पञ्च भिक्षूणामहिंसापरमाणि वै ॥ मर्क्प्_४१।१६ ॥  
अक्रोधो गुरुशुश्रूषा शौचमाहारलाघवम् ।  
नित्यस्वाध्याय इत्येते नियमाः पञ्च कीर्तिताः ॥ मर्क्प्_४१।१७ ॥  
सारभूतमुपासीत ज्ञानं यत्कार्यसाधकम् ।  
ज्ञानानां बहुता येयं योगविघ्रकरा हि सा ॥ मर्क्प्_४१।१८ ॥  
इदं ज्ञेयमिदं ज्ञेयमिति यस्तृषितश्चरेत् ।  
अपि कल्पसहस्रेषु नैव ज्ञेयमवाप्नुयात् ॥ मर्क्प्_४१।१९ ॥  
त्यक्तसङ्गो जितक्रोधो लघ्वाहारो जितेन्द्रियः ।  
    
पिधाय बुद्ध्या द्वाराणि मनो ध्याने निवेशयेत् ॥ मर्क्प्_४१।२० ॥  
शून्येष्वेवावकाशेषु गुहासु च वनेषु च ।  
नित्ययुक्तः सदा योगी ध्यानं सम्यगुपक्रमेत् ॥ मर्क्प्_४१।२१ ॥  
वाग्दण्डः कर्मदण्डश्च मनोदण्डश्च ते त्रयः ।  
यस्यैते नियता दण्डाः स त्रिदण्डी महायतिः ॥ मर्क्प्_४१।२२ ॥  
सर्वमात्ममयं यस्य सदसज्जगदीदृशम् ।  
गुणागुणमयन्तस्य कः प्रियः को नृपाप्रियः ॥ मर्क्प्_४१।२३ ॥  
विसुद्धबुद्धिः समलोष्टकाञ्चनः  
     समस्तभूतेषु च तत्समाहितः ।  
स्थानं परं शाश्वतमव्ययञ्च  
     परं हि मत्वा न पुनः प्रजायते ॥ मर्क्प्_४१।२४ ॥  
वेदाच्छ्रेष्ठाः सर्वयज्ञक्रियाश्च  
     यज्ञाज्जप्यं ज्ञानमार्गश्च जप्यात् ।  
ज्ञानाद्ध्यानं सङ्गरागव्यपेतं  
     तस्मिन् प्राप्ते शाश्वतस्योपलब्धिः ॥ मर्क्प्_४१।२५ ॥  
समाहितो ब्रह्मपरो ऽप्रमादी  
     सुचिस्तथैकान्तरतिर्यतेन्द्रियः ।  
समाप्नुयाद्योगमिमं महात्मा  
     विमुक्तिमाप्रोति ततः स्वयोगतः ॥ मर्क्प्_४१।२६ ॥  
    
इति श्रीमार्कण्डेयपुराणे योगिचर्यानामैकचत्वारिंशो ऽध्यायः

_____________________________________________________________  
    
द्विचत्वारिंशो ऽध्यायः  
    
दत्तात्रेय उवाच  
    
एवं यो वर्तते योगी सम्यग्योगव्यवस्थितः ।  
न स व्यावर्तितुं शक्यो जन्मान्तरशतैरपि ॥ मर्क्प्_४२।१ ॥  
दृष्ट्वा च परमात्मानं प्रत्यक्षं विश्वरूपिणम् ।  
विश्वपादशिरोग्रीवं विश्वेशं विश्वभावनम् ॥ मर्क्प्_४२।२ ॥  
तत्प्राप्तये महत्पुण्यमोमित्येकाक्षरं जपेत् ।  
तदेवाध्ययनं तस्य स्वरूपं शृण्वतः परम् ॥ मर्क्प्_४२।३ ॥  
अकारश्च तथोकारो मकारश्चाक्षरत्रयम् ।  
एता एव त्रयो मात्राः सात्त्वराजसतामसाः ॥ मर्क्प्_४२।४ ॥  
निर्गुणा योगिगम्यान्या चार्धमात्रोर्ध्वसंस्थिता ।  
गान्धारीति च विज्ञेया गान्धारस्वरसंश्रया ॥ मर्क्प्_४२।५ ॥  
पिपीलिकागतिस्पर्शा प्रयुक्ता मूर्ध्नि लक्ष्यते ।  
यथा प्रयुक्त ओङ्गारः प्रतिनिर्याति मूर्धनि ॥ मर्क्प्_४२।६ ॥  
तथोङ्कारमयो योगी त्वक्षरे त्वक्षरो भवेत् ।  
प्राणो धनुः शरो ह्यात्मा ब्रह्म वेध्यमनुत्तमम् ॥ मर्क्प्_४२।७ ॥  
अप्रमत्तेन वेद्धव्यं शरवत्तन्मयो भवेत् ।  
ओमित्येतत् त्रयो वेदास्त्रयो लोकास्त्रयो ऽग्नयः ॥ मर्क्प्_४२।८ ॥  
विष्णुर्-ब्रह्मा-हरश्चैव ऋक्सामानि यजूंषि च ।  
मात्राः सार्धाश्च तिस्त्रश्च विज्ञेयाः परमार्थतः ॥ मर्क्प्_४२।९ ॥  
तत्र युक्तस्तु यो योगी स तल्लयमवाप्नुयात् ।  
अकारस्त्वथ भूर्लोक उकारश्चोच्यते भुवः ॥ मर्क्प्_४२।१० ॥  
सव्यञ्जनो मकारश्च स्वर्लोकः परिकल्प्यते ।  
व्यक्ता तु प्रथमा मात्रा द्वितीयाव्यक्तसञ्ज्ञिता ॥ मर्क्प्_४२।११ ॥  
मात्रा तृतीया चिच्छक्तिरर्धमात्रा परं पदम् ।  
अनेनैव क्रमेणैता विज्ञेया योगभूमयः ॥ मर्क्प्_४२।१२ ॥  
ओमित्युच्चारणात् सर्वं गृहीतं सदसद् भवेत् ।  
ह्रस्वा तु प्रथमा मात्रा द्वितीया दैर्घ्यसंयुता ॥ मर्क्प्_४२।१३ ॥  
तृतीया च प्लुतार्धाख्या वचसः सा न गोचरा ।  
इत्येतदक्षरं ब्रह्म परमोङ्कारसञ्ज्ञितम् ॥ मर्क्प्_४२।१४ ॥  
यस्तु वेद नरः सम्यक् तथा ध्यायति वा पुनः ।  
संसारचक्रमुत्सृज्य त्यक्तत्रिविधबन्धनः ॥ मर्क्प्_४२।१५ ॥  
प्राप्रोति ब्रह्मणि लयं परमे परमात्मनि ।  
अक्षीणकर्मबन्धश्च ज्ञात्वा मृत्युमरिष्टतः ॥ मर्क्प्_४२।१६ ॥  
उत्क्रान्तिकाले संस्मृत्य पुनर्योगित्वमृच्छति ।  
तस्मादसिद्धयोगेन सिद्धयोगेन वा पुनः ।  
ज्ञेयन्यरिष्टानि सदा येनोत्क्रान्तौ न सीदति ॥ मर्क्प्_४२।१७ ॥  
    
इति श्रीमार्कणाडेयपुराणे योगधर्मे ओङ्कारध्यायो नाम द्विचत्वारिंशो ऽध्यायः

_____________________________________________________________

त्रिचत्वारिंशो ऽध्यायः  
    
दत्तात्रेय उवाच  
    
अरिष्टानि महाराज ! शृणु वक्ष्यामि तानि ते ।  
येषामालोकनान्मृत्युं निजं जानाति योगवित् ॥ मर्क्प्_४३।१ ॥  
देवमार्गं ध्रुवं शुक्रं सोमच्छायामरुन्धतीम् ।  
यो न पश्येन्न जीवेत् स नरः संवत्सरात् परम् ॥ मर्क्प्_४३।२ ॥  
अरश्मिबिम्बं सूर्यस्य वह्निं चैवांशुमालिनम् ।  
दृष्ट्वै कादशमासात् तु नरो नोर्धन्तु जीवति ॥ मर्क्प्_४३।३ ॥  
वान्ते मूत्रपूरीषे च यः स्वर्णं रजतं तथा ।  
प्रत्यक्षं कुरुते स्वप्ने जीवेत् स दशमासिकम् ॥ मर्क्प्_४३।४ ॥  
दृष्ट्वा प्रेतपिशाचादीन् गन्धर्वनगराणि च ।  
सुवर्णवर्णान् वृक्षांश्च नव मासान् स जीवति ॥ मर्क्प्_४३।५ ॥  
स्थूलः कृशः कृशः स्थूलो यो ऽकस्मादेव जायते ।  
प्रकृतेश्च निवर्तेत तस्यायुश्चाष्टमासिकम् ॥ मर्क्प्_४३।६ ॥  
खण्डं यस्य पदं पार्ष्णयां पादस्याग्रे च वा भवेत् ।  
पांशुकर्दमयोर्मध्ये सप्त मासान् स जीवति ॥ मर्क्प्_४३।७ ॥  
गृध्रः कपोतः काकालो वायसो वापि मूर्धनि ।  
क्रव्यादो वा खगो नीलः षण्मासायुः प्रदर्शकः ॥ मर्क्प्_४३।८ ॥  
हन्यते काकपङ्क्तीभिः पांशुवर्षेण वा नरः ।  
स्वां च्छायामन्यथा दृष्ट्वा चतुः पञ्च स जीवति ॥ मर्क्प्_४३।९ ॥  
अनभ्रे विद्युतं दृष्ट्वा दक्षिणां दिशमाश्रिताम् ।  
रात्राविन्द्रधनुश्चापि जीवितं द्वित्रिमासिकम् ॥ मर्क्प्_४३।१० ॥  
घृते तैले तथादर्शे तोये वा नात्मनस्तनुम् ।  
यः पश्येदशिरस्कां वा मासादूर्ध्वं न जीवति ॥ मर्क्प्_४३।११ ॥  
यस्य वस्तसमो गन्धो गात्रे शवसमो ऽपि वा ।  
तस्यार्धमासिकं ज्ञेयं योगिनो नृप ! जीवितम् ॥ मर्क्प्_४३।१२ ॥  
यस्य वै स्त्रमात्रस्य हृत्पादमवशुष्यते ।  
पिबतश्च जलं शोषो दशाहं सो ऽपि जीवति ॥ मर्क्प्_४३।१३ ॥  
सम्भिन्नो मारुतो यस्य मर्मस्थानानि कृन्तति ।  
हृष्यते नाम्बुसंस्पर्शात् तस्य मृत्युरुपस्थितः ॥ मर्क्प्_४३।१४ ॥  
ऋक्षवानरयानस्थो गायन् यो दक्षिणां दिशम् ।  
स्वप्ने प्रयाति तस्यापि न मृत्युः कालमिच्छति ॥ मर्क्प्_४३।१५ ॥  
रक्तकृष्णाम्बरधरा गायन्ती हसती च यम् ।  
दक्षिणाशान्नयेन्नारी स्वप्ने सो ऽपि न जीवति ॥ मर्क्प्_४३।१६ ॥  
नग्नं क्षपणकं स्वप्ने हसमानं महाबलम् ।  
एकं संवीक्ष्य वल्गन्तं विद्यान्मृत्युमुपस्थितम् ॥ मर्क्प्_४३।१७ ॥  
आमस्तकतलाद्यस्तु निमग्नं पङ्कसागरे ।  
स्वप्ने पश्यत्यथात्मानं स सद्यो म्रियते नरः ॥ मर्क्प्_४३।१८ ॥  
केशाङ्गारांस्तथा भस्म भुजङ्गान्निर्जलां नदीम् ।  
दृष्ट्वा स्वप्ने दशाहात्तु मृत्युरेकादशे दिने ॥ मर्क्प्_४३।१९ ॥  
करालैर्विकटैः कृष्णैः पुरुषैरुद्यतायुधैः ।  
पाषाणैस्ताडितः स्वप्ने सद्यो मृत्युं लभेन्नरः ॥ मर्क्प्_४३।२० ॥  
सूर्योदये यस्य शिवा क्रोशन्ती याति सम्मुखम् ।  
विपरीतं परीतं वा स सद्यो मृत्युमृच्छति ॥ मर्क्प्_४३।२१ ॥  
यस्य वै भुक्तमात्रस्य हृदयं बाधते क्षुधा ।  
जायते दन्तघर्षश्च स गतायुर्न संशयम् ॥ मर्क्प्_४३।२२ ॥  
दीपगन्धं न यो वेत्ति त्रस्यत्यह्नि तथा निशि ।  
नात्मानं परनेत्रस्थं वीक्षते न स जीवति ॥ मर्क्प्_४३।२३ ॥  
शक्रायुधं चार्धरात्रे दिवा ग्रहगणन्तथा ।  
दृष्ट्वा मन्येत सङ्क्षीणमात्मजीवितमात्मवित् ॥ मर्क्प्_४३।२४ ॥  
नासिका वक्रतामेति कर्णयोर्नमनोन्नती ।  
नेत्रञ्च वामं स्त्रवति यस्य तस्यायुरुद्गतम् ॥ मर्क्प्_४३।२५ ॥  
आरक्ततामेति मुखं जिह्वा वा श्यामतां यदा ।  
तदा प्राज्ञो विजानीयान्मृत्युमासन्नमात्मनः ॥ मर्क्प्_४३।२६ ॥  
उष्ट्र-रासभयानेन यः स्वप्ने दक्षिणां दिशम् ।  
प्रयाति तञ्च जानीयात् सद्योमृत्युं न संशयः ॥ मर्क्प्_४३।२७ ॥  
पिधाय कर्णौ निर्घोषं न शृणोत्यात्मसम्भवम् ।  
नश्यते चक्षुषोर्ज्योतिर्यस्य सो ऽपि न जीवति ॥ मर्क्प्_४३।२८ ॥  
पततो यस्य वै गर्ते स्वप्ने द्वारं पिधीयते ।  
न चोत्तिष्ठति यः श्वभ्रात्तदन्तं तस्य जीवितम् ॥ मर्क्प्_४३।२९ ॥  
ऊर्ध्वा च दृष्टिर्न च सम्प्रतिष्ठा  
     रक्ता पुनः सम्परिवर्तमाना ।  
मुखस्य चोष्मा शुषिरञ्च नाभेः  
     शंसन्ति पुंसामपरं शरीरम् ॥ मर्क्प्_४३।३० ॥  
स्वप्ने ऽग्निं प्रविशेद्यस्तु न च निष्क्रमते पुनः ।  
जलप्रवेशादपि वा तदन्तं तस्य जीवितम् ॥ मर्क्प्_४३।३१ ॥  
यश्चाभिहन्यते दुष्टैर्भूतै रात्रावथो दिवा ।  
स मृत्युं सप्तरात्र्यन्ते नरः प्राप्रोत्यसंशयम् ॥ मर्क्प्_४३।३२ ॥  
स्ववस्त्रममलं शुक्लं रक्तं पश्यत्यथासितम् ।  
यः पुमान् मृत्युमासन्नं तस्यापि हि विनिर्दिशेत् ॥ मर्क्प्_४३।३३ ॥  
स्वभाववैपरीत्यन्तु प्रकृतेश्च विपर्ययः ।  
कथयन्ति मनुष्याणां सदासन्नौ यमान्तकौ ॥ मर्क्प्_४३।३४ ॥  
येषां विनीतः सततं ये ऽस्य पूज्यतमा मताः ।  
तानेव चावजानाति तानेव च विनिन्दति ॥ मर्क्प्_४३।३५ ॥  
देवान्नार्चयते वृद्धान् गुरून् विप्रांश्च निन्दति ।  
मातापित्रोर्न सत्कारं जामातॄणां करोति च ॥ मर्क्प्_४३।३६ ॥  
योगिनां ज्ञानविदुषामन्येषाञ्च महात्मनाम् ।  
प्राप्ते तु काले पुरुषस्तद्विज्ञेयं विचक्षणैः ॥ मर्क्प्_४३।३७ ॥  
योगिनां सततं यत्नादरिष्टान्यवनीपते ।  
संवत्सरान्ते तज्ज्ञेयं फलदानि दिवानिशम् ॥ मर्क्प्_४३।३८ ॥  
विलोक्या विशदा चैषां फलपङ्क्तिः सुभीषणा ।  
विज्ञाय कार्यो मनसि स च कालो नरेश्वर ॥ मर्क्प्_४३।३९ ॥  
ज्ञात्व कालञ्च तं सम्यगभयस्थानमाश्रितः ।  
युञ्जीत योगी कालो ऽसौ यथा नास्याफलो भवेत् ॥ मर्क्प्_४३।४० ॥  
दृष्ट्वारिष्टं तथा योगी त्यक्त्वा मरणजं भयम् ।  
तत्स्वभावं तदालोक्य काले यावत्युपागतम् ॥ मर्क्प्_४३।४१ ॥  
तस्य भागे तथैवाह्नो योगं युञ्जीत योगवित् ।  
पूर्वाह्ने चापराह्ने च मध्याह्ने चापि तद्दिने ॥ मर्क्प्_४३।४२ ॥  
यत्र वा रजनीभागे तदरिष्टं निरीक्षितम् ।  
तत्रैव तावद्युञ्जीत यावत् प्राप्तं हि तद्दिनम् ॥ मर्क्प्_४३।४३ ॥  
ततस्त्यक्त्वा भयं सर्वं जित्वा तं कालमात्मवान् ।  
तत्रैवावसथे स्थित्वा यत्र वा स्थैर्यमात्मनः ॥ मर्क्प्_४३।४४ ॥  
युञ्जीत योगं निर्जित्य त्रीन् गुणान् परमात्मनि ।  
तन्मयश्चात्मना भूत्वा चिद्वृत्तिमपि सन्त्यजेत् ॥ मर्क्प्_४३।४५ ॥  
ततः परमनिर्वाणमतीन्द्रियमगोचरम् ।  
यद्बुद्धेर्यन्न चाख्यातुं शक्यते तत् समश्नुते ॥ मर्क्प्_४३।४६ ॥  
एतत् सर्वं समाख्यातं तवालर्क ! यथार्थवत् ।  
प्राप्स्यसे येन तद्ब्रह्म सङ्क्षेपात्तन्निबोध मे ॥ मर्क्प्_४३।४७ ॥  
शशाङ्करश्मिसंयोगाच्छन्द्रकान्तमणिः पयः ।  
समुत्सृजति नायुक्तः सोपमा योगिनः स्मृता ॥ मर्क्प्_४३।४८ ॥  
यच्चार्करश्मिसंयोगादर्ककान्तो हुताशनम् ।  
आविष्करोति नैकः सन्नुपमा सापि योगिनः ॥ मर्क्प्_४३।४९ ॥  
पिपीलिकाखु-नकुल-गृहगोधा-कपिञ्जलाः ।  
वसन्ति स्वामिवद् गेहे ध्वस्ते यान्ति ततो ऽन्यतः ॥ मर्क्प्_४३।५० ॥  
दुः खन्तु स्वामिनो ध्वंसे तस्य तेषां न किञ्चन ।  
वेश्मनो यत्र राजेन्द्र ! सोपमा योगसिद्धये ॥ मर्क्प्_४३।५१ ॥  
मृद्वाहिकाल्पदेहापि मुखाग्रेणाप्यणीयसा ।  
करोति मृद्भारचयमुपदेशः स योगिनः ॥ मर्क्प्_४३।५२ ॥  
पशुपक्षिमनुष्याद्यैः पत्रपुष्पफलान्वितम् ।  
वृक्षं विलुप्यमानन्तु दृष्ट्वा सिध्यन्ति योगिनः ॥ मर्क्प्_४३।५३ ॥  
रुरुशावविषाणाग्रमालक्ष्य तिलकाकृतिम् ।  
सह तेन विवर्धन्तं योगी सिद्धिमवाप्नुयात् ॥ मर्क्प्_४३।५४ ॥  
द्रवपूर्णमुपादाय पात्रमारोहतो भुवः ।  
तुङ्गमार्गं विलोक्योच्चैर्विज्ञातं किं न योगिना ॥ मर्क्प्_४३।५५ ॥  
सर्वस्वे जीवनायालं निखाते पुरुषस्य या ।  
चेष्टा तां तत्त्वतो ज्ञात्वा योगिनः कृतकृत्यता ॥ मर्क्प्_४३।५६ ॥  
तद्गृहं यत्र वसतिः तद्भोज्यं येन जीवति ।  
येन सम्पद्यते चार्थस्तत्सुखं ममतात्र का ॥ मर्क्प्_४३।५७ ॥  
अभ्यर्थितो ऽपि तैः कार्यं करोति करणैर्यथा ।  
तथा बुध्यादिभिर्योगी पारक्यैः साधयेत्परम् ॥ मर्क्प्_४३।५८ ॥  
    
जड उवाच  
    
ततः प्रणम्यात्रिपुत्रमलर्कः स महीपतिः ।  
प्रश्रयावनतो वाक्यमुवाचातिमुदान्वितः ॥ मर्क्प्_४३।५९ ॥  
    
अलर्क उवाच  
    
दिष्ट्यादेवैरिदं ब्रह्मन् ! पराभिभवसम्भवम् ।  
उपपादितमत्युग्रं प्राणसन्देहदं भयम् ॥ मर्क्प्_४३।६० ॥  
दिष्ट्या काशिपतेर्भूरि-बलसम्पत्पराक्रमः ।  
यदुच्छेदादिहायातः स युष्मत्सङ्गदो मम ॥ मर्क्प्_४३।६१ ॥  
दिष्ट्या मन्दबलश्चाहं दिष्ट्या भृत्याश्च मे हताः ।  
दिष्ट्या कोषः क्षयं योतो दिष्ट्याहं भीतिमागतः ॥ मर्क्प्_४३।६२ ॥  
दिष्ट्या त्वत्पादयुगलं मम स्मृतिपथं गतम् ।  
दिष्ट्या त्वदुक्तयः सर्वा मम चेतसि संस्थितः ॥ मर्क्प्_४३।६३ ॥  
दिष्ट्या ज्ञानं ममोत्पन्नं भवतश्च समागमात् ।  
भवता चैव कारुण्यं दिष्ट्या ब्रह्मन् ! कृतं मम ॥ मर्क्प्_४३।६४ ॥  
अनर्थो ऽप्यर्थतां याति पुरुषस्य शुभोदये ।  
यथेदमुपकाराय व्यसनं सङ्गमात्तव ॥ मर्क्प्_४३।६५ ॥  
सुबाहुरुपकारी मे स च काशिपतिः प्रभो ।  
ययोः कृते ऽहं सम्प्राप्तो योगीश ! भवतो ऽन्तिकम् ॥ मर्क्प्_४३।६६ ॥  
सो ऽहन्तव प्रसादाग्नि-निर्दग्धाज्ञानकिल्विषः ।  
तथा यतिष्ये येनेदृङ् न भूयां दुः खभाजनम् ॥ मर्क्प्_४३।६७ ॥  
परित्यजिष्ये गार्हस्थ्यमार्तिपादपकाननम् ।  
त्वत्तो ऽनुज्ञां समासाद्य ज्ञानदातुर्महात्मनः ॥ मर्क्प्_४३।६८ ॥  
    
दत्तात्रेय उवाच  
    
गच्छ राजेन्द्र ! भद्रं ते यथा ते कथितं मया ।  
निर्ममो निरहङ्कारस्तथा चर विमुक्तये ॥ मर्क्प्_४३।६९ ॥  
    
जड उवाच  
    
एवमुक्तः प्रणम्यैनमाजगाम त्वरान्वितः ।  
यत्र काशिपतिर्भ्राता सुबाहुश्चास्य सो ऽग्रजः ॥ मर्क्प्_४३।७० ॥  
समुत्पत्य महाबहुं सो ऽलर्कः काशिभूपतिम् ।  
सुबाहोरग्रतो वीरमुवाच प्रहसन्निव ॥ मर्क्प्_४३।७१ ॥  
राज्यकामुक काशीश ! भुज्यतां राज्यमूर्जितम् ।  
तथा च रोचते तद्वत् सुबाहोः सम्प्रयच्छ वा ॥ मर्क्प्_४३।७२ ॥  
    
काशिराज उवाच  
    
किमलर्क ! परित्यक्तं राज्यं ते संयुगं विना ।  
क्षत्रियस्य न धर्मो ऽयं भवांश्च क्षत्रधर्मवित् ॥ मर्क्प्_४३।७३ ॥  
निर्जितामात्यवर्गस्तु त्यक्त्वा मरणजं भयम् ।  
सन्दधीत शरं राजा लक्ष्यमुद्दिश्य वैरिणम् ॥ मर्क्प्_४३।७४ ॥  
तं जित्वा नृपतिर्भोगान् यथाभिलषितान् वरान् ।  
भुञ्जीत परमं सिद्ध्यै यजेत च महामखैः ॥ मर्क्प्_४३।७५ ॥  
    
अलर्क उवाच  
    
एवमीदृशकं वीर ! ममाप्यासीन्मनः पुरा ।  
साम्प्रतं विपरीतार्थं शृणु चाप्यत्र कारणम् ॥ मर्क्प्_४३।७६ ॥  
यथायं भौतिकः सङ्घस्तथान्तः करणं नृणाम् ।  
गुणास्तु सकलास्तद्वदशेषेष्वेव जन्तुषु ॥ मर्क्प्_४३।७७ ॥  
चिच्छक्तिरेक एवायं यदा नान्यो ऽस्ति कश्चन ।  
तदा का नृपते ज्ञानान्मित्रारिप्रभुभृत्यता ॥ मर्क्प्_४३।७८ ॥  
तन्मया दुः खमासाद्य त्वद्भयोद्भवमुत्तमम् ।  
दत्तात्रेयप्रसादेन ज्ञानं प्राप्तं नरेश्वर ॥ मर्क्प्_४३।७९ ॥  
निर्जितेन्द्रियवर्गस्तु त्यक्त्वा सङ्गमशेषतः ।  
मनो ब्रह्मणि सन्धाय तज्जये परमो जयः ॥ मर्क्प्_४३।८० ॥  
संसाध्यमन्यत्तत्सिद्ध्यै यतः किञ्चिन्न विद्यते ।  
इन्द्रियाणि च संयम्य ततः सिद्धिं नियच्छति ॥ मर्क्प्_४३।८१ ॥  
सो ऽहं न ते ऽरिर्न ममासि शत्रुः  
     सुबाहुरेषो न ममापकारी ।  
दृष्टं मया सर्वमिदं यथात्मा  
     अन्विष्यतां भूप ! रिपुस्त्वयान्यः ॥ मर्क्प्_४३।८२ ॥  
इत्थं स तेनाभिहितो नरेन्द्रो  
     हृष्टः समुत्थाय ततः सुबाहुः ।  
दिष्ट्येति तं भ्रातरमाभिनन्द्य  
     काशीश्वरं वाक्यमिदं बभाषे ॥ मर्क्प्_४३।८३ ॥  
    
इति श्रीमार्कण्डेयपुराणे अरिष्टकथनं नाम त्रिचत्वारिंशो ऽध्यायः

_____________________________________________________________

चतुश्चत्वारिंशो ऽध्यायः  
    
सुबाहुरुवाच  
    
यदर्थं नृपशार्दूल ! त्वामहं शरणं गतः ।  
तन्मया सकलं प्राप्तं यास्यामि त्वं सुखी भव ॥ मर्क्प्_४४।१ ॥  
    
काखिराज उवाच  
    
किं निमित्तं भवान् प्राप्तो निष्पन्नोर्ऽथश्च कस्तव ।  
सुबाहो ! तन्ममाचक्ष्व परं कौतूहलं हि मे ॥ मर्क्प्_४४।२ ॥  
समाक्रान्तमलर्केण पितृपैतामहं महत् ।  
राज्यं देहीति निर्जित्य त्वयाहमभिचोदितः ॥ मर्क्प्_४४।३ ॥  
ततो मया समाक्रम्य राज्यमस्यानुजस्य ते ।  
एतत्ते बलमानीतं तद्भुङ्क्ष्वस्वकुलोचितम् ॥ मर्क्प्_४४।४ ॥  
    
सुबाहुरुवाच  
    
काशिराज ! निबोध त्वं यदर्थमयमुद्यमः ।  
कृतो मया भवांश्चैव कारितो ऽत्यन्तमुद्यमम् ॥ मर्क्प्_४४।५ ॥  
भ्राता ममायं ग्राम्येषु सक्तो भोगेषु तत्त्ववित् ।  
विमूढौ बोधवन्तौ च भ्रातरावग्रजौ मम ॥ मर्क्प्_४४।६ ॥  
तयोर्मम च यन्मात्रा बाल्ये स्तन्यं यथा मुखे ।  
तथावबोधो विन्यस्तः कर्णयोरवनीपते ॥ मर्क्प्_४४।७ ॥  
तयोर्मम च विज्ञेयाः पदार्था ये मता नृभिः ।  
प्राकाश्यं मनसो नीतास्ते मात्रा नास्य पार्थिव ॥ मर्क्प्_४४।८ ॥  
यथैकमर्थे यातानामेकस्मिन्नवसीदति ।  
दुः खं भवति साधूनां ततास्माकं महीपते ॥ मर्क्प्_४४।९ ॥  
गार्हस्थ्यमोहमापन्ने सीदत्यस्मिन्नरेश्वर ।  
सम्बन्धिन्यस्य देहस्य बिभ्रति भ्रातृकल्पनाम् ॥ मर्क्प्_४४।१० ॥  
ततो मया विनिश्चित्य दुः खाद्वैराग्यभावना ।  
भविष्यतीत्यस्य भवानित्युद्योगाय संश्रितः ॥ मर्क्प्_४४।११ ॥  
तदस्य दुः खाद्वैराग्यं सम्बोधादवनीपते ।  
समुद्भूतं कृतं कार्यं भद्रं ते ऽस्तु व्रजाम्यहम् ॥ मर्क्प्_४४।१२ ॥  
उष्ट्वा मदालसागर्भे पीत्वा सत्सास्तथा स्तनम् ।  
नान्यनारीसुतैर्यातं वर्त्म यात्विति पार्थिव ॥ मर्क्प्_४४।१३ ॥  
विचार्य तन्मया सर्वं युष्मत्संश्रयपूर्वकम् ।  
कृतं तच्चापि निष्पन्नं प्रयास्ये सिद्धये पुनः ॥ मर्क्प्_४४।१४ ॥  
उपेक्ष्यते सीदमानः स्वजनो बान्धवः सुहृत् ।  
यैर्नरेन्द्र ! न तान् मन्ये सेन्द्रिया विकला हि ते ॥ मर्क्प्_४४।१५ ॥  
सुहृदि स्वजने बन्धौ समर्थे यो ऽवसीदति ।  
धर्मार्थकाममोक्षेभ्यो वाच्यास्ते तत्र न त्वसौ ॥ मर्क्प्_४४।१६ ॥  
एतत् त्वत्सङ्गमाद् भूप ! मया कार्यं महत् कृतम् ।  
स्वस्ति ते ऽस्तु गमिष्यामि ज्ञानभाग्भव सत्तम ॥ मर्क्प्_४४।१७ ॥  
    
काशिराज उवाच  
    
उपकारस्त्वया साधोरलर्कस्य कृतो महान् ।  
ममोपकाराय कथं न करोषि स्वमानसम् ॥ मर्क्प्_४४।१८ ॥  
फलदायी सतां सदिभः सङ्गमो नाफलो यतः ।  
तस्मात्तवत्संश्रयाद्युक्ता मया प्राप्ता समुन्नतिः ॥ मर्क्प्_४४।१९ ॥  
    
सुबाहुरुवाच  
    
धर्मार्थकाममोक्षाख्यं पुरुषार्थचतुष्टयम् ।  
तत्र धर्मार्थकामास्ते सकला हीयते ऽपरः ॥ मर्क्प्_४४।२० ॥  
तत्ते सङ्क्षेपतो वक्ष्ये तदिहैकमनाः शृणु ।  
श्रुत्वा च सम्यगालोच्य यतेथाः श्रेयसे नृप ॥ मर्क्प्_४४।२१ ॥  
ममेतिप्रत्ययो भूप ! न कार्यो ऽहमिति त्वया ।  
सम्यगालोच्य धर्मो हि धर्माभावे निराश्रयः ॥ मर्क्प्_४४।२२ ॥  
कस्याहमिति सञ्ज्ञेयमित्यालोच्य त्वयात्मना ।  
बाह्यन्तर्गतमालोच्यमालोच्यापररात्रिषु ॥ मर्क्प्_४४।२३ ॥  
अव्यक्तादिविशेषन्तमविकारमचेतनम् ।  
व्यक्ताव्यक्तं त्वया ज्ञेयं ज्ञाता कश्चाहमित्युत ॥ मर्क्प्_४४।२४ ॥  
एतस्मिन्नेव विज्ञाने विज्ञातमखिलं त्वया ।  
अनात्मन्यात्मविज्ञानमखे खमिति मूढता ॥ मर्क्प्_४४।२५ ॥  
सो ऽहं सर्वगतो भूप ! लोकसंव्यवहारतः ।  
मयेदमुच्यते सर्वं त्वया पृष्टो व्रजाम्यहम् ॥ मर्क्प्_४४।२६ ॥  
एवमुक्त्वा ययौ धीमान् ! सुबाहुः काशिभूमिपम् ।  
काशिराजो ऽपि सम्पूज्य सो ऽलर्कं स्वपुरं ययौ ॥ मर्क्प्_४४।२७ ॥  
अलर्को ऽपि सुतं ज्येष्ठमभिषिच्य नराधिपम् ।  
वनं जगाम सन्त्यक्तसर्वसङ्गः स्वसिद्धये ॥ मर्क्प्_४४।२८ ॥  
ततः कालेन महाता निर्द्वन्द्वो निष्परिग्रहः ।  
प्राप्य योगर्धिमतुलां परं निर्वाणमाप्तवान् ॥ मर्क्प्_४४।२९ ॥  
पश्यन् जगदिदं सर्वं सदेवासुरमानुषम् ।  
पाशैर्गुणमयैर्बद्धं बध्यमानञ्च नित्यशः ॥ मर्क्प्_४४।३० ॥  
पुत्रादिभ्रातृपुत्रादि-स्वपारक्यादिभावितैः ।  
आकृष्यमाणं करणैर्दुःखार्तं भिन्नदर्शनम् ॥ मर्क्प्_४४।३१ ॥  
अज्ञानपङ्कगर्भस्थमनुद्धारं महामतिः ।  
आत्मानञ्च समुत्तीर्णं गाथामेतामगायत ॥ मर्क्प्_४४।३२ ॥  
अहो कष्टं यदस्माभैः पूर्वं राज्यमनुष्ठितम् ।  
इति पश्चान्मया ज्ञातं योगान्नास्ति परं सुखम् ॥ मर्क्प्_४४।३३ ॥  
    
जड उवाच  
    
तातैनं त्वं समातिष्ठ मुक्तये योगमुत्तमम् ।  
प्राप्स्यसे येन तद् ब्रह्म यत्र गत्वा न शोचसि ॥ मर्क्प्_४४।३४ ॥  
ततो ऽहमपि यास्यामि किं यज्ञैः किं जपेन मे ।  
कृतकृत्यस्य करणं ब्रह्मभावाय कल्पते ॥ मर्क्प्_४४।३५ ॥  
त्वत्तो ऽनुज्ञामवाप्याहं निर्द्वन्द्वो निष्परिग्रहः ।  
प्रयतिष्ये तथा मुक्तौ यथा यास्यामि निर्वृतिम् ॥ मर्क्प्_४४।३६ ॥  
    
पक्षिण ऊचुः  
    
एवमुक्त्वा स पितरं प्राप्यानुज्ञां ततश्च सः ।  
ब्रह्मन् ! जगाम मेधावी परित्यक्तपरिग्रहः ॥ मर्क्प्_४४।३७ ॥  
सो ऽपि तस्य पिता तद्वत् क्रमेण सुमहामतिः ।  
वानप्रस्थं समास्थाय चतुर्थाश्रममभ्यगात् ॥ मर्क्प्_४४।३८ ॥  
तत्रात्मजं समासाद्य हित्वा बन्धं गुणादिकम् ।  
प्राप सिद्धिं परां प्राज्ञस्तत्कालोपात्तसम्मतिः ॥ मर्क्प्_४४।३९ ॥  
एतत्ते कथितं ब्रह्मन् ! यत्पृष्टा भवता वयम् ।  
सुविस्तरं यथावच्च किमन्यच्छ्रोतुमिच्छसि ॥ मर्क्प्_४४।४० ॥  
    
इति श्रीमार्कण्डेयपुराणे पितापुत्रसंवादे जडोपाख्यानं नाम चतुश्चत्वारिंशो ऽध्यायः

_____________________________________________________________

पञ्चचत्वारिम्भो ऽध्यायः  
    
जैमिनिरुवाच  
    
सम्यगेतन्ममाख्यातं भवदिभर्द्विजसत्तमाः ।  
प्रवृत्तं च निवृत्तं च द्विविधं कर्म वैदिकम् ॥ मर्क्प्_४५।१ ॥  
अहो पितृप्रसादेन भवतां ज्ञानमीदृशम् ।  
येन तिर्यक्त्वमप्येतत् प्राप्य मोहस्तिरस्कृतः ॥ मर्क्प्_४५।२ ॥  
धन्या भवन्तः संसिद्ध्यै प्रागवस्थास्थितं यतः ।  
भवतां विषयोद्भूतैर्न मोहैश्चाल्यते मनः ॥ मर्क्प्_४५।३ ॥  
दिष्ट्या भगवता तेन मार्कण्डेयेन धीमता ।  
भवन्तो वै समाख्याताः सर्वसन्देहहृत्तमाः ॥ मर्क्प्_४५।४ ॥  
संसारे ऽस्मिन् मनुष्याणां भ्रमतामतिसङ्कटे ।  
भवद्विधैः समं सङ्गो जायते नातपस्विनाम् ॥ मर्क्प्_४५।५ ॥  
यद्यहं सङ्गमासाद्य भवदिभर्ज्ञानदृष्टिभिः ।  
न स्यां कृतार्थस्तन्नूनं न मे ऽन्यत्र कृतार्थता ॥ मर्क्प्_४५।६ ॥  
प्रवृते च निवृत्ते च भवतां ज्ञानकर्मणि ।  
मतिमस्तमलां मन्ये यथा नान्यस्य कस्यचित् ॥ मर्क्प्_४५।७ ॥  
यदि त्वनुग्रहवती मयी बुद्धिर्द्विजोत्तमाः ।  
भवतां तत्समाख्यातुमर्हतेदमशेषतः ॥ मर्क्प्_४५।८ ॥  
कथमेतत्समुद्भूतं जगत् स्थावरजङ्गमम् ।  
कथञ्च प्रलयङ्काले पुनर्यास्यति सत्तमाः ॥ मर्क्प्_४५।९ ॥  
कथञ्च वंशाः देवर्षि-पितृभूतादिसम्भवाः ।  
मन्वन्तराणि च कथं वंशानुचरितञ्च यत् ॥ मर्क्प्_४५।१० ॥  
यावत्यः सृष्टयश्चैव यावन्तः प्रलयास्तथा ।  
यथा कल्पविभागश्च या च मन्वन्तरस्थितिः ॥ मर्क्प्_४५।११ ॥  
यथा च क्षितिसंस्थानं यत् प्रमाणञ्च वै भुवः ।  
यथास्थिति समुद्राद्रि-निम्नगाः काननानि च ॥ मर्क्प्_४५।१२ ॥  
भूर्लोकादिस्वर्लोकानां गणः पातालसंश्रयः ।  
गतिस्तथार्कसोमादि-ग्रहर्क्षज्योतिषामपि ॥ मर्क्प्_४५।१३ ॥  
श्रोतुमिच्छाम्यहं सर्वमेतदाहूतसम्प्लवम् ।  
उपसंहृते च यच्छेषं जगत्यस्मिन् भविष्यति ॥ मर्क्प्_४५।१४ ॥  
    
पक्षिण ऊचुः  
    
प्रश्नभारो ऽयमतुलो यस्त्वया मुनिसत्तम ।  
पृष्टस्तं ते प्रवक्ष्यामस्तत् शृणुष्वेह जैमिने ॥ मर्क्प्_४५।१५ ॥  
मार्कण्डेयेन कथितं पुरा क्रौष्टुकये यथा ।  
द्विजपुत्राय शान्ताय व्रतस्त्राताय धीमते ॥ मर्क्प्_४५।१६ ॥  
मार्कण्डेयं महात्मानमुपासीनं द्विजोत्तमैः ।  
क्रौष्टुकिः परिपप्रच्छ यदेतत् पृष्टवान् प्रभो ॥ मर्क्प्_४५।१७ ॥  
तस्य चाकथयत् प्रीत्या यन्मुनिर्भृगुनन्दनः ।  
तत्ते प्रकथयिष्यामः शृणु त्वं द्विजसत्तम ॥ मर्क्प्_४५।१८ ॥  
प्रणिपत्य जगन्नाथं पद्मयोनिं पितामहम् ।  
जगद्योनिं स्थितं सृष्टौ स्थितौ विष्णुस्वरूपिणम् ।  
प्रलये चान्तकर्तारं रौद्रं रुद्रस्वरूपिणम् ॥ मर्क्प्_४५।१९ ॥  
    
मार्कण्डेय उवाच  
    
उत्पन्नमात्रस्य पुरा ब्रह्मणो ऽव्यक्तजन्मनः ।  
पुराणमेतद्वेदाश्च मुखेभ्यो ऽनुविनिः सृताः ॥ मर्क्प्_४५।२० ॥  
पुराणसंहिताश्चक्रुर्बहुलाः परमर्षयः ।  
वेदानां प्रविभागश्च कृतस्तैस्तु सहस्रशः ॥ मर्क्प्_४५।२१ ॥  
धर्मज्ञानञ्च वैराग्यमैश्वर्यञ्च महात्मनः ।  
तस्योपदेशेन विना न हि सिद्धं चतुष्टयम् ॥ मर्क्प्_४५।२२ ॥  
वेदान् सप्तर्षयस्तस्माज्जगृहुस्तस्य मानसाः ।  
पुराणं जगृहुश्चाद्या मुनयस्तस्य मानसाः ॥ मर्क्प्_४५।२३ ॥  
भृगोः सकाशाच्च्यवनस्तेनोक्तञ्च द्विजन्मनाम् ।  
ऋषिभिश्चापि दक्षाय प्रोक्तमेतन्महात्मभिः ॥ मर्क्प्_४५।२४ ॥  
दक्षेण चापि कथितमिदमासीत्तदा मम ।  
तत्तुभ्यं कथयाम्यद्य कलिकल्मषनाशनम् ॥ मर्क्प्_४५।२५ ॥  
सर्वमेतन्महाभग ! श्रूयतां मे समाधिना ।  
यथाश्रुतं मया पूर्वं दक्षस्य गदतो मुने ॥ मर्क्प्_४५।२६ ॥  
प्रणिपत्य जगद्योनिमजमव्ययमाश्रयम् ।  
चराचरस्य जगतोधातारं परमं पदम् ॥ मर्क्प्_४५।२७ ॥  
ब्रह्माणमादिपुरुषमुत्पत्ति-स्थिति-संयमे ।  
यत्कारणमनौपम्यं यत्र सर्वं प्रतिष्ठितम् ॥ मर्क्प्_४५।२८ ॥  
तस्मै हिरण्यगर्भाय लोकतन्त्राय धीमते ।  
प्रणम्य सम्यग्वक्ष्यामि भूतवर्गमनुत्तमम् ॥ मर्क्प्_४५।२९ ॥  
महदाद्यं विशेषान्तं सवैरुप्यं सलक्षणम् ।  
प्रमाणैः पञ्चभिर्गम्यं स्त्रोतोभिः षड्भिरन्वितम् ॥ मर्क्प्_४५।३० ॥  
पुरुषाधिष्ठितं नित्यमनित्यमिव च स्थितम् ।  
तच्छ्रूयतां महाभाग ! परमेण समाधिना ॥ मर्क्प्_४५।३१ ॥  
प्रधानं कारणं यत्तदव्यक्ताख्यं महर्षयः ।  
यदाहुः प्रकृतिं सूक्ष्मां नित्यां सदसदात्मिकाम् ॥ मर्क्प्_४५।३२ ॥  
ध्रुवमक्षय्यमजरममेयं नान्यसंश्रयम् ।  
गन्धरूपरसैर्हेनं शब्दस्पर्शविवर्जितम् ॥ मर्क्प्_४५।३३ ॥  
अनाद्यन्तं जगद्योनि त्रिगुणप्रभवाप्ययम् ।  
असाम्प्रतमविज्ञेयं ब्रह्माग्रे समवर्तत ॥ मर्क्प्_४५।३४ ॥  
प्रलयस्यानु तेनेदं व्याप्तमासीदशेषतः ।  
गुणसाम्यात्ततस्तस्मात् क्षेत्रज्ञाधिष्ठितान्मुने ॥ मर्क्प्_४५।३५ ॥  
गुणभावात् सृज्यमानात् सर्गकाले ततः पुनः ।  
प्रधानं तत्त्वमुद्भूतं महान्तं तत् समावृणोत् ॥ मर्क्प्_४५।३६ ॥  
यथा बीजं त्वचा तद्वदव्यक्तेनावृतो महान् ।  
सात्त्विको राजसश्चैव तामसश्च त्रिधोदितः ॥ मर्क्प्_४५।३७ ॥  
ततस्तस्मादहङ्कारस्त्रिविधो वै व्यजायत ।  
वैकारिकस्तैजसश्च भूतादिश्च सतामसः ॥ मर्क्प्_४५।३८ ॥  
महता चावृतः सो ऽपि यथाव्यरक्तेन वै महान् ।  
भूतादिस्तु विकुर्वाणः शब्दतन्मात्रकन्ततः ॥ मर्क्प्_४५।३९ ॥  
ससर्ज शब्दतन्मात्रादाकाशं शब्दलक्षणम् ।  
आकाशं शब्दमात्रन्तु भूतादिश्चावृणोत्ततः ॥ मर्क्प्_४५।४० ॥  
स्पर्शतन्मात्रमेवेह जायते नात्र संशयः ।  
बलवान् जायते वायुस्तस्य स्पर्शगुणो मतः ॥ मर्क्प्_४५।४१ ॥  
वायुश्चापि विकुर्वाणो रुपमात्रं ससर्ज ह ।  
ज्योतिरुत्पद्यते वायोस्तद्रूपगुणमुच्यते ॥ मर्क्प्_४५।४२ ॥  
स्पर्शमात्रस्तु वै वायूरूपमात्रं समावृणोत् ।  
ज्योतिश्चापि विकुर्वाणं रसमात्रं ससर्ज ह ॥ मर्क्प्_४५।४३ ॥  
सम्भवन्ति ततो ह्यापश्चासन् वै ता रसात्मिकाः ।  
रसमात्रन्तु ताह्यापो रूपमात्रं समावृणोत् ॥ मर्क्प्_४५।४४ ॥  
आपश्चापि विकुर्वत्यो गन्धमात्रं ससर्जिरे ।  
सङ्घातो जायते तस्मात्तस्य गन्धो गुणो मतः ॥ मर्क्प्_४५।४५ ॥  
तस्मिंस्तस्मिंस्तु तन्मात्रं तेन तन्मात्रता स्मृता ।  
अविशेषवाचकत्वादविशेषास्ततश्च ते ॥ मर्क्प्_४५।४६ ॥  
न शान्ता नापि घोरास्ते न मूढाश्चाविशेषतः ।  
भूततन्मात्रसर्गो ऽयमहङ्कारात्तु तामसात् ॥ मर्क्प्_४५।४७ ॥  
वैकारिकादहङ्कारात् सत्त्वोद्रिक्तात्तु सात्त्विकात् ।  
वैकारिकः स सर्गस्तु युगपत् सम्प्रवर्तते ॥ मर्क्प्_४५।४८ ॥  
बुद्धीन्द्रियाणि पञ्चैव पञ्च कर्मेन्द्रियाणि च ।  
तैजसानीन्द्रियाण्याहुर्देवा वैकारिका दश ॥ मर्क्प्_४५।४९ ॥  
एकादशं मनस्तत्र देवा वैकारिकाः स्मृताः ।  
श्रोतं त्वक्चक्षुषी जिह्वा नासिका चैव पञ्चमी ॥ मर्क्प्_४५।५० ॥  
शब्दादीनामवाप्त्यर्थं बुद्धियुक्तानि वक्ष्यते ।  
पादौ पायुरुपस्थश्च हस्तौ वाक् पञ्चमी भवेत् ॥ मर्क्प्_४५।५१ ॥  
गतिर्विसर्गो ह्यानन्दः शिल्पं वाक्यञ्च कर्म तत् ।  
आकाशं शब्दमात्रन्तु स्पर्शमात्रं समाविशत् ॥ मर्क्प्_४५।५२ ॥  
द्विगुणो जायते वायुस्तस्य स्पर्शो गुणो मतः ।  
रूपन्तथैवाविशतः शब्दस्पर्शगुणावुभौ ॥ मर्क्प्_४५।५३ ॥  
द्विगुणस्तु ततश्चाग्निः स शब्दस्पर्शरूपवान् ।  
शब्दः स्पर्शश्च रूपञ्च रसमात्रं समाविशत् ॥ मर्क्प्_४५।५४ ॥  
तस्माच्चतुर्गुणा ह्यापो विज्ञेयास्ता रसात्मिकाः ।  
शब्दः स्पर्शश्च रूपञ्च रसो गन्धं समाविशत् ॥ मर्क्प्_४५।५५ ॥  
संहता गन्धमात्रेण आवृण्वंस्ते महीमिमाम् ।  
तस्मात् पञ्चगुणा भूमिः स्थूला भूतेषु दृश्यते ॥ मर्क्प्_४५।५६ ॥  
शान्ता घोराश्च मूढाश्च विशेषास्तेन ते स्मृताः ।  
परस्परानुप्रवेशाद्धारयन्ति परस्परम् ॥ मर्क्प्_४५।५७ ॥  
भूमेरन्तस्त्विदं सर्वं लोकालोकं घनावृतम् ।  
विशेषाश्चेन्द्रियग्राह्या नियतत्वाच्च ते स्मृताः ॥ मर्क्प्_४५।५८ ॥  
गुणं पूर्वस्य पूर्वस्य प्राप्नुवन्त्युत्तरोत्तरम् ।  
नानावीर्याः पृथग्भूताः सप्तैते संहतिं विना ॥ मर्क्प्_४५।५९ ॥  
नाशक्नुवन् प्रजाः स्त्रष्टुमसमागम्य कृत्स्नशः ।  
समेत्यान्योन्यसंयोगमन्योन्याश्रयिणश्च ते ॥ मर्क्प्_४५।६० ॥  
एकसङ्घातचिह्नाश्च सम्प्राप्यैक्यमशेषतः ।  
पुरुषाधिष्ठितत्वाच्च अव्यक्तानुग्रहेण च ॥ मर्क्प्_४५।६१ ॥  
महदाद्या विशेषान्ता ह्यण्डमुत्पादयन्ति ते ।  
जलबुद्बुदवत्तत्र क्रमाद्वै वृद्धिमागतम् ॥ मर्क्प्_४५।६२ ॥  
भूतेभ्यो ऽण्डं महाबुद्धे ! वृहत्तदुदकेशयम् ।  
प्राकृते ऽण्डे विवृद्धः सन् क्षेत्रज्ञो ब्रह्मसञ्ज्ञितः ॥ मर्क्प्_४५।६३ ॥  
स वै शरीरी प्रथमः स वै पुरुष उच्यते ।  
आदिकर्ता च भूतानां ब्रह्माग्रे समवर्तत ॥ मर्क्प्_४५।६४ ॥  
तेन सर्वमिदं व्याप्तं त्रैलोक्यं सचराचरम् ।  
मेरुस्तस्यानुसम्भूतो जरायुश्चापि पर्वताः ॥ मर्क्प्_४५।६५ ॥  
समुदा गर्भसलिलं तस्याण्डस्य महात्मनः ।  
तस्मिन्नण्डे जगत् सर्वं सदेवासुरमानुषम् ॥ मर्क्प्_४५।६६ ॥  
दीपाद्यद्रिसमुद्राश्च राज्योतिर्लोकसङ्ग्रहः ।  
जलानिलानलाकाशैस्ततो भूतादिना बहिः ॥ मर्क्प्_४५।६७ ॥  
वृतमण्डं दशगुणैरेकेकैकत्वेन तैः पुनः ।  
महता तत्प्रमाणेन सहैवानेन वेष्टितः ॥ मर्क्प्_४५।६८ ॥  
महांस्तैः सहितः सर्वैरव्यक्तेन समावृतः ।  
एभिरावरणैरण्डं सप्तभैः प्राकृतैर्वृतम् ॥ मर्क्प्_४५।६९ ॥  
अन्योन्यमावृत्य च ता अष्टौ प्रकृतयः स्थिताः ।  
एषा सा प्रकृतिर्नित्या यदन्तः पुरुषश्च सः ॥ मर्क्प्_४५।७० ॥  
ब्रह्माख्यः कथितो यस्ते समासात् श्रू यतां पुनः ।  
यथा मग्नो जले कश्चिदुन्मज्जन् जलसम्भवः ॥ मर्क्प्_४५।७१ ॥  
जलञ्च क्षिपति ब्रह्मा स तथा प्रकृतिर्विभु ।  
अव्यक्तं क्षेत्रमुदिष्टं ब्रह्मा क्षेत्रज्ञ उच्यते ॥ मर्क्प्_४५।७२ ॥  
एतत्समस्तं जानीयात् क्षेत्रक्षेत्रज्ञलक्षणम् ।  
इत्येष प्राकृतः सर्गः क्षेत्रज्ञाधिष्ठितस्तु सः ।  
अबुद्धिपूर्वः प्रथमः प्रादुर्भूतस्तडिद्यथा ॥ मर्क्प्_४५।७३ ॥  
    
इति श्रीमार्कण्डेयपुराणे ब्रह्मोत्पतिर्नाम पञ्चचत्वारिंशो ऽध्यायः

_____________________________________________________________

श्रीमन्महर्षिवेदव्यासप्रणीतं  
    
श्रीमार्कण्डेयपुराणम् ।  
    
(द्वितीयो भागः )

षट्चत्वारिंशो ऽध्यायः  
    
क्रौष्टुकिरुवाच  
भगवंस्त्वण्डसम्भूतिर्यथावत् कथिता मम ।  
ब्रह्माण्डे ब्रह्मणो जन्म तथा चोक्तं महात्मनः ॥ मर्क्प्_४६।१ ॥  
एतदिच्छाम्यहं श्रोतुं त्वत्तो भृगुकुलोद्भव ।  
यदान सृष्टिर्भूतानामस्ति किन्नु न चास्ति वा ।  
काले वै प्रलयस्यान्ते सर्वस्मिन्नुपसंहृते ॥ मर्क्प्_४६।२ ॥  
    
मार्कण्डेय उवाच  
    
यदा तु प्रकृतौ याति लयं विश्वमिदं जगत् ।  
तदोच्यते प्राकृतो ऽयं विद्वद्भिः प्रतिसञ्चरः ॥ मर्क्प्_४६।३ ॥  
स्वात्मन्यवस्थितेव्यक्ते विकारे प्रतिसंहृते ।  
प्रकृतिः पुरुषश्चैव साधर्म्येणावतिष्ठतः ॥ मर्क्प्_४६।४ ॥  
तदा तमश्च सत्त्वञ्च समत्वेन व्यवस्थितौ ।  
अनुद्रिक्तावनूनौ च तत्प्रोतौ च परस्परम् ॥ मर्क्प्_४६।५ ॥  
तिलेषु वा यथा तैलं घृतं पयसि वा स्थितम् ।  
तथा तमसि सत्त्वे च रजो ऽप्यनुसृतं स्थितम् ॥ मर्क्प्_४६।६ ॥  
उत्पत्तिर्ब्रह्मणो यावदायुषो द्विपरार्धिकम् ।  
तावद्दिनं परेशस्य तत्समा संयमे निशा ॥ मर्क्प्_४६।७ ॥  
अहर्मुखे प्रबुद्धस्तु जगदादिरनादिमान् ।  
सर्वहेतुरचिन्त्यात्मा परः को ऽप्यपरक्रियः ॥ मर्क्प्_४६।८ ॥  
प्रकृतिं पुरुषञ्चैव प्राविश्याशु जगत्पतिः ।  
क्षोभयामास योगेन परेण परमेश्वरः ॥ मर्क्प्_४६।९ ॥  
यथा मदो नवस्त्रीणां यथा वा माधवानिलः ।  
अनुप्रविष्टः क्षोभाय तथासौ योगमूर्तिमान् ॥ मर्क्प्_४६।१० ॥  
प्रधाने क्षोभ्यमाने तु स देवो ब्रह्मसञ्ज्ञितः ।  
समुत्पन्नो ऽण्डकोषस्थो यथा ते कथितं मया ॥ मर्क्प्_४६।११ ॥  
स एव क्षोभकः पूर्वं स क्षोभ्यः प्रकृतेः पतिः ।  
स सङ्कोचविकाशाभ्यां प्रधानत्वे ऽपि च स्थितः ॥ मर्क्प्_४६।१२ ॥  
अत्पन्नः स जगद्योनिरगुणो ऽपि रजोगुणम् ।  
भुञ्जन् प्रवर्तते सर्गे ब्रह्मत्वं समुपाश्रितः ॥ मर्क्प्_४६।१३ ॥  
ब्रह्मत्वे स प्रजाः सृष्ट्वा ततः सत्त्वातिरेकवान् ।  
विष्णुत्वमेत्य धर्मेण कुरुते परिपालनम् ॥ मर्क्प्_४६।१४ ॥  
ततस्तमोगुणोद्रिक्तो रुद्रत्वे चाखिलं जगत् ।  
उपसंहृत्य वै शेते त्रैलोक्यं त्रिगुणो ऽगुणः ॥ मर्क्प्_४६।१५ ॥  
यथा प्राग्व्यापकः क्षेत्री पालको लावकस्तथा ।  
यथा स सञ्ज्ञामायाति ब्रह्मविष्ण्वीशकारिणीम् ॥ मर्क्प्_४६।१६ ॥  
ब्रह्मत्वे सृजते लोकान् रुद्रत्वे संहरत्यपि ।  
    
विष्णुत्वे चाप्युदासीनस्तिस्त्रो ऽवस्थाः स्वयम्भुवः ॥ मर्क्प्_४६।१७ ॥  
रजो ब्रह्मा तमो रुद्रो विष्णुः सत्त्वं जगत्पतिः ।  
एत एव त्रयो देवा एत एव त्रयो गुणाः ॥ मर्क्प्_४६।१८ ॥  
अन्योन्यमिथुना ह्येते अन्योन्याश्रयिणस्तथा ।  
क्षणं वियोगो नह्येषां न त्यजन्ति परस्परम् ॥ मर्क्प्_४६।१९ ॥  
एवं ब्रह्मा जगत्पूर्वो देवदेवश्चतुर्मुखः ।  
रजोगुणं समाश्रित्य स्त्रष्ट्टत्वे स व्यवस्थितः ॥ मर्क्प्_४६।२० ॥  
हिरण्यगर्भो देवादिरनादिरुपचारतः ।  
भूपद्मकर्णिकासंस्थो ब्रह्माग्रे समजायत ॥ मर्क्प्_४६।२१ ॥  
तस्य वर्षशतं त्वेकं परमायुर्महात्मनः ।  
ब्रह्म्येणैव हि मानेन तस्य सङ्ख्यां निबोध मे ॥ मर्क्प्_४६।२२ ॥  
निमेषैर्दशभिः काष्ठा तथा पञ्चभिरुच्यते ।  
कलास्त्रिंशच्च वै काष्ठा मुहूर्तं त्रिंशत्ताः कलाः ॥ मर्क्प्_४६।२३ ॥  
अहोरात्रं मुहूर्तानां नृणां त्रिंशत्तु वै स्मृतम् ।  
अहोरात्रैश्च त्रिंशद्भिः पक्षौ द्वौ मास उच्यते ॥ मर्क्प्_४६।२४ ॥  
तैः षड्भिरयनं वर्षं द्वे ऽयने दक्षिणोत्तरे ।  
तद्देवानामहोरात्रं दिनं तत्रोत्तरायणम् ॥ मर्क्प्_४६।२५ ॥  
दिव्यैर्वर्षसहस्रैस्तु कृतत्रेतादिसञ्ज्ञितम् ।  
चतुर्युगं द्वादशभिस्तद्विभागं शृणुष्व मे ॥ मर्क्प्_४६।२६ ॥  
चत्वारि तु सहस्राणि वर्षाणां कृतमुच्यते ।  
शतानि सन्ध्या चत्वारि सन्ध्यांशश्च तथाविधः ॥ मर्क्प्_४६।२७ ॥  
त्रेता त्रीणि सहस्राणि दिव्याब्दानां शतत्रयम् ।  
तत्सन्ध्या तत्समा चैव सन्ध्यांशश्च तथाविधः ॥ मर्क्प्_४६।२८ ॥  
द्वापरं द्वे सहस्रे तु वर्षाणां द्वे शते तथा ।  
तस्य सन्ध्या समाख्याता द्वे शताब्दे तदंशकः ॥ मर्क्प्_४६।२९ ॥  
कलिः सहस्रं दिव्यानामब्दानां द्विजसत्तम ।  
सन्ध्या सन्ध्यांशकश्चैव शतकौ समुदाहृतौ ॥ मर्क्प्_४६।३० ॥  
एषा द्वाधशसाहस्त्री युगाख्या कविभिः कृता ।  
एतत् सहस्रगुणितमो ब्राह्म्यमुदाहृतम् ॥ मर्क्प्_४६।३१ ॥  
ब्रह्मणो दिवसे ब्रह्मन् मनवः स्युश्चतुर्दश ।  
भवन्ति भागशस्तेषां सहस्रं तद्विभज्यते ॥ मर्क्प्_४६।३२ ॥  
देवाः सप्तर्षयः सेन्द्रा मनुस्तत्सूनवो नृपाः ।  
मनुना सह सृज्यन्ते संह्रियन्ते च पूर्ववत् ॥ मर्क्प्_४६।३३ ॥  
चतुर्युगानां सङ्ख्याता साधिका ह्ये कसप्ततिः ।  
मन्वन्तरं तस्य सङ्ख्यां मानुषाब्दैर्निबोध मे ॥ मर्क्प्_४६।३४ ॥  
त्रिंशत्कोट्यस्तु सम्पूर्णाः सङ्ख्याताः सङ्ख्यया द्विज ।  
सत्पषष्टिस्तथान्यानि नियुतानि च सङ्ख्यया ॥ मर्क्प्_४६।३५ ॥  
विंशतिश्च सहस्राणि कालो ऽयं साधिकं विना ।  
एतन्मन्वन्तरं प्रोक्तं दिव्यैर्वर्षैर्निबोध मे ॥ मर्क्प्_४६।३६ ॥  
अष्टौ वर्षसहस्राणि दिव्यया सङ्ख्यया युतम् ।  
द्विपञ्चाशत्तथान्यानि सहस्राण्यधिकानि तु ॥ मर्क्प्_४६।३७ ॥  
चतुर्दशगुणो ह्येष कालो ब्रह्म्यमहः स्मृतम् ।  
तस्यान्ते प्रलयः प्रोक्तो ब्रह्मन् नैमित्तिको बुधैः ॥ मर्क्प्_४६।३८ ॥  
भूर्लोको ऽथ भुवर्लोकः स्वर्लोकश्च विनाशिनः ।  
तथा विनाशमायान्ति महर्लोकश्च तिष्ठति ॥ मर्क्प्_४६।३९ ॥  
तद्वासिनो ऽपि तापेन जनलोकं प्रयान्ति वै ।  
एकार्णवे च त्रैलोक्ये ब्रह्मा स्वपिति वै निशि ॥ मर्क्प्_४६।४० ॥  
तत्प्रमाणैव सा रात्रिस्तदन्ते सृज्यते पुनः ।  
एवन्तु ब्रह्मणो वर्षमेकं वर्षशतन्तु तत् ॥ मर्क्प्_४६।४१ ॥  
शतं हि तस्य वर्षाणां परमित्यभिधीयते ।  
पञ्चाशद्भिस्तथा वर्षैः परार्धमिति कीर्त्यते ॥ मर्क्प्_४६।४२ ॥  
एवमस्य परार्धन्तु व्यतीतं द्विजसत्तम ।  
यस्यान्ते ऽभून्महाकल्पः पाद्म इत्यभिविश्रुतः ॥ मर्क्प्_४६।४३ ॥  
द्वितीयस्य परार्धस्य वर्तमानस्य वै द्विज ।  
वाराह इति कल्पो ऽयं प्रथमः परिकल्पितः ॥ मर्क्प्_४६।४४ ॥  
    
इति श्रीमार्कण्डेयपुराणे ब्रह्मायुप्रमाणो नाम षट्टत्वारिंशो ऽध्यायः

_____________________________________________________________

सप्तचत्वारिशो ऽध्यायः ४७  
    
क्रौष्टुकिरुवाच  
    
यथा ससर्ज वै ब्रह्मा भगवानादिकृत् प्रजाः ।  
प्रजापतिः पतिर्देवस्तन्मे विस्तरतो वद ॥ मर्क्प्_४७।१ ॥  
    
मार्कण्डेय उवाच  
    
कथयाम्येष ते ब्रह्मन् ससर्ज भगवान् यथा ।  
लोककृच्छाश्वतः कृत्स्नं जगत् स्थावरजङ्गमम् ॥ मर्क्प्_४७।२ ॥  
पद्मावसाने प्रलये निशासुत्पोत्थितः प्रभुः ।  
सत्त्वोद्रिक्तस्तदा ब्रह्मा शून्यं लोकमवैक्षत ॥ मर्क्प्_४७।३ ॥  
इमञ्चोदाहरन्त्यत्र श्लोकं नारायणं प्रति ।  
ब्रह्मस्वरूपिणं देवं जगतः प्रभवाप्ययम् ॥ मर्क्प्_४७।४ ॥  
आपो नारा वै तनव इत्यपां नाम शुश्रुम ।  
तासु शेते स यस्माच्च तेन नारायणः स्मृतः ॥ मर्क्प्_४७।५ ॥  
विबुद्धः सलिले तस्मिन् विज्ञायान्तर्गतां महीम् ।  
अनुमानात् समुद्धारं कर्तुकामस्तदा क्षिते ॥ मर्क्प्_४७।६ ॥  
अकरोत् स तनूरन्याः कल्पादिषु यथा पुरा ।  
मत्स्यकूर्मादिकास्तद्वद्वाराहं वपुरास्थितः ॥ मर्क्प्_४७।७ ॥  
वेदयज्ञमयं दिव्यं वेदयज्ञमयो विभुः ।  
रूपं कृत्वा विवेशाप्सु सर्वगः सर्वसम्भवः ॥ मर्क्प्_४७।८ ॥  
समुद्धृकत्य च पातालान्मुमोच सलिले भुवम् ।  
जनलोकस्थितैः सिद्धैश्चिन्त्यमानो जगत्पतिः ॥ मर्क्प्_४७।९ ॥  
तस्योपरि जलौघस्य महती नैरिव स्थिता ।  
विततत्वात्तु देहस्य न मही याति सम्प्लवम् ॥ मर्क्प्_४७।१० ॥  
ततः क्षितिं समीकृत्य पृथिव्यां सो ऽसृजद् गिरीन् ।  
प्राक् सर्गे दह्यमाने तु तदा संवर्तकाग्निना ॥ मर्क्प्_४७।११ ॥  
तेनाग्निना विशीर्णास्ते पर्वता भुवि सर्वशः ।  
शैला एकार्णवे मग्ना वायुनापस्तु संहताः ॥ मर्क्प्_४७।१२ ॥  
निषक्ता यत्र यत्रासंस्तत्र तत्राचलाभवन् ।  
भूविभागन्ततः कृत्वा सप्तद्वीपोपशोभितम् ॥ मर्क्प्_४७।१३ ॥  
भूराद्यांश्चतुरो लोकान् पूर्वंवत् समकल्पयत् ।  
सृष्टिञ्चिन्तयतस्तस्य कल्पादिषु यथा पुरा ॥ मर्क्प्_४७।१४ ॥  
अबुद्धिपूर्वकस्तस्मात् प्रादुर्भूतस्तमोमयः ।  
तमो मोहो महामोहस्तामिस्त्रो ह्यन्धसञ्ज्ञितः ॥ मर्क्प्_४७।१५ ॥  
अविद्या पञ्चपर्वैषा प्रादुर्भूता महात्मनः ।  
पञ्चधावस्थितः सर्गो ध्यायतो ऽप्रतिबोधवान् ॥ मर्क्प्_४७।१६ ॥  
बहिरन्तश्चाप्रकाशः संवृतात्मा नगात्मकः ।  
मुख्या नगा यतश्चोक्ता मुख्यसर्गस्ततस्त्वयम् ॥ मर्क्प्_४७।१७ ॥  
तं दृष्ट्वासाधकं सर्गममन्यदपरं पुनः ।  
तस्याभिध्यायतः सर्गं तिर्यक्स्त्रोतो ह्यवर्तत ॥ मर्क्प्_४७।१८ ॥  
यस्मात्तिर्यक्प्रवृत्तिः सा तिर्यक्स्त्रोतस्ततः स्मृतः ।  
पश्वादयस्ते विख्यातास्तमः प्रायो ह्यवेदिनः ॥ मर्क्प्_४७।१९ ॥  
अत्पथग्राहिनश्चैव ते ऽज्ञाने ज्ञानमानिनः ।  
    
अहङ्कृता अहम्माना अष्टाविशशद्विधात्मकाः ॥ मर्क्प्_४७।२० ॥  
अन्तः प्रकाशास्ते सर्वे आवृतास्तु परस्परम् ।  
तमप्यसाधकं मत्वा ध्यायतो ऽन्यस्ततो ऽभवत् ॥ मर्क्प्_४७।२१ ॥  
ऊर्ध्वस्त्रोतस्तृतीयस्तु सात्त्विकः समवर्तत ।  
ते सुखप्रीतिबहुला बहिरन्तस्त्वनावृताः ॥ मर्क्प्_४७।२२ ॥  
प्रकाशा बहिरन्तश्च ऊर्ध्वस्त्रोतः समुद्भवाः ।  
तुष्टात्मकस्तृतीयस्तु देवसर्गो हि स स्मृतः ॥ मर्क्प्_४७।२३ ॥  
तस्मिन् सर्गे ऽभवत् प्रीतिर्निष्पन्ने ब्रह्मणस्तदा ।  
ततो ऽन्यं स तदा दध्यौ साधकं सर्गमुत्तमम् ॥ मर्क्प्_४७।२४ ॥  
तथाभिध्यायतस्तस्य सत्याभिध्यायिनस्ततः ।  
प्रादुर्बभौ तदाव्यक्तादर्वाक्स्त्रोतस्तु साधकः ॥ मर्क्प्_४७।२५ ॥  
यस्मादर्वाग् व्यवर्तन्त ततोर्ऽवाक्स्त्रोतसस्तु ते ।  
ते च प्रकाशबहुलास्तमोद्रिक्ता रजो ऽधिकाः ॥ मर्क्प्_४७।२६ ॥  
तस्मात् ते दुः खबहुला भूयोभूयश्च कारिणः ।  
प्रकाशा बहिरन्तश्च मनुष्याः साधकाश्च ते ॥ मर्क्प्_४७।२७ ॥  
पञ्चमो ऽनुग्रहः सर्गः स चतुर्धा व्यवस्थितः ।  
विपर्ययेण सिद्ध्या च शान्त्या तुष्ट्या तथैव च ॥ मर्क्प्_४७।२८ ॥  
निर्वृत्तं वर्तमानञ्च तेर्ऽथं जानन्ति वै पुनः ।  
भूतादिकानां भूतानां षष्ठः सर्ग स उच्यते ॥ मर्क्प्_४७।२९ ॥  
ते परिग्राहिणः सर्वे संविभागरतास्तथा ।  
चोदनाश्चाप्यशीलाश्च ज्ञेया भूतादिकाश्च ते ॥ मर्क्प्_४७।३० ॥  
प्रथमो महतः सर्गो विज्ञेयो ब्रह्मणस्तु सः ।  
तन्मात्राणां द्वितीयस्तु भूतसर्गः स उच्यते ॥ मर्क्प्_४७।३१ ॥  
वैकारिकस्तृतीयस्तु सर्गश्चैन्द्रियकः स्मृतः ।  
इत्येष प्राकृतः सर्गः सम्भूतो बुद्धैपूर्वकः ॥ मर्क्प्_४७।३२ ॥  
मुख्यः सर्गश्चतुर्थस्तु मुख्या वै स्थावराः स्मृताः ।  
तिर्यक्स्त्रोतस्तु यः प्रोक्तस्तिर्यग्योन्यः स पञ्चमः ॥ मर्क्प्_४७।३३ ॥  
तथोर्ध्वस्त्रोतसां षष्ठो देवसर्गस्तु स स्मृतः ।  
ततोर्ऽवाक्स्त्रोतसां सर्गः सप्तमः स तु मानुषः ॥ मर्क्प्_४७।३४ ॥  
अष्टमो ऽनुग्रहः सर्गः सात्त्विकस्तामसश्च सः ।  
पञ्चैते वैकृताः सर्गाः प्राकृतास्तु त्रयः स्मृताः ॥ मर्क्प्_४७।३५ ॥  
प्राकृतो वैकृतश्चैव कौमारो नवमः स्मृतः ।  
इत्येते वै समाख्याता नव सर्गाः प्रजापतेः ॥ मर्क्प्_४७।३६ ॥  
    
इति श्री मार्कण्डेयपुराणे प्राकृतवैकृतसर्गो नाम सप्तचात्वारिंशो ऽध्यायः

_____________________________________________________________

अष्टचत्वारिंशो ऽध्यायः- ४८  
    
क्रौष्टुकिरुवाच  
    
समासात् कथिता सृष्टिः सम्यग् भगवता मम ।  
देवादीनां भवं ब्रह्मन् विस्तरात्तु ब्रवीहि मे ॥ मर्क्प्_४८।१ ॥  
    
मार्कण्डेय उवाच  
    
कुशलाकुशलैर्ब्रह्मन् ! भाविता पूर्वकमर्मभिः ।  
ख्याता तथा ह्यनिर्मुक्ताः प्रलये ह्यु पसंहृताः ॥ मर्क्प्_४८।२ ॥  
देवाद्याः स्थावरान्ताश्च प्रजा ब्रह्मंश्चतुर्विधाः ।  
ब्रह्मणः कुर्वतः सृष्टिं जज्ञिरे मानसास्तदा ॥ मर्क्प्_४८।३ ॥  
ततो देवासुरान् पितॄन् मानुषांश्च चतुष्टयम् ।  
सिसृक्षुरम्भांस्येतानि स्वमात्मानमयूयुजत् ॥ मर्क्प्_४८।४ ॥  
युक्तात्मनस्तमोमात्रा उद्रिक्ताभूत् प्रजापतेः ।  
सिसृक्षोर्जघनात् पूर्वमसुरा जज्ञिरे ततः ॥ मर्क्प्_४८।५ ॥  
उत्ससर्ज ततस्तान्तु तमोमात्रात्मिकां तनुम् ।  
सापविद्धा तनुस्तेन सद्यो रात्रिरजायत ॥ मर्क्प्_४८।६ ॥  
अन्यां तनुमुपादाय सिसृक्षुः प्रीतिमाप सः ।  
सत्त्वोद्रेकास्ततो देवा मुखतस्तस्य जज्ञिरे ॥ मर्क्प्_४८।७ ॥  
उत्ससर्ज च भूतेशस्तनुं तामप्यसौ विभुः ।  
सा चापविद्धा दिवसं सत्त्वप्रायमजायत् ॥ मर्क्प्_४८।८ ॥  
सत्त्वमात्रात्मिकामेव ततो ऽन्यां जगृहे तनुम् ।  
पितृवन्मन्यमानस्य पितरस्तस्य जज्ञिरे ॥ मर्क्प्_४८।९ ॥  
सृष्ट्वा पितॄनुत्ससर्ज तनुं तामपि स प्रभुः ।  
सा चोत्सृष्टाभवत् सन्ध्या दिवननक्तान्तरस्थिता ॥ मर्क्प्_४८।१० ॥  
रजोमात्रात्मिकामन्यां तनुं भेजे ऽथ स प्रभुः ।  
ततो मनुष्याः सम्भूता रजोमात्रासमुद्भवाः ॥ मर्क्प्_४८।११ ॥  
सृष्ट्वा मनुष्यान् स विभुरुत्ससर्ज तनुं ततः ।  
ज्योत्स्ना समभवत् सा च नक्तान्ते ऽहर्मुखे च या ॥ मर्क्प्_४८।१२ ॥  
इत्येतास्तनवस्तस्य देवदेवस्य धीमतः ।  
ख्याता रात्र्यहनी चैव सन्ध्या ज्योत्स्ना च वै द्विज ॥ मर्क्प्_४८।१३ ॥  
ज्योत्स्तना सन्ध्या तथैवाह---सत्त्वमात्रात्मकं त्रयम् ।  
तमोमात्रात्मिका रात्रिः सा वै तस्मात् त्रियामिका ॥ मर्क्प्_४८।१४ ॥  
तस्माद् देवा दिवा रात्रावसुरास्तु बलान्विताः ।  
ज्योत्स्नागमे च मनुजाः सन्ध्यायां पितरस्तथा ॥ मर्क्प्_४८।१५ ॥  
भवन्ति बलिनो ऽधृष्या विपक्षाणां न संशयः ।  
तद्विपर्ययमासाद्य प्रयान्ति च विपर्ययम् ॥ मर्क्प्_४८।१६ ॥  
ज्योत्स्नो रात्र्यहनी सन्ध्या चत्वार्येतानि वै प्रभोः ।  
ब्रह्मणस्तु शरीराणि त्रिगुणोपश्रितानि तु ॥ मर्क्प्_४८।१७ ॥  
चत्वार्येतान्यथोत्पाद्य तनुमन्यां प्रजापतिः ।  
रजस्तमोमयीं रात्रौ जगृहे क्षुत्तृडन्वितः ॥ मर्क्प्_४८।१८ ॥  
तदन्धकारे क्षुत्क्षामानसृजद् भगवानजः ।  
विरूपान् श्मश्रुलानत्तुमारब्धास्ते च तां तनुम् ॥ मर्क्प्_४८।१९ ॥  
रक्षाम इति तेभ्यो ऽन्ये य ऊचुस्ते तु राक्षसाः ।  
खादाम इति ये चोचुस्ते यक्षा यक्षणात् द्विज ॥ मर्क्प्_४८।२० ॥  
तान् दृष्ट्वा ह्यप्रियेणास्य केशाः शीर्यन्त वेधसः ।  
समारोहणहीनाश्च शिरसो ब्रह्मणस्तु ते ॥ मर्क्प्_४८।२१ ॥  
सर्पणात्ते ऽभवन् सर्पा हीनत्वादहयः स्मृताः ।  
सर्पान् दृष्ट्वा ततः क्रोधात् क्रोधात्मानो विनिर्ममे ॥ मर्क्प्_४८।२२ ॥  
वर्णेन कपिलेनोग्रास्ते भूताः पिशिताशनाः ।  
ध्यायतो गां ततस्तस्य गन्धर्वा जज्ञिरे सुताः ॥ मर्क्प्_४८।२३ ॥  
जज्ञिरे पिबतो वाचं गन्धर्वास्तेन ते स्मृताः ।  
अष्टास्वेतासु सृष्टासु देवयोनिषु स प्रभुः ॥ मर्क्प्_४८।२४ ॥  
ततः स्वदेहतो ऽन्यानि वयांसि पशवो ऽसृजत् ।  
मुखतो ऽजाः ससर्जाथ वक्षसश्चावयो ऽसृजत् ॥ मर्क्प्_४८।२५ ॥  
गावश्चैवोदराद् ब्रह्मा पार्श्वाभ्याञ्च विनिर्ममे ।  
पद्भ्याञ्चाश्वान् स मातङ्गान् रासबान् शशकान् मृगान् ॥ मर्क्प्_४८।२६ ॥  
उष्ट्रानश्वतरांश्चैव नानारूपाश्च जातयः ।  
ओषध्यः फलमूलिन्यो रोमभ्यस्तस्य जज्ञिरे ॥ मर्क्प्_४८।२७ ॥  
एवं पश्वोषधीः सृष्ट्वा ह्ययजच्चाध्वरे विभुः ।  
तस्मादादौ तु कल्पस्य त्रेतायुगमुखे तदा ॥ मर्क्प्_४८।२८ ॥  
गौरजः पुरुषो मेषो अश्वाश्वतरगर्दभाः ।  
एतान् ग्राम्यान् पशूनाहुरारण्यांश्च निबोध मे ॥ मर्क्प्_४८।२९ ॥  
श्वापदं द्विखुरं हस्ती वानराः पक्षिपञ्चमाः ।  
औदकाः पशवः षष्ठाः सप्तमास्तु सरीसृपाः ॥ मर्क्प्_४८।३० ॥  
गायत्रीञ्च ऋचञ्चैव त्रिवृत् सोमं रथन्तरम् ।  
अग्निष्टोमञ्च यज्ञानां निर्ममे प्रथमान्मुखात् ॥ मर्क्प्_४८।३१ ॥  
यजूंषि त्रैष्टुभं धन्दः स्तोमं पञ्चदशन्तथा ।  
बृहत् साम तथोकथञ्च दक्षिणादसृजन्मुखात् ॥ मर्क्प्_४८।३२ ॥  
सामानि जगतीच्छन्दः स्तोमं पञ्चदशन्तथा ।  
वैरूपमतिरात्रञ्च निर्ममे पश्चिमान्मुखात् ॥ मर्क्प्_४८।३३ ॥  
एकविशमथर्वाणमाप्तोर्यामाणमेव च ।  
अनुष्टुभं सवैराजमुत्तरादसृजन्मुखात् ॥ मर्क्प्_४८।३४ ॥  
विद्युतो ऽशनिमेघाश्च रोहितेन्द्रधनूंषि च ।  
वयांसि च ससर्जादौ कल्पस्य भगवान् विभुः ॥ मर्क्प्_४८।३५ ॥  
उच्चावचानि भूतानि गात्रेभ्यस्तलस्य जज्ञिरे ।  
सृष्ट्वा चतुष्टयं पूर्वं देवासुरपितॄन् प्रजाः ॥ मर्क्प्_४८।३६ ॥  
ततो ऽसृजत् स भूतानि स्थावराणि चराणि च ।  
यक्षान् पिशाचान् गन्धर्वांस्तथैवाप्सरसाङ्गणान् ॥ मर्क्प्_४८।३७ ॥  
नरकिन्नररक्षांसि वयः पशुमृगोरगान् ।  
अव्ययञ्च व्ययञ्चैव यदिदं स्थाणुजङ्गमम् ॥ मर्क्प्_४८।३८ ॥  
तेषां ये यानि कर्माणि प्राक् सृष्टेः प्रतिपेदिरे ।  
तान्येव प्रतिपद्यन्ते सृज्यमानाः पुनः पुनः ॥ मर्क्प्_४८।३९ ॥  
हिंस्त्राहिंस्त्रे मृदुक्रूरे धर्माधर्मावृतानृते ।  
तद्भाविताः प्रपद्यन्ते तस्मात्तत्तस्य रोचते ॥ मर्क्प्_४८।४० ॥  
इन्द्रियार्थेषु भूतेषु शरीरेषु च स प्रभुः ।  
नानात्वं विनियोगञ्च धातैव व्यदधात् स्वयम् ॥ मर्क्प्_४८।४१ ॥  
नाम रूपञ्च भूतानां कृत्यानाञ्च प्रपञ्चनम् ।  
वेदशब्देभ्य एवादौ देवादीनाञ्चकार सः ॥ मर्क्प्_४८।४२ ॥  
ऋषीणां नामधेयानि याश्च देवेषु सृष्टयः ।  
शर्वर्यन्ते प्रसूतानामन्येषाञ्च ददाति सः ॥ मर्क्प्_४८।४३ ॥  
यथर्तावृतुलिङ्गानि नानारूपाणि पर्यये ।  
दृश्यन्ते तानि तान्येव तथा भावा युगादिषु ॥ मर्क्प्_४८।४४ ॥  
एवंविधाः सृष्टयस्तु ब्रह्मणो ऽव्यक्तजन्मनः ।  
शर्वर्यन्ते प्रबुद्धस्य कल्पे कल्पे भवन्ति वै ॥ मर्क्प्_४८।४५ ॥  
    
इति श्रीमार्कण्डेयपुराणे सृष्टिप्रकारणनामाष्टचत्वारिंशो ऽध्यायः

_____________________________________________________________

ऊनपञ्चाशो ऽध्यायः- ४९  
    
क्रौष्टुकिरुवाच  
    
अर्वाक्स्त्रोतस्तु कथितो भवता यस्तु मानुषः ।  
ब्रह्मन् ! विस्तरतो ब्रूहि ब्रह्मा समसृजद्यथा ॥ मर्क्प्_४९।१ ॥  
यथा च वर्णानसृजद्यद् गुणाश्च महामते ।  
यच्च येषां स्मृतं कर्म विप्रादीनां वदस्व तत् ॥ मर्क्प्_४९।२ ॥  
    
मार्कण्डेय उवाच  
    
ब्रह्मणः सृजतः पूर्वं सत्याभिध्यायिनस्तथा ।  
मिथुनानां सहस्रन्तु मुखात् सो ऽथासृजन्मुने ॥ मर्क्प्_४९।३ ॥  
जातास्ते ह्यु पपद्यन्ते सत्त्वोद्रिक्ताः स्वतेजसः ।  
सहस्रमन्यद्वक्षस्तो मिथुनानां ससर्ज ह ॥ मर्क्प्_४९।४ ॥  
ते सर्वे रजसोद्रिक्ताः शुष्मिणश्चाप्यमर्षिणः ।  
ससर्जान्यते सहस्रन्तु द्वन्द्वानामूरुतः पुनः ॥ मर्क्प्_४९।५ ॥  
रजस्तमोभ्यामुद्रिक्ता ईहाशीलास्तु ते स्मृताः ।  
पद्भ्यां सहस्रमन्यच्च मिथुनानां ससर्ज ह ॥ मर्क्प्_४९।६ ॥  
उद्रिक्तास्तमसा सर्वे निः श्रीका ह्यल्पचेतसः ।  
ततः संहर्षमाणास्ते द्वन्द्वोत्पन्नास्तु प्राणिनः ॥ मर्क्प्_४९।७ ॥  
अन्योन्यहृर्च्छ्याविष्टा मैथुनायोपचक्रमुः ।  
ततः प्रभृति कल्पे ऽस्मिन् मिथुनानां हि सम्भवः ॥ मर्क्प्_४९।८ ॥  
मासि मास्यार्तवं यत् तु न तदासीत्तु योषिताम् ।  
तस्मात्तदा न सुषुवुः सेवितैरपि मैथुनैः ॥ मर्क्प्_४९।९ ॥  
आयुषो ऽन्ते प्रसूयन्ते मिथुनान्येव ताः सकृत् ।  
ततः प्रभृति कल्पे ऽस्मिन् मिथुनानां हि सम्भवः ॥ मर्क्प्_४९।१० ॥  
ध्यानेन मनसा तासां प्रजानां जायते सकृत् ।  
शब्दादिर्विषयः शुद्धः प्रत्येकं पञ्चलक्षणः ॥ मर्क्प्_४९।११ ॥  
इत्येषा मानुषी सृष्टिर्या पूर्वं वै प्रजापतेः ।  
तस्यान्ववायसम्भूता यैरिदं पूरितं जगत् ॥ मर्क्प्_४९।१२ ॥  
सरित्सरः समुद्रांश्च सेवन्ते पर्वतानपि ।  
तास्तदा ह्यल्पशीतोष्णा युगे तस्मिंश्चरन्ति वै ॥ मर्क्प्_४९।१३ ॥  
तृप्तिं स्वाभाविकीं प्राप्ता विषयेषु महामते ।  
न तासां प्रतिघातो ऽस्ति न द्वेषो नापि मत्सरः ॥ मर्क्प्_४९।१४ ॥  
पर्वतोदधिसेविन्यो ह्यनिकेतास्तु सर्वशः ।  
ता वै निष्कामचारिण्यो नित्यं मुदितमानसाः ॥ मर्क्प्_४९।१५ ॥  
पिशाचोरगरक्षांसि तथा मत्सरिणो जनाः ।  
पशवः पक्षिणश्चैव नक्रा मत्स्याः सरीसृपाः ॥ मर्क्प्_४९।१६ ॥  
अवारका ह्यण्डजा वा ते ह्यधर्मप्रसूतयः ।  
न मूलफलपुष्पाणि नार्तवा वत्सराणि च ॥ मर्क्प्_४९।१७ ॥  
सर्वकालसुखः कालो नात्यर्थं घर्मशीतता ।  
कालेन गच्छता तेषां चित्रा सिद्धिरजायत ॥ मर्क्प्_४९।१८ ॥  
ततश्च तेषां पूर्वाह्ने मध्याह्ने च वितृप्तता ।  
पुनस्तथेच्छतां तृप्तिरनायासेन साभवत् ॥ मर्क्प्_४९।१९ ॥  
इच्छताञ्च तथायासो मनसः समजायत ।  
अपां सौक्ष्म्यं ततस्तासां सिद्धिर्नानारसोल्लसा ॥ मर्क्प्_४९।२० ॥  
समजायत चैवान्या सर्वकामप्रदायिनी ।  
असंस्कार्यैः शरीरैश्च प्रजास्ताः स्थिरयौवनाः ॥ मर्क्प्_४९।२१ ॥  
तासां विना तु सङ्कल्पं जायन्ते मिथुनाः प्रजाः ।  
समं जन्म च रूपञ्च म्रियन्ते चैव ताः समम् ॥ मर्क्प्_४९।२२ ॥  
अनिच्छाद्वेषसंयुक्ता वर्तन्ते तु परस्परम् ।  
तुल्यरूपायुषः सर्वा अधमोत्तमतां विना ॥ मर्क्प्_४९।२३ ॥  
तत्वारि तु सहस्राणि वर्षाणां मानुषाणि तु ।  
आयुः प्रमाणं जीवन्ति न च क्लेशाद्विपत्तयः ॥ मर्क्प्_४९।२४ ॥  
क्वचित् क्वचित् पुनः साभूत् क्षितिर्भाग्येन सर्वशः ।  
कालेन गच्छता नाशमुपयान्ति यथा प्रजाः ॥ मर्क्प्_४९।२५ ॥  
तथा ताः क्रमशो नाशं जग्मुः सर्वत्र सिद्धयः ।  
तासु सर्वासु नष्टासु नभसः प्रच्युता नराः ॥ मर्क्प्_४९।२६ ॥  
प्रायशः कल्पवृक्षास्ते सम्भूता गृहसञ्ज्ञिताः ।  
सर्वे प्रत्युपभोगाश्च तासं तेभ्यः प्रजायते ॥ मर्क्प्_४९।२७ ॥  
वर्तयन्ति स्म तेभ्यस्तास्त्रेतायुगमुखे तदा ।  
ततः कालेन वै रागस्तासामाकस्मिको ऽभवत् ॥ मर्क्प्_४९।२८ ॥  
मासि मास्यार्तवोत्पत्त्या गर्भोत्पत्तिः पुनः पुनः ।  
रागोत्पत्त्या ततस्तासां वृक्षास्ते गृहसञ्ज्ञिताः ॥ मर्क्प्_४९।२९ ॥  
ब्रह्मन्नन्वपरेषान्तु पेतुः शाखा महीरुहाम् ।  
वस्त्राणि च प्रसूयन्ते फलेष्वाभरणानि च ॥ मर्क्प्_४९।३० ॥  
तेष्वेव जायते तेषां गन्धवर्णरसान्वितम् ।  
अमाक्षिकं माहवीर्यं पुटके पुटके मधु ॥ मर्क्प्_४९।३१ ॥  
तेन वा वर्तयन्ति स्म मुखे त्रेयायुगस्य वै ।  
ततः कालान्तरेणैव पुनर्लोभान्वितास्तु ताः ॥ मर्क्प्_४९।३२ ॥  
वृक्षांस्ताः पर्यगृह्णन्त ममत्वाविष्टचेतसः ।  
नेशुस्तेनापचारेण ते ऽपि तासां महीरुहाः ॥ मर्क्प्_४९।३३ ॥  
ततो द्वन्द्वान्यजायन्ते शीतोष्णक्षुन्मुखानि वै ।  
तास्तद्द्वन्द्वोपघातार्थं चक्रुः पूर्वं पुराणि तु ॥ मर्क्प्_४९।३४ ॥  
मरुधन्वषु दुर्गेषु पर्वतेषु दरीषु च ।  
संश्रयन्ति च दुर्गाणि वार्क्षं पार्वतमौदकम् ॥ मर्क्प्_४९।३५ ॥  
कृत्रिमञ्च तथा दुर्गं मित्वा मित्वात्मनो।ङ्गुलैः ।  
मानार्थानि प्रमाणानि तास्तु पूर्वं प्रचक्रिरे ॥ मर्क्प्_४९।३६ ॥  
परमाणुः परं सूक्ष्मं त्रषरेणुर्महीरजः ।  
बालाग्रञ्चैव लिक्षां च यूकां चाथ यवोदरम् ॥ मर्क्प्_४९।३७ ॥  
क्रमादष्टगुणान्याहुर्यवानष्टौ तथाङ्गुलम् ।  
षडङ्गुलं पदं तच्च वितस्तिर्द्विगुणं स्मृतम् ॥ मर्क्प्_४९।३८ ॥  
द्वे वितस्ती तथा हस्तो ब्राह्म्यतीर्थादिवेष्टनः ।  
चतुर्हस्तं धनुर्दण्डो नाडिकार्युगमेव च ॥ मर्क्प्_४९।३९ ॥  
धनुषां द्वे सहस्रे तु गव्यूतिस्तच्चतुर्गुणम् ।  
प्रोक्तञ्च योजवनं प्राज्ञैः सङ्ख्यानार्थमिदं परम् ॥ मर्क्प्_४९।४० ॥  
चतुर्णामथ दुर्गाणां स्वसमुत्थानि त्रीणि तु ।  
चतुर्थं कृत्रिमं दुर्गं ते चक्रुर्यत्नतस्तु वै ॥ मर्क्प्_४९।४१ ॥  
पुरञ्च खेटकञ्चैव तद्वद् द्रोणीमुखं द्विज ।  
शाखानगरकञ्चापि तथा कर्वटकं द्रमी ॥ मर्क्प्_४९।४२ ॥  
ग्रामं सघोषविन्यासं तेषु चावसथान् पृथक् ।  
सोत्सेधवप्रकारञ्च सर्वतः परिखावृतम् ॥ मर्क्प्_४९।४३ ॥  
योजनार्धार्धविष्कम्भमष्टभागायतं पुरम् ।  
प्रागुदक्प्रवणं शस्तं शुद्धवंशबहिर्गमम् ॥ मर्क्प्_४९।४४ ॥  
तदर्धेन तथा खेटं तत्पादेन च कर्वटम् ।  
न्यूनं द्रोणीमुखं तस्मादन्तभागेन चोच्यते ॥ मर्क्प्_४९।४५ ॥  
प्राकारपरिखाहीनां पुरं खर्वटमुच्यते ।  
शाखानगरकञ्चान्यन्मन्त्रिसामन्तभुक्तिमत् ॥ मर्क्प्_४९।४६ ॥  
तथा शूद्रजनप्रायाः स्वसमृद्धिकृषीबलाः ।  
क्षेत्रोपभोग्यभूमध्ये वसतिर्ग्रामसञ्ज्ञिता ॥ मर्क्प्_४९।४७ ॥  
अन्यस्मान्नगरादेर्या कार्यमुद्दिश्य मानवैः ।  
क्रियते वसतिः सा वै विज्ञेया वसतिर्नरैः ॥ मर्क्प्_४९।४८ ॥  
दुष्टप्रायो विना क्षेत्रैः परभूमिचरो बली ।  
ग्राम एव द्रमीसञ्ज्ञो राजवल्लभसंश्रयः ॥ मर्क्प्_४९।४९ ॥  
शकटारूढभाण्डैश्च गोपालैर्विपणं विना ।  
गोसमूहैस्तथा घोषो यत्रेच्छाभूमिकेतनः ॥ मर्क्प्_४९।५० ॥  
त एवं नगरादींस्तु कृत्वा वासार्थमात्मनः ।  
निकेतनानि द्वन्द्वानां चक्रुरावसथाय वै ॥ मर्क्प्_४९।५१ ॥  
गृहाकारा यथा पूर्वं तेषामासन्नहीरुहाः ।  
तथा संस्मृत्य तत्सर्वं चक्रुर्वेश्मानि ताः प्रजाः ॥ मर्क्प्_४९।५२ ॥  
वृक्षस्यैवङ्गताः शाखास्तथैवञ्चापरी गताः ।  
नताश्चैवोन्नताश्चैव तद्वच्छाखाः प्रचक्रिरे ॥ मर्क्प्_४९।५३ ॥  
याः शाखाः कल्पवृक्षाणां पूर्वमासन् द्विजोत्तम ।  
ता एव शाखा गेहानां शालात्वं तेन तासु तत् ॥ मर्क्प्_४९।५४ ॥  
कृत्वा द्वन्द्वोपघातन्ते वार्तोपायमचिन्तयन् ।  
नष्टेषु मधुना सार्धं कल्पवृक्षेष्वशेषतः ॥ मर्क्प्_४९।५५ ॥  
विषादव्याकुलास्ता वै प्रजास्तृष्णाक्षुधार्दिताः ।  
ततः प्रादुर्बभौ तासां सिद्धिस्त्रेतामुखे तदा ॥ मर्क्प्_४९।५६ ॥  
वार्तास्वसाधिता ह्यन्या वृष्टिस्तासां निकामतः ।  
तासां वृष्ट्युदकानीह यानि निम्नगतानि वै ॥ मर्क्प्_४९।५७ ॥  
वृष्ट्यावरुद्धैरभवत् स्त्रोतः खातानि निम्नगाः ।  
ये पुरस्तादपां स्तोका आपन्नाः पृथिवीतले ॥ मर्क्प्_४९।५८ ॥  
ततो भूमेश्च संयोगादोषध्यस्तास्तदा भवन् ।  
अफालकृष्टाश्चानुप्ता ग्राम्यारण्याश्चतुर्दश ॥ मर्क्प्_४९।५९ ॥  
ऋतुपुष्पफलाश्चैव वृक्षा गुल्माश्च जज्ञिरे ।  
प्रादुर्भावस्तु त्रेतायामाद्यो ऽयमौषधस्य तु ॥ मर्क्प्_४९।६० ॥  
तेनौषधेन वर्तन्ते प्रजास्त्रेतायुगे मुने ।  
रागलोभौ समासाद्य प्रजाश्चाकस्मिकौ तदा ॥ मर्क्प्_४९।६१ ॥  
ततस्ताः पर्यग्वह्णन्त नदीक्षेत्राणि पर्वतान् ।  
वृक्षगुल्मौषधीश्चैवमात्मन्यायाद्यथाबलम् ॥ मर्क्प्_४९।६२ ॥  
तेन दोषेण ता नेशुरौषध्यो मिषतां द्विज ।  
अग्रसद् भूर्युगपत्तास्तदौषध्यो महामते ॥ मर्क्प्_४९।६३ ॥  
पुनस्तासु प्रणष्टासु विभ्रान्तास्ताः पुनः प्रजाः ।  
ब्रह्माणं शरणं जग्मुः क्षुधार्ताः परमेष्ठिनम् ॥ मर्क्प्_४९।६४ ॥  
स चापि तत्त्वतो ज्ञात्वा तदा ग्रस्तां वसुन्धराम् ।  
वत्सं कृत्वा सुमेरुन्तु दुदोह भगवान् विभुः ॥ मर्क्प्_४९।६५ ॥  
दुग्धेयं गौस्तदा तेन शस्यानि पृथिवीतले ।  
जज्ञिरे तानि बीजानि ग्राम्यारण्यास्तु ताः पुनः ॥ मर्क्प्_४९।६६ ॥  
ओषध्यः फलपाकान्ता गणाः सप्तदशा स्मृताः ।  
व्रीहयश्च यवाश्चैव गोधूमा अणवस्तिलाः ॥ मर्क्प्_४९।६७ ॥  
प्रियङ्गवो ह्युदाराश्च कोरदूषाः सचीनकाः ।  
माषा मुद्गा मसूराश्च निष्पावाः सकुलत्थकाः ॥ मर्क्प्_४९।६८ ॥  
आढकाश्चणकाश्चैव गणाः सप्तदश स्मृताः ।  
इत्येता ओषधीनान्तु ग्राम्याणां जातयः पुरा ॥ मर्क्प्_४९।६९ ॥  
ओषध्यो जज्ञियाश्चैव ग्राम्यारण्याश्चतुर्दश ।  
व्रीहयश्च यवाश्चैव गोधूमा अणवस्तिलाः ॥ मर्क्प्_४९।७० ॥  
प्रियङ्गुसप्तमा ह्येते अष्टमास्तु कुलत्थकाः ।  
श्यामाकास्त्वथ नीवारा यत्तिला सगवेधुकाः ॥ मर्क्प्_४९।७१ ॥  
कुरुविन्दा मर्कटकास्तथा वेणुयवाश्च ये ।  
ग्राम्यारण्याः स्मृता ह्येता ओषध्यश्च चतुर्दश ॥ मर्क्प्_४९।७२ ॥  
यदा प्रसृष्टा ओषध्यो न प्ररोहन्ति ताः पुनः ।  
ततः स तासां वृद्ध्यर्थं वार्तोपायञ्चकार ह ॥ मर्क्प्_४९।७३ ॥  
ब्रह्मा स्वयम्भूर्भगवान् हस्तसिद्धिञ्च कर्मजाम् ।  
ततः प्रभृत्यथौषध्यः कृष्टपच्यास्तु जज्ञिरे ॥ मर्क्प्_४९।७४ ॥  
संसिद्धायान्तु वार्तायां ततस्तासां स्वयं प्रभुः ।  
मर्यादां स्थापयामास यथान्यायं यथागुणम् ॥ मर्क्प्_४९।७५ ॥  
वर्णानामाश्रमाणाञ्च धर्मान् धर्मभृतांवर ।  
लोकानां सर्ववर्णानां सम्यग्धर्मार्थपालिनाम् ॥ मर्क्प्_४९।७६ ॥  
प्राजापत्यं ब्राह्मणानां स्मृतं स्थानं क्रियावताम् ।  
स्थानमैन्द्रं क्षत्रियाणां सङ्ग्रामेष्वपलायिनाम् ॥ मर्क्प्_४९।७७ ॥  
वैश्यानां मारुतं स्थानं स्वधर्ममनुवर्तताम् ।  
गान्धर्वं शूद्रजातीनां परिचर्यानुवर्तताम् ॥ मर्क्प्_४९।७८ ॥  
अष्टाशीतिसहस्राणामृषीणामूर्ध्वरेतसाम् ।  
स्मृतं तेषान्तु यत् स्थानं तदेव गुरुवासिनाम् ॥ मर्क्प्_४९।७९ ॥  
सप्तर्षोणान्तु यत् स्थानं स्मृतं तद्वै वनौकसाम् ।  
प्राजापत्यं गृहस्थानां न्यासिनां ब्रह्मणः क्षयम् ।  
योगिनाममृतं स्थानमिति वै स्थानकल्पना ॥ मर्क्प्_४९।८० ॥  
    
इति श्रीमार्कण्डेयपुराणे सृष्टिप्रकरणे एकोनपञ्चाशदध्यायः

_____________________________________________________________

पञ्याशो ऽध्यायः- ५०  
    
मार्कण्डेय उवाच  
    
ततो ऽभिद्यायतस्तस्य जज्ञिरे मानसीः प्रजाः ।  
तच्छरीरसमुत्पन्नैः कार्यैस्तैः कारणैः सह ॥ मर्क्प्_५०।१ ॥  
क्षेत्रज्ञाः समवर्तन्त गात्रेब्यस्तस्य धीमतः ।  
ते सर्वे समवर्तन्त ये मया प्रगुदाहृताः ॥ मर्क्प्_५०।२ ॥  
देवाद्याः स्थावरान्ताश्च त्रैगुण्यविषयाः स्मृताः ।  
एवम्भूतानि सृष्टानि स्थावराणि चराणि च ॥ मर्क्प्_५०।३ ॥  
यदास्य ताः प्रजाः सर्वा न व्यवर्धन्त धीमतः ।  
अथान्यान्मानसान् पुत्रानु सदृशानात्मनो ऽसृजत् ॥ मर्क्प्_५०।४ ॥  
भृगुं पुलस्त्यं पुलहं क्रतुमङ्गिरसन्तथा ।  
मरीचिं दक्षमत्रिञ्च वसिष्टञ्चैव मानसम् ॥ मर्क्प्_५०।५ ॥  
नव ब्रह्माण इत्येते पुराणे निश्चयङ्गताः ।  
ततो ऽसृजत् पुनर्ब्रह्मा रुद्रं क्रोधात्मसम्भवम् ॥ मर्क्प्_५०।६ ॥  
सङ्कल्पञ्चैव धर्मञ्च पूर्वेषामपि पूर्वजम् ।  
सनन्दनादयो ये च पूर्वं सृष्टाः स्वयम्भुवा ॥ मर्क्प्_५०।७ ॥  
न ते लोकेषु सज्जन्तो निरपेक्षाः समाहिताः ।  
सर्वे ते ऽनागतज्ञाना वीतरागा विमत्सराः ॥ मर्क्प्_५०।८ ॥  
तेष्वेवं निरपेक्षेषु लोकसृष्टौ महात्मनः ।  
ब्रह्मणो ऽबून्महाक्रोधस्तत्रोत्पन्नोर्ऽकसन्निभः ॥ मर्क्प्_५०।९ ॥  
अर्धनारीनरवपुः पुरुषो ऽतिशरीरवान् ।  
विभजात्मानमित्युक्त्वा स तदान्तर्दधे ततः ॥ मर्क्प्_५०।१० ॥  
स चोक्तो वै पृथक् स्त्रीत्वं पुरुषत्वं तथाकरोत् ।  
बिभेद पुरुषत्वञ्च दशधा चैकधा तु सः ॥ मर्क्प्_५०।११ ॥  
सौम्यासौम्यैस्तथा शान्तैः पुंस्त्वं स्त्रीत्वञ्च स प्रभुः ।  
बिभेद बहुधा देवः पुरुषैरसितैः सितैः ॥ मर्क्प्_५०।१२ ॥  
ततो ब्रह्मात्मसम्भूतं पूर्वं स्वायम्भुवं प्रभुः ।  
आत्मनः सदृशं कृत्वा प्रजापालो मनुं द्विज ॥ मर्क्प्_५०।१३ ॥  
शतरूपाञ्च तां नारीं तपोनिर्धूतकल्मषाम् ।  
स्वायम्भुवो मनुर्देवः पत्नीत्वे जगृहे विभुः ॥ मर्क्प्_५०।१४ ॥  
तस्माच्च पुरुषात् पुत्रौ शतरूपा व्यजायत ।  
प्रियव्रतोत्तानपादौ प्रख्यातावात्मकर्मभिः ॥ मर्क्प्_५०।१५ ॥  
कन्ये द्वे च तथा ऋद्धिं प्रसूतिञ्च ततः पिता ।  
ददौ पुर्सूतिं दक्षाय तथा ऋद्धिं रुचेः पुरा ॥ मर्क्प्_५०।१६ ॥  
प्रजापतिः स जग्राह तयोर्यज्ञः सदक्षिणः ।  
पुत्रो जज्ञे महाभाग ! दम्पतीमिथुनं ततः ॥ मर्क्प्_५०।१७ ॥  
यज्ञस्य दक्षिणायान्तु पुत्रा द्वादश जज्ञिरे ।  
यामा इति समाख्याता देवाः स्वायम्भुवो ऽन्तरे ॥ मर्क्प्_५०।१८ ॥  
तस्य पुत्रास्तु यज्ञस्य दक्षिणायां सभास्वराः ।  
प्रसूत्याञ्च तथा दक्षश्चतस्त्रो विंशतिस्तथा ॥ मर्क्प्_५०।१९ ॥  
ससर्ज कन्यास्तासाञ्च सम्यङ्नामानि मे शृणु ।  
श्रद्धा लक्ष्मीर्धृतिस्तुष्टिः पुष्टिर्मेधा क्रिया तथा ॥ मर्क्प्_५०।२० ॥  
बुद्धिर्लज्जा वपुः शान्तिः सिद्धिः कीर्तिस्त्रयोदशी ।  
पत्न्यर्थे प्रतिजग्राह धर्मो दाक्षायणीः प्रभुः ॥ मर्क्प्_५०।२१ ॥  
ताभ्यः शिष्टा यवीयस्य एकादश सुलोचनाः ।  
ख्यातिः सत्यथ सम्भूतिः स्मृतिः प्रीतिस्तथा क्षमा ॥ मर्क्प्_५०।२२ ॥  
सन्ततिश्चानसूया च ऊर्जा स्वाहा स्वधा तथा ।  
भृगुर्भवो मरीचिश्च तथा चैवाङ्गिरा मुनिः ॥ मर्क्प्_५०।२३ ॥  
पुलस्त्यः पुलहश्चैव क्रतुश्च ऋषयस्तथा ।  
वसिष्ठो ऽत्रिस्तथा वह्निः पितरश्च यथाक्रमम् ॥ मर्क्प्_५०।२४ ॥  
ख्यात्याद्या जगृहुः कन्या मुनयो मुनिसत्तमाः ।  
श्रद्धा कामं श्रीश्च दर्पं नियमं धृतिरात्मजम् ॥ मर्क्प्_५०।२५ ॥  
सन्तोषञ्च तथा तुष्टिर्लोभं पुष्टिरजायत ।  
मेधा श्रुतं क्रिया दण्डं नयं विनयमेव च ॥ मर्क्प्_५०।२६ ॥  
बोधं बुद्धिस्तथा लज्जा विनयं वपुरात्मजम् ।  
व्यवसायं प्रजज्ञे वै क्षेमं शान्तिरसूयत ॥ मर्क्प्_५०।२७ ॥  
सुखं सिद्धिर्यशः कीर्तिरित्येते धर्मयोनयः ।  
कामादतिमुदं हर्षं धर्मपौत्रमसूयत ॥ मर्क्प्_५०।२८ ॥  
हिंसा भार्या त्वधर्मस्य तस्यां जज्ञे तथानृतम् ।  
कन्या च निरृतिस्तस्यां सुतौ द्वौ नरकं भयम् ॥ मर्क्प्_५०।२९ ॥  
माया च वेदना चैव मिथुनं द्वयमेतयोः ।  
तयोर्जज्ञे ऽथ वै माया मृत्युं भूतापहारिणम् ॥ मर्क्प्_५०।३० ॥  
वेदनात्मसुतञ्चापि दुःखं जज्ञे ऽथ रौरवात् ।  
मृत्योर्व्याधि-जरा-शोक-तृष्णा-क्रोधाश्च जज्ञिरे ॥ मर्क्प्_५०।३१ ॥  
दुः खोद्भवाः स्मृता ह्येते सर्वे वाधर्मलक्षणाः ।  
नैषां भार्यास्ति पुत्रो वा सर्वे ते ह्यूर्ध्वरेतसः ॥ मर्क्प्_५०। ३२ ॥  
निरृतिश्च तथा चान्या मृत्योर्भार्याभवन्मुने ।  
अलक्ष्मीर्नाम तस्याञ्च मृत्योः पुत्राश्चतुर्दश ॥ मर्क्प्_५०।३३ ॥  
अलक्ष्मीपुत्रका ह्येते मृत्योरादेशकारिणः ।  
विनाशकालेषु नरान् भजन्त्येते शृणुष्व तान् ॥ मर्क्प्_५०।३४ ॥  
इन्द्रियेषु दशस्वेते तथा मनसि च स्थिताः ।  
स्वे स्वे नरं स्त्रियं वापि विषये योजयन्ति हि ॥ मर्क्प्_५०।३५ ॥  
अथेन्द्रियाणि चाक्रम्य रागक्रोधादिभिर्नरान् ।  
योजयन्ति यथा हानिं यान्त्यधर्मादिभिर्द्विज ॥ मर्क्प्_५०।३६ ॥  
अहङ्कारगतश्चान्यस्तथान्यो बुद्धिसंस्थितः ।  
विनाशाय नराः स्त्रीणां यतन्ते महोसंश्रिताः ॥ मर्क्प्_५०।३७ ॥  
तथैवान्यो गृहे पुंसां दुः सहो नाम विश्रुतः ।  
क्षुत्क्षामो ऽधोमुखो नग्रश्चीरी काकसमस्वनः ॥ मर्क्प्_५०।३८ ॥  
स सर्वान् खादितुं सृष्टो ब्रह्मणा तमसो निधिः ।  
दंष्ट्राकरालमत्यर्थं विवृतास्यं सुभैरवम् ॥ मर्क्प्_५०।३९ ॥  
तमत्तुकाममाहेदं ब्रह्मा लोकपितामहः ।  
सर्वब्रह्ममयः शुद्धः कारणं जगतो ऽव्ययः ॥ मर्क्प्_५०।४० ॥  
    
ब्रह्मोवाच  
    
नात्तव्यन्ते जगदिदं जहि कोपं शमं व्रज ।  
त्यजैनान्तामसी वृत्तिमपास्य रजसः कलाम् ॥ मर्क्प्_५०।४१ ॥  
    
दुः सह उवाच  
    
क्षुत्क्षामो ऽस्मि जगन्नाथ ! पिपासुश्चापि दुर्बलः ।  
कथं तृप्तिमियान्नाथ ! भवेयं बलवान् कथम् ।  
कश्चाश्रयो ममाक्याहि वर्तेयं यत्र निर्वृतः ॥ मर्क्प्_५०।४२ ॥  
    
ब्रह्मोवाच  
    
तवाश्रयो गृहं पुंसां जनश्चाधार्मिको बलम् ।  
पुष्टिं नित्यक्रियाहान्या भवान् वत्स ! गमिष्यति ॥ मर्क्प्_५०।४३ ॥  
वृथास्फोटाश्च ते वस्त्रमाहारञ्च ददामि ते ।  
क्षतं कीटावपन्नञ्च तथा श्वबिरवेक्षितम् ॥ मर्क्प्_५०।४४ ॥  
भग्नभाणागतन्तद्वन्मुखवातोपशामितम् ।  
उच्छिष्टापक्वमास्विन्नमवलीढमसंस्कृतम् ॥ मर्क्प्_५०।४५ ॥  
भग्नासनस्थितैर्भुक्तमासन्नागतमेव च ।  
विदिङ्मुखं सन्ध्ययोश्च नृत्यवाद्यस्वनाकुलम् ॥ मर्क्प्_५०।४६ ॥  
उदक्योपहतं भुक्तमुदक्या दृष्टमेव च ।  
यच्चोपघातवत् किञ्चिद् भक्ष्यं पेयमथापि वा ॥ मर्क्प्_५०।४७ ॥  
एतानि तव पुष्ट्यर्थमन्यच्चापि ददामि ते ।  
अश्रद्धया हुतं दत्तमस्नातैर्यदवज्ञया ॥ मर्क्प्_५०।४८ ॥  
यन्नाम्बुपूर्वकं क्षिप्तमनर्थोकृतमेव च ।  
त्यक्तुमाविष्कृतं यत् तु दत्तं चैवातिविस्मयात् ॥ मर्क्प्_५०।४९ ॥  
दुष्टं क्रुद्धार्तदत्तञ्च यक्ष तद्भागि तत् फलम् ।  
यच्च पौनर्भवः किञ्चित् करोत्यामुष्मिकं क्रमम् ॥ मर्क्प्_५०।५० ॥  
यच्च पौनर्भवा योषित् तद्यक्ष ! तव तृप्तये ।  
कन्याशुल्कोपधानाय समुपास्ते धनक्रियाः ॥ मर्क्प्_५०।५१ ॥  
तथैव यक्ष ! पुष्ट्यर्थमसच्छास्त्रक्रियाश्च याः ।  
यच्चार्थनिर्वृतं किञ्चिदधीतं यन्न सत्यतः ॥ मर्क्प्_५०।५२ ॥  
तत सर्वं तव कालांश्च ददामि तव सिद्धये ।  
गुर्विण्यभिगमे सन्ध्यानित्यकार्यव्यतिक्रमे ॥ मर्क्प्_५०।५३ ॥  
असच्छास्त्रक्रियालापदूषितेषु च दुः सह ।  
तवाभिभवसामर्थ्यं भविष्यति सदा नृषु ॥ मर्क्प्_५०।५४ ॥  
पङ्क्तिभेदे वृथापाके पाकभेदे तथा क्रिया ।  
नित्यञ्च गेहकलहे भविता वसतिस्तव ॥ मर्क्प्_५०।५५ ॥  
अपोष्यमाणे च तथा भृत्ये गोवाहनादिके ।  
असन्ध्याभ्युक्षितागारे काले त्वत्तो भयं नृणाम् ॥ मर्क्प्_५०।५६ ॥  
नक्षत्रग्रहपीडासु त्रिविधोत्पातदर्शने ।  
अशान्तिकपरान् यक्ष ! नरानभिभविष्यसि ॥ मर्क्प्_५०।५७ ॥  
वृथोपवासिनो मर्त्या द्यूतस्त्रीषु सदा रताः ।  
त्वद्भाषणोपकर्तारो वैडालव्रतिकाश्च ये ॥ मर्क्प्_५०।५८ ॥  
अब्रह्मचारिणाधीतमिज्या चाविदुषा कृता ।  
तपोवने ग्राम्यभुजां तथैवानिर्वजितात्मनाम् ॥ मर्क्प्_५०।५९ ॥  
ब्राह्मण-क्षत्रिय-विशां शूद्राणाञ्च स्वकर्मतः ।  
परिच्युतानां या चेष्टा परलोकार्थमीप्सताम् ॥ मर्क्प्_५०।६० ॥  
तस्याश्च यत् फलं सर्वं तत् ते यक्ष ! भविष्यति ।  
अन्यच्च ते प्रयच्छामि पुष्ट्यर्थं सन्निबोध तत् ॥ मर्क्प्_५०।६१ ॥  
भवतो वैश्वदेवान्ते नामोच्चारणपूर्वकम् ।  
एतत् तवेति दास्यन्ति भवतो बलिमूर्जितम् ॥ मर्क्प्_५०।६२ ॥  
यः संस्कृताशी विधिवच्छुचिरन्तस्तथा बहिः ।  
अलोलुपो जितस्त्रीकस्तद्गेहमपवर्जय ॥ मर्क्प्_५०।६३ ॥  
पूज्यन्ते हव्यकव्याभ्यां देवताः पितरस्तथा ।  
यामयो ऽतिथयश्चापि तद्गेहं यक्ष ! वर्जय ॥ मर्क्प्_५०।६४ ॥  
यत्र मैत्री गृहे बालवृद्धयोषिन्नरेषु च ।  
तथा स्वजनवर्गेषु गृहं तच्चापि वर्जय ॥ मर्क्प्_५०।६५ ॥  
योषितो ऽबिरता यत्र न वहिर्गमनोत्सुकाः ।  
लज्जान्विताः सदा गेहं यक्ष ! तत् परिवर्जय ॥ मर्क्प्_५०।६६ ॥  
वयः सम्बन्धयोग्यानि शयनान्यशनानि च ।  
यत्र गेहे त्वया यक्ष ! तद्वर्ज्यं वचनान्मम ॥ मर्क्प्_५०।६७ ॥  
यत्र कारुणिका नित्यं साधुकर्मण्यवस्थिताः ।  
सामान्योपस्करैर्युक्तास्त्यजेथा यक्ष ! तद्गृहम् ॥ मर्क्प्_५०।६८ ॥  
यत्रासनस्थास्तिष्ठत्सु गुरु-वृद्ध-द्विजातिषु ।  
न तिष्ठन्ति गृहं तच्च वर्ज्यं यक्ष ! त्वया सदा ॥ मर्क्प्_५०।६९ ॥  
तरुगुल्मादिभिर्धारं न विद्धं यस्य वेश्मनः ।  
मर्मभेदो ऽथवा पुंसस्तच्छ्रेयो भवनं न ते ॥ मर्क्प्_५०।७० ॥  
देवतापितृभृत्त्यानामतिथीनाञ्च वर्तनम् ।  
य्सायवशिष्टेनान्नेन पुंसस्तस्य गृहं त्यज ॥ मर्क्प्_५०। ७१ ॥  
सत्यवाक्यान् क्षमाशीलानहिंस्त्रान्नानुतापिनः ।  
पुरुषानीदृशान् यक्ष ! त्यजेथाश्चानसूयकान् ॥ मर्क्प्_५०।७२ ॥  
भर्तृशुश्रूषणे युक्तामसत्स्त्रीसङ्गवर्जिताम् ।  
कुटुम्बभर्तृशेषान्नपुष्टाञ्च त्यज योषितम् ॥ मर्क्प्_५०।७३ ॥  
यजनाध्ययनाभ्यासदानासक्तमतिं सदा ।  
याजनाध्यापनादानकृतवृत्तिं द्विजं त्यज ॥ मर्क्प्_५०।७४ ॥  
दानाध्ययनयज्ञेषु सदोद्युक्तञ्च दुः सह ।  
क्षत्रियं त्यज सच्छुल्कशस्त्राजीवात्तवेतनम् ॥ मर्क्प्_५०।७५ ॥  
त्रिभिः पूर्वगुणैर्युक्तं पाशुपाल्य-वणिज्ययोः ।  
कृषेश्चावाप्तवृत्तिञ्च त्यज वैश्यमकल्मषम् ॥ मर्क्प्_५०।७६ ॥  
दानेझ्या-द्विजशुश्रूषा-तत्परं यक्ष ! सन्त्यज ।  
शूद्रञ्च ब्राह्मणादीनांशुश्रूषावृत्तिपोषकम् ॥ मर्क्प्_५०।७७ ॥  
श्रुतिस्मृत्यविरोधेन कृतवृत्तिर्गृहे गृही ।  
यत्र तत्र च तत्पत्नि तस्यैवानुगतात्मिका ॥ मर्क्प्_५०।७८ ॥  
यत्र पुत्रो गुरोः पूजां देवानाञ्च तथा पितुः ।  
पत्नी च भर्तुः कुरुते तत्रालक्ष्मीभयं कुतः ॥ मर्क्प्_५०।७९ ॥  
सदानुलिप्तं सन्ध्यासु गृहमम्बुसमुक्षितम् ।  
कृतपुष्पबलिं यक्ष ! न त्वं शक्नोषि वीक्षितुम् ॥ मर्क्प्_५०।८० ॥  
भास्करादृष्टशय्यानि नित्याग्निसलिलानि च ।  
सूर्यावलोकदीपानि लक्ष्म्या गेहानि भाजनम् ॥ मर्क्प्_५०।८१ ॥  
यत्रोक्षा चन्दनं वीणा आदर्शो मधुसर्पिषी ।  
विषाज्यताम्रपात्राणि तद्गृहं न तवाश्रयः ॥ मर्क्प्_५०।८२ ॥  
यत्र कष्टकिनो वृक्षा यत्र निष्पाववल्लरी ।  
भार्या पुनर्भूर्वल्मीकस्तद्यक्ष ! तव मन्दिरम् ॥ मर्क्प्_५०।८३ ॥  
यस्मिन् गृहे नराः पञ्च स्त्रीत्रयं तावतीश्च गाः ।  
अन्धकारेन्धनाग्निश्च तद्गृहं वसतिस्तव ॥ मर्क्प्_५०।८४ ॥  
एकच्छागं द्विवालेयं त्रिगवं पञ्चमाहिषम् ।  
षडश्वं सप्तमातङ्गं गृहं यक्षाशु शोषय ॥ मर्क्प्_५०।८५ ॥  
कुद्दालदात्रपिटकं तद्वत् स्थाल्यादिभाजनम् ।  
यत्र तत्रैव क्षिप्तानि तव दद्युः प्रतिश्रयम् ॥ मर्क्प्_५०।८६ ॥  
मुसलोलूखले स्त्रीणामास्या तद्वदुदुम्बरे ।  
अवस्करे मन्त्रणञ्च यक्षैतदुपकृत् तव ॥ मर्क्प्_५०।८७ ॥  
लङ्घ्यन्ते यत्र धान्यानि पक्वापक्वानि वेश्मनि ।  
तद्वच्छास्त्राणि तत्र त्वं यथेष्टं चर दुः सह ॥ मर्क्प्_५०।८८ ॥  
स्थालीपिधाने यत्राग्निर्दत्तो दर्वोफलेन वा ।  
गृहे तत्र दुरिष्टानामशेषाणां समाश्रयः ॥ मर्क्प्_५०।८९ ॥  
मानुषास्थि गृहे यत्र दिवारात्रं मृतस्थितिः ।  
तत्र यक्ष ! तवावासस्तथान्येषाञ्च रक्षसाम् ॥ मर्क्प्_५०।९० ॥  
अदत्त्वा भुञ्जते ये वै बन्धोः पिण्डं तथोदकम् ।  
सपिण्डान् सोदकांश्चैव तत्काले तान् नरान् भज ॥ मर्क्प्_५०।९१ ॥  
यत्र पद्मपहापद्मौ सुरभिर्मोकाशिनी ।  
वृषभैरावतौ यत्र कल्प्यन्ते तद्गृहं त्यज ॥ मर्क्प्_५०।९२ ॥  
अशस्त्रा देवता यत्र सशस्त्राश्चाहवं विना ।  
कल्प्यन्ते मनुजैरर्च्यास्तत् परित्यज मन्दिरम् ॥ मर्क्प्_५०।९३ ॥  
पौरजानपदैर्यत्र प्राक्प्रसिद्धमहोत्सवाः ।  
क्रियन्ते पूर्ववद् गेहे न त्वं तत्र गृहे चर ॥ मर्क्प्_५०।९४ ॥  
शूर्पवातघटाम्भोभिः स्त्रानं वस्त्राम्बुविप्रुषैः ।  
नखाग्रसलिलैश्चैव तान् याहि हतलक्षणान् ॥ मर्क्प्_५०।९५ ॥  
देशाचारान् समयान् ज्ञातिधर्मं  
     जपं होपं मङ्गलं देवतेष्टिम् ।  
सम्यक्शौचं विधिवल्लोकवादान्  
     पुंसस्त्वया कुर्वतो मास्तु सङ्गः ॥ मर्क्प्_५०।९६ ॥  
    
मार्कण्डेय उवाच  
इत्युक्त्वा दुः सहं ब्रह्मा तत्रैवान्तरधीयत ।  
चकार शासनं सो ऽपि तथा पङ्कजजन्मनः ॥ मर्क्प्_५०।९७ ॥  
    
इति श्रीमार्कण्डेयपुराणे यक्षानुशासनो नाम पञ्चाशो ऽध्यायः

_____________________________________________________________

एकपञ्चाशो ऽध्यायः- ५१  
    
मार्कण्डेय उवाच  
    
दुः सहस्याभवद्भार्या निर्माष्टिर्नाम नामतः ।  
जाता कलेस्तु भार्यायामृतौ चाण्डालदर्शनात् ॥ मर्क्प्_५१।१ ॥  
तयोरपत्यान्यभवने जगद्व्यापीनि षोडश ।  
अष्टौ कुमाराः कन्याश्च तथाष्टावतिभीषणाः ॥ मर्क्प्_५१।२ ॥  
तन्ताकृष्टिस्तथोक्तिश्च परिवर्तस्तथापरः ।  
अङ्गध्रुक् शकुनिश्चैव गण्डप्रान्तरतिस्तथा ॥ मर्क्प्_५१।३ ॥  
गर्भहा सस्यहा चान्यः कुमारास्तनयास्तयोः ।  
कन्याश्चान्यास्तथैवाष्टौ तासां नामानि मे शृणु ॥ मर्क्प्_५१।४ ॥  
नियोजिका वै प्रथमा तथैवान्या विरोधिनी ।  
स्वयंहारकरी चैव भ्रामणी ऋतुहारिका ॥ मर्क्प्_५१।५ ॥  
स्मृतिबीजहरे चान्ये तयोः कन्ये ऽतिदारुणे ।  
विद्वेषण्यष्टमी नाम कन्या लोकभयावहा ॥ मर्क्प्_५१।६ ॥  
एतासां कर्म वक्ष्यामि दोषप्रशमनञ्च यत् ।  
अष्टानाञ्च कुमाराणां श्रुयतां द्विजसत्तम ॥ मर्क्प्_५१।७ ॥  
दन्ताकृष्टिः प्रसुप्तानां बालानां दशनस्थितः ।  
करोति दन्तसङ्घर्षं चिकीर्षुर्दुः सहागमम् ॥ मर्क्प्_५१।८ ॥  
तस्योपशमनं कार्यं सुप्तस्य सितसर्षपैः ।  
शयनस्योपरि क्षिप्तैर्मानुषैर्दशनोपरि ॥ मर्क्प्_५१।९ ॥  
सुवार्च्चलौषधीस्नानात्तथा सच्छास्त्रकीर्तनात् ।  
उष्ट्रकण्टकखड्गास्थि-क्षौमवस्त्रविधारणात् ॥ मर्क्प्_५१।१० ॥  
तिष्ठत्यन्यकुमारस्तु तथास्त्त्वित्यसकृद् ब्रुवन् ।  
शुभाशुभे नृणां युङ्क्ते तथोक्तिस्तच्च नान्यथा ॥ मर्क्प्_५१।११ ॥  
तस्माददुष्टं मङ्गल्यं वक्तव्यं पण्डितैः सदा ।  
दुष्टे श्रुते तथैवोक्ते कीर्तनीयो जनार्दनः ॥ मर्क्प्_५१।१२ ॥  
चराचरगुरुर्ब्रह्मा या यस्य कुलदेवता ।  
अन्यगर्भे परान् गर्भान् सदैव परिवर्तयन् ॥ मर्क्प्_५१।१३ ॥  
रतिमाप्नोति वाक्यञ्च विवक्षोरन्यदेव यत् ।  
परिवर्तकसञ्ज्ञो ऽयं तस्यापि सितसर्षपैः ॥ मर्क्प्_५१।१४ ॥  
रक्षोघ्नमन्त्रजप्यैश्च रक्षां कुर्वोत तत्त्ववित् ।  
अन्यश्चानिलवन्नृणामङ्गेषु स्फुरणोदितम् ॥ मर्क्प्_५१।१५ ॥  
शुभाशुभं समाचष्टे कुशैस्तस्याङ्गताडनम् ।  
काकादिपक्षिसंस्थो ऽन्यः श्वादेरङ्गगतो ऽपि वा ॥ मर्क्प्_५१।१६ ॥  
शुभाशुभञ्च शकुनिः कुमारो ऽन्यो ब्रवीति वै ।  
तत्रापि दुष्टे व्याक्षेपः प्रारम्भत्याग एव च ॥ मर्क्प्_५१।१७ ॥  
शुभे द्रुततरं कार्यमिति प्राह प्रजापतिः ।  
गण्डान्तेषु स्थितश्चान्यो मुहूर्तार्धं द्विजोत्तम ॥ मर्क्प्_५१।१८ ॥  
सर्वारम्भान् कुमारो ऽत्ति शस्ताताञ्चानसूयताम् ।  
विप्रोक्त्या देवतास्तुत्या मूलोत्खातेन च द्विज ॥ मर्क्प्_५१।१९ ॥  
गोमूत्रसर्षपस्त्रानैस्तदृक्षग्रहपूजनैः ।  
पुनश्च धर्मोपनिषत्करणैः शास्त्रदर्शनैः ॥ मर्क्प्_५१।२० ॥  
अनज्ञया जन्मनश्च प्रशमं याति गण्डवान् ।  
गर्भे स्त्रीणां तथान्यस्तु फलनाशी सुदारुणः ॥ मर्क्प्_५१।२१ ॥  
तस्य रक्षा सदा कार्या नित्यं शौचनिषेवणात् ।  
प्रसिद्धमन्त्रलिखनाच्छस्तमाल्यादिधारणात् ॥ मर्क्प्_५१।२२ ॥  
विशुद्धगेहावसथादनायासाच्च वै द्विज ।  
तथैव सस्यहा चान्यः सस्यर्धिमुपहन्ति यः ॥ मर्क्प्_५१।२३ ॥  
तस्यापि रक्षां कुर्वोत जीर्णोपानद्विधारणात् ।  
तथापसव्यगमनाच्छाण्डालस्य प्रवेशनात् ॥ मर्क्प्_५१।२४ ॥  
बहिर्बलिप्रदानाच्च सोमाम्बुपरिकीर्तनात् ।  
परदारपहद्रव्यहरणादिषु मानवान् ॥ मर्क्प्_५१।२५ ॥  
नियोजयति चैवान्यान् कन्या सा च नियोजिका ।  
तस्याः पवित्रपठनात् क्रोधलोभादिवर्जनात् ॥ मर्क्प्_५१।२६ ॥  
नियोजयति मामिष्टविरोधाच्च विवर्जनम् ।  
आक्रुष्टो ऽन्येन मन्येत ताडितो वा नियोजिका ॥ मर्क्प्_५१।२७ ॥  
नियोजयत्येनमिति न गच्छेत्तद्वशं बुधः ।  
परदारादिसंसर्गे चित्तमात्मानमेव च ॥ मर्क्प्_५१।२८ ॥  
नियोजयत्यत्र सा मामिति प्राज्ञो विचिन्तयेत् ।  
विरोधं कुरुते चान्या दम्पत्योः प्रीयमाणयोः ॥ मर्क्प्_५१।२९ ॥  
बन्धूनां सुहृदां पित्रोः पुत्रैः सावर्णिकैश्च या ।  
विरोधिनी सा तद्रक्षां कुर्वोत बलिकर्मणा ॥ मर्क्प्_५१।३० ॥  
तथातिवादसहनाच्छास्त्राचारनिषेवणात् ।  
धान्यं खलाद् गृहाद् गोभ्यः पयः सर्पिस्तथापरा ॥ मर्क्प्_५१।३१ ॥  
समृद्धिमृद्धिमद्द्रव्यादपहिन्ति च कन्यका ।  
सा स्वयंहारिकेत्युक्ता सदान्तर्धानतत्परा ॥ मर्क्प्_५१।३२ ॥  
महानसादर्धसिद्धमन्नागारस्थितं तथा ।  
परिविश्यमाणञ्च सदा सार्धं भुङ्क्ते च भुञ्जता ॥ मर्क्प्_५१।३३ ॥  
उच्छेषणं मनुष्याणां हरत्यन्नञ्च दुर्हरा ।  
कर्मान्तागारशालाभ्यः सिद्धर्धि हरति द्विज ॥ मर्क्प्_५१।३४ ॥  
गोस्त्रीस्तनेभ्यश्च पयः क्षीरहारी सदैव सा ।  
दध्नो घृतं तिलात्तैलं सुरागारात्तथा सुराम् ॥ मर्क्प्_५१।३५ ॥  
रागं कुसुम्भकादीनां कार्पासात् सूत्रमेव च ।  
सा स्वयंहारिका नाम हरत्यविरतं द्विज ॥ मर्क्प्_५१।३६ ॥  
कुर्याच्छिखण्डिनोर्द्वन्द्वं रक्षार्थं कुत्रिमां स्त्रियम् ।  
रक्षाश्चैव गृहे लेख्या वर्ज्याचो च्छिष्टता तथा ॥ मर्क्प्_५१।३७ ॥  
होमाग्निदेवताधूपभस्मना च परिष्क्रिया ।  
कार्या क्षीरादिभाण्डानामेवं तद्रक्षणं स्मृतम् ॥ मर्क्प्_५१।३८ ॥  
उद्वेगं जनयत्यन्या एकस्थाननिवासिनः ।  
पुरुषस्य तु या प्रोक्ता भ्रामणी सा तु कन्यका ॥ मर्क्प्_५१।३९ ॥  
तस्याथ रक्षां कुर्वोत विक्षिप्तैः सितसर्षपैः ।  
आसने शयने चोर्व्यां यत्रास्ते स तु मानवः ॥ मर्क्प्_५१।४० ॥  
चिन्तयेच्च नरः पापा मामेषा दुष्टचेतना ।  
भ्रामयत्यसकृज्जप्यं भुवः सूक्तं समाधिना ॥ मर्क्प्_५१।४१ ॥  
स्त्रीणां पुष्पं हरत्यन्या प्रवृत्तं सा तु कन्यका ।  
तथाप्रवृत्तं सा ज्ञेया दौः सहा ऋतहारिका ॥ मर्क्प्_५१।४२ ॥  
कुर्वोत तीर्थदेवौकश्चैत्यपर्वतसानुषु ।  
नदीसङ्गमखातेषु स्त्रपनं तत्प्रशान्यते ॥ मर्क्प्_५१।४३ ॥  
मन्त्रवित् कृततत्त्वज्ञः पर्वसूषसि च द्विज ।  
चिकित्साज्ञश्च वै वैद्यः सम्प्रयुक्तैर्वरौषधैः ॥ मर्क्प्_५१।४४ ॥  
स्मृतिञ्चापहरत्यन्या स्त्रीणां सा स्मृतिहारिका ।  
विविक्तदेशसेवित्वात्तस्याश्चोपशमो भवेत् ॥ मर्क्प्_५१।४५ ॥  
बीजापहारिणी चान्या स्त्रीपुंसोरतिभीषणा ।  
मेध्यान्नभोजनैः स्नानैस्तस्याश्चोपशमो भवेत ॥ मर्क्प्_५१।४६ ॥  
अष्टमी द्वेषणी नाम कन्या लोकभयावहा ।  
या करोति जनद्विष्टं नरं नारीमथापि वा ॥ मर्क्प्_५१।४७ ॥  
मधुक्षीरघृताक्तांस्तु शान्त्यर्थं होमयेत्तिलान् ।  
कुर्वोत मित्रविन्दाञ्च तथेष्टिन्तत् प्रशान्यते ॥ मर्क्प्_५१।४८ ॥  
एतेषान्तु कुमाराणां कन्यानां द्विजसत्तम ।  
अष्टत्रिंशदपत्यानि तेषां नामानि मे शृणु ॥ मर्क्प्_५१।४९ ॥  
दन्ताकृष्टेरभूत् कन्या विजल्पा कलहा तथा ।  
अवज्ञानृतदुष्टोक्तिर्विजल्पा तत्प्रशान्तये ॥ मर्क्प्_५१।५० ॥  
तामेव चिन्तयेत् प्राज्ञः प्रयतश्च गृही भवेत् ।  
कलहा कलहं गेहे करोत्यविरतं नृणाम् ॥ मर्क्प्_५१।५१ ॥  
कुटुम्बनाशहेतुः सा तत्प्रशान्तिं निशामय ।  
दूर्वाङ्कुरान्मधुघृतक्षीराक्तान् बलिकर्मणि ॥ मर्क्प्_५१।५२ ॥  
विक्षिपेज्जुहुयाच्चैवानलं मित्रञ्च कीर्तयेत् ।  
भूतानां मातृभिः सार्धं बालकानान्तु शान्तये ॥ मर्क्प्_५१।५३ ॥  
विद्यानां तपसाञ्चैव संयमस्य यमस्य च ।  
कृष्यां वाणिज्यलाभे च शान्तिं कुर्वन्तु मे सदा ॥ मर्क्प्_५१।५४ ॥  
पूजिताश्च यथान्यायं तुष्टिं गच्छन्तु सर्वशः ।  
कुष्माण्डा यातुधानाश्च ये चान्ये गणसञ्ज्ञिताः ॥ मर्क्प्_५१।५५ ॥  
महादेवप्रसादेन महेश्वरमतेन च ।  
सर्व एते नृणां नित्यं तुष्टिमाशु व्रजन्तु ते ॥ मर्क्प्_५१।५६ ॥  
तुष्टाः सर्वं निरस्यन्तु दुष्कृतं दुरनुष्ठितम् ।  
महापताकजं सर्वं यच्चान्यद्विघ्नकारणम् ॥ मर्क्प्_५१।५७ ॥  
तेषामेव प्रसादेन विघ्ना नश्यन्तु सर्वशः ।  
उद्वाहेषु च सर्वेषु वृद्धिकर्मंसु चैव हि ॥ मर्क्प्_५१।५८ ॥  
पुण्यानुष्ठानयोगेषु गुरुदेवार्चनेषु च ।  
जपयज्ञविधानेषु यात्रासु च चतुर्दश ॥ मर्क्प्_५१।५९ ॥  
शरीरारोग्यभोग्येषु सुखदानधनेषु च ।  
वृद्धबालातुरेष्वेव शान्तिं कुर्वन्तु मे सदा ॥ मर्क्प्_५१।६० ॥  
सोमाम्बुपौ तथाम्भोधिः सविता चानिलानलौ ।  
तथोक्तेः कालजिह्वो ऽभूत् पुत्रस्तालनिकेतनः ॥ मर्क्प्_५१।६१ ॥  
स येषां रसनासंस्थास्तानसाधून् विबाधते ।  
परिवर्तसुतौ द्वौ तु विरूपविकृतौ द्विज ॥ मर्क्प्_५१।६२ ॥  
तौ तु वृक्षाग्रपरिखाप्राकाराम्भोधिसंश्रयौ ।  
गुर्विण्याः परिवर्तन्तौ कुरुतः पादपाणिषु ॥ मर्क्प्_५१।६३ ॥  
क्रौष्टुके परिवर्तःस्यात् गर्भस्यान्योदरात्ततः ।  
न वृक्षं चैव नैवाद्रिं न प्राकारं महोदधिम् ॥ मर्क्प्_५१।६४ ॥  
परिखां वा समाक्रामेदबला गर्भधारिणी ।  
अङ्गध्रुक् तनयं लेभे पिशुनं नाम नामतः ॥ मर्क्प्_५१।६५ ॥  
सो ऽस्थिमज्जागतः पुंसां बलमत्त्यजितात्मनाम् ।  
श्येन-काक-कपोतांश्च गृध्रोलूकैश्च वै सुतान् ॥ मर्क्प्_५१।६६ ॥  
अवाप शकुनिः पञ्च जगृहुस्तान् सुरासुराः ।  
श्येनं जग्राह मृत्युश्च काकं कालो गृहीतवान् ॥ मर्क्प्_५१।६७ ॥  
उलूकं निरृतिश्चैव जग्राहातिभयावहम् ।  
गृध्रं व्याधिस्तदीशो ऽथ कपोतं च स्वयं यमः ॥ मर्क्प्_५१।६८ ॥  
एतेषामेव चैवोक्ता भूताः पापोपपादने ।  
तस्माच्छ्येनादयो यस्य निलीयेयुः शिरस्यथ ॥ मर्क्प्_५१।६९ ॥  
तेनात्मरक्षणायालं शान्तिं कुर्याद्विजोत्तम ।  
गेहे प्रसूतिरेतेषां तद्वन्नीडनिवेशनम् ॥ मर्क्प्_५१।७० ॥  
नरस्तं वर्जयेद् गेहं कपोताक्रान्तमस्तकम् ।  
श्येनः कपोतो गृध्रश्च काकोलूकौ गृहे द्विज ॥ मर्क्प्_५१।७१ ॥  
प्रविष्टः कथयेदन्तं वसतां तत्र वेश्मनि ।  
ईदृक् परित्यजेद् गेहं शान्तिं कुर्याच्च पण्डितः ॥ मर्क्प्_५१।७२ ॥  
स्वप्ने ऽपि हि कपोतस्य दर्शनं न प्रशस्यते ।  
षडपत्यानि कथ्यन्ते गण्डप्रान्तरतेस्तथा ॥ मर्क्प्_५१।७३ ॥  
स्त्रीणां रजस्यवस्थानं तेषां कालांश्च मे शृणु ।  
चत्वार्यहानि पूर्वाणि तथैवान्यत् त्रयोदश ॥ मर्क्प्_५१।७४ ॥  
एकादश तथैवान्यदपत्यं तस्य वै दिने ।  
अन्यद्दिनाभिगमने श्राद्धदाने तथापरे ॥ मर्क्प्_५१।७५ ॥  
पर्वस्वथान्यत् तस्मात्तु वर्ज्यान्येतानि पण्डितैः ।  
गर्भहन्तुः सुतो निघ्नो मोहनी चापि कन्यका ॥ मर्क्प्_५१।७६ ॥  
प्रविश्य गर्भमत्त्येको भुक्त्वा मोहयते ऽपरा ।  
जायन्ते मोहनात्तस्याः सर्पमण्डूककच्छपाः ॥ मर्क्प्_५१।७७ ॥  
सरीसृपाणि चान्यानि पुरीषमथवा पुनः ।  
षण्मासान् गुर्विणीं मांसमश्नुवानामसंयताम् ॥ मर्क्प्_५१।७८ ॥  
वृक्षच्छायाश्रयां रात्रावथवा त्रिचतुष्पथे ।  
श्मशानकटभूमिष्ठामुत्तरीयविवर्जिताम् ॥ मर्क्प्_५१।७९ ॥  
रुदमानां निशीथे ऽथ आविशेत्तामसौ स्त्रियम् ।  
शस्यहन्तुस्तथैवैकः क्षुद्रको नाम नामतः ॥ मर्क्प्_५१।८० ॥  
शस्यर्धिं स सदा हन्ति लब्ध्वा रन्ध्रं शृणुष्व तत् ।  
अमङ्गल्यदिनारम्भे अतृप्तो वपते च यः ॥ मर्क्प्_५१।८१ ॥  
क्षेत्रेष्वनुप्रवेशं वै करोत्यन्तोपसङ्गिषु ।  
तस्मात् कल्पः सुप्रशस्ते दिने ऽभ्यर्च्य निशाकरम् ॥ मर्क्प्_५१।८२ ॥  
कुर्यादारम्भमुप्तिञ्च हृष्टस्तुष्टः सहायवान् ।  
नियोजिकेति या कन्या दुः सहस्य मयोदिता ॥ मर्क्प्_५१। ८३ ॥  
जातं प्रचोदिकासञ्ज्ञं तस्याः कन्याचतुष्टयम् ।  
मत्तोन्मत्तप्रमत्तास्तु नरान् नारीस्तु ताः सदा ॥ मर्क्प्_५१।८४ ॥  
समाविशन्ति नाशाय चोदयन्तीह दारुणम् ।  
अधर्मं धर्मरूपेण कामञ्चाकामरूपिणम् ॥ मर्क्प्_५१।८५ ॥  
अनर्थञ्चार्थरूपेण मोक्षञ्चामोक्षरूपिणम् ।  
दुर्विनीता विना शौचं दर्शयन्ति पृथङ्नरान् ॥ मर्क्प्_५१।८६ ॥  
भ्रश्यन्त्याभिः प्रविष्टाभिः पुरुषार्थात् पृथङ्नराः ।  
तासां प्रवेशश्च गृहे सन्ध्यारक्ते ह्यथाम्बरे ॥ मर्क्प्_५१।८७ ॥  
धाताविधात्रोश्च बलिर्यत्र काले न दीयते ।  
भुञ्जतां पिबतां वापि सङ्गिभिर्जलविप्रुषैः ॥ मर्क्प्_५१।८८ ॥  
नवनारीषु सङ्क्रान्तिस्तासामाश्वभिजायते ।  
विरोधिन्यास्त्रयः पुत्राश्चोदको ग्राहकस्तथा ॥ मर्क्प्_५१।८९ ॥  
तमः प्रच्छादकश्चान्यस्तत्स्वरूपं शृणुष्व मे ।  
प्रदीपदैलसंसर्गदूषिते लङ्घिते खले ॥ मर्क्प्_५१।९० ॥  
मुषलोलूखले यत्र पादुके वासने स्त्रियः ।  
शूर्पदात्रादिकं यत्र पदाकृष्य तथासनम् ॥ मर्क्प्_५१।९१ ॥  
यत्रोपलिप्तञ्चानर्च्य विहारः क्रियते गृहे।  
दर्वोमुखेन यत्राग्निराहृतो ऽन्यत्र नीयते ॥ मर्क्प्_५१।९२ ॥  
विरोधिनीसुतास्तत्र विजृम्भन्ते प्रचोदिताः ।  
एको जिह्वागतः पुंसां स्त्रीणाञ्चालीकसत्यवान् ॥ मर्क्प्_५१।९३ ॥  
चोदको नाम स प्रोक्तः पैशुन्यं कुरुते गृहे ।  
अवधानगतश्चान्यः श्रवणस्थो ऽतिदुर्मतिः ॥ मर्क्प्_५१।९४ ॥  
करोति ग्रहणन्तेषां वचसां ग्राहकस्तु सः ।  
आक्रम्यान्यो मनो नॄणां तमसाच्छाद्य दुर्मतिः ॥ मर्क्प्_५१।९५ ॥  
क्रोधं जनयते यस्तु तमः प्रच्छादकस्तु सः ।  
स्वयंहार्यास्तु चौर्येण जनितन्तनयत्रयम् ॥ मर्क्प्_५१।९६ ॥  
सर्वहार्यर्धहारी च वीर्यहारी तथैव च ।  
अनाचान्तगृहेष्वेते मन्दाचारगृहेषु च ॥ मर्क्प्_५१।९७ ॥  
अप्रक्षालितपादेषु प्रविशत्सु महानसम् ।  
खलेषु गोष्ठेषु च वै द्रोहो येषु गृहेषु वै ॥ मर्क्प्_५१।९८ ॥  
तेषु सर्वे यथान्यायं विहरन्ति रमन्ति च ।  
भ्रामण्यास्तनयस्त्वेकः काकजङ्घ इति स्मृतः ॥ मर्क्प्_५१।९९ ॥  
तेनाविष्टो रतिं सर्वो नैव प्राप्नोति वै पुरे ।  
भुञ्जन् यो गायते मैत्रे गायते हसते च यः ॥ मर्क्प्_५१।१०० ॥  
सन्ध्यामैथुनिनञ्चैव नरमाविशति द्विज ।  
कन्यात्रयं प्रसूता सा या कन्या ऋतुहारिणी ॥ मर्क्प्_५१।१०१ ॥  
एका कुचहरा कन्या अन्या व्यञ्जनहारिका ।  
तृतीया तु समाख्याता कन्यका जातहारिणी ॥ मर्क्प्_५१।१०२ ॥  
यस्या न क्रियते सर्वः सम्यग् वैवाहिको विधिः ।  
कालातीतो ऽथवा तस्या हरत्येका कुचद्वयम् ॥ मर्क्प्_५१।१०३ ॥  
सम्यक् श्राद्धमदत्त्वा च तथानर्च्य च मातरम् ।  
विवाहितायाः कन्याया हरति व्यञ्जनं तथा ॥ मर्क्प्_५१।१०४ ॥  
अग्न्यम्बुशून्ये च तथा विधूपे सूतिकागृहे ।  
अदीपशस्त्रमुसले भूतिसर्षपवर्जिते ॥ मर्क्प्_५१।१०५ ॥  
अनुप्रविश्य सा जातमपहृत्यात्मसम्भवम् ।  
क्षणप्रसविनी बालं तत्रैवोत्सृजते द्विज ॥ मर्क्प्_५१।१०६ ॥  
सा जातहारिणी नाम सुघोरा पिशिताशना ।  
तस्मात् संरक्षणं कार्यं यत्नतः सूतिकागृहे ॥ मर्क्प्_५१।१०७ ॥  
स्मृतिञ्चाप्रयतानाञ्च शून्यागारनिषेवणात् ।  
अपहन्ति सुतस्तस्याः प्रचण्डो नाम नामतः ॥ मर्क्प्_५१।१०८ ॥  
पौत्रेभ्यस्तस्य सम्भूता लीकाः शतसहस्रशः ।  
चण्डालयोनयश्चाष्टौ दण्डपाशातिभीषणाः ॥ मर्क्प्_५१।१०९ ॥  
क्षुधाविष्टास्ततो लीकास्ताश्च चण्डालयोनयः ।  
अभ्यधावन्त चान्योन्यमत्तुकामाः परस्परम् ॥ मर्क्प्_५१।११० ॥  
प्रचण्डो वारियित्वा तु तास्ताश्चण्डालयोनयः ।  
समये स्थापयामास यादृशे तादृशं शृणु ॥ मर्क्प्_५१।१११ ॥  
अद्यप्रभृति लीकानामावासं यो हि दास्यति ।  
दण्डं तस्याहमतुलं पातयिष्ये न संशयः ॥ मर्क्प्_५१।११२ ॥  
चण्डालयोन्यो ऽवसथे लीका या प्रसविष्यति ।  
तस्याश्च सन्तिः पूर्वा सा च सद्यो नशिष्यति ॥ मर्क्प्_५१।११३ ॥  
प्रसूते कन्यके द्वे तु स्त्रीपुंसोर्बोजहारिणी ।  
वातरूपामरूपाञ्च तस्याः प्रहरणन्तु ते ॥ मर्क्प्_५१।११४ ॥  
वातरूपा निषेकान्ते सा यस्मै क्षिपते सुतम् ।  
स पुमान् वातशुक्रत्वं प्रयाति वनितापि वा ॥ मर्क्प्_५१।११५ ॥  
तथैव गच्छतः सद्यो निर्बोजत्वमरूपया ।  
अस्नाताशी नरो यो वै तथैव पिशिताशनः ॥ मर्क्प्_५१।११६ ॥  
विद्वेषिणी तु या कन्या भृकुटीकुटिलानना ।  
तस्या द्वौ तनयौ पुंसामपकारप्रकाशकौ ॥ मर्क्प्_५१।११७ ॥  
निर्बोजत्वं नरो याति नारी वा शौचवर्जिता ।  
पैशुन्याभिरतं लोलमसज्जननिषेवणम् ॥ मर्क्प्_५१।११८ ॥  
पुरुषद्वेषिणञ्चैतौ नारमाक्रम्य तिष्ठतः ।  
मात्रा भ्रात्रा तथा मित्रैरभीष्टैः स्वजनैः परैः ॥ मर्क्प्_५१।११९ ॥  
विद्विष्टो नाशमायाति पुरुषो धर्मतोर्ऽथतः ।  
एकस्तु स्वगुणांल्लोके प्रकाशयति पापकृत् ॥ मर्क्प्_५१।१२० ॥  
द्वितीयस्तु गुणान् मैत्रीं लोकस्थामपकर्षति ।  
इत्येते दौः सहाः सर्वे यक्ष्मणः सन्ततावथ ।  
पापाचाराः समाख्याता यैर्व्याप्तमखिलं जगत् ॥ मर्क्प्_५१।१२१ ॥  
    
इति श्रीमार्कण्डेयपुराणे दुः सहोत्पतिसमापनं नामैकपञ्चाशौऽध्यायः

_____________________________________________________________  
    
द्विपञ्चाशो ऽध्यायः- ५२  
    
मार्कण्डेय उवाच  
    
इत्येष तामसः सर्गो ब्रह्मणो ऽव्यक्तजन्मनः ।  
रुद्रसर्गं प्रवक्ष्यामि तन्मे निगदतः शृणु ॥ मर्क्प्_५२।१ ॥  
तनयाश्च तथैवाष्टौ पत्न्यः पुत्राश्च ते तथा ।  
कल्पादावात्मनस्तुल्यं सुतं प्रध्यायतः प्रभोः ॥ मर्क्प्_५२।२ ॥  
प्रादुरासीदथाङ्के ऽस्य कुमारो नीललोहितः ।  
रुरोद सुस्वरं सो ऽथ द्रवंश्च द्विजसत्तम ॥ मर्क्प्_५२।३ ॥  
किं रोदिषीति तं ब्रह्मा रुदन्तं प्रत्युवाच ह ।  
नाम देहीति तं सो ऽथ प्रत्युवाच जगत्पतिम् ॥ मर्क्प्_५२।४ ॥  
रुद्रस्त्वं देव ! नाम्नासि मा रोदीर्धैर्यमावह ।  
एवमुक्तस्ततः सो ऽथ सप्तकृत्वो रुरोद ह ॥ मर्क्प्_५२।५ ॥  
ततो ऽन्यानि ददौ तस्मै सप्त नामानि वै प्रभुः ।  
स्थानानि चैषामष्टानां पत्नीः पुत्रांश्च वै द्विज ॥ मर्क्प्_५२।६ ॥  
भवं शर्वं तथेशानं तथा पशुपतिं प्रभुः ।  
भीममुग्रं महादेवमुवाच स पितामहः ॥ मर्क्प्_५२।७ ॥  
चक्रे नामान्यथैतानि स्थानान्येषाञ्चकार ह ।  
सूर्यो जलं मही वह्निर्वायुराकाशमेव च ॥ मर्क्प्_५२।८ ॥  
दीक्षितो ब्राह्मणः सोम इत्येतास्तनवः क्रमात् ।  
सुवर्चला तथैवोमा विकेशी चापरा स्वधा ॥ मर्क्प्_५२।९ ॥  
स्वाहा दिशस्तथा दीक्षा रोहिणी च यथाक्रमम् ।  
सूर्यादीनां द्विजश्रेष्ठ ! रुद्राद्यैर्नामभिः सह ॥ मर्क्प्_५२।१० ॥  
शनैश्चरस्तथा शुक्रो लोहिताङ्गो मनोजवः ।  
स्कन्दः सर्गो ऽथ सन्तानो बुधश्चानुक्रमात् सुतः ॥ मर्क्प्_५२।११ ॥  
एवम्प्रकारो रुद्रो ऽसौ सतीं भार्यामविन्दत ।  
दक्षकोपाच्च तत्याज सा सती स्वं कलेवरम् ॥ मर्क्प्_५२।१२ ॥  
हिमवद्दुहिता साभून्मेनायां द्विजसत्तम ।  
तस्या भ्राता तु मैनाकः सखाम्भोधेरनुत्तमः ॥ मर्क्प्_५२।१३ ॥  
उपयेमे पुनश्चैनामनन्यां भगवान् भवः ।  
देवौ धाताविधातारौ भृगोः ख्यातिरसूयत ॥ मर्क्प्_५२।१४ ॥  
श्रियञ्च देवदेवस्य पत्नी नारायणास्य या ।  
आयातिर्नियतिश्चैव मेरोः कन्ये महात्मनः ॥ मर्क्प्_५२।१५ ॥  
धाताविधात्रोस्ते भार्ये तयोर्जातौ सुतावुभौ ।  
प्राणश्चैव मृकण्डुश्च पिता मम महायशाः ॥ मर्क्प्_५२।१६ ॥  
मनस्विन्यामहं तस्मात् पुत्रो वेदशिरा मम ।  
धूम्रवत्यां समभवत् प्राणस्यापि निबोध मे ॥ मर्क्प्_५२।१७ ॥  
प्राणस्य द्युतिमान् पुत्र उत्पन्नस्तस्य चात्मजः ।  
अजराश्च तयोः पुत्राः पौत्राश्च बहवो ऽभवन् ॥ मर्क्प्_५२।१८ ॥  
पत्नी मरीचेः सम्भूतिः पौर्णमासमसूयत ।  
विरजाः पर्वतश्चैव तस्य पुत्रौ महात्मनः ॥ मर्क्प्_५२।१९ ॥  
तयोः पुत्रांस्तु वक्ष्ये ऽहं वंशसङ्कीर्तने द्विज ।  
स्मृतिश्चाङ्गिरसः पत्नी प्रसूता कन्यकास्तथा ॥ मर्क्प्_५२।२० ॥  
सिनीवाली कुहूश्चैव राका भानुमती तथा ।  
अनसूया तथैवात्रेर्जज्ञे पुत्रानकल्पषान् ॥ मर्क्प्_५२।२१ ॥  
सोमं दुर्वाससञ्चैव दत्तात्रेयञ्च योगिनम् ।  
प्रीत्यां पुलस्त्यभार्यायां दत्तो ऽन्यस्तत्सुतो ऽभवत् ॥ मर्क्प्_५२।२२ ॥  
पूर्वजन्मनि सो ऽगस्त्यः स्मृतः स्वायम्भुवे ऽन्तरे ।  
कर्दमश्चार्ववीरश्च सहिष्णुश्च सुतत्रयम् ॥ मर्क्प्_५२।२३ ॥  
क्षमा तु सुषुवे भार्या पुलहस्य प्रजापतेः ।  
क्रतोस्तु सन्नतिर्भार्या बालखिल्यानसूयत ॥ मर्क्प्_५२।२४ ॥  
षष्टिर्यानि सहस्राणि ऋषीणामूर्ध्वरेतसाम् ।  
ऊर्जायान्तु वसिष्ठस्य सप्ताजायन्त वै सुताः ॥ मर्क्प्_५२।२५ ॥  
रजोगात्रोर्ध्वबाहुश्च सबलश्चानघस्तथा ।  
सुतपाः शुक्ल इत्येते सर्वे सप्तर्षयः स्मृताः ॥ मर्क्प्_५२।२६ ॥  
यो ऽसावग्निरभीमानी ब्रह्मणस्तनयो ऽग्रजः ।  
तस्मात् स्वाहा सुतान् लेभे त्रीनुदारौजसो द्विज ॥ मर्क्प्_५२।२७ ॥  
पावकं पवमानञ्च शुचिञ्चापि जलाशिनम् ।  
तेषान्तु सन्तातावन्ये चत्वारिंशच्च पञ्च च ॥ मर्क्प्_५२।२८ ॥  
कथ्यन्ते बहुशश्चैते पिता पुत्रत्रयञ्च यत् ।  
एवमेकोनपञ्चाशद् दुर्जयाः परिकीर्तिताः ॥ मर्क्प्_५२।२९ ॥  
पितरो ब्रह्मणा सृष्टा ये व्याख्याता मया तव ।  
अग्निष्वात्ता बर्हिषदो ऽनग्नयः साग्नयश्च ये ॥ मर्क्प्_५२।३० ॥  
तेभ्यः स्वधा सुते जज्ञे मेनां वै धारिणीं तथा ।  
ते उभे ब्रह्मवादिन्यौ योगिन्यौ चाप्युभे द्विज ॥ मर्क्प्_५२।३१ ॥  
उत्तमज्ञानसम्पन्ने सर्वैः समुदिते गुणैः ।  
इत्येषा दक्षकन्यानां कथितापत्यसन्ततिः ।  
श्रद्धावान् संस्मरन्नित्यं प्रजावानभिजायते ॥ मर्क्प्_५२।३२ ॥  
    
इति श्रीमार्कण्डेयपुराणे रुद्रसर्गाभिधानो नाम द्विपञ्चाशो ऽध्यायः

_____________________________________________________________

त्रिपञ्चाशो ऽध्यायः- ५३  
    
क्रौष्टुकिरुवाच  
    
स्वायम्भुवं त्वयाख्यातमेतन्मन्वन्तरञ्च यत् ।  
तदहं भगवन् ! सम्यक् श्रोतुमिच्छामि कथ्यताम् ॥ मर्क्प्_५३।१ ॥  
मन्वन्तरप्रमाणञ्च देवा देवर्षयस्तथा ।  
ये च क्षितीशा भगवन् ! देवेन्द्रश्चैव यस्तथा ॥ मर्क्प्_५३।२ ॥  
    
मार्कण्डेय उवाच  
    
मन्वन्तराणां सङ्ख्याता साधिका ह्येकसप्ततिः ।  
मानुषेण प्रमाणेन शृणु मन्वन्तरञ्च मे ॥ मर्क्प्_५३।३ ॥  
त्रिंशत्कोट्यस्तु सङ्ख्याताः सहस्राणि च विंशतिः ।  
सप्तषष्टिस्तथान्यानि नियुतानि च सङ्ख्यया ॥ मर्क्प्_५३।४ ॥  
मन्वन्तरप्रमाणञ्च इत्येतत् साधिकं विना ।  
अष्टौ शतसहस्राणि दिव्यया सङ्ख्यया स्मृतम् ॥ मर्क्प्_५३।५ ॥  
द्विपञ्चाशत्तथान्यानि सहस्राण्यधिकानि च ।  
स्वायम्भुवो मनुः पूर्वं मनुः स्वारोचिषस्तथा ॥ मर्क्प्_५३।६ ॥  
औत्तमस्तामसश्चैव रैवतश्चाक्षुषस्तथा ।  
षडेते मनवो ऽतीतास्तथा वैवस्वतो ऽधुना ॥ मर्क्प्_५३।७ ॥  
सावर्णिः पञ्च रौच्याश्च भौत्याश्चागामिनस्त्वमी ।  
एतेषां विस्तरं भूयो मन्वन्तरपरिग्रहे ॥ मर्क्प्_५३।८ ॥  
वक्ष्ये देवानृषींश्चैव यक्षेन्द्राः पितरश्च ये ।  
उत्पत्तिं सङ्ग्रहं ब्रह्मन् ! श्रूयतामस्य सन्ततिः ॥ मर्क्प्_५३।९ ॥  
यच्च तेषामभूत् क्षेत्रं तत्पुत्राणां महात्मनाम् ।  
मनोः स्वायम्भुवस्यासन् दश पुत्रास्तु तत्समाः ॥ मर्क्प्_५३।१० ॥  
यैरियं पृथिवी सर्वा सप्तद्वीपा सपर्वता ।  
ससमुद्राकरवती प्रतिवर्षं निवेशिता ॥ मर्क्प्_५३।११ ॥  
ससमुद्राकरवती प्रतिवर्षं त्रेतायुगे तथा ।  
प्रियव्रतस्य पुत्रैस्तैः पौत्रैः स्वायम्भुवस्य च ॥ मर्क्प्_५३।१२ ॥  
प्रियव्रतात् प्रजावत्यां वीरात् कन्या व्यजायत ।  
कन्या सा तु महाभागा कर्दमस्य प्रजापते ॥ मर्क्प्_५३।१३ ॥  
कन्ये द्वे दश पुत्रांश्च सम्राट्कुक्षी च ते उभे ।  
तयोर्वै भ्रातरः शूराः प्रजापतिसमा दश ॥ मर्क्प्_५३।१४ ॥  
आग्नीध्रो मेधातिथिश्च वपुष्मांश्च तथापरः ।  
ज्योतिष्मान्द्युतिमान् भव्यः सवनः सप्त एव ते ॥ मर्क्प्_५३।१५ ॥  
प्रियव्रतो ऽभ्यषिञ्चत्तान् सप्त सप्तसु पार्थिवान् ।  
द्वीपेषु तेन धर्मेण द्वीपांश्चैव निबोध मे ॥ मर्क्प्_५३।१६ ॥  
जम्बुद्वीपे तथाग्नीध्रं राजानं कृतवान् पिता ।  
प्लक्षद्वीपेश्वरश्चापि तेन मेधातिथिः कृतः ॥ मर्क्प्_५३।१७ ॥  
शाल्मलेस्तु वपुष्मन्तं ज्योतिष्मन्तं कुशाह्वये ।  
क्रौञ्चद्वीपे द्युतिमन्तं भव्यं शाकाह्वयेश्वरम् ॥ मर्क्प्_५३।१८ ॥  
पुष्कराधिपतिञ्चापि सवनं कृतवान् सुतम् ।  
महावीतो धातकिश्च पुष्कराधिपतेः सुतौ ॥ मर्क्प्_५३।१९ ॥  
द्विधा कृत्वा तयोर्वर्षं पुष्करे सन्न्यवेशयत् ।  
भव्यस्य पुत्राः सप्तासन्नामतस्तान्निबोध मे ॥ मर्क्प्_५३।२० ॥  
जलदश्च कुमारश्च सुकुमारो मनीवकः ।  
कुशोत्तरो ऽथ मेधावी सप्तमस्तु महाद्रुमः ॥ मर्क्प्_५३।२१ ॥  
तन्नामकानि वर्षाणि शाकद्वीपे चकार सः ।  
तथा द्युतिमतः सप्त पुत्रास्तांश्च निबोध मे ॥ मर्क्प्_५३।२२ ॥  
कुशलो मनुगश्चोष्णः प्राकरश्चार्थकारकः ।  
मुनिश्च दुन्दुभिश्चैव सप्तमः परिकीर्तितः ॥ मर्क्प्_५३।२३ ॥  
तेषां स्वनामधेयानि क्रौञ्चद्वीपे तथाभवन् ।  
ज्योतिष्मतः कुशद्वीपे पुत्रनामाङ्कितानि वै ॥ मर्क्प्_५३।२४ ॥  
तत्रापि सप्त वर्षापि तेषां नामानि मे शृणु ।  
उद्भिदं वैष्णवञ्चैव सुरथं लम्बनं तथा ॥ मर्क्प्_५३।२५ ॥  
धृतिमत् प्राकरञ्चैव कापिलं चापि सप्तमम् ।  
वपुष्मतः सुताः सप्त शाल्मलेशस्य चाभवन् ॥ मर्क्प्_५३।२६ ॥  
श्वेतश्च हरितश्चैव जीमूतो रोहितस्तथा ।  
वैद्युतो मानसश्चैव केतुमान् सप्तमस्तथा ॥ मर्क्प्_५३।२७ ॥  
तथैव शाल्मलेस्तेषां समनामानि सप्त वै ।  
सप्त मेधातिथेः पुत्राः प्लक्षद्वीपेश्वरस्य वै ॥ मर्क्प्_५३।२८ ॥  
येषां नामाङ्गितैर्वर्षैः प्लक्षद्वीपस्तु सप्तधा ।  
पूर्वं शाकभवं वर्षं शिशिरन्तु सुखोदयम् ॥ मर्क्प्_५३।२९ ॥  
आनन्दञ्च शिवञ्चैव क्षेमकञ्च ध्रुवन्तथा ।  
प्लक्षद्वीपादिभूतेषु शाकद्वीपान्तिमेषु वै ॥ मर्क्प्_५३।३० ॥  
ज्ञेयः पञ्चसु धर्मश्च वर्णाश्रमविभागजः ।  
नित्यः स्वाभाविकश्चैव अहिंसाविधिवर्धितः ॥ मर्क्प्_५३।३१ ॥  
पञ्चस्वेतेषु वर्षेषु सर्वसाधारणः स्मृतः ।  
अग्नीध्राय पिता पूर्वं जम्बुद्वीपं ददौ द्विज ॥ मर्क्प्_५३।३२ ॥  
तस्य पुत्रा बभूवुर्हि प्रजापतिसमा नव ।  
ज्येष्ठो नाबिरिति ख्यातस्तस्य किम्पुरुषो ऽनुजः ॥ मर्क्प्_५३।३३ ॥  
हरिवर्षस्तृतीयस्तु चतुर्थो ऽभूदिलावृतः ।  
वश्यश्च पञ्चमः पुत्रो हिरण्यः षष्ठ उच्यते ॥ मर्क्प्_५३।३४ ॥  
कुरुस्तु सप्तमस्तेषां भद्राश्वश्चाष्टमः स्मृतः ।  
नवमः केतुमालश्च तन्नाम्ना वर्षसंस्थितिः ॥ मर्क्प्_५३।३५ ॥  
यानि किपुरुषाद्यानि वर्जयित्वा हिमाह्वयम् ।  
तेषां स्वबावतः सिद्धिः सुखप्राया ह्यत्नतः ॥ मर्क्प्_५३।३६ ॥  
विपर्ययो न तेष्वस्ति जरामृत्युभयं न च ।  
धर्माधर्मौ न तेष्वास्तां नोत्तमाधममध्यमाः ॥ मर्क्प्_५३।३७ ॥  
न वै चतुर्युगावस्था नार्तवा ऋतवो न च ।  
आग्नीध्रसूनोर्नाभेस्तु ऋषभो ऽभूत् सुतो द्विज ॥ मर्क्प्_५३।३८ ॥  
ऋषभाद्भरतो जज्ञे वीरः पुत्रशताद्वरः ।  
सो ऽभिषिच्यर्षभः पुत्रं महाप्रव्राज्यमास्थितः ॥ मर्क्प्_५३।३९ ॥  
तपस्तेपे महाभागः पुलहाश्रमसंश्रयः ।  
हिमाह्विं दक्षिणं वर्षं भरताय पिता ददौ ॥ मर्क्प्_५३।४० ॥  
तस्मात् तु भारतं वर्षं तस्य नान्मा महात्मनः ।  
भतस्याप्यभूत् पुत्रः सुमतिर्नाम धार्मिकः ॥ मर्क्प्_५३।४१ ॥  
तस्मिन् राज्यं समावेश्य भरतो ऽपि वनं ययौ ।  
एतेषां पुत्रपौत्रैस्तु सप्तद्वीपा वसुन्धरा ॥ मर्क्प्_५३।४२ ॥  
प्रियव्रतस्य पुत्रैस्तु भुक्त्वा स्वायम्भुवे ऽन्तरे ।  
एष स्वायम्भुवः सर्गः कथितस्ते द्विजोत्तम ॥ मर्क्प्_५३।४३ ॥  
पूर्वमन्वन्तरे सम्यक् किमन्यत् कथयामि ते ॥ मर्क्प्_५३।४४ ॥  
    
इति श्रीमार्कण्डेयपुराणेठमन्वन्तरकथनम्ऽ नाम त्रिपञ्चाशो ऽध्यायः

_____________________________________________________________

चतुःपञ्चाशो ऽध्यायः- ५४  
    
क्रौष्टुकिरुवाच  
    
कतिद्वीपाः समुद्रा वा पर्वता वा कति द्विज ।  
कियन्ति चैव वर्षाणि तेषां नद्यश्च का मुने ॥ मर्क्प्_५४।१ ॥  
महाभूतप्रमाणञ्च लोकालोकन्तथैव च ।  
पर्यासं परिमाणञ्च गतिञ्चन्द्रार्कयोरपि ॥ मर्क्प्_५४।२ ॥  
एतत् प्रब्रूहि मे सर्वं विस्तरेण महामुने ॥ मर्क्प्_५४।३ ॥  
    
मार्कण्डेय उवाच  
    
शतार्धकोटिविस्तारा पृथिवी कृत्स्त्रशो द्विज ।  
तस्या हि स्थानमखिलं कथयामि शृणुष्व तत् ॥ मर्क्प्_५४।४ ॥  
ये ते द्वीपा मया प्रोक्ता जम्बुद्वीपादयो द्विज ।  
पुष्करान्ता महाभाग ! शृण्वेषां विस्तरं पुनः ॥ मर्क्प्_५४।५ ॥  
द्वीपात् तु द्विगुणो द्वीपो जम्बुः प्लक्षो ऽथ शाल्मलः ।  
कुशः क्रौञ्चस्तथा शाकः पुष्करद्वीप एव च ॥ मर्क्प्_५४।६ ॥  
लवणेक्षु-सुरा-सर्पिर्दधि-दुग्धःजलाब्धिभिः ।  
द्विगुणैर्द्विगुणैर्वृद्ध्या सर्वतः परिवेष्टिताः ॥ मर्क्प्_५४।७ ॥  
जम्बुद्वीपस्य संस्थानं प्रवक्ष्ये ऽहं निबोध मे ।  
लक्षमेकं योजनानां वृत्तौ विस्तारदैर्घ्यतः ॥ मर्क्प्_५४।८ ॥  
हिमवान् हेमकूटश्च ऋषभो मेरुरेव च ।  
नीलः श्वेतस्तथा शृङ्गी सप्तास्मिन् वर्षपर्वताः ॥ मर्क्प्_५४।९ ॥  
द्वौ लक्षयोजनायामौ मध्ये तत्र महाचलौ ।  
तयोर्दक्षिणतो यौ तु यौ तथोत्तरतो गिरी ॥ मर्क्प्_५४।१० ॥  
दशभिर्दशभिर्न्यूनैः सहस्रैस्तैः परस्परम् ।  
द्विसाहस्त्रोच्छ्रयाः सर्वे तावद्विस्तारिणश्च ते ॥ मर्क्प्_५४।११ ॥  
समुद्रान्तः प्रविष्टाश्च षडस्मिन् वर्षपर्वताः ।  
दक्षिणोत्तरतो निम्ना मध्ये तुङ्गायता क्षितिः ॥ मर्क्प्_५४।१२ ॥  
वेद्यर्धे दक्षिमे त्रीणि त्रीणि वर्षाणि चोत्तरे ।  
इलावृतं तयोर्मध्ये चन्द्रार्धाकारवत् स्थितम् ॥ मर्क्प्_५४।१३ ॥  
ततः पूर्वेण भद्राश्वं केतुमालञ्च पश्चिमे ।  
इलावृतस्य मध्ये तु मेरुः कनकपर्वतः ॥ मर्क्प्_५४।१४ ॥  
चतुरशीतिसाहस्त्रस्तस्योच्छ्रायो महागिरेः ।  
प्रविष्टः षोडशाधस्ताद्विस्तीर्णः षोडशैव तु ॥ मर्क्प्_५४।१५ ॥  
शरावसंस्थितत्वाच्च द्वात्रिंशन्मूर्ध्नि विस्तृतः ।  
शुक्लः पीतो ऽसितो रक्तः प्राच्यादिषु यथाक्रमम् ॥ मर्क्प्_५४।१६ ॥  
विप्रो वैश्यस्तथा शूद्रः क्षत्रियश्च स्ववर्णतः ।  
तस्योपरि तथैवाष्टौ पुर्यो दिक्षु यथाक्रमम् ॥ मर्क्प्_५४।१७ ॥  
इन्द्रादिलोकपालानां तन्मध्ये ब्रह्मणः सभा ।  
योजनानां सहस्राणि चतुर्दश समुच्छ्रिता ॥ मर्क्प्_५४।१८ ॥  
अयुतोच्छ्रायास्तस्याधस्तथा विषकम्भवर्वताः ।  
प्राच्यादिषु क्रमेणैव मन्दरो गन्धमादनः ॥ मर्क्प्_५४।१९ ॥  
विपुलश्च सुपार्श्वश्च केतुपादपशोभिताः ।  
कदम्बो मन्दरे केतुर्जम्बुव गन्धमादने ॥ मर्क्प्_५४।२० ॥  
विपुले च तथाश्वत्थः सुपार्श्वे च वटो महान् ।  
एकादशशतायामा योजनानामिमे नगाः ॥ मर्क्प्_५४।२१ ॥  
जठरो देवकूटश्च पूर्वस्यां दिशि पर्वतौ ।  
आनीलनिषधौ प्राप्तौ परस्परनिरन्तरौ ॥ मर्क्प्_५४।२२ ॥  
निषधः पारियात्रश्च मेरोः पार्श्वे तु पश्चिमे ।  
यथा पूर्वौ तथा चैतावानीलनिषधायतौ ॥ मर्क्प्_५४।२३ ॥  
कैलासो हिमवांश्चैव दक्षिणेन महाचलौ ।  
पूर्वपश्चायतावेतावर्णवान्तर्व्यवस्थितौ ॥ मर्क्प्_५४।२४ ॥  
शृङ्गवान् जारुधिश्चैव तथैवोत्तरपर्वतौ ।  
यतैव दक्षिणे तद्वदर्णप्वान्तर्व्यवस्थितौ ॥ मर्क्प्_५४।२५ ॥  
मर्यादापर्वता ह्येते कथ्यन्ते ऽष्टौ द्विजोत्तम ।  
हिमवद्धेमकूटादिपर्वतानां परस्परम् ॥ मर्क्प्_५४।२६ ॥  
नवयोजनसाहस्त्रं प्रागुदग्दक्षिणोत्तरम् ।  
मेरोरिलावृते तद्वदन्तरे वै चतुर्दिशम् ॥ मर्क्प्_५४।२७ ॥  
फलानि यानि वै जम्ब्वाः गन्धमादनपर्वते ।  
गजदेहप्रमाणानि पतन्ति गिरिमूर्धनि ॥ मर्क्प्_५४।२८ ॥  
तेषां स्त्रावात् प्रभवति ख्याता जम्बूनदीति वै ।  
यत्र जाम्बूनदं नाम कनकं सम्प्रजायते ॥ मर्क्प्_५४।२९ ॥  
सा परिक्रम्य वै मेरुं जम्बूमूलं पुनर्नदी ।  
विशति द्विजशार्दूल ! पीयमाना जनैश्च तैः ॥ मर्क्प्_५४।३० ॥  
भद्राश्वे ऽश्वशिरा विष्णुर्भारते कूर्मसंस्थितिः ।  
वराहः केतुमाले च मत्स्यरूपस्तथोत्तरे ॥ मर्क्प्_५४।३१ ॥  
तेषु नक्षत्रविन्यासाद्विषयाः समवस्थिताः ।  
चतुर्ष्वपि द्विजश्रेष्ठ ! ग्रहाभिभवपाठकाः ॥ मर्क्प्_५४।३२ ॥  
    
इति श्रीमार्कण्डेयपुराणे भुवनकोशठजम्बूद्वीपवर्णनम्ऽ नाम चतुः पञ्चाशो ऽध्याय

_____________________________________________________________

पञ्चपञ्चाशो ऽध्यायः- ५५

मार्कण्डेय उवाच  
    
शैलेषु मन्दाराद्येषु चतुर्ष्वपि द्विजोत्तम ।  
वाननि यानि चत्वारि सरांसि च निबोध मे ॥ मर्क्प्_५५।१ ॥  
पूर्वं चैत्ररथं नाम दक्षिणे नन्दनं वनम् ।  
वैभ्राजं पश्चिमे शैले सावित्रं चोत्तराचले ॥ मर्क्प्_५५।२ ॥  
अरुणोदं सरः पूर्वं मानसं दक्षिणे तथा ।  
शीतोदं पश्चिमे मेरोर्महाभद्रं तथोत्तरे ॥ मर्क्प्_५५।३ ॥  
शीतार्तश्चक्रमुञ्जश्च कुलीरो ऽथ सुकङ्कवान् ।  
मणिशैलो ऽथ वृषवान् महानीलो भवाचलः ॥ मर्क्प्_५५।४ ॥  
सूबिन्दुर्मन्दरो वेणुस्तामसो निषधस्तथा ।  
देवशैलश्च पूर्वेण मन्दरस्य महाचलः ॥ मर्क्प्_५५।५ ॥  
त्रिकटशिखराद्रिश्च कलिङ्गो ऽथ पतङ्गकः ।  
रुचकः सानुमांश्चाद्रिस्ताम्रको ऽथ विशाखवान् ॥ मर्क्प्_५५।६ ॥  
श्वेतोदरः समूलश्च वसुधारश्च रत्नवान् ।  
एकशृङ्गो महाशैलो राजशालः पिपाठकः ॥ मर्क्प्_५५।७ ॥  
पञ्चशैलो ऽथ कैलासो हिमवांश्चाचलोत्तमः ।  
इत्येते दक्षिणे पार्श्वे मेरोः प्रोक्ता महाचलाः ॥ मर्क्प्_५५।८ ॥  
सुरक्षः शिशिराक्षश्च वैदुर्यः कपिलस्तथा ।  
पिञ्जरो ऽथ महाभद्रः सुरसः पिङ्गलो मधुः ॥ मर्क्प्_५५।९ ॥  
अञ्जनः कुक्कुटः कृष्णः पाण्डरश्चालोत्तमः ।  
सहस्रशिखरश्चाद्रिः पारियात्रः सशृङ्गवान् ॥ मर्क्प्_५५।१० ॥  
पश्चिमेन तथा मेरोर्विस्कम्भात् पश्चिमाद्वहिः ।  
एते ऽचलाः समाख्याताः शृणुष्वन्यांस्तथोत्तरान् ॥ मर्क्प्_५५।११ ॥  
शङ्खकूटो ऽथ वृषभो हंसनाभस्तथाचलः ।  
कपिलेन्द्रस्तथा शैलः सानुमान् नील एव च ॥ मर्क्प्_५५।१२ ॥  
स्वर्णशृङ्गी शातशृङ्गी पुष्पको मेघपर्वतः ।  
विरजाक्षो वराहाद्रिर्मयूरो जारुधिस्तथा ॥ मर्क्प्_५५।१३ ॥  
इत्येते कथिता ब्रह्मन् ! मेरोरुत्तरतो नगाः ।  
एतेषां पर्वतानान्तु द्रौण्यो ऽतीव मनोहराः ॥ मर्क्प्_५५।१४ ॥  
वनैरमलपानीयैः सरोभिरुपशोभिताः ।  
तासु पुण्यकृतां जन्म मनुष्याणां द्विजोत्तम ॥ मर्क्प्_५५।१५ ॥  
एते भौमा द्विजश्रेष्ठ ! स्वर्गाः स्वर्गगुणाधिकाः ।  
न तासु पुण्यपापानामपूर्वाणामुपार्जनम् ॥ मर्क्प्_५५।१६ ॥  
पुण्योपभोगा एवोक्ता देवानामपि तास्वपि ।  
शीतान्ताद्येषु चैतषु शैलेषु द्विजसत्तम ॥ मर्क्प्_५५।१७ ॥  
विद्याधराणां यक्षाणां किन्नरोरगरक्षसाम् ।  
देवानाञ्च महावासा गन्धर्वाणां च शोभनाः ॥ मर्क्प्_५५।१८ ॥  
महापुण्या मनोज्ञैश्च सदैवोपवनैर्युताः ।  
सरांसि च मनोज्ञानि सर्वर्तुसुखदो ऽनिलः ॥ मर्क्प्_५५।१९ ॥  
न चैतेषु मनुष्याणां वैमनस्यानि कुत्रचित् ।  
तदेवं पार्थिवं पद्मं चतुष्पत्रं मयोदितम् ॥ मर्क्प्_५५।२० ॥  
भद्राश्चभारताद्यानि पत्राण्यस्य चतुर्दिशम् ।  
भारतं नाम यद्वर्षं दक्षिणेन मयोदितम् ॥ मर्क्प्_५५।२१ ॥  
तत् कर्मभूमिर्नान्यत्र सम्प्राप्तिः पुण्यपापयोः ।  
एतत् प्रधानं विज्ञेयं यत्र सर्वं प्रतिष्ठितम् ॥ मर्क्प्_५५।२२ ॥  
तस्मात् स्वर्गापवर्गौ च मानुष्यनारकावपि ।  
तिर्यक्त्वमथवाप्यन्यत् नरः प्राप्नोति वै द्विज ॥ मर्क्प्_५५।२३ ॥  
    
इति श्रीमार्कण्डेयपुराणे भुवनकोशे पञ्चपञ्चाशो ऽध्यायः

_____________________________________________________________

षट्पञ्चाशो ऽध्यायः- ५६  
    
मार्कण्डेय उवाच  
    
धराधरां जगद्योनेः पदं नारायणस्य च ।  
ततः प्रवृत्ता या देवी गङ्गा त्रिपथगामिनी ॥ मर्क्प्_५६।१ ॥  
सा प्रविश्य सुधायोनिं सोममाधारमम्भसाम् ।  
ततः सम्बध्यमानार्करश्मिसङ्गतिपावनी ॥ मर्क्प्_५६।२ ॥  
पपात मेरुपृष्ठे च सा चतुर्धा ततो ययौ ।  
मेरुकूटतटान्तेभ्यो निपतन्ती ववर्तिता ॥ मर्क्प्_५६।३ ॥  
विकीर्यमाणसलिला निरालम्बा पपात सा ।  
मन्दराद्येषु पादेषु प्रविभक्तोदका समम् ॥ मर्क्प्_५६।४ ॥  
चतुर्ष्वपि पपाताम्बुविभिन्नाङ्घ्रिशिलोच्चया ।  
पूर्वा सीते ऽति विख्याता ययौ चैत्ररथं वनम् ॥ मर्क्प्_५६।५ ॥  
तत् प्लावयित्वा च ययौ वरुणोदं सरोवनम् ।  
शीतान्तञ्च गिरिं तस्मात्ततश्चान्यान् गिरीन् क्रमात् ॥ मर्क्प्_५६।६ ॥  
गत्वा भुवं समासाद्य भद्राश्वाज्जलधिं गता ।  
तथैवालकनन्दाख्या दक्षिणे गन्धमादने ॥ मर्क्प्_५६।७ ॥  
मेरुपादवनं गत्वा नन्दनं देवनन्दनम् ।  
मानसञ्च महावेगात् प्लापयित्वा सरोवरम् ॥ मर्क्प्_५६।८ ॥  
आसाद्य शैलराजानं रम्यं हि शिखरन्तथा ।  
तस्माच्च पर्वतान् सर्वान् दक्षिणोपक्रमोदितान् ॥ मर्क्प्_५६।९ ॥  
तान् प्लावयित्वा सम्प्राप्ता हिमवन्तं महागिरिम् ।  
दधार तत्र तां शम्भुर्न मुमोच वृषध्वजः ॥ मर्क्प्_५६।१० ॥  
भघीरथेनोपवासैः स्तुत्या चाराधितो विभुः ।  
तत्र मुक्ता च शर्वेण सप्तधा दक्षिणोदधिम् ॥ मर्क्प्_५६।११ ॥  
प्रविवेश त्रिधा प्राच्यां प्लावयन्ती महानदी ।  
भगीरथरथस्यानु स्त्रोतसैकेन दक्षिणाम् ॥ मर्क्प्_५६।१२ ॥  
तथैव पश्चिमे पादे विपुले सा महानदी ।  
सुचक्षुरिति विख्याता वैभ्राजं साचलं ययौ । ५६।१३।  
शीतोदञ्च सरस्तस्मात् प्लावयन्ती महानदी ।  
सुचक्षुः पर्वतं प्राप्ता ततश्च त्रिशिखं गता ॥ मर्क्प्_५६।१४ ॥  
तस्मात् क्रमेण चाद्रीणां शिखरेषु निपत्य सा ।  
केतुमालं समासाद्य प्रविष्टा लवणोदधिम् ॥ मर्क्प्_५६।१५ ॥  
सुपार्श्वन्तु तथैवाद्रिं मेरुपादं हि सा गता ।  
(भद्रसोमेति) तत्र सोमेति विख्याता सा ययौ सवितुर्वनम् ॥ मर्क्प्_५६।१६ ॥  
तत्पावयन्ती सम्प्राप्ता महाभद्रं सरोवरम् ।  
ततश्च शङ्खकूटं सा प्रयाता वै महानदी ॥ मर्क्प्_५६।१७ ॥  
तस्माच्च वृषभादीन् सा क्रमात् प्राप्य शिलोच्चयान् ।  
महार्णवमनुप्राप्ता प्लावयित्वोत्तरान् कुरून् ॥ मर्क्प्_५६।१८ ॥  
एवमेषा मया गङ्गां कथिता ते द्विजर्षभ ।  
जम्बुद्वीपनिवेशश्च वर्षाणि च यथातथम् ॥ मर्क्प्_५६।१९ ॥  
वसन्ति तेषु सर्वेषु प्रजाः किम्पुरुषादिषु ।  
सुखप्राया निरातङ्का न्यूनतोत्कर्षवर्जिताः ॥ मर्क्प्_५६।२० ॥  
नवस्वपि च वर्षेषु सप्त सप्त कुलाचलाः ।  
एकैकस्मिंस्तथा देशे नद्यश्चाद्रिविनिः सृताः ॥ मर्क्प्_५६।२१ ॥  
यानि किम्पुरुषाद्यानि वर्षाण्यष्टौ द्विजोत्तम ।  
तेषूद्भिज्जानि तोयानि मेघवार्यत्र भारते ॥ मर्क्प्_५६।२२ ॥  
वार्क्षो स्वाभाविकी देश्या तोयोत्था मानसी तथा ।  
कर्मजा च नृणां सिद्धर्वर्षेष्वेतेषु चाष्टसु ॥ मर्क्प्_५६।२३ ॥  
कामप्रदेभ्यो वृक्षेभ्यो वार्क्षो सिद्धिः स्वभावजा ।  
स्वाभाविकी समाख्याता तृप्तिर्देश्या च दैशिकी ॥ मर्क्प्_५६।२४ ॥  
अपां शौक्ष्म्याच्च तोयोत्था ध्यानोपेता च मानसी ।  
उपासनादिकार्यात्तु धर्मजा साप्युदाहृता ॥ मर्क्प्_५६।२५ ॥  
न चैतेषु युगावस्था नाध्यो व्याधयो न च ।  
पुण्यापुण्यसमारम्भो नैव तेषु द्विजोत्तम ॥ मर्क्प्_५६।२६ ॥  
    
इति श्रीमार्कण्डेयपुराणे गङ्गावतारो नाम षट्पञ्चाशो ऽध्यायः

_____________________________________________________________

सप्तपञ्चाशो ऽध्यायः- ५७  
    
क्रौष्टुकिरुवाच  
    
भगवन् ! कथितन्त्वेतज्जम्बूद्वीपं समासतः ।  
यदेतद्भवता प्रोक्तं कर्म नान्यत्र पुण्यदम् ॥ मर्क्प्_५७।१ ॥  
पापाय वा महाभाग ! वर्जयित्वा तु भारतम् ।  
इतः स्वर्गश्च मोक्षश्च मध्यञ्चान्तञ्च गम्यते ॥ मर्क्प्_५७।२ ॥  
न खल्वन्यत्र मर्त्यानां भूमौ कर्म विधीयते ।  
तस्माद्विस्तरशो ब्रह्मन् ! ममैतद्भारतं वद ॥ मर्क्प्_५७।३ ॥  
ये चास्य भेदा यावन्तो यथावत् स्थितिरेव च ।  
वर्षो ऽयं द्विजशार्दूल ! ये चास्मिन् देशपर्वताः ॥ मर्क्प्_५७।४ ॥  
    
मार्कण्डेय उवाच  
    
भारतस्यास्य वर्षस्य नव भेदान्निबोध मे ।  
समुद्रान्तरिता ज्ञेयास्ते त्वगम्याः परस्परम् ॥ मर्क्प्_५७।५ ॥  
इन्द्रद्वीपः कशेरुमांस्ताम्रवर्णो गभस्तिमान् ।  
नागद्वीपस्तथा सौम्यो गान्धर्वो वारुणस्तथा ॥ मर्क्प्_५७।६ ॥  
अयन्तु नवमस्तेषां द्वीपः सागरसंवृतः ।  
योजनानां हसस्त्रं वै द्वीपो ऽयं दक्षिणोत्तरात् ॥ मर्क्प्_५७।७ ॥  
पूर्वे किराता यस्यान्ते पश्चिमे यवनास्तथा ।  
ब्राह्मणाः क्षत्रिया वैश्याः शूद्राश्चान्तः स्थिता द्विज ॥ मर्क्प्_५७।८ ॥  
इज्याध्यायवणिज्याद्यैः कर्मभिः कृतपावनाः ।  
तेषां संव्यवहारश्च एभिः कर्मभिरिष्यते ॥ मर्क्प्_५७।९ ॥  
स्वर्गापवर्गप्राप्तिश्च पुण्यं पापञ्च वै तदा ।  
महेन्द्रो मलयः सह्यः शुक्तिमानृक्षपर्वतः ॥ मर्क्प्_५७।१० ॥  
विन्ध्यश्च पारियात्रश्च सप्तैवात्र कुलाचलाः ।  
तेषां सहस्रशश्चान्ये भूधरा ये समीपगाः ॥ मर्क्प्_५७।११ ॥  
विस्तारोच्छ्रयिणो रम्या विपुलाश्चात्र सानवः ।  
कोलाहलः सवैभ्राजो मन्दरो दर्दुराचलः ॥ मर्क्प्_५७।१२ ॥  
वातस्वनो वैद्युतश्च मैनाकः स्वरसस्तथा ।  
तुङ्गप्रस्थो नागगिरी रोचनः पाण्डराचलः ॥ मर्क्प्_५७।१३ ॥  
पुष्पो गिरिर्दुर्जयन्तो रैवतोर्ऽबुद एव च ।  
ऋष्यमूकः सगोमन्तः कूटशैलः कृतस्मरः ॥ मर्क्प्_५७।१४ ॥  
श्रीपर्वतश्चकोरश्च शतशो ऽन्ये च पर्वताः ।  
तैर्विमिश्रा जनपदा म्लेच्छाश्चार्याश्च भागशः ॥ मर्क्प्_५७।१५ ॥  
तैः पीयन्ते सरित्श्रेष्ठा यास्ताः सम्यङ्निबोध मे ।  
गङ्गा सरस्वती सिन्धुश्चन्द्रभागा तथापरा ॥ मर्क्प्_५७।१६ ॥  
यमुना च शतद्रुश्च वितस्तेरावती कुहुः ।  
गोमती धूतपापा च बाहुदा सदृशद्वती ॥ मर्क्प्_५७।१७ ॥  
विपाशा देविका रङ्क्षुर्निश्चीरा गण्डकी तथा ।  
कौशिकी चापगा विप्र ! हिमवत्पादनिः सृताः ॥ मर्क्प्_५७।१८ ॥  
वेदस्मृतिर्वेदवती वृत्रघ्री सिन्धुरेव च ।  
वेण्वा सानन्दनी चैव सदानीरा मही तथा ॥ मर्क्प्_५७।१९ ॥  
पारा चर्मण्वती नूपी विदिशा वेत्रवत्यपि ।  
शिप्रा ह्यवर्णो च तथा पारियात्राश्रयाः स्मृताः ॥ मर्क्प्_५७।२० ॥  
शोणो महानदश्चैव नर्मदा सुरथाद्रिजा ।  
मन्दाकिनी दशार्णा च चित्रकूटा तथापरा ॥ मर्क्प्_५७।२१ ॥  
चित्रोत्पला सतमसा करमोदा पिशाचिका ।  
तथान्या पिप्पलिश्रोणिर्विपाशा वञ्जुला नदी ॥ मर्क्प्_५७।२२ ॥  
सुमेरुजा शुक्तिमती शकुली त्रिदिवाक्रमुः ।  
(विन्ध्य) (स्कन्ध) पादप्रसूता वै तथान्या वेगवाहिनी ॥ मर्क्प्_५७।२३ ॥  
शिप्रा पयोष्णी निर्विन्ध्या तापी सनिषधावती ।  
वेण्या वैतरणी चैव सिनीवाली कुमुद्वती ॥ मर्क्प्_५७।२४ ॥  
करतोया महागौरी दुर्गा चान्तः शिरा तथा ।  
(ऋक्ष) (विन्ध्य) पादप्रसूतास्ता नद्यः पुण्यजलाः शुभाः ॥ मर्क्प्_५७।२५ ॥  
गोदावरी भीमरथा कृष्णा वेण्या तथापरा ।  
तुङ्गभद्रा सुप्रयोगा वाह्या कावेर्यथापगा ॥ मर्क्प्_५७।२६ ॥  
(सह्य) (विन्ध्य) पादविनिष्क्रान्ता इत्येताः सरिदुत्तमाः ।  
कृतमाला ताम्रपर्णो पुष्पजा सूत्पलावती ॥ मर्क्प्_५७।२७ ॥  
मलयाद्रिसमुद्भूता नद्यः शीतजलास्त्विमाः ।  
पितृसोमर्षिकुल्या च इक्षुका त्रिदिवा च या ॥ मर्क्प्_५७।२८ ॥  
लाङ्गूलिनी वंशकरा महेन्द्रप्रभवाः स्मृताः ।  
ऋषिकुल्या कुमारी च मन्दगा मन्दवाहिनी ॥ मर्क्प्_५७।२९ ॥  
कृपा पलाशिनी चैव शुक्तिमत्प्रभवाः स्मृताः ।  
सर्वाः पुण्याः सरस्वत्यः सर्वा गङ्गाः समुद्रगाः ॥ मर्क्प्_५७।३० ॥  
विश्वस्य मातरः सर्वाः सर्वपापहराः स्मृताः ।  
अन्याः सहस्रशश्चोक्ताः क्षुद्रनद्यो द्विजोत्तम ॥ मर्क्प्_५७। ३१ ॥  
प्रावृट्कालवहाः सन्ति सदाकालवहाश्च याः ।  
मत्स्याश्वकूटाः कुल्याश्च कुन्तलाः काशिकोशलाः ॥ मर्क्प्_५७।३२ ॥  
अथर्वाश्चार्कलिङ्गाश्च मलकाश्च वृकैः सह ।  
मध्यदेश्या जनपदाः प्रायशो ऽमी प्रकीर्तिताः ॥ मर्क्प्_५७।३३ ॥  
सह्यस्य चोत्तरे या तु यत्र गोदावरी नदी ।  
पृथिव्यामपि कृतस्त्रायां स प्रदेशो मनोरमः ॥ मर्क्प्_५७।३४ ॥  
गोवर्धनं पुरं रम्यं भार्गवस्य महात्मनः ।  
वाह्लीका वाटधानाश्च आभीराः कालतोयकाः ॥ मर्क्प्_५७।३५ ॥  
अपरान्ताश्च शूद्राश्च पल्लवाश्चर्मखण्डिकाः ।  
गान्धारा गबलाश्चैव सिन्धुसौवीरमद्रकाः ॥ मर्क्प्_५७।३६ ॥  
शतद्रुजाः कलिङ्गाश्च पारदा हालमूषिकाः ।  
माठरा बहुभद्राश्च कैकेया दशमालिकाः ॥ मर्क्प्_५७।३७ ॥  
क्षत्रियोपनिवेशाश्च वैश्यशूद्रकुलानि च ।  
काम्बोजा दरदाश्चैव वर्वरा हर्षवर्धनाः ॥ मर्क्प्_५७।३८ ॥  
चीनाश्चैव तुखाराश्च बहुला बाह्यतोनराः ।  
आत्रेयाश्च भरद्वाजाः पुष्कलाश्च कशेरुकाः ॥ मर्क्प्_५७।३९ ॥  
लम्पाकाः शूलकाराश्च चूलिका जागुडैः सह ।  
औषधाश्चानिमद्राश्च किरातानाञ्च जातयः ॥ मर्क्प्_५७।४० ॥  
तामसा हंसमार्गाश्च काश्मीरास्तुङ्गनास्तथा ।  
शूलिकाः कुहकाश्चैव ऊर्णा दर्वास्तथैव च ॥ मर्क्प्_५७।४१ ॥  
एते देशा ह्युदीच्यास्तु प्राच्यान्देशान्निबोध मे ।  
अध्रारका मुदकरा अन्तर्गिर्या बहिर्गिराः ॥ मर्क्प्_५७।४२ ॥  
यथा प्रवङ्गा रङ्गेया मानदा मानवर्तिकाः ।  
ब्राह्मोत्तराः प्रविजया भार्गवा ज्ञेयमल्लकाः ॥ मर्क्प्_५७।४३ ॥  
प्राग्ज्योतिषाश्च मद्राश्च विदेहास्ताम्रलिप्तकाः ।  
मल्ला मगधगोमन्ताः प्राच्या जनपदाः स्मृताः ॥ मर्क्प्_५७।४४ ॥  
अथापरे जनपदा दक्षिणापथवासिनः ।  
पुण्ड्राश्च केवलाश्चैव गोलाङ्गूलास्तथैव च ॥ मर्क्प्_५७।४५ ॥  
शैलूषा मूषिकाश्चैव कुसुमा नामवासकाः ।  
महाराष्ट्रा माहिषका कलिङ्गाश्चैव सर्वशः ॥ मर्क्प्_५७।४६ ॥  
आभीराः सह वैशिक्या आढक्याः शबराश्च ये ।  
पुलिन्दा विन्ध्यमौलेया वैदर्भा दण्डकैः सह ॥ मर्क्प्_५७।४७ ॥  
पौरिका मौलिकाश्चैव अश्मका भोगवर्धनाः ।  
नैषिकाः कुन्तला अन्धा उदिभदा वनदारकाः ॥ मर्क्प्_५७।४८ ॥  
दाक्षिणात्यास्त्वमी देशा अपरान्तान् निबोध मे ।  
सूर्पारकाः कालिबला दुर्गाश्चानीकटैः सह ॥ मर्क्प्_५७।४९ ॥  
पुलिन्दाश्च सुमीनाश्च रूपपाः स्वापदैः सह ।  
तथा कुरुमिनश्चैव सर्वे चैव कठाक्षराः ॥ मर्क्प्_५७।५० ॥  
नासिक्यावाश्च ये चान्ये ये चैवोत्तरनर्मदाः ।  
भीरुकच्छाः समाहेयाः सह सारस्वतैरपि ॥ मर्क्प्_५७।५१ ॥  
काश्मीराश्च सुराष्ट्राश्च अवन्त्याश्चार्बुदैः सह ।  
इत्येते ह्यपरान्ताश्च शृणु विन्ध्यनिवासिनः ॥ मर्क्प्_५७।५२ ॥  
सरजाश्च करूषाश्च केरलाश्चोत्कलैः सह ।  
उत्तमर्णा दशार्णाश्च भोज्याः किष्किन्धकैः सह ॥ मर्क्प्_५७।५३ ॥  
तोशलाः कोशलाश्चैव त्रैपुरा वैदिशास्तथा ।  
तुम्बुरास्तुम्बुलाश्चैव पटवो नैषधेः सह ॥ मर्क्प्_५७।५४ ॥  
अन्नजास्तुष्टिकाराश्च वीरहोत्रा ह्यवन्तयः ।  
एते जनपदाः सर्वे विन्ध्यपृष्ठनिवासिनः ॥ मर्क्प्_५७।५५ ॥  
अतो देशान् प्रवक्ष्यामि पर्वताश्रयिणश्च ये ।  
नीहारा हंसमार्गाश्च कुरवो गुर्गणाः खसाः ॥ मर्क्प्_५७।५६ ॥  
कुन्तप्रावरणाश्चैव ऊर्णा दार्वाः सकृत्रकाः ।  
त्रिगर्ता गालवाश्चैव किरातास्तामसैः सह ॥ मर्क्प्_५७।५७ ॥  
कृतत्रेतादिकश्चात्र चतुर्युगकृतो विधिः ।  
एतत्तु भारतं वर्षं चतुः संस्थानसंस्थितम् ॥ मर्क्प्_५७।५८ ॥  
दक्षिणापरतो ह्यस्य पूर्वेण च महोदधिः ।  
हिमवानुत्तरेणास्य कार्मुकस्य यथा गुणः ॥ मर्क्प्_५७।५९ ॥  
तदेतद् भारतं वर्षं सर्वबीजं द्विजोत्तम ।  
ब्रह्मत्वममरेशत्वं देवत्वं मरुतस्तथा ॥ मर्क्प्_५७।६० ॥  
मृगपश्वप्सरोयोनिस्तद्वत् सर्वे सरीसृपाः ।  
स्थावराणाञ्च सर्वेषामितो ब्रह्मन् ! शुभाशुभैः ॥ मर्क्प्_५७।६१ ॥  
प्रयाति कर्मभूर्ब्रह्मन् ! नान्या लोकेषु विद्यते ।  
देवानामपि विप्रर्षे ! सदा एष मनोरथः ॥ मर्क्प्_५७।६२ ॥  
अपि मानुष्यमाप्स्यामो देवत्वात् प्रच्युताः क्षितौ ।  
मनुष्यः कुरुते तत्तु यन्न शक्यं सुरासुरैः ॥ मर्क्प्_५७।६३ ॥  
तत्कर्मनिगडग्रस्तैः स्वकर्मख्यापनोत्सुकः ।  
न किञ्चित् क्रियते कर्म सुखलेशोपबृंहितैः ॥ मर्क्प्_५७।६४ ॥  
    
इति श्रीमार्कण्डेयपुराणेठनद्यादिवर्णनऽ नाम सप्तपञ्चाशो ऽध्यायः

_____________________________________________________________

अष्टपञ्चाशो ऽध्यायः- ५८  
    
क्रौष्टुकिरुवाच  
    
भगवन् ! कथितं सम्यक् भवता भारतं मम ।  
सरितः पर्वता देशा ये च तत्र वसन्ति वै ॥ मर्क्प्_५८।१ ॥  
किन्तु कूर्मस्त्वया पूर्वं भारते भगवान् हरिः ।  
कथितस्तस्य संस्थानं श्रोतुमिच्छाम्यशेषतः ॥ मर्क्प्_५८।२ ॥  
कथं स संस्थितो देवः कूर्मरूपी जनार्दनः ।  
शुभाशुभं मनुष्याणां व्यज्यते च ततः कथम् ।  
यथामुखं यथापादन्तस्य तद् ब्रूह्यशेषतः ॥ मर्क्प्_५८।३ ॥  
    
मार्कण्डेय उवाच  
    
प्राङ्मुखो भगवान् ! देवः कूर्मरूपी व्यवस्थितः ।  
आक्रम्य भारतं वर्षं नवभेदमिदं द्विज ॥ मर्क्प्_५८।४ ॥  
नवधा संस्थितान्यस्य नक्षत्राणि समन्ततः ।  
विषयाश्च द्विजश्रेष्ठ ! ये सम्यक् तान्निबोध मे ॥ मर्क्प्_५८।५ ॥  
वेदमन्त्रा विमाण्डव्याः शाल्वनीपास्तथा शकाः ।  
उज्जिहानास्तथा वत्स ! घोषसङ्ख्यास्तथा खसाः ॥ मर्क्प्_५८।६ ॥  
मध्ये सारस्वता मत्स्याः शूरसेनाः समाथुराः ।  
धर्मारण्या ज्योतिषिका गौरग्रीवा गुडाश्मकाः ॥ मर्क्प्_५८।७ ॥  
कालकोटिसपाषण्डाः पारियात्रनिवासिनः ।  
कापिङ्गलाः कुरुर्बाह्यस्तथैवोडुम्बरा जनाः ॥ मर्क्प्_५८।८ ॥  
वैदेहकाः सपाञ्चालाः सङ्केताः कङ्कमारुताः ।  
गजाह्वयाश्च कूर्मस्य जलमध्यनिवासिनः ॥ मर्क्प्_५८।९ ॥  
कृत्तिका रोहिणी सौम्या एतेषां मध्यवासिनाम् ।  
नक्षत्रत्रितयं विप्र ! शुभाशुभविपाकदम् ॥ मर्क्प्_५८।१० ॥  
वृषध्वजो ऽञ्जनश्चैव जम्ब्वाख्यो मानवाचलः ।  
शूर्पकर्णो व्याघ्रमुखः खर्मकः कर्वटाशनः ॥ मर्क्प्_५८।११ ॥  
तथा चन्द्रेश्वराश्चैव खशाश्च मगधास्तथा ।  
गिरयो मैथिलाः शुभ्रास्तथा वदनदन्तुराः ॥ मर्क्प्_५८।१२ ॥  
प्राग्ज्योतिषाः सलौहित्याः सामुद्राः पुरुषादकाः ।  
पुर्णोत्कटो भद्रगौरस्तथोदयगिरिर्द्विज ! ॥ मर्क्प्_५८।१३ ॥  
कशाया मेखलामुष्टास्ताम्रलिप्तैकपादपाः ।  
वर्धमाना कोशलाश्च मुखे कूर्मस्य संश्थिताः ॥ मर्क्प्_५८।१४ ॥  
रौद्रः पुनर्वसुः पुष्यो नक्षत्रत्रितयं मुखे ।  
पादे तु दक्षिणे देशाः क्रौष्टुके वदतः शृणु ॥ मर्क्प्_५८।१५ ॥  
कलिङ्गवङ्गजठराः कोशला मूषिकास्तथा ।  
चेदयश्चोर्ध्वकर्णाश्च मत्स्याद्या विन्ध्यवासिनः ॥ मर्क्प्_५८।१६ ॥  
विदर्भा नारिकेलाश्च धर्मद्वीपास्तथैलिकाः ।  
व्याघ्रग्रीवा महाग्रीवास्त्रैपुराः श्मश्रुधारिणः ॥ मर्क्प्_५८।१७ ॥  
कैष्किन्ध्या हैमकूटाश्च निषधाः कटकस्थलाः ।  
दशार्णाहारिका नग्ना निषादाः काकुलालकाः ॥ मर्क्प्_५८।१८ ॥  
तथैव पर्णशबराः पादे वै पूर्वदक्षिणे ।  
आश्लेषर्क्षं तथा पैत्र्यं फाल्गुण्यः प्रथदमास्तथा ॥ मर्क्प्_५८।१९ ॥  
नक्षत्रत्रितयं पादमाश्रितं पूर्वदक्षिणम् ।  
लङ्का कालाजिनाश्चैव शैलिका निकटास्तथा ॥ मर्क्प्_५८।२० ॥  
महेन्द्रमलयाद्रौ च दुर्दुरे च वसन्ति ये ।  
कर्कोटकवने ये च भृगुकच्छाः सकोङ्कणा ॥ मर्क्प्_५८।२१ ॥  
सर्वाश्चैव तथाभीरा वेण्यास्तीरनिवासिनः ।  
अवन्तयो दासपुरास्तथैवाकणिनो जनाः ॥ मर्क्प्_५८।२२ ॥  
महाराष्ट्राः सकर्णाटा गोनर्दाश्चित्रकूटकाः ।  
चोलाः कोलगिराश्चैव क्रौञ्चद्वीपजटाधराः ॥ मर्क्प्_५८।२३ ॥  
कावेरी ऋष्यमूकस्था नासिक्याश्चैव ये जनाः ।  
शङ्खशुक्त्यादिवैदूर्यशैलप्रान्तचराश्च ये ॥ मर्क्प्_५८।२४ ॥  
तथा वारिचराः कोलाः चर्मपट्टनिवासिनः ।  
गणबाह्याः पराः कृष्णा द्वीपवासनिवासिनः ॥ मर्क्प्_५८।२५ ॥  
सूर्याद्रौ कुमुदाद्रौ च ते वसन्ति तथा जनाः ।  
औखावनाः सपिशिकास्तथा ये कर्मनायकाः ॥ मर्क्प्_५८।२६ ॥  
तक्षिणाः कौरुषा ये च ऋषिकास्तापसाश्रमाः ।  
ऋषभाः सिहलाश्चैव तथा काञ्चीनिवासिनः ॥ मर्क्प्_५८।२७ ॥  
तिलङ्गा कुञ्जारदरीकच्छवासाश्च ये जनाः ।  
ताम्रपर्णो तथा कुक्षिरिति कूर्मस्य दक्षिणः ॥ मर्क्प्_५८।२८ ॥  
फाल्गुन्यश्चोत्तरा हस्ता चित्रा चर्क्षत्रयं द्विज ।  
कूर्मस्य दक्षिणे कुक्षौ बाह्यपादस्तथापरम् ॥ मर्क्प्_५८।२९ ॥  
काम्बोजाः पह्लवाश्चैव तथैव वहवामुखाः ।  
तथा च सिन्दुसौवीराः सानर्ता वनितामुखाः ॥ मर्क्प्_५८।३० ॥  
द्रावणाः मार्गिकाः शूद्रा कर्णप्राधेयवर्वराः ।  
किराताः पारदाः पाण्ड्यास्तथा पारशवाः कलाः ॥ मर्क्प्_५८।३१ ॥  
धूर्तका हैमगिरिकाः सिन्धुकालकवैरताः ।  
सौराष्ट्रा दरदाश्चैव द्राविडाश्च महार्णवाः ॥ मर्क्प्_५८।३२ ॥  
एते जनपदाः पादे स्थिता वै दक्षिणे ऽपरे ।  
स्वात्यो विशाखा मैत्रञ्च नक्षत्रत्रयमेव च ॥ मर्क्प्_५८।३३ ॥  
मणिमेघः क्षुराद्रिश्च खञ्जनो ऽस्तगिरिस्तथा ।  
अपरान्तिका हैहयाश्च शान्तिका विप्रशस्तकाः ॥ मर्क्प्_५८।३४ ॥  
कौङ्कणाः पञ्चनदका वामना ह्यवरास्तथा ।  
तारक्षुरा ह्यङ्गतकाः कर्कराः शाल्मवेश्मकाः ॥ मर्क्प्_५८।३५ ॥  
गुरुस्विराः फल्गुणका वेणुमत्याञ्च ये जनाः ।  
तथा फल्गुलुका घोरा गुरुहाश्च कलास्तथा ॥ मर्क्प्_५८।३६ ॥  
एकेक्षणा वाजिकेशा दीर्घग्रीवाः सचूलिकाः ।  
अश्वकेशास्तथा पुच्छे जनाः कूर्मस्य संस्थिताः ॥ मर्क्प्_५८।३७ ॥  
ऐन्द्रं मूलन्तथाषाग नक्षत्रत्रयमेव च ।  
माण्डव्याश्चण्डखाराश्च अश्वकालनतास्तथा ॥ मर्क्प्_५८।३८ ॥  
कुन्यतालडहाश्चैव स्त्रीबाह्या बालिक्रास्तथा ।  
नृसिंहा वेणुमत्याञ्च बलावस्थास्तथापरे ॥ मर्क्प्_५८।३९ ॥  
धर्मबद्धास्तथालूका उरुकर्मस्थिता जनाः ।  
वामपादे जनाः पार्श्वे स्थिताः कूर्मस्य भागुरे ॥ मर्क्प्_५८।४० ॥  
आषाढाश्रवणे चैव धनिष्ठा यत्र संस्थिता ।  
कैलासो हिमवांश्चैव धनुष्मान् वसुमांस्तथा ॥ मर्क्प्_५८।४१ ॥  
क्रौञ्चाः कुरुवकाश्चैव क्षुद्रवीणाश्च ये जनाः ।  
रसालया सकैकेया भोगप्रस्थाः सयामुनाः ॥ मर्क्प्_५८।४२ ॥  
अन्तर्द्वोपास्त्रिगर्ताश्च अग्नीज्याः सार्दना जनाः ।  
तथैवाश्वमुखाः प्राप्ताश्चिविडाः केशधारिणः ॥ मर्क्प्_५८।४३ ॥  
दासेरका वाटधानाः शवधानास्तथैव च ।  
पुष्कलाधमकैरातास्तथा तक्षशिलाश्रयाः ॥ मर्क्प्_५८।४४ ॥  
अम्बाला मालवा मद्रा वेणुकाः सवदन्तिकाः ।  
पिङ्गला मानकलहा हूणाः कोहलकास्तथा ॥ मर्क्प्_५८।४५ ॥  
माण्डव्या भूतियुवकाः शातका हेमतारकाः ।  
यशोमत्याः सगान्धाराः खरसागरराशयः ॥ मर्क्प्_५८।४६ ॥  
यौधेया दासमेयाश्च राजन्याः श्यामकास्तथा ।  
क्षेमधूर्ताश्च कूर्मस्य वामकुक्षिमुपाश्रिताः ॥ मर्क्प्_५८।४७ ॥  
वारुणञ्चात्र नक्षत्रं तत्र प्रौष्ठपदाद्वयम् ।  
येन किन्नरराज्यञ्च पुशुपालं सकीचकम् ॥ मर्क्प्_५८।४८ ॥  
काश्मीरकं तथा राष्ट्रमभिसारजनस्तथा ।  
दवदास्त्वङ्गनाश्चैव कुलटा वनराष्ट्रकाः ॥ मर्क्प्_५८।४९ ॥  
सैरिष्ठा ब्रह्मपुरकास्तथैव वनवाह्यकाः ।  
किरातकौशिका नन्दा जनाः पह्णवलोलनाः ॥ मर्क्प्_५८।५० ॥  
दार्वादा मरकाश्चैव कुरटाश्चान्नदारकाः ।  
एकपादा खशा घोषाः स्वर्गभौमानवद्यकाः ॥ मर्क्प्_५८।५१ ॥  
तथा सयवना हिङ्गाश्चीरप्रावरणाश्च ये ।  
त्रिनेत्राः पौरवाश्चैव गन्धर्वाश्च द्विजात्तम ॥ मर्क्प्_५८।५२ ॥  
पूर्वोत्तरन्तु कूर्मस्य पदामेते समाश्रिताः ।  
रेवत्यश्चाश्विदैवत्यं याम्यञ्चर्क्षमिति त्रयम् ॥ मर्क्प्_५८।५३ ॥  
तत्र पादे समाख्यातं पाकाय मुनिसत्तम ।  
देशेष्वेतेषु चैतानि नक्षत्राण्यपि वै द्विज ॥ मर्क्प्_५८।५४ ॥  
एतत्पीडा अमी देशाः पीड्यन्ते ये क्रमोदिताः ।  
यान्ति चाभ्युदयं विप्र ! ग्रहैः सम्यगवस्थितैः ॥ मर्क्प्_५८।५५ ॥  
यस्यर्क्षस्य पतिर्यो वै ग्रहस्तद्भावितो भयम् ।  
तद्देशस्य मुनिश्रेष्ठ ! तदुत्कर्षे शुभागमः ॥ मर्क्प्_५८।५६ ॥  
प्रत्येकं देशसामान्यं नक्षत्रग्रहसम्भवम् ।  
भयं लोकस्य भवति शोभनं वा द्विजोत्तम ॥ मर्क्प्_५८।५७ ॥  
स्वर्क्षैरशोभनैर्जन्तोः सामान्यमिति भीतिदम् ।  
ग्रहैर्भवति पीडोत्थमल्पायासमशोभनम् ॥ मर्क्प्_५८।५८ ॥  
तथैव शोभनः पाको दुः स्थितैश्च तथा ग्रहैः ।  
अल्पोपकाराय नृणां देशज्ञैश्चात्मनो बुधैः ॥ मर्क्प्_५८।५९ ॥  
द्रव्ये गोष्ठे ऽथ भृत्येषु सुहृत्सु तनयेषु वा ।  
भार्यायाञ्च ग्रहे दुस्थे भयं पुण्यवतां नृणाम् ॥ मर्क्प्_५८।६० ॥  
आत्मन्यथाल्पपुण्यानां सर्वत्रैवातिपापिनाम् ।  
नैकत्रापि ह्यपापानां भयमस्ति कदाचन ॥ मर्क्प्_५८।६१ ॥  
दिग्देशजनसामान्यं नृपसामान्यमात्मजम् ।  
नक्षत्रग्रहसामान्यं नरो भुङ्क्ते शुभाशुभम् ॥ मर्क्प्_५८।६२ ॥  
परस्पराभिरक्षा च ग्रहादौस्थ्येन जायते ।  
एतेभ्य एव विप्रेन्द्र ! शुभहानिस्तथाशुभैः ॥ मर्क्प्_५८।६३ ॥  
यदेतत् कूर्मसंस्थानं नक्षत्रेषु मयोदितम् ।  
एतत् तु देशसामान्यमशुभं शुभमेव च ॥ मर्क्प्_५८।६४ ॥  
तस्माद्विज्ञाय देशर्क्षं ग्रहपीडान्तथात्मनः ।  
कुर्वोत शान्तिं मेधावी लोकवादांश्च सत्तम ॥ मर्क्प्_५८।६५ ॥  
आकाशाद्देवतानाञ्च दैत्यादीनाञ्च दौर्हृदाः ।  
पृथ्व्यां पतन्ति ते लोके लोकवादा इति श्रुताः ॥ मर्क्प्_५८।६६ ॥  
तां तथैव बुधः कुर्यात् लोकवादान्न हापयेत् ।  
तेषान्तत्करणान्नॄणां युक्तो दुष्टागमक्षयः ॥ मर्क्प्_५८।६७ ॥  
शुभोदयं प्रहानिञ्च पापानां द्विजसत्तम ।  
प्रज्ञाहानिं प्रकुर्युस्ते द्रव्यादीनाञ्च कुर्वते ॥ मर्क्प्_५८।६८ ॥  
तस्माच्छान्तिपरः प्राज्ञो लोकवादरतस्तथा ।  
लोकवादांश्च शान्तीश्च ग्रहपीडासु कारयेत् ॥ मर्क्प्_५८।६९ ॥  
अद्रोहानुपवासांश्च शस्तं चैत्यादिवन्दनम् ।  
जपं होमं तथा दानं स्त्रानं क्रोधादिवर्जनम् ॥ मर्क्प्_५८।७० ॥  
अद्रोहः सर्वभूतेषु मैत्रीं कुर्याच्च पण्डितः ।  
वर्जयेदसतीं वाचमतिवादांस्तथैव च ॥ मर्क्प्_५८।७१ ॥  
ग्रहपूजाञ्च कुर्वोत सर्वपीडासु मानवः ।  
एवं शाम्यन्त्यशेषाणि घोराणि द्विजसत्तम ॥ मर्क्प्_५८।७२ ॥  
प्रयतानां मनुष्याणां ग्रहर्क्षोत्थान्यशेषतः ।  
एष कूर्मो मया ख्यातो भारते भगवान् विभुः ॥ मर्क्प्_५८।७३ ॥  
नारायणो ह्यचिन्त्यात्मा यत्र सर्वं प्रतिष्ठितम् ।  
तत्र देवाः स्थिताः सर्वे प्रतिनक्षत्रसंश्रयाः ॥ मर्क्प्_५८।७४ ॥  
तथा मध्ये हुतवहः पृथ्वी सोमश्च वै द्विज ।  
मेषादयस्त्रयो मध्ये मुखे द्वौ मिथुनादिकौ ॥ मर्क्प्_५८।७५ ॥  
प्राग्दक्षिणे तथा पादे कर्कसिंहौ व्यवस्थितौ ।  
सिंहकन्यातुलाश्चैव कुक्षौ राशैत्रयं स्थितम् ॥ मर्क्प्_५८।७६ ॥  
तुलाथ वृश्चिकाश्चोभौ पादे दक्षिणपश्चिमे ।  
पृष्ठे च वृश्चिकेनैव सह धन्वी व्यवस्थितः ॥ मर्क्प्_५८।७७ ॥  
वायव्ये चास्य वै पादे धनुर्ग्राहादिकं त्रयम् ।  
कुम्भमीनौ तथैवास्य उत्तरां कुक्षिमाश्रितौ ॥ मर्क्प्_५८।७८ ॥  
मीनमेषौ द्विजश्रेष्ठ ! पादे पूर्वोत्तरे स्थितौ ।  
कूर्मे देशास्तथर्क्षाणि देशेष्वेतेषु वै द्विज ॥ मर्क्प्_५८।७९ ॥  
राशयश्च तथर्क्षेषु ग्रहराशिष्ववस्थिताः ।  
तस्माद् ग्रहर्क्षपीडासु देशपीडां विनिर्दिशेत् ॥ मर्क्प्_५८।८० ॥  
तत्र स्त्रात्वा प्रकुर्वोत दानहोमादिकं विधिम् ।  
स एष वैष्णवः पादो ब्रह्मा मध्ये ग्रहस्य यः ।  
नारायणाख्यो ऽचिन्त्यात्मा कारणं जगतः प्रभुः ॥ मर्क्प्_५८।८१ ॥  
    
इति श्रीमार्कण्डेयपुराणे कूर्मनिवेशो नामाष्टपञ्चाशो ऽध्यायः

_____________________________________________________________

ऊनषष्टितमो ऽध्यायः- ५९  
    
मार्कण्डेय उवाच  
    
एवन्तु भारतं वर्षं यथावत् कथितं मुने ।  
कृतं त्रेता द्वापरञ्च तथाथिष्यं चतुष्टयम् ॥ मर्क्प्_५९।१ ॥  
अत्रैवैतद्युगानान्तु चातुर्वर्ण्यो ऽत्र वै द्विज ।  
चत्वारि त्रीणि द्वे चैव तथैकञ्च शरच्छतम् ॥ मर्क्प्_५९।२ ॥  
जीवन्त्यत्र नरा ब्रह्मन् ! कृतत्रेतादिके क्रमात् ।  
देवकूटस्य पूर्वस्य शैलेन्द्रस्य महात्मनः ॥ मर्क्प्_५९।३ ॥  
पूर्वेण यत् स्थितं वर्षं भद्राश्वं तन्निबोध मे ।  
श्वेतपर्णश्च नीलश्च शैवालश्चाचलोत्तमः ॥ मर्क्प्_५९।४ ॥  
कौरञ्जः पर्णशालाग्रः पञ्चैते तु कुलाचलाः ।  
तेषां प्रसूतिरन्ये ये बहवः क्षुद्रपर्वताः ॥ मर्क्प्_५९।५ ॥  
तैर्विशिष्टा जनपदा नानारूपाः सहस्रशः ।  
ततः कुमुदसङ्काशाः शुद्धसानुसुमङ्गलाः ॥ मर्क्प्_५९।६ ॥  
इत्येवमादयो ऽन्ये ऽपि शतशो ऽथ सहस्रशः ।  
सीता शङ्खावती भद्रा चक्रावर्तादिकास्तथा ॥ मर्क्प्_५९।७ ॥  
नद्यो ऽथ बह्व्यो विस्तीर्णाः शीततोयौघवाहिकाः ।  
अत्र वर्षे नराः शङ्खशुद्धहेमसमप्रभाः ॥ मर्क्प्_५९।८ ॥  
दिव्यसङ्गमिनः पुण्या दशवर्षशतायुषः ।  
मन्दोत्तमौ न तेषु स्तः सर्वे ते समदर्शनाः ॥ मर्क्प्_५९।९ ॥  
तितिक्षादिभिरष्टाभैः प्रकृत्या ते गुणैर्युताः ।  
तत्राप्यश्वशिरा देवश्चतुर्बाहुर्जनार्दनः ॥ मर्क्प्_५९।१० ॥  
शिरोहृदयोमेढ्राङ्घ्रिहस्तैश्चाक्षित्रयान्वितः ।  
तस्याप्यथैवं विषया विज्ञेया जगतः प्रभोः ॥ मर्क्प्_५९।११ ॥  
केतुमालमतो वर्षं निबोध मम पश्चिमम् ।  
विशालः कम्बलः कृष्णो जयन्तो हरिपर्वतः ॥ मर्क्प्_५९।१२ ॥  
विशोको वर्धमानश्च सप्तैते कुलपर्वताः ।  
अन्ये सहस्रशः शैला येषु लोकगणः स्थितः ॥ मर्क्प्_५९।१३ ॥  
मौलयस्ते महाकायाः शाकपोतकम्भकाः ।  
अङ्गुलप्रमुखाश्चापि वसन्ति शतशो जनाः ॥ मर्क्प्_५९।१४ ॥  
ये पिबन्ति महानद्यो वङ्क्षुं श्यामां सकम्बलाम् ।  
अमोघां कामिनीं श्यामां तथैवान्याः सहस्रशः ॥ मर्क्प्_५९।१५ ॥  
अत्राप्यायुः समं पूर्वैरत्रापि भगवान् हरिः ।  
वराहरूपी पादास्यहृत्पृष्ठपार्श्वतस्तथा ॥ मर्क्प्_५९।१६ ॥  
त्रिनक्षत्रयुते देशे नक्षत्राणि शुभानि च ।  
इत्येतत् केतुमालन्ते कथितं मुनिसत्तम ॥ मर्क्प्_५९।१७ ॥  
अतः परं कुरून् वक्ष्ये निबोधेह ममोत्तरान् ।  
तत्र वृक्षा मधुफला नित्यपुष्पफलोपगाः ॥ मर्क्प्_५९।१८ ॥  
वस्त्राणि च प्रसूयन्ते फलेष्वाभरणानि च ।  
सर्वकामप्रदास्ते हि सर्वकामफलप्रदाः ॥ मर्क्प्_५९।१९ ॥  
भूमिर्मणिमयी वायुः सुगन्धः सर्वदा सुखः ।  
जायन्ते मानवास्तत्र देवलोकपरिच्युताः ॥ मर्क्प्_५९।२० ॥  
मिथुनानि प्रसूयन्ते समकालस्थितानि वै ।  
अन्योन्यमनुरक्तानि चक्रवाकोपमानि च ॥ मर्क्प्_५९।२१ ॥  
चतुर्दशसहस्राणि तेषां सार्धानि वै स्थितिः ।  
चन्द्रकान्तश्च शैलेन्द्रः सूर्यकान्तस्तथापरः ॥ मर्क्प्_५९।२२ ॥  
तस्मिन् कुलाचलौ वर्षे तन्मध्ये च महानदी ।  
भद्रसोमा प्रयात्युर्व्यां पुण्यामलजलौघिनी ॥ मर्क्प्_५९।२३ ॥  
सहस्रशस्तथैवान्या नद्यो वर्षे ऽपि चोत्तरे ।  
तथान्याः क्षीरवाहिन्यो घृतवाहिन्य एव च ॥ मर्क्प्_५९।२४ ॥  
दध्नो ह्रदास्तथा तत्र तथान्ये चानुपर्वताः ।  
अमृतास्वादकल्पानि फलानि विविधानि च ॥ मर्क्प्_५९।२५ ॥  
वनेषु तेषु वर्षेषु शतशो ऽथ सहस्रशः ।  
तत्रापि भगवान् विष्णुः प्राक्शिरा मत्स्यरूपवान् ॥ मर्क्प्_५९।२६ ॥  
विभक्तो नवधा विप्र ! नक्षत्राणां त्रयं त्रयम् ।  
दिशस्तथापि नवधा विभक्ता मुनिसत्तम ॥ मर्क्प्_५९।२७ ॥  
चन्द्रद्वीपः समुद्रे च भद्रद्वीपस्तथापरः ।  
तत्रापि पुण्यो विख्यातः समुद्रान्तर्महामुने ॥ मर्क्प्_५९।२८ ॥  
इत्येतत् कथितं ब्रह्मन् ! कुरुवर्षं मयोत्तरम् ।  
शृणु किम्पुरुषादीनि वर्षाणि गदतो मम ॥ मर्क्प्_५९।२९ ॥  
    
इति श्रीमार्कण्डेयपुराणेठौत्तरकुरुकथनम्ऽ नामैकोनषष्टितमो ऽध्यायः

_____________________________________________________________

षष्टितमो ऽध्यायः- ६०  
    
मार्कण्डेय उवाच  
    
यत्तु किम्पुरुषं वर्षं तत् प्रवक्ष्याम्यहं द्विज ।  
यत्रायुर्दशसाहस्त्रं पुरुषाणां वपुष्मताम् ॥ मर्क्प्_६०।१ ॥  
अनामया ह्यशोकाश्च नरा यत्र तथा स्त्रियः ।  
प्लक्षः षण्डश्च तत्रोक्तः सुमहान्नन्दनोपमः ॥ मर्क्प्_६०।२ ॥  
तस्य ते वै फलरसं पिबन्तः पुरुषाः सदा ।  
स्थिरयौवननिष्पन्नाः स्त्रियश्चोत्पलगन्धिकाः ॥ मर्क्प्_६०।३ ॥  
अतः परं किम्पुरुषाद्धरिवर्षं प्रचक्ष्यते ।  
महारजतसङ्काशा जायन्ते तत्र मानवाः ॥ मर्क्प्_६०।४ ॥  
देवलोकच्युताः सर्वे देवरूपाश्च सर्वशः ।  
हरिवर्षे नराः सर्वे पिबन्तीक्षुरसं शुभम् ॥ मर्क्प्_६०।५ ॥  
न जरा बाधते तत्र न जीर्यन्ते च कर्हिचित् ।  
तावन्तमेव ते कालं जीवन्त्यथ निरामयाः ॥ मर्क्प्_६०।६ ॥  
मेरुवर्षं मया प्रोक्तं मध्यमं यदिलावृतम् ।  
न तत्र सूर्यस्तपति न ते जीर्यन्ति मानवाः ॥ मर्क्प्_६०।७ ॥  
लभन्ते नात्मलाभञ्च रश्मयश्चन्द्रसूर्ययोः ।  
नक्षत्राणां ग्रहाणाञ्च मेरोस्तत्र परा द्युतिः ॥ मर्क्प्_६०।८ ॥  
पद्मप्रभाः पद्मगन्धा जम्बूफलरसाशिनः ।  
पद्मपत्रायताक्षास्तु जायन्ते तत्र मानवाः ॥ मर्क्प्_६०।९ ॥  
वर्षाणान्तु सहस्राणि तत्राप्यायुस्त्रयोदश ।  
सरावाकारसंस्तारो मेरुमध्ये इलावृते ॥ मर्क्प्_६०।१० ॥  
मेरुस्तत्र महाशैलस्तदाख्यातमिलावृतम् ।  
रम्यकं वर्षमस्माच्च कथयिष्ये निबोध तत् ॥ मर्क्प्_६०।११ ॥  
वृक्षस्तत्रापि चोत्तुङ्गो न्यग्रोधो हरितच्छदः ।  
तस्यापि ते फलरसं पिबन्तो वर्तयन्ति वै ॥ मर्क्प्_६०।१२ ॥  
वर्षायुतायुषस्तत्र नरास्तत्फलभोगिनः ।  
रतिप्रधानविमला जरादौर्गन्ध्यवर्जिताः ॥ मर्क्प्_६०।१३ ॥  
तस्मादथोत्तरं वर्षं नाम्ना ख्यातं हिरण्मयम् ।  
हिरण्वती नदी यत्र प्रभूतकमलोज्ज्वला ॥ मर्क्प्_६०।१४ ॥  
महाबलाः सतेजस्का जायन्ते तत्र मानवाः ।  
महाकाया महासत्त्वा धनिनः प्रियदर्शनाः ॥ मर्क्प्_६०।१५ ॥  
    
इति श्रीमार्कण्डेयपुराणेठकिम्पुरुषादिवर्षवर्णनम् ऽ नाम षष्टितमो ऽध्यायः

_____________________________________________________________

एकषष्टितमो ऽध्यायः- ६१  
    
क्रौष्टुकिरुवाच  
    
कथितं भवता सम्यग् यत् पृष्टो ऽसि महामुने ।  
भूसमुद्रादिसंस्थानं प्रमाणानि तथा ग्रहाः ॥ मर्क्प्_६१।१ ॥  
तेषाञ्चैव प्रमाणञ्च नक्षत्राणाञ्च संस्थितिः ।  
भूरादयस्तथा लोकाः पातालान्यखिलान्यपि ॥ मर्क्प्_६१।२ ॥  
स्वायम्भुवं तथा ख्यातं मुने ! मन्वन्तरं मम ।  
तदन्तराण्यहं श्रोतुमिच्छे मन्वन्तराणि वै ।  
मन्वन्तराधिपान् देवानृषींस्तत्तनयान्नृपान् ॥ मर्क्प्_६१।३ ॥  
    
मार्कण्डेय उवाच  
    
मन्वन्तरं मयाख्यातं तव स्वायम्भुवं च यत् ।  
स्वारोचिषाख्यमन्यत् तु शृणु तस्मादनन्तरम् ॥ मर्क्प्_६१।४ ॥  
कश्चिद् द्विजातिप्रवरः पुरे ऽभूदरुणास्पदे ।  
वरुणायास्तटे विप्रो रूपेणात्यश्विनावपि ॥ मर्क्प्_६१।५ ॥  
मृदुस्वभावः सद्वृत्तो वेदवेदाङ्गपारगः ।  
सदातिथिप्रियो रात्रावागतानां समाश्रयः ॥ मर्क्प्_६१।६ ॥  
तस्य बुद्धिरियं त्वासीदहं पश्ये वसुन्धराम् ।  
अतिरम्यवनोद्यानां नानानगरशोभिताम् ॥ मर्क्प्_६१।७ ॥  
अथागतो।ञतिथिः कश्चित् कदाचित्तस्य वेश्मनि ।  
नानौषधिप्रभावज्ञो मन्त्रविद्याविशारदः ॥ मर्क्प्_६१।८ ॥  
अभ्यर्थितस्तु तेनासौ श्रद्धापूतेन चेतसा ।  
तस्याचख्यौ स देशांश्च रम्याणि नगराणि च ॥ मर्क्प्_६१।९ ॥  
वनानि नद्यः शैलांश्च पुण्यान्यायतनानि च ।  
स ततो विस्मयाविष्टः प्राह तं द्विजसत्तमम् ॥ मर्क्प्_६१।१० ॥  
अनेकदेशदर्शित्वेनातिश्रमसमन्वितः ।  
त्वं नातिवृद्धो वयसा नातिवृत्तश्च यौवनात् ।  
कथमल्पेन कालेन पृथिवीमटसि द्विज ॥ मर्क्प्_६१।११ ॥  
    
ब्राह्मण उवाच  
    
मन्त्रौषधिप्रभावेण विप्राप्रतिहता गतिः ।  
योजनानां सहस्रं हि दिनार्धेन व्रजाम्यम् ॥ मर्क्प्_६१।१२ ॥  
    
मार्कण्डेय उवाच  
    
ततः स विप्रस्तं भूयः प्रत्युवाचेदमादरात् ।  
श्रद्धधानो वचस्तस्य ब्राह्मणस्य विपश्चितः ॥ मर्क्प्_६१।१३ ॥  
मम प्रसादं भगवन् ! कुरु मन्त्रप्रभावजम् ।  
द्रष्टुमेतां मम महीमतीवेच्छा प्रवर्तते ॥ मर्क्प्_६१।१४ ॥  
प्रादात् स ब्राह्मणश्चास्मै पादलेपमुदारधीः ।  
अभिमन्त्रयामास दिशं तेनाख्याताञ्च यत्नतः ॥ मर्क्प्_६१।१५ ॥  
तेनानुलिप्तपादो ऽथ स द्विजो द्विजसत्तम ।  
हिमवन्तमगाद् द्रष्टुं नानाप्रस्त्रवणान्वितम् ॥ मर्क्प्_६१।१६ ॥  
सहस्रं योजनानां हि दिनार्धेन व्रजामि यत् ।  
आयास्यामीति सञ्चिन्त्य तदर्धेनापरेण हि ॥ मर्क्प्_६१।१७ ॥  
सम्प्राप्तो हिमवत्पृष्ठं नातिश्रान्ततनुर्द्विज ।  
विचचार ततस्तत्र तुहिनाचलभूतले ॥ मर्क्प्_६१।१८ ॥  
पादाक्रान्तेन तस्याथ तुहिनेन विलीयता ।  
प्रक्षालितः पादलेपः परमौषधिसम्भः ॥ मर्क्प्_६१।१९ ॥  
ततो जडगतिः सो ऽथ इतश्चेतश्च पर्यटन् ।  
ददर्शातिमनोज्ञानि सानूनि हिमभूभृतः ॥ मर्क्प्_६१।२० ॥  
सिद्धगन्धर्वजुष्टानि किन्नराभिरतानि च ।  
क्रीडाविहाररम्याणि देवादीनामितस्ततः ॥ मर्क्प्_६१।२१ ॥  
दिव्याप्सरोगणशतैराकीर्णान्यवलोकयन् ।  
नातृप्यत द्विजश्रेष्ठः प्रोद्भूतपुलको मुने ॥ मर्क्प्_६१।२२ ॥  
क्वचित् प्रस्त्रवणाद् भ्रष्टजलपातमनोरमम् ।  
प्रनृत्यच्छिखिकेकाभिरन्यतश्च निनादितम् ॥ मर्क्प्_६१।२३ ॥  
दात्यूहकोयष्टिकाद्यैः क्वचिच्चातिमनोहरैः ।  
पुंस्कोकिलकलालापैः श्रुतिहारिभिरन्वितम् ॥ मर्क्प्_६१।२४ ॥  
प्रफुल्लतरुगन्धेन वासितानिलवीजितम् ।  
मुदा युक्तः स ददृशे हिमवन्तं महागिरिम् ॥ मर्क्प्_६१।२५ ॥  
दृष्ट्वा चैतं द्विजसुतो हिमवन्तं महाचलम् ।  
श्वो द्रक्ष्यामीति सञ्चिन्त्य मतिञ्चक्रे गृहं प्रति ॥ मर्क्प्_६१।२६ ॥  
विभ्रष्टपादलेपो ऽथ चिरेण जडितक्रमः ।  
चिन्तयामास किमिदं मयाज्ञानादनुष्ठितम् ॥ मर्क्प्_६१।२७ ॥  
यदि प्रलेपो नष्टो मे विलीनो हिमवारिणा ।  
शैलो ऽतिदुर्गमश्चायं दूरञ्चाहमिहागतः ॥ मर्क्प्_६१।२८ ॥  
प्रयास्यामि क्रियाहानिमग्निशुश्रूषणादिकम् ।  
कथमत्र करिष्यामि सङ्कटं महदागतम् ॥ मर्क्प्_६१।२९ ॥  
इदं रम्यमिदं रम्यमित्यस्मिन् वरपर्वते ।  
शक्तदृष्टिरहं तृप्तिं न यास्ये ऽब्दशतैरपि ॥ मर्क्प्_६१।३० ॥  
किन्नराणां कलालापाः समन्ताच्छ्रोत्रहारिणः ।  
प्रफुल्लतरुगन्धांश्च घ्राणमत्यन्तमृच्छति ॥ मर्क्प्_६१।३१ ॥  
सुखस्पर्शस्तथा वायुः फलानि रसवन्ति च ।  
हरन्ति प्रसभं चेतो मनोज्ञानि सरांसि च ॥ मर्क्प्_६१।३२ ॥  
एवं गते तु पश्येयं यदि कञ्चित् तपोनिधिम् ।  
स ममोपदिशेन्मार्गं गमनाय गृहं प्रति ॥ मर्क्प्_६१।३३ ॥  
    
मार्कण्डेय उवाच  
    
स एवं चिन्तयन् विप्रो बभ्राम च हिमाचले ।  
भ्रष्टपादौषधिबलो वैक्लवं परमं गतः ॥ मर्क्प्_६१।३४ ॥  
तं ददर्श भ्रमन्तञ्च मुनिश्रेष्ठं वरूथिनी ।  
वराप्सरा महाभागा मौलेया रूपशालिनी ॥ मर्क्प्_६१।३५ ॥  
तस्मिन् दृष्टे ततः साभूद् द्विजवर्ये वरूथिनी ।  
मदनाकृष्टहृदया सानुरागा हि तत्क्षणात् ॥ मर्क्प्_६१।३६ ॥  
चिन्तयामास को न्वेष रमणीयतमाकृतिः ।  
सफलं मे भवेज्जन्म यदि मां नावमन्यते ॥ मर्क्प्_६१।३७ ॥  
अहो ऽस्य रूपमाधुर्यमहो ऽस्य ललिता गतिः ।  
अहो गम्भीरता दृष्टेः कुतो ऽस्य सदृशो भुवि ॥ मर्क्प्_६१।३८ ॥  
दृष्टा देवास्तथा दैत्याः सिद्धगन्धर्वपन्नगाः ।  
कथमेको ऽपि नास्त्यस्य तुल्यरूपो महात्मनः ॥ मर्क्प्_६१।३९ ॥  
यथाहमस्मिन्मय्येष सानुरागस्तथा यदि ।  
भवेदत्र मया कार्यस्तत्कृतः पुण्यसञ्चयः ॥ मर्क्प्_६१।४० ॥  
यद्येष मयि सुस्त्रिग्धां दृष्टिमद्य निपातयेत् ।  
कृतपुण्या न मत्तो ऽन्या त्रैलोक्ये वनिता ततः ॥ मर्क्प्_६१।४१ ॥  
    
मार्कण्डेय उवाच  
    
एवं सञ्चिन्तयन्ती सा दिव्ययोषित् स्मरातुरा ।  
आत्मानं दर्शयामास कमनीयतराकृतिम् ॥ मर्क्प्_६१।४२ ॥  
तान्तु दृष्ट्वा द्विजसुतश्चारुरूपां वरूथिनीम् ।  
सोपचारं समागम्य वाक्यमेतदुवाच ह ॥ मर्क्प्_६१।४३ ॥  
का त्वं कमलगर्भाभे कस्य किं वानुतिष्ठसि ।  
ब्राह्मणो ऽहमिहायातो नगरादरुणास्पदात् ॥ मर्क्प्_६१।४४ ॥  
पादलेपो ऽत्र मे ध्वस्तो विलीनो हिमवारिणा ।  
यस्यानुभावादत्राहमागतो मदिरेक्षणे ॥ मर्क्प्_६१।४५ ॥  
    
वरूथिन्युवाच  
    
मौलेयाहं महाभागा नाम्ना ख्याता वरूथिनी ।  
विचरामि सदैवात्र रमणीये महाचले ॥ मर्क्प्_६१।४६ ॥  
साहं त्वद्दर्शनाद्विप्र ! कामवक्तव्यताङ्गता ।  
प्रशाधि यन्मया कार्यं त्वदधीनास्मि साम्प्रतम् ॥ मर्क्प्_६१।४७ ॥  
    
ब्राह्मण उवाच  
    
येनोपायेन गच्छेयं निजगेहं शुचिस्मिते ।  
तन्ममाचक्ष्व कल्याणि हानिर्नो ऽखिलकर्मणाम् ॥ मर्क्प्_६१।४८ ॥  
नित्यनैमित्तिकानान्तु महाहानिर्द्विजन्मनः ।  
भवत्यतस्त्वं हे भद्रे ! मामुद्धर हिमालयात् ॥ मर्क्प्_६१।४९ ॥  
प्रशस्यते न प्रवासो ब्राह्मणानां कदाचम ।  
अपराद्धं न मे भीरु देशदर्शनकौतुकम् ॥ मर्क्प्_६१।५० ॥  
सतो गृहे द्विजाग्र्यस्य निष्पत्तिः सर्वकर्मणाम् ।  
नित्यनैमित्तिकानाञ्च हानिरेवं प्रवासिनः ॥ मर्क्प्_६१।५१ ॥  
सा त्वं किं बहुनोक्तेन तथा कुरु यशस्विनि ।  
यथा नास्तं गेत सूर्ये पश्यामि निजमालयम् ॥ मर्क्प्_६१।५२ ॥  
    
वरूथिन्युवाच  
    
मैवं ब्रूहि महाभाग ! मा भूत्स दिवसो मम ।  
मां परित्यज्य यत्र त्वं निजगेहमुपैष्यसि ॥ मर्क्प्_६१।५३ ॥  
अहो रम्यतरः स्वर्गो न यतो द्विजनन्दन ।  
अतो वयं परित्यज्य तिष्ठामो ऽत्र सुरालयम् ॥ मर्क्प्_६१।५४ ॥  
स त्वं सह मया कान्त ! कान्ते ऽत्र तुहिनाचले ।  
रममाणो न मर्त्यानां बान्धवानां स्मरिष्यसि ॥ मर्क्प्_६१।५५ ॥  
स्त्रजो वस्त्राण्यलङ्कारान् भोगभोज्यानुलेपनम् ।  
दास्याम्यत्र तथाहन्ते स्मरेण वशगा हृता ॥ मर्क्प्_६१।५६ ॥  
वीणावेणुस्वनं गीतं किन्नराणां मनोरमम् ।  
अङ्गाह्लादकरो वायुरुष्णान्नमुदकं शुचि ॥ मर्क्प्_६१।५७ ॥  
मनोभिलषिता शय्या सुगन्धमनुलेपनम् ।  
इहासतो महाभाग गृहे किन्ते निजे ऽधिकम् ॥ मर्क्प्_६१।५८ ॥  
इहासतो नैव जरा कदाचित्ते भविष्यति ।  
त्रिदशानामियं भूमिर्यौवनोपचयप्रदा ॥ मर्क्प्_६१।५९ ॥  
इत्युक्त्वा सानुरागा सा सहसा कमलेक्षणा ।  
आलिलिङ्ग प्रसीदेति वदन्ती कलमुन्मनाः ॥ मर्क्प्_६१।६० ॥  
    
ब्राह्मण उवाच  
    
मा मां स्प्राक्षीर्व्रजान्यत्र दुष्टे यः सदृशस्तव ।  
मयान्यथा याचिता त्वमन्यथैवाप्युपैषि माम् ॥ मर्क्प्_६१।६१ ॥  
सायं प्रातर्हुतं हव्यं लोकान् यच्छति शाश्वतान् ।  
त्रैलोक्यमेतदखिलं मूढे इव्ये प्रतिष्ठितम् ॥ मर्क्प्_६१।६२ ॥  
    
वरूथिन्युवाच  
    
किं ते नाहं प्रिया विप्र ! रमणीयो न किं गिरिः ।  
गन्धर्वान् किन्नरादींश्च त्यक्त्वाभीष्टो हि कस्तव ॥ मर्क्प्_६१।६३ ॥  
निजमालयमप्यस्माद्भवान् यास्यत्यसंशयम् ।  
स्वल्पकालं मया सार्धं भुङ्क्षव भोगान् सुदुर्लभान् ॥ मर्क्प्_६१।६४ ॥  
    
ब्राह्मण उवाच  
    
अष्टावात्मगुणा ये हि तेषामादौ दया द्विज ।  
तां करोषि कथं न त्वं मयि सद्धर्मपालक ॥ मर्क्प्_६१।६६ ॥  
त्वद्विमुक्ता न जीवामि तथा प्रीतिमती त्वयि ।  
नैतद्वदाम्यहं मिथ्या प्रसीद कुलनन्दन ॥ मर्क्प्_६१।६७ ॥  
    
ब्राह्मण उवाच  
    
यदि प्रीतिमती सत्यं नोपचाराद्ब्रवीषि माम् ।  
तदुपायं समाचक्ष्व येन यामि स्वमालयम् ॥ मर्क्प्_६१।६८ ॥  
    
वरूथिन्युवाच  
    
निजमालयमप्यस्माद्भवान् यास्यत्यसंशयम् ।  
स्वल्पकालं मया सार्धं भुङ्क्ष्व भोगान् सुदुर्लभान् ॥ मर्क्प्_६१।६९ ॥  
    
ब्राह्मण उवाच  
    
न भोगार्थाय विप्राणां शस्यते हि वरूथिनी ।  
इह क्लेशाय विप्राणां चेष्टा प्रेत्याफलप्रदा ॥ मर्क्प्_६१।७० ॥  
    
वरूथिन्युवाच  
    
सन्त्राणं म्रियमाणाया मम कृत्वा परत्र ते ।  
पुण्यस्यैव फलं भावि भोगाश्चान्यत्र जन्मनि ॥ मर्क्प्_६१।७१ ॥  
एवं च द्वयमप्यत्र तवोपचयकारणम् ।  
प्रत्याख्यानादहं मृत्युं त्वञ्च पापमवाप्स्यसि ॥ मर्क्प्_६१।७२ ॥  
    
ब्राह्मण उवाच  
    
परस्त्रियं नाभिलषेदित्युचुर्गुरवो मम ।  
तेन त्वां नाभिवाञ्छामि कामं विलप शुष्य वा ॥ मर्क्प्_६१।७३ ॥  
    
मार्कण्डेय उवाच  
    
इत्युक्त्वा स महाभागः स्पृष्ट्वापः प्रयतः शुचिः ।  
प्राहेदं प्रणिपत्याग्निं गार्हपत्यमुपांशुना ॥ मर्क्प्_६१।७४ ॥  
भगवन् ! गार्हपत्याग्ने योनिस्त्वं सर्वकर्मणाम् ।  
त्वत्त आहवनीयो ऽग्निर्दक्षिणाग्निश्च नान्यतः ॥ मर्क्प्_६१।७५ ॥  
युष्मदाप्यायनाद् देवा वृष्टिशस्यादिहेतवः ।  
भवन्ति शस्यादखिलं जगद्भवति नान्यतः ॥ मर्क्प्_६१।७६ ॥  
एवं त्वत्तो भवत्येतद्येन सत्येन वै जगत् ।  
तथाहमद्य स्वं गेहं पश्येयं सति भास्करे ॥ मर्क्प्_६१।७७ ॥  
यथा वै वैदिकं कर्म स्वकाले नोज्झितं मया ।  
तेन सत्येन पश्येयं गृहस्थो ऽद्य दिवाकरम् ॥ मर्क्प्_६१।७८ ॥  
यथा च न परद्रव्ये परदारे च मे मतिः ।  
कदाचित् साभिलाषाभूत्तथैतत् सिद्धिमेतु मे ॥ मर्क्प्_६१।७९ ॥  
    
इति श्रीमार्कण्डेयपुराणेठब्राह्मणवाक्यम्ऽ नामैकषष्टितमो ऽध्यायः

_____________________________________________________________

द्विषष्टितमो ऽध्यायः- ६२  
    
मार्कण्डेय उवाच  
    
एवन्तु वदतस्तस्य द्विजपुत्रस्य पावकः ।  
गार्हपत्यः शरीरे तु सन्निधानमथाकरोत् ॥ मर्क्प्_६२।१ ॥  
तेन चाधिष्ठितः सो ऽथ प्रभामण्डलमध्यगः ।  
व्यदीपयत तं देशं मूर्तिमानिव हव्यवाट् ॥ मर्क्प्_६२।२ ॥  
तस्यास्तु सुतरां तत्र तादृग्रूपे द्विजन्मनि ।  
अनुरागो ऽभवद्विप्रं पश्यन्त्या देवयोषितः ॥ मर्क्प्_६२।३ ॥  
ततः सो ऽधिष्ठितस्तेन हव्यवाहेन तत्क्षणात् ।  
यथापूर्वं तथा गन्तुं प्रवृत्तो द्विजनन्दनः ॥ मर्क्प्_६२।४ ॥  
जगाम च त्वरायुक्तस्तया देव्या निरीक्षितः ।  
आदृष्टिपातात्तन्वङ्ग्या निश्वासोत्कम्पिकन्धरम् ॥ मर्क्प्_६२।५ ॥  
ततः क्षणेनैव तदा निजगेहमवाप्य सः ।  
यथाप्रोक्तं द्विजश्रेष्ठश्चकार सकलाः क्रियाः ॥ मर्क्प्_६२।६ ॥  
अथ सा चारुसर्वाङ्गी तत्रासक्तात्ममानसा ।  
निश्वासपरमा निन्ये दिनशेषं तथा निशाम् ॥ मर्क्प्_६२।७ ॥  
निश्वसन्त्यनवद्याङ्गी हाहेति रुदती मुहुः ।  
मन्दभाग्येति चात्मानं निनिन्द मदिरेक्षणा ॥ मर्क्प्_६२।८ ॥  
न विहारे न चाहारे रमणीये न वा वने ।  
न कन्दरेषु रम्येषु सा बबन्ध तदा रतिम् ॥ मर्क्प्_६२।९ ॥  
चकार रममाणे च चक्रवाकयुगे स्पृहाम् ।  
मुक्ता तेन वरारोहा निनिन्द निजयौवनम् ॥ मर्क्प्_६२।१० ॥  
क्वागताहमिमं शैलं दुष्टदैवबलात्कृता ।  
क्व च प्राप्तः स मे दृष्टेर्गोचरं तादृशो नरः ॥ मर्क्प्_६२।११ ॥  
यद्यद्य स महाभागो न मे सङ्गमुपैष्यति ।  
तत्कामाग्निरवश्यं मां क्षपयिष्यति दुः सहः ॥ मर्क्प्_६२।१२ ॥  
रमणीयमभूद्यत्तत्पुंस्कोकिलनिनादितम् ।  
तेन हीनन्तदेवैतद्दहतीवाद्य मामलम् ॥ मर्क्प्_६२।१३ ॥  
    
मार्कण्डेय उवाच  
    
इत्थं सा मदनाविष्टा जगाम मुनिसत्तम ।  
ववृधे च तदा रागस्तस्यास्तस्मिन् प्रतिक्षणम् ॥ मर्क्प्_६२।१४ ॥  
कलिर्नाम्ना तु गन्धर्वः सानुरागो निराकृतः ।  
तया पूर्वमभूत्सो ऽथ तदवस्थां ददर्श ताम् ॥ मर्क्प्_६२।१५ ॥  
स चिन्तयामास तदा किं न्वेषा गजगामिनी ।  
निश्वासपवनम्लाना गिरावत्र वरूथिनी ॥ मर्क्प्_६२।१६ ॥  
मुनिशापक्षता किन्नु केनचित् किं विमानिता ।  
वाष्पवारिपरिक्लिन्नमियन्धत्ते यतो मुखम् ॥ मर्क्प्_६२।१७ ॥  
ततः स दध्यौ सुचिरं तमर्थं कौतुकात् कलिः ।  
ज्ञातवांश्च प्रभावेण समाधेः स यथातथम् ॥ मर्क्प्_६२।१८ ॥  
पुनः स चिन्तयामास तद्विज्ञाय मुनेः कलिः ।  
ममोपपादितं साधु भाग्यैरेतत्पुराकृतैः ॥ मर्क्प्_६२।१९ ॥  
मयैषा सानुरागेण बहुशः प्रार्थिता सती ।  
निराकृतवती सेयमद्य प्राप्या भविष्यति ॥ मर्क्प्_६२।२० ॥  
मानुषे सानुरागेयं तत्र तद्रूपधारिणि ।  
रंस्यते मय्यसन्दिग्धं किं कालेन करोमि तत् ॥ मर्क्प्_६२।२१ ॥  
    
मार्कण्डेय उवाच  
    
आत्मप्रभावेण ततस्तस्य रूपं द्विजन्मनः ।  
कृत्वा चचार यत्रास्ते निषण्णा सा वरूथिनी ॥ मर्क्प्_६२।२२ ॥  
सा तं दृष्ट्वा वरारोहा किञ्चिदुत्फुल्ललोचना ।  
समेत्य प्राह तन्वङ्गी प्रसीदेति पुनः पुनः ॥ मर्क्प्_६२।२३ ॥  
त्वया त्यक्ता न सन्देहः परित्यक्ष्यामि जीवितम् ।  
तत्राधर्मः कष्टतरः क्रियालोपो भविष्यति ॥ मर्क्प्_६२।२४ ॥  
मया समेत्य रम्ये ऽस्मिन् महाकन्दरकन्दरे ।  
मत्परित्राणजं धर्ममवश्यं प्रतिपत्स्यसे ॥ मर्क्प्_६२।२५ ॥  
आयुषः सावशेषं मे नृनमस्ति महामते ।  
निवृत्तस्तेन नूनं त्वं हृदयाह्लादकारकः ॥ मर्क्प्_६२।२६ ॥  
    
कलिरुवाच  
किं करोमि क्रियाहानिर्भवत्यत्र सतो मम ।  
त्वमप्येवंविधं वाक्यं ब्रवीषि तनुमध्यमे ॥ मर्क्प्_६२।२७ ॥  
तदहं सङ्कटं प्राप्तो यद्ब्रवीमि करोषि तत् ।  
यदि स्यात् सङ्गमो मे ऽद्य भवत्या सह नान्यथा ॥ मर्क्प्_६२।२८ ॥  
    
वरूथिनी उवाच  
    
प्रसीद यद्ब्रवीषि त्वं तत्करोमि न ते मृषा ।  
ब्रवीम्येतदनाशङ्कं यत्ते कार्यं मयाधुना ॥ मर्क्प्_६२।२९ ॥  
    
कलिरुवाच  
    
नाद्य सम्भोगसमये द्रष्टव्यो ऽहं त्वया वने ।  
निमीलिताक्ष्याः संसर्गस्तव सुभ्रु मया सह ॥ मर्क्प्_६२।३० ॥  
    
वरूथिन्युवाच  
    
एवं भवतु भद्रन्ते यथेच्छसि तथास्तु तत् ।  
मया सर्वप्रकारं हि वशे स्थेयं तवाधुना ॥ मर्क्प्_६२।३१ ॥  
    
इति श्रीमार्कण्डेयपुराणे स्वारोचिषे मन्वन्तरे द्विषष्टितमो ऽध्यायः ।

_____________________________________________________________

त्रिषष्टितमो ऽध्यायः- ६३  
    
मार्कण्डेय उवाच  
    
ततः सह तथा सो ऽथ रराम गिरिसानुषु ।  
फुल्लकाननहृद्येषु मनोज्ञेषु सरः सु च ॥ मर्क्प्_६३।१ ॥  
कन्दरेषु च रम्येषु निम्नगापुलिनेषु च ।  
मनोज्ञेषु तथान्येषु देशेषु मुदितो द्विज ॥ मर्क्प्_६३।२ ॥  
वह्निनाधिष्ठितस्यासीद् यद्रूपन्तस्य तेजसा ।  
अचिन्तयद्भोगकाले निमीलितविलोचना ॥ मर्क्प्_६३।३ ॥  
ततः कालेन सा गर्भमवाप मुनिसत्तम ।  
गन्धर्ववीर्यतो रूपचिन्तनाच्च द्विजन्मनः ॥ मर्क्प्_६३।४ ॥  
तां गर्भधारिणीं सो ऽथ सान्त्वयित्वा वरूथिनीम् ।  
विप्ररूपधरो यातस्तया प्रीत्या विसर्जितः ॥ मर्क्प्_६३।५ ॥  
जज्ञे स बालो द्युतिमान ज्वलन्निव विभावसुः ।  
स्वरोचिभैर्यथा सूर्यो भासयन् सकला दिशः ॥ मर्क्प्_६३।६ ॥  
स्वरोचिभिर्यतो भाति भास्वानिव स बालकः ।  
ततः स्वरोचिरित्येवं नाम्ना ख्यातो बभूत सः ॥ मर्क्प्_६३।७ ॥  
ववृधे च महाभागो वयसानुदिनन्तथा ।  
गुणौघैश्च यथा बालः कलाभिः शशलाञ्छनः ॥ मर्क्प्_६३।८ ॥  
स जग्राह धनुर्वेदं वेदांश्चैव यथाक्रमम् ।  
विद्याश्चैव महाभागस्तदा यौवनगोचरः ॥ मर्क्प्_६३।९ ॥  
मन्दराद्रौ कदाचित् स विचरंश्चारुचेष्टितः ।  
ददर्शैकां तदा कन्यां गिरिप्रस्थे भयातुराम् ॥ मर्क्प्_६३।१० ॥  
त्रायस्वेति निरीक्ष्यैनं सा तदा वाक्यमब्रवीत् ।  
मा भैषीरिति स प्राह भयविप्लुतलोचनाम् ॥ मर्क्प्_६३।११ ॥  
किमेतदिति तेनोक्ते वीरवाक्ये महात्मना ।  
ततः सा कथयामास श्वासाक्षेपप्लुताक्षरम् ॥ मर्क्प्_६३।१२ ॥  
    
कन्योवाच  
    
अहमिन्दीवराख्यस्य सुता विद्याधरस्य वै ।  
नाम्ना मनोरमा जाता सुतायां मरुधन्वनः ॥ मर्क्प्_६३।१३ ॥  
मन्दारविद्याधरजा सखी मम विभावरी ।  
कलावती चाप्यपरा सुता पारस्य वै मुनेः ॥ मर्क्प्_६३।१४ ॥  
ताभ्यां सह मया यातं कैलासतटमुत्तमम् ।  
तत्र दृष्टो मुनिः कश्चित्तपसातिकृशाकृतिः ॥ मर्क्प्_६३।१५ ॥  
क्षुत्क्षामकण्ठो निस्तेजा दूरपाताक्षितारकः ।  
मयावहसितः क्रुद्धः स तदा मां शशाप ह ॥ मर्क्प्_६३।१६ ॥  
क्षामक्षामस्वरः किञ्चित्कल्पिताधरपल्लवः ।  
त्वयावहसितो यस्मादनार्ये दुष्टतापसि ॥ मर्क्प्_६३।१७ ॥  
तस्मात् त्वामचिरेणैव राक्षसो ऽभिभविष्यसि ।  
दत्ते शापे मत्सखीभ्यां स तु निर्भत्सितो मुनिः ॥ मर्क्प्_६३।१८ ॥  
धिक् ते ब्राह्मण्यमक्षान्त्या हृतन्ते निखिलन्तपः ।  
अमर्षणैर्धर्षितो ऽसि तपसा नातिकर्षितः ॥ मर्क्प्_६३।१९ ॥  
क्षान्त्यास्पदं वै ब्राह्मण्यं क्रोधसंयमनन्तपः ।  
एतच्छ्रुत्वा ददौ शापं तयोरप्यमितद्युतिः ॥ मर्क्प्_६३।२० ॥  
एकस्याः कुष्ठमङ्गेषु भाव्यन्यस्यास्तथा क्षयः ।  
तयोस्तथैव तज्जातं यथोक्तं तेन तत्क्षणात् ॥ मर्क्प्_६३।२१ ॥  
ममाप्येवं महद्रक्षः समुपैति पदानुगम् ।  
न शृणोषि महानादं तस्यादूरे ऽपि गर्जतः ॥ मर्क्प्_६३।२२ ॥  
तृतीयमद्य दिवसं यन्मे पृष्ठन्न मुञ्चति ।  
अस्त्रग्रामस्य सर्वस्य हृदज्ञाहमद्य ते ॥ मर्क्प्_६३।२३ ॥  
ते प्रयच्छामि मां रक्ष रक्षसो ऽस्मान्महामते ।  
प्रादात् स्वायम्भुवस्यादौ स्वयं रुद्रः पिनाकधृक् ॥ मर्क्प्_६३।२४ ॥  
स्वायम्भुवो वसिष्ठाय सिद्धवर्याय दत्तवान् ।  
तेनापि दत्तं मन्मातुः पित्रे चित्रायुधाय वै ॥ मर्क्प्_६३।२५ ॥  
प्रादादौद्वाहिकं सो ऽपि मत्पित्रे श्वशुरः स्वयम् ।  
मयापि शिक्षितं वीर ! सकाशाद् बालया पितुः ॥ मर्क्प्_६३।२६ ॥  
हृदयं सकलास्त्राणामशेषरिपुनाशनम् ।  
तदिदं गृह्यतां शीघ्रमशेषास्त्रपरायणम् ॥ मर्क्प्_६३।२७ ॥  
ततो जहि दुरात्मानमेनं राक्षसमागतम् ॥ मर्क्प्_६३।२८ ॥  
    
मार्कण्डेय उवाच  
    
तथैत्युक्ते ततस्तेन वार्युपस्पृश्य तस्य तत् ।  
अस्त्राणां हृदयं प्रादात् सरहस्यनिवर्तनम् ॥ मर्क्प्_६३।२९ ॥  
एतस्मिन्नन्तरे रक्षस्तत्तदा भीषणाकृति ।  
नर्दमानं महानादमाजगाम त्वरान्वितम् ॥ मर्क्प्_६३।३० ॥  
मयाभिभूता किं त्राणमुपैषि द्रुतमेहि मे ।  
भक्षामि किञ्चिरेणेति ब्रुवाणं तं ददर्श सः ॥ मर्क्प्_६३।३१ ॥  
स्वरोचिश्चिन्तयामास दृष्ट्वा तं समुपागतम् ।  
गृह्णात्वेष वचः सत्यं तस्यास्त्विति महामुनेः ॥ मर्क्प्_६३।३२ ॥  
जग्राह समुपेत्यैनां त्वरया सो ऽपि राक्षसः ।  
त्राहि त्राहीति करुणं विलपन्तीं सुमध्यमाम् ॥ मर्क्प्_६३।३३ ॥  
ततः स्वरोचिः सङ्क्रुद्धश्चण्डास्त्रमतिभैरवम् ।  
दृष्ट्यां निवेश्य तद्रक्षो ददर्शानिमिषेक्षणः ॥ मर्क्प्_६३।३४ ॥  
तदाभिभूतः स तदा तामुत्सृज्य निशाचरः ।  
प्रसीद शाम्यतामस्त्रं श्रूयताञ्चेत्यभाषत ॥ मर्क्प्_६३।३५ ॥  
मोक्षितोषऽहं त्वया शापादतिघोरान्महाद्युते ।  
प्रदत्तादतितीव्रेण ब्रह्ममित्रेण धीमता ॥ मर्क्प्_६३।३६ ॥  
उपकारी न मे त्वत्तो महाभागाधिको ऽपरः ।  
येनाहं सुमहाकष्टान्महाशापाद्विमोक्षितः ॥ मर्क्प्_६३।३७ ॥  
    
स्वरोचिरुवाच  
ब्रह्ममित्रेण मुनिना किन्निमित्तं महात्मना ।  
शप्तस्त्वं कीदृशश्चैव शापो दत्तो ऽभवत् पुरा ॥ मर्क्प्_६३।३८ ॥  
    
राक्षसा उवाच  
    
ब्रह्ममित्रो ऽष्टधा भिन्नमायुर्वेदमधीतवान् ।  
त्रयोदशाधिकारञ्च प्रगृह्याथर्वणो द्विजः ॥ मर्क्प्_६३।३९ ॥  
अहञ्चेन्दीवराख्येति ख्यातो ऽस्या जनको ऽभवम् ।  
विद्याधरपतेः पुत्रो नलनाभस्य खङ्गिनः ॥ मर्क्प्_६३।४० ॥  
मया च याचितः पुर्वं ब्रह्ममित्रो ऽभवन्मुनिः ।  
आयुर्वेदमशेषं मे भगवन् ! दातुमर्हसि ॥ मर्क्प्_६३।४१ ॥  
यदा तु बहुशो वीर ! प्रश्रयावनतस्य मे ।  
न प्रादाद्याचितो विद्यामायुर्वेदात्मिकां मम ॥ मर्क्प्_६३।४२ ॥  
शिष्येभ्यो ददतस्तस्य मयान्तर्धानगेन हि ।  
आयुर्वेदात्मिका विद्या गृहीताभूत्तदानघ ॥ मर्क्प्_६३।४३ ॥  
गृहीतायान्तु विद्यायां मासैरष्टाभिरन्तरात् ।  
ममातिहर्षादभवद्धासो ऽतीव पुनः पुनः ॥ मर्क्प्_६३।४४ ॥  
प्रत्यभिज्ञाय मां हासान्मुनिः कोपसमन्वितः ।  
विकम्पिकन्धरः प्राह मामिदं परुषाक्षरम् ॥ मर्क्प्_६३।४५ ॥  
राक्षसेनैव यस्मान्मे त्वयादृश्येन दुर्मते ।  
हृता विद्यावहासश्च मामवज्ञाय वै कृतः ॥ मर्क्प्_६३।४६ ॥  
तस्मात्त्वं राक्षसः पाप ! मच्छापेन निराकृतः ।  
भविष्यसि न सन्देहः सप्तरात्रेण दारुणः ॥ मर्क्प्_६३।४७ ॥  
इत्युक्ते प्रणिपाताद्यैरुपचारैः प्रसादितः ।  
स मामाह पुनर्विप्रस्तत्क्षणान्मृदुमानसः ॥ मर्क्प्_६३।४८ ॥  
यन्मयोक्तमवश्यन्तद्भावि गन्धर्व ! नान्यथा ।  
किन्तु त्वं राक्षसो भूत्वा पुनः स्वं प्राप्स्यसे वपुः ॥ मर्क्प्_६३।४९ ॥  
नष्टस्मृतिर्यदा क्रुद्धः स्वमपत्यञ्चिखादिषुः ।  
निशाचरत्वं गन्तासि तदस्त्रानलतापितः ॥ मर्क्प्_६३।५० ॥  
पुनः सञ्ज्ञामवाप्य स्वामवाप्स्यसि निजं वपुः ।  
तथैव स्वमधिष्ठानं लोके गन्धर्वसञ्ज्ञिते ॥ मर्क्प्_६३।५१ ॥  
सो ऽहं त्वया महाभाग ! मोक्षितो ऽस्मान्महाभयात् ।  
निशाचरत्वाद् यद्वीर ! तेन मे प्रार्थनां कुरु ॥ मर्क्प्_६३।५२ ॥  
इमान्ते तनयां भार्यां प्रयच्छामि प्रतीच्छ ताम् ।  
आयुर्वेदश्च सकलस्त्वष्टाङ्गो यो मया ततः ।  
मुनेः सकाशात् सम्प्राप्तस्तं गृह्णीष्व महामते ॥ मर्क्प्_६३।५३ ॥  
    
मार्कण्डेय उवाच  
इत्युक्त्वा प्रददौ विद्यां स च दिव्याम्बरोज्जवलः ।  
स्त्रग्भूषणधरो दिव्यं पुराणं वपुरास्थितः ॥ मर्क्प्_६३।५४ ॥  
दत्त्वा विद्यां ततः कन्यां स दातुमुपचक्रमे ।  
तमाह सा तदा कन्या जनितारं स्वरूपिणम् ॥ मर्क्प्_६३।५५ ॥  
अनुरागो ममाप्यत्र तातातीव महात्मनि ।  
दर्शनादेव सञ्जातो विशेषेणोपकारिणि ॥ मर्क्प्_६३।५६ ॥  
किन्त्वेषा मे सखी सा च मत्कृते दुः खपीडिते ।  
अतो नाभिलषे भोगान् भोक्तुमेतेन वै समम् ॥ मर्क्प्_६३।५७ ॥  
पुरुषैरपि नो शक्या कर्तुमित्थं नृशंसता ।  
स्वभावरुचिरैर्मादृक् कथं योषित् करिष्यति ॥ मर्क्प्_६३।५८ ॥  
साहं यथा ते दुः खार्ते मत्कृते कन्यके पितः ।  
तथा स्थास्यामि तद्दुः खे तच्छोकानलतापिता ॥ मर्क्प्_६३।५९ ॥  
    
स्वरोचिरुवाच  
    
आयुर्वेदप्रसादेन ते करिष्ये पुनर्नवे ।  
सख्यौ तव महाशोकं समुत्सृज सुमध्यमे ॥ मर्क्प्_६३।६० ॥  
    
मार्कण्डेय उवाच  
    
ततः पित्रा स्वयं दत्तां तां कन्यां स विधानतः ।  
उपयेमे गिरौ तस्मिन् स्वरोचिश्चारुलोचवनाम् ॥ मर्क्प्_६३।६१ ॥  
दत्तान्तु तां तदा कन्यामभिशान्त्य च भामिनीम् ।  
जगाम दिव्यया गत्यागन्धर्वः स्वपुरन्ततः ॥ मर्क्प्_६३।६२ ॥  
स चापि सहितस्तन्व्या सदुद्यानन्तदा ययौ ।  
कन्यकायुगलं यत्र तच्छापोत्थगदातुरम् ॥ मर्क्प्_६३।६३ ॥  
ततस्तयोः स तत्त्वज्ञो रोगघ्नैरौषधै रसैः ।  
चकार नीरुजौ देहौ स्वरोचिरपराजितः ॥ मर्क्प्_६३।६४ ॥  
ततो ऽतिशोभने कन्ये विमुक्ते व्याधितः शुभे ।  
स्वकान्त्योद्योति दिग्भागं चक्राते तन्महीधरम् ॥ मर्क्प्_६३।६५ ॥  
    
इति श्रीमार्कण्डेयपुराणे स्वारोचिषे मन्वन्तरे त्रिषष्टितमो ऽध्यायः

_____________________________________________________________

चतुः षष्टितमो ऽध्यायः- ६४  
    
मार्कण्डेय उवाच  
    
एवं विमुक्तरोगा तु कन्यका तं मुदान्विता ।  
स्वरोचिषमुवाचेदं शृणुष्व वचनं प्रभो ॥ मर्क्प्_६४।१ ॥  
मन्दारविद्याधरजा नाम्ना ख्याता विभावरी ।  
उपकारिन् ! स्वमात्मानं प्रयच्छामि प्रतीच्छ माम् ॥ मर्क्प्_६४।२ ॥  
विद्याञ्च तुभ्यं दास्यामि सर्वबूतरुतानि ते ।  
ययाभिव्यक्तिमेष्यन्ति प्रसादपुरगो भव ॥ मर्क्प्_६४।३ ॥  
    
मार्कण्डेय उवाच  
    
एवमस्त्विति तेनोक्ते धर्मज्ञेन स्वरोचिषा ।  
द्वितीया तु तदा कन्या इदं वचनमब्रवीत् ॥ मर्क्प्_६४।४ ॥  
कुमारब्रह्मचार्यासीत् पारो नाम पिता मम ।  
ब्रह्मर्षिः सुमहाभागो वेदवेदाङ्गपारगः ॥ मर्क्प्_६४।५ ॥  
तस्य पुंस्कोकिलालापरमणीये मधौ पुरा ।  
आजगामाप्सराभ्यासं प्रख्याता पुञ्जिकास्तना ॥ मर्क्प्_६४।६ ॥  
कामवक्तव्यतां नीतः स तदा मुनिपुङ्गवः ।  
तत्संयोगे ऽहमुत्पन्ना तस्यामत्र महाचले ॥ मर्क्प्_६४।७ ॥  
विहाय मां गता सा च मातास्मिन्निर्जने वने ।  
बालामेकां महीपृष्ठे व्यालश्वापदसङ्कुले ॥ मर्क्प्_६४।८ ॥  
ततः कलाभिः सोमस्य वर्धन्तीभिरहः क्षये ।  
आप्याय्यमानाहरहो वृद्धिं यातास्मि सत्तम ॥ मर्क्प्_६४।९ ॥  
ततः कलावतीत्येतन्मम नाम महात्मना ।  
गृहीतायः कृतं पित्रा गन्धर्वेण शुभानना ॥ मर्क्प्_६४।१० ॥  
न दत्ताहं तदा तेन याचितेन महात्मना ।  
देवारिणालिना सुप्तस्ततो मे घातितः पिता ॥ मर्क्प्_६४।११ ॥  
ततो ऽहमतिनिर्वेदादात्मव्यापादनोद्यता ।  
निवारिता शम्भुपत्न्या सत्या सत्यप्रतिश्रवा ॥ मर्क्प्_६४।१२ ॥  
मा शुचः सुभ्रु ! भर्ता ते महाभागो भविष्यति ।  
स्वरोचिर्नाम पुत्रश्च मनुस्तस्य भविष्यति ॥ मर्क्प्_६४।१३ ॥  
आज्ञाञ्च निधयः सर्वे करिष्यन्ति तवादृताः ।  
यथाभिलषितं वित्तं प्रदास्यन्ति च ते शुभे ॥ मर्क्प्_६४।१४ ॥  
यस्या वत्से प्रभावेण विद्यायास्तां गृहाण मे ।  
पद्मिनी नाम विद्येयं महापद्माभिपूजिता ॥ मर्क्प्_६४।१५ ॥  
इत्याह मां दक्षसुता सती सत्यपरायणा ।  
स्वरोचिस्त्वं ध्रुवं देवी नान्यथा सा वदिष्यति ॥ मर्क्प्_६४।१६ ॥  
साहं प्राणप्रदायाद्य तां विद्यां स्वं तथा वपुः ।  
प्रयच्छामि प्रतीच्छ त्वं प्रसादसुमुखो मम ॥ मर्क्प्_६४।१७ ॥  
    
मार्कण्डेय उवाच  
    
एवमस्त्विति तामाह स तु कन्यां कलावतीम् ।  
विभावर्याः कलावत्याः स्निग्धदृष्ट्यानुमोदितः ॥ मर्क्प्_६४।१८ ॥  
जग्राह च ततः पाणी स तयोरमरद्युतिः ।  
नदत्सु देवतूर्येषु नृत्यन्तीष्वप्सरः सु च ॥ मर्क्प्_६४।१९ ॥  
    
इति श्रीमार्कण्जडेयपुराणेठस्वारोचिषे मन्वन्तरेऽ चतुः षष्टितमो ऽध्यायः

_____________________________________________________________

पञ्चषष्टितमो ऽध्यायः- ६५  
    
मार्कण्डेय उवाच  
    
ततः स ताभिः सहितः पत्नीभिरमरद्युतिः ।  
रराम तस्मिन् शैलेन्द्रे रम्यकानननिर्झरे ॥ मर्क्प्_६५।१ ॥  
सर्वोपभोगरत्नानि मधूनि मधुराणि च ।  
निधयः समुपाजह्रुः पद्मिन्या वशवर्तिनः ॥ मर्क्प्_६५।२ ॥  
स्त्रजो वस्त्राण्यलङ्कारान् गन्धाढ्यमनुलेपनम् ।  
आसनान्यतिशुभ्राणि काञ्चनानि यथेच्छया ॥ मर्क्प्_६५।३ ॥  
सौवर्णानि महाभाग ! करकान् भाजनानि च ।  
तथा शय्याश्च विविधा दिव्यैरास्तरणैर्युताः ॥ मर्क्प्_६५।४ ॥  
एवं स ताभिः सहितो दिव्यगन्धाधिवासिते ।  
रराम स्वरुचिर्भाभिर्भासिते वरपर्वते ॥ मर्क्प्_६५।५ ॥  
ताश्चापि सह तेनेति लेभिरे मुदमुत्तमाम् ।  
रममाणा यथा स्वर्गे तथा तत्र शिलोच्चये ॥ मर्क्प्_६५।६ ॥  
कलहंसी जगादैकां चक्रवाकीं जले सतीम् ।  
तस्य तासाञ्च ललिते सम्बन्धे च स्पृहावती ॥ मर्क्प्_६५।७ ॥  
धन्यो ऽयमतिपुण्यो ऽयं यो ऽय यौवनगोचरः ।  
दयिताभिः सहैताभिर्भुङ्क्ते भोगानभीप्सितान् ॥ मर्क्प्_६५।८ ॥  
सन्ति यौवनिनः श्लाघ्यास्तत्पत्न्यो नातिशोभनाः ।  
जगत्यामल्पकाः पत्न्यः पतयश्चातिशोभनाः ॥ मर्क्प्_६५।९ ॥  
अभीष्टा कस्यचित् कान्ता कान्तः कस्याश्चिदीप्सितः ।  
परस्परानुरागाढ्यं दाम्पत्यमतिदुर्लभम् ॥ मर्क्प्_६५।१० ॥  
धन्यो ऽयं दयिताभीष्टो ह्येताश्चास्यातिवल्लभाः ।  
परस्परानुरागो हि धन्यानामेव जायते ॥ मर्क्प्_६५।११ ॥  
एतन्निशम्यवचनं कलहंसीसमीरितम् ।  
उवाच चक्रवाकी तां नातिविस्मितमानसा ॥ मर्क्प्_६५।१२ ॥  
नायं धन्यो यतो लज्जा नान्यस्त्रीसन्निकर्षतः ।  
अन्यां स्त्रियमयं भुङ्क्ते न सर्वास्वस्य मानसम् ॥ मर्क्प्_६५।१३ ॥  
चित्तानुराग एकस्मिन्नधिष्ठाने यतः सखि ।  
ततो हि प्रीतिमानेष भार्यासु भविता कथम् ॥ मर्क्प्_६५।१४ ॥  
एता न दयिताः पत्युर्नैतासां दयितः पतिः ।  
विनोदमात्रमेवैता यथा परिजनो ऽपरः ॥ मर्क्प्_६५।१५ ॥  
एतासाञ्च यदिष्टो ऽयं तत् किं प्राणान्न मुञ्चति ।  
आलिङ्गत्यपरां कान्तां ध्यातो वै कान्तयान्यया ॥ मर्क्प्_६५।१६ ॥  
विद्याप्रदानमूल्येन विक्रीतो ह्येष भृत्यवत् ।  
प्रवर्तते न हि प्रेम समं बह्वीषु तिष्ठति ॥ मर्क्प्_६५।१७ ॥  
कलहंसि ! पतिर्धन्यो मम धन्याहमेव च ।  
यस्यैकस्याञ्चिरं चित्तं यस्याश्चैकत्र संस्थितम् ॥ मर्क्प्_६५।१८ ॥  
सर्वसत्त्वरुतज्ञो ऽसौ स्वरोचिरपराजितः ।  
निशम्य लज्जितो दध्यौ सत्यमेव हि नानृतम् ॥ मर्क्प्_६५।१९ ॥  
ततो वर्षशते याते रममाणो महागिरौ ।  
रममाणः समं ताभिर्ददर्श पुरतो मृगम् ॥ मर्क्प्_६५।२० ॥  
सुस्निग्धपीनावयवं मृगयूथविहारिणम् ।  
वासिताभिः सुरूपाभिर्मृगीभिः परिवारितम् ॥ मर्क्प्_६५।२१ ॥  
आकृष्टघ्राणपुटका जिघ्रन्तीस्तास्ततो मृगीः ।  
उवाच स मृगो रामा लज्जात्यागेन गम्यताम् ॥ मर्क्प्_६५।२२ ॥  
नाहं स्वरोचिस्तच्छीलो न चैवाहं सुलोचनाः ।  
निर्लज्जा बहवः सन्ति तादृशास्तत्र गच्छतः ॥ मर्क्प्_६५।२३ ॥  
एका त्वनेकानुगता यथा हासास्पदं जने ।  
अनेकाभिस्तथैवैको बोगदृष्ट्या निरीक्षितः ॥ मर्क्प्_६५।२४ ॥  
तस्य धर्मक्रियाहानिरहन्यहनि जायते ।  
सक्तो ऽन्यभार्यया चान्यकामासक्तः सदैव सः ॥ मर्क्प्_६५।२५ ॥  
यस्तादृशो ऽन्यस्तच्छीलः परलोकपराङ्मुखः ।  
तं कामयत भद्रं वो नाहं तुल्यः स्वरोचिषा ॥ मर्क्प्_६५।२६ ॥  
    
इति श्रीमार्कण्डेयपुराणे स्वारोचिषे मन्वन्तरे पञ्चषष्टितमो ऽध्यायः

_____________________________________________________________

ÆÑःâå%>üउ꣡åßÑआदादनागतम् ।  
यथाहं समतीतञ्च वर्तमानञ्च सर्वतः ॥ मर्क्प्_६९।५३ ॥  
आलोच्याज्ञापयेत्युक्ते ततो ज्ञातं मयापि तत् ।  
ततो न दत्तवानर्घमहं तुभ्यं विधानतः ॥ मर्क्प्_६९।५४ ॥  
सत्यं राजन् ! त्वमर्घार्हः कुले स्वायम्भुवस्य च ।  
तथापि नार्घयोग्यं त्वां मन्यामो वयमुत्तमम् ॥ मर्क्प्_६९।५५ ॥  
    
राजोवाच  
    
किं कृतं हि मया ब्रह्मन् ! ज्ञानादज्ञानतो ऽपि वा ।  
येन त्वत्तोर्ऽघमर्हामि नाहमभ्यागतश्चिरात् ॥ मर्क्प्_६९।५६ ॥  
    
ऋषिरुवाच  
    
किं विस्मृतन्ते यत्पत्नी त्वया त्यक्ता च कानने ।  
परित्यक्तस्तया सार्धं त्वया धर्मो नृपाखिलः ॥ मर्क्प्_६९।५७ ॥  
पक्षेण कर्मणो हान्या प्रयात्यस्पर्शतां नरः ।  
विण्मूत्रैर्वार्षिकी यस्य हानिस्ते नित्यकर्मणः ॥ मर्क्प्_६९।५८ ॥  
पत्न्यानुकूलया भाव्यं यथाशीले ऽपि भर्तरि ।  
दुः शीलापि तथा भार्या पोषणीया नरेश्वर ॥ मर्क्प्_६९।५९ ॥  
प्रतिकूला हि सा पत्नी तस्य विप्रस्य या हृता ।  
तथापि धर्मकामो ऽसौ त्वामुद्योतितवान् नृप ॥ मर्क्प्_६९।६० ॥  
चलतः स्थापयस्यन्यान् स्वधर्मेषु महीपते ।  
त्वां स्वधर्माद्विचलितं को ऽपरः स्थापयिष्यति ॥ मर्क्प्_६९।६१ ॥  
    
मार्कण्डेय उवाच  
    
विलक्ष्यः स महीपाल इत्युक्तस्तेन धीमता ।  
तथेत्युक्त्वा च पप्रच्छ हृतां पत्नीं द्विजन्मनः ॥ मर्क्प्_६९।६२ ॥  
भगवन् ! केन नीता सा पत्नी विप्रस्य कुत्र वा ।  
अतीतानागतं वेत्ति जगत्यवितथं भवान् ॥ मर्क्प्_६९।६३ ॥  
    
ऋषिरुवाच  
    
तां जहाराद्रितनयो बलाको नाम राक्षसः ।  
द्रक्ष्यसे चाद्य तां भूप ! उत्पलावतके वने ॥ मर्क्प्_६९।६४ ॥  
गच्छ संयोजयाशु त्वं भार्यया हि द्विजात्तमम् ।  
मा पापास्पदतां यातु त्वमिवासौ दिने दिने ॥ मर्क्प्_६९।६५ ॥  
    
इति श्रीमार्कण्डेयपुराणे औत्तममन्वन्तरे एकोनसप्ततितमो ऽध्यायः

_____________________________________________________________

सप्ततितमो ऽध्यायः- ७०  
    
मार्कण्डेय उवाच  
    
अथारुरोह स्वरथं प्रणिपत्य महामुनिम् ।  
तेनाख्यातं वनन्तच्च प्रययावुत्पलावतम् ॥ मर्क्प्_७०।१ ॥  
यथाख्यातस्वरूपाञ्च भार्यां भर्त्रा द्विजस्य ताम् ।  
भक्षयन्तीं ददार्शाथ श्रीफलानि नरेश्वरः ॥ मर्क्प्_७०।२ ॥  
पप्रच्छ च कथं भद्रे ! त्वमेतद्वनमागता ।  
स्फुटं ब्रवीहि वैशालेरपि भार्या सुशर्मणः ॥ मर्क्प्_७०।३ ॥  
    
ब्राह्मण्युवाच  
    
सुताहमतिरात्रस्य द्विजस्य वनवासिनः ।  
पत्नी विशालपुत्रस्य यस्य नाम त्वयोदितम् ॥ मर्क्प्_७०।४ ॥  
साहं हृता बलाकेन राक्षसेन दुरात्मना ।  
प्रसुप्ता भवनस्यान्ते भ्रातृमातृवियोजिता ॥ मर्क्प्_७०।५ ॥  
भस्मीभवतु तद्रक्षो येनास्म्येवं वियोजिता ।  
मात्रा भ्रातृभिरन्यैश्च तिष्टाम्यत्र सुदुः खिता ॥ मर्क्प्_७०।६ ॥  
अस्मिन् वने ऽतिगहने तेनानीयाहमुज्झिता ।  
न वेद्मि कारणं कि तन्नोपभुङ्क्ते न खादति ॥ मर्क्प्_७०।७ ॥  
    
राजोवाच  
अपि तज्ज्ञायते रक्षस्त्वामुत्सृज्य क्व वै गतम् ।  
अहं भर्त्रा तवैवात्र प्रेषितो द्विजनन्दिनि ॥ मर्क्प्_७०।८ ॥  
    
ब्राह्मण्युवाच  
    
अस्यैव काननस्यान्ते स तिष्ठति निशाचरः ।  
प्रविश्य पश्यतु भवान् न बिभेति ततो यदि ॥ मर्क्प्_७०।९ ॥  
    
मार्कण्डेय उवाच  
    
प्रविवेश ततः सो ऽथ तया वर्त्मनि दर्शिते ।  
ददृशे परिवारेण समवेतञ्च राक्षसम् ॥ मर्क्प्_७०।१० ॥  
दृष्टमात्रे ततस्तस्मिन् त्वरमाणः स राक्षसः ।  
दूरादेव महीं मूर्ध्ना स्पृशन् पादान्तिकं ययौ ॥ मर्क्प्_७०।११ ॥  
    
राक्षस उवाच  
    
ममात्रागच्छता गेहं प्रसादस्ते महान् कृतः ।  
प्रशाधि किं करोम्येष वसामि विषये तव ॥ मर्क्प्_७०।१२ ॥  
अर्घञ्चेमं प्रतीच्छ त्वं स्थीयताञ्चेदमासनम् ।  
वयं भृत्या भवान् स्वामी दृढमाज्ञापयस्व माम् ॥ मर्क्प्_७०।१३ ॥  
    
राजोवाच  
    
कृतमेव त्वया सर्वं सर्वामेवातिथिक्रियाम् ।  
किमर्थं ब्राह्मणवधूस्त्वयानीता निशाचर ॥ मर्क्प्_७०।१४ ॥  
नेयं सुरूपा सन्त्यन्या भार्यार्थञ्चेद् हृता त्वया ।  
भक्ष्यार्थं चेत्कथं नात्ता त्वयैतत्कथ्यतां मम ॥ मर्क्प्_७०।१५ ॥  
    
राक्षस उवाच  
    
न वयं मानुषाहारा अन्ये ते नृप ! राक्षसाः ।  
सुकृतस्य फलं यत्तु तदश्नीमो वयं नृप ॥ मर्क्प्_७०।१६ ॥  
स्वभावञ्च मनुष्याणां योषिताञ्च विमानिताः ।  
मानिताश्च समश्नीमो न वयं जन्तुखादकाः ॥ मर्क्प्_७०।१७ ॥  
यदस्माभिर्नृणां क्षान्तिर्भुक्ता क्रुध्यन्ति ते तदा ।  
भुक्ते दुष्टे स्वभावे च गुणवन्तो भवन्ति च ॥ मर्क्प्_७०।१८ ॥  
सन्ति नः प्रमदा भूप ! रूपेणाप्सरसां समाः ।  
राक्षस्यस्तासु तिष्ठत्सु मानुषीषु रतिः कथम् ॥ मर्क्प्_७०।१९ ॥  
    
राजोवाच  
    
यद्येषा नोपभोगाय नाहाराय निशाचर ।  
गृहं प्रविश्य विप्रस्य तत्किमेषा हृता त्वया ॥ मर्क्प्_७०।२० ॥  
    
राक्षस उवाच  
    
मन्त्रवित् स द्विजश्रेष्ठो यज्ञे यज्ञे गतस्य मे ।  
रक्षोघ्नमन्त्रपठनात् करोत्युच्चाटनं नृप ॥ मर्क्प्_७०।२१ ॥  
वयं बुभुक्षितास्तस्य मन्त्रोच्चाटनकर्मणा ।  
क्व यामः सर्वयज्ञेषु स ऋत्विग् भवति द्विजः ॥ मर्क्प्_७०।२२ ॥  
ततो ऽस्माभिरिदन्तस्य वैकल्यमुपपादितम् ।  
पत्न्या विना पुमानिज्याकर्मयोग्यो न जायते ॥ मर्क्प्_७०।२३ ॥  
    
मार्कण्डेय उवाच  
    
वैकल्योच्चारणात्तस्य ब्राह्मणस्य महामतेः ।  
ततः स राजातिभृशं विषण्णः समजायत ॥ मर्क्प्_७०।२४ ॥  
वैकल्यमेवं विप्रस्य वदन्मामेव निन्दति ।  
अनर्हमर्घस्य च मां सो ऽप्याह मुनिसत्तमः ॥ मर्क्प्_७०।२५ ॥  
वैकल्यं तस्य विप्रस्य राक्षसो ऽप्याह मे यथा ।  
अपत्नीकतया सो ऽहं सङ्कटं महदास्थितः ॥ मर्क्प्_७०।२६ ॥  
    
मार्कण्डेय उवाच  
    
एवं चिन्तयतस्तस्य पुनरप्याह राक्षसः ।  
प्रणामनम्रो राजानं बद्धाञ्जलिपुटो मुने ॥ मर्क्प्_७०।२७ ॥  
नरेन्द्राज्ञाप्रदानेन प्रसादः क्रियतां मम ।  
भृत्यस्य प्रणतस्य त्वं युष्मद्विषयवासिनः ॥ मर्क्प्_७०।२८ ॥  
    
राजोवाच  
    
स्वभावं वयमश्नीमस्त्वयोक्तं यन्निशाचर ।  
तदर्थिनो वयं येन कार्येण शृणु तन्मम ॥ मर्क्प्_७०।२९ ॥  
अस्यास्त्वयाद्य ब्राह्मण्या दौः शील्यमुपभुज्यताम् ।  
येन त्वयात्तदौः शील्या तद्विनीता भवेदियम् ॥ मर्क्प्_७०।३० ॥  
नीयतां यस्य भार्येयं तस्य वेश्म निशाचर ।  
अस्मिन् कृते कृतं सर्वं गृहमभ्यागतस्य मे ॥ मर्क्प्_७०।३१ ॥  
    
मार्कण्डेय उवाच  
    
ततः स राक्षसस्तस्याः प्रविश्यान्तः स्वमायया ।  
भक्षयामास दौः शील्यं निजशक्त्या नृपाज्ञया ॥ मर्क्प्_७०।३२ ॥  
दौः शील्येनातिरौद्रेण पत्नी तस्य द्विजन्मनः ।  
तेन सा सम्परित्यक्ता तमाह जगतीपतिम् ॥ मर्क्प्_७०।३३ ॥  
स्वकर्मफलपाकेन भर्तुस्तस्य महात्मनः ।  
वियोजिताहं तद्धेतुरयमासीन्निशाचरः ॥ मर्क्प्_७०।३४ ॥  
नास्य दोषो न वा तस्य मम भर्तुर्महात्मनः ।  
ममैव दोषो नान्यस्य सुकृतं ह्युपभुज्यते ॥ मर्क्प्_७०।३५ ॥  
अन्यजन्मनि कस्यापि विप्रयोगः कृतो मया ।  
सो ऽयं ममाप्युपगतः को दोषो ऽस्य महात्मनः ॥ मर्क्प्_७०।३६ ॥  
    
राक्षस उवाच  
    
प्रापयामि तवादेशादिमां भर्तृगृहं प्रभो ।  
यदन्यत्करणीयन्ते तदाज्ञापय पार्थिव ॥ मर्क्प्_७०।३७ ॥  
    
राजोवाच  
    
अस्मिन् कृते कृतं सर्वं त्वया मे रजनीचर ।  
आगन्तव्यञ्च ते वीर ! कार्यकाले स्मृतेन मे ॥ मर्क्प्_७०।३८ ॥  
    
मार्कण्डेय उवाच  
    
नथेत्युक्त्वा तु तद्रक्षस्तामादाय द्विजाङ्गनाम् ।  
निन्ये भर्तृगृहं शुद्धां दौः शोल्यापगमात्तदा ॥ मर्क्प्_७०।३९ ॥  
    
इति श्रीमार्कण्डेयपुराणे औत्तममन्वन्तरे सप्ततितमो ऽध्यायः

_____________________________________________________________

एकसप्ततितमो ऽध्यायः- ७१  
    
मार्कण्डेय उवाच  
    
तां प्रेषयित्वा राजापि स्वभर्तृगृहमङ्गनाम् ।  
चिन्तयामास निः श्वस्य किमत्र सुकतं भवेत् ॥ मर्क्प्_७१।१ ॥  
अनर्घयोग्यता कष्टं स मामाह महामनाः ।  
वैकल्यं विप्रमुद्दिश्य तथाहायं निशाचरः ॥ मर्क्प्_७१।२ ॥  
सो ऽहं कथं करिष्यामि त्यक्ता पत्नी मया हि सा ।  
अथवा ज्ञानदृष्टिं तं पृच्छामि मुनिसत्तमम् ॥ मर्क्प्_७१।३ ॥  
सञ्चिन्त्येत्थं स भूपालः समारुह्य च तं रथम् ।  
ययौ यत्र स धर्मात्मा त्रिकालज्ञो महामिनिः ॥ मर्क्प्_७१।४ ॥  
अवरुह्य रथात् सो ऽथ तं समेत्य प्रणम्य च ।  
यथावृत्तं समाचख्यौ राक्षसेन समागमम् ॥ मर्क्प्_७१।५ ॥  
ब्राह्मण्या दर्शनञ्चैव दौः शील्यापगमं तथा ।  
प्रेषणं भर्तृगेहे च कार्यमागमने च यत् ॥ मर्क्प्_७१।६ ॥  
    
ऋषिरुवाच  
    
ज्ञातमेतन्मया पूर्वं यत् कृतन्ते नराधिप ।  
कार्यमागमने चैव मत्समीपे तवाखिलम् ॥ मर्क्प्_७१।७ ॥  
पृच्छ मामिह किं कार्यं मयेत्युद्विग्नमानसः ।  
त्वय्यागते महीपाल ! शृणु कार्यञ्च यत्त्वया ॥ मर्क्प्_७१।८ ॥  
पत्नी धर्मार्थकामानां कारणं प्रबलं नृणाम् ।  
विशेषतश्च धर्मस्य सन्त्यक्तस्त्यजता हि ताम् ॥ मर्क्प्_७१।९ ॥  
अपत्नीको नरो भूप ! न योग्यो निजकर्मणाम् ।  
ब्राह्मणः क्षत्रियो वापि वैश्यः शूद्रो ऽपि वा नृप ॥ मर्क्प्_७१।१० ॥  
त्यजता भवता पत्नीं न शोभनमनुष्ठितम् ।  
अत्याज्यो हि यथा भर्ता स्त्रीणां भर्या तथा नृणाम् ॥ मर्क्प्_७१।११ ॥  
    
राजोवाच  
    
भगवन् ! किं करोम्येष विपाको मम कर्मणाम् ।  
नानुकूलानुकूलस्य यस्मात्त्यक्ता ततो मया ॥ मर्क्प्_७१।१२ ॥  
यद्यत्करोति तत् क्षान्तं दह्यमानेन चेतसा ।  
भगवंस्तद्वियोगार्तिबिभीतेनान्तरात्मना ॥ मर्क्प्_७१।१३ ॥  
साम्प्रतं तु वने त्यक्ता न वेद्मि क्व नु सा गता ।  
भक्षिता वापि विपिने सिंहव्याघ्रनिशाचरैः ॥ मर्क्प्_७१।१४ ॥  
ऋषीरुवाच  
    
न भक्षिता सा भूपाल ! सिहव्याघ्रनिशाचरैः ।  
सा त्वविप्लुतचारित्रा साम्प्रतन्तु रसातले ॥ मर्क्प्_७१।१५ ॥  
    
राजोवाच  
    
सा नीता केन पातालमास्ते सादूषिता कथम् ।  
अत्यद्भुतमिदं ब्रह्मन् ! यथावद्वक्तुमर्हसि ॥ मर्क्प्_७१।१६ ॥  
    
ऋषिरुवाच  
    
पाताले नागराजो ऽस्ति प्रख्यातश्च कपोतकः ।  
तेन दृष्टा त्वया त्यक्ता भ्रममाणा महावने ॥ मर्क्प्_७१।१७ ॥  
सा रूपशालिनी तेन सानुरागेण पार्थिव ।  
वेदितार्थेन पातालं नीता सा युवती तदा ॥ मर्क्प्_७१।१८ ॥  
ततस्तस्य सुता सुभ्रूर्नन्दा नाम महीपते ।  
भार्या मनोरमा चास्य नागराजस्य धीमतः ॥ मर्क्प्_७१।१९ ॥  
तया मातुः सपत्नीयं सा भवित्रीति शोभना ।  
दृष्टा स्वगेहं सा नीता गुप्ता चान्तः पुरे शुभा ॥ मर्क्प्_७१।२० ॥  
यदा तु याचिता नन्दा न ददाति नृपोत्तरम् ।  
मूका भविष्यसीत्याह तदा तां तनयां पिता ॥ मर्क्प्_७१।२१ ॥  
एवं शप्ता सुता तेन सा चास्ते तत्र भूपते ।  
नीता तेनोरगेन्द्रेण धृता तत्सुतया सती ॥ मर्क्प्_७१।२२ ॥  
    
मार्कण्डेय उवाच  
    
ततो राजा परं हर्षमवाप्य तमपृच्छत ।  
द्विजवर्यं स्वदौर्भाग्यकारणं दयितां प्रति ॥ मर्क्प्_७१।२३ ॥  
    
राजोवाच  
    
भगवन् ! सर्वलोकस्य मयि प्रीतिरनुत्तमा ।  
किन्नु तत्कारणं येन स्वपत्नी नातिवत्सला ॥ मर्क्प्_७१।२४ ॥  
मम चासावतीवेष्टा प्राणेभ्यो ऽपि महामुने ।  
सा च मां प्रति दुः शीला ब्रूहि यत्कारणं द्विज ॥ मर्क्प्_७१।२५ ॥  
    
ऋषीरुवाच  
पाणिग्रहणकाले त्वं सूर्यभौमशनैश्चरैः ।  
शुक्रवाचस्पतिभ्याञ्च तव भार्यावलोकिता ॥ मर्क्प्_७१।२६ ॥  
तन्मुहूर्ते ऽभवच्चन्द्रस्तस्याः सोमसुतस्तथा ।  
परस्परविपक्षौ तौ ततः पार्थिव ! ते भृशम् ॥ मर्क्प्_७१।२७ ॥  
तद्गच्छ त्वं स्वधर्मेण परिपालय मेदिनीम् ।  
पत्नीसहायः सर्वाश्च कुरु धर्मवतीः क्रियाः ॥ मर्क्प्_७१।२८ ॥  
    
मार्कण्डेय उवाच  
    
इत्युक्ते प्रणिपत्यैनमारुह्य स्यन्दनं ततः ।  
उत्तमः पृथिवीपाल आजगाम निजं पुरम् ॥ मर्क्प्_७१।२९ ॥  
    
इति श्रीमार्कण्डेयपुराणे औत्तममन्वन्तरे एकसप्ततितमो ऽध्यायः

_____________________________________________________________

द्विसप्ततितमो ऽध्यायः- ७२  
    
मार्कण्डेय उवाच  
    
ततः स्वनगरं प्राप्य तं ददर्श द्विजं नृपः ।  
समेतं भार्यया चैव शीलवत्या मुदान्वितम् ॥ मर्क्प्_७२।१ ॥  
    
ब्राह्मण उवाच  
    
राजवर्य ! कृतार्थो ऽस्मि यतो धर्मो हि रक्षितः ।  
धर्मज्ञनेह भवता भार्यामानयता मम ॥ मर्क्प्_७२।२ ॥  
    
राजोवाच  
    
कृतार्थस्त्वं द्विजश्रेष्ठ ! निजधर्मानुपालनात् ।  
वयं सङ्कटिनो विप्र ! येषां पत्नी न वेश्मनि ॥ मर्क्प्_७२।३ ॥  
    
ब्राह्मण उवाच  
    
नरेन्द्र ! सा हि विपिने भक्षिता श्वनापदैर्यदि ।  
अलन्तया किमन्यस्या न पाणिर्गृह्यते त्वया ।  
क्रोधस्य वशमागम्य धर्मो न रक्षितस्त्वया ॥ मर्क्प्_७२।४ ॥  
    
राजोवाच  
    
न भक्षिता मे दयिता श्वापदैः सा हि जीवति ।  
अविदूषितचारित्रा कथमेतत्करोम्यहम् ॥ मर्क्प्_७२।५ ॥  
    
ब्राह्मण उवाच  
    
यदि जीवति ते भार्या न चैव व्यभिचारिणी ।  
तदपत्नीकताजन्म किं पापं क्रियते त्वया ॥ मर्क्प्_७२।६ ॥  
    
राजोवाच  
    
आनीतापि हि सा विप्र ! प्रतिकूला सदैव मे ।  
दुः खाय न सुखायालं तस्या मैत्री न वै मयि ।  
तथा त्वं कुरु यत्नं मे यथा सा वशगामिनी ॥ मर्क्प्_७२।७ ॥  
    
ब्राह्मण उवाच  
    
तव सम्प्रीतये तस्या वरेष्टिरुपकारिणी ।  
क्रियते मित्रकामैर्या मित्रविन्दां करोमि ताम् ॥ मर्क्प्_७२।८ ॥  
अप्रीतयोः प्रीतिकरो सा हि सञ्जननी परम् ।  
भार्यापत्योर्मनुष्येन्द्र ! तान्तवेष्टिं करोम्यहम् ॥ मर्क्प्_७२।९ ॥  
यत्र तिष्ठति सा सुभ्रूस्तव भार्या महीपते ।  
तस्मादानोयतां सा ते परां प्रीतिमुपैष्यति ॥ मर्क्प्_७२।१० ॥  
    
मार्कण्डेय उवाच  
    
इत्युक्तः स तु सम्भारानशेषानवनीपतिः ।  
आनिनाय चकारेष्टिं स च तां द्विजसत्तमः ॥ मर्क्प्_७२।११ ॥  
सप्तकृत्वः स तु तदा चकारेष्टिं पुनः पुनः ।  
तस्य राज्ञो द्विजश्रेष्ठो भार्यासम्पादनाय वै ॥ मर्क्प्_७२।१२ ॥  
यदारोपितमैत्रीन्ताममन्यत महामुनिः ।  
स्वभर्तरि तदा विप्रस्तमुवाच नराधिपम् ॥ मर्क्प्_७२।१३ ॥  
आनीयतां नरश्रेष्ठ ! या तवेष्टात्मनो ऽन्तिकम् ।  
भुङ्क्ष्व भोगांस्तया सार्धं यज यज्ञांस्तथादृतः ॥ मर्क्प्_७२।१४ ॥  
    
मार्कण्डेय उवाच  
    
इत्युक्तस्तेन विप्रेण भूपालो विस्मितस्तदा ।  
सस्मार तं महावीर्यं सत्यसन्धं निशाचरम् ॥ मर्क्प्_७२।१५ ॥  
स्मृतस्तेन तदा सद्यः समुपेत्य नराधिपम् ।  
किं करोमीति सो ऽप्याह प्रणिपत्य महामुने ॥ मर्क्प्_७२।१६ ॥  
ततस्तेन नरेन्द्रेण विस्तरेण निवेदिते ।  
गत्वा पातालमादाय राजपत्नीमुपाययौ ॥ मर्क्प्_७२।१७ ॥  
आनीता चातिहार्देन सा ददर्श तदा पतिम् ।  
उवाच च प्रसीदेति भूयोभूयो मुदान्विता ॥ मर्क्प्_७२।१८ ॥  
ततः स राजा रभसा परिष्वज्याह मानिनीम् ।  
प्रिये ! प्रसन्न एवाहं भूयो ऽप्येवं ब्रवीषि किम् ॥ मर्क्प्_७२।१९ ॥  
    
पत्न्युवाच  
    
यदि प्रिसादप्रवणं नरेन्द्र ! मयि ते मनः ।  
तदेतदभियाचे त्वां तत् कुरुष्व ममार्हणम् ॥ मर्क्प्_७२।२० ॥  
    
राजोवाच  
    
निः शङ्कं ब्रूहि मत्तो यद्भवात्या किञ्चिदीप्सितम् ।  
तदलभ्यं न ते भीरु ! तवायत्तो ऽस्मि नान्यथा ॥ मर्क्प्_७२।२१ ॥  
    
पत्न्युवाच  
    
मदर्थं तेन नागेन सुता शप्ता सखी मम ।  
मूका भविष्यसीत्याह सा च मूकत्वमागता ॥ मर्क्प्_७२।२२ ॥  
तस्याः प्रतिक्रियां प्रीत्या मम शक्नोति चेद्भवान् ।  
वाग्विघातप्रशान्त्यर्थं ततः किं न कृतं मम ॥ मर्क्प्_७२।२३ ॥  
    
मार्कण्डेय उवाच  
    
ततः स राजा तं विप्रमाहास्मिन् कीदृशी क्रिया ।  
तन्मूकतापनोदाय स च तं प्राह पार्थिवम् ॥ मर्क्प्_७२।२४ ॥  
    
ब्राह्मण उवाच  
भूप ! सारस्वतीमिष्टिं करोमि वचनात्तव ।  
पत्नी तवेयमानृण्यं यातु तद्वाक्प्रवर्तनात् ॥ मर्क्प्_७२।२५ ॥  
    
मार्कण्डेय उवाच  
    
इष्टिं सारस्वतीं चक्रे तदर्थं स द्विजोत्तमः ।  
सारस्वतानि सूक्तानि जजाप च समाहितः ॥ मर्क्प्_७२।२६ ॥  
ततः प्रवृत्तवाक्यान्तां गर्गः प्राह रसातले ।  
उपकारः सखीभर्त्रा कृतो ऽयमतिदुष्करः ॥ मर्क्प्_७२।२७ ॥  
इत्थं ज्ञानं समासाद्य नन्दा शीघ्रगतिः पुरम् ।  
ततो राज्ञीं परिष्वज्य स्वसखीमुरगात्मजा ॥ मर्क्प्_७२।२८ ॥  
तञ्च संस्तूय भूपालं कल्याणोक्त्या पुनः पुनः ।  
उवाच मधुरं नागी कृतासनपरिग्रहा ॥ मर्क्प्_७२।२९ ॥  
उपकारः कृतो वीर ! भवता यो ममाधुना ।  
तेनास्म्याकृष्टहृदया यद्ब्रवीमि शृणुष्व तत् ॥ मर्क्प्_७२।३० ॥  
तव पुत्रो महावीर्यो भविष्यति नराधिप ।  
तस्माप्रतिहतं चक्रमस्यां भुवि भविष्यति ॥ मर्क्प्_७२।३१ ॥  
सर्वार्थशास्त्रतत्त्वज्ञो धर्मानुष्ठानतत्परः ।  
मन्वन्तरेश्वरो धीमान् ! भविष्यति स वै मनुः ॥ मर्क्प्_७२।३२ ॥  
    
मार्कण्डेय उवाच  
    
इति दत्वा वरं तस्मै नागराजसुता ततः ।  
सखीं तां सम्परिष्वज्य पातालमगमन्मुने ॥ मर्क्प्_७२।३३ ॥  
तत्र तस्य तया सार्धं रमतः पृथिवीपतेः ।  
जगाम कालः सुमहान् प्रजाः पालयतस्तथा ॥ मर्क्प्_७२।३४ ॥  
ततः स तस्यान्तनयो जज्ञे राज्ञो महात्मनः ।  
पौर्णमास्यां यथा कान्तश्चन्द्रः सम्पूर्णमण्डलः ॥ मर्क्प्_७२।३५ ॥  
तस्मिन् जाते मुदं प्रापुः प्रजाः सर्वा महात्मनि ।  
देवदुन्दुभयो नेदुः पुष्पवृष्टिः पपात च ॥ मर्क्प्_७२।३६ ॥  
तस्य दृष्ट्वा वपुः कान्तं भविष्यं शीलमेव च ।  
औत्तमश्चेति मुनयो नाम चक्रुः समागताः ॥ मर्क्प्_७२।३७ ॥  
जातो ऽयमुत्तमे वंशे तत्र काले तथोत्तमे ।  
उत्तमावयवस्तेन औत्तमो ऽयं भविष्यति ॥ मर्क्प्_७२।३८ ॥  
    
मार्कण्डेय उवाच  
    
उत्तमस्य सुतः सो ऽथ नाम्ना ख्यातस्तथौत्तमः ।  
मनुरासीत्तत्प्रभावो भागुरे श्रूयतां मम ॥ मर्क्प्_७२।३९ ॥  
उत्तमाख्यानमखिलं जन्म चैवोत्तमस्य च ।  
नित्यं शृणोति विद्वेषं स कदाचिन्न गच्छति ॥ मर्क्प्_७२।४० ॥  
इष्टैर्दारैस्तथा पुत्रैर्बन्धुभिर्वा कदाचन ।  
वियोगो नास्य भविता शृण्वतः पठतो ऽपि वा ॥ मर्क्प्_७२।४१ ॥  
तस्य मन्वन्तरं ब्रह्मन् ! वदतो मे निशामय ।  
श्रूयतां तत्र यश्चेन्द्रो ये च देवास्तथर्षयः ॥ मर्क्प्_७२।४२ ॥  
    
इति श्रीमार्कण्डेयपुराणे औत्तममन्वन्तरे द्विसप्ततितमो ऽध्यायः

_____________________________________________________________

त्रिसप्ततितमो ऽध्यायः- ७३  
    
मार्कण्डेय उवाच  
    
मन्वन्तरे तृतीये ऽस्मिन् औत्तमस्य प्रजापतेः ।  
देवानिन्द्रमृषीन् भूपान् निबोध गदतो मम ॥ मर्क्प्_७३।१ ॥  
स्वधामानस्तथा देवा यथानामानुकारिणः ।  
सत्याख्यश्च द्वितीयो ऽन्यस्त्रिदशानां तथा गणः ॥ मर्क्प्_७३।२ ॥  
तृतीये तु गणे देवाः शिवाख्या मुनिसत्तम ।  
शिवाः स्वरूपतस्ते तु श्रुताः पापप्रणाशनाः ॥ मर्क्प्_७३।३ ॥  
प्रतर्दनाख्यश्च गणो देवानां मुनिसत्तम ।  
चतुर्थस्तत्र कथित औत्तमस्यान्तरे मनोः ॥ मर्क्प्_७३।४ ॥  
वशवर्तिनः पञ्चमे ऽपि देवास्तत्र गणे द्विज ।  
यथाख्यातस्वरूपास्तु सर्व एव महामुने ॥ मर्क्प्_७३।५ ॥  
एते देवगणाः पञ्च स्मृता यज्ञभुजस्तथा ।  
मन्वन्तरे मनुश्रेष्ठे सर्वे द्वादशका गणाः ॥ मर्क्प्_७३।६ ॥  
तेषामिन्द्रो महाभागस्त्रैलोक्ये स गुरुर्भवेत् ।  
शतं क्रतूनामाहृत्य सुशान्तिर्नाम नामतः ॥ मर्क्प्_७३।७ ॥  
यस्योपसर्गनाशाय नामाक्षरविभूषिता ।  
अद्यापि मानवैर्गाथा गीयते तु महीतले ॥ मर्क्प्_७३।८ ॥  
शुशान्तिर्देवराट् कान्तः शुशान्तिं स प्रयच्छति ।  
सहितः शिवसत्याद्यैस्तथैव वशवर्तिभिः ॥ मर्क्प्_७३।९ ॥  
अजः परशुचिर्दिव्यो महाबलपराक्रमः ।  
पुत्रस्तस्य मनोरासन् विख्यातास्त्रिदशोपमाः ॥ मर्क्प्_७३।१० ॥  
तत्सूतिसम्भवैर्भूमिः पालिताभून्नरेश्वरैः ।  
यावन्मन्वन्तर तस्य मनोरुत्तमतेजसः ॥ मर्क्प्_७३।११ ॥  
चतुर्युगानां सङ्ख्याता साधिका ह्येकसप्ततिः ।  
कृतत्रेतादिसञ्ज्ञानां यान्युक्तानि युगे मया ॥ मर्क्प्_७३।१२ ॥  
स्वतेजसा हि तपसो वरिष्ठस्य महात्मनः ।  
तनयाश्चान्तरे तस्मिन् सप्त सप्तर्षयो ऽभवन् ॥ मर्क्प्_७३।१३ ॥  
तृतीयमेतत्कथितं तव मन्वन्तरं मया ।  
तामसस्य चतुर्थन्तु मनोरन्तरमुच्यते ॥ मर्क्प्_७३।१४ ॥  
वियोनिजन्मनो यस्य यशसा द्योतितं जगत् ।  
जन्म तस्य मनोर्ब्रह्मन् ! श्रुयतां गदतो मम ॥ मर्क्प्_७३।१५ ॥  
अतीन्द्रियमशेषाणां मनूनाञ्चरितन्तथा ।  
तथा जन्मापि विज्ञेयं प्रभावश्च महात्मनाम् ॥ मर्क्प्_७३।१६ ॥  
    
इति श्रीमार्कण्डेयपुराणे औत्तममन्वन्तरे त्रिसप्ततितमो ऽध्यायः

_____________________________________________________________

चतुः सप्ततितमो ऽध्यायः- ७४  
    
मार्कण्डेय उवाच  
    
राजाभूद् विख्यातः स्वराष्ट्रो नाम वीर्यवान् ।  
अनेकयज्ञकृत् प्राज्ञः सङ्ग्रामेष्वपराजितः ॥ मर्क्प्_७४।१ ॥  
तस्यायुः सुमहत्प्रादात् मन्त्रिणाराधितो रविः ।  
पत्नीनाञ्च शतन्तस्य धन्यानामभवद् द्विज ॥ मर्क्प्_७४।२ ॥  
तस्य दीर्घायुषः पत्न्यो नातिदीर्घायुषो मुने ।  
कालेन जग्मुर्निधनं भृत्यमन्त्रिजनास्तथा ॥ मर्क्प्_७४।३ ॥  
स भार्याभिस्तथायुक्तो भृत्यैश्च सहजन्मभिः ।  
उद्विग्नचेताः सम्प्राप वीर्यहानिमहर्निशम् ॥ मर्क्प्_७४।४ ॥  
तं वीर्यहीनं निभृतैर्भृत्यैस्त्यक्तं सुदुः खितम् ।  
अनन्तरो विमर्दाख्यो राज्याच्च्यावितवांस्तदा ॥ मर्क्प्_७४।५ ॥  
राज्याच्च्युतः सो ऽपि वनं गत्वा निर्विण्णमानसः ।  
तपस्तेपे महाभागे वितस्तापुलिने स्थितः ॥ मर्क्प्_७४।६ ॥  
ग्रीष्मे पञ्चतमा भूत्वा वर्षास्वभ्रावकाशिकः ।  
जलशायी च शिशिरे निराहारो यतव्रतः ॥ मर्क्प्_७४।७ ॥  
ततस्तपस्यतस्तस्य प्रावृट्काले महाप्लवः ।  
बभूवानुदिनं मेघैर्वर्षद्भिरनुसन्ततम् ॥ मर्क्प्_७४।८ ॥  
न दिग्विज्ञायते पूर्वा दक्षिणा वा न पश्चिमा ।  
नोत्तरा तमसा सर्वमनुलिप्तमिवाभवत् ॥ मर्क्प्_७४।९ ॥  
ततो ऽतिपूरेण नृपः स नद्याः प्रेरितस्तटम् ।  
प्रार्थयन्नापि नावाप ह्रियमाणो महीपतिः ॥ मर्क्प्_७४।१० ॥  
अथ दूरे जलौघेन ह्रियमाणो महीपतिः ।  
आससाद जले रौहीं स पुच्छे जगृहे च ताम् ॥ मर्क्प्_७४।११ ॥  
तेन प्लवेन स ययावूह्यमानो महीतले ।  
इतश्चेतश्चान्धकारे आससाद तटन्ततः ॥ मर्क्प्_७४।१२ ॥  
विस्तारि पङ्कमत्यर्थं दुस्तरं स नृपस्तरन् ।  
तथैव कृष्यमाणो ऽन्यद्रम्यं वनमवाप सः ॥ मर्क्प्_७४।१३ ॥  
तत्रान्धकारे सा रौही चकर्ष वसुधाधिपम् ।  
पुच्छे लग्नं महाभागं कृशं धमनिसन्ततौ ॥ मर्क्प्_७४।१४ ॥  
तस्याश्च स्पर्शसम्भूतामवापमुदमुत्तमाम् ।  
सो ऽन्धकारे भ्रमन् भूयो मदनाकृष्टमानसः ॥ मर्क्प्_७४।१५ ॥  
विज्ञाय सानुरागं तं पृष्ठस्पर्शनतत्परम् ।  
नरेन्द्रं तद्वनस्यान्तः सा मृगी तमुवाच ह ॥ मर्क्प्_७४।१६ ॥  
किं पृष्ठं वेपथुमता करेण स्पृशसे मम ।  
अन्यथैवास्य कार्यस्य सञ्जाता नृपते गतिः ॥ मर्क्प्_७४।१७ ॥  
नास्थाने वो मनो यातं नागम्याहं तवेश्वर ।  
किन्तु त्वत्सङ्गमे विघ्नमेष लोलः करोति मे ॥ मर्क्प्_७४।१८ ॥  
    
मार्कण्डेय उवाच  
    
इति श्रुत्वा वचस्तस्या मृग्याश्च जगतीपतिः ।  
जातकौतूहलो रौहीमिदं वचनमब्रवीत् ॥ मर्क्प्_७४।१९ ॥  
का त्वं ब्रूहि मृगी वाक्यं कथं मानुषवद्वदेत् ।  
कश्चैव लोलो यो विघ्नं त्वत्सङ्गे कुरुते मम ॥ मर्क्प्_७४।२० ॥  
    
मृग्युवाच  
    
अहन्ते दयिता भूप ! प्रागासमुत्पलावती ।  
भर्या शताग्रमहिषी दुहिता दृढधन्वनः ॥ मर्क्प्_७४।२१ ॥  
    
राजोवाच  
    
किन्तु यावत् कृतं कर्म येनेमां योनिमागता ।  
पतिव्रता धर्मपरा सा चेत्थं सथमीदृशी ॥ मर्क्प्_७४।२२ ॥  
    
मृग्युवाच  
    
अहं पितृगृहे बाला सखीभिः सहिता वनम् ।  
रन्तुं गता ददर्शैकं मृगं मृग्या समागतम् ॥ मर्क्प्_७४।२३ ॥  
ततः समीपवर्तिन्या मया सा ताडिता मृगी ।  
मया त्रस्ता गतान्यत्र क्रुद्धः प्राह ततो मृगः ॥ मर्क्प्_७४।२४ ॥  
मूढे किमेवं मत्तासि धिक्ते दौः शील्यमीदृशम् ।  
आधानकालो येनायं त्वया मे विफलीकृतः ॥ मर्क्प्_७४।२५ ॥  
वाचं श्रुत्वा ततस्तस्य मानुषस्येव भाषतः ।  
भीता तमब्रुवं को ऽसीत्येतां योनिमुपागतः ॥ मर्क्प्_७४।२६ ॥  
ततः स प्राह पुत्रो ऽहमृषेर्निर्वृतिचक्षुषः ।  
सुतपा नाम मृग्यान्तु साभिलाषो मृगो ऽभवम् ॥ मर्क्प्_७४।२७ ॥  
इमाञ्चानुगतः प्रेम्णा वाञ्छितश्चानया वने ।  
त्वया वियोजिता दुष्टे तस्माच्छापं ददामि ते ॥ मर्क्प्_७४।२८ ॥  
मया चोक्तं तवाज्ञानादपराधः कृतो मुने ।  
प्रसादं कुरु शापं मे न भवान् दातुमर्हति ॥ मर्क्प्_७४।२९ ॥  
इत्युक्तः प्राह मां सो ऽपि मुनिरित्थं महीपते ।  
न प्रयच्छामि शापं ते यद्यात्मानं ददासि मे ॥ मर्क्प्_७४।३० ॥  
मया चोक्तं मृगी नाहं मृगरूपधरा वने ।  
लप्स्यसे ऽन्यां मृगीन्तावन्मयि भावो निवर्त्यताम् ॥ मर्क्प्_७४।३१ ॥  
इत्युक्तः कोपरक्ताक्षः स प्राह स्फुरिताधरः ।  
नाहं मृगी त्वयेत्युक्तं मृगी मूढे भविष्यसि ॥ मर्क्प्_७४।३२ ॥  
ततो भृशं प्रव्यथिता प्रणम्य मुनिमब्रुवम् ।  
स्वरूपस्थमतिक्रुद्धं प्रसीदेति पुनः पुनः ॥ मर्क्प्_७४।३३ ॥  
बालानभैज्ञा वाक्यानां ततः प्रोक्तमिदं मया ।  
पितर्यसति नारीभिर्व्रियते हि पतिः स्वयम् ॥ मर्क्प्_७४।३४ ॥  
सति ताते कथञ्चाहं वृणोमि मुनिसत्तम ।  
सापराधाथवा पादौ प्रसीदेश नमाम्यहम् ॥ मर्क्प्_७४।३५ ॥  
प्रसीदेति प्रसीदेति प्रणताया महामते ।  
इत्थं लालप्यमानायाः स प्राह मुनिपुङ्गवः ॥ मर्क्प्_७४।३६ ॥  
न भवत्यन्यथा प्रोक्तं मम वाक्यं कदाचन ।  
मृगी भविष्यसि मृता वने ऽस्मिन्नेव जन्मनि ॥ मर्क्प्_७४।३७ ॥  
मृगत्वे च महाबाहुस्तव गर्भमुपैष्यति ।  
लोलो नाम मुनेः पुत्रः सिद्धवीर्यस्य भामिनि ॥ मर्क्प्_७४।३८ ॥  
जीतिस्मरा भवित्री त्वं तस्मिन् गर्भमुपागते ।  
स्मृतिं प्राप्य तथा वाचं मानुषीमीरयिष्यसि ॥ मर्क्प्_७४।३९ ॥  
त्समिन् जाते मृगीत्वात् त्वं विमुक्ता पतिनार्चिता ।  
लोकानवाप्स्यसि प्राप्या ये न दुष्कृतकर्मभिः ॥ मर्क्प्_७४।४० ॥  
सो ऽपि लोलो महावीर्यः पितृशत्रून् निपात्य वै ।  
जित्वा वसुन्दरां कृत्स्त्रां भविष्यति ततो मनुः ॥ मर्क्प्_७४।४१ ॥  
एवं शापमहं लब्ध्वा मृता तिर्यक्त्वमागता ।  
त्वत्संस्पर्शाच्च गर्भो ऽसौ सम्भूतो जठरे मम ॥ मर्क्प्_७४।४२ ॥  
अतो ब्रवीमि नास्थाने तव यातं मनो मयि ।  
न चाप्यगम्या गर्भस्थो लोलो विघ्नं करोत्यसौ ॥ मर्क्प्_७४।४३ ॥  
    
मार्कण्डेय उवाच  
    
एवमुक्तस्ततः सो ऽपि राजा प्राप्य परां मुदम् ।  
पुत्रो ममारीञ्जित्वेति पृथिव्यां भविता मनुः ॥ मर्क्प्_७४।४४ ॥  
ततस्तं सुषुवे पुत्रं सा मृगी लक्षणान्वितम् ।  
तस्मिन् जाते च भूतानि सर्वाणि प्रययुर्मुदम् ॥ मर्क्प्_७४।४५ ॥  
विशेषतश्च राजासौ पुत्रे जाते महाबले ।  
सा विमुक्ता मृगी शापात् प्राप लोकाननुत्तमान् ॥ मर्क्प्_७४।४६ ॥  
ततस्तस्यर्षयः सर्वे समेत्य मुनिसत्तम ।  
अवेक्ष्य भाविनीमृद्धिं नाम चक्रुर्महात्मनः ॥ मर्क्प्_७४।४७ ॥  
तामसीं भजमानायां योनिं मातर्यजायत ।  
तमसा चावृते लोके तामसो ऽयं भविष्यति ॥ मर्क्प्_७४।४८ ॥  
ततः स तामसस्तेन पित्रा संवर्धितो वने ।  
जातबुद्धिरुवाचेदं पितरं मुनिसत्तम ॥ मर्क्प्_७४।४९ ॥  
कस्त्वं तात कथं वाहं पुत्रो माता च का मम ।  
किमर्थमागतश्च त्वमेतत् सत्यं ब्रवीहि मे ॥ मर्क्प्_७४।५० ॥  
    
मार्कण्डेय उवाच  
    
ततः पिता यथावृत्तं स्वराज्यच्यावनादिकम् ।  
तस्याचष्टे महाबहुः पुत्रस्य जगतीपतिः ॥ मर्क्प्_७४।५१ ॥  
श्रुत्वा तत् सकलं सो ऽपि समाराध्य च भारस्करम् ।  
अवाच दिव्यान्यस्त्राणि ससंहाराण्यशेषतः ॥ मर्क्प्_७४।५२ ॥  
कृतास्त्रस्तानरीन् जित्वा पितुरानीय चान्तिकम् ।  
अनुज्ञातान् मुनोचाथ तेन स्वं धर्ममास्थितः ॥ मर्क्प्_७४।५३ ॥  
पितापि तस्य स्वान् लोकांस्तपोयज्ञसमार्जितान् ।  
विसृष्टदेहः सम्प्राप्तो दृष्ट्वा पुत्रमुखं सुखम् ॥ मर्क्प्_७४।५४ ॥  
जित्वा समस्तां पृथिवीं तामसाख्यः स पार्थिवः ।  
तामसाख्यो मनुरभुत्तस्य मन्वन्तरं शृणु ॥ मर्क्प्_७४।५५ ॥  
ये देवा यत्पतिर्यश्च देवेन्द्रो ये तथर्षयः ।  
ये पुत्राश्च मनोस्तस्य पृथिवीपरिपालकाः ॥ मर्क्प्_७४।५६ ॥  
सत्यास्तथान्ये सुधियः सुरूपा हरयस्तथा ।  
एते देवगणास्तत्र सप्तविंशतिका मुने ॥ मर्क्प्_७४।५७ ॥  
महाबलो महावीर्यः शतयज्ञोपलक्षितः ।  
शिखिरिन्द्रस्तथा तेषां देवानामभवद्विभुः ॥ मर्क्प्_७४।५८ ॥  
ज्योतिर्धर्मा पृथुः काव्यश्चैत्रो ऽग्निर्वलकस्तथा ।  
पीवरश्च तथा ब्रह्मन् ! सप्त गप्तर्षयो ऽभवन् ॥ मर्क्प्_७४।५९ ॥  
नरः क्षान्तिः शान्तदान्तजानुजङ्घादयस्तथा ।  
पुत्रास्तु तामसस्यासन् राजानः सुमहाबलाः ॥ मर्क्प्_७४।६० ॥  
इत्येतत्तामसं विप्र मन्वन्तरमुदाहृतम् ।  
यः पठेत् शृणुयाद्वापि तमसा सन बाध्यते ॥ मर्क्प्_७४।६१ ॥  
    
इति श्रीमार्कण्डेयपुराणेठतामसमन्वन्तरेऽ चतुः सप्ततितमो ऽध्यायः।

_____________________________________________________________

पञ्चसप्ततितमो ऽध्यायः- ७५  
    
मार्कण्डेय उवाच  
    
पञ्चमो ऽपि मनुर्ब्रह्मन् रैवतो नाम विश्रुतः ।  
तस्योत्पत्तिं विस्तरशः शृणुष्व कथयामि ते ॥ मर्क्प्_७५।१ ॥  
ऋषिरासीन्महाभाग ऋतवागिति विश्रुतः ।  
तस्यापुत्रस्य पुत्रो ऽभूद्रेवत्यन्ते महात्मनः ॥ मर्क्प्_७५।२ ॥  
स तस्य विधिवच्चक्रे जातकर्मादिकाः क्रियाः ।  
तथोपनयनादींश्च स चाशीलो ऽभवन्मुने ॥ मर्क्प्_७५।३ ॥  
यतः प्रभृति जातो ऽसौ ततः प्रभृति सो ऽप्यृषिः ।  
दीर्घरोगपरामर्शमवाप मुनिपुङ्गवः ॥ मर्क्प्_७५।४ ॥  
माता तस्य परामार्ति कुष्ठरोगादिपीडिता ।  
जगाम स पिता चास्य चिन्तयामास दुः खितः ॥ मर्क्प्_७५।५ ॥  
किमेतदिति सो ऽप्यस्य पुत्रो ऽप्यत्यन्तदुर्मतिः ।  
जग्राह भार्यामन्यस्य मुनिपुत्रस्य सम्मुखीम् ॥ मर्क्प्_७५।६ ॥  
ततो विषण्णमनसा ऋतवागिदमुक्तवान् ।  
अपुत्रता मनुष्याणां श्रेयसे न कुपुत्रता ॥ मर्क्प्_७५।७ ॥  
कुपुत्रो हृदयायासं सर्वदा कुरुते पितुः ।  
मातुश्च स्वर्गसंस्थांश्च स्वपितॄन् पातयत्यधः ॥ मर्क्प्_७५।८ ॥  
सुहृदां नोपकाराय पितॄणाञ्च न तृप्तये ।  
पित्रोर्दुः खाय धिग् जन्म तस्य दुष्कृतकर्मणः ॥ मर्क्प्_७५।९ ॥  
धन्यास्ते तनया येषां सर्वलोकाभिसम्मताः ।  
परोपकारिणः शान्ताः साधुकर्मण्यनुव्रताः ॥ मर्क्प्_७५।१० ॥  
अनिर्वृतं तथा मन्दं परलोकपराङ्मुखम् ।  
नरकाय न सद्गत्यै कुपुत्रालम्बि जन्मनः ॥ मर्क्प्_७५।११ ॥  
करोति सुहृदां दैन्यमहितानां तथा मुदम् ।  
अकाले च जरां पित्रोः कुपुत्रः कुरुते ध्रुवम् ॥ मर्क्प्_७५।१२ ॥  
    
मार्कण्डेय उवाच  
    
एवं सो ऽत्यन्तदुष्टस्य पुत्रस्य चरितैर्मुनिः ।  
दह्यमानमनोवृत्तिर्वृत्तं गर्गमपृच्छत ॥ मर्क्प्_७५।१३ ॥  
    
ऋतवागुवाच  
    
सुव्रतेन पुरा वेदा गृहीता विधिवन्मया ।  
समप्य वेदान् विधिवत् कृतो दारपरिग्रहः ॥ मर्क्प्_७५।१४ ॥  
सदारेण क्रियाः कार्याः श्रौताः स्मार्ता वषट्क्रियाः ।  
न मे न्यूनाः कृताः काश्चिद्यावदद्य महामुने ॥ मर्क्प्_७५।१५ ॥  
गर्भाधानविधानेन न काममनुरुध्यता ।  
पुत्रार्थं जनितश्चायं पुन्नाम्नो बिभ्यता मुने ॥ मर्क्प्_७५।१६ ॥  
सो ऽयं किमात्मदोषेण मम दोषण वा मुने ।  
अस्मद्दुः खवहो जातो दौः शील्याद् बन्धुशोकदः ॥ मर्क्प्_७५।१७ ॥  
रेवत्यन्ते मुनिश्रेष्ठ ! जातो ऽयं तनयस्तव ।  
तेन दुः खाय ते दुष्टे काले यस्मादजायत ॥ मर्क्प्_७५।१८ ॥  
न ते ऽपचारो नैवास्य मातुर्नायं कुलस्य ते ।  
तस्य दौः शील्यहेतुस्तु रेवत्यन्तमुपागतम् ॥ मर्क्प्_७५।१९ ॥  
    
ऋतवागुवाच  
    
यस्मान्ममैकपुत्रस्य रेवत्यन्तसमुद्भवम् ।  
दौः शील्यमेतत् सा तस्मात् पततामाशु रेवती ॥ मर्क्प्_७५।२० ॥  
मार्कण्डेय उवाच  
    
तेनैवं व्याहृते शापे रेवत्यृक्षं पपात ह ।  
पश्यतः सर्वलोकस्य विस्मयाविष्टचेतसः ॥ मर्क्प्_७५।२१ ॥  
रेवत्यृक्षञ्च पतितं कुमुदाद्रौ समन्ततः ।  
भावयामास सहसा वनकन्दरनिर्झरम् ॥ मर्क्प्_७५।२२ ॥  
कुमुदाद्रिश्च तत्पातात् ख्यातो रैवतको ऽभवत् ।  
अतीव रम्यः सर्वस्यां पृथिव्यां पृथिवीधरः ॥ मर्क्प्_७५।२३ ॥  
तस्यर्क्षस्य तु या कान्तिर्जाता पङ्कजिनी सरः ।  
ततो जज्ञे तदा कन्या रूपेणातीव शोभना ॥ मर्क्प्_७५।२४ ॥  
रेवतीकान्तिसम्भूतां तां दृष्ट्वा प्रमुचो मुनिः ।  
तस्या नाम चकारेत्थं रेवती नाम भागुरे ॥ मर्क्प्_७५।२५ ॥  
पोषयामास चैवैतां स्वाश्रमाभ्याससम्भवाम् ।  
प्रमुचः स महाभागस्तस्मिन्नेव महाचले ॥ मर्क्प्_७५।२६ ॥  
तान्तु यौवनिनीं दृष्ट्वा कान्यकां रूपशालिनीम् ।  
स मुनिश्चिन्तमामास को ऽस्या भर्ता भवेदिति ॥ मर्क्प्_७५।२७ ॥  
एवं चिन्तयतस्तस्य ययौ कालो महान् मुने ।  
न चाससाद सदृशं वरं तस्या महामुनिः ॥ मर्क्प्_७५।२८ ॥  
ततस्तस्या वरं प्रष्टुमग्निं स प्रमुचो मुनिः ।  
विवेश वह्निशालां वै प्रष्टारं प्राह हव्यभुक् ॥ मर्क्प्_७५।२९ ॥  
महाबलो महावीर्यः प्रियवाग् धर्मवत्सलः ।  
दुर्गमो नाम भविता भर्ता ह्यस्य महीपतिः ॥ मर्क्प्_७५।३० ॥  
    
मार्कण्डेय उवाच  
    
अनन्तरञ्च मृगयाप्रसङ्गेनागतो मुने ।  
तस्याश्रमपदं धीमान् दुर्गमः स नराधिपः ॥ मर्क्प्_७५।३१ ॥  
प्रियव्रतान्वयभवो महाबलपराक्रमः ।  
पुत्रो विक्रमशीलस्य कालिन्दीजठरोद्भवः ॥ मर्क्प्_७५।३२ ॥  
स प्रविश्याश्रमपदं तां तन्वीं जगतीपतिः ।  
अपश्यमानस्तमृषिं प्रियेत्यामन्त्र्य पृष्टवान् ॥ मर्क्प्_७५।३३ ॥  
    
राजोवाच  
    
क्व गतो भगवानस्मादाश्रमान्मुनिपुङ्गवः ।  
तं प्रणेतुमिहेच्छामि तत् त्वं प्रब्रूहि शोभने ॥ मर्क्प्_७५।३४ ॥  
    
मार्कण्डेय उवाच  
अग्निसालां गतो विप्रस्तच्छ्रुत्वा तस्य भाषितम् ।  
प्रियेत्यामन्त्रणञ्चैव निश्चक्राम त्वरान्वितः ॥ मर्क्प्_७५।३५ ॥  
स ददर्श महात्मानं राजानं दुर्गमं मुनिः ।  
नरेन्द्रचिह्नसहितं प्रश्रयावनतं पुरः ॥ मर्क्प्_७५।३६ ॥  
तस्मिन् दृष्टे ततः शिष्यमुवाच स तु गौतमम् ।  
गौतमानीयतां शीघ्रमर्घो ऽस्य जगतीपतेः ॥ मर्क्प्_७५।३७ ॥  
एकस्तावदयं भूपश्चिरकालादुपागतः।  
जामाता च विशेषेण योग्योर्ऽघस्य मतो मम ॥ मर्क्प्_७५।३८ ॥  
    
मार्कण्डेय उवाच  
    
ततः स चिन्तयामास राजा जामातृकारणम् ।  
विवेद च न तन्मौनी जगृहेर्ऽघञ्च तं नृपः ॥ मर्क्प्_७५।३९ ॥  
तमासनगतं विप्रो गृहीतार्घं महामुनिः ।  
स्वागतं प्राह राजेन्द्रमपि ते कुशलं गृहे ॥ मर्क्प्_७५।४० ॥  
कोषे बले ऽथ मित्रेषु भृत्यामात्ये नरेश्वर ।  
तथात्मनि महाबाहो यत्र सर्वं प्रतिष्ठितम् ॥ मर्क्प्_७५।४१ ॥  
पत्नी च ते कुशलिनी यत एवानुतिष्ठति ।  
पृच्छाम्यस्यास्ततो नाहं कुशलिन्यो ऽपरास्तव ॥ मर्क्प्_७५।४२ ॥  
    
राजोवाच  
    
त्वत्प्रसादादकुशलं न क्वचिन्मम सुव्रत ।  
जातकौतूहलश्चास्मि मम भार्यात्र का मुने ॥ मर्क्प्_७५।४३ ॥  
    
ऋषिरुवाच  
    
रेवती सुमहाभागा त्रैलोक्यस्यापि सुन्दरी ।  
तव भर्या वरारोहा तां त्वं राजन्न वेत्सि किम् ॥ मर्क्प्_७५।४४ ॥  
    
राजोवाच  
    
सुभद्रां शान्ततनयां कावेरीतनयां विभो ।  
सुराष्ट्रजां सुजाताञ्च कदम्बाञ्च वरूथजाम् ॥ मर्क्प्_७५।४५ ॥  
विपाठां नन्दिनीञ्चैव वेद्मि भार्यां गृहे द्विज ।  
तिष्ठन्ति मे न भगवन् रेवतीं वेद्मि कान्वियम् ॥ मर्क्प्_७५।४६ ॥  
    
ऋषिरुवाच  
प्रियेति साम्प्रतं येयं त्वयोक्ता वरवर्णिनी ।  
किं विस्मृतन्ते भूपाल ! श्लाघ्येयं गृहिणी तव ॥ मर्क्प्_७५।४७ ॥  
    
राजोवाच  
    
सत्यमुक्तं मया किन्तु भावो दुष्टो न मे मुने ।  
नात्र कोपं भवान् कर्तुमर्हत्यस्मासु याचितः ॥ मर्क्प्_७५।४८ ॥  
    
ऋषिरुवाच  
    
तत्त्वं ब्रवीषि भूपाल ! न भावस्तव दूषितः ।  
व्याजहार भवानेतद्वह्निना नृप चोदितः ॥ मर्क्प्_७५।४९ ॥  
मया पृष्टो हुतवहः को ऽस्या भर्तेति पार्थिव ।  
भविता तेन चाप्युक्तो भवानेवाद्य वै वरः ॥ मर्क्प्_७५।५० ॥  
तद्गृह्यतां मया दत्ता तुभ्यं कन्या नराधिप ।  
प्रियेत्यामन्त्रिता चेयं विचारं कुरुषे कथम् ॥ मर्क्प्_७५।५१ ॥  
    
मार्कण्डेय उवाच  
    
ततो ऽसावभवन्मौनी तेनोक्तः पृथिवीपतिः ।  
ऋषिस्तथोद्यतः कर्तुं तस्या वैवाहिकं विधिम् ॥ मर्क्प्_७५।५२ ॥  
तमुद्यतं सा पितरं विवाहाय महामुने ।  
उवाच कन्या यत्किञ्चित् प्रश्रयावनतानना ॥ मर्क्प्_७५।५३ ॥  
यदि मे प्रीतिमांस्तात प्रिसादं कर्तुमर्हसि ।  
रेवत्यृक्षे विवाहं मे तत्करोतु प्रसादितः ॥ मर्क्प्_७५।५४ ॥  
    
ऋषिरुवाच  
    
रेवत्यृक्षं न वै भद्रे चन्द्रयोगि व्यवस्थितम् ।  
अन्यानि सन्ति ऋक्षाणि सुभ्रु वैवाहिकानि ते ॥ मर्क्प्_७५।५५ ॥  
    
कन्योवाच  
    
तात तेन विना कालो विफलः प्रतिभाति मे ।  
विवाहो विफले काले मद्विधायाः कथं भवेत् ॥ मर्क्प्_७५।५६ ॥  
    
ऋषिरुवाच  
    
ऋतवागिति विख्यातस्तपस्वी रेवतीं प्रति ।  
चकार कोपं क्रुद्धेन तेनर्क्षं विनिपातितम् ॥ मर्क्प्_७५।५७ ॥  
मया चास्मै प्रतिज्ञाता भर्येति मदिरेक्षणा ।  
न चेच्छसि विवाहं त्वं सङ्कटं नः समागतम् ॥ मर्क्प्_७५।५८ ॥  
    
कन्योवाच  
    
ऋतवाक् स मुनिस्तात किमेवं तप्तवांस्तपः ।  
न त्वया मम तातेन ब्रह्मबन्धोः सुतास्मि किम् ॥ मर्क्प्_७५।५९ ॥  
    
ऋषिरुवाच  
    
ब्रह्मबन्धोः सुता न त्वं बाले नैव तपस्विनः ।  
सुता त्वं मम यो देवान् कर्तुमन्यान् समुत्सहे ॥ मर्क्प्_७५।६० ॥  
    
कन्योवाच  
    
तपस्वी यदि मे तातस्तत्किमृक्षमिदं दिवि ।  
समारोप्य विवाहो मे तदृक्षे क्रियते न तु ॥ मर्क्प्_७५।६१ ॥  
    
ऋषिरुवाच  
    
एवं भवतु भद्रन्ते भद्रे प्रीतिमती भव ।  
आरोपयामीन्दुमार्गे रेवत्यृक्षं कृते तव ॥ मर्क्प्_७५।६२ ॥  
    
मार्कण्डेय उवाच  
    
ततस्तपः प्रभावेण रेवत्यृक्षं महामुनिः ।  
यथापूर्वन्तथा चक्रे सोमयोगि द्विजोत्तम ॥ मर्क्प्_७५।६३ ॥  
विवाहञ्चैव दुहितुर्विधिवद् मन्त्रयोगिनम् ।  
निष्पाद्य प्रीतिमान् भूयो जामातारमथाब्रवीत् ॥ मर्क्प्_७५।६४ ॥  
औद्वाहिकन्ते भूपाल कथ्यतां किं ददाम्यहम् ।  
दुर्लभ्यमपि दास्यामि ममाप्रतिहतन्तपः ॥ मर्क्प्_७५।६५ ॥  
    
राजोवाच  
    
मनोः स्वयम्भुवस्याहमुत्पन्नः सन्ततौ मुने ।  
मन्वन्तराधिपं पुत्रं त्वत्प्रसादाद् वृणोम्यहम् ॥ मर्क्प्_७५।६६ ॥  
ऋषिरुवाच  
    
भविष्यत्येष ते कामो मनुस्त्वत्तनयो महीम् ।  
सकलां भोक्ष्यते भूप धर्मविच्च भविष्यति ॥ मर्क्प्_७५।६७ ॥  
    
मार्कण्डेय उवाच  
    
तामादाय ततो भूपः स्वमेव नगरं ययौ ।  
तस्मादजायत सुतो रेवत्या रैवतो मनुः ॥ मर्क्प्_७५।६८ ॥  
समेतः सकलैर्धर्मैर्मानवैरपराजितः ।  
विज्ञाताखिलशास्त्रार्थो वेदविद्यार्थशास्त्रवित् ॥ मर्क्प्_७५।६९ ॥  
तस्य मन्वन्तरे देवान् मुनिदेवेन्द्रपार्थिवान् ।  
कथ्यमानान् मया ब्रह्मन् निबोध सुसमाहितः ॥ मर्क्प्_७५।७० ॥  
सुमेधसस्तत्र देवास्तथा भूपतयो द्विज ।  
वैकुण्ठश्चामिताभश्च चतुर्दश चतुर्दश ॥ मर्क्प्_७५।७१ ॥  
तेषां देवगणानान्तु चतुर्णामपि चेश्चरः ।  
नाम्ना विभुरभूदिन्द्रः शतयज्ञोपलक्षकः ॥ मर्क्प्_७५।७२ ॥  
हिरण्यलोमा वेदश्रीरूर्ध्वबाहुस्तथापरः ।  
वेदबाहुः सुधामा च पर्जन्यश्च महामुनिः ॥ मर्क्प्_७५।७३ ॥  
वसिष्ठश्च महाभागो वेदवेदान्तपारगः ।  
एते सप्तर्षयश्चासन् रैवतस्यान्तरे मनोः ॥ मर्क्प्_७५।७४ ॥  
बलबन्धुर्महावीर्यः सुयष्टव्यस्तथापरः ।  
सत्यकाद्यास्तथैवासन् रैवतस्य मनोः सुताः ॥ मर्क्प्_७५।७५ ॥  
रैवतान्तास्तु मनवः कथिता ये मया तव ।  
स्वायम्भुवाश्रया ह्येते स्वारोचिषमृते मनुम् ॥ मर्क्प्_७५।७६ ॥  
(य एषां शृणुयान्नित्यं पठेदाख्यानमुत्तमम् ।  
विमुक्तः सर्वपापेभ्यो लोकं प्राप्नोत्यभीप्सितम् ॥ मर्क्प्_७५।७७ ॥  
    
इति श्रीमार्कण्डेयपुराणे रैवतमन्वन्तरे पञ्चसप्ततितमो ऽध्यायः

_____________________________________________________________

षट्सप्ततितमो ऽध्यायः- ७६  
    
मार्कण्डेय उवाच  
    
इत्येतत् कथितं तुभ्यं पञ्च मन्वन्तरं तव ।  
चाक्षुषस्य मनोः षष्ठं श्रूयतामिदमन्तरम् ॥ मर्क्प्_७६।१ ॥  
अन्यजन्मनि जातो ऽसौ चक्षुषः परमेष्ठिनः ।  
चाक्षुषत्वमतस्तस्य जन्मन्यस्मिन्नपि द्विज ॥ मर्क्प्_७६।२ ॥  
जातं माता निजोत्सङ्गे स्थितमुल्लाप्य तं पुनः ।  
परिष्वजति हार्देन पुनरुल्लापयत्यथ ॥ मर्क्प्_७६।३ ॥  
जातिस्मरः स जातो वै मातुरुत्सङ्गमास्थितः ।  
जहास तं तदा माता सङ्क्रुद्धा वाक्यमब्रवीत् ॥ मर्क्प्_७६।४ ॥  
भीतास्मि किमिदं वत्स ! हासो यद्वदने तव ।  
अकालबोधः सञ्जातः कच्चित् पश्यसि शोभनम् ॥ मर्क्प्_७६।५ ॥  
    
पुत्र उवाच  
    
मामत्तुमिच्छति पुरो मार्जारी किम न पश्यसि ।  
अन्तर्धानगता चेयं द्वितीया जातहारिणी ॥ मर्क्प्_७६।६ ॥  
पुत्रप्रीत्या च भवती सहार्दा मामवेक्षती ।  
उल्लाप्योल्लाप्य बहुशः परिष्वजति मां यतः ॥ मर्क्प्_७६।७ ॥  
उद्भूतपुलका स्नेहसम्भवास्त्राविलेक्षणा ।  
ततो ममागतो हासः शृणु चाप्यत्र कारणम् ॥ मर्क्प्_७६।८ ॥  
स्वार्थे प्रसक्ता मार्जारी प्रसक्तं मामवेक्षते ।  
तथान्तर्धानगा चैव द्वितीया जातहारिणी ॥ मर्क्प्_७६।९ ॥  
स्वार्थाय स्निग्धहृदया यथैवैते ममोपरि ।  
प्रवृत्ते स्वार्थमास्थाय तथैव प्रतिभासि मे ॥ मर्क्प्_७६।१० ॥  
किन्तु मदुपभोगाय मार्जारी जातहारिणी ।  
त्वन्तु क्रमेणोपभोग्यं मत्तः फलमभीप्ससि ॥ मर्क्प्_७६।११ ॥  
न मां जानासि को ऽप्येष न चैवापकृतं मया ।  
सङ्गतं नातिकालीनं पञ्चसप्तदिनात्मकम् ॥ मर्क्प्_७६।१२ ॥  
तथापि स्त्रिह्यसे सास्त्रा परिष्वजसि चाप्यति ।  
तातेति वत्स ! भद्रेति निर्व्यलीकं ब्रवीषि माम् ॥ मर्क्प्_७६।१३ ॥  
    
मातोवाच  
न त्वाहमुपकारार्थं वत्स ! प्रीत्या परिष्वजे ।  
न चेदेतद्भवत्प्रीत्यै परित्यक्तास्म्यहं त्वया ॥ मर्क्प्_७६।१४ ॥  
स्वार्थो मया परित्यक्तो यस्त्वत्तो मे भविष्यति ।  
इत्युक्त्वा सा तमुत्सृज्य निष्क्रान्ता सूतिकागृहात् ॥ मर्क्प्_७६।१५ ॥  
जडाङ्गबाह्यकरणं शुद्धान्तः करणात्मकम् ।  
जहार तं परित्यक्तं सा तदा जातहारिणी ॥ मर्क्प्_७६।१६ ॥  
सा हृत्वा तं तदा बालं विक्रान्तस्य महीभृतः ।  
प्रसूतपत्नीशयने न्यस्य तस्याददे सुतम् ॥ मर्क्प्_७६।१७ ॥  
तमप्यन्यगृहे नीत्वा गृहीत्वा तस्य चात्मजम् ।  
तृतीयं भक्षयामास सा क्रमाज्जातहारिणी ॥ मर्क्प्_७६।१८ ॥  
हृत्वा हृत्वा तृतीयन्तु भक्षयत्यतिनिर्घृणा ।  
करोत्यनुदिनं सा नु परिवर्तन्तथान्ययोः ॥ मर्क्प्_७६।१९ ॥  
विक्रान्तो ऽपि ततस्तस्य सुतस्यैव महीपतिः ।  
कारयामास संस्कारान् राजन्यस्य भवन्ति ये ॥ मर्क्प्_७६।२० ॥  
आनन्देति च नामास्य पिता चक्रे विधानतः ।  
मुदा परमया युक्तो विक्रान्तः स नराधिपः ॥ मर्क्प्_७६।२१ ॥  
कृतोपनयनं तन्तु गुरुराह कुमारकम् ।  
जनन्याः प्रागुपस्थानं क्रियताञ्चाभिवादनम् ॥ मर्क्प्_७६।२२ ॥  
स गुरोस्तद्वचः श्रुत्वा विहस्यैवमथाब्रवीत् ।  
वन्द्या मे कतमा माता जननी पालनी नु किम् ॥ मर्क्प्_७६।२३ ॥  
    
गुरुरुवाच  
    
न त्वियं ते महाभाग ! जनयित्री रुथात्मजा ।  
विक्रान्तस्याग्रमहिषी हैमिनी नाम नामतः ॥ मर्क्प्_७६।२४ ॥  
    
आनन्द उवाच  
    
इयं जनित्री चैत्रस्य विशालग्रमवासिनः ।  
विप्राग्र्यबोधपुत्रस्य यो ऽस्यां जातो ऽन्यतो वचम् ॥ मर्क्प्_७६।२५ ॥  
    
गुरुरुवाच  
    
कुतस्त्वं कथयानन्द ! चैत्रः को वा त्वयोच्यते ।  
सङ्कटं महदाभाति क्व जातो ऽत्र ब्रवीषि किम् ॥ मर्क्प्_७६।२६ ॥  
    
आनन्द उवाच  
    
जातो ऽहमवनीन्द्रस्य क्षत्रियस्य गृहे द्विज ।  
तत्पत्न्यां गिरिभद्रायामाददे जातहारिणी ॥ मर्क्प्_७६।२७ ॥  
तयात्र मुक्तो हैमिन्या गृहीत्वा च सुतञ्च सा ।  
बोधस्य द्विजमुख्यस्य गृहे नीतवती पुनः ॥ मर्क्प्_७६।२८ ॥  
भक्षयामास च सुतं तस्य बोधद्विजन्मनः ।  
स तत्र द्विजसंस्कारैः संस्कृतो हैमिनीसुतः ॥ मर्क्प्_७६।२९ ॥  
वयमत्र महाभाग ! संस्कृता गुरुणा त्वया ।  
मया तव वचः कार्यमुपैमि कतमां गुरो ॥ मर्क्प्_७६।३० ॥  
    
गुरुरुवाच  
    
अतीव गहनं वत्स ! सङ्कटं महदागतम् ।  
न वेद्मि किञ्चिन्मोहेन भ्रमन्तीव हि बुद्धयः ॥ मर्क्प्_७६।३१ ॥  
    
आनन्द उवाच  
    
मोहस्यावसरः को ऽत्र जगत्येवं व्यवस्थिते ।  
कः कस्य पुत्रो विप्रर्षे ! को वा कस्य नु बान्धवः ॥ मर्क्प्_७६।३२ ॥  
आरभ्य जन्मनो नॄणां सम्बन्धित्वमुपैति यः ।  
अन्ये सम्बन्धिनो विप्र ! मृत्युना सन्निवर्तिताः ॥ मर्क्प्_७६।३३ ॥  
अत्रापि जातस्य सतः सम्बन्धोयो ऽस्य बान्धवैः ।  
सो ऽप्यस्तङ्गते देहे प्रयात्येषो ऽखिलक्रमः ॥ मर्क्प्_७६।३४ ॥  
अतो ब्रवीमि संसारे वसतः को न बान्धवः ।  
को वापि सततं बन्धुः किं वो विभ्राम्यते मतिः ॥ मर्क्प्_७६।३५ ॥  
पितृद्वयं मया प्राप्तमस्मिन्नेव हि जन्मनि ।  
मातृद्वयञ्च किञ्चित्रं यदन्यद् देहसम्भवे ॥ मर्क्प्_७६।३६ ॥  
सो ऽहं तपः करिष्यामि त्वया यो ह्यस्य भूपतेः ।  
विशालग्रामतः पुत्रश्चैत्र आनीयतामिह ॥ मर्क्प्_७६।३७ ॥  
    
मार्कण्डेय उवाच  
    
ततः स विस्मितो राजा सभार्यः सह बन्धुभिः ।  
तस्मान्निवर्त्य ममतामनुमेने वनाय तम् ॥ मर्क्प्_७६।३८ ॥  
चैत्रमानीय तनयं राज्ययोग्यं चकार सः ।  
सम्मान्य ब्राह्मणं येन पुत्रबुद्ध्या स पालितः ॥ मर्क्प्_७६।३९ ॥  
सो ऽप्यानन्दस्तपस्तेपे बाल एव महावने ।  
कर्मणां क्षुपणार्थाय विमुक्तेः परिपन्थिनाम् ॥ मर्क्प्_७६।४० ॥  
तपस्यन्तं ततस्तञ्च प्राह देवः प्रजापतिः ।  
किमर्थं तप्यसे वत्स ! तपस्तीव्रं वदस्व तत् ॥ मर्क्प्_७६।४१ ॥  
    
आनन्द उवाच  
    
आत्मनः शुद्धिकामो ऽहं करोमि भगवंस्तपः ।  
बन्धाय मम कर्माणि यानि तत्क्षपणोन्मुखः ॥ मर्क्प्_७६।४२ ॥  
    
ब्रह्मोवाच  
    
क्षीणाधिकारो भवति मुक्तियोग्यो न कर्मवान् ।  
सत्त्वाधिकारवान् मुक्तिमवाप्स्यति ततो भवान् ॥ मर्क्प्_७६।४३ ॥  
भवता मनुना भाव्यं षष्ठेन व्रज तत् कुरु ।  
अलन्ते तपसा तस्मिन् कृते मुक्तिमवाप्स्यसि ॥ मर्क्प्_७६।४४ ॥  
    
मार्कण्डेय उवाच  
    
इत्युक्तो ब्रह्मणा सो ऽपि तथेत्युक्त्वा महामतिः ।  
तत्कर्माभिमुखो यातस्तपसो विरराम ह ॥ मर्क्प्_७६।४५ ॥  
चाक्षुषेत्याह तं ब्रह्मा तपसो विनिवर्तयन् ।  
पूर्वनाम्ना बभूवाथ प्रख्यातश्चाक्षुषो मनुः ॥ मर्क्प्_७६।४६ ॥  
उपयेमे विदर्भां स सुतामुग्रस्य भूभृतः ।  
तस्याञ्चोत्पादयामास पुत्रान् प्रख्यातविक्रमान् ॥ मर्क्प्_७६।४७ ॥  
तस्य मन्वन्तरेशस्य ये ऽन्तरे त्रिदशा द्विज ।  
ये चर्षयस्तथैवेन्द्रो ये सुताश्चास्य तान् शृणु ॥ मर्क्प्_७६।४८ ॥  
आप्या नाम सुरास्तत्र तेषामेको ऽष्टको गणः ।  
प्रख्यातकर्मणां विप्र ! यज्ञे हव्यभुजामयम् ॥ मर्क्प्_७६।४९ ॥  
प्रख्यातबलवीर्याणां प्रभामण्डलदुर्दृशाम् ।  
द्वितीयश्च प्रसूताख्यो देवानामष्टको गणः ॥ मर्क्प्_७६।५० ॥  
तथैवाष्टक एवान्यो भव्याख्यो देवतागणः ।  
चतुर्थश्च गणस्तत्र यूथगाख्यस्तथाष्टकः ॥ मर्क्प्_७६।५१ ॥  
लेखसञ्ज्ञास्तथैवान्ये तत्र मन्वन्तरे द्विज ।  
पञ्चमे च गणे देवास्तत्सञ्ज्ञा ह्यमृताशिनः ॥ मर्क्प्_७६।५२ ॥  
शतं क्रतूनामाहृत्य यस्तेषामधिपो ऽभवत् ।  
मनोजवस्तथैवेन्द्रः सङ्ख्यातो यज्ञभागभुक् ॥ मर्क्प्_७६।५३ ॥  
सुमेधा विरजाश्चैव हविष्मानुन्नतो मधुः ।  
अतिनामा सहिष्णुश्च सप्तासन्निति चर्षयः ॥ मर्क्प्_७६।५४ ॥  
ऊरु-पुरु-शतद्युम्नप्रमुखाः सुमहाबलाः ।  
चाक्षुषस्य मनोः पुत्राः पृथिवीपतयो ऽभवन् ॥ मर्क्प्_७६।५५ ॥  
एतत्ते कथितं षष्ठं मया मन्वन्तरं द्विज ।  
चाक्षुषस्य तथा जन्म चरितञ्च महात्मनः ॥ मर्क्प्_७६।५६ ॥  
साम्प्रतं वर्तते यो ऽयं नाम्ना वैवस्वतो मनुः ।  
सप्तमीये ऽन्तरे तस्य देवाद्यास्तान् शृणुष्व मे ॥ मर्क्प्_७६।५७ ॥  
य इदं कीर्तयेद् धीमान् चाक्षुषस्यान्तरं भुवि ।  
शृणुते च लभेत् पुत्रानारोग्यसुखसम्पदम् ॥ मर्क्प्_७६।५८ ॥  
    
इति श्रीमार्कण्डेयपुराणे षष्ठं मन्वन्तरं समाप्तम्,अध्यायः षट्सप्ततितमः

_____________________________________________________________

सप्तसप्ततितमो ऽध्यायः- ७७  
    
मार्कण्डेय उवाच  
    
मार्तण्ड रस्यवेर्भार्या तनया विश्वकर्मणः ।  
सञ्ज्ञा नाम महाभाग तस्यां भानुरजीजनत् ॥ मर्क्प्_७७।१ ॥  
मनुं प्रख्यातयशसमनेकज्ञानपारगम् ।  
विवस्वतः सुतो यस्मात्तस्माद्वैवस्वतस्तु सः ॥ मर्क्प्_७७।२ ॥  
सञ्ज्ञा च रविणा दृष्टा निमीलयति लोचने ।  
यतस्ततः सरोषोर्ऽकः सञ्ज्ञां निष्ठुरमब्रवीत् ॥ मर्क्प्_७७।३ ॥  
मयि दृष्टे सदा यस्मात् कुरुषे नेत्रसंयमम् ।  
तस्माज्जनिष्यसे मूढे प्रजासंयमनं यमम् ॥ मर्क्प्_७७।४ ॥  
    
मार्कण्डेय उवाच  
    
ततः सा चपलां दृष्टिं देवी चक्रे भयाकुला ।  
विलोलितदृशं दृष्ट्वा पुनराह च तां रविः ॥ मर्क्प्_७७।५ ॥  
यस्माद्विलोलिता दृष्टिर्मयि दृष्टे त्वयाधुना ।  
तस्माद्विलोलां तनयां नदीं त्वं प्रसविष्यसि ॥ मर्क्प्_७७।६ ॥  
    
मार्कण्डेय उवाच  
    
ततस्तस्यान्तु सञ्जज्ञे भर्तृशापेन तेन वै ।  
यमश्च यमुना चेयं प्रख्याता सुमहानदी ॥ मर्क्प्_७७।७ ॥  
सापि सञ्ज्ञा रवेस्तेजः सेहे दुः खेन भामिनी ।  
असहन्ती च सा तेजश्चिन्तयामास वै तदा ॥ मर्क्प्_७७।८ ॥  
किङ्करोमि क्व गच्छामि क्व गतायाश्च निर्वृतिः ।  
भवेन्मम कथं भर्ता कोपमर्कश्च नैष्यति ॥ मर्क्प्_७७।९ ॥  
इति सञ्चिन्त्य बहुधा प्रजापतिसुता तदा ।  
बहु मेने महाभागा पितृसंश्रयमेव सा ॥ मर्क्प्_७७।१० ॥  
ततः पितृगृहे गन्तुं कृतबुद्धिर्यशस्विनी ।  
छायामयीमात्मतनुं निर्ममे दयितां रवेः ॥ मर्क्प्_७७।११ ॥  
ताञ्चोवाच त्वया वेश्मन्यत्र भानोर्यथा मया ।  
तथा सम्यगपत्येषु वर्तितव्यं यथा रवौ ॥ मर्क्प्_७७।१२ ॥  
पृष्टयापि न वाच्यन्ते तथैतद्गमनं मम ।  
सैवास्मि नाम सञ्ज्ञेति वाच्यमेतत्सदा वचः ॥ मर्क्प्_७७।१३ ॥  
    
छायसञ्ज्ञोवाच  
    
आकेशग्रहणाद् देवि ! आशापाच्च वचस्तव ।  
करिष्ये कथयिष्यामि वृत्तन्तु शापकर्षणात् ॥ मर्क्प्_७७।१४ ॥  
इत्युक्ता सा तदा देवी जगाम भवनं पितुः ।  
ददर्श तत्र त्वष्टारं तपसा धूतकल्मषम् ॥ मर्क्प्_७७।१५ ॥  
बहुमानाच्च तेनापि पूजिता विश्वकर्मणा ।  
तस्थौ पितृगृहे सा तु कञ्चित्कालमनिन्दिता ॥ मर्क्प्_७७।१६ ॥  
ततस्तां प्राह चार्वङ्गी पिता नातिचिरोषिताम् ।  
स्तुत्वा च तनयां प्रेमबहुमानपुरः सरम् ॥ मर्क्प्_७७।१७ ॥  
त्वान्तु मे पश्यतो वत्से दिनानि सुबहून्यपि ।  
मुहूर्तार्धसमानि स्युः किन्तु धर्मो विलुप्यते ॥ मर्क्प्_७७।१८ ॥  
बान्धवेषु चिरं वासो नारीणां न यशस्करः ।  
मनोरथो बान्धवानां नार्या भर्तृगृहे स्थितिः ॥ मर्क्प्_७७।१९ ॥  
सा त्वं त्रैलोक्यनाथेन भर्त्रा सूर्येण सङ्गता ।  
पितृगेहे चिरं कालं वस्तुं नार्हसि पुत्रिके ॥ मर्क्प्_७७।२० ॥  
सा त्वं भर्तृगृहं गच्छ तुष्टो ऽहं पूजितासि मे ।  
पुनरागमनं कार्यं दर्शनाय शुभे मम ॥ मर्क्प्_७७।२१ ॥  
    
मार्कण्डेय उवाच  
    
इत्युक्ता सा तदा पित्रा तथेत्युक्त्वा च सा मुने ।  
सम्पूजयित्वा पितरं जगामाथोत्तरान् कुरून् ॥ मर्क्प्_७७।२२ ॥  
सूर्यतापमनिच्छन्ती तेजसस्तस्य बिभ्यती ।  
तपश्चचार तत्रापि वडवारूपधारिणी ॥ मर्क्प्_७७।२३ ॥  
सञ्ज्ञेयमिति मन्वानो द्वितीयायामहस्पतिः ।  
जनयामास तनयौ कन्याञ्चैकां मनोरमाम् ॥ मर्क्प्_७७।२४ ॥  
छायासञ्ज्ञा त्वपत्येषु यथा स्वेष्वतिवत्सला ।  
तथा न सञ्ज्ञाकन्यायां पुत्रयोश्चान्ववर्तत ॥ मर्क्प्_७७।२५ ॥  
लालनाद्युपभोगेषु विशेषमनुवासरम् ।  
मनुस्तत् क्षान्तवानस्य यमस्तस्या न चक्षमे ॥ मर्क्प्_७७।२६ ॥  
ताडनाय च वै कोपात् पादस्तेन समुद्यतः ।  
तस्याः पुनः क्षान्तिमता न तु देहे निपातितः ॥ मर्क्प्_७७।२७ ॥  
ततः शशाप तं कोपाच्छायासञ्ज्ञा यमं द्विज ।  
किञ्चित् प्रस्फुरमाणौष्ठी विचलत्पाणिपल्लवा ॥ मर्क्प्_७७।२८ ॥  
पितुः पत्नीममर्यादं यन्मां तर्जयसे पदा ।  
भुवि तस्मादयं पदास्तवाद्यैव पतिष्यति ॥ मर्क्प्_७७।२९ ॥  
    
मार्कण्डेय उवाच  
    
इत्याकर्ण्य यमः शापं मात्रा दत्तं भयातुरः ।  
अभ्येत्य पितरं प्राह प्रणिपातपुरः सरम् ॥ मर्क्प्_७७।३० ॥  
    
यम उवाच  
    
तातैतन्महदाश्चर्यं न दृष्टमिति केनचित् ।  
माता वात्सल्यमुत्सृज्य शापं पुत्रे प्रयच्छति ॥ मर्क्प्_७७।३१ ॥  
यथा मनुर्ममाचष्टे नेयं मता तथा मम ।  
विगुणेष्वपि पुत्रेषु न माता विगुणा भवेत् ॥ मर्क्प्_७७।३२ ॥  
    
मार्कण्डेय उवाच  
    
यमस्यैतद्वचः श्रुत्वा भगवांस्तिमिरापहः ।  
छायासञ्ज्ञां समाहूय पप्रच्छ क्व गतेति सा ॥ मर्क्प्_७७।३३ ॥  
सा चाह तनया त्वष्टुरहं सञ्ज्ञा विभावसो ।  
पत्नी तव त्वयापत्यान्येतानि जनितानि मे ॥ मर्क्प्_७७।३४ ॥  
इत्थं विवस्वतः सा तु बहुशः पृच्छतो यदा ।  
नाचचक्षे ततः क्रुद्धो भास्वांस्तां शप्तुमुद्यतः ॥ मर्क्प्_७७।३५ ॥  
ततः सा कथयामास यथावृत्तं विवस्वतः ।  
विदितार्थश्च भगवान् जगाम त्वष्टुरालयम् ॥ मर्क्प्_७७।३६ ॥  
ततः स पूजयामास तदा त्रैलोक्यपूजितम् ।  
भास्वन्तं परया भक्त्या निजगेहमुपागतम् ॥ मर्क्प्_७७।३७ ॥  
सञ्ज्ञां पृष्टस्तदा तस्मै कथयामास विश्वकृत् ।  
आगतैवेह मे वेश्म भवतः प्रेषितेति वै ॥ मर्क्प्_७७।३८ ॥  
दिवाकरः समाधिस्थो वडवारूपधारिणीम् ।  
तपश्चरन्तीं ददृशे उत्तरेषु कुरुष्वथ ॥ मर्क्प्_७७।३९ ॥  
सौम्यमूर्तिः शुभाकारो मम भर्ता भवेदिति ।  
अभिसन्धिञ्च तपसो बुबुधे ऽस्या दिवाकरः ॥ मर्क्प्_७७।४० ॥  
शातनं तेजसो मे ऽद्य क्रियतामिति भास्करः ।  
तञ्चाह विश्वकर्माणं सञ्ज्ञायाः पितरं द्विज ॥ मर्क्प्_७७।४१ ॥  
संवत्सरभ्रमेस्तस्य विश्वकर्मा करवेस्ततः ।  
तेजसः शातनञ्चक्रे स्तूयमानश्च दैवतैः ॥ मर्क्प्_७७।४२ ॥  
    
इति श्रीमार्कण्डेयपुराणे वैवस्वतमन्वन्तरे सप्तसप्ततितमो ऽध्यायः

_____________________________________________________________

अष्टसप्ततितमो ऽध्यायः- ७८  
    
मार्कण्डेय उवाच  
    
ततस्तं तुष्टुवुर्देवास्तथा देवर्षयो रविम् ।  
वाग्भिरोड्यमशेषस्य त्रैलोक्यस्य समागताः ॥ मर्क्प्_७८।१ ॥  
    
देवा ऊचुः  
    
नमस्ते ऋक्स्वरूपाय सामरूपाय ते नमः ।  
यजुः स्वरूपरूपाय साम्नान्धामवते नमः ॥ मर्क्प्_७८।२ ॥  
ज्ञानैकधामभूताय निर्धूततमसे नमः ।  
शुद्धज्योतिः स्वरूपाय विशुद्धायामलात्मने ॥ मर्क्प्_७८।३ ॥  
वरिष्ठाय वरेण्याय परस्मै परमात्मने ।  
नमो ऽखिलजगद्व्यापिस्वरूपायात्ममूर्तये ॥ मर्क्प्_७८।४ ॥  
इदं स्तोत्रवरं रम्यं श्रोतव्यं श्रद्धया नरैः ।  
शिष्यो भूत्वा समाधिस्थो दत्त्वा देयं गुरोरपि ॥ मर्क्प्_७८।५ ॥  
न शून्यभूतैः श्रोतव्यमेतत्तु सफलं भवेत् ।  
सर्वकारणभूताय निष्ठायै ज्ञानचेतसाम् ॥ मर्क्प्_७८।६ ॥  
नमः सूर्यस्वरूपाय प्रकाशात्मस्वरूपिणे ।  
भास्कराय नमस्तुभ्यं तथा दिनकृते नमः ॥ मर्क्प्_७८।७ ॥  
शर्वरीहेतवे चैव सन्ध्याज्योत्स्नाकृते नमः ।  
त्वं सर्वमेतद् भगवन् जगदुद्भ्रमता त्वया ॥ मर्क्प्_७८।८ ॥  
भ्रमत्याविद्धमखिलं ब्रह्माण्डं सचराचरम् ।  
त्वदंशुभिरिदं स्पृष्टं सर्वं सञ्जायते शुचि ॥ मर्क्प्_७८।९ ॥  
क्रियते त्वत्करैः स्पर्शाज्जलादीनां पवित्रता ।  
होमदानादिको धर्मो नोपकाराय जायते ॥ मर्क्प्_७८।१० ॥  
तावद्यावन्न संयोगि जगदेतत् त्वदंशुभिः ।  
ऋचस्ते सकला ह्येता यजूंष्येतानि चान्यतः ॥ मर्क्प्_७८।११ ॥  
सकलानि च सामानि निपतन्ति त्वदड्गतः ।  
ऋङ्मयस्त्वं जगन्नाथ ! त्वमेव च यजुर्मयः ॥ मर्क्प्_७८।१२ ॥  
यतः साममयश्चैव ततो नाथ ! त्रयीमयः ।  
त्वमेव ब्रह्मणो रूपं परञ्चापरमेव च ॥ मर्क्प्_७८।१३ ॥  
मूर्तामूर्तस्तथा सूक्ष्मः स्थूलरूपस्तथा स्थितः ।  
निमेषकाष्ठादिमयः कालरूपः क्षयात्मकः ।  
प्रसीद स्वेच्छया रूपं स्वतेजः शमनं कुरु ॥ मर्क्प्_७८।१४ ॥  
    
मार्कण्डेय उवाच  
    
एवं संस्तूयमानस्तु देवैर्देवर्षिभिस्तथा ।  
मुमोच स्वं तदा तेजस्तेजसां राशिरव्ययः ॥ मर्क्प्_७८।१५ ॥  
यत्तस्य ऋङ्मयं तेजो भविता तेन मेदिनी ।  
यजुर्मयेनापि दिवं स्वर्गः साममयं रवेः ॥ मर्क्प्_७८।१६ ॥  
शातितास्तेजसो भागा ये त्वष्ट्रा दश पञ्च च ।  
त्वष्ट्रैव तेन शर्वस्य कृतं शूलं महात्मना ॥ मर्क्प्_७८।१७ ॥  
चक्रं विष्णोर्वसूनाञ्च शङ्कवो ऽथ सुदारुणाः ।  
पावकस्य तथा शक्तिः शिबिका धनदस्य च ॥ मर्क्प्_७८।१८ ॥  
अन्येषामसुरारीणामस्त्राण्युग्राणि यानि वै ।  
यक्षविद्याधराणाञ्च तानि चक्रे स विश्वकृत् ॥ मर्क्प्_७८।१९ ॥  
ततश्च षोडशं भागं बिभर्ति भगवान् विभुः ।  
तत्तेजः पञ्चदशधा शातितं विश्वकर्मणा ॥ मर्क्प्_७८।२० ॥  
ततो ऽश्वरूपधृग्भानुरुत्तरानगमत् कुरून् ।  
तदृशे तत्र सञ्ज्ञाञ्च वडवारूपधारिणीम् ॥ मर्क्प्_७८।२१ ॥  
सा च दृष्ट्वा तमायान्तं परपुंसो विशङ्कया ।  
जगाम सम्मुखं तस्य पृष्ठरक्षणतत्परा ॥ मर्क्प्_७८।२२ ॥  
ततश्च नासिकायोगं तयोस्तत्र समेतयोः ।  
नासत्यदस्त्रौ तनयावश्वीवक्त्रविनिर्गतौ ॥ मर्क्प्_७८।२३ ॥  
रेतसो ऽन्ते च रेवन्तः खड्गी चर्मो तनुत्रधृक् ।  
अश्वारूढः समुद्भूतो बाणतूणसमन्वितः ॥ मर्क्प्_७८।२४ ॥  
ततः स्वरूपमतुलं दर्शयामास भानुमान् ।  
तस्यैषा च समालोक्य स्वरूपं मुदमाददे ॥ मर्क्प्_७८।२५ ॥  
स्वरूपधारिणीञ्चैमामानिनाय निजाश्रयम् ।  
सञ्ज्ञां भार्यां प्रीतिमतीं भास्करो वारितस्करः ॥ मर्क्प्_७८।२६ ॥  
ततः पूर्वसुतो यो ऽस्याः सो ऽभूद्वैवस्वतो मनुः ।  
द्वितीयश्च यमः शापाद्धर्मदृष्टिरभूत् सुतः ॥ मर्क्प्_७८।२७ ॥  
कृमयो मांसमादाय पादतो ऽस्य महीतले ।  
पतिष्यन्तीति शापान्तं तस्य चक्रे पिता स्वयम् ॥ मर्क्प्_७८।२८ ॥  
धर्मदृष्टिर्यतश्चासौ समो मित्रे तथाहिते ।  
ततो नियोगं तं याम्ये चकार तिमिरापहः ॥ मर्क्प्_७८।२९ ॥  
यमुना च नदी जज्ञे कलिन्दान्तरवाहिनी ।  
अश्विनौ देवभिषजौ कृतौ पित्रा महात्मना ॥ मर्क्प्_७८।३० ॥  
गुह्यकाधिपतित्वे च रेवन्तो ऽपि नियोजितः ।  
च्छायासञ्ज्ञासुतानाञ्च नियोगः श्रुयतां मम ॥ मर्क्प्_७८।३१ ॥  
पूर्वजस्य मनोस्तुल्यश्छायासञ्ज्ञासुतो ऽग्रजः ।  
ततः सावर्णिकीं सञ्ज्ञामवाप तनयो रवेः ॥ मर्क्प्_७८।३२ ॥  
भविष्यति मनुः सो ऽपि बलिरिन्द्रो यदा तदा ।  
शनैश्चरो ग्रहाणाञ्च मध्ये पित्रा नियोजितः ॥ मर्क्प्_७८।३३ ॥  
तयोस्तृतीया या कन्या तपती नाम सा कुरुम् ।  
नृपात् संवरणात् पुत्रमवाप मनुजेश्वरम् ॥ मर्क्प्_७८।३४ ॥  
तस्य वैवस्वतस्याहं मनोः सप्तममन्तरम् ।  
कथयामि सुतान् भूपानृषीन् देवान् सुराधिपम् ॥ मर्क्प्_७८।३५ ॥  
    
इति श्रीमार्कण्डेयपुराणे सावर्णिके मन्वन्तरे वैवस्वतोत्पत्तिर्नामाष्टसप्ततितमो ऽध्यायः

_____________________________________________________________

ऊनाशीतितमो ऽध्यायः- ७९  
    
मार्कण्डेय उवाच  
    
आदित्या वसवो रुद्राः साध्या विश्वे मरुद्गणाः ।  
भृगवो ऽङ्गिरसश्चाष्टौ यत्र देवगणाः स्मृताः ॥ मर्क्प्_७९।१ ॥  
आदित्या वसवो रुद्रा विज्ञेयाः कश्यपात्मजाः ।  
साध्याश्च मरुतो विश्वे धर्मपुत्रगणास्त्रयः ॥ मर्क्प्_७९।२ ॥  
भृगोस्तु भृगवो देवाः पुत्रा ह्यङ्गिरसः सुताः ।  
एष सर्गश्च मारीचो विज्ञेयः साम्प्रताधिपः ॥ मर्क्प्_७९।३ ॥  
ऊर्जस्वी नाम चैवेन्द्रो महात्मा यज्ञभागभुक् ।  
अतीतानागता ये च वर्तन्ते साम्प्रतञ्च ये ॥ मर्क्प्_७९।४ ॥  
सर्वे ते त्रिदशेन्द्रास्तु विज्ञेयास्तुल्यलक्षणाः ।  
सहस्राक्षाः कुलिशिनः सर्व एव पुरन्दराः ॥ मर्क्प्_७९।५ ॥  
मघवन्तो वृषाः सर्वे शृङ्गिणो गजगामिनः ।  
ते शतक्रतवः सर्वे भूताभिभवतेजसः ॥ मर्क्प्_७९।६ ॥  
धर्माद्यैः कारणैः सुद्धैराधिपत्यगुणान्विताः ।  
भूतभव्यभवन्नाथाः शृणु चैतत् त्रयं द्विज ॥ मर्क्प्_७९।७ ॥  
भूर्लोको ऽयं स्मृता भूमिरन्तरिक्षं दिवः स्मृतम् ।  
दिव्याख्याश्च तथा स्वर्गस्त्रैलोक्यमिति गद्यते ॥ मर्क्प्_७९।८ ॥  
अत्रिश्चैव वसिष्ठश्च काश्यपश्च महानृषिः ।  
गौतमश्च भरद्वाजौ विश्वामित्रो ऽथ कौशिकः ॥ मर्क्प्_७९।९ ॥  
तथैव पुत्रो भगवानृचीकस्य महात्मनः ।  
जमदग्निस्तु सप्तैते मुनयो ऽत्र नथान्तरे ॥ मर्क्प्_७९।१० ॥  
इक्ष्वाकुर्नाभगश्चैव धृष्टः शर्यातिरेव च ।  
नरिष्यन्तश्च विख्यातो नाभागारिष्ट एव च ॥ मर्क्प्_७९।११ ॥  
करूषश्च पृषध्रश्च वसुमान् लोकविश्रुतः ।  
मनोर्वैवस्वतस्यैते नव पुत्राः प्रकीर्तिताः ॥ मर्क्प्_७९।१२ ॥  
वैवस्वतमिदं ब्रह्मन् ! कथितन्ते मयान्तरम् ।  
अस्मिन् श्रुते नरः सद्यः पठिते चैव सत्तम ।  
मुच्यते पातकैः सर्वैः पुण्यञ्च महदश्नते ॥ मर्क्प्_७९।१३ ॥  
    
इति श्रीमार्कण्डेयपुराणे सावर्णिके मन्वन्तरे वैवस्वतकीर्तनं नामैकोनाशीतितमो ऽध्यायः

_____________________________________________________________

अशीतितमो ऽध्यायः- ८०  
    
क्रौष्टुकिरुवाच  
    
स्वायम्भुवाद्याः कथिताः सप्तैते मनवो मम ।  
तदन्तरेषु ये देवा राजानो मुनयस्तथा ॥ मर्क्प्_८०।१ ॥  
अस्मिन् कल्पे सप्त ये ऽन्ये भविष्यन्ति महामुने ।  
मनवस्तान् समाचक्ष्व ये च देवादयश्च ये ॥ मर्क्प्_८०।२ ॥  
मार्कण्डेय उवाच  
    
कथितस्तव सावर्णिश्छायासञ्ज्ञासुतश्च यः ।  
पूर्वजस्य मनोस्तुल्यः स मनुर्भविताष्टमः ॥ मर्क्प्_८०।३ ॥  
रामो व्यासो गालवश्च दीप्तिमान् कृप एव च ।  
ऋष्यशृङ्गस्तथा द्रोणस्तत्र सप्तर्षयो ऽभवन् ॥ मर्क्प्_८०।४ ॥  
सुतपाश्चामिताभाश्च मुख्याश्चैव त्रिधा सुराः ।  
विंशकः कथिताश्चैषां त्रयाणां त्रिगुणो गणः ॥ मर्क्प्_८०।५ ॥  
तपस्तप्तश्च शक्रश्च द्युतिर्ज्योतिः प्रभाकरः ।  
प्रभासो दयितो धर्मस्तेजोरश्मिश्चिरक्रतुः ॥ मर्क्प्_८०।६ ॥  
इत्यादिकस्तु सुतपा देवानां विंशको गणः ।  
प्रभुर्विभुर्विभासाद्यस्तथान्यो विंशको गणः ॥ मर्क्प्_८०।७ ॥  
सुराणाममिताभानां तृतीयमपि मे शृणु ।  
दमो दान्तो ऋतः सोमो वित्ताद्याश्चैव विंशतिः ॥ मर्क्प्_८०।८ ॥  
मुख्या ह्येते समाख्याता देवा मन्वन्तराधिपाः ।  
मारीचस्यैव ते पुत्राः कश्यपस्य प्रजापतेः ॥ मर्क्प्_८०।९ ॥  
भविष्याश्च भविष्यन्ति सावर्णस्यान्तरे मनोः ।  
तेषामिन्द्रो भविष्यस्तु बलिर्वैरोचनिर्मुने ॥ मर्क्प्_८०।१० ॥  
पाताल आस्ते यो ऽद्यापि दैत्यः समयबन्धनः ।  
विरजाश्चार्ववीरश्च निर्मोहः सत्यवाक् कृतिः ।  
विष्ण्वाद्याश्चैव तनयाः सावर्णस्य मनोर्नृपाः ॥ मर्क्प्_८०।११ ॥  
    
इति श्रीमार्कण्डेयपुराणे ऽशीतितमो ऽध्यायः

_____________________________________________________________

एकाशीतितमो ऽध्यायः- ८१।  
    
मार्कण्डेय उवाच  
    
सावर्णिः सूर्यतनयो यो मनुः कथ्यते ऽष्टमः ।  
निशामय तदुत्पत्तिं विस्तराद् गदतो मम ॥ मर्क्प्_८१।१ ॥  
महामायानुभावेन यथा मन्वन्तराधिपः ।  
स बभूव महाभागः सावर्णिस्तनयो रवेः ॥ मर्क्प्_८१।२ ॥  
स्वारोचिषे ऽन्तरे पूर्वं चैत्रवंशसमुद्भवः ।  
सुरथो नाम राजाभूत् समस्ते क्षितिमण्डले ॥ मर्क्प्_८१।३ ॥  
तस्य पालयतः सम्यक् प्रजाः पुत्रानिवौरसान् ।  
बभूवुः शत्रवो भूपाः कोलाविध्वंसिनस्तथा ॥ मर्क्प्_८१।४ ॥  
तस्य तैरभवद् युद्धमतिप्रबलदण्डिनः ।  
न्यूनैरपि स तैर्युद्धे कोलाविध्वंसिभिर्जितः ॥ मर्क्प्_८१।५ ॥  
ततः स्वपुरमायातो निजदेशाधिपो ऽभवत् ।  
आक्रान्तः स महाभागस्तैस्तदा प्रबलारिभिः ॥ मर्क्प्_८१।६ ॥  
अमात्यैर्बलिभिर्दुष्टैर्दुर्बलस्य दुरात्मभिः ।  
कोषो बलञ्चापहृतं तत्रापि स्वपुरे ततः ॥ मर्क्प्_८१।७ ॥  
ततो मृगयाव्याजेन हृतस्वाम्यः स भुपतिः ।  
एकाकी हयमारुह्य जगाम गहनं वनम् ॥ मर्क्प्_८१।८ ॥  
स तत्राश्रममद्राक्षीद् द्विजवर्यस्य मेधसः ।  
प्रशान्तश्वापदाकीर्णं मुनिश्ष्योपशोभितम् ॥ मर्क्प्_८१।९ ॥  
तस्थौ कञ्चित् स कालञ्च मुनिना तेन सत्कृतः ।  
इतश्चैतश्च विचरंस्तस्मिन् मुनिवराश्रमे ॥ मर्क्प्_८१।१० ॥  
सो ऽचिन्तयत् तदा तत्र ममत्वाकृष्टचेतनः ।  
मत्पूर्वैः पालितं पूर्वं मया हीनं पुरं हि तत् ।  
मद्भृत्यैस्तैरसद्वृत्तैर्धर्मतः पाल्यते न वा ॥ मर्क्प्_८१।११ ॥  
न जाने स प्रधानो मे शूरहस्ती सदामदः ।  
मम वैरिवशं यातः कान् भोगानुपलप्स्यते ॥ मर्क्प्_८१।१२ ॥  
ये ममानुगता नित्यं प्रसादधनभोजनैः ।  
अनुवृत्तिं ध्रुवं ते ऽद्य कुर्वन्त्यन्यमहीभृताम् ॥ मर्क्प्_८१।१३ ॥  
असम्यग्व्ययशीलैस्तैः कुर्वद्भिः सततं व्ययम् ।  
सञ्चितः सो ऽतिदुः खेन क्षयं कोशो गमिष्यति ॥ मर्क्प्_८१।१४ ॥  
एतच्चान्यच्च सततं चिन्तयामास पार्थिवः ।  
तत्र विप्राश्रमाभ्यासे वैश्यमेकं ददर्श सः ॥ मर्क्प्_८१।१५ ॥  
स पृष्टस्तेन कस्त्वं भोः हेतुश्चागमने ऽत्र कः ।  
सशोक इव कस्मात्त्वं दुर्मना इव लक्ष्यसे ॥ मर्क्प्_८१।१६ ॥  
इत्याकर्ण्य वचस्तस्य भूपतेः प्रणयोदितम् ।  
प्रत्युवाच स तं वैश्यः प्रश्रयावनतो नृपम् ॥ मर्क्प्_८१।१७ ॥  
    
वैश्य उवाच  
    
समाधिर्नाम वैश्यो ऽहमुत्पन्नो धनिनां कुले ।  
पुत्रदारैर्निरस्तश्च धनलोभादसाधुभिः ॥ मर्क्प्_८१।१८ ॥  
विहीनश्च धनैर्दारैः पुत्रैरादाय मे धनम् ।  
वनमभ्यागतो दुः खी निरस्तश्चाप्तबन्धुभैः ॥ मर्क्प्_८१।१९ ॥  
सो ऽहं न वेद्मि पुत्राणां कुशलाकुशलात्मिकाम् ।  
प्रवृत्तिं स्वजनानाञ्च दाराणाञ्चात्र संस्थितः ॥ मर्क्प्_८१।२० ॥  
किं नु तेषां गृहे क्षेममक्षेमं किं नु साम्प्रतम् ।  
कथं ते किं नु सद्वृत्ताः दुर्वृत्ताः किं नु मे सुताः ॥ मर्क्प्_८१।२१ ॥  
    
राजोवाच  
    
यैर्निरस्तो भवांल्लुब्धैः पुत्रदारादिभिर्धनैः ।  
तेषु किं भवतः स्नेहमनुबध्नाति मानसम् ॥ मर्क्प्_८१।२२ ॥  
    
वैश्च उवाच  
    
एवमेतद्यथा प्राह भवानस्मद्गतं वचः ।  
किं करोमि न बध्नाति मम निष्ठुरतां मनः ॥ मर्क्प्_८१।२३ ॥  
यैः सन्त्यज्य पितृस्नेहं धनलुब्धैर्निराकृतः ।  
पतिस्वजनहार्दं च हार्दि तेष्वेव मे मनः ॥ मर्क्प्_८१।२४ ॥  
किमेतन्नाभिजानामि जानन्नपि महामते ।  
यत्प्रेमप्रवणं चित्तं विगुणेष्वपि बन्धुषु ॥ मर्क्प्_८१।२५ ॥  
तेषां कृते मे निः श्वासो दौर्मनस्यं च जायते ।  
करोमि किं यन्न मनस्तेष्वप्रीतिषु निष्ठुरम् ॥ मर्क्प्_८१।२६ ॥  
    
मार्कण्डेय उवाच  
    
ततस्तौ सहितौ विप्र तं मुनिं समुपस्थितौ ।  
समाधिर्नाम वैश्यो ऽसौ स च पार्थिवसत्तमः ॥ मर्क्प्_८१।२७ ॥  
कृत्वा तु तौ यथान्यायं यथार्हं तेन संविदम् ।  
उपविष्टौ कथाः काश्चिच्चक्रतुर्वैश्य-पार्थिवौ ॥ मर्क्प्_८१।२८ ॥  
    
राजौवाच  
    
भगवंस्त्वामहं प्रष्टुमिच्चाम्येकं वदस्व तत् ।  
दुः खाय यन्मे मनसः स्वचित्तायत्ततां विना ॥ मर्क्प्_८१।२९ ॥  
ममत्वं गतराज्यस्य राज्याङ्गेष्वखिलेष्वपि ।  
जानतो ऽपि यथाज्ञस्य किमेतन्मुनिसत्तम ॥ मर्क्प्_८१।३० ॥  
अयं च निकृतः पुत्रैर्दारैर्भृत्यैस्तथोज्झितः ।  
स्वजनेन च सन्त्यक्तस्तेषु हार्दे तथाप्यति ॥ मर्क्प्_८१।३१ ॥  
एवमेष तथाहं च द्वावप्यत्यन्तदुः खितौ ।  
दृष्टदोषे ऽपि विषये ममत्वाकृष्टमानसौ ॥ मर्क्प्_८१।३२ ॥  
तत्किमेतन्महाभाग यन्मोहो ज्ञानिनोरपि ।  
ममास्य च भवत्येषा विवेकान्धस्य मूढता ॥ मर्क्प्_८१।३३ ॥  
    
ऋषिरुवाच  
    
ज्ञानमस्ति समस्तस्य जन्तोर्विषयगोचरे ।  
विषयश्च महाभाग याति चैवं पृथक् पृथक् ॥ मर्क्प्_८१।३४ ॥  
दिवान्धाः प्राणिनः केचिद्रात्रावन्धास्तथापरे ।  
केचिद् दिवा तथा रात्रौ प्राणिनस्तुल्यदृष्टयः ॥ मर्क्प्_८१।३५ ॥  
ज्ञानिनो मनुजाः सत्यं किन्तु ते न हि केवलम् ।  
यतो हि ज्ञानिनः सर्वे पशु-पक्षि-मृगादयः ॥ मर्क्प्_८१।३६ ॥  
ज्ञानं च तन्मनुष्याणां यत्तेषां मृगृपक्षिणाम् ।  
मनुष्याणां च यत्तेषां तुल्यमन्यत्तथोभयोः ॥ मर्क्प्_८१।३७ ॥  
ज्ञाने ऽपि सति पश्यैतान् पतङ्गाञ्छावचञ्चुषु ।  
कणमोक्षादृतान् मोहात्पीड्यमानानपि क्षुधा ॥ मर्क्प्_८१।३८ ॥  
मानुषा मनुजव्याघ्र साभिलाषाः सुतान् प्रति ।  
लोभात्प्रत्युपकाराय नन्वेतान् किं न पश्यसि ॥ मर्क्प्_८१।३९ ॥  
तथापि ममतावर्ते मोहगर्ते निपातिताः ।  
महामायाप्रभावेण संसारस्थितिकारिणा ॥ मर्क्प्_८१।४० ॥  
तन्नात्र विस्मयः कार्यो योगनिद्रा जगत्पतेः ।  
महामाया हरेश्चैतत्तथा सम्मोह्यते जगत् ॥ मर्क्प्_८१।४१ ॥  
ज्ञानिनामपि चेतांसि देवी भगवती हि सा ।  
बलादाकृष्य मोहाय महामाया प्रयच्छति ॥ मर्क्प्_८१।४२ ॥  
तया विसृज्यते विश्वं जगदेतच्चराचरम् ।  
सैषा प्रसन्ना वरदा नृणां भवति मुक्तये ॥ मर्क्प्_८१।४३ ॥  
सा विद्या परमा मुक्तेर्हेतुभूता सनातनी ।  
संसारबन्धहेतुश्च सैव सर्वेश्वरेश्वरी ॥ मर्क्प्_८१।४४ ॥  
    
रोजोवाच  
    
भगवन् ! का हि सा देवी महामायेति यां भवान् ।  
ब्रवीति कथमुत्पन्ना सा कर्मास्याश्च किं द्विज ॥ मर्क्प्_८१।४५ ॥  
यत्स्वभावा च सा देवी यत्स्वरूपा यदुद्भवा ।  
तत् सर्वं श्रोतुमिच्छामि त्वत्तो ब्रह्मविदां वर ॥ मर्क्प्_८१।४६ ॥  
    
ऋषिरुवाच  
    
नित्यैव सा जगन्मूर्तिस्तया सर्वमिदं ततम् ।  
तथापि तत्समुत्पत्तिर्बहुधा श्रुयतां मम ॥ मर्क्प्_८१।४७ ॥  
देवानां कार्यसिद्ध्यर्थमाविर्भवति सा यदा ।  
उत्पन्नेति तदा लोके सा नित्याप्यभिधीयते ॥ मर्क्प्_८१।४८ ॥  
योगनिद्रां यदा विष्णुर्जगत्येकार्णवीकृते ।  
आस्तीर्य शेषमभजत् कल्पान्ते भगवान् प्रभुः ॥ मर्क्प्_८१।४९ ॥  
तदा द्वावसुरौ घोरौ विख्यातौ मधुकैटभौ ।  
विष्णुकर्णमलोद्भूतौ हन्तुं ब्रह्माणमुद्यतौ ॥ मर्क्प्_८१।५० ॥  
स नाभिकमले विष्णोः स्थितो ब्रह्मा प्रजापतिः ।  
दृष्ट्वा तावसुरौ चोग्रौ प्रसुप्तं च जनार्दनम् ॥ मर्क्प्_८१।५१ ॥  
तुष्टाव योगनिद्रां तामेकाग्रहृदयस्थितः ।  
विबोधनार्थाय हरेर्हरिनेत्रकृतालयाम् ॥ मर्क्प्_८१।५२ ॥  
    
ब्रह्मोवाच  
    
विश्वेश्वरीं जगद्धात्रीं स्थिति-संहारकारिणीम् ।  
निद्रां भगवतीं विष्णोरतुलां तेजसः प्रभुः ॥ मर्क्प्_८१।५३ ॥  
त्वं स्वाहा त्वं स्वधा त्वं हि वषट्कारः स्वरात्मिका ।  
सुधा त्वमक्षरे नित्ये त्रिधा मात्रात्मिका स्थिता ॥ मर्क्प्_८१।५४ ॥  
अर्धमात्रा स्थिता नित्या यानुच्चार्या विशेषतः ।  
त्वमेव सन्ध्या सावित्री त्वं देवि जननी परा ॥ मर्क्प्_८१।५५ ॥  
त्वयैव धार्यते सर्वं त्वयैतत्सृज्यते जगत् ।  
त्वयैतत्पाल्यते देवि त्वमत्स्यन्ते च सर्वदा ॥ मर्क्प्_८१।५६ ॥  
विसृष्टौ सृष्टिरूपा त्वं स्थितिरूपा च पालने ।  
तथा संहृतिरूपान्ते जगतो ऽस्य जगन्मये ॥ मर्क्प्_८१।५७ ॥  
महाविद्या महामाया महामेधा महास्मृतिः ।  
महामोहा च भवती महादेवी महेश्वरी ॥ मर्क्प्_८१।५८ ॥  
प्रकृतिस्त्वञ्च सर्वस्य गुणत्रयविभाविनी ।  
कालरात्रिर्महारात्रिर्मोहरात्रिश्च दारुणा ॥ मर्क्प्_८१।५९ ॥  
त्वं श्रीस्त्वमीश्वरी त्वं ह्रीस्त्वं बुद्धिर्बोधलक्षणा ।  
लज्जा पुष्टिस्तथा तुष्टिस्त्वं शान्तिः क्षान्तिरेव च ॥ मर्क्प्_८१।६० ॥  
खडिगनी शूलिनी घोरा गदिनी चक्रिणी तथा ।  
शङ्खिनी चापिनी बाण-भुशुण्डी परिघायुधा ॥ मर्क्प्_८१।६१ ॥  
सौम्या सौम्यतराशेष-सौम्येभ्यस्त्वतिसुन्दरी ।  
परापराणां परमा त्वमेव परमेश्वरी ॥ मर्क्प्_८१।६२ ॥  
यच्च किञ्चित् क्वचिद्वस्तु सदसद्वाखिलात्मिके ।  
तस्य सर्वस्य या शिक्तिः सा त्वं किं स्तूयते तदा ॥ मर्क्प्_८१।६३ ॥  
यया त्वया जगत्स्त्रष्टा जगत्पात्यत्ति यो जगत् ।  
सो ऽपि निद्रावशं नीतः कस्त्वां स्तोतुमिहेश्वरः ॥ मर्क्प्_८१।६४ ॥  
विष्णुः शरीरग्रहणमहामीशान एव च ।  
कारितास्ते यतो ऽतस्त्वां कः स्तोतुं शक्तिमान् भवेत् ॥ मर्क्प्_८१।६५ ॥  
सा त्वमित्थं प्रभावैः स्वैरुदारैर्देवि संस्तुता ।  
मोहयैतौ दुराधर्षावसुरो मधुकैटभौ ॥ मर्क्प्_८१।६६ ॥  
प्रबोधञ्च जगत्स्वामी नीयतामच्युतो लघु ।  
बोधश्च क्रियतामस्य हन्तुमेतौ महासुरौ ॥ मर्क्प्_८१।६७ ॥  
    
ऋषिरुवाच  
    
एवं स्तुता तदा देवी तामसी तत्र वेधसा ।  
विष्णोः प्रबोधनार्थाय निहन्तुं मधुकैटभौ ॥ मर्क्प्_८१।६८ ॥  
नेत्रास्यनासिका-बाहु-हृदयेभ्यस्तथोरसः ।  
निर्गम्य दर्शने तस्थौ ब्रह्मणो ऽव्यक्तजन्मनः ॥ मर्क्प्_८१।६९ ॥  
उत्तस्थौ च जगन्नाथस्तया मुक्तो जनार्दनः ।  
एकार्णवे ऽहिशयनात्ततः स ददृशे च तौ ॥ मर्क्प्_८१।७० ॥  
मधुकैटभौ दुरात्मानावतिवीर्यपराक्रमौ ।  
क्रोधरक्तेक्षणावत्तुं ब्रह्माणं जनितोद्यमौ ॥ मर्क्प्_८१।७१ ॥  
समुत्थाय ततस्ताभ्यां युयुधे भगवान् हरिः ।  
पञ्चवर्षसहस्राणि बाहुप्रहरणो विभुः ॥ मर्क्प्_८१।७२ ॥  
तावप्यतिबलोन्मत्तौ महामायाविमोहितौ ।  
उक्तवन्तौ वरो ऽस्मत्तो व्रियतामिति केशवम् ॥ मर्क्प्_८१।७३ ॥  
    
भगवानुवाच  
    
भवनेतामद्य मे तुष्टौ मम वध्यावुभावपि ।  
किमन्येन वरेणात्र एतावद्धि वृतं मम ॥ मर्क्प्_८१।७४ ॥  
    
ऋषिरुवाच  
    
वञ्चिताभ्यामिति तदा सर्वमापोमयं जगत् ।  
विलोक्य ताभ्यां गदितो भगवान् कमलेक्षणः ॥ मर्क्प्_८१।७५ ॥  
आवां जहि न यत्रोर्वो सलिलेन परिप्लुता ।  
प्रीतौ स्वस्तव युद्धेन श्लाघ्यस्त्वं मृत्युरावयोः ॥ मर्क्प्_८१।७६ ॥  
    
ऋषिरुवाच  
    
तथेत्युक्त्वा भगवता शङ्ख-चक्र-गदाभृता ।  
कृत्वा चक्रेण वै च्छिन्ने जघने शिरसी तयोः ॥ मर्क्प्_८१।७७ ॥  
एवमेषा समुत्पन्ना ब्रह्मणा संस्तुता स्वयम् ।  
प्रभावमस्या देव्यास्तु भूयः शृणु वदामि ते ॥ मर्क्प्_८१।७८ ॥  
    
इति श्रीमार्कण्डेयपुराणे सावर्णिके मन्वन्तरे देवीमाहात्म्ये मधुकैटभवधो नाम एकाशीतितमो ऽध्यायः

_____________________________________________________________

द्व्यशीतितमो ऽध्यायः- ८२  
    
ऋषिरुवाच  
    
देवासुरमभूद् युद्धं पूर्णमब्दशतं पुरा ।  
महिषे ऽसुराणामधिपे देवानां च पुरन्दरे ॥ मर्क्प्_८२।१ ॥  
तत्रासुरैर्महावीर्यैर्देवसैन्यं पराजितम् ।  
जित्वा च सकलान् देवानिन्द्रो ऽबून्महिषासुरः ॥ मर्क्प्_८२।२ ॥  
ततः पराजिता देवाः पद्मयोनिं प्रजापतिम् ।  
पुरस्कृत्य गतास्तत्र यत्रेश-गरुडध्वजौ ॥ मर्क्प्_८२।३ ॥  
यथावृत्तं तयोस्तद्वन्महिषासुरचेष्टितम् ।  
त्रिदशाः कथयामासुर्देवाभिभवविस्तरम् ॥ मर्क्प्_८२।४ ॥  
सूर्येन्द्रग्न्यनिलेन्दूनां यमस्य वरुणस्य च ।  
अन्येषां चाधिकारान् स स्वयमेवाधितिष्ठिति ॥ मर्क्प्_८२।५ ॥  
स्वर्गान्निराकृताः सर्वे तेन देवगणा भुवि ।  
विचरन्ति यथा मर्त्या महिषेण दुरात्मना ॥ मर्क्प्_८२।६ ॥  
एतद्वः कथितं सर्वममरारिविचेष्टितम् ।  
शरणं वः प्रपन्नाः स्मो वधस्तस्य विचिन्त्यताम् ॥ मर्क्प्_८२।७ ॥  
    
ऋषिरुवाच  
    
इत्थं निशम्य देवानां वचांसि मधुसूदनः ।  
चकार कोपं शम्भुश्च भ्रुकुटीकुटिलाननौ ॥ मर्क्प्_८२।८ ॥  
ततो ऽतिकोपपूर्णस्य चक्रिणो वदनात्ततः ।  
निश्चक्राम महत्तेजो ब्रह्मणः शङ्करस्य च ॥ मर्क्प्_८२।९ ॥  
अन्येषाञ्चैव देवानां शक्रादीनां शरीरतः ।  
निर्गतं सुमहत्तेजस्तच्चैक्यं समगच्छत ॥ मर्क्प्_८२।१० ॥  
अतीव तेजसः कूटं ज्वलन्तमिव पर्वतम् ।  
ददृशुस्ते सुरास्तत्र ज्वालाव्याप्तदिगन्तरम् ॥ मर्क्प्_८२।११ ॥  
अतुलं तत्र तत्तेजः सर्वदेवशरीरजम् ।  
एकस्थं तदभून्नारी व्याप्तलोकत्रयं त्विषा ॥ मर्क्प्_८२।१२ ॥  
यदभूच्छाम्भवं तेजस्तेनाजायत तन्मुखम् ।  
याम्येन चाभवन् केशा बहवो विष्णुतेजसा ॥ मर्क्प्_८२।१३ ॥  
सौम्येन स्तनयोर्युग्मं मध्यं चैन्द्रेण चाभवत् ।  
वारुणेन च जङ्घोरू नितम्बस्तेजसा भुवः ॥ मर्क्प्_८२।१४ ॥  
ब्रह्मणस्तेजसा पादौ तदङ्गुल्योर्ऽकतेजसा ।  
वसूनाञ्च कराङ्गुल्यः कौबेरेण च नासिका ॥ मर्क्प्_८२।१५ ॥  
तस्यास्तु दन्ताः सम्भूताः प्राजापत्येन तेजसा ।  
नयनत्रितयं जज्ञे तथा पावकतेजसा ॥ मर्क्प्_८२।१६ ॥  
भ्रुवौ च सन्ध्ययोस्तेजः श्रवणावनिलस्य च ।  
अन्येषां चैव देवानां सम्भवस्तेजसां शिवा ॥ मर्क्प्_८२।१७ ॥  
ततः समस्तदेवानां तेजोराशिसमुद्भवाम् ।  
तां विलोक्य मुदं प्रापुरमरा महिषार्दिताः ॥ मर्क्प्_८२।१८ ॥  
ततो देवा ददुस्तस्यै स्वानि स्वान्यायुधानि च ।  
ऊचुर्जयजयेत्युच्चैर्जयन्तीं ते जयैषिणः ॥ मर्क्प्_८२।१९ ॥  
शूलं शूलाद्विनिष्कृष्य ददौ तस्यै पिनाकधृक् ।  
चक्रं च दत्तवान् कृष्णः समुत्पाद्य स्वचक्रतः ॥ मर्क्प्_८२।२० ॥  
शङ्खञ्च वरुणः शक्तिं ददौ तस्यै हुताशनः ।  
मारुतो दत्तवांश्चापं बाणपूर्णे तथेषुधी ॥ मर्क्प्_८२।२१ ॥  
वज्रमिन्द्रः समुत्पाद्य कुलिशादमराधिपः ।  
ददौ तस्यै सहस्राक्षो घण्टामैरावताद् गजात् ॥ मर्क्प्_८२।२२ ॥  
कालदण्डाद्यमो दण्डं माशं चाम्बुपतिर्ददौ ।  
प्रजापतिश्चाक्षमालां ददौ ब्रह्मा कमण्डलुम् ॥ मर्क्प्_८२।२३ ॥  
समस्तरोमकूपेषु निजरश्मीन् दिवाकरः ।  
कालख्च दत्तवान् खड्गं तस्याश्चर्म च निर्मलम् ॥ मर्क्प्_८२।२४ ॥  
क्षीरोदश्चामलं हारमजरे च तथाम्बरे ।  
चूडामणिं तथा दिव्यं कुण्डले कटकानि च ॥ मर्क्प्_८२।२५ ॥  
अर्धचन्द्रं तथा शुभ्रं केयूरान् सर्वबाहुषु ।  
नूपुरौ विमलौ तद्वद् ग्रैवेयकमनुत्तमम् ।  
अङ्गुलीयकरत्नानि समस्तास्वङ्गुलीषु च ॥ मर्क्प्_८२।२६ ॥  
विश्वकर्मा ददौ तस्यै परशुञ्चातिनिर्मलम् ।  
अस्त्राण्यनेकरूपाणि तथाभेद्यं च दंशनम् ॥ मर्क्प्_८२।२७ ॥  
अम्लानपङ्कजां मालां शिरस्युरसि चापराम् ।  
अददज्जलधिस्तस्यै पङ्कजं चातिशोभनम् ॥ मर्क्प्_८२।२८ ॥  
हिमवान् वाहनं सिंहं रत्नानि विविधानि च ।  
ददावशून्यं सुरया पानपात्रं धनाधिपः ॥ मर्क्प्_८२।२९ ॥  
शेषश्च सर्वनागेशो महामणिविभूषितम् ।  
नागहारं ददौ तस्यै धत्ते यः पृथिवीमिमाम् ॥ मर्क्प्_८२।३० ॥  
अन्यैरपि सुरैर्देवी भूषणैरायुधैस्तथा ।  
सम्मानिता ननादोच्चैः साट्टहासं मुहुर्मुहुः ॥ मर्क्प्_८२।३१ ॥  
तस्या नादेन घोरेण कृत्स्त्रमापूरितं नभः ।  
अमायतातिमहता प्रतिशब्दो महानभूत् ॥ मर्क्प्_८२।३२ ॥  
चुक्षुभुः सकला लोकाः समुद्राश्च चकम्पिरे ।  
चचाल वसुधा चेलुः सकलाश्च महीधराः ॥ मर्क्प्_८२।३३ ॥  
जयेति देवाश्च मुदा तामूचुः सिंहवाहिनीम् ।  
तुष्टुवुर्मुनयश्चैनां भक्तिनम्रात्ममूर्तयः ॥ मर्क्प्_८२।३४ ॥  
दृष्ट्वा समस्तं सङ्क्षुब्धं त्रैलोक्यममरारयः ।  
सन्नद्धाखिलसैन्यास्ते समुत्तस्थुरुदायुधाः ॥ मर्क्प्_८२।३५ ॥  
आः किमेतदिति क्रोधादाभाष्य महिषासुरः ।  
अभ्यधावत तं शब्दमशेषैरसुरैर्वृतः ॥ मर्क्प्_८२।३६ ॥  
स ददर्श ततो देवीं व्याप्तलोकत्रयां त्विषा ।  
पादाक्रान्त्या नतभुवं किरीटोल्लिखिताम्बराम् ॥ मर्क्प्_८२।३७ ॥  
क्षोभिताशेषपातालां धनुर्ज्यानिः स्वनेन ताम् ।  
दिशो भुजसहस्रेण समन्ताद् व्याप्य संस्थिताम् ॥ मर्क्प्_८२।३८ ॥  
ततः प्रववृते युद्धं तया देव्या सुरद्विषाम् ।  
शस्त्रास्त्रैर्बहुधा मुक्तैरादीपितदिगन्तरम् ॥ मर्क्प्_८२।३९ ॥  
महिषासुरसेनानीश्चिक्षुराख्यो महासुरः ।  
युयुधे चामरश्चान्यैश्चतुरङ्गबलान्वितः ॥ मर्क्प्_८२।४० ॥  
रथानामयुतैः षड्भिरुदग्राख्यो महासुरः ।  
अयुध्यतायुतानाञ्च सहस्रेण महाहनुः ॥ मर्क्प्_८२।४१ ॥  
पञ्चाशद्भिश्च नियुतैरसिलोमा महासुरः ।  
अयुतानां शतैः षड्भिर्वाष्कलो युयुधे रणे ॥ मर्क्प्_८२।४२ ॥  
गजवाजिसहस्रौघैरनेकैरुग्रदर्शनः ।  
वृतो रथानां कोट्या च युद्धे तस्मिन्नयुध्यत ॥ मर्क्प्_८२।४३ ॥  
बिडालाक्षो ऽयुतानाञ्च पञ्चाशद्भिरथायुतैः ।  
युयुधे संयुगे तत्र रथानां परिवारितः ॥ मर्क्प्_८२।४४ ॥  
वृतः कालो रथानाञ्च रणे पञ्चाशतायुतैः ।  
युयुधे संयुगे तत्र तावद्भिः परिवारितः ॥ मर्क्प्_८२।४५ ॥  
अन्ये च तत्रायुतशो रथनागहयैर्वृताः ।  
युयुधुः संयुगे देव्या सह तत्र महासुराः ॥ मर्क्प्_८२।४६ ॥  
कोटिकोटिसहस्रैस्तु रथानां दन्तिनां तथा ।  
हयानाञ्च वृतो युद्धे तत्राभून्महिषासुरः ॥ मर्क्प्_८२।४७ ॥  
तोमरैर्भिन्दिपालैश्च शक्तिभिर्मुसलैस्तथा ।  
युयुधुः संयुगे देव्या खड्गैः परशुपट्टिशैः ॥ मर्क्प्_८२।४८ ॥  
केचिच्च चिक्षिपुः शक्तीः केचित् पाशांस्तथापरे ।  
देवीं खड्गप्रहारैस्तु ते तां हन्तुं प्रचक्रमुः ॥ मर्क्प्_८२।४९ ॥  
सापि देवी ततस्तानि शस्त्राण्यस्त्राणि चण्डिका ।  
लीलयैव प्रचिच्छेद निजशस्त्रास्त्रवर्षिणी ॥ मर्क्प्_८२।५० ॥  
अनायस्तानना देवी स्तूयमाना सुरर्षिभिः ।  
मुमोचासुरदेहेषु शस्त्राण्यस्त्राणि चेश्वरी ॥ मर्क्प्_८२।५१ ॥  
सो ऽपि क्रुद्धो धुतसटो देव्या वाहनकेशरी ।  
चचारासुरसैन्येषु वनेष्विव हुताशनः ॥ मर्क्प्_८२।५२ ॥  
निश्वसान्मुमुचे यांश्च युध्यमाना रणे ऽम्बिका ।  
त एव सद्यः सम्भूता गणाः शतसहस्रशः ॥ मर्क्प्_८२।५३ ॥  
युयुधुस्ते परशुभिर्भिन्दिपालासिपट्टिशैः ।  
नाशयन्तो ऽसुरगणान् देवीशक्त्युपबृंहिताः ॥ मर्क्प्_८२।५४ ॥  
अवादयन्त पटहान् गणाः शङ्खांस्तथापरे ।  
मृदङ्गांश्च तथैवान्ये तस्मिन् युद्धमहोत्सवे ॥ मर्क्प्_८२।५५ ॥  
ततो देवी त्रिशूलेन गदया शक्तिवृष्टिभिः ।  
शड्गादिभिश्च शतशो निजघान महासुरान् ॥ मर्क्प्_८२।५६ ॥  
पातयामास चैवान्यान् घण्टास्वनविमोहितान् ।  
असुरान् भुवि पाशेन बद्ध्वा चान्यानकर्षयत् ॥ मर्क्प्_८२।५७ ॥  
केचिद् द्विधा कृतास्तीक्ष्णैः खड्गपातैस्तथापरे ।  
विपोथिता निपातेन गदया भुवि शेरते ॥ मर्क्प्_८२।५८ ॥  
वेमुश्च केचिद्रुधिरं मुसले भृशं हताः ।  
केचिन्नपातिता भूमौ भिन्नाः शूलेन वक्षसि ॥ मर्क्प्_८२।५९ ॥  
निरन्तराः शरौघेण कृताः केचिद्रणाजिरे ।  
शैलानुकारिणः प्राणान् मुमुचुस्त्रिदशार्दनाः ॥ मर्क्प्_८२।६० ॥  
केषाञ्चिद्वाहवश्छिन्नाश्छिन्नग्रीवास्तथापरे ।  
शिरांसि पेतुरन्येषामन्ये मध्ये विदारिताः ॥ मर्क्प्_८२।६१ ॥  
विच्छिन्नजङ्घास्त्वपरे पेतुरुर्व्यां महासुराः ।  
एकबाह्वक्षिचरणाः केचिद्देव्या द्विधा कृताः ॥ मर्क्प्_८२।६२ ॥  
छिन्ने ऽपि चान्ये शिरसि पतिताः पुनरुत्थिताः ।  
कबन्धा युयुधुर्देव्या गृहीतपरमायुधाः ॥ मर्क्प्_८२।६३ ॥  
ननृतुश्चापरे तत्र युद्धे तूर्यलयाश्रिताः ।  
कबन्धाश्छिन्नखिरसः खड्ग-शक्त्यृष्टिपाणयः ॥ मर्क्प्_८२।६४ ॥  
तिष्ठ तिष्ठेति भाषन्तो देवीमन्ये महासुराः।  
रुधिरौघविलुप्ताङ्गाः सङ्ग्रामे लोमहर्षणे ॥ मर्क्प्_८२।६५ ॥  
पातितै रथनागाश्वैरसुरैश्च वसुन्धरा ।  
अगम्या साभवत् तत्र यत्राभूत् स महारणः ॥ मर्क्प्_८२।६६ ॥  
शोणितौघा महानद्यः सद्यस्तत्र विसुस्त्रुवुः ।  
मध्ये चासुरसैन्यस्य वारणासुरवाजिनाम् ॥ मर्क्प्_८२।६७ ॥  
क्षणेन तन्महासैन्यमसुराणां तथाम्बिका ।  
निन्ये क्षयं यथा वह्निस्तृणदारुमहाचयम् ॥ मर्क्प्_८२।६८ ॥  
स च सिंहो महानादमुत्सृजन् धुतकेसरः ।  
शरीरेभ्यो ऽमरारीणामसूनिव विचिन्वति ॥ मर्क्प्_८२।६९ ॥  
देव्या गणैश्च तैस्तत्र कृतं युद्धं तथासुरैः ।  
यथैषां तुतुषुर्देवाः पुष्पवृष्टिमुचो दिवि ॥ मर्क्प्_८२।७० ॥  
    
इति श्रीमार्कण्डेयमहापुराणे सावर्णिके मन्वन्तरे देवीमाहात्म्ये महिषासुरसैन्यवधो नाम द्व्यशीतितमो ऽध्यायः

_____________________________________________________________

त्र्यशीतितमो ऽध्यायः- ८३  
    
ऋषिरुवाच  
    
निहन्यमानं तत्सैन्यमवलाक्य महासुरः ।  
सेनानीश्चिक्षुरः कोपाद्ययौ योद्धुमथाम्बिकाम् ॥ मर्क्प्_८३।१ ॥  
स देवीं शरवर्षेण ववर्ष समरे ऽसुरः ।  
यथा मेरुगिरेः शृङ्गं तोयवर्षेण तोयदः ॥ मर्क्प्_८३।२ ॥  
तस्य च्छित्त्वा ततो देवी लीलयैव शरोत्करान् ।  
जघान तुरगान् बाणैर्यन्तारं चैव वाजिनाम् ॥ मर्क्प्_८३।३ ॥  
चिच्छेद च धनुः सद्यो ध्वजं चातिसमुच्छ्रितम् ।  
विव्याध चैव गात्रेषु च्छिन्नधन्वानमाशुगैः ॥ मर्क्प्_८३।४ ॥  
स च्छिन्नधन्वा विरथो हताश्वो हतसारथिः ।  
अभ्यधावत तां देवीं खड्ग-चर्मधरो ऽसुरः ॥ मर्क्प्_८३।५ ॥  
सिंहमाहत्य खड्गेन तीक्ष्णधारेण मूर्धनि ।  
आजघान भुजे सव्ये देवीमप्यतिवेगवान् ॥ मर्क्प्_८३।६ ॥  
तस्याः खड्गो भुजं प्राप्य पफाल नृपनन्दन ।  
ततो जग्राह शूलं स कोपादरुणलोचनः ॥ मर्क्प्_८३।७ ॥  
चिक्षेप च ततस्तत्तु भद्रकाल्यां महासुरः ।  
जाज्वल्यमानं तेजोभी रविबिम्बमिवाम्बरात् ॥ मर्क्प्_८३।८ ॥  
दृष्ट्वा तदापतच्छूलं देवी शूलममुञ्चत ।  
तच्छूलं शतधा तेन नीतं स च महासुरः ॥ मर्क्प्_८३।९ ॥  
हते तस्मिन् महावीर्ये महिषस्य चमूपतौ ।  
आजगाम गजारूढश्चामरस्त्रिदशार्दनः ॥ मर्क्प्_८३।१० ॥  
सो ऽपि शक्तिं मुमोचाथ देव्यास्तामम्बिका द्रुतम् ।  
हुङ्काराभिहतां भूमौ पातयामास निष्प्रभाम् ॥ मर्क्प्_८३।११ ॥  
भग्नां शक्तिं निपतितां दृष्ट्वा क्रोधसमन्वितः ।  
चिक्षेप चामरः शूलं बाणैस्तदपि साच्छिनत् ॥ मर्क्प्_८३।१२ ॥  
ततः सिंहः समुत्पत्य गजकुम्भान्तरे स्थितः ।  
बाहुयुद्धेन युयुधे तेनोच्चैस्त्रिदशारिणा ॥ मर्क्प्_८३।१३ ॥  
युधायमानो ततस्तौ तु तस्मान्नागान्महीं गतौ ।  
युयुधाते ऽतिसंरब्धौ प्रहारैरतिदारुणैः ॥ मर्क्प्_८३।१४ ॥  
ततो वेगात्खमुत्पत्य निपत्य च मृगारिणा ।  
करप्रहारेण शिरश्चामरस्य पृथक्कृतम् ॥ मर्क्प्_८३।१५ ॥  
उदग्रश्च रणे देव्या शिलावृक्षादिभिर्हतः ।  
दन्तमुष्टितलैश्चैव करालश्च निपातितः ॥ मर्क्प्_८३।१६ ॥  
देवी क्रुद्धा गदापातैश्चूर्णयामास चोद्धतम् ।  
वाष्कलं भिन्दिपालेन बाणैस्ताम्रं तथान्धकम् ॥ मर्क्प्_८३।१७ ॥  
उग्रास्यमुग्रवीर्यञ्च तथैव च महाहनुम् ।  
त्रिनेत्रा च त्रिशूलेन जघान परमेश्वरी ॥ मर्क्प्_८३।१८ ॥  
बिडालस्यासिना कायात् पातयामास वै शिरः ।  
दुर्धरं दुर्मुखं चोभौ शरैर्निन्ये यमक्षयम् ।  
कालं च कालदण्डेन कालरात्रिरपातयत् ॥ मर्क्प्_८३।१९ ॥  
अग्रदर्शनमत्युग्रैः खड्गपातैरताडयत् ।  
असिनैवासिलोमानमच्छिदत् सा रणोत्सवे ।  
गणैः सिंहेन देव्या च जयक्ष्वेडाकृतोत्सवैः ॥ मर्क्प्_८३।२० ॥  
एवं सङ्क्षीयमाणे तु स्वसैन्ये महिषासुरः ।  
माहिषेण स्वरूपेण त्रासयामास तान् गणान् ॥ मर्क्प्_८३।२१ ॥  
कांश्चित्तुण्डप्रिहारेण खुरक्षेपैस्तथापरान् ।  
लाङ्गूलताडितांश्चान्यान् शृङ्गाभ्याञ्च विदारितान् ॥ मर्क्प्_८३।२२ ॥  
वेगेन कांश्चिदपरान् नादेन भ्रमणेन च ।  
निश्वासपवनेनान्यान् पातयामास भूतले ॥ मर्क्प्_८३।२३ ॥  
निपात्य प्रमथानीकमभ्यधावत सो ऽसुरः ।  
सिंहं हन्तुं महादेव्याः कोपं चक्रे ततो ऽम्बिका ॥ मर्क्प्_८३।२४ ॥  
सो ऽपि कोपान्महावीर्यः खुरक्षुण्णमहीतलः ।  
शृङ्गाभ्यां पर्वतानुच्चैश्चिक्षेप च ननाद च ॥ मर्क्प्_८३।२५ ॥  
वेगभ्रमणविक्षुण्णा मही तस्य व्यशीर्यत ।  
लाङ्गूलेनाहतश्चाब्धिः प्लावयामास सर्वतः ॥ मर्क्प्_८३।२६ ॥  
धुतशृङ्गविभिन्नाश्च खण्डं खण्डं ययुर्घना ।  
श्वासानिलास्ताः शतशो निपेतुर्नभसो ऽचलाः ॥ मर्क्प्_८३।२७ ॥  
इति क्रोधसमाध्मातमापतान्तं महासुरम् ।  
दृष्ट्वा सा चण्डिका कोपं तद्वधाय तदाकरोत् ॥ मर्क्प्_८३।२८ ॥  
सा क्षिप्त्वा तस्य वै पाशं तं बबन्ध महासुरम् ।  
तत्याज माहिषं रूपं सो ऽपि बद्धो महामृधे ॥ मर्क्प्_८३।२९ ॥  
ततः सिंहो ऽभवत् सद्यो यावत्तस्याम्बिका शिरः ।  
छिनत्ति तावत्पुरुषः खड्गपाणिरदृश्यत ॥ मर्क्प्_८३।३० ॥  
तत एवाशु पुरुषं देवी चिच्छेद सायकैः ।  
तं खड्गचर्मणा सार्धं ततः सो ऽभून्महागजः ॥ मर्क्प्_८३।३१ ॥  
करेण च महासिंहं तं चकर्ष जगर्ज च ।  
कर्षतस्तु करं देवी खड्गेन निरकृन्तत ॥ मर्क्प्_८३।३२ ॥  
ततो महासुरो भूयो माहिषं वपुरास्थितः ।  
तथैव क्षोभयामास त्रैलोक्यं सचराचरम् ॥ मर्क्प्_८३।३३ ॥  
ततः क्रुद्धा जगन्माता चण्डिका पानमुत्तमम् ।  
पपौ पुनः पुनश्चैव जहासारुणलोचना ॥ मर्क्प्_८३।३४ ॥  
ननर्द चासुरः सो ऽपि बलवीर्यमदोद्धतः ।  
विषाणाब्याञ्च चिक्षेप चण्डिकां प्रति भूधरान् ॥ मर्क्प्_८३।३५ ॥  
सा च तान् प्रहितांस्तेन चूर्णयन्ती शरोत्करैः ।  
उवाच तं मदोद्धूतमुखरागाकुलाक्षरम् ॥ मर्क्प्_८३।३६ ॥  
    
देव्युवाच  
    
गर्ज गर्ज क्षणं मूढ मधु यावत्पिबाम्यहम् ।  
मया त्वयि हते ऽत्रैव गर्जिष्यन्त्याशु देवताः ॥ मर्क्प्_८३।३७ ॥  
    
ऋषिरुवाच  
    
एवमुक्त्वा समुत्पत्य सारूढा तं महासुरम् ।  
पादेनाक्रम्य कण्ठे च शूलेनैनमताडयत् ॥ मर्क्प्_८३।३८ ॥  
ततः सो ऽपि पदाक्रान्तस्तया निजमुखात्ततः ।  
अर्धनिष्क्रान्त एवासीद् देव्या वीर्येण संवृतः ॥ मर्क्प्_८३।३९ ॥  
अर्धनिष्क्रान्त एवासौ युध्यमानो महासुरः ।  
तया महासिना देव्या शिरश्छित्त्वा निपातितः ॥ मर्क्प्_८३।४० ॥  
एवं स महिषो नाम ससैन्यः ससुहृद्गणः ।  
त्रैलोक्यं मोहयित्वा तु तया देव्या विनाशितः ॥ मर्क्प्_८३।४१ ॥  
त्रैलोक्यस्थैस्तदा भूतैर्महिषे विनिपातिते ।  
जयेत्युक्तं ततः सर्वैः सदेवासुरमानवैः ॥ मर्क्प्_८३।४२ ॥  
ततो हाहाकृतं सर्वं दैत्यसैन्यं ननाश तत् ।  
प्रहर्षञ्च परं जग्मुः सकला देवतागणाः ॥ मर्क्प्_८३।४३ ॥  
तुष्टुवुस्तां सुरा देवीं सह दिव्यैर्महर्षिभिः ।  
जगुर्गन्धर्वपतयो ननृतुश्चाप्सरोगणाः ॥ मर्क्प्_८३।४४ ॥  
    
इति श्रीमार्कण्डेयपुराणे सावर्णिके मन्वन्तरे देवीमाहात्म्ये महिषासुरवधो नाम त्र्यशीतितमो ऽध्यायः

_____________________________________________________________

चतुरशीतितमो ऽध्यायः- ८४  
    
ऋषिरुवाच  
    
ततः सुरगणाः सर्वे देव्या हन्द्रपुरोगमाः ।  
स्तुतिमारेभिरे कर्तुं निहते महिषासुरे ॥ मर्क्प्_८४।१ ॥  
शक्रादयः सुरगणा निहते ऽतिवीर्ये  
   तस्मिन् दुरात्मनि सुरारिबले च देव्या ।  
तां तुष्टुबुः प्रणतिनम्रशिरोधरांसा  
   वाग्भिः प्रहर्षपुलकोद्गमचारुदेहाः ॥ मर्क्प्_८४।२ ॥  
    
देवा ऊचुः  
    
देव्या यया ततमिदं जगदात्मशक्त्या  
   निः शेषदेवगणशक्तिसमूहमूर्त्या ।  
तामम्बिकामखिलदेवमर्षिपूज्यां  
   भक्त्या नताः स्म विदधातु शुभानि सा नः ॥ मर्क्प्_८४।३ ॥  
यस्याः प्रभावमतुलं भगवाननन्तो  
   ब्रह्मा हरश्च नहि वक्तुमलं बलं च ।  
सा चण्डिकाखिलजगत्परिपालनाय  
   नाशाय चाशुभयस्य मतिं करोतु ॥ मर्क्प्_८४।४ ॥  
या श्रीः स्वयं सुकृतिनां भवनेष्वलक्ष्मीः  
   पापात्मनां कृतधियां हृदयेषु बुद्धिः ।  
श्रद्धां सतां कुलजनप्रभवस्य लज्जा  
   तां त्वां नताः स्म परिपालय देवि विश्वम् ॥ मर्क्प्_८४।५ ॥  
किं वर्णयाम तव रूपमचिन्त्यमेतत्  
   किं चातिवीर्यमसुरक्षयकारि भूरि ।  
किं चाहवेषु चरितानि तवाद्भुतानि  
   सर्वेषु देव्यसुरदेवगणादिकेषु ॥ मर्क्प्_८४।६ ॥  
हेतुः समस्तजगतां त्रिगुणापि दोषैर्  
   न ज्ञायसे हरिहरादिभिरप्यपारा ।  
सर्वाश्रयाखिलमिदं जगदंशभूतम्  
   अव्याकृता हि परमा प्रकृतिस्त्वमाद्या ॥ मर्क्प्_८४।७ ॥  
यस्याः समस्तसुरता समुदीरणेन  
   तृप्तिं प्रियाति सकलेषु मखेषु देवि ।  
स्वाहासि वै पितृगणस्य च तृप्तिहेतुर्  
   उच्चार्यसे त्वमत एव जनैः स्वधा च ॥ मर्क्प्_८४।८ ॥  
या मुक्तिहेतुरविचिन्त्यमहाव्रता त्वम्  
   अभ्यस्यसे सुनियतेन्द्रियतत्त्वसारैः ।  
मोक्षार्थिभिर्मुनिभिरस्तसमस्तदोषैर्  
   विद्यासि सा भगवती परमा हि देवि ॥ मर्क्प्_८४।९ ॥  
शब्दात्मिका सुविमलर्ग्यजुषां निधानम्  
   उद्गीथरम्यपदपाठवतां च साम्नाम् ।  
देवी त्रयी भगवती भवभावनाय  
   वार्ता च सर्वजगतां परमार्तिहन्त्री ॥ मर्क्प्_८४।१० ॥  
मेधासि देवि विदिताखिलशास्त्रसारा  
  दुर्गासि दुर्गभवसागरनौरसङ्गा ।  
श्रीः कैटभारिहृदयैककृताधिवासा  
   गौरी त्वमेव शशिमौलिकृतप्रतिष्ठा ॥ मर्क्प्_८४।११ ॥  
ईषत्सहासममलं परिपूर्णचन्द्र-  
   बिम्बानुकारि कनकोत्तमकान्तिकान्तम् ।  
अत्यद्भुतं प्रहृतमात्तरुषा तथापि  
   वक्त्रं विलोक्य सहसा महिषासुरेण ॥ मर्क्प्_८४।१२ ॥  
दृष्ट्वा तु देवि कुपितं भ्रुकुटीकरालम्  
   उद्यच्छशाङ्कसदृशच्छवि यन्न सद्यः ।  
प्राणान्मुमोच महीषस्तदतीव चित्रं  
   कैर्जोव्यते हि कुपितान्तकदर्शनेन ॥ मर्क्प्_८४।१३ ॥  
देवि प्रसीद परमा भवती भवाय  
   सद्यो विनाशयसि कोपवती कुलानि ।  
विज्ञातमेतदधुनैव यदस्तमेतन्  
   नीतं बलं सुविपुलं महिषासुरस्य ॥ मर्क्प्_८४।१४ ॥  
ते सम्मता जनपदेषु धनानि तेषां  
   तेषां यशांसि न च सीदति धर्मवर्गः ।  
धन्यास्त एव निभृतात्मजभृत्यदारा  
   येषां सदाभ्युदयदा भवती प्रसन्ना ॥ मर्क्प्_८४।१५ ॥  
धर्म्याणि देवि सकलानि सदैव कर्माण्य्  
   अत्यादृतः प्रतिदिनं सुकृती करोति ।  
स्वर्गं प्रयाति च ततो भवतीप्रसादाल्  
   लोकत्रये ऽपि फलदा ननु देवि तेन ॥ मर्क्प्_८४।१६ ॥  
दुर्गे स्मृता हरसि भीतिमशेषजन्तोः  
   स्वस्थैः स्मृता मतिमतीव शुभां ददासि ।  
दारिद्रयदुः खभयहारिणि का त्वदन्या  
   सर्वोपकारकरणाय सदार्ऽऽद्रचित्ता ॥ मर्क्प्_८४।१७ ॥  
एभिर्हतैर्जगदुपैति सुखं तथैते  
   कुर्वन्तु नाम नरकाय चिराय पापम् ।  
सङ्ग्राममृत्युमधिगम्य दिवं प्रयान्तु  
   मत्वेति नूनमहितान् विनिहंसि देवि ॥ मर्क्प्_८४।१८ ॥  
दृष्ट्वैव किं न भवती प्रकरोति भस्म  
   सर्वासुरानरिषु यत्प्रहिणोषि शस्त्रम् ।  
लोकान् प्रयान्तु रिपवो ऽपि हि शस्त्रपूता  
   इत्थं मतिर्भवति तेष्वपि ते ऽतिसाध्वी ॥ मर्क्प्_८४।१९ ॥  
खड्गप्रभानिकरविस्फुरणैस्तथोग्रैः  
   शूलाग्रकान्तिनिवहेन दृशो ऽसुराणाम् ।  
यन्नागता विलयमंशुमदिन्दुखण्ड-  
   योग्याननं तव विलोकयतां तदेतत् ॥ मर्क्प्_८४।२० ॥  
दुर्वृत्तवृत्तशमनं तव देवि शीलं  
   रूपं तथैतदविचिन्त्यमतुल्यमन्यैः ।  
वीर्यं च हन्तृ हृतदेवपराक्रमाणां  
   वैरिष्वपि प्रकटितैव दया त्वयेत्थम् ॥ मर्क्प्_८४।२१ ॥  
केनोपमा भवतु ते ऽस्य पराक्रमस्य  
   रूपं च शत्रुभयकार्यतिहारि कुत्र ।  
चित्ते कृपा समरनिष्ठुरता च दृष्टा  
   त्वय्येव देवि वरदे भुवनत्रये ऽपि ॥ मर्क्प्_८४।२२ ॥  
त्रैलोक्यमेतदखिलं रिपुनाशनेन  
   त्रातं त्वया समरमूर्धनि ते ऽपि हत्वा ।  
नीता दिवं रिपुगणा भयमप्यपास्तम्  
   अस्माकमुन्मदसुरारिभवं नमस्ते ॥ मर्क्प्_८४।२३ ॥  
शूलेन पाहि नो देवि पाहि खड्गेन चाम्बिके ।  
घण्टास्वनेन नः पाहि चापज्यानिः स्वनेन च ॥ मर्क्प्_८४।२४ ॥  
प्राच्यां रक्ष प्रतीच्यां च चण्डिके रक्ष दक्षिणे ।  
भ्रामणेनात्मशूलस्य उत्तरस्यां तथेश्वरि ॥ मर्क्प्_८४।२५ ॥  
सौम्यानि यानि रूपाणि त्रैलोक्ये विचरन्ति ते ।  
यानि चात्यर्थघोराणि तै रक्षास्मांस्तथा भुवम् ॥ मर्क्प्_८४।२६ ॥  
खड्गशूलगदादीनि यानि चास्त्राणि ते ऽम्बिके ।  
करपल्लवसङ्गीनि तैरस्मान् रक्ष सर्वतः ॥ मर्क्प्_८४।२७ ॥  
ऋषीरुवाच  
    
एवं स्तुता सुरैर्दिव्यैः कुसुमैर्नन्दनोद्भवैः ।  
अर्चिता जगतां धात्री तथा गन्धानुलेपनैः ॥ मर्क्प्_८४।२८ ॥  
भक्त्या समस्तैस्त्रिदशार्दिव्यैर्धूपैस्तु धूपिता ।  
प्राह प्रसादसुमुखी समस्तान् प्रणतान् सुरान् ॥ मर्क्प्_८४।२९ ॥  
    
देव्युवाच  
    
व्रियतां त्रिदशाः सर्वे यदस्मत्तो ऽभिवाञ्छितम् ।  
ददाम्यहमतिप्रीत्या स्तवैरेभिः सुपूजिता ॥ मर्क्प्_८४।३० ॥  
कर्तव्यमपरं यच्च दुष्करं तन्न विद्महे ।  
इत्याकर्ण्ये वचो देव्याः प्रत्यूचुस्ते दिवौकसः ॥ मर्क्प्_८४।३१ ॥  
    
देवा ऊचुः  
    
भगवत्या कृतं सर्वं न किञ्चिदवशिष्यते ।  
यदयं निहतः शत्रुरस्माकं महिषासुरः ॥ मर्क्प्_८४।३२ ॥  
यदि चापि वरो देयस्त्वयास्माकं महेश्वरि ।  
संस्मृता संस्मृता त्वं नो हिंसेथाः परमापदः ॥ मर्क्प्_८४।३३ ॥  
यश्च मर्त्यः स्तवैरेभिस्त्वां स्तोष्यत्यमलानने ।  
तस्य वित्तर्धिविभवैर्धनदारादिसम्पदाम् ।  
वृद्धये ऽस्मात्प्रसन्ना त्वं भवेथाः सर्वदाम्बिके ॥ मर्क्प्_८४।३४ ॥  
    
ऋषिरुवाच  
    
इति प्रसादिता देवैर्जगतोर्ऽथे तथाऽत्मनः ।  
तथेत्युक्त्वा भद्रकाली बभूवान्तर्हिता नृप ॥ मर्क्प्_८४।३५ ॥  
इत्येतत्कथितं भूप सम्भूता सा यथा पुरा ।  
देवी देवशरीरेभ्यो जगत्त्रयहितैषिणी ॥ मर्क्प्_८४।३६ ॥  
पुनश्च गौरीदेहात् सा समुद्भूता यथाभवत् ।  
वधाय दुष्टदैत्यानां तथा शुम्भनिशुम्भयोः ॥ मर्क्प्_८४।३७ ॥  
रक्षणाय च लोकानां देवानामुपकारिणी ।  
तच्छृणुष्व मयाऽख्यातं यथावत्कथयामि ते ॥ मर्क्प्_८४।३८ ॥  
    
इति श्रीमार्कण्डेयमहापुराणे सावर्णिके मन्वन्तरे देवीमाहत्म्ये चतुरशीतितमो ऽद्यायः

_____________________________________________________________

पञ्चाशीतितमो ऽध्यायः- ८५  
    
ऋषिरुवाच  
    
पुरा शुम्भनिशुम्भाभ्यामसुराभ्यां शचीपतेः ।  
त्रैलोक्यं यज्ञभागाश्च हृता मदबलाश्रयात् ॥ मर्क्प्_८५।१ ॥  
तावेव सूर्यतां तद्वदधिकारं तथैन्दवम् ।  
कौबेरमथ याम्यं च चक्राते वरुणस्य च ॥ मर्क्प्_८५।२ ॥  
तावेव पवनर्धि च चक्रतुर्वह्निकर्म च ।  
अन्येषाञ्चाधिकारान् स स्वयमेवाधितिष्ठति ।  
ततो देवा विनिर्धूता भ्रष्टराज्याः पराजिताः ॥ मर्क्प्_८५।३ ॥  
हृताधिकारास्त्रिदशास्ताभ्यां सर्वे निराकृताः ।  
महासुराभ्यां तां देवीं संस्मरन्त्यपराजिताम् ॥ मर्क्प्_८५।४ ॥  
तयास्माकं वरो दत्तो यथाऽपत्सु स्मृताखिलाः ।  
भवतां नाशयिष्यामि तत्क्षणात् परमापदः ॥ मर्क्प्_८५।५ ॥  
इति कृत्वा मतिं देवा हिमवन्तं नगेश्वरम् ।  
जग्मुस्तत्र ततो देवीं विष्णुमायां प्रतुष्टुवुः ॥ मर्क्प्_८५।६ ॥  
    
देवा ऊचुः  
    
नमो देव्यै महादेव्यै शिवायै सततं नमः ।  
नमः प्रकृत्यै भद्रायै नियताः प्रणताः स्म ताम् ॥ मर्क्प्_८५।७ ॥  
रौद्रायै नमो नित्यायौ गौर्यै धात्र्यै नमो नमः ।  
नमो जगत्प्रतिष्ठायै देव्यै कृत्यै नमो नमः ॥ मर्क्प्_८५।८ ॥  
द्योत्स्त्रायै चेन्दुरूपिण्यै सुखायै सततं नमः ।  
कल्याण्यै प्रणतां वृद्ध्यै सिद्ध्यै कुर्मो नमो नमः ॥ मर्क्प्_८५।९ ॥  
नैरृत्यै भूभृतां लक्ष्म्यै शर्वाण्यै ते नमो नमः ।  
दुर्गायै दुर्गपारायै सारायै सर्वकारिण्यै ।  
ख्यात्यै तथैव कृष्णायै धूम्रायै सततं नमः ॥ मर्क्प्_८५।१० ॥  
अतिसौम्यातिरौद्रायै नतास्तस्यै नमो नमः ।  
मनो जगत्प्रतिष्ठायै देव्यै कृत्यै नमो नमः ॥ मर्क्प्_८५।११ ॥  
या देवी सर्वभूतेषु विष्णुमायेति शब्दिता ।  
नमस्तस्यै नमस्तस्यै नमस्तस्यै नमो नमः ॥ मर्क्प्_८५।१२ ॥  
या देवी सर्वभूतेषु चेतनेत्यभिधीयते ।  
नमस्तस्यै नमस्तस्यै नमस्तस्यै नमो नमः ॥ मर्क्प्_८५।१३ ॥  
या देवी सर्वभूतेषु बुद्धिरूपेण संस्थिता ।  
नमस्तस्यै नमस्तस्यै नमस्तस्यै नमो नमः ॥ मर्क्प्_८५।१४ ॥  
या देवी सर्वभूतेषु निद्रारूपेण संस्थिता ।  
नमस्तस्यै नमस्तस्यै नमस्तस्यै मनो नमः ॥ मर्क्प्_८५।१५ ॥  
या देवी सर्वभूतेषु क्षुधारूपेण संस्थिता ।  
नमस्तस्यै नमस्तस्यै नमस्तस्यै नमो नमः ॥ मर्क्प्_८५।१६ ॥  
या देवी सर्वभूतेषु च्छायारूपेण संस्थिता ।  
नमस्तस्यै नमस्तस्यै नमस्तस्यै नमो नमः ॥ मर्क्प्_८५।१७ ॥  
या देवी सर्वभूतेषु शक्तिरूपेण संस्थिता ।  
नमस्तस्यै नमस्तस्यै नमस्तस्यै नमो नमः ॥ मर्क्प्_८५।१८ ॥  
या देवी सर्वभूतेषु तृष्णारूपेण संस्थिता ।  
नमस्तस्यै नमस्तस्यै नमस्तस्यै नमो नमः ॥ मर्क्प्_८५।१९ ॥  
या देवी सर्वभूतेषु क्षान्तिरूपेण संस्थिता ।  
नमस्तस्यै नमस्तस्यै नमस्तस्यै नमो नमः ॥ मर्क्प्_८५।२० ॥  
या देवी सर्वभूतेषु जातिरूपेण संस्थिता ।  
नमस्तस्यै नमस्तस्यै नमस्तस्यै नमो नमः ॥ मर्क्प्_८५।२१ ॥  
या देवी सर्वभूतेषु लज्जारूपेण संस्थिता ।  
नमस्तस्यै नमस्तस्यै नमस्तस्यै नमो नमः ॥ मर्क्प्_८५।२२ ॥  
या देवी सर्वभूतेषु शान्तिरूपेण संस्थिता ।  
नमस्तस्यै नमस्तस्यै नमस्तस्यै नमो नमः ॥ मर्क्प्_८५।२३ ॥  
या देवी सर्वभूतेषु श्रद्धारूपेण संस्थिता ।  
नमस्तस्यै नमस्तस्यै नमस्तस्यै नमो नमः ॥ मर्क्प्_८५।२४ ॥  
या देवी सर्वभूतेषु कान्तिरूपेण संस्थिता ।  
नमस्तस्यै नमस्तस्यै नमस्तस्यै नमो नमः ॥ मर्क्प्_८५।२५ ॥  
या देवी सर्वभूतेषु लक्ष्मीरूपेण संस्थिता ।  
नमस्तस्यै नमस्तस्यै नमस्तस्यै नमो नमः ॥ मर्क्प्_८५।२६ ॥  
या देवी सर्वभूतेषु धृतिरूपेण संस्थिता ।  
तमस्तस्यै नमस्तस्यै नमस्तस्यै नमो नमः ॥ मर्क्प्_८५।२७ ॥  
या देवी सर्वभूतेषु वृत्तिरूपेण संस्थिता ।  
नमस्तस्यै नमस्तस्यै नमस्तस्यै नमो नमः ॥ मर्क्प्_८५।२८ ॥  
या देवी सर्वभूतेषु स्मृतिरूपेण संस्थिता ।  
नमस्तस्यै नमस्तस्यै नमस्तस्यै नमो नमः ॥ मर्क्प्_८५।२९ ॥  
या देवी सर्वभूतेषु दयारूपेण संस्थिता ।  
नमस्तस्यै नमस्तस्यै नमस्तस्यै नमो नमः ॥ मर्क्प्_८५।३० ॥  
या देवी सर्वभूतेषु नीतिरूपेणं संस्थिता ।  
नमस्तस्यै नमस्तस्यै नमस्तस्यै नमो नमः ॥ मर्क्प्_८५।३१ ॥  
या देवी सर्वभूतेषु तुष्टिरूपेण संस्थिता ।  
नमस्तस्यै नमस्तस्यै नमस्तस्यै नमो नमः ॥ मर्क्प्_८५।३२ ॥  
या देवी सर्वभूतेषु पुष्टिरूपेण संस्थिता ।  
नमस्तस्यै नमस्तस्यै नमस्तस्यै नमो नमः ॥ मर्क्प्_८५।३३ ॥  
या देवी सर्वभूतेषु मातृरूपेण संस्थिता ।  
नमस्तस्यै नमस्तस्यै नमस्तस्यै नमो नमः ॥ मर्क्प्_८५।३४ ॥  
या देवी सर्वभूतेषु भ्रान्तिरूपेण संस्थिता ।  
नमस्तस्यै नमस्तस्यै नमस्तस्यै नमो नमः ॥ मर्क्प्_८५।३५ ॥  
इन्द्रियाणामधिष्ठात्री भूतानां चाखिलेषु या ।  
भूतेषु सततं तस्यै व्याप्तिदेव्यै नमो नमः ॥ मर्क्प्_८५।३६ ॥  
चितिरूपेण या कृत्स्त्रमेतद् व्याप्य स्थिता जगत् ।  
नमस्तस्यै नमस्तस्यै नमस्तस्यै नमो नमः ॥ मर्क्प्_८५।३७ ॥  
स्तु ता सुरैः पूर्वमभीष्टसंश्रयात्  
   तथासुरेन्द्रेण दिनेषु सेविता ।  
करोतु सा नः शुभहेतुरीश्वरी  
   शुभानि भद्राण्यभिहन्तु चापदः ॥ मर्क्प्_८५।३८ ॥  
या साम्प्रतं चोद्धतदैत्यतापितैर्  
   अस्माभिरीशा च सुरैर्नमस्यते ।  
या च स्मृता तत्क्षणमेव हन्ति नः  
   सर्वापदो भक्तिविनङ्कमूर्तिभिः ॥ मर्क्प्_८५।३९ ॥  
    
ऋषिरूवाच  
    
एवं स्तवादियुक्तानां देवानां तत्र पार्वती ।  
स्त्रातुमभ्याययौ तोये जाह्नव्या नृपनन्दन ॥ मर्क्प्_८५।४० ॥  
साब्रवीत्तान् सुरान् सुभ्रूर्भवद्भिः स्तूयते ऽत्र का ।  
शरीरकोशतश्चास्याः समुद्भूताब्रवीच्छिवा ॥ मर्क्प्_८५।४१ ॥  
स्तोत्रं ममैतत् क्रियते शुम्भदैत्यनिराकृतैः ।  
देवैः समेतैः समरे निशुम्भेन पराजितैः ॥ मर्क्प्_८५।४२ ॥  
शरीरकोशाद्यत्तस्याः पार्वत्या निः सृताम्बिका ।  
कौशिकीति समस्तेषु ततो लोकेषु गीयते ॥ मर्क्प्_८५।४३ ॥  
तस्यां विनिर्गतायां तु कृष्णाभूत् सापि पार्वती ।  
कालिकेति समाख्याता हिमाचलकृताश्रया ॥ मर्क्प्_८५।४४ ॥  
ततो ऽम्बिकां परं रूपं बिभ्राणां सुमनोहरम् ।  
ददर्श चण्डो मुण्डश्च भृत्यौ शुम्भनिशुम्भयोः ॥ मर्क्प्_८५।४५ ॥  
ताभ्यां शुम्भाय चाख्याता अतीव सुमनोहरा ।  
काप्यास्ते स्त्री महाराज भासयन्ती हिमाचलम् ॥ मर्क्प्_८५।४६ ॥  
नैव तादृक् क्वचिद्रूपं दृष्टं केनचिदुत्तमम् ।  
ज्ञायतां काप्यसौ देवी गृह्यतां चासुरेश्वर ॥ मर्क्प्_८५।४७ ॥  
स्त्रीरत्नमतिचार्वङ्गी द्योतयन्ती दिशस्त्विषा ।  
सा तु तिष्ठति दैत्येन्द्र तां भवान् द्रष्टुमर्हति ॥ मर्क्प्_८५।४८ ॥  
यानि रत्नानि मणयो गजाश्वादीनि वै प्रभो ।  
त्रैलोक्ये तु समस्तानि साम्प्रतं भान्ति ते गृहे ॥ मर्क्प्_८५।४९ ॥  
ऐरावतः समानीतो गजरत्नं पुरन्दरात् ।  
पारिजाततरुश्चायं तथैवोच्चैः श्रवा हयः ॥ मर्क्प्_८५।५० ॥  
विमानं हंससंयुक्तमेतत्तिष्ठति ते ऽङ्गणे ।  
रत्नभूतमिहानीतं यदासीद्वेधसो ऽद्भुतम् ॥ मर्क्प्_८५।५१ ॥  
निधिरेष महापद्मः समानीतो धनेश्वरात् ।  
किञ्जल्किनीं ददौ चाब्धिर्मालामम्लानपङ्कजाम् ॥ मर्क्प्_८५।५२ ॥  
छत्रं ते वारुणं गेहे काञ्चनस्त्रावि तिष्ठति ।  
तथायं स्यन्तनवरो यः पुरासीत् प्रजापतेः ॥ मर्क्प्_८५।५३ ॥  
मृत्योरुत्क्रान्तिदा नाम शक्तिरीश त्वया हृता ।  
पाशः सलिलराजस्य भ्रातुस्तव परिग्रहे ॥ मर्क्प्_८५।५४ ॥  
निशुम्भस्याब्धिजाताश्च समस्ता रत्नजातयः ।  
वह्निरपि ददौ तुभ्यमग्निशौचे च वाससी ॥ मर्क्प्_८५।५५ ॥  
एवं दैत्येन्द्र रत्नानि समस्तान्याहृतानि ते ।  
स्त्रीरत्नमेषा कल्याणी त्वया कस्मान्न गृह्यते ॥ मर्क्प्_८५।५६ ॥  
    
ऋषिरुवाच  
    
निशम्येति वचः शुम्भः स तदा चण्डमुण्डयोः ।  
प्रेषयामास सुग्रीवं दूतं देव्या महासुरः ॥ मर्क्प्_८५।५७ ॥  
    
शुम्भ उवाच  
    
इति चेति च वक्तव्या सा गत्वा वचनान्मम ।  
यथा चाभ्येति सम्प्रीत्या तथा कार्यं त्वया लघु ॥ मर्क्प्_८५।५८ ॥  
स तत्र गत्वा यत्रास्ते शैलोद्देशे ऽतिशोभने ।  
तां च देवीं ततः प्राह श्लक्ष्णं मधुरया गिरा ॥ मर्क्प्_८५।५९ ॥  
    
दूत उवाच  
    
देवि दैत्येश्वरः शुम्भस्त्रैलोक्ये परमेश्वरः ।  
दूतो ऽहं प्रेषितस्तेन त्वत्सकाशमिहागतः ॥ मर्क्प्_८५।६० ॥  
अव्याहताज्ञः सर्वासु यः सदा देवयोनिषु ।  
निर्जिताखिलदैत्यारिः स यदाह शृणुष्व तत् ॥ मर्क्प्_८५।६१ ॥  
मम त्रैलोक्यमखिलं मम देवा वशानुगाः ।  
यज्ञभागानहं सर्वानुपाश्नामि पृथक् पृथक् ॥ मर्क्प्_८५।६२ ॥  
त्रैलोक्ये वररत्नानि मम वश्यान्यशेषतः ।  
तथैव गजरत्नं च हृत्वा देवेन्द्रवाहनम् ॥ मर्क्प्_८५।६३ ॥  
क्षीरोदमथनोद्भूतमश्वरत्नं ममामरैः ।  
उच्चैः श्रवससञ्ज्ञं तत्प्रणिपत्य समर्पितम् ॥ मर्क्प्_८५।६४ ॥  
यानि चान्यानि देवेषु गन्धर्वेषूरगेषु च ।  
रत्नभूतानि भूतानि तानि मय्येव शोभने ॥ मर्क्प्_८५।६५ ॥  
स्त्रीरत्नभूतां त्वां देवि लोके मन्यामहे वयम् ।  
सा त्वमस्मानुपागच्छ यतो रत्नभुजो वयम् ॥ मर्क्प्_८५।६६ ॥  
मां वा ममानुजं वापि निशुम्भमुरुविक्रमम् ।  
भज त्वं चञ्चलापाङ्गि रत्नभूतासि वै यतः ॥ मर्क्प्_८५।६७ ॥  
परमैश्वर्यमतुलं प्राप्स्यसे मत्परिग्रहात् ।  
एतद् बुद्ध्या समालोच्य मत्परिग्रहतां व्रज ॥ मर्क्प्_८५।६८ ॥  
    
ऋषिरुवाच  
    
इत्युक्ता सा तदा देवी गम्भीरान्तः स्मिता जगौ ।  
दुर्गा भगवती भद्रा ययेदं धार्यते जगत् ॥ मर्क्प्_८५।६९ ॥  
    
देव्युवाच  
    
सत्यमुक्तत्वया नात्र मिथ्या किञ्चित्त्वयोदितम् ।  
त्रैलोक्याधिपतिः सुम्भो निशुम्भश्चापि तादृशः ॥ मर्क्प्_८५।७० ॥  
किं त्वत्र यत्प्रतिज्ञातं मिथ्या तत्क्रियते कथम् ।  
श्रूयतामल्पबुद्धित्वात् प्रतिज्ञा या कृता पुरा ॥ मर्क्प्_८५।७१ ॥  
यो मां जयति सङ्ग्रामे यो मे दर्पं व्यपोहति ।  
यो मे प्रतिबलो लोके स मे भर्ता भविष्यति ॥ मर्क्प्_८५।७२ ॥  
तदागच्छतु शुम्भो ऽत्र निशुम्भो वा महासुरः ।  
मां जित्वा किं चिरेणात्र पाणि गृह्णातु मे लघु ॥ मर्क्प्_८५।७३ ॥  
    
दूत उवाच  
    
अवलिप्तासि मैवं त्वं देवि ब्रूहि ममाग्रतः ।  
त्रैलोक्ये कः पुमांस्तिष्ठेदग्रे शुम्भनिशुम्भयोः ॥ मर्क्प्_८५।७४ ॥  
अन्येषामपि दैत्यानां सर्वे देवा न वै युधि ।  
तिष्ठन्ति सम्मुखे देवि किं पुनः स्त्री त्वमेकिका ॥ मर्क्प्_८५।७५ ॥  
इन्द्राद्याः सकला देवास्तस्थुर्येषां न संयुगे ।  
शुम्भादीनां कथं तेषां स्त्री प्रयास्यसि सम्मुखम् ॥ मर्क्प्_८५।७६ ॥  
सा त्वं गच्छ मयैवोक्ता पार्श्वं शुम्भनिशुम्भयोः ।  
केशाकर्षणनिर्धूतगौरवा मा गमिष्यसि ॥ मर्क्प्_८५।७७ ॥  
    
देव्युवाच  
    
एवमेतद् बली शुम्भो निशुम्भश्चातिवीर्यवान् ।  
किं करोमि प्रतिज्ञा मे यदनालोचिता पुरा ॥ मर्क्प्_८५।७८ ॥  
स त्वं गच्छ मयोक्तं ते यदेतत्सर्वमादृतः ।  
तदाचक्ष्वासुरेन्द्राय स च युक्तं करोतु तत् ॥ मर्क्प्_८५।७९ ॥  
    
इति श्रीमार्कण्डेयपुराणेठसावर्णिके मन्वन्तरेऽ देवीमाहात्म्ये पञ्चाशोतितमो ऽध्यायः

_____________________________________________________________

षडशीतितमो ऽध्यायः- ८६  
    
ऋषिरुवाच  
    
इत्याकर्ण्य वचो देव्याः स दूतो ऽमर्षपूरितः ।  
समाचष्ट समागम्य दैत्यराजाय विस्तरात् ॥ मर्क्प्_८६।१ ॥  
तस्य दूतस्य तद्वाक्यमाकर्ण्यासुरराट् ततः ।  
सक्रोधः प्राह दैत्यानामधिपं धूम्रलोचनम् ॥ मर्क्प्_८६।२ ॥  
हे धूम्रलोचनाशु त्वं स्वसैन्यपरिवारितः ।  
तामानय बलाद् दुष्टां केशाकर्षणविह्वलाम् ॥ मर्क्प्_८६।३ ॥  
तत्परित्राणदः कश्चिद्यदि वोत्तिष्ठते ऽपरः ।  
स हन्तव्यो ऽमरो वापि यक्षो गन्धर्व एव वा ॥ मर्क्प्_८६।४ ॥  
    
ऋषिरुवाच  
    
तेनाज्ञप्तस्ततः शीघ्रं स दैत्यो धूम्रलोचनः ।  
वृतः पष्ट्या सहस्राणामसुराणां द्रुतं ययो ॥ मर्क्प्_८६।५ ॥  
स दृष्ट्वा तां ततो देवीं तुहिनाचलसंस्थिताम् ।  
जगादोच्चैः प्रयाहीति मूलं शुम्भनिशुम्भयोः ॥ मर्क्प्_८६। ६ ॥  
न चेत्प्रीत्याद्य भवती मद्भर्तारमुपैष्यति ।  
ततो बलान्नयाम्येष केशाकर्षणविह्वलाम् ॥ मर्क्प्_८६।७ ॥  
    
श्रीदेव्युवाच  
    
दैत्येश्वरेण प्रहितो बलवान् बलसंवृतः ।  
बलान्नयसि मामेवं ततः किं ते करोम्यहम् ॥ मर्क्प्_८६।८ ॥  
    
ऋषिरुवाच  
    
इत्युक्तः सो ऽभ्यधावत्तामसुरो धूम्रलोचनः ।  
हुङ्कारेणैव तं भस्म सा चकाराम्बिका ततः ॥ मर्क्प्_८६।९ ॥  
अथ क्रुद्धं महासैन्यमसुराणां तथाम्बिका ।  
ववर्ष सायकैस्तीक्ष्णैस्तथा शक्तिपरश्वधैः ॥ मर्क्प्_८६।१० ॥  
ततो धुतसटः कोपात् कृत्वा नादं सुभैरवम् ।  
पपातासुरसेनायां सिंहो देव्याः स्ववाहनः ॥ मर्क्प्_८६।११ ॥  
कांश्चित् करप्रहारेण दैत्यानास्येन चापरान् ।  
आक्रम्य चाधरेणान्यान् स जघान महासुरान् ॥ मर्क्प्_८६।१२ ॥  
केषाञ्चित् पाटयामास नखैः कोष्ठानि केसरी ।  
तथा तलप्रिहारेण शिरांसि कृतवान् पृथक् ॥ मर्क्प्_८६।१३ ॥  
विच्छिन्नबाहुशिरसः सृतास्तेन तथापरे ।  
पपौ च रुधिरं कोष्ठादन्येषां धुतकेसरः ॥ मर्क्प्_८६।१४ ॥  
क्षणेन तद्बलं सर्वं क्षयं नीतं महात्मना ।  
तेन केसरिणा देव्या वाहनेनातिकोपिना ॥ मर्क्प्_८६।१५ ॥  
श्रुत्वा तमसुरं देव्या निहतं धूम्रलोचनम् ।  
बलं च क्षयितं कृत्स्त्रं देवीकेसरिणा ततः ॥ मर्क्प्_८६।१६ ॥  
चुकोप दैत्याधिपतिः शुम्भः प्रस्फुरिताधरः ।  
आज्ञापयामास च तौ चण्डमुण्डौ महासुरौ ॥ मर्क्प्_८६।१७ ॥  
हे चण्ड हे मुण्ड बलैर्बहुभिः परिवारितौ ।  
तत्र गच्छत गत्वा च सा समानीयतां लघु ॥ मर्क्प्_८६।१८ ॥  
केशेष्वाकृष्य बद्ध्वा वा यदि वः संशयो युधि ।  
तदाशेषायुधैः सर्वैरसुरैर्विनिहन्यताम् ॥ मर्क्प्_८६।१९ ॥  
तस्यां हतायां दुष्टायां सिंहे च विनिपातिते ।  
शीघ्रमागम्यतां बद्ध्वा गृहीत्वा तामथाम्बिकाम् ॥ मर्क्प्_८६।२० ॥  
    
इति श्रीमार्कण्डेयमहापुराणे सावर्णिके मन्वन्तरे देवीमाहात्म्ये धूम्रलोचनवधो नाम षडशीतितमो ऽध्यायः

_____________________________________________________________  
    
सप्तशीतितमाध्यायः- ८७  
    
ऋषिरुवाच  
    
आज्ञप्तास्ते ततो दैत्याश्चण्डमुण्डपुरोगमाः ।  
चतुरङ्गबलोपेता ययुरभ्युद्यतायुधाः ॥ मर्क्प्_८७।१ ॥  
ददृशुस्ते ततो देवीमीषद्धासां व्यवस्थिताम् ।  
सिंहस्योपरि शैलेन्द्रशृङ्गे महति काञ्चने ॥ मर्क्प्_८७।२ ॥  
ते दृष्ट्वा तां समादातुमुद्यमं चक्रुरुद्यताः ।  
आकृष्टचापासिधरास्तथान्ये सत्समीपगाः ॥ मर्क्प्_८७।३ ॥  
ततः कोपं चकारोच्चैरम्बिका तानरीन् प्रति ।  
कोपेन चास्या वदनं मषीवर्णमभूत्तदा ॥ मर्क्प्_८७।४ ॥  
भ्रुकुटीकुटिलात्तस्या ललाटफलकाद् द्रुतम् ।  
काली करालवदना विनिष्क्रान्तासिपाशिनी ॥ मर्क्प्_८७।५ ॥  
विचित्रखट्वाङ्गधरा नरमालाविभूषणा ।  
द्वीपिचर्मपरीधाना शुष्कमांसातिभैरवा ॥ मर्क्प्_८७।६ ॥  
अतिविस्तारवदना जिह्वाललनभीषणा ।  
निमग्नारक्तनयना नादापूरितदिङ्मुखा ॥ मर्क्प्_८७।७ ॥  
सा वेगेनाभिपतिता घतयन्ती महासुरान् ।  
सैन्ये तत्र सुरारीणामभक्षयत तद्वलम् ॥ मर्क्प्_८७।८ ॥  
पार्ष्णिग्राहाङ्कुशग्राहियोधघण्टासमन्वितान् ।  
समादायैकहस्तेन मुखे चिक्षेप वारणान् ॥ मर्क्प्_८७।९ ॥  
तथैव योधं तुरगै रथं सारथिना सह ।  
निक्षिप्य वक्त्रे दशनैश्चर्वयन्त्यतिभैरवम् ॥ मर्क्प्_८७।१० ॥  
एकं जग्राह केशेषु ग्रीवायामथ चापरम् ।  
पादेनाक्रम्य चैवान्यमुरसान्यमपोथयत् ॥ मर्क्प्_८७।११ ॥  
तैर्मुक्तानि च शस्त्रणि महास्त्राणि तथासुरैः ।  
मुखेन जग्राह रुषा दशनैर्मथितान्यपि ॥ मर्क्प्_८७।१२ ॥  
बलिनां तद्बलं सर्वमसुराणां दुरात्मनाम् ।  
ममर्दाभक्षयच्चान्यानन्यांश्चाताडयत्तथा ॥ मर्क्प्_८७।१३ ॥  
असिना निहताः केचित्केचित्खट्वाङ्गताडिताः ।  
जग्मुर्विनाशमसुरा दन्ताग्राभिहता रणे ॥ मर्क्प्_८७।१४ ॥  
क्षणेन तन्महासैन्यमसुराणां निपातितम् ।  
दृष्ट्वा चण्डो ऽभिमैर्भोमाक्षीं तां महासुरः ॥ मर्क्प्_८७।१५ ॥  
शरवर्षैर्महाभीमैर्भोमाक्षीं तां महासुरः ।  
छादयामास चक्रैश्च मुण्डः क्षिप्तैः सहस्रशः ॥ मर्क्प्_८७।१६ ॥  
तानि चक्राण्यनेकानि विशमानानि तन्मुखम् ।  
बभुर्यथार्कबिम्बानि सुबहूनि घनोदरम् ॥ मर्क्प्_८७।१७ ॥  
ततो जहासातिरुषा भीमं भैरवनादिनी ।  
काली करालवक्त्रान्तर्दुर्दर्शदशनोज्ज्वला ॥ मर्क्प्_८७।१८ ॥  
उत्थाय च महासिंहं देवी चण्डमधावत ।  
गृहीत्वा चास्य केशेषु शिरस्तेनासिनाच्छिनत् ॥ मर्क्प्_८७।१९ ॥  
छिन्ने शिरसि दैत्येन्द्रश्चक्रे नादं सुभैरवम् ।  
तेन नादेन महता त्रासितं भुवनत्रयम् ॥ मर्क्प्_८७।२० ॥  
अथ मुण्डो ऽभ्यधावत्तां दृष्ट्वा चण्डं निपातितम् ।  
तमप्यपातयद् भूमौ सा खड्गाभिहतं रुषा ॥ मर्क्प्_८७।२१ ॥  
हतशेषं ततः सैन्यं दृष्ट्वा चण्डं निपातितम् ।  
मुण्डं च सुमहावीर्यं दिशो भेजे भयातुरम् ॥ मर्क्प्_८७।२२ ॥  
शिरञ्चण्डस्य काली च गृहीत्वा मुण्डमेव च ।  
प्राह प्रचण्डाट्टहासमिश्रमभ्येत्य चण्डिकाम् ॥ मर्क्प्_८७।२३ ॥  
मया तवात्रोपहृतौ चण्डमुण्डौ महापशू ।  
युद्धयज्ञे स्वयं शुम्भं निशुम्भं च हनिष्यसि ॥ मर्क्प्_८७।२४ ॥  
    
ऋषिरुवाच  
    
तावानीतौ ततो दृष्ट्वा चणाडमुण्डौ महासुरौ ।  
उवाच कालीं कल्याणी ललितं चण्डिका वचः ॥ मर्क्प्_८७।२५ ॥  
    
श्रीदेव्युवाच  
    
यस्माच्चण्डं च मुण्डं च गृहीत्वा त्वमुपागता ।  
चामुण्डेति ततो लोके ख्याता देवि भविष्यसि ॥ मर्क्प्_८७।२६ ॥  
    
इति श्रीमार्कण्डेयपुराणे सावर्णिके मन्वन्तरे देवीमाहात्म्ये चण्डमुण्डवधोनाम सप्ताशीतितमो ऽध्यायः

_____________________________________________________________

अष्टाशीतितमो ऽध्यायः- ८८  
    
ऋषिरुवाच  
    
चण्डे च निहते दैत्ये मुण्डे च विनिपातिते ।  
बहुलेषु च सैन्येषु क्षयितेष्वसुरेश्वरः ॥ मर्क्प्_८८।१ ॥  
ततः कोपपराधीनचेताः शुम्भः प्रतापवान् ।  
उद्योगं सर्वसैन्यानां दैत्यानामादिदेश ह ॥ मर्क्प्_८८।२ ॥  
अद्य सर्वबलैर्दैत्याः षडशीतिरुदायुधाः ।  
कम्बूनां चतुरशीतिर्निर्यान्तु स्वबलैर्वृताः ॥ मर्क्प्_८८।३ ॥  
कोटिवीर्याणि पञ्चाशदसुराणां कुलानि वै ।  
शतं कुलानि धौम्राणां निर्गच्छन्तु ममाज्ञया ॥ मर्क्प्_८८।४ ॥  
कालका दौर्हृदा मौर्याः कालकेयास्तथासुराः ।  
युद्धाय सज्जा निर्यान्तु आज्ञया त्वरिता मम ॥ मर्क्प्_८८।५ ॥  
इत्याज्ञाप्यासुरपतिः शुम्भो भैरवशासनः ।  
निर्जगाम महासैन्यसहस्रैर्बहुभिर्वृतः ॥ मर्क्प्_८८।६ ॥  
आयान्तं चण्डिका दृष्ट्वा तत्सैन्यमतिभिषणम् ।  
ज्यास्वनैः पूरयामास धरणीगगनान्तरम् ॥ मर्क्प्_८८।७ ॥  
स च सिंहो महानादमतीव कृतवान् नृप ।  
घण्टास्वनेन तन्नादमम्बिका चाप्यबृंहयत् ॥ मर्क्प्_८८।८ ॥  
धनुर्ज्यासिंहघण्टानां नादापूरितदिङ्मुखा ।  
निनादैर्भोषणैः काली जिग्ये विस्तारितानना ॥ मर्क्प्_८८।९ ॥  
तं निनादमुपश्रुत्य दैत्यसैन्यैश्चतुर्दिशम् ।  
देवी सिंहस्तथा काली सरोषैः परिवारिताः ॥ मर्क्प्_८८।१० ॥  
एतस्मिन्नन्तरे भूप विनाशाय सुरद्विषाम् ।  
भवायामरसिंहानामतिवीर्यबलान्विताः ॥ मर्क्प्_८८।११ ॥  
ब्रह्मेशगुहविष्णूनां तथेन्द्रस्य च शक्तयः ।  
शरीरेभ्यो विनिष्क्रम्य तद्रूपैश्चण्डिकां ययुः ॥ मर्क्प्_८८।१२ ॥  
यस्य देवस्य यद्रूपं यथाभूषणवाहनम् ।  
तद्वदेव हि तच्छक्तिरसुरान् योद्धुमाययौ ॥ मर्क्प्_८८।१३ ॥  
हंसयुक्तविमानाग्रे साक्षसूत्रकमण्डलुः ।  
आयाता ब्रह्मणः शक्तिर्ब्रह्माणी साभिधीयते ॥ मर्क्प्_८८।१४ ॥  
माहेश्वरी वृषारूढा त्रिशूलवरधीरिणी ।  
महाहिवलया प्राप्ता चन्द्रलेखाविभूषणा ॥ मर्क्प्_८८।१५ ॥  
कौमारी शक्तिहस्ता च मयूरवरवाहना ।  
योद्धुमभ्याययौ दैत्यानम्बिका गुहरूपिणी ॥ मर्क्प्_८८।१६ ॥  
तथैव वैष्णावी शक्तिर्गरुडोपरि संस्थिता ।  
शङ्खचक्रगदाशार्ङ्गखड्गहस्ताभ्युपाययौ ॥ मर्क्प्_८८।१७ ॥  
जज्ञे वाराहमतुलं रूपं या बिभ्रती हरेः ।  
शक्तिः साप्यायौ तत्र वाराहीं बिभ्रती तनुम् ॥ मर्क्प्_८८।१८ ॥  
नारसिंही नृसिंहस्य बिभ्रती सदृशं वपुः ।  
प्राप्ता तत्र सटाक्षेपक्षिप्तनक्षत्रसंहतिः ॥ मर्क्प्_८८।१९ ॥  
वज्रहस्ता तथैवैन्द्री गजराजोपरि स्थिता ।  
प्राप्ता सहस्रनयना यथा शक्रस्तथैव सा ॥ मर्क्प्_८८।२० ॥  
ततः परिवृतस्ताभिरीशानो देवशक्तिभिः ।  
हन्यन्तामसुराः शीघ्रं मम प्रीत्याऽह चण्डिकाम् ॥ मर्क्प्_८८।२१ ॥  
ततो देवोशरीरात्तु विनिष्क्रान्तातिभीषणा ।  
चण्डिकाशक्तिरत्युग्रा शिवाशतनिनादिनी ॥ मर्क्प्_८८।२२ ॥  
सा चाह धूम्रजटिलमीशानमपराजिता ।  
दूत त्वं गच्छ भगवन् पार्श्वं शुम्भनिशुम्भयोः ॥ मर्क्प्_८८।२३ ॥  
ब्रूहि शुम्भं निशुम्भं च दानवावतिगर्वितौ ।  
ये चान्ये दानवास्तत्र युद्धाय समुपस्थिताः ॥ मर्क्प्_८८।२४ ॥  
त्रैलोक्यमिन्द्रो लभतां देवाः सन्तु हविर्भुजः ।  
यूयं प्रयात पातालं यदि जीवितुमिच्छथ ॥ मर्क्प्_८८।२५ ॥  
बलावलेपादथ चेद्भवन्तो युद्धकाङ्क्षिणः ।  
तदागच्छत तृप्यन्तु मच्छिवाः पिशितेन वः ॥ मर्क्प्_८८।२६ ॥  
यतो नियुक्तो दौत्येन तया देव्या शिवः स्वयम् ।  
शिवदूतीति लोके ऽस्मिम्मस्ततः सा ख्यातिमागता ॥ मर्क्प्_८८।२७ ॥  
ते ऽपि श्रुत्वा वचो देव्याः शर्वाख्यातं महासुराः ।  
अमर्षापूरिता जग्मुर्यत्र कात्यायनी स्थिता ॥ मर्क्प्_८८।२८ ॥  
ततः प्रथममेवाग्रे शरशक्त्यृष्टिवृष्टिभिः ।  
ववर्षुरुद्धतामर्षास्तां देवीममरारयः ॥ मर्क्प्_८८।२९ ॥  
सा च तान् प्रहितान् बाणाञ्छूलशक्तिपरश्वधान् ।  
चिच्छेद लीलयाऽध्मातधनुर्मुक्तैर्महेषुभिः ॥ मर्क्प्_८८।३० ॥  
तस्याग्रतस्तथा काली शूलपातविदारितान् ।  
खट्वाङ्गपोथितांश्चारीन् कुर्वती व्यचरत्तदा ॥ मर्क्प्_८८।३१ ॥  
कमण्डलुजलाक्षेपहतवीर्यान् हतौजसः ।  
ब्रह्माणी चाकरोच्छत्रून् येन येन स्म धावति ॥ मर्क्प्_८८।३२ ॥  
माहेश्वरी त्रिशूलेन तथा चक्रेण वैष्णवी ।  
दैत्याञ्जघान कौमारी तथा शक्त्यातिकोपना ॥ मर्क्प्_८८।३३ ॥  
ऐन्द्रीकुलिशपातेन शतशो दैत्यदानवाः ।  
पेतुर्विदारिताः पृथ्व्यां रुधिरौघप्रवर्षिणः ॥ मर्क्प्_८८।३४ ॥  
तुण्डप्रहारविध्वस्ता दंष्ट्राग्रक्षतवक्षसः ।  
वाराहमूर्त्या न्यपतंश्चक्रेण च विदारिताः ॥ मर्क्प्_८८।३५ ॥  
नखैर्विदारितांश्चान्यान् भक्षयन्ती महासुरान् ।  
नारसिंही चचाराजौ नादापूर्णदिगन्तरा ॥ मर्क्प्_८८।३६ ॥  
चण्डाट्टहासैरसुराः शिवदूत्यभिदूषिताः ।  
पेतुः पृथिव्यां पतितांस्तांश्चखादाथ सा तदा ॥ मर्क्प्_८८।३७ ॥  
इति मातृगणं क्रुद्धं मर्दयन्तं महासुरान् ।  
दृष्ट्वाभ्युपायैर्विविधैर्नेशुर्देवारिसैनिकाः ॥ मर्क्प्_८८।३८ ॥  
पलायनपरान् दृष्ट्वा दैत्यान् मातृगणार्दितान् ।  
योद्धुमभ्याययौ क्रुद्धो रक्तबीजो महासुरः ॥ मर्क्प्_८८।३९ ॥  
रक्तबिन्दुर्यदा भूमौ पतत्यस्य शरीरतः ।  
समुत्पतति मेदिन्यां तत्प्रमाणो महासुरः ॥ मर्क्प्_८८।४० ॥  
युयुधे स गदापाणिपरिन्द्रशक्त्या महासुरः ।  
ततश्चैन्द्री स्ववज्रेण रक्तबीजमताडयत् ॥ मर्क्प्_८८।४१ ॥  
कुलिशेनाहतस्याशु बहु सुस्त्राव शोणितम् ।  
समुत्तस्थुस्ततो योधास्तद्रूपास्तत्पराक्रमाः ॥ मर्क्प्_८८।४२ ॥  
यावन्तः पतितास्तस्य शरीराद्रक्तबिन्दवः ।  
तावन्तः पुरुषा जातास्तद्वीर्यबलविक्रमाः ॥ मर्क्प्_८८।४३ ॥  
ते चापि युयुधुस्तत्र पुरुषा रक्तसम्भवाः ।  
समं मातृबिरत्युग्रशस्त्रपातातिभीषणम् ॥ मर्क्प्_८८।४४ ॥  
पुनश्च वज्रपातेन क्षतमस्य शिरो यदा ।  
ववाह रक्तं पुरुषास्ततो जाताः सहस्रशः ॥ मर्क्प्_८८।४५ ॥  
वैष्णवी समरे चैनं चक्रेणाभिजघान ह ।  
गदया दाडयामास ऐन्द्री तमसुरेश्वरम् ॥ मर्क्प्_८८।४६ ॥  
वेष्णावीचक्रभिन्नस्य रुधिरस्त्रावसम्भवैः ।  
सहस्रशौ जगद्व्याप्तं तत्प्रमाणैर्महासुरैः ॥ मर्क्प्_८८।४७ ॥  
शक्त्या जघान कौमारो वाराही च तथासिना ।  
माहेश्वरी त्रिशूलेन रक्तबीजं महासुरम् ॥ मर्क्प्_८८।४८ ॥  
स चापि गदया दैत्यः सर्वा एवाहनत् पृथक् ।  
मातः कोपसमाविष्टो रक्तबीजो महासुरः ॥ मर्क्प्_८८।४९ ॥  
तस्याहतस्य बहुधा शक्तिशूलादिभिर्बुवि ।  
पपात यो वै रक्तौघस्तेनासञ्छतशो ऽसुराः ॥ मर्क्प्_८८।५० ॥  
तैश्चासुरासृक्सम्भूतैरसुरैः सकलं जगत् ।  
व्याप्तमासीत्ततो देवा भयमाजग्मुरुत्तमम् ॥ मर्क्प्_८८।५१ ॥  
तान् विषण्णान् सुरान् दृष्ट्वा चण्डिका प्राह सत्वरा ।  
उवाच कालीं चामुण्डे विस्तीर्णं वदनं कुरु ॥ मर्क्प्_८८।५२ ॥  
मच्छस्त्रपातसम्भूतान् रक्तबिन्दून् महासुरान् ।  
रक्तबिन्दोः प्रतीच्छ त्वं वक्त्रेणानेन वेगिना ॥ मर्क्प्_८८।५३ ॥  
भक्षयन्ती चर रणे तदुत्पन्नान् महासुरान् ।  
एवमेष क्षयं दैत्यः क्षीणरक्तो गमिष्यति ।  
भक्ष्यमाणास्त्वया चोग्रा न चोत्पत्स्यन्ति चापरे ॥ मर्क्प्_८८।५४ ॥  
    
ऋषिरुवाच  
    
इत्युक्त्वा तां ततो देवी शूलेनाभिजघान तम् ।  
मुखेन काली जगृहे रक्तबीजस्य सोणितम् ॥ मर्क्प्_८८।५५ ॥  
ततो ऽसावाजघानाथ गदया तत्र चण्डिकाम् ।  
न चास्या वेदनां चक्रे गदापातो ऽल्पिकामपि ॥ मर्क्प्_८८।५६ ॥  
तस्याहतस्य देहात्तु बहु सुस्त्राव शोणितम् ।  
यतस्ततः स्ववक्त्रेण वामुण्डा सम्प्रतीच्छति ॥ मर्क्प्_८८।५७ ॥  
मुखे समुद्गता ये ऽस्या रक्तपातान्महासुराः ।  
तांश्चखादाथ चामुण्डा पपौ तस्य च शोणितम् ॥ मर्क्प्_८८।५८ ॥  
देवी शूलेन चक्रेण बाणैरसिभिरृष्टिभिः ।  
जघान रक्तबीजं तं चामुण्डापीतशोणितम् ॥ मर्क्प्_८८।५९ ॥  
स पपात महीपृष्ठे शस्त्रसंहतितो हतः ।  
नीरक्तश्च महीपाल रक्तबीजो महासुरः ॥ मर्क्प्_८८।६० ॥  
ततस्ते हर्षमतुलमवापुस्त्रिदशा नृप ।  
तेषां मातृगणो जातो ननर्तासृङ्मदोद्धतः ॥ मर्क्प्_८८।६१ ॥  
    
इति श्रीमार्कण्डेयपुराणे सावर्णिके मन्वन्तरे देवीमाहात्म्ये रक्तबीजवधोनामाष्टाशीतितमो ऽध्यायः

_____________________________________________________________

एकोननवतितमो ऽध्यायः- ८९  
    
राजोवाच  
    
विचित्रमिदमाख्यातं भगवन् भवता मम ।  
देव्याश्चरितमाहात्म्यं रक्तबीजवधाश्रितम् ॥ मर्क्प्_८९।१ ॥  
भूयश्चेच्छाम्यहं श्रोतुं रक्तबीजे निपातिते ।  
चका शुम्भो यत्कर्म निशुम्भश्चातिकोपनः ॥ मर्क्प्_८९।२ ॥  
    
ऋषिरुवाच  
    
चकार कोपमतुलं रक्तबीजे निपातिते ।  
शुम्भासुरो निशुम्भश्च हतेष्वन्येषु चाहवे ॥ मर्क्प्_८९।३ ॥  
हन्यमानं महासैन्यं विलोक्यामर्षमुद्वहन् ।  
अभ्यधावन्निशुम्भो ऽथ मुख्ययासुरसेनया ॥ मर्क्प्_८९।४ ॥  
तस्याग्रतस्तथा पृष्ठे पार्श्वयोश्च महासुराः ।  
सन्दष्टौष्ठपुटाः क्रुद्धा हन्तुं देवीमुपाययुः ॥ मर्क्प्_८९।५ ॥  
आजगाम महावीर्यः शुम्भो ऽपि स्वबलैर्वृतः ।  
निहन्तुं चण्डिकां कोपात्कृताव युद्धं तु मातृभिः ॥ मर्क्प्_८९।६ ॥  
ततो युद्धमतीवासीद्देव्या शुम्भनिशुम्भयोः ।  
शरवर्षमतीवोग्रं मेघयोरिव वर्षतोः ॥ मर्क्प्_८९।७ ॥  
चिच्छेदास्ताञ्छरांस्ताभ्यां चण्डिका स्वशरोत्करैः ।  
ताडयामास चाङ्गेषु शस्त्रौघैरसुरेश्वरौ ॥ मर्क्प्_८९।८ ॥  
निशुम्भो निशितं खड्गं चर्म चादाय सुप्रभम् ।  
अताडयन्मूर्ध्नि सिंहं देव्या वाहनमुत्तमम् ॥ मर्क्प्_८९।९ ॥  
निशुम्भो निशितं खड्गं चर्म चादाय सुप्रभम् ।  
अताडयन्मूर्ध्नि सिंहं देव्या वाहनमुत्तमम् ॥ मर्क्प्_८९।१० ॥  
छिन्ने चर्मणि खड्गे च शक्तिं चिक्षेप सो ऽसुरः ।  
तामप्यस्य द्विधा चक्रे चक्रेणाभिमुखागताम् ॥ मर्क्प्_८९।११ ॥  
कोपाध्मातो निशुम्भो ऽथ शूलं जग्राह दानवः ।  
आयातं मुष्टिपातेन देवी तच्चाप्यचूर्णयत् ॥ मर्क्प्_८९।१२ ॥  
अथादाय गदां सो ऽपि चिक्षेप चण्डिकां प्रति ।  
सापि देव्या त्रिशूलेन भिन्ना भस्मत्वमागता ॥ मर्क्प्_८९।१३ ॥  
ततः परशुहस्तं तमायान्त दैत्यपुङ्गवम् ।  
आहत्य देवी बाणौघैरपातयत भूतले ॥ मर्क्प्_८९।१४ ॥  
तस्मिन्निपतिते भूमौ निशुम्भे भीमविक्रमे ।  
भ्रातर्यतीव सङ्क्रुद्धः प्रययौ हन्तुमम्बिकाम् ॥ मर्क्प्_८९।१५ ॥  
स रथस्थस्तथात्युच्चैर्गृहीतपरमायुधैः ।  
भुजैरष्टाभिरतुलैर्व्याप्याशेषं बभौ नभः ॥ मर्क्प्_८९।१६ ॥  
तमायान्तं समालोक्य देवी शङ्घमवादयत् ।  
ज्याशब्दं चापि धनुषश्चकारातीव दुः सहम् ॥ मर्क्प्_८९।१७ ॥  
पूरयामास ककुभो निजघण्टास्वनेन च ।  
समस्तदैत्यसैन्यानां तेजोवधविधायिना ॥ मर्क्प्_८९।१८ ॥  
ततः सिंहो महानादैस्त्याजितेभमहामदैः ।  
पूरयामास गगनं गां तथैव दिशो दश ॥ मर्क्प्_८९।१९ ॥  
ततः काली समुत्पत्य गगनं क्ष्मामताडयत् ।  
कराभ्यां तन्निनादेन प्राक्स्वनास्ते तिरोहिताः ॥ मर्क्प्_८९।२० ॥  
अट्टाट्टहासमशिवं शिवदूती चकार ह ।  
तैः शब्दैरसुरास्त्रेसुः शुम्भः कोपं परं ययौ ॥ मर्क्प्_८९।२१ ॥  
दुरात्मंस्तिष्ठ तिष्ठेति व्याजहाराम्बिका यदा ।  
तदा जयेत्यभिहितं देवैराकाशसंस्थितैः ॥ मर्क्प्_८९।२२ ॥  
शुम्भेनागत्य या शक्तिर्मुक्ता ज्वालातिभीषणा ।  
आयान्ती वह्निकूटाभा सा निरस्ता महोल्कया ॥ मर्क्प्_८९।२३ ॥  
सिंहनादेन शुम्भस्य व्याप्तं लोकत्रयान्तरम् ।  
निर्घातनिः स्वनो घोरो जितवानवनीपते ॥ मर्क्प्_८९।२४ ॥  
शुम्भमुक्ताञ्छरान्देवी शुम्भस्तत्प्रहिताञ्छरान् ।  
चिच्छेद स्वशरैरुग्रैः शतशो ऽथ सहस्रशः ॥ मर्क्प्_८९।२५ ॥  
ततः सा चण्डिका क्रुद्धा शूलेनाभिजघान तम् ।  
स तदाभिहतो भूमौ मूर्च्छितो निपपात ह ॥ मर्क्प्_८९।२६ ॥  
ततो निशुम्भः सम्प्राप्य चेतनामात्तकार्मुकः ।  
आजघान शरैर्देवीं कालीं केसरिणं तथा ॥ मर्क्प्_८९।२७ ॥  
पुनश्च कृत्वा बाहूनामयुतं दनुजेश्वरः ।  
चक्रायुधेन दितिजश्छादयामास चण्डिकाम् ॥ मर्क्प्_८९।२८ ॥  
ततो भगवती क्रुद्धा दुर्गा दुर्गार्तिनाशिनी ।  
चिच्छेद तानि चक्राणि स्वशरैः सायकांश्च तान् ॥ मर्क्प्_८९।२९ ॥  
ततो निशुम्भो वेगेन गदामादाय चण्डिकाम् ।  
अभ्यधावत वै हन्तुं दैत्यसेनासमावृतः ॥ मर्क्प्_८९।३० ॥  
तस्यापतत एवाशु गदां चिच्छेद चण्डिका ।  
खड्गेन शितधारेण स च शूलं समाददे ॥ मर्क्प्_८९।३१ ॥  
शूलहस्तं समायान्तं निशुम्भममरार्दनम् ।  
हृदि विव्याध शूलेन वेगाविद्धेन चण्डिका ॥ मर्क्प्_८९।३२ ॥  
भिन्नस्य तस्य शूलेन हृदयान्निः सृतो ऽपरः ।  
महाबलो महावीर्यस्तिष्ठेति पुरुषो वदन् ॥ मर्क्प्_८९।३३ ॥  
तस्य निष्क्रामतो देवी प्रहस्य स्वनवत्ततः ।  
शिरश्चिच्छेद खड्गेन ततो ऽसावपतद् भुवि ॥ मर्क्प्_८९।३४ ॥  
ततः सिंहश्चखादोग्रं दंष्ट्राक्षुण्णशिरोधरान् ।  
असुरांस्तांस्तथा काली शिवदूती तथापरान् ॥ मर्क्प्_८९।३५ ॥  
कौमारीशक्तिनिर्भिन्नाः केचिन्नेशुर्महासुराः ।  
ब्रह्माणीमन्त्रपूतेन तोयेनान्ये निराकृताः ॥ मर्क्प्_८९।३६ ॥  
माहेश्वरीत्रिशूलेन भिन्नाः पेतुस्तथापरे ।  
वाराहीतुण्डघातेन केचिच्चूर्णोकृता भुवि ॥ मर्क्प्_८९।३७ ॥  
खण्डं खण्डं च चक्रेण वैष्णव्या दानवाः कृताः ।  
वज्रेण चैन्द्रीहस्ताग्रविमुक्तेन तथापरे ॥ मर्क्प्_८९।३८ ॥  
केचिद्विनेशुरसुराः केचिन्नष्टा महाहवात् ।  
भक्षिताश्चापरे कालीशिवदूतीमृगाधिपैः ॥ मर्क्प्_८९।३९ ॥  
    
इति श्रीमार्कण्डेयमहापुराणे सावर्णिके मन्वन्तरे देवीमाहत्म्ये निशुम्भवधोनाम एकोननवतितमो ऽध्यायः

_____________________________________________________________

नवतितमो ऽध्यायः- ९०  
    
ऋषिरुवाच  
निशुम्भं निहतं दृष्ट्वा भ्रातरं प्राणसम्मितम् ।  
हन्यमानं बलं चैव शुम्भः क्रुद्धो ऽब्रवीद्वचः ॥ मर्क्प्_९०।१ ॥  
बलावलेपाद् दुष्टे त्वं मा दुर्गे गर्वमावह ।  
अन्यासां बलमाश्रित्य युध्यसे यातिमानिनी ॥ मर्क्प्_९०।२ ॥  
    
श्रीदेव्युवाच  
    
एकैवाहं जगत्यत्र द्वितीया का ममापरा ।  
पश्यैता दुष्ट मय्येव विशन्त्यो मद्विभूतयः ॥ मर्क्प्_९०।३ ॥  
    
ऋषिरुवाच  
    
ततः समस्तास्ता देव्यो ब्रह्माणीप्रमुखा लयम् ।  
तस्या देव्यास्तनौ जग्मुरेकावासीत्तदाम्बिका ॥ मर्क्प्_९०।४ ॥  
    
श्रीदेव्युवाच  
    
अहं विभूत्या बहुभिरिह रूपैर्यदास्थिता ।  
सत्संहृतं मयैकैव तिष्ठाम्याजौ स्थिरो भव ॥ मर्क्प्_९०।५ ॥  
    
ऋषिरुवाच  
    
ततः प्रववृते युद्धं देव्याः शुम्भस्य चोभयोः ।  
पश्यतां सर्वदेवानामसुराणां च दारुणम् ॥ मर्क्प्_९०।६ ॥  
शरवर्षैः शितैः शस्त्रैस्तथा चास्त्रैः सुदारुणैः ।  
तयोर्युद्धमभूद् भूयः सर्वलोकभयङ्करम् ॥ मर्क्प्_९०।७ ॥  
दिव्यान्यस्त्राणि शतशो मुमुचे यान्यथाम्बिका ।  
बभञ्ज तानि दैत्येन्द्रस्तत्प्रतीघातकर्तृभिः ॥ मर्क्प्_९०।८ ॥  
मुक्तानि तेन चास्त्राणि दिव्यानि परमेश्वरी ।  
बभञ्ज लीलयैवोग्रहुङ्कारोच्चारणादिभिः ॥ मर्क्प्_९०।९ ॥  
ततः शरशतैर्देवीमाच्छादयत सो ऽसुरः ।  
सा च तत्कुपिता देवी धनुश्चिच्छेद चेषुभिः ॥ मर्क्प्_९०।१० ॥  
छिन्ने धनुषि दैत्येन्द्रस्तथा शक्तिमथाददे ।  
चिच्छेद देवी चक्रेण तामप्यस्य करे स्थिताम् ॥ मर्क्प्_९०।११ ॥  
ततः खड्गमुपादाय शतचन्द्रं च भानुमत् ।  
अभ्यधावत्तदा देवीं दैत्यानामधिपेश्वरः ॥ मर्क्प्_९०।१२ ॥  
तस्यापतत एवाशु खड्गं चिच्छेद चण्डिका ।  
धनुर्मुक्तैः शितैर्बाणैश्चर्म चार्ककरामलम् ॥ मर्क्प्_९०।१३ ॥  
अश्वांश्च पातयामास रथं सारथिना सह ।  
हताश्वः स तदा दैत्यश्छिन्नधान्वा विसारथिः ।  
जग्राह मुद्गरं घोरमम्बिकानिधनोद्यतः ॥ मर्क्प्_९०।१४ ॥  
चिच्छेदापततस्तस्य मुद्गरं निशितैः शरैः ।  
तथापि सो ऽभ्यधावत्तां मुष्टिमुद्यम्य वेगवान् ॥ मर्क्प्_९०।१५ ॥  
स मुष्टिं पातयामास हृदये दैत्यपुङ्गवः ।  
देव्यास्तं चापि सा देवी तलेनोरस्यताडयत् ॥ मर्क्प्_९०।१६ ॥  
तलप्रहाराभिहतो निपपात महीतले ।  
स दैत्यराजः सहसा पुनरेव तथोत्थितः ॥ मर्क्प्_९०।१७ ॥  
उत्पत्य च प्रगृह्योच्चैर्देवीं गगनमास्थितः ।  
तत्रापि सा निराधारा युयुधे तेन चण्डिका ॥ मर्क्प्_९०।१८ ॥  
नियुद्धं खे तदा दैत्यश्चण्डिका च परस्परम् ।  
चक्रतुः प्रथमं सिद्धमुनिविस्मयकारकम् ॥ मर्क्प्_९०।१९ ॥  
ततो नियुद्धं सुचिरं कृत्वा तेनाम्बिका सह ।  
उत्पात्य भ्रामयामास चिक्षेप धरणीतले ॥ मर्क्प्_९०।२० ॥  
स क्षिप्तो धरणीं प्राप्य मुष्टिमुद्यम्य वेगितः ।  
अभ्यधावत दुष्टात्मा चण्डिकानिधनेच्छया ॥ मर्क्प्_९०।२१ ॥  
तमायान्तं ततो देवी सर्वदैत्यजनेश्वरम् ।  
जगत्यां पातयामास भित्त्वा शूलेन वक्षसि ॥ मर्क्प्_९०।२२ ॥  
स गतासुः पपातोर्व्यां देवीशूलाग्रविक्षतः ।  
चालयन् सकलां पृथ्वीं साब्धिद्वीपां सपर्वताम् ॥ मर्क्प्_९०।२३ ॥  
ततः प्रसन्नमखिलं हते तस्मिन् दुरात्मनि ।  
जगत्स्वास्थ्यमतीवाप निर्मलं चाभवन्नभः ॥ मर्क्प्_९०।२४ ॥  
उत्पातमेघाः सोल्का ये प्रागासंस्ते शमं ययुः ।  
सरितो मार्गवाहिन्यस्तथासंस्तत्र पातिते ॥ मर्क्प्_९०।२५ ॥  
ततो देवगणाः सर्वे हर्षनिर्भमानसाः ।  
बभूवुर्निहते तस्मिन् गन्धर्वा ललितं जगुः ॥ मर्क्प्_९०।२६ ॥  
अवादयंस्तथैवान्ये ननृतुश्चाप्सरोगणाः ।  
ववुः पुण्यास्तथा वाताः सुप्रभो ऽभूद्दिवाकरः ॥ मर्क्प्_९०।२७ ॥  
जज्वलुश्चाग्नयः शान्ताः शान्ता दिग्जनितस्वनाः ।  
    
इति श्रीमार्कण्डेयपुराणे सावर्णिके मन्वन्तरे देवीमाहात्म्ये शुम्भवधोनाम नवतितमो ऽध्यायः

_____________________________________________________________

एकनवतितमो ऽध्यायः- ९१  
    
ऋषिरुवाच  
    
देव्या हते तत्र महासुरेन्द्रे  
   सेन्द्राः सुरा वह्निपुरोगमास्ताम् ।  
कात्यायनीं तुष्टुवुरिष्टलाभाद्  
   विकाशिवक्त्राब्जविकाशिताशाः ॥ मर्क्प्_९१।१ ॥  
    
देवा ऊचुः  
    
देवि प्रपन्नार्तिहरे प्रसीद  
   प्रसीद मातर्जगतो ऽखिलस्य ।  
प्रसीद विश्वेश्वरि पाहि विश्वं  
   त्वमीश्वरी देवि चराचरस्य ॥ मर्क्प्_९१।२ ॥  
आधारभूता जगतस्त्वमेका  
   महीस्वरूपेण यतः स्थितासि ।  
अपां स्वरूपस्थितया त्वयैतद्  
   आप्याय्यते कृत्स्त्रमलङ्घ्यवीर्ये ॥ मर्क्प्_९१।३ ॥  
त्वं वैष्णवी शक्तिरनन्तवीर्या  
   विश्वस्य बीजं परमासि माया ।  
सम्मोहितं देवि समस्तमेतत्  
   तेवं वै प्रसन्ना भुवि मुक्तिहेतुः ॥ मर्क्प्_९१।४ ॥  
विद्याः समस्तास्तव देवि भेदाः  
   स्त्रियः समस्ताः सकला जगत्सु ।  
त्वयैकया पूरितमम्बयैतत्  
   का ते स्तुतिः स्तव्यपरा परोक्तिः ॥ मर्क्प्_९१।५ ॥  
सर्वभूता यदा देवी स्वर्गमुक्तिप्रदायिनी ।  
त्वं स्तुता स्तुतये का वा भवन्तु परमोक्तयः ॥ मर्क्प्_९१।६ ॥  
सर्वस्य बुद्धिरूपेण जनस्य हृदि संस्थिते ।  
स्वर्गापवर्गदे देवि नारायणि नमो ऽस्तु ते ॥ मर्क्प्_९१।७ ॥  
कलाकाष्ठादिरूपेण परिणामप्रदायिनी ।  
विश्वस्योपरतौ शक्ते नारायणि नमो ऽस्तु ते ॥ मर्क्प्_९१।८ ॥  
सर्वमङ्गलमाङ्गल्ये शिवे सर्वार्थसाधिके ।  
शरण्ये त्र्यम्बके गौरि नारायणि नमो ऽस्तु ते ॥ मर्क्प्_९१।९ ॥  
सृष्टिस्थितिविनाशानां शक्तिभूते सनातनि ।  
गुणाश्रये गुणमये नारायणि नमो ऽस्तु ते ॥ मर्क्प्_९१।१० ॥  
शरणागतदीनार्तपरित्राणपरायणे ।  
सर्वस्यार्तिहरे देवि नारायणि नमो ऽस्तु ते ॥ मर्क्प्_९१।११ ॥  
हंसयुक्तविमानस्थे ब्रह्माणीरूपधारिणि ।  
कौशाम्भः क्षरिके देवि नारायणि नमो ऽस्तु ते ॥ मर्क्प्_९१।१२ ॥  
त्रिशूलचन्द्राहिधरे महावृषभवाहिनि ।  
माहेश्वरीस्वरूपेण नारायणि नमो ऽस्तु ते ॥ मर्क्प्_९१।१३ ॥  
मयूरकुक्कुटवृते महाशक्तिधरे ऽमघे ।  
कौमारीरूपसंस्थाने नारायणि नमो ऽस्तु ते ॥ मर्क्प्_९१।१४ ॥  
शङ्खचक्रगदाशार्ङ्गगृहीतपरमायुधे ।  
प्रसीद वैष्णवीरूपे नारायणि नमो ऽस्तु ते ॥ मर्क्प्_९१।१५ ॥  
गृहीतोग्रमहाचक्रे दंष्ट्रोद्धृतवसुन्धरे ।  
वराहरूपिणि शिवे नारायणि नमो ऽस्तु ते ॥ मर्क्प्_९१।१६ ॥  
नृसिंहरूपेणोग्रेण हन्तुं दैत्यान् कृतोद्यमे ।  
त्रैलोक्यत्राणसहिते नारायणि नमो ऽस्तु ते ॥ मर्क्प्_९१।१७ ॥  
किरीटिनि महावज्रे सहस्रनयनोज्ज्वले ।  
वृत्रप्राणहरे चैन्द्रि नारायणि नमो ऽस्तु ते ॥ मर्क्प्_९१।१८ ॥  
शिवदूतीस्वरूपेण हतदैत्यमहाबले ।  
घोररूपे महारावे नारायणि नमो ऽस्तु ते ॥ मर्क्प्_९१।१९ ॥  
दंष्ट्राकरालवदने शिरोमालाविभूषणे ।  
चामुण्डे मुण्डमथने नारायणि नमो ऽस्तु ते ॥ मर्क्प्_९१।२० ॥  
लक्ष्मि लज्जे महाविद्ये श्रद्धे पुष्टे स्वधे ध्रुवे ।  
महारात्रे महामाये नारायणि नमो ऽस्तु ते ॥ मर्क्प्_९१।२१ ॥  
मेधे सरस्वति वरे भूति बाभ्रवि तामसि ।  
नियते त्वं प्रसीदेशे नारायणि नमो ऽस्तु ते ॥ मर्क्प्_९१।२२ ॥  
सर्वतः पाणिपादान्ते सर्वतो ऽक्षिशिरोमुखे ।  
सर्वतः श्रवणघ्राणे नारायणि नमो ऽस्तु ते ॥ मर्क्प्_९१।२३ ॥  
सर्वस्वरूपे सर्वेशे सर्वशक्तिसमन्विते ।  
भयेभ्यस्त्राहि नो देवि दुर्गे देवि नमो ऽस्तु ते ॥ मर्क्प्_९१।२४ ॥  
एतत्ते वदनं सौम्यं लोचनत्रयभूषितम् ।  
पातु नः सर्वभीतिभ्यः कात्यायनि नमो ऽस्तु ते ॥ मर्क्प्_९१।२५ ॥  
ज्वालाकरालमत्युग्रमशेषासुरशूदनम् ।  
त्रिशूलं पातु नो भीतेर्भद्रकालि नमो ऽस्तुते ॥ मर्क्प्_९१।२६ ॥  
हिनस्ति दैत्यतेजांसि स्वनेनापूर्य या जगत् ।  
सा घण्टा पातु नो देवि पापेभ्यो नः सुतानिव ॥ मर्क्प्_९१।२७ ॥  
असुरासृग्वसापङ्कचर्चितस्ते करोज्ज्वलः ।  
शुभाय खड्गो भवतु चण्डिके त्वां नता वयम् ॥ मर्क्प्_९१।२८ ॥  
रोगानशेषानपहंसि तुष्टा  
   रुष्टा तु कामान् सकलानभीष्टान् ।  
त्वामाश्रितानां न विपन्नराणां  
   त्वामाश्रिता ह्याश्रयतां प्रयान्ति ॥ मर्क्प्_९१।२९ ॥  
एतत्कृतं यत्कदनं त्वयाद्य  
   धर्मद्विषां देवि महासुराणाम् ।  
रूपैरनेकैर्बहुधाऽत्ममूर्ति  
   कृत्वाम्बिके तत्प्रकरोति कान्या ॥ मर्क्प्_९१।३० ॥  
विद्यासु शास्त्रेषु विवेकदीपेष्व्  
   आद्येषु वाक्येषु च का त्वदन्या ।  
ममत्वगर्ते ऽतिमहान्धकारे  
   विभ्रामयत्येतदतीव विश्वम् ॥ मर्क्प्_९१।३१ ॥  
रक्षांसि यत्रोग्रविषाश्च नागा  
   यत्रारयो दस्युबलानि यत्र ।  
दावानलो यत्र तथाब्धिमध्ये  
   तत्र स्थिता त्वं परिपासि विश्वम् ॥ मर्क्प्_९१।३२ ॥  
विश्वेश्वरि त्वं परिपासि विश्वं  
   विश्वात्मिका धारयसीति विश्वम् ।  
विश्वेशवन्द्या भवती भवन्ति  
   विश्वाश्रया ये त्वयि भक्तिनम्राः ॥ मर्क्प्_९१।३३ ॥  
देवि प्रसीद परिपालय नो ऽपरिभीतेर्  
   नित्यं यथासुरवधादधुनैव सद्यः ।  
पापानि सर्वजगतां प्रशमं नयाशु  
   उत्पातपाकजनितांश्च महोपसर्गान् ॥ मर्क्प्_९१।३४ ॥  
प्रणतानां प्रसीद त्वं देवि विश्वार्तिहारिणी ।  
त्रैलोक्यवासिनामीड्ये लोकानां वरदा भव ॥ मर्क्प्_९१।३५ ॥  
    
श्रीदेव्युवाच  
    
वरदाहं सुरगण वरं यन्मनसेच्छथ ।  
तं वृणुध्वं प्रयच्छामि जगतामुपकारकम् ॥ मर्क्प्_९१।३६ ॥  
    
देवा ऊचुः  
    
सर्वबाधाप्रशमनं त्रैलोक्यस्याखिलेश्वरि ।  
एवमेव त्वया कार्यमस्मद्वैरिविनाशनम् ॥ मर्क्प्_९१।३७ ॥  
    
श्रीदेव्युवाच  
    
वैवस्वते ऽन्तरे प्राप्ते अष्टाविंशतिमे युगे ।  
शुम्भो निशुम्भश्चैवान्यावुत्पत्स्येते महासुरौ ॥ मर्क्प्_९१।३८ ॥  
नन्दगोपगृहे जाता यशोदागर्भसम्भवा ।  
ततस्तौ नाशयिष्यामि विन्ध्याचलनिवासिनी ॥ मर्क्प्_९१।३९ ॥  
पुनरप्यतिरौद्रेण रूपेण पृथिवीतले ।  
अवतीर्य हनिष्यामि वैप्रचित्तांस्तु दानवान् ॥ मर्क्प्_९१।४० ॥  
भक्षयन्त्याश्च तानुग्रान् वैप्रचित्तान् सुदानवान् ।  
रक्ता दन्ता भविष्यन्ति दाडिमीकुसुमोपमाः ॥ मर्क्प्_९१।४१ ॥  
ततो मां देवताः स्वर्गे मर्त्यलोके च मानवाः ।  
स्तुवन्तो व्याहरिष्यन्ति सततं रक्तदन्तिकाम् ॥ मर्क्प्_९१।४२ ॥  
भुयश्च शतवार्षिक्यामनावृष्ट्यामनम्भसि ।  
मुनिभिः संस्तुता भूमौ सम्भविष्याम्ययोनिजा ॥ मर्क्प्_९१।४३ ॥  
ततः शतेन नेत्राणां निरीक्षिष्यामि यन्मुनीन् ।  
कीर्तयिष्यन्ति मनुजाः शताक्षीमिति मां ततः ॥ मर्क्प्_९१।४४ ॥  
ततो ऽहमखिलं लोकमात्मदेहसमुद्भवैः ।  
भरिष्यामि सुराः शाकैरावृष्टेः प्राणधारकैः ॥ मर्क्प्_९१।४५ ॥  
शाकम्भरीति विख्यातिं तदा यास्याम्यहं भुवि ।  
तत्रैव च वधिष्यामि दुर्गमाख्यं महासुरम् ।  
दुर्गा देवीति विख्यातं तन्मे नाम भविष्यति ॥ मर्क्प्_९१।४६ ॥  
पुनश्चाहं यदा भीमं रूप कृत्वा हिमाचले ।  
रक्षांसि भक्षयिष्यामि पुनीनां त्राणकारणात् ॥ मर्क्प्_९१।४७ ॥  
तदा मां मुनयः सर्वे स्तोष्यन्त्यानम्रमूर्तयः ।  
भीमा देवीति विख्यातं तन्मे नाम भविष्यति ॥ मर्क्प्_९१।४८ ॥  
यदारुणाख्यस्त्रैलोक्ये महाबाधां करिष्यति ।  
तदाहं भ्रामरं रूपं कृत्वासङ्ख्येयषट्पदम् ॥ मर्क्प्_९१।४९ ॥  
त्रैलोक्यस्य हितार्थाय वधिष्यामि महासुरम् ।  
भ्रामरीति च मां चोकास्तदा स्तोष्यन्ति सर्वतः ॥ मर्क्प्_९१।५० ॥  
इत्थं यदा यदा बाधा दानवोत्था भविष्यति ।  
तदा तदावतीर्याहं करिष्याम्यरिसङ्क्षयम् ॥ मर्क्प्_९१।५१ ॥  
    
इति श्रीमार्कण्डेयमहापुराणे सावर्णिके मन्वन्तरे देवीमाहत्म्ये देवैः कृता नारायणो स्तुतिर्नामैकनवतितमो ऽध्यायः

_____________________________________________________________

द्विनवतितमो ऽध्यायः- ९२  
    
देव्युवाच  
एभिः स्तवैश्च मां नित्यं स्तोष्यते यः समाहितः ।  
तस्याहं सकलां बाधां नाशयिष्याम्यसंशयम् ॥ मर्क्प्_९२।१ ॥  
मधुकैटभानाशं च महिषासुरघातनम् ।  
कीर्तयिष्यिन्ति ये तद्वद् वधं शुम्भनिशुम्भयोः ॥ मर्क्प्_९२।२ ॥  
अष्टम्यां च चतुर्दश्यां नवम्यां चैकचेतसः ।  
स्तोष्यन्ति चैव ये भक्त्या मम माहात्म्यमुत्तमम् ॥ मर्क्प्_९२।३ ॥  
न तेषां दुष्कृतं किञ्चिद् दुष्कृतोत्था न चापदः ।  
भविष्यति न दारिद्रयं न चैवेष्टवियोजनम् ॥ मर्क्प्_९२।४ ॥  
शत्रुतो न भयं तस्य दस्युतो वा न राजतः ।  
न शस्त्रानलतोयौघात् कदाचित् सम्भविष्यति ॥ मर्क्प्_९२।५ ॥  
तस्मान्ममैतन्माहात्म्यं पठितव्यं सहाहितैः ।  
श्रोतव्यं च सदा भक्त्या परं स्वस्त्ययनं महत् ॥ मर्क्प्_९२।६ ॥  
उपसर्गानशेषांस्तु महामारीसमुद्भवान् ।  
तथा त्रिविधमुत्पातं माहात्म्यं शमयेन्मम ॥ मर्क्प्_९२।७ ॥  
यत्रैतत् पठ्यते सम्यङ्नित्यमायतने मम ।  
सदा न तद्विमोक्ष्यामि सान्निध्यं तत्र मे स्थितम् ॥ मर्क्प्_९२।८ ॥  
बलिप्रदाने पूजायामग्निकार्ये महोत्सवे ।  
सर्वं ममैतच्चरितमुच्चार्यं श्राव्यमेव च ॥ मर्क्प्_९२।९ ॥  
जानताजानता वापि बलिपूजां तथा कृताम् ।  
प्रतीच्छिष्याम्यहं प्रीत्या वह्निहोमं तथा कृतम् ॥ मर्क्प्_९२।१० ॥  
शरत्काले महापूजा क्रियते या च वार्षिकी ।  
तस्यां ममैतन्माहात्म्यं श्रुत्वा भक्तिसमन्वितः ॥ मर्क्प्_९२।११ ॥  
सर्वबाधाविनिर्मृक्तो धनधान्यसमन्वितः ।  
मनुष्यो मत्प्रसादेन भविष्यति न संशयः ॥ मर्क्प्_९२।१२ ॥  
श्रुत्वा ममैतन्माहात्म्यं तथोत्पत्तीः पृथक् शुभाः ।  
पराक्रमं च युद्धेषु जायते निर्भयः पुमान् ॥ मर्क्प्_९२।१३ ॥  
रिपवः सङ्क्षयं यान्ति कल्याणं चोपपद्यते ।  
नन्दते च कुलं पुंसां माहात्म्यं मम शृण्वताम् ॥ मर्क्प्_९२।१४ ॥  
शान्तिकर्मणि सर्वत्र तथा दुः स्वप्नदर्शने ।  
ग्रहपीडासु चोग्रासु माहात्म्यं शृणुयान्मम ॥ मर्क्प्_९२।१५ ॥  
उपसर्गाः शमं यान्ति ग्रहपीडाश्च दारुणाः ।  
दुः स्वप्नं च नृभिर्दृष्टं सुस्वप्नमुपजायते ॥ मर्क्प्_९२।१६ ॥  
बालग्रहाभिभूतानां बालानां शान्तिकारकम् ।  
सङ्घातभेदे च नृणां मैत्रीकरणमुत्तमम् ॥ मर्क्प्_९२।१७ ॥  
दुर्वृत्तानामशेषाणां बलहानिकरं परम् ।  
रक्षोभूतपिशाचानां पठनादेव नाशनम् ॥ मर्क्प्_९२।१८ ॥  
सर्वं ममैतन्माहात्म्यं मम सन्निधिकारकम् ॥ मर्क्प्_९२।१९ ॥  
पशुपुष्पार्घ्यधूपैश्च गन्धदीपैस्तथोत्तमैः ।  
विप्राणां भोजनैर्हेमैः प्रोक्षणीयैरहर्निशम् ॥ मर्क्प्_९२।२० ॥  
अन्यैश्च विविधैर्भोगैः प्रदानैर्वत्सरेण या ।  
प्रीतिर्मे क्रियते सास्मिन् सकृत्सुचरिते श्रुते ॥ मर्क्प्_९२।२१ ॥  
श्रुतं हरति पापानि तथाऽरोग्यं प्रयच्छति ।  
रक्षां करोति भूतेभ्यो जन्मनां कीर्तनं मम ॥ मर्क्प्_९२।२२ ॥  
युद्धेषु चरितं यन्मे दुष्टदैत्यनिबर्हणम् ।  
तस्मिन् श्रुते वैरिकृतं भयं पुंसां न जायते ॥ मर्क्प्_९२।२३ ॥  
युष्माभिः स्तुतयो याश्च याश्च ब्रह्मर्षिभिः कृताः ।  
ब्रह्मणा च कृतास्तास्तु प्रयच्छन्ति शुभां गतिम् ॥ मर्क्प्_९२।२४ ॥  
अरण्ये प्रान्तरे वापि दावाग्निपरिवारितः ।  
दस्युभिर्वा वृतः शून्ये गृहीतो वापि शत्रुभिः ॥ मर्क्प्_९२।२५ ॥  
सिंहव्याघ्रानुयातो वा वने वा वनहस्तिभिः ।  
राज्ञा क्रुद्धेन चाज्ञप्तो वध्यो बन्धगतो ऽपि वा ॥ मर्क्प्_९२।२६ ॥  
आघूर्णितो वा वातेन स्थितः पोते महार्णवे ।  
पतत्सु चापि शस्त्रेषु सङ्ग्रामे भृशदारुणे ॥ मर्क्प्_९२।२७ ॥  
सर्वाबाधासु घोरासु वेदनाभ्यर्दितो ऽपि वा ।  
स्मरन्ममैतच्छरितं नरो मुच्येत सङ्कटात् ॥ मर्क्प्_९२।२८ ॥  
मम प्रभावात्सिंहाद्या दस्यवो वैरिणस्तथा ।  
दूरादेव पलायन्ते स्मरतश्चरितं मम ॥ मर्क्प्_९२।२९ ॥  
    
ऋषिरुवाच  
    
इत्युक्त्वा सा भगवती चण्डिका चण्डविक्रमा ।  
पश्यतामेव देवानां तत्रैवान्तरधीयत ॥ मर्क्प्_९२।३० ॥  
ते ऽपि देव्या निरातङ्का स्वाधिकारान् यथा पुरा ।  
यज्ञभागभुजः सर्वे चक्रुर्विनिहतारयः ॥ मर्क्प्_९२।३१ ॥  
दैत्याश्च देव्या निहते शुम्भे देवरिपौ युधि ।  
जगद्विध्वंसके तस्मिन् महोग्रे ऽतुलविक्रमे ।  
निशुम्भे च महावीर्ये शेषाः पातालमाययुः ॥ मर्क्प्_९२।३२ ॥  
एवं भगवती देवी सा नित्यापि पुनः पुनः ।  
सम्भूय कुरुते भूप जगतः परिपालनम् ॥ मर्क्प्_९२।३३ ॥  
तयैतन्मोह्यते विश्वं सैव विश्वं प्रसूयते ।  
सा याचिता च विज्ञानं तुष्टा ऋद्धिं प्रयच्छति ॥ मर्क्प्_९२।३४ ॥  
व्याप्तं तयैतत्सकलं ब्रह्माण्डं मनुजेश्वर ।  
महाकाल्या महाकाले महाकारीस्वरूपया ॥ मर्क्प्_९२।३५ ॥  
सैव काले महामारी सैव सृष्टिर्भवत्यजा ।  
स्थितिं करोति भूतानां सैव काले सनातनी ॥ मर्क्प्_९२।३६ ॥  
भवकाले नृणां सैव लक्ष्मीर्वृद्धिप्रदा गृहे ।  
सैवाभावे तथालक्ष्मीर्विनाशायोपजायते ॥ मर्क्प्_९२।३७ ॥  
स्तुता सम्पूजिता पुष्पैर्धूपगन्धादिबिस्तथा ।  
ददाति वित्तं पुत्रांश्च मतिं धर्मे गतिं शुभाम् ॥ मर्क्प्_९२।३८ ॥  
    
इति श्रीमार्कण्डेयपुराणे सावर्णिके मन्वन्तरे देवीमाहात्म्ये देवीवाक्यं नाम द्विनवतितमो ऽध्यायः

_____________________________________________________________

त्रिनवतितमो ऽध्यायः- ९३  
    
ऋषिरुवाच  
    
एतत्ते कथितं भूप देवीमाहात्म्यमुत्तमम् ।  
एवम्प्रभावा सा देवी ययेदं धार्यते जगत् ॥ मर्क्प्_९३।१ ॥  
विद्या तथैव क्रियते भगवद्विष्णुमायया ।  
तथा त्वमेष वैश्यश्च तथैवान्ये विवेकिनः ।  
मोह्यन्ते मोहिताश्चैव मोहमेष्यन्ति चापरे ॥ मर्क्प्_९३।२ ॥  
तामुपैहि महाराज शरणं परमेश्वरीम् ।  
आराधिता सैव नृणां भोगस्वर्गापवर्गदा ॥ मर्क्प्_९३।३ ॥  
    
मार्कण्डेय उवाच  
    
इति तस्य वचः श्रुत्वा सुरथः स नराधिपः ।  
प्रणिपत्य महाभागं तमृषिं शंसितव्रतम् ॥ मर्क्प्_९३।४ ॥  
निर्विण्णो ऽतिममत्वेन राज्यापहरणेन च ।  
जगम सद्यस्तपसे स च वैश्यो महामुने ॥ मर्क्प्_९३।५ ॥  
सन्दर्शनार्थमम्बाया नदीपुलिनसंस्थितः ।  
स च वैश्यस्तपस्तेपे देवीसूक्तं परं जपन् ॥ मर्क्प्_९३।६ ॥  
तौ तस्मिन् पिलिने देव्याः कृत्वा मूर्ति महीमयीम् ।  
अर्हणां चक्रतुस्तस्याः पुष्पधूपाग्नितर्पणैः ॥ मर्क्प्_९३।७ ॥  
निराहारौ यतात्मानौ तन्मनस्कौ समाहितौ ।  
ददतुस्तौ बलिं चैव निजगात्रासृगुक्षितम् ॥ मर्क्प्_९३।८ ॥  
एवं समाराधयतोस्त्रिभिर्वर्षैर्यतात्मनोः ।  
परितुष्टा जगद्धात्री प्रत्यक्षं प्राह चण्डिका ॥ मर्क्प्_९३।९ ॥  
    
श्रीदेव्युवाच  
    
यत्प्रार्थ्यते त्वया भूप त्वया च कुलनन्दन ।  
मत्तस्तत्प्राप्यतां सर्वं परितुष्टा ददामि तत् ॥ मर्क्प्_९३।१० ॥  
    
मार्कण्डेय उवाच  
    
ततो वव्रे नृपो राज्यमविभ्रंश्यन्यजन्मनि ।  
अत्रैव च निजं राज्यं हतशत्रुबलं बलात् ॥ मर्क्प्_९३।११ ॥  
सो ऽपि वैश्यस्ततो ज्ञानं वव्रे निर्विण्णमानसः ।  
ममेत्यहमिति प्राज्ञः सङ्गविच्युतिकारकम् ॥ मर्क्प्_९३।१२ ॥  
    
श्रीदेव्युवाच  
    
स्वल्पैरहोभिर्नृपते स्वं राज्यं प्राप्स्यते भवान् ।  
हत्वा रिपूनस्खलितं तव तत्र भविष्यति ॥ मर्क्प्_९३।१३ ॥  
मृतश्च भूयः सम्प्राप्य जन्म देवाद्विवस्वतः ।  
सावर्णिको नाम मनुर्भवान् भुवि भविष्यति ॥ मर्क्प्_९३।१४ ॥  
वैश्यवर्य त्वया यश्च वरो ऽस्मत्तो ऽभिवाञ्छतः ।  
तं प्रयच्छामि संसिद्ध्यै तव ज्ञानं भविष्यति ॥ मर्क्प्_९३।१५ ॥  
    
मार्कण्डेय उवाच  
    
इति दत्त्वा तयोर्देवी यथाभिलषितं वरम् ।  
बभूवान्तर्हिता सद्यो भक्त्या ताभ्यामभिष्टुता ॥ मर्क्प्_९३।१६ ॥  
एवं देव्या वरं लब्ध्वा सुरथः क्षत्रियर्षभः ।  
सूर्याज्जन्म समासाद्य सावर्णिर्भविता मनुः ॥ मर्क्प्_९३।१७ ॥  
    
इति श्रीमार्कण्डेयमहापुराणे सावर्णिके मन्वन्तरे देवीमाहात्म्ये वरप्रदानं नाम त्रिनवतितमो ऽध्यायः

