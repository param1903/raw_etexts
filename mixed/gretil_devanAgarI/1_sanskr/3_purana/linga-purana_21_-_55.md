+++
title = "Linga-Purana 2,1 - 55"

+++


## Intro
  
  
  
  
Linga-Purana 2,1 - 55  
  
  
  
  
Linga-Purana 2,1 - 55 (complete)  
Based on the edition Bombay : Venkatesvara Steam Press 1906  
  
  
Input by members of the SANSKNET-project  
(www.sansknet.org)  
  
  
  
This GRETIL version has been converted from a custom Devanagari encoding.  
Consequently, many word boundaries are not marked by spaces.  
The Nagari e-text follows the layout and graphic appearance of the printed   
edition very closely. It even adds blanks when a line break cuts through   
a word or compound.  
These and other irregularities cannot be standardized at present.  
  
The text is in need of further proof reading!  
Mistakes may stem from the Devanagari version, or they may have occured during  
conversion. In case of doubt, they may be checked against the online Devanagari  
files avaible from the SANSKNET server.   
Please report possible conversion errors.  
This will help improve the routine for future tasks.  
  
  
  
THIS GRETIL TEXT FILE IS FOR REFERENCE PURPOSES ONLY!  
COPYRIGHT AND TERMS OF USAGE AS FOR SOURCE FILE.  
  
Text converted to Unicode (UTF-8).  
(This file is to be used with a UTF-8 font and your browser's VIEW configuration  
set to UTF-8.)  
  
  
  
description:multibyte sequence:  
long a  ā     
long A  Ā     
long i  ī     
long I  Ī     
long u  ū     
long U  Ū     
vocalic r  ṛ    
vocalic R  Ṛ    
long vocalic r  ṝ    
vocalic l  ḷ    
vocalic L  Ḷ    
long vocalic l  ḹ    
velar n  ṅ    
velar N  Ṅ    
palatal n  ñ     
palatal N  Ñ     
retroflex t  ṭ    
retroflex T  Ṭ    
retroflex d  ḍ    
retroflex D  Ḍ    
retroflex n  ṇ    
retroflex N  Ṇ    
palatal s  ś     
palatal S  Ś     
retroflex s  ṣ    
retroflex S  Ṣ    
anusvara  ṃ    
visarga  ḥ    
long e  ē     
long o  ō     
l underbar  ḻ    
r underbar  ṟ    
n underbar  ṉ    
k underbar  ḵ    
t underbar  ṯ    
  
  
  
Unless indicated otherwise, accents have been dropped in order   
to facilitate word search.  
  
For a comprehensive list of GRETIL encodings and formats see:  
http://gretil.sub.uni-goettingen.de/gretil/gretdiac.pdf  
and  
http://gretil.sub.uni-goettingen.de/gretil/gretdias.pdf  
  
For further information see:

## पाठः


अथ श्रीसटीकलिङ्गमहापुराणोत्तरभागप्रारम्भः  
    
श्रीगणेशाय नमः 

ऋषय ऊचुः   
कृष्णस् तुष्यति केनेह सर्वदेवेश्वरेश्वरः ।  
वक्तुमर्हासि चास्माकं सूत सर्वार्थविद्भवान् ॥ लिप्_२,१।१ ॥  
सूत उवाच   
पुरा पृष्टो महातेजा मार्कण्डेयो महामुनिः ।  
अम्बरीषेण विप्रेन्द्रास् तद् वदामि यथातथम् ॥ लिप्_२,१।२ ॥  
अम्बरीष उवाच   
मुने समस्तधर्माणां पारगस् त्वं महामते ।  
मार्कण्डेय पुराणो ऽसि पुराणार्थविशारदः ॥ लिप्_२,१।३ ॥  
नारायणानां दिव्यानां धर्माणां श्रेष्ठमुत्तमम् ।  
तत्किं ब्रूहि महाप्राज्ञ भक्तानामिह सुव्रत ॥ लिप्_२,१।४ ॥  
सूत उवाच   
तस्य तद्वचनं श्रुत्वा समुत्थाय कृताञ्जलिः ।  
स्मरन् नारायणं देवं कृष्णम् अच्युतम् अव्ययम् ॥ लिप्_२,१।५ ॥  
मार्कण्डेय उवाच   
शृणु भूप यथान्यायं पुण्यं नारायणात्मकम् ।  
स्मरणं पूजनं चैव प्रणामो भक्तिपूर्वकम् ॥ लिप्_२,१।६ ॥  
प्रत्येकम् अश्वमेधस्य यज्ञस्य समम् उच्यते ।  
य एकः पुरुषः श्रेष्ठः परमात्मा जनार्दनः ॥ लिप्_२,१।७ ॥  
यस्माद्ब्रह्मा ततः सर्वं समाश्रित्यैव मुच्यते ।  
धर्ममेकं प्रवक्ष्यामि यद्दृष्टं विदितं मया ॥ लिप्_२,१।८ ॥  
पुरा त्रेतायुगे कश्चित् कौशिको नाम वै द्विजः ।  
वासुदेवपरो नित्यं सामगानरतः सदा ॥ लिप्_२,१।९ ॥  
भोजनासन शय्यासु सदा तद्गतमानसः ।  
उदारचरितं विष्णोर् गायमानः पुनः पुनः ॥ लिप्_२,१।१० ॥  
विष्णोः स्थलं समासाद्य हरेः क्षेत्रमनुत्तमम् ।  
अगायत हरिं तत्र तालवर्णलयान्वितम् ॥ लिप्_२,१।११ ॥  
मूर्च्छनास्वरयोगेन श्रुतिभेदेन भेदितम् ।  
भक्तियोगं समापन्नो भिक्षामात्रं हि तत्र वै ॥ लिप्_२,१।१२ ॥  
तत्रैवं गायमानं च दृष्ट्वा कश्चिद्द्विजस्तदा ।  
पद्माख्य इति विख्यातस्तस्मै चान्नं ददौ तदा ॥ लिप्_२,१।१३ ॥  
सकुटुम्बो महातेजा ह्युष्णमन्नं हि तत्र वै ।  
कौशिको हि ताद हृष्टो गायन्नास्ते हरिं प्रभुम् ॥ लिप्_२,१।१४ ॥  
शृण्वन्नास्ते स पद्माख्यः काले काले विनिर्गतः ।  
कालयोगेन सम्प्राप्ताः शिष्या वै कौशिकस्य च ॥ लिप्_२,१।१५ ॥  
सप्त राजन्यवैश्यानां विप्राणां कुलसम्भवाः ।  
ज्ञानविद्याधिकाः शुद्धा वासुदेवपरायणाः ॥ लिप्_२,१।१६ ॥  
तेषाम् अपि तथान्नाद्यं पद्माक्षः प्रददौ स्वयम् ।  
शिष्यैश्च सहितो नित्यं कौशिको हृष्टमानसः ॥ लिप्_२,१।१७ ॥  
विष्णुस्थले हरिं तत्र आस्ते गायन्यथाविधि ।  
तत्रैव मालवो नाम वैश्यो विष्णुपरायणः ॥ लिप्_२,१।१८ ॥  
दीपमालां हरेर्नित्यं करोति प्रीतिमानसः ।  
मालवी नाम भार्या च तस्य नित्यं पतिव्रता ॥ लिप्_२,१।१९ ॥  
गोमयेन समालिप्य हरेः क्षेत्रं समन्ततः ।  
भर्त्रा सहास्ते सुप्रीता शृण्वती गानमुत्तमम् ॥ लिप्_२,१।२० ॥  
कुशस्थलात्समापन्ना ब्राह्मणाः शंसितव्रताः ।  
पञ्चाशद्वै समापन्ना हरेर्गानार्थमुत्तमाः ॥ लिप्_२,१।२१ ॥  
साधयन्तो हि कार्याणि कौशिकस्य महात्मनः ।  
ज्ञानविद्यार्थतत्त्वज्ञाः शृण्वन्तो ह्यवसंस्तु ते ॥ लिप्_२,१।२२ ॥  
ख्यातमासीत्तदा तस्य गानं वै कौशिकस्य तत् ।  
श्रुत्वा राजा समभ्येत्य कलिङ्गो वाक्यमब्रवीत् ॥ लिप्_२,१।२३ ॥  
कौशिकाद्य गणैः सार्धं गायस्वेह च मां पुनः ।  
शृणुध्वं च तथा यूयं कुशस्थलजना अपि ॥ लिप्_२,१।२४ ॥  
तच्छ्रुत्वा कौशिकः प्राह राजानं सान्त्वया गिरा ।  
न जिह्वा मे महाराजन् वाणी च मम सर्वदा ॥ लिप्_२,१।२५ ॥  
हरेरन्यमपिन्द्रं वा स्तौति नैव च वक्ष्यति ।  
एवमुक्ते तु तच्छिष्यो वासिष्ठो गौतमो हरिः ॥ लिप्_२,१।२६ ॥  
सारस्वतस्तथा चित्रश्चित्रमाल्यस्तथा शिशुः ।  
ऊचुस्ते पार्थिवं तद्वद्यथा प्राह च कौशिकः ॥ लिप्_२,१।२७ ॥  
श्रवकास्ते तथा प्रोचुः पार्थिवं विष्णुतत्पराः ।  
श्रोत्राणीमानि शृण्वन्ति हरेरन्यं न पार्थिव ॥ लिप्_२,१।२८ ॥  
गानकीर्तिं वयं तस्य शृणुमोन्यां न च स्तुतिम् ।  
तच्छ्रुत्वा पार्थिवो रुष्टो गायतामिति चाब्रवीत् ॥ लिप्_२,१।२९ ॥  
स्वभृत्यान्ब्राह्मणा ह्येते कीर्तिं शृण्वन्ति मे यथा ।  
न शृण्वन्ति कथं तस्मात् गायमाने समन्ततः ॥ लिप्_२,१।३० ॥  
एव मुक्तास्तदा भृत्या जगुः पार्थिवमुत्तमम् ।  
निरुद्धमार्गा विप्रास्ते गाने वृत्ते तु दुःखिताः ॥ लिप्_२,१।३१ ॥  
काष्ठसङ्कुभिरन्योन्यं श्रोत्राणि विदधुर्द्विजाः ।  
कौशिकाद्याश्च तां ज्ञात्वा मनोवृत्तिं नृपस्य वै ॥ लिप्_२,१।३२ ॥  
प्रसह्यास्मांस्तु गायेत स्वगानेसौ नृपः स्थितः ।  
इति विप्राः सुनियता जिह्वाग्रं चिच्छिदुः करैः ॥ लिप्_२,१।३३ ॥  
ततो राजा सुसङ्क्रुद्धः स्वदेशात्तान्न्यवासयत् ।  
आदाय सर्वं वित्तं च ततस्ते जग्मुरुत्तराम् ॥ लिप्_२,१।३४ ॥  
दिशमासाद्य कालेन कालधर्मेणयोजिताः ।  
तानागतान्यमो दृष्ट्वा किं कर्तव्यमिति स्म ह ॥ लिप्_२,१।३५ ।  
चोष्टितं तत्क्षणे राजन् ब्रह्मा प्राह सुराधिपान् ।  
कौशिकादीन् द्विजानद्य वासयध्वं यथासुखम् ॥ लिप्_२,१।३६ ।  
गानयोगेन ये नित्यं पूजयन्ति जनार्दनम् ।  
तानानयत भद्रं वो यदि देवत्वमिच्छथ ॥ लिप्_२,१।३७ ॥  
इत्युक्ता लोकपालस्ते कौशिकेति पुनः पुनः ।  
मालवेति तथा केचित् पद्माक्षेति तथा परे ॥ लिप्_२,१।३८ ॥  
क्रोशमानाः समभ्येत्य तानादाय विहायसा ।  
ब्रह्मलोकं गताः शीघ्रं मुहूर्तेनैव ते सुराः ॥ लिप्_२,१।३९ ॥  
कौशिकादींस्ततो दृष्ट्वा ब्रह्मा लोकपितामहः ।  
प्रत्युद्गम्य यथान्यायं स्वागतेनाभ्यपूजयत् ॥ लिप्_२,१।४० ॥  
ततः कोलाहलमभूदतिगौरवमुल्बणम् ।  
ब्रह्मणा चरितं दृष्ट्वा देवानां नृपसत्तम ॥ लिप्_२,१।४१ ॥  
हिरण्यगर्भो भगवांस्तान्निवार्य सुरोत्तमान् ।  
कौशिकादीन्समादाय मुनीन् देवैः समावृतः ॥ लिप्_२,१।४२ ॥  
विष्णुलोकं ययौ शीघ्रं वासुदेवपरायणः ।  
तत्र नारायणोदेवः श्वेतद्वीपनिवासिभिः ॥ लिप्_२,१।४३ ॥  
ज्ञानयोगेश्वरैः सिद्धैर्विष्णुभक्तैः समाहितैः ।  
नारायणसमैर्दिव्यैश्चतुर्बाहुधरैः शुभैः ॥ लिप्_२,१।४४ ॥  
विष्णुचिह्नसमापन्नैर्दीप्यमानैरकल्मषैः ।  
अष्टाशीतिसहस्रैश्च सेव्यमानो महाजनैः ॥ लिप्_२,१।४५ ॥  
अस्माभिर्नारदाद्यैश्च सनकाद्यैरकल्मषैः ।  
भूतैर्नानाविधैश्चैव दिव्यस्त्रीभिः समन्ततः ॥ लिप्_२,१।४६ ॥  
सेव्यमानोथ मध्ये वै सहस्रद्वारसंवृते ।  
सहस्रयोजनायामे दिव्ये मणिमये शुभे ॥ लिप्_२,१।४७ ॥  
विमाने विमले चित्रे भद्रपीठासने हरिः ।  
लोककार्ये प्रसक्तानां दत्तदृष्टिश्च माधवः ॥ लिप्_२,१।४८ ॥  
तस्मिन्काले ऽथ भगवान् कौशिकाद्यैश्च संवृतः ।  
आगम्य प्रणिपत्याग्रे तुष्टाव गरुडध्वजम् ॥ लिप्_२,१।४९ ॥  
ततो किलोक्य भगवान् हरिर्नारायणः प्रभुः ।  
कौशिकेत्याह सम्प्रीत्या तान्सर्वांश्च यथाक्रमम् ॥ लिप्_२,१।५० ॥  
जयघोषो महानसीन्महाश्चर्ये समागते ।  
ब्रह्माणमाह विश्वात्मा शृणु ब्रह्मन् मयोदितम् ॥ लिप्_२,१।५१ ॥  
कौशिकस्य इमे विप्राः साध्यसाधनतत्पराः ।  
हिताय सम्प्रवृत्ता वै कुशस्थलनिवासिनः ॥ लिप्_२,१।५२ ॥  
मत्कीर्तिश्रवणे युक्ता ज्ञानतत्त्वार्थकोविदाः ।  
अनन्यदेवताभक्ताः साध्या देवा भवन्त्विमे ॥ लिप्_२,१।५३ ॥  
दिव्यरूपधरः श्रीमान् शृण्वन्गानमिहाधिपः ।  
आस्व नित्यं यथाकामं यावल्लोका भवन्ति वै ॥ लिप्_२,१।५४ ॥  
पद्माक्षमाह भगवान् धनदो भवमाधवः ।  
धनानामीश्वरो भूत्वा यथाकालं हि मां पुनः ॥ लिप्_२,१।५५ ॥  
मालबं मालवीं चैवं प्राह दामोदरो हरिः ।  
मम लोके यथाकालं भार्यया सह मालव ॥ लिप्_२,१।५६ ॥  
दिव्यरूपधरः श्रीमान् शृण्वन्गानमिहाधिपः ।  
आस्व नित्यं यथाकामं यावल्लोका भवन्ति वै ॥ लिप्_२,१।५७ ॥  
पद्माक्षमाह भगवान् धनदो भवमाधवः ।  
धनानामीश्वरो भूत्वा यथाकालं हि मां पुनः ॥ लिप्_२,१।५८ ॥  
आगम्य दृष्ट्वा मां नित्यं कुरु राज्यं यथासुखम् ।  
एवमुक्त्वा हरिर्विष्णुर्ब्रह्माणमिदमब्रवीत् ॥ लिप्_२,१।५९ ॥  
कौशिकस्यास्य गानेन योगनिद्रा च मे गता ।  
विष्णुस्थले च मां स्तौति शिष्यैरेष समन्ततः ॥ लिप्_२,१।६० ॥  
राज्ञा निरस्तः क्रूरेण कलिङ्गेन महीयसा ।  
स जिह्वाच्छेदनं कृत्वा हरेरन्यं कथञ्चन ॥ लिप्_२,१।६१ ॥  
न स्तोष्यामीति नियतः प्राप्तोसौ मम लोकताम् ।  
एते च विप्रा नियता मम भक्ता यशस्विनः ॥ लिप्_२,१।६२ ॥  
श्रोत्रच्छिद्रमथाहत्य शङ्कुभिर्वै परस्परम् ।  
श्रोष्यामो नैव चान्यद्वै हरेः कीर्तिमितिस्म ह ॥ लिप्_२,१।६३ ॥  
एते विप्रास्च देवत्वं मम सान्निध्यमेव च ।  
मालवो भार्यया सार्धं मत्क्षेत्रं परिमृज्य वै ॥ लिप्_२,१।६४ ॥  
दीपमालादिभिर्नित्यमभ्यर्च्य सततं हि माम् ।  
गानं शृणोति नियतो मत्कीर्तिचरितान्वितम् ॥ लिप्_२,१।६५ ॥  
तेनासौ प्राप्तवांल्लोकं मम ब्रह्मा सनातनम् ।  
पद्माक्षोसौ ददौ भोज्यं कौशिकस्य महात्मनः ॥ लिप्_२,१।६६ ॥  
धनेशत्वमवाप्तोसौ मम सान्निध्यमेव च ।  
एवमुक्त्वा हरिस्तत्र समाजे लोकपूजितः ॥ लिप्_२,१।६७ ॥  
तस्मिन् क्षणे समापन्ना मधुराक्षरपेशलैः ।  
विपञ्चीगुणतत्त्वज्ञैर्वाद्यविद्याविशारदैः ॥ लिप्_२,१।६८ ॥  
मन्दं मन्दस्मिता देवी विचित्राभरणान्विता ।  
गायमाना समायाता लक्ष्मीर्विष्णुपरिग्रहा ॥ लिप्_२,१।६९ ॥  
वृता सहस्रकोटीभिरङ्गनाभिः समन्ततः ।  
ततो गणाधिपा दृष्ट्वा भुशुण्डीपरिघायुधाः ॥ लिप्_२,१।७० ॥  
ब्रह्मादींस्तर्जयन्तस्ते मुनीन्देवान्समन्ततः ।  
उत्सारयन्तः संहृष्टा धिष्ठिताः पर्वतोपमाः ॥ लिप्_२,१।७१ ॥  
सर्वे वयं हि निर्याताः सार्धं वै ब्रह्मणा सुरैः ।  
तस्मिन् क्षणे समाहूतस्तुम्बरुर्मुनिसत्तमः ॥ लिप्_२,१।७२ ॥  
प्रविवेश समीपं वै देव्या देवस्य चैव हि ।  
तत्रासीनो यथायोगं नानामूर्च्छासमन्वितम् ॥ लिप्_२,१।७३ ॥  
जगौ कलपदं हृष्टो विपञ्चीं चाभ्यवादयत् ।  
नानारत्नसमायुक्तैर्दिव्यैराभरणोत्तमैः ॥ लिप्_२,१।७४ ॥  
दिव्यमाल्यैस्तथा शुभ्रैः पूजितो मुनिसत्तमः ।  
निर्गतस्तुम्बरुर्हृष्टो अन्ये च ऋषयः सुराः ॥ लिप्_२,१।७५ ॥  
दृष्ट्वा सम्पूजितं यान्तं यथायोगमरिन्दम ।  
नारदोथ मुनिर्दृष्ट्वा तुम्बरोः सत्क्रियां हरेः ॥ लिप्_२,१।७६ ॥  
शोकाविष्टेन मनसा सन्तप्तहृदयेक्षणः ।  
चिन्तामापेदिवांस्तत्र शोकमूर्च्छाकुलात्मकः ॥ लिप्_२,१।७७ ॥  
केनाहं हि हरेत्यास्ये योगं देवीसमीपतः ।  
अहो तुम्बरुणा प्राप्तं धिङ्मां मूढं विचेतसम् ॥ लिप्_२,१।७८ ॥  
योहं हरेः सन्निकाशं भूतैर्निर्यातितः कथम् ।  
जीवन्यास्यामि कुत्राहमहो तुम्बरुणा कृतम् ॥ लिप्_२,१।७९ ॥  
इति सञ्चिन्तयन् विप्रस्तप आस्थितवान्मुनिः ।  
दिव्यं वर्षसहस्रं तु निरुच्छ्वाससमन्वितः ॥ लिप्_२,१।८० ॥  
ध्यायन्विष्णुमथाध्यास्ते तुम्बरोः सत्क्रियां स्मरन् ।  
रोदमानो मुहुर्विद्वान् धिङ्मामिति च चिन्तयन् ॥ लिप्_२,१।८१ ॥  
तत्र यत्कृतवान्विष्णुस्तच्छृणुष्व नराधिप ॥ लिप्_२,१।८२ ॥  
    
इति श्रीलिङ्गमहापुराणे उत्तरभागे कौशिकवृत्तकथनं नाम प्रथमोध्यायः

________________________________________________________

मार्कण्डेय उवाच  
ततो नारायणो देवस्तस्मै सर्वं प्रदाय वै ।  
कालयोगेन विश्वत्मा समं चक्रे ऽथ तुम्बरोः ॥ लिप्_२,२।१ ॥  
नारदं मुनिशार्दूलमेवं वृत्तमभूत्पुरा ।  
नारायणस्य गीतानां गानं श्रेष्ठं पुनः पुनः ॥ लिप्_२,२।२ ॥  
गानेनाराधितो विष्णुः सत्कीर्ति ज्ञानवर्चसी ।  
ददाति तुष्टिं स्थानं च यथासौ कौशिकस्य वै ॥ लिप्_२,२।३ ॥  
पद्माक्षप्रभृतीनां च संसिद्धिं प्रददौ हरिः ।  
तस्मात्त्वया महाराज विष्णुक्षत्रे विशेषतः ॥ लिप्_२,२।४ ॥  
अर्चनं गाननृत्याद्यं वाद्योत्सवसमन्वितम् ।  
कर्तव्यं विष्णुभक्तैर्हि पुरुषैरनिशं नृप ॥ लिप्_२,२।५ ॥  
श्रोतव्यं च सदा नित्यं श्रोतव्योसौ हरिस्तथा ।  
विष्णुक्षेत्रे तु यो विद्वान् कारयेद्भक्तिसंयुतः ॥ लिप्_२,२।६ ॥  
गाननृत्यादिकं चैव विष्ण्वाख्यानां कथां तथा ।  
जतिस्मृतिं च मेधां च तथैवोपरमे स्मृतिम् ॥ लिप्_२,२।७ ॥  
प्राप्नोति विष्णुसायुज्यं सत्यमेतन्नृपाधिप ।  
एतत्ते कथितं राजन् यन्मां त्वं परिपृच्छसि ॥ लिप्_२,२।८ ॥  
किं वदामि च ते भूतो वद धर्मभृतां वर ॥ लिप्_२,२।९ ॥  
    
इति श्रीलिङ्गमहापुराणे उत्तरभागे विष्णुमाहात्म्यं नाम द्वितीयो ऽध्यायः

________________________________________________________

अम्बरीष उवाच  
मार्कण्डेय महाप्राज्ञ केन योगेन लब्धवान् ।  
गानविद्यां महाभाग नारदो भगवान्मुनिः ॥ लिप्_२,३।१ ॥  
तुम्बरोश्च समानत्वं कस्मिन्काल उपेयिवान् ।  
एतदाचक्ष्व मे सर्वं सर्वज्ञोसि महामते ॥ लिप्_२,३।२ ॥  
मार्कण्डेय उवाच  
श्रुतो मयायमर्थो वै नारदाद्देवदर्शनात् ।  
स्वयमहा महातेजा नारदो ऽसौ महामतिः ॥ लिप्_२,३।३ ॥  
सन्तप्यमानो भगवान् दिव्यंवर्षसहस्रकम् ।  
निरुच्छ्वासेन संयुक्तस्तुम्बरोर्गौरवं स्मरन् ॥ लिप्_२,३।४ ॥  
तताप च महाघोरं तपोराशिस्तपः परम् ।  
अथान्तरिक्षे शुश्राव नारदो ऽसौ महामुनिः ॥ लिप्_२,३।५ ॥  
वाणीं दिव्यां महाघोषामद्भुतामसरीरिणीम् ।  
किमर्थं मुनिशार्दूल तपस्तपसि दुश्चरम् ॥ लिप्_२,३।६ ॥  
उलूकं पश्य गत्वा त्वं यदि गाने रता मतिः ।  
मानसोत्तरशैले तु गानबन्धुरिति स्मृतः ॥ लिप्_२,३।७ ॥  
गच्छ शीघ्रं च पश्यैनं गानवित्त्वं भविष्यसि ।  
इत्युक्तो विस्मया विष्टो नारदो वाग्विदां वरः ॥ लिप्_२,३।८ ॥  
मानसोत्तरशैले तु गानबन्धुं जगाम वै ।  
गन्धर्वाः किन्नरा यक्षास्तथा चाप्सरसां गणाः ॥ लिप्_२,३।९ ॥  
समासीनास्तु परितो गानबन्धुं ततस्ततः ।  
गनविद्यां समापन्नः सिक्षितास्तेन पक्षिणा ॥ लिप्_२,३।१० ॥  
स्निग्धकण्ठस्वरास् तत्र समासीनाम् उदान्विताः ।  
ततो नारदमालोक्य गानबन्धुरुवाच ह ॥ लिप्_२,३।११ ।  
प्रणिपत्य यथान्यायं स्वागतेनाभ्यपूजयत् ।  
किमर्थं भगवानत्र चागतो ऽसि महामते ॥ लिप्_२,३।१२ ॥  
किं कार्यं हि मया ब्रह्मन् ब्रूहि किं करवाणि ते ।  
नारद उवाच  
उलूकेन्द्र महाप्राज्ञ शृणुसर्वं यथातथम् ॥ लिप्_२,३।१३ ॥  
मम वृत्तं प्रवक्ष्यामि पुरा भूतं महाद्भुतम् ।  
अतीते हि युगे विद्वन्नारायणसमीपगम् ॥ लिप्_२,३।१४ ॥  
मां विनिर्धूय संहृष्टः समाहूय च तुम्बरुम् ।  
लक्ष्मीसमन्वितो विष्णुरशृणोद्गानमुत्तमम् ॥ लिप्_२,३।१५ ॥  
ब्रह्मादयः सुराः सर्वे निरस्ताः स्थानतो ऽच्युताः ।  
कौशिकाद्याः समासीना गानयोगेन वै हरिम् ॥ लिप्_२,३।१६ ॥  
एवमाराध्य सम्प्राप्ता गाणपत्यं यथासुखम् ।  
तेनाहमतिदुःखार्तस्तपस्तप्तुमिहागतः ॥ लिप्_२,३।१७ ॥  
यद्दत्तं यद्धुतं चैव यथा वा श्रुतमेव च ।  
यदधीतं मया सर्वं कलां नार्हति षोडशीम् ॥ लिप्_२,३।१८ ॥  
विष्णोर्माहात्म्ययुक्तस्य गान योगस्य वै ततः ।  
सञ्चिन्त्याहं तपो घोरं तदर्थं तप्तवान् द्विज ॥ लिप्_२,३।१९ ॥  
दिव्यवर्षसहस्रं वै ततो ह्यशृणुवं पुनः ।  
वाणीमाकाशसम्भूतां त्वामुद्दिश्य विहङ्गम ॥ लिप्_२,३।२० ॥  
उलूकं गच्छ देवषे गानबन्धुं मतिर्यदि ।  
गाते चेद्वर्तते ब्रह्मन् तत्र त्वं वेत्स्यसे चिरात् ॥ लिप्_२,३।२१ ॥  
इत्यहं प्रेरितस्तेन त्वत्समीपमीहागतः ।  
किं करीष्यामि शिष्योहं तव मां पालयाव्यय ॥ लिप्_२,३।२२ ॥  
गानबन्धुरुवाच  
शृणु नारद यद्वृत्तं पुरा मम महामते ।  
अत्याश्चर्यसमायुक्तं सर्वपापहरं शुभम् ॥ लिप्_२,३।२३ ॥  
भुवनेश इति ख्यातो राजभूद्धार्मिकः पुरा ।  
अश्वमेधसहस्रैश्च वाजपेयायुतेन च ॥ लिप्_२,३।२४ ॥  
गवां कोट्यर्बुदे चैव सुवर्मस्य तथैव च ।  
वाससां रथहस्तीनां कन्याश्वानां तथैव च ॥ लिप्_२,३।२५ ॥  
दत्वा स राजा विप्रेभ्यो मेदिनीं प्रतिपालयन् ।  
निवारयन् स्वके राज्ये गेययोगेन केशवम् ॥ लिप्_२,३।२६ ॥  
अन्यं वा गेययोगेन गायन्यदि स मे भवेत् ।  
वध्यः सर्वात्मना तस्माद्वेदै रीड्यः परः पुमान् ॥ लिप्_२,३।२७ ॥  
गानयोगेन सर्वत्र स्त्रियो गायन्तु नित्यशः ।  
सूतमागधसङ्घाश्च गीतं ते कारयन्तु वै ॥ लिप्_२,३।२८ ॥  
इत्यज्ञाप्यमहातेजा राज्यं वै पर्यपालयत् ।  
तस्य राज्ञः पुराभ्याशे हरिमित्र इति श्रुतः ॥ लिप्_२,३।२९ ॥  
ब्राह्मणो विष्णुभक्तश्च सर्वद्वन्द्वविवर्जितः ।  
नदीपुलिनमासाद्य प्रतिमां च हरेः शुभाम् ॥ लिप्_२,३।३० ॥  
अभ्यर्च्य च यथान्यायं घृतदध्युत्तरं बहु ।  
मिष्टान्नं पायसं दत्त्वा हरेरावेद्य पूपकम् ॥ लिप्_२,३।३१ ॥  
प्रणिपत्य यथान्यायं तत्र विन्यस्तमानसः ।  
अगायत हरिं तत्र तालवर्णलयान्वितम् ॥ लिप्_२,३।३२ ॥  
अतीव स्नेहसंयुक्तस्तद्गतेनान्तरात्मना ।  
ततो राज्ञः समादेशाच्चारास्तत्र समागताः ॥ लिप्_२,३।३३ ॥  
तदर्चनादि सकलं निर्दूय च समन्ततः ।  
ब्राह्मणं तं गृहीत्वा ते राज्ञे सम्यङ्न्यवेदयन् ॥ लिप्_२,३।३४ ॥  
ततो राजा द्विजश्रेष्ठं परिभर्त्स्य सुदुर्मतिः ।  
राज्यान्नर्यातयामास हृत्वा सर्वं धनादिकम् ॥ लिप्_२,३।३५ ॥  
प्रतिमां च हरेश्चैव म्लेच्छा हृत्वा ययुः पुनः ।  
ततः कालेन महता कालधर्ममुपेयिवान् ॥ लिप्_२,३।३६ ॥  
स राजा सर्वलोकेषु पूज्यमानः समन्ततः ।  
क्षुधार्तश्च तथा खिन्नो यममाह सुदुः खितः ॥ लिप्_२,३।३७ ॥  
क्षुत्तृट् च वर्तते देव स्वर्गतस्यापि मे सदा ।  
मया पापं कृतं किं वा किं करिष्यामि वै यम ॥ लिप्_२,३।३८ ॥  
यम उवाच  
त्वया हि सुमहत्पापं कृतमज्ञानमोहतः ।  
हरिमित्रं प्रति तदा वासुदेवपरायणम् ॥ लिप्_२,३।३९ ॥  
हरिमित्रे कृतं पापं वासुदेवार्चनादिषु ।  
तेन पापेन सम्प्राप्तः क्षुद्रोगस्त्वां सदा नृप ॥ लिप्_२,३।४० ॥  
दानयज्ञादिकं सर्वं प्रनष्टं ते नराधिप ।  
गीतवाद्यसमोपेतं गायमानं महामतिम् ॥ लिप्_२,३।४१ ॥  
हरिमित्रं समाहूय हृतवानसि तद्धनम् ।  
उपहारादिकं सर्वं वासुदेवस्य सन्निधौ ॥ लिप्_२,३।४२ ॥  
तव भृत्यैस्तदा लुप्तं पापं चक्रुस्त्वदाज्ञया ।  
हरेः कीर्तिं विना चान्यद्ब्रह्मणेन नृपोत्तम ॥ लिप्_२,३।४३ ॥  
न गेययोगे गातव्यं तस्मात्पापं कृतं त्वया ।  
नष्टस्ते सर्वलोकोद्य गच्च पर्वतकोटरम् ॥ लिप्_२,३।४४ ॥  
पूर्वोत्सृष्टं स्वदेहं तं खादन्नित्यं निकृत्य वै ।  
तस्मिन्कोणे त्विमं देहं खादन्नित्यं क्षुधन्वितः ॥ लिप्_२,३।४५ ॥  
महानिरयसंस्थस्त्वं यावन्मन्वन्तरं भवेत् ।  
मन्वन्तरे ततो ऽतीते भूम्यां त्वं च भविष्यसि ॥ लिप्_२,३।४६ ॥  
ततः कालेन सम्प्राप्य मानुष्यमवगच्छसि ।  
गानबन्धुरुवाच  
एवमुक्त्वा यमो विद्वांस्तत्रैवान्तरधीयत ॥ लिप्_२,३।४७ ॥  
हरिमित्रो विमानेन स्तूयमानो गणाधिपैः ।  
विष्णुलोकं गतः श्रीमान् सङ्गृह्य गमबान्धवान् ॥ लिप्_२,३।४८ ॥  
भुवनेशो नृपो ह्यस्मिन् कोटरे पर्वतस्य वै ।  
खादमानः शवं नित्यम् आस्ते क्षुत्तृट्समन्वितः ॥ लिप्_२,३।४९ ॥  
अद्राक्षं तं नृपं तत्र सर्वमेतन्ममोक्तवान् ।  
समालोक्याहमाज्ञाय हरिमित्रं समेयिवान् ॥ लिप्_२,३।५० ॥  
विमानेनार्कवर्णेन गच्छन्तममरैर्वृतम् ।  
इन्द्रद्युम्नप्रसादेन प्राप्तं मे ह्यायुरुत्तमम् ॥ लिप्_२,३।५१ ॥  
तेनाहं हरिमित्रं वै दृष्टवान् अस्मि सुव्रत ।  
तदैश्वर्यप्रभावेन मनो मे समुपागतम् ॥ लिप्_२,३।५२ ॥  
गानविद्यां प्रति तदा किन्नरैः समुपाविशम् ।  
षष्टिं वर्षसहस्राणां गानयोगेन मे मुने ॥ लिप्_२,३।५३ ॥  
जिह्वा प्रसादिता स्पष्टा ततो गानमशिक्षयम् ।  
ततस्तु द्विगुणेनैव कालेनाभूदियं मम ॥ लिप्_२,३।५४ ॥  
गानयोगसमायुक्ता गता मन्वन्तरा दश ।  
गानाचार्यो ऽभवं तत्र गन्धर्वाद्याः समागताः ॥ लिप्_२,३।५५ ॥  
एते किन्नरसङ्घा वै मामाचार्यमुपागताः ।  
तपसा नैव शक्या वै गानविद्या तपोधन ॥ लिप्_२,३।५६ ॥  
तस्माच्छ्रुतेन संयुक्तो मत्तस्त्वं गानमाप्नुहि ।  
एवमुक्तो मुनिस्तं वै प्रणिपत्य जगौ तदा ॥ लिप्_२,३।५७ ॥  
तच्छृणुष्व मुनिश्रेष्ठ वासुदेवं नमस्य तु ।  
मार्कण्डेय उवाच  
उलूकेनैवमुक्तस्तु नारदो मुनिसत्तमः ॥ लिप्_२,३।५८ ॥  
शिक्षाक्रमेण संयुक्तस्तत्र गानमाशिक्षयत् ।  
गानबन्धुस्तदाहेदं त्यक्तलज्जो भवाधुना ॥ लिप्_२,३।५९ ॥  
उलूक उवाच  
स्त्रीसङ्गमे तथा गीते द्यूते व्याख्यानसङ्गमे ।  
व्यवहारे तथाहारे त्वर्थानां च समागमे ॥ लिप्_२,३।६० ॥  
आये व्यये तथा नित्यं त्यक्तलज्जस्तु वै भवेत् ।  
न कुञ्चितेन गूढेन नित्यं प्रावरमादिभिः ॥ लिप्_२,३।६१ ॥  
हस्तविक्षेपभावेन व्यादि तास्येन चैव हि ।  
निर्यातजिह्वायोगेन न गेयं हि कथञ्चन ॥ लिप्_२,३।६२ ॥  
न गायेदूर्ध्वबाहुश्च नोर्ध्वदृष्टिः कथञ्चन ।  
स्वाङ्गं निरीक्षमाणेन परं सम्प्रेक्षता तथा ॥ लिप्_२,३।६३ ॥  
सङ्घट्टे च तथोत्थाने कटिस्थानं न शस्यते ।  
हासो रोषस्तथा कम्पस्तथान्यत्र स्मृतिः पुनः ॥ लिप्_२,३।६४ ॥  
नैतानि शस्तरूपाणि गानयोगे महामते ।  
नैकहस्तेन शक्यं स्यात्तालसङ्घट्टनं मुने ॥ लिप्_२,३।६५ ॥  
क्षुधार्त्तेन भयार्तेन तृष्णार्तेन तथैव च ।  
गानयोगे न कर्तव्यो नान्धकारे कथञ्चन ॥ लिप्_२,३।६६ ॥  
एवमादीनि चान्यानि न कर्तव्यानि गायता ।  
मार्कण्डेय उवाच  
एवमुक्तः स भगवांस्तेनोक्तैर्विधिलक्षणैः ।  
अशिक्षयत्तथा गीतं दिव्यं वर्षसहस्रकम् ॥ लिप्_२,३।६७ ॥  
ततः समस्तसम्पन्नो गीतप्रस्तारकादिषु ।  
विपञ्च्यादिषु सम्पन्नः सर्वस्वरविभागवित् ॥ लिप्_२,३।६८ ॥  
अयुतानि च षट्त्रिंशत्सहस्राणि शतानि च ।  
स्वराणां भेदयोगेन ज्ञातवान्मुनिसत्तमः ॥ लिप्_२,३।६९ ॥  
ततो गन्धर्वसङ्घाश्च किन्नराणां तथैव च ।  
मुनिना सह संयुक्ताः प्रीतियुक्ता भवन्ति ते ॥ लिप्_२,३।७० ॥  
गानबन्धुं मुनिः प्राह प्राप्य गानमनुत्तमम् ।  
त्वां समासाद्य सम्पन्नस्त्वं हि गीतविशारदः ॥ लिप्_२,३।७१ ॥  
ध्वाङ्क्षशत्रो महाप्राज्ञ किमाचार्य करोमि ते ।  
गानबन्धुरुवाच  
ब्रह्मणो दिवसे ब्रह्मन् मनवस्तु चतुर्दश ॥ लिप्_२,३।७२ ॥  
ततस्त्रै लोक्यसम्प्लावो भविष्यति महामुने ।  
तावन्मे त्वायुषो भावस्तावन्मे परमं शुभम् ॥ लिप्_२,३।७३ ॥  
मनसाध्याहितं मे स्याद्दक्षिणा मुनिसत्तम ।  
नारद उवाच  
अतीतकल्पसंयोगे गरुडस्त्वं भविष्यसि ॥ लिप्_२,३।७४ ॥  
स्वस्ति ते ऽस्तु महाप्राज्ञ गमिष्यामि प्रसीद माम् ।  
मार्कण्डेय उवाच  
एवमुक्त्वा जगामथ नारदोपि जनार्दनम् ॥ लिप्_२,३।७५ ॥  
श्वेतद्वीपे हृषीकेशं गापयामास गीतकान् ।  
तत्र श्रुत्वा तु भगवान्नारदं प्राह माधवः ॥ लिप्_२,३।७६ ॥  
तुम्बरोर्न विशिष्टोसि गीतैरद्यापि नारद ।  
यदा विशिष्टो भविता तं कालं प्रवदाम्यहम् ॥ लिप्_२,३।७७ ॥  
गानबन्धुं समासाद्य गानार्थज्ञो भवानसि ।  
मनोर्वैवस्वतस्याहमष्टविशतिमे युगे ॥ लिप्_२,३।७८ ॥  
द्वाम्परां ते भवष्यामि युदवंशकुलोद्भवः ।  
देवक्यां वसुदेवस्य कृष्णो नाम्ना महामते ॥ लिप्_२,३।७९ ॥  
तदानीं मां समासाद्य स्मारयेथा यथातथम् ।  
तत्र त्वां गीतसम्पन्नं करिष्यामि महाव्रतम् ॥ लिप्_२,३।८० ॥  
तुम्बरोश्च समञ्चैव तथातिशयसंयुतम् ।  
तावत्कालं यतायोगं देवगन्धर्वयोनिषु ॥ लिप्_२,३।८१ ॥  
शिक्षयस्व यतान्यायमित्युक्त्वान्तरधीयत ।  
ततो मुनिः प्रणम्यैनं तथातिशयसंयुतम् ॥ लिप्_२,३।८२ ॥  
देवर्षिर्देवसङ्काशः सर्वाभरणभूषितः ।  
तपसां निधिरत्यन्तं वासुदेवपरायणः ॥ लिप्_२,३।८३ ॥  
स्कन्धे विपञ्चीमासाद्य सर्वलोकांश्चचार सः ।  
वारुणं याम्यमाग्नेयमैद्रं कौबेरमेव च ॥ लिप्_२,३।८४ ॥  
वायव्यं च तथेशानं संसदं प्राप्य धर्मवित् ।  
गायमानो हरिं सम्यग्वीणावादविचक्षणः ॥ लिप्_२,३।८५ ॥  
गन्धर्वाप्सरसां सङ्घैः पूज्यमानस्तत स्ततः ।  
ब्रह्मलोकं समासाद्य कस्मिंश्चित्कालपर्यये ॥ लिप्_२,३।८६ ॥  
हाहाहूहूश्च गन्धर्वौ गीतवाद्यविशारदौ ।  
ब्रह्मणो गायकौ दिव्यौ नित्यौ गन्धर्वसत्तमौ ॥ लिप्_२,३।८७ ॥  
तत्र ताभ्यां समासाद्य गायमानो हरिं प्रभुम् ।  
ब्रह्मणा च महातेजाः पूजितो मुनिसत्तमः ॥ लिप्_२,३।८८ ॥  
तं प्रणम्य महात्मानं सर्वलोकपितामहम् ।  
चचार च यथाकामं सर्वलोकेषु नारदः ॥ लिप्_२,३।८९ ॥  
ततः कालेन महता गृहं प्राप्य च तुम्बरोः ।  
वीणामादाय तत्रस्थो ह्यगायत महामुनिः ॥ लिप्_२,३।९० ॥  
स्वरकल्पास्तु तत्रस्थाः षड्जाद्याः सप्त वै मताः ।  
क्रीडतो भगवान्दृष्ट्वा निर्गतश्च सुसत्वरम् ॥ लिप्_२,३।९१ ॥  
शिक्षया मास बहुशस्तत्र तत्र महामतिः ।  
श्रमयोगेन संयुक्तो नारदोपि महामुनिः ॥ लिप्_२,३।९२ ॥  
सप्तस्वराङ्गनाः पश्यन् गानविद्याविशारदः ।  
आसीद्वीणा समायोगे न तास्तन्त्र्यः प्रपेदिरे ॥ लिप्_२,३।९३ ॥  
ततो रवैतके कृष्णं प्रणिपत्य महामुनिः ।  
विज्ञापयदशेषं तु श्वेतद्वीपे तु यत् पुरा ॥ लिप्_२,३।९४ ॥  
नारायणेन कथितं गानयोगमनुत्तमम् ।  
तच्छ्रुत्वा प्राहसन्कृष्णः प्राह जाम्बवतीं मुदा ॥ लिप्_२,३।९५ ॥  
एतं मुनिवरं भद्रे शिक्षयस्व यथाविधि ।  
वीणागान समायोगे तथेत्युक्त्वा च सा हरिम् ॥ लिप्_२,३।९६ ॥  
प्रहसन्ती यथायोगं शिक्षयामास तं मुनिम् ।  
ततः संवत्सरे पूर्णे पुनरागम्य माधवम् ॥ लिप्_२,३।९७ ॥  
प्रणिपत्याग्रतस्तस्थौ पुनराह स केशवः ।  
सत्यां समीपमागच्छ शिक्षयस्व यथाविधि ॥ लिप्_२,३।९८ ॥  
तथेत्युक्त्वा सत्यभामां प्रणिपत्यजगौ मुनिः ।  
तया स सिक्षितो विद्वान् पूर्णे संवत्सरे पुनः ॥ लिप्_२,३।९९ ॥  
वासुदेवमियुक्तो ऽसौ रुक्मिणीसदनं गतः ।  
अङ्गनाभिस्ततस्ताभिर्दासीभिर्मुनिसत्तमः ॥ लिप्_२,३।१०० ॥।  
उक्तो ऽसौ गायमानोपि न स्वरं वेत्सि वै मुने ।  
ततः श्रमेण महता वत्सरत्रयसंयुतम् ॥ लिप्_२,३।१०१ ॥  
शिक्षितोसौ तदा देव्या रुक्मिण्यापि जगौ मुनिः ।  
ततः स्वराङ्गनाः प्राप्यः तन्त्रीयोगं महामुनेः ॥ लिप्_२,३।१०२ ॥  
आहूय कृष्णो भगवान् स्वयमेव महामुनिम् ।  
अशिक्षयदमेयात्मा गानयोगमनुत्तमम् ॥ लिप्_२,३।१०३ ॥  
ततो ऽतिशयमापन्नस्तुम्बरोर्मुनिसत्तमः ।  
ततो ननर्त देवर्षिः प्रणिपत्य जनार्दनम् ॥ लिप्_२,३।१०४ ॥  
उवाच च हृषीकेशः सर्वज्ञस्त्वं महामुने ।  
प्रहस्य गानयोगेन गायस्व मम सन्निधौ ॥ लिप्_२,३।१०५ ॥  
एतत्ते प्रार्थितं प्राप्तं मम लोके तथैव च ।  
नित्यं तुम्बरुणा सार्धं गायस्व च यथातथम् ॥ लिप्_२,३।१०६ ॥  
एवमुक्तो मुनिस्तत्र यथायोगं चचार सः ।  
यदा सम्पूजयन् कृष्णो रुद्रं भुवननायकम् ॥ लिप्_२,३।१०७ ॥  
तदा जगै हरेस्तस्य नियोगाच्छङ्कराय वै ।  
रुक्मिण्या सह सत्या च जाम्बवत्या महामुनिः ॥ लिप्_२,३।१०८ ॥  
कृष्णेन च नृपश्रेष्ठ श्रुतिजातिविशारदः ।  
एष वो मुनिशार्दूलाः प्रोक्तो गीतक्रमो मुनेः ॥ लिप्_२,३।१०९ ॥  
ब्राह्मणो वासुदेवाख्यां गायमानो भृशं नृप ।  
हरेः सालोक्यमाप्नोति रुद्रगानो ऽधिको भवेत् ॥ लिप्_२,३।११० ॥  
अन्यथा नरकं गच्छेद्गायमानोन्यदेव हि ।  
कर्मणा मनसा वाचा वासुदेवपरायणः ॥ लिप्_२,३।१११ ॥  
गायन् शृण्वंस्तमाप्नोति तस्माद्गेयं परं विदुः ॥ लिप्_२,३।११२ ॥  
    
इति श्रीलिङ्गमहापुराणे उत्तरभागे वैष्णवगीतकथनं नाम तृतीयो ऽध्यायः

________________________________________________________

ऋषय ऊचुः  
वैष्णवा इति ये प्रोक्ता वासुदेवपरायणाः ।  
कानि चिह्नानि तेषां वै तन्नो ब्रहि महामते ॥ लिप्_२,४।१ ॥  
तेषां वा किं करोत्येष भगवान् भूतभावनः ।  
एतन्मे सर्वमाचक्ष्व सूत सर्वार्थवित्तम ॥ लिप्_२,४।२ ॥  
सूत उवाच  
अम्बरीषेण वै पृष्टो मार्कण्डेयः पुरामुनिः ।  
युष्मभिरद्य यत् प्रोक्तं तद्वदामि यथातथम् ॥ लिप्_२,४।३ ॥  
मार्कण्डेय उवाच  
शृणु राजन्यथान्यायं यन्मां त्वं परिपृच्छसि ।  
यत्रास्ते विष्णुभक्तस्तु तत्र नारायणः स्थितः ॥ लिप्_२,४।४ ॥  
विष्णुरेव हि सर्वत्र येषां वै देवता स्मृता ।  
कीर्त्यमाने हरौ नित्यं रोमाञ्चो यस्य वर्तते ॥ लिप्_२,४।५ ॥  
कम्पः स्वेदस्तथक्षेषु दृस्यन्ते जलबिन्दवः ।  
विष्णुभक्तिसमायुक्तान् श्रौतस्मार्तप्रवर्तकान् ॥ लिप्_२,४।६ ॥  
प्रीतो भवति यो दृष्ट्वा वैष्णवो ऽसौ प्रकीर्तितः ।  
नान्यदाच्छादयेद्वस्त्रं वैष्णवो जगतो ऽरणे ॥ लिप्_२,४।७ ॥  
विष्णुभक्तमथायान्तं यो दृष्ट्वा सन्मुखस्थितः ।  
प्रणामादि करोत्येवं वासुदेवे यथा तथा ॥ लिप्_२,४।८ ॥  
स वै भक्त इति ज्ञेयः स जयी स्याज्जगत्त्रये ।  
रूक्षाक्षराणि शृण्वन्वै तथा भागवतेरितः ॥ लिप्_२,४।९ ॥  
प्रणामपूर्वं क्षान्त्या वै यो वदेद्वैष्णवो हि सः ।  
गन्धपुष्पादि कं सर्वं शिरसा यो हि धारयेत् ॥ लिप्_२,४।१० ॥  
हरेः सर्वमितीत्येवं मत्त्वासौ वैष्णवः स्मृतः ।  
विष्णुक्षेत्रे शुभान्येव करोति स्नेहसंयुतः ॥ लिप्_२,४।११ ॥  
प्रतिमां च हरेर्नित्यं पूजयेत्प्रयतात्मवान् ।  
विष्णुभक्तः स विज्ञेयः कर्मणा मनसा गिरा ॥ लिप्_२,४।१२ ॥  
नारायणपरो नित्यं महाभागवतो हि सः ।  
भोजनाराधनं सर्वं यथाशक्त्या करोति यः ॥ लिप्_२,४।१३ ॥  
विष्णुभक्तस्य च सदा यथान्यायं हि कथ्यते ।  
नारायणपरो विद्वान्यस्यान्नं प्रीतमानसः ॥ लिप्_२,४।१४ ॥  
अश्राति तद्धरेरास्यं गतमन्नं न संशयः ।  
स्वार्चनादपि विश्वात्मा प्रीतो भवति माधवः ॥ लिप्_२,४।१५ ॥  
महाभागवते तच्च दृष्ट्वासौ भक्तवत्सलः ।  
वासुदेवपरं दृष्ट्वा वैष्णवं दग्धकिल्बिषम् ॥ लिप्_२,४।१६ ॥  
देवापि भीतास्तं यान्ति प्रणिपत्य यथागतम् ।  
श्रूयतां हि पुरावृत्तं विष्णुभक्तस्य वैभवम् ॥ लिप्_२,४।१७ ॥  
दृष्ट्वा यमो ऽपि वै भक्तं वैष्णवं दग्धकिल्बिषम् ।  
उत्थाय प्राञ्जलिर्भूत्वा ननाम भृगुनन्दनम् ॥ लिप्_२,४।१८ ॥  
तस्मात्सम्पूजयेद्भक्त्या वैष्णवान्विष्णुवन्नरः ।  
स याति विष्णुसामीप्य नात्र कार्या विचारणा ॥ लिप्_२,४।१९ ॥  
अन्यभक्तसहस्रेभ्यो विष्णुभक्तो विशिष्यते ।  
विष्णुभक्तसहस्रेभ्यो रुद्रभक्तो विशिष्यते ।  
रुद्रभक्तात्परतरो नास्तिलोके न सशंयः ॥ लिप्_२,४।२० ॥  
तस्मात्तु वैष्णवं चापि रुद्रभक्तमथापि वा ।  
पूजयेत्सर्वयत्नेन धर्मकामार्थमुक्तये ॥ लिप्_२,४।२१ ॥  
    
इति श्रीलिङ्गमहापुराणे उत्तरभागे विष्णुभक्तकथनं नाम चतुर्थो ऽध्यायः

________________________________________________________

ऋषय ऊचुः  
ऐक्ष्वाकुरम्बरीषो वै वासुदेवपरायणः ।  
पालयामास पृथिवीं विष्णोराज्ञापुरः सरः ॥ लिप्_२,५।१ ॥  
श्रुतमेतन्महाबुद्धे तत्सर्वं वक्तुमर्हसि ।  
नित्यं तस्य हरेश्चक्रं शत्रुरोगभयादिकम् ॥ लिप्_२,५।२ ॥  
हन्तीति श्रूयते लोके धार्मिकस्य महात्मनः ।  
अम्बरीषस्य चरितं तत्सर्वं ब्रूहि सत्तम ॥ लिप्_२,५।३ ॥  
माहात्म्यमनुभावं च भक्तियोगमनुत्तमम् ।  
यथावच्छ्रोतुमिच्छामः सूत वक्तुं त्वमर्हसि ॥ लिप्_२,५।४ ॥  
सूत उवाच  
श्रूयतां मुनिशार्दूलाश्चरितं तस्य धीमतः ।  
अम्बरीषस्य माहात्म्यं सर्वपापहरं परम् ॥ लिप्_२,५।५ ॥  
त्रिशङ्कोर्दयिता भार्या सर्वलक्षणशोभिता ।  
अम्बरीषस्य जननी नित्यं शौचसमन्विता ॥ लिप्_२,५।६ ॥  
योगनिद्रासमारूढं शेषपर्यङ्कशायिनम् ।  
नारायणं महात्मानं ब्रह्माण्डकमलोद्भवम् ॥ लिप्_२,५।७ ॥  
तमसा कालरुद्राख्यं रजसा कनकाण्डजम् ।  
सत्त्वेन सर्वगं विष्णुं सर्वदेवनमस्कृतम् ॥ लिप्_२,५।८ ॥  
अर्चयामाम सततं वाङ्मनः कायकर्मभिः ।  
माल्यदानादिकं सर्वं स्वयमेवमचीकरत् ॥ लिप्_२,५।९ ॥  
गन्धादिषेषणं चैव धूपद्रव्यादिकं तथा ।  
भूमेरालेपनादीनि हविषां पचनं तथा ॥ लिप्_२,५।१० ॥  
तत्कौतुकसमाविष्टा स्वयमेव चकार सा ।  
शुभा पद्मावती नित्यं वाचा नारायणेति वै ॥ लिप्_२,५।११ ॥  
अनन्तेत्येव सा नित्यं भाषमाणा पतिव्रता ।  
दशवर्षसहस्राणि तत्परेणान्तरात्मना ॥ लिप्_२,५।१२ ॥  
अर्चयामास गोविन्दं गन्धपुष्पादिभिः शुचिः ।  
विष्णुभक्तान्महाभागान् सर्वपापविवर्जितान् ॥ लिप्_२,५।१३ ॥  
दानमानार्चनैर्नित्यं धनरत्नैरतोषयत् ।  
ततः कदाचित्सा देवी द्वादशीं समुपोष्य वै ॥ लिप्_२,५।१४ ॥  
हरेरग्रे महाभागा सुष्वाप पतिना सह ।  
तत्र नारायणो देवस्तामाह पुरुषोत्तमः ॥ लिप्_२,५।१५ ॥  
किम् इच्छसि वरं भद्रे मत्तस् त्वम् ब्रूहि भामिनि ।  
सा दृष्ट्वा तु वरं वव्रे पुत्रो मे वैष्णवो भवेत् ॥ लिप्_२,५।१६ ॥  
सार्वभौमो महातेजाः स्वकर्मनिरतः शुचिः ।  
तथेत्युक्त्वा ददौ तस्यै फलम् एकं जनार्दनः ॥ लिप्_२,५।१७ ॥  
सा प्रबुद्धा फलं दृष्ट्वा भर्त्रे सर्वं न्यवेदयत् ।  
भक्षयामास संहृष्टा फलं तद्गतमानसा ॥ लिप्_२,५।१८ ॥  
ततः कालेन सा देवी पुत्रं कुलविवर्धनम् ।  
असूत सा सदाचारं वासुदेवपरायणम् ॥ लिप्_२,५।१९ ॥  
शुभलक्षणसम्पन्नं चक्रआङ्किततनूरुहम् ।  
जातं दृष्ट्वा पिता पुत्रं क्रियाः सर्वाश्चकार वै ॥ लिप्_२,५।२० ॥  
अम्बरीष इति ख्यातो लोके समभवत्प्रभुः ।  
पितर्युपरते श्रीमानभिषिक्तो महामुनिः ॥ लिप्_२,५।२१ ॥  
मन्त्रिष्वाधाय राज्यं च तप उग्रञ्चकार सः ।  
संवत्सरसहस्रं वै जपन्नारायणं प्रभुम् ॥ लिप्_२,५।२२ ॥  
हृत्पुण्डरीकमध्यस्थं सूर्यमण्डलमध्यतः ।  
शङ्खचक्रगदापद्मधारयन्तं चतुर्भुजम् ॥ लिप्_२,५।२३ ॥  
शुद्धजाम्बूनदनिभं ब्रह्मविष्णुशिवात्मकम् ।  
सर्वाभरणसंयुक्तं पीताम्बरधरं प्रभुम् ॥ लिप्_२,५।२४ ॥  
श्रीवत्सवक्षसं देवं पुरुषं पुरुषोत्तमम् ।  
ततो गरुडमारुह्य सर्वदेवैरभिष्टुतः ॥ लिप्_२,५।२५ ॥  
आजगाम स विश्वात्मा सर्वलोकनमस्कृतः ।  
ऐरावतमिवाचिन्त्यं कृत्वा वै गरुडंहरिः ॥ लिप्_२,५।२६ ॥  
स्वयं शक्र इवासीनस्तमाह नृपसत्तमम् ।  
इन्द्रो ऽहमस्मि भद्रं ते किं ददामि वरं च ते ॥ लिप्_२,५।२७ ॥  
सर्वलोकेश्वरो ऽहं त्वांरक्षितुं समुपागतः ।  
अम्बरीष उवाच  
नाहं त्वमाभिसन्धाय तप आस्थितवानिह ॥ लिप्_२,५।२८ ॥  
त्वया दत्तं च नेष्यामि गच्छ शक्र यथासुखम् ।  
मम नारायणो नाथस्तं नामामि जगत्पतिम् ॥ लिप्_२,५।२९ ॥  
गच्छेद्र माकृथास्त्वत्र मम बुद्धिविलोपनम् ।  
ततः प्रहस्य भगवान् स्वरूपमकरोद्वरीः ॥ लिप्_२,५।३० ॥  
शार्ङ्गचक्रगदापाणिः खङ्गहस्तो जनार्दनः ।  
गरुडोपरि सर्वात्मा नीलाचल इवापरः ॥ लिप्_२,५।३१ ॥  
देवगन्धर्वसङ्घैश्च स्तूयमानः समन्ततः ।  
प्रणम्य स च सन्तुष्टस्तुष्टाव गरुडध्वजम् ॥ लिप्_२,५।३२ ॥  
प्रसीद लोकनाथेश मम नाथ जनार्दन ।  
कृष्ण विष्णो जगन्नाथ सर्वलोकनमस्कृत ॥ लिप्_२,५।३३ ॥  
त्वमादिस्त्वमनादिस्त्वमनन्तः पूरुषः प्रभुः ।  
अप्रमेयो विभुर्विष्णुर्गोविन्दः कमलेक्षणः ॥ लिप्_२,५।३४ ॥  
महेश्वराङ्गजो मध्ये पुष्करः खगमः खगः ।  
कव्यवाहः कपाली त्वं हव्यवाहः प्रभञ्जनः ॥ लिप्_२,५।३५ ॥  
आदिदेवः क्रियानन्दः परमात्मात्मनी स्थितः ।  
त्वां प्रपन्नोस्मिगोविन्द जय देवकिनन्दन ।  
जय देव जगन्नाथ पाहि मां पुष्करेक्षण ॥ लिप्_२,५।३६ ॥  
नान्या गतिस्त्वदन्या मे त्वमेव शरणं मम ।  
सूत उवाच  
तमाह भगवान्विष्णुः किं ते हृदि चिकीर्षितम् ॥ लिप्_२,५।३७ ॥  
तत्सर्वं ते प्रदास्यामि भक्तोसि मम सुव्रत ।  
भक्तिप्रियो ऽहं सततं तस्माद्दातुमिहागतः ॥ लिप्_२,५।३८ ॥  
अम्बरीष उवाच  
लोकनाथ परानन्द नित्यं मे वर्तते मतिः ।  
वासुदेवपरो नित्यं वाङ्मनः कायकर्मभिः ॥ लिप्_२,५।३९ ॥  
यथा त्वं देवदेवस्य भवस्य परमात्मनः ।  
तथा भवाम्यहं विष्णो तव देव जनार्दन ॥ लिप्_२,५।४० ॥  
पालियिष्यामि पृथिवीं कृत्वा वै वैष्णवं जगत् ।  
यज्ञहोमार्चनैश्चैव तर्पयामि सुरोत्तमान् ॥ लिप्_२,५।४१ ॥  
वैष्णवान्पालयिष्यामि निहनिष्यामि शात्रवान् ।  
लोकतापभये भीत इति मे धीयते मतिः ॥ लिप्_२,५।४२ ॥  
श्रीभगवानुवाच  
एवमस्तु यथेच्छं वै चक्रमेतत्सुदर्शनम् ।  
पुरा रुद्रप्रसादेन लब्धं वै दुर्लभं मया ॥ लिप्_२,५।४३ ॥  
ऋषिशापादिकं दुःखं शत्रुरोगादिकं तथा ।  
निहनिष्यति ते नित्यमित्युक्त्वान्तरधीयत ॥ लिप्_२,५।४४ ॥  
सूत उवाच  
ततः प्रणम्य मुदितो राजा नारायणं प्रभुम् ।  
प्रविश्य नगरीं रम्यामयोध्यां पर्यपालयत् ॥ लिप्_२,५।४५ ॥  
ब्राह्मणादींश्च वर्णांश्च स्वस्वकर्मण्य् अयोजयत् ।  
नारायणपरो नित्यं विष्णुभक्तानकल्मषान् ॥ लिप्_२,५।४६ ॥  
पालयामास हृष्टात्मा विशेषेण जनाधिपः ।  
अश्वमेधशतैरिष्ट्वा वाजपेयशतेन च ॥ लिप्_२,५।४७ ॥  
पालयामास पृथिवीं सागरावरणामिमाम् ।  
गृहेगृहे हरिस्तस्थौ वेदघोषो गृहेगृहे ॥ लिप्_२,५।४८ ॥  
नामघोषो हरेश्चैव यज्ञघोषस्तथैव च ।  
अभवन्नृपशार्दूले तस्मिन् राज्यं प्रशासति ॥ लिप्_२,५।४९ ॥  
नासस्या नातृणा भूमिर्न दुर्भिक्षादिभिर्युता ।  
रागहीनाः प्रजा नित्यं सर्वोपद्रववर्जिताः ॥ लिप्_२,५।५० ॥  
अम्बरीषो महातेजाः पालयामास मेदिनीम् ।  
तस्यैवंवर्तमानस्य कन्या कमललोचना ॥ लिप्_२,५।५१ ॥  
श्रीमती नाम विख्याता सर्वलक्षणसंयुता ॥  
प्रदानसमयं प्राप्ता देवमायेव शोभना ॥ लिप्_२,५।५२ ॥  
तस्मिन्काले मुनिः श्रीमान्नारदो ऽभ्यागतश्चवै ।  
अम्बरीषस्य राज्ञो वै पर्वतश्च महामतिः ॥ लिप्_२,५।५३ ॥  
तावुभावागतौ दृष्ट्वा प्रणिपत्य यथाविधि ।  
अम्बरीषो महातेजाः पूजयामास ताव् ऋषी ॥ लिप्_२,५।५४ ॥  
कन्यां तां रममाणां वै मेघमध्ये शतह्रदाम् ।  
प्राह तां प्रेक्ष्य भगवान् नारदः सस्मितस् तदा ॥ लिप्_२,५।५५ ॥  
केयं राजन्महाभागा कन्या सुरसुतोपमा ।  
ब्रूहि धर्मभृतां श्रेष्ठ सर्वलक्षणशोभिता ॥ लिप्_२,५।५६ ॥  
राजोवाच  
दुहितेयं मम विभो श्रीमती नाम नामतः ।  
प्रदानसमयं प्राप्ता वरमन्वेषते शुभा ॥ लिप्_२,५।५७ ॥  
इत्युक्तो मुनिशार्दूलस्तामैच्छन्नारदो द्विजाः ।  
पर्वतोपि मुनिस्तां वै चकमे मुनिसत्तमाः ॥ लिप्_२,५।५८ ॥  
अनुज्ञाप्य च राजानं नारदो वाक्यमब्रवीत् ।  
रहस्याहूय धर्मात्मामम देहि सुतामिमाम् ॥ लिप्_२,५।५९ ॥  
पर्वतो हि तथा प्राह राजानं रहसि प्रभुः ।  
तावुभौ सह धर्मात्मा प्रणिपत्य भयार्दितः ॥ लिप्_२,५।६० ॥  
उभौ भवन्तौ कन्यां मे पार्थयानौ कथं त्वहम् ।  
करिष्यामि महाप्राज्ञ शृणु नारद मे वचः ॥ लिप्_२,५।६१ ॥  
त्वं च पर्वत मे वाक्यं शृणु वक्ष्यामि यत्प्रभो ।  
कन्येयं युवयोरेकं वरयिष्यति चेच्छुभा ॥ लिप्_२,५।६२ ॥  
तस्मै कन्यां प्रयच्छामि नान्यथा शक्तिरस्ति मे ।  
तथेत्युक्त्वा ततो भूयः श्वो यास्याव इति स्म ह ॥ लिप्_२,५।६३ ॥  
इत्युक्त्वा मुनिसार्दूलौ जग्मतुः प्रीतिमानसौ ।  
वासुदेवपरौ नित्यमुभौ ज्ञानविदांवरौ ॥ लिप्_२,५।६४ ॥  
विष्णु लोकं ततो गत्वा नारदो मुनिसत्तमः ।  
प्रणिपत्य हृषीकेशं वाक्यमेतदुवाच ह ॥ लिप्_२,५।६५ ॥  
श्रोतव्यमस्ति भगवन्नाथ नारायण प्रभो ।  
रहसि त्वां प्रवक्ष्यामि नमस्ते भुवनेश्वर ॥ लिप्_२,५।६६ ॥  
ततः प्रहस्य गोविन्दः सर्वानुत्सार्य तं मुनिम् ।  
ब्रूहीत्याह च विश्वात्मा मुनिराह च केशवम् ॥ लिप्_२,५।६७ ॥  
त्वदीयो नृपतिः श्रीमानम्बरीषो महीपतिः ।  
तस्य कन्या विशालाक्षी श्रीमती नाम नामतः ॥ लिप्_२,५।६८ ॥  
परिणेतुमनास्तत्र गतो ऽस्मि वचनं शृणु ।  
पर्वतो ऽयं मुनिः श्रीमांस्तव भृत्यस्तपोनिधिः ॥ लिप्_२,५।६९ ॥  
तामैच्छत्सोपि भगवन्नावामाह जनाधिपः ।  
अम्बरीषो महातेजाः कन्येयं युवयोर्वरम् ॥ लिप्_२,५।७० ॥  
लावण्ययुक्तं वृणुयाद्यदि तस्मै ददाम्यहम् ।  
इत्याहावां नृपस्तत्र तथेत्युक्त्वाहमागतः ॥ लिप्_२,५।७१ ॥  
आगमिष्यामि ते राजन् श्वः प्रभाते गृहं त्विति ।  
आगतोहं जगन्नाथ कर्तुमर्हसि मे प्रियम् ॥ लिप्_२,५।७२ ॥  
वानराननवद्भाति पर्वतस्य मुखं यथा ।  
तथा कुरु जगन्नाथ मम चेदिच्छसि प्रियम् ॥ लिप्_२,५।७३ ॥  
तथेत्युक्त्वा स गोविन्दः प्रहस्त मधुसूदनः ।  
त्वयोक्तं च करिष्यामि गच्छ सौम्य यथागतम् ॥ लिप्_२,५।७४ ॥  
एवमुक्त्वा मुनिर्हृष्टः प्रणिपत्य जनार्दनम् ।  
मन्यमानः कृतात्मानं तथायोध्यां जगाम सः ॥ लिप्_२,५।७५ ॥  
गते मुनिवरे तस्मिन्पर्वतो ऽपि महामुनिः ।  
प्रणम्य माधवं हृष्टो रहस्येनमुवाच ह ॥ लिप्_२,५।७६ ॥  
वृत्तं तस्य निवेद्याग्रे नारदस्य जगत्पतेः ।  
गोलाङ्गूलमुखं यद्वन्मुखं भाति तथा कुरु ॥ लिप्_२,५।७७ ॥  
तच्छ्रुत्वा भगवान्विष्णुस्त्वयोक्तं च करोमि वै ।  
गच्छ शीघ्रमयोध्यां वै मावेदीर्नारदस्य वै ॥ लिप्_२,५।७८ ॥  
त्वया मे संविदं तत्र तथेत्युक्त्वा जगाम सः ।  
ततो राजा समाज्ञाय प्राप्तौ मुनिवरौ तदा ॥ लिप्_२,५।७९ ॥  
माङ्गल्यैर्विविधैः सर्वामयोध्यां ध्वजमालिनीम् ।  
मडंयामास पुष्पैश्च लाजैर्श्चैव समन्ततः ॥ लिप्_२,५।८० ॥  
अम्बुसिक्तगृहद्वारां सिक्तापणमहापथाम् ।  
दिव्यगन्धरसोपेतां धूपितां दिव्यधूपकैः ॥ लिप्_२,५।८१ ॥  
कृत्वा च नगरीं राजा मण्डयामास तां सभाम् ।  
दिव्यैर्गन्धैस्तथा धूपै रत्नैश्च विविधैस्तथा ॥ लिप्_२,५।८२ ॥  
अलङ्कृतां मणिस्तम्भैर्नानामाल्योपशोभिताम् ।  
परार्ध्यास्तरणोपेतैर्दिव्यैर्भद्रासनैर्वृताम् ॥ लिप्_२,५।८३ ॥  
कृत्वा नृपेन्द्रस्तां कन्यां ह्यादाय प्रविवेश ह ।  
सर्वाभरणसम्पन्नां श्रीरिवायतलोजनाम् ॥ लिप्_२,५।८४ ॥  
करसम्मितमध्याङ्गीं पञ्चस्निग्धां शुभाननाम् ।  
स्त्रीभिः परिवृतां दिव्यां श्रीमतीं संश्रितां तदा ॥ लिप्_२,५।८५ ॥  
सभा च सा भूपपेः समृद्धा मणिप्रवेकोत्तमरत्नचित्रा ।  
न्यस्ता सना माल्यवती सुबद्धा तामाययुस्ते नरराजवर्गाः ॥ लिप्_२,५।८६ ॥  
अथापरो ब्रह्मवरात्मजो हि त्रैविद्यविद्यो भगवान्महात्मा ।  
सपर्वतो ब्रह्मविदाम्व रिष्ठो महामुनिर्नारद आजगाम ॥ लिप्_२,५।८७ ॥  
तावगतौ समीक्ष्याथ राजा सम्भ्रान्तमानसः ।  
दिव्यमासनामादाय पूजयामास तावुभौ ॥ लिप्_२,५।८८ ॥  
उभौ देवर्षिसिद्धौ तौ उभौ ज्ञानविदां वरौ ।  
समासीनौ महात्मानौ कन्यार्थं मुनिसत्तमौ ॥ लिप्_२,५।८९ ॥  
तावुभौ प्रणिपत्याग्रे कन्यां तां श्रीमतीं शुभाम् ।  
सुतां कमलपत्राक्षीं प्राह राजा यशस्विनीम् ॥ लिप्_२,५।९० ॥  
अनयोर्यं वरं भद्रे मनसा त्मविहेच्छसि ।  
तस्मै मालामिमान्देहि प्रणिपत्य यथाविधि ॥ लिप्_२,५।९१ ॥  
एवमुक्ता तु सा कन्या स्त्रीभिः परिवृता तदा ।  
मालां हिरण्मयीं दिव्यामादाय सुभलोचना ॥ लिप्_२,५।९२ ॥  
यत्रासीनौ महात्मानौ तत्रागम्यस्थिता तदा ।  
वीक्षमाणा मुनिश्रेष्ठौ नारदं पर्वतं तथा ॥ लिप्_२,५।९३ ॥  
मुनिश्रेष्ठं न पश्यामि नारदं पर्वतं तथा ।  
अनयोर्मध्यतस्त्वेकमूनषोडशवार्षिकम् ॥ लिप्_२,५।९४ ॥  
सम्भ्रान्तमानसा तत्र प्रवातकदली यथा ।  
तस्थौ तामहा राजासौ वत्से किं त्वं करिष्यसि ॥ लिप्_२,५।९५ ॥  
अनयोरेक मुद्दिश्य देहि मालामिमां शुभे ।  
सा प्राह पितरं त्रस्ता इमौ तौ नरवानरौ ॥ लिप्_२,५।९६ ॥  
मुनिश्रेष्ठं न पश्यामि नारदं पर्वतं तथा ।  
अनयोर्मध्यतस्त्वेकमूनषोडशवार्षिकम् ॥ लिप्_२,५।९७ ॥  
सर्वाभरणसम्पन्नमतसीपुष्पसन्निभम् ।  
दीर्घबाहुं विशालाक्षं तुङ्गीरस्थलम् उत्तमम् ॥ लिप्_२,५।९८ ॥  
रेखाङ्कितकटिग्रीवं रक्तान्तायतलोचनम् ।  
नम्रचापानुकरणपटुभ्रूयुगशोभितम् ॥ लिप्_२,५।९९ ॥  
विभक्तत्रिवलीव्यक्तं नाभिव्यक्तशुभोदरम् ।  
हिरण्याम्बरसंवीतं तुङ्गरत्ननखं शुभम् ।  
पद्माकारकरं त्वेनं पद्मास्यं पद्मलोचनम् ॥ लिप्_२,५।१०० ॥  
सुनासं पद्महृदयं पद्मनाभं श्रिया वृतम् ।  
दन्तपङ्क्तिभिरत्यर्थं कुन्दकुड्मलसन्निभैः ॥ लिप्_२,५।१०१ ॥  
हसन्तं मां समालोक्य दक्षिणं च प्रसार्य वै ।  
पाणिं स्थितममुं तत्र पश्यामि शुभमूर्धजम् ॥ लिप्_२,५।१०२ ॥  
सम्भ्रान्तमानसां तत्र वेपतीं कदलीमिव ।  
स्थितां तामाह राजासौ वत्से किं त्वं करिष्यसि ॥ लिप्_२,५।१०३ ॥  
एवमुक्ते मुनिः प्राह नारदः संशयङ्गतः ।  
कियन्तो बाहवस्तस्य कन्ये ब्रूहि यथातथम् ॥ लिप्_२,५।१०४ ॥  
बाहुद्वयं च पश्यामीत्याह कन्या शुचिस्मिता ।  
प्राह तां पर्वतस्तत्र तस्य वक्षःस्थले शुभे ॥ लिप्_२,५।१०५ ॥  
किं पश्यसि च मे ब्रूहि करे किं वास्य पश्यसि ।  
कन्या तमाह मालां वै पञ्चरूपामनुत्तमाम् ॥ लिप्_२,५।१०६ ॥  
वक्षःस्थले ऽस्य पश्यामि करे कार्मुकसायकान् ।  
एवमुक्तौ मुनिश्रेष्ठौ परस्परमनुत्तमौ ॥ लिप्_२,५।१०७ ॥  
मनसा चिन्तयन्तौ तौ मायेयं कस्यचिद् भवेत् ।  
मायावी तस्करो नूनं स्वयमेव जनार्दनः ॥ लिप्_२,५।१०८ ॥  
आगतो न यता कुर्यात्कथमस्मन्मुखं त्विदम् ।  
गोलाङ्गूलत्वमित्येवं चिन्तया मास नारदः ॥ लिप्_२,५।१०९ ॥  
पर्वतोपि यथान्यायं वानरत्वं कथं मम ।  
प्राप्तमित्येव मनसा चिन्तामापेदिवांस्तथा ॥ लिप्_२,५।११० ॥  
ततो राजा प्रणम्यासौ नारदं पर्वतं तथा ।  
भवद्भ्यां किमिदं तत्र कृतं बुद्धिविमोहजम् ॥ लिप्_२,५।१११ ॥  
स्वस्थौ भवन्तौ तिष्ठेतां यथा कन्यार्थ मुद्यतौ ।  
एवमुक्तौ मुनिश्रेष्ठौ नृपमूचतुरुल्बणौ ॥ लिप्_२,५।११२ ॥  
त्वमेव मोहं कुरुषे नावामिह कथञ्चन ।  
आवयोरेकमेषा ते वरयत्वेव माचिरम् ॥ लिप्_२,५।११३ ॥  
ततः सा कन्यका भूयः प्रणिप्तयेष्टदेवताम् ।  
मायामादाय तिष्ठन्तं तयोर्मध्ये समाहितम् ॥ लिप्_२,५।११४ ॥  
सर्वाभरणसंयुक्त मतसीपुष्पसन्निभम् ।  
दीर्घबाहुं सुपुष्टाङ्गं कर्णान्तायतलोचनम् ॥ लिप्_२,५।११५ ॥  
पूर्ववत्पुरुषं दृष्ट्वा मालां तस्मै ददौ हि सा ।  
अनन्तरं हि सा कन्या न दृष्टा मनुजैः पुनः ॥ लिप्_२,५।११६ ॥  
ततो नादः समभवत् किमेतदिति विस्मितौ ।  
तामादाय गतो विष्णुः स्वस्थानं पुरुषोत्तमः ॥ लिप्_२,५।११७ ॥  
पुरा तदर्थमनिशं तपस्तप्त्वा वराङ्गना ।  
श्रीमती सा समुत्पन्ना सा गता च तथा हरिम् ॥ लिप्_२,५।११८ ॥  
तावुभौ मुनिशार्दूलौ धिक्कृतावति दुःखितौ ।  
वासुदेवं प्रति तदा जग्मतुर्भवनं हरेः ॥ लिप्_२,५।११९ ॥  
तावागतौ समीक्ष्याह श्रीमतिं भगवान्हरिः ।  
मुनिश्रेष्ठौ समायातौ गूहस्वात्मानमत्र वै ॥ लिप्_२,५।१२० ॥  
तथेत्युक्त्वा च सा देवी प्रहसन्ती चकार ह ।  
नारदः प्रणिपत्याग्रे प्राह दामोदरं हरिम् ॥ लिप्_२,५।१२१ ॥  
प्रियं हि कृतवानद्य मम त्वं पर्वतस्य हि ।  
त्वमेव नूनं गोविन्द कन्यां तां हृतवानासि ॥ लिप्_२,५।१२२ ॥  
विमोह्यावां स्वयं बुद्ध्या प्रतार्य सुरसत्तम ।  
इत्युक्तः पुरषो विष्णुः पिधाय श्रोत्रमच्युतः ।  
पाणिभ्यां प्राह भगवान् भवद्भ्यां किमुदीरितम् ॥ लिप्_२,५।१२३ ॥  
कामवानपि भावोयं मुनिवृत्तिरहो किल ।  
एवमुक्तो मुनिः प्राह वासुदेवं स नारदः ॥ लिप्_२,५।१२४ ॥  
कर्णमूले मम कथं गोलाङ्गूलमुखं त्विति ।  
कर्णमूले तमाहेदं वानरत्वं कृतं मया ॥ लिप्_२,५।१२५ ॥  
पर्वतस्य मया विद्वन् गोलाङ्गूलमुखं तव ।  
मया तव कृतं तत्र प्रियार्थं नान्यथा त्विति ॥ लिप्_२,५।१२६ ॥  
पर्वतो ऽपि तथा प्राह तस्याप्येवं जगादसः ।  
शृण्वतोरुभयोस्तत्र प्राह दामोदरो वचः ॥ लिप्_२,५।१२७ ॥  
प्रियं भवद्भ्यां कृतवान् सत्येनात्मानमालभे ।  
नारदः प्राह धर्मात्मा आवयोर्मध्यतः स्थितः ॥ लिप्_२,५।१२८ ॥  
धनुष्मान् पुरुषः को ःत्र तां हृत्वा गतवान्किल ।  
तच् छ्रुत्वा वासुदेवो ऽसौ प्राह तौ मुनिसत्तमौ ॥ लिप्_२,५।१२९ ॥  
मायाविनो महात्मनो बहवः सन्ति सत्तमाः ।  
तत्र सा श्रीमती नूनमदृष्ट्वा मुनिसत्तमौ ॥ लिप्_२,५।१३० ॥  
चक्रपाणिरहं नित्यं चतुर्बाहुरिति स्थितः ।  
तां तथा नाहमैच्छं वै भवद्भ्यां विदितं हि तत् ॥ लिप्_२,५।१३१ ॥  
इत्युक्तौ प्रणिपत्यैनमूचतुः प्रीतिमानसौ ।  
को ऽत्र दोषस्तव विभो नारायण जगत्पते ॥ लिप्_२,५।१३२ ॥  
दौरात्म्यं तन्नृपस्यैव मायां हि कृतवानसौ ।  
इत्युक्त्वा जग्मतुस्तस्मान्मुनीनारदपर्वतौ ॥ लिप्_२,५।१३३ ॥  
अम्बरीषं समासाद्य शापेनैनमयोजयत् ।  
नारदः पर्वतश्चैव यस्मादावामिहागतौ ॥ लिप्_२,५।१३४ ॥  
आहूय पश्चादन्यस्मै कन्यां त्वं दत्तवानसि ।  
मायायोगेन तस्मात्त्वं तमो ह्यभिभविष्यति ॥ लिप्_२,५।१३५ ॥  
तेन चात्मानमत्यर्थं यथावत्त्वं च वेत्स्यसि ।  
एवं शापेप्रदत्ते तु तमोराशिरथोत्थितः ॥ लिप्_२,५।१३६ ॥  
नृपं प्रति ततश्चक्रं विष्णोः प्रादुरभूत् क्षणात् ।  
चक्रवित्रासितं घोरं तावुभौ तम अभ्यगात् ॥ लिप्_२,५।१३७ ॥  
ततः सन्त्रस्तसर्वाङ्गौ धावमानौ महामुनी ।  
पृष्ठतश्चक्रमालोक्य तमोराशिं दुरासदम् ॥ लिप्_२,५।१३८ ॥  
कन्यासिद्धिरहो प्राप्ता ह्यावयोरिति वेगितौ ।  
लोकालोकान्तमनिशं धावमानौ भयार्दितौ ॥ लिप्_२,५।१३९ ॥  
त्राहित्राहीति गोविन्दं भाषमाणौ भयार्दितौ ।  
विष्णुलोकं ततो गत्वा नारायण जगत्पते ॥ लिप्_२,५।१४० ॥  
वासुदेव हृषीकेश पद्मनाभ जनार्दन ।  
त्राह्यावां पुण्डरीकाक्ष नाथो ऽसि पुरुषोत्तम ॥ लिप्_२,५।१४१ ॥  
ततो नारायणश्चिन्त्य श्रीमाञ्छ्रीवत्सलाञ्छनः ।  
निवार्य चक्रं ध्वान्तं च भक्तानुग्रहकाम्यया ॥ लिप्_२,५।१४२ ॥  
अम्बरीषश्च मद्भक्तस्तथैतौ मुनिसत्तमौ ।  
अनयोरस्य च तथा हितं कार्यं मयाधुना ॥ लिप्_२,५।१४३ ॥  
आहूय तत्तमः श्रीमान् गिरा प्रह्लादयन् हरिः ।  
प्रोवाच भगवान् विष्णुः शृणुतां म इदंवचः ॥ लिप्_२,५।१४४ ॥  
ऋषिशापो न चैवासीदन्यथा च वरो मम ।  
दत्तो नृपाय रक्षार्थं नास्ति तस्यान्यथा पुनः ॥ लिप्_२,५।१४५ ॥  
अम्बरीषस्य पुत्रस्यनप्तुः पुत्रो महायशाः ।  
श्रीमान्दसरथो नाम राजा भवति धार्मिकः ॥ लिप्_२,५।१४६ ॥  
तस्याहमग्रजः पुत्रो रामनामा भवाम्यहम् ।  
तत्र मे दक्षिणोबाहुर्भरतो नाम वै भवेत् ॥ लिप्_२,५।१४७ ॥  
शत्रुघ्नो नाम सव्यश्च शेषो ऽसौ लक्ष्मणः स्मृतः ।  
तत्र मां समुपागच्छ गच्छेदानीं नृपं विना ॥ लिप्_२,५।१४८ ॥  
मुनिश्रेष्ठौ च हित्वा त्वमिति स्माह च माधवः ।  
एवम् उक्तं तमो नाशं तत्क्षणाच् च जगाम वै ॥ लिप्_२,५।१४९ ॥  
निवारितं हरेश्चक्रं यथापूर्वमतिष्ठत ।  
मुनिश्रेष्ठौ भयान्मुक्तौ प्रणिपत्य जनार्दनम् ॥ लिप्_२,५।१५० ॥  
निर्गतौ शोकसन्तप्तौ ऊचतुस्तौ परस्परम् ।  
अद्यप्रभृति देहान्तमावां कन्यापरिग्रहम् ॥ लिप्_२,५।१५१ ॥  
न करिष्याव इत्युक्त्वा प्रतिज्ञाय च तावृषी ।  
योगध्यानपरौ शुद्धौ यथापूर्वं व्यवस्थितौ ॥ लिप्_२,५।१५२ ॥  
अम्बरीषश्च राजासौ परिपाल्य च मेदिनीम् ।  
सभृत्यज्ञातिसम्पन्नो विष्णुलोकं जगाम वै ॥ लिप्_२,५।१५३ ॥  
मानार्थमम्बरीषस्य तथैव मुनिसिंहयोः ।  
रामो दाशरथिर् भूत्वा नात्मवेदीश्वरो ऽभवत् ॥ लिप्_२,५।१५४ ॥  
मुनयश्च तथा सर्वे भृग्वाद्या मुनिसत्तमाः ।  
माया न कार्या विद्वद्भिरित्याहुः प्रेक्ष्यतं हरिम् ॥ लिप्_२,५।१५५ ॥  
नारदः पर्वतश्चैव चिरं ज्ञात्वा विचेष्टितम् ।  
मायां विष्णोर्विनिन्द्यैव रुद्रभक्तौ बभूवतुः ॥ लिप्_२,५।१५६ ॥  
एतद्धि कथितंसर्व मया युष्माकमद्य वै ।  
अम्बरीषस्य माहात्म्यं मायावित्वं च वै हरेः ॥ लिप्_२,५।१५७ ॥  
यः पठेच्छृणुयाद्वापि श्रावयेद्वापि मानवः ।  
मायां विसृज्य पुण्यात्मा रुद्रलोकं स गच्छति ॥ लिप्_२,५।१५८ ॥  
इदं पवित्रं परमं पुण्यं वेदैरुदीरितम् ।  
सायं प्रातः पठेन्नित्यं विष्णोः सायुज्यमाप्नुयात् ॥ लिप्_२,५।१५९ ॥  
    
इति श्रीलिङ्गमहापुराणे उत्तरभागे श्रीमत्याख्यानं नाम पञ्चमो ऽध्यायः

________________________________________________________

ऋषय ऊचुः  
मायावित्वं श्रुतं विष्णोर्देवदेवस्य धीमतः ।  
कथं ज्येष्ठासमुत्पत्तिर्देवदेवाज्जनार्दनात् ॥ लिप्_२,६।१ ॥  
वक्तुमर्हसि चास्माकं लोमहर्षण तत्त्वतः ।  
सूत उवाच  
अनादिनिधनः श्रीमान्धाता नारायणः प्रभुः ॥ लिप्_२,६।२ ॥  
जगद्द्वैधमिदं चक्रे मोहनाय जगत्पतिः ।  
विष्णुर्वै ब्राह्मणान्वेदान्वेदधर्मान् सनातनान् ॥ लिप्_२,६।३ ॥  
श्रियं पद्मां तथा श्रेष्ठां भागमेकमकारयत् ।  
ज्येष्ठामलक्ष्मीमशुभां वेदबाह्यान्नराधमान् ॥ लिप्_२,६।४ ॥  
अधर्मं च महातेजा भागमेक मकल्पयत् ।  
अलक्ष्मीमग्रतः सृष्ट्वा पश्चात्पद्मां जनार्दनः ॥ लिप्_२,६।५ ॥  
ज्येष्ठा तेन समाख्याता अलक्ष्मीर्द्विजसत्तमाः ।  
अमृतोद्भववेलायां विषानन्तरमुल्बणात् ॥ लिप्_२,६।६ ॥  
अशुभा सा तथोत्पन्ना ज्येष्ठा इति च वै श्रुतम् ।  
ततः श्रीश्च समुत्पन्ना पद्मा विष्णुपरिग्रहः ॥ लिप्_२,६।७ ॥  
दुःसहो नाम विप्रर्षिरुपयेमे ऽशुभां तदा ।  
ज्येष्ठां तां परिपूर्णो ऽसौ मनसा वीक्ष्य धिष्ठिताम् ॥ लिप्_२,६।८ ॥  
लोकं चचारं हृष्टात्मा तया सह मुनिस्तदा ।  
यस्मिन् घोषो हरेश्चैव हरस्य च महात्मनः ॥ लिप्_२,६।९ ॥  
वेदघोषस्तथा विप्रा होमधूमस्तथैव च ।  
भस्माङ्गिनो वा यत्रासंस्तत्र तत्र भयार्दिता ॥ लिप्_२,६।१० ॥  
पिधाय कर्णौ संयाति धावमाना इतस्ततः ।  
ज्येष्ठामेवंविधां दृष्ट्वा दुःसहो मोहमागतः ॥ लिप्_२,६।११ ॥  
तया सह वनं गत्वा चचार स महामुनिः ।  
तपो महद्वने घोरे याति कन्या प्रतिग्रहम् ॥ लिप्_२,६।१२ ॥  
न करिष्यामि चेत्युक्त्वा प्रतिज्ञाय च तामृषिः ।  
योगज्ञानपरः शुद्धो यत्र योगीश्वरो मुनिः ॥ लिप्_२,६।१३ ॥  
तत्रायान्तं महात्मानं मार्कण्डेयमपश्यत ।  
प्रणिपत्य महात्मानं दुःसहो मुनिमब्रवीत् ॥ लिप्_२,६।१४ ॥  
भार्येयं भगवन्मह्यं न स्थास्यति कथञ्चन ।  
किं करोमीति विप्रर्षे ह्यनया सह भार्यया ॥ लिप्_२,६।१५ ॥  
प्रविशामि तथा कुत्र कुतो न प्रविशाम्यहम् ।  
मार्कण्डेय उवाच  
शृणु दुःसह सर्वत्र अकीर्तिरशुभान्विता ॥ लिप्_२,६।१६ ॥  
अलक्ष्मीरतुला चेयं ज्येष्ठा इत्यभिशब्दिता ।  
नारायणपरा यत्र वेदमार्गानुसारिणः ॥ लिप्_२,६।१७ ॥  
रुद्रभक्ता महात्मानो भस्मोद्धूलितविग्रहाः ।  
स्थिता यत्र जना नित्यं मा विशेथाः कथञ्चन ॥ लिप्_२,६।१८ ॥  
नारायण हृषीकेश पुण्डरीकाक्ष माधव ।  
अच्युतानन्त गोविन्द वासुदेव जनार्दन ॥ लिप्_२,६।१९ ॥  
रुद्र रुद्रेति रुद्रेति शिवाय च नमो नमः ।  
नमः शिवतरायेति शङ्करायेति सर्वदा ॥ लिप्_२,६।२० ॥  
महादेव महादेव महादेवेति कीर्तयेत् ।  
उमायाः पतये चैव हिरण्यपतये सदा ॥ लिप्_२,६।२१ ॥  
हिरण्यबाहवे तुभ्यं वृषाङ्काय नमो नमः ।  
नृसिंहवामनाचिन्त्य माधवेति च ये जनाः ॥ लिप्_२,६।२२ ॥  
वक्ष्यन्ति सततं हृष्टा ब्राह्मणाः क्षत्रियास्तथा ।  
वैश्याः शूद्राश्च ये नित्यं तेषां धनगृहादिषु ।  
आरामे चैव गोष्ठेषु न विशेथाः कथञ्चन ॥ लिप्_२,६।२३ ॥  
ज्वालामालाकरालं च सहस्रादित्यसन्निभम् ।  
चक्रं विष्णोरतीवोग्रं तेषां हन्ति सदाशुभम् ॥ लिप्_२,६।२४ ॥  
स्वाहाकारो वषट्कारो गृहे यस्मिन् हि वर्तते ।  
तद्धित्वा चान्यमागच्छ समाघोषेथ यत्र वा ॥ लिप्_२,६।२५ ॥  
वेदाभ्यासरता नित्यं नित्यकर्मपरायणाः ।  
वासुदेवार्चनरता दूरतस्तान्विसर्जयेत् ॥ लिप्_२,६।२६ ॥  
अग्निहोत्रं गृहे येषां लिङ्गार्चा वा गृहेषु च ।  
वासुदेवतनुर्वापि चण्डिका यत्र तिष्ठति ॥ लिप्_२,६।२७ ॥  
दूरतो व्रज तान् हित्वा सर्वपापविवर्जितान् ।  
नित्यनैमित्तिकैर्यज्ञैर्यजन्ति च महेश्वरम् ॥ लिप्_२,६।२८ ॥  
तान् हित्वा व्रज चान्यत्र दुःसहत्वं सहानया ।  
श्रोत्रिया ब्राह्मणा गावो गुरवो ऽतिथयः सदा ॥ लिप्_२,६।२९ ॥  
रुद्रभक्ताश्च पूज्यन्ते यैर्नित्यं तान्विवर्जयेत् ।  
दुःसह उवाच  
यस्मिन्प्रवेशो योग्यो मे तद्ब्रूहि मुनिसत्तम ॥ लिप्_२,६।३० ॥  
त्वद्वाक्याद्भयनिर्मुक्तो विशान्मेषां गृहे सदा ।  
मार्कण्डेय उवाच  
न श्रोत्रिया द्विजा गावो गुरवो ऽतिथयः सदा ।  
यत्र भर्ता च भार्या च परस्परविरोधिनौ ॥ लिप्_२,६।३१ ॥  
सभार्यस्त्वं गृहं तस्य विशेथा भयवर्जितः ।  
देवदेवो महादेवो रुद्रस्त्रिभुवनेश्वरः ॥ लिप्_२,६।३२ ॥  
विनिन्द्यो यत्र भगवान् विशस्व भयवर्जितः ।  
वासुदेवरतिर्नास्ति यत्र नास्ति सदाशिवः ॥ लिप्_२,६।३३ ॥  
जपहोमादिकं नास्ति भस्म नास्ति गृहे नृणाम् ।  
पर्वण्यभ्यर्चनं नास्ति चतुर्दश्यां विशेषतः ॥ लिप्_२,६।३४ ॥  
कृष्णाष्टम्यां च रुद्रस्य सन्ध्यायां भस्मवर्जिताः ।  
चतुर्दश्यां महादेवं न यजन्ति च यत्र वै ॥ लिप्_२,६।३५ ॥  
विष्णोर्नामविहिना ये सङ्गताश्च दुरात्मभिः ।  
नमः कृष्णाय शर्वाय शिवाय परमेष्ठिने ॥ लिप्_२,६।३६ ॥  
ब्राह्मणाश्च नरा मूढा नवदन्ति दुरात्मकाः ।  
तत्रैव सततं वत्स सभार्यस्त्वं समाविस ॥ लिप्_२,६।३७ ॥  
वेदघोषो न यत्रास्ति गुरुपूजादयो न च ।  
पितृकर्मविहीनांस्तु सभार्यस्त्वं समाविश ॥ लिप्_२,६।३८ ॥  
रात्रौ रात्रौ गृहे यस्मिन् कलहो वर्तते मिथः ।  
अनया सार्धमनिशं विश त्वं भयवर्जितः ॥ लिप्_२,६।३९ ॥  
लिङ्गार्चनं यस्य नास्ति यस्य नास्ति जपादिकम् ।  
रुद्रभक्तिर्विनिन्दा च तत्रैव विश निर्भयः ॥ लिप्_२,६।४० ॥  
अतिथिः श्रोत्रियो वापि गुरुर्वावैष्णवोपि वा ।  
न सन्ति यद्गृहे गावः सभार्यस्त्वं समाविश ॥ लिप्_२,६।४१ ॥  
बालानां प्रेक्षमाणानां यत्रादत्त्वा त्वभक्षयन् ।  
भक्ष्याणि तत्र संहृष्टः सभार्यस्त्वं समाविश ॥ लिप्_२,६।४२ ॥  
अनभ्यर्च्य महादेवं वासुदेवमथापि वा ।  
अहुत्वा विधिवद्यत्र तत्र नित्यं समाविश ॥ लिप्_२,६।४३ ॥  
पाप कर्मरता मूढा दयाहीनाः परस्परम् ।  
गृहे यस्मिन्समासन्ते देशे वा तत्र संविश ॥ लिप्_२,६।४४ ॥  
प्राकारागारविध्वंसा न चैवेड्या कुटुम्बिनी ।  
तद्गृहं तु समासाद्य वस नित्यं हि हृष्टधीः ॥ लिप्_२,६।४५ ॥  
यत्र कण्टकिनो वृक्षा यत्र निष्पाववल्लरी ।  
ब्रह्मवृक्षश्च यत्रास्ति सभार्यास्त्वं समाविश ॥ लिप्_२,६।४६ ॥  
अगस्त्यार्कादयो वापि बन्धुजीवो गृहेषु वै ।  
करवीरो विशेषेण नन्द्यावर्तमथापि वा ॥ लिप्_२,६।४७ ॥  
मल्लिका वा गृहे येषां सभार्यास्त्वं समाविश ।  
कन्या च यत्र वै वल्ली द्रोही वा च जटी गृहे ॥ लिप्_२,६।४८ ॥  
बहुला कदली यत्र सभार्यस्त्वं समाविश ।  
तालं तमालं भल्लातं तित्तिडीखण्डमेव च ॥ लिप्_२,६।४९ ॥  
कदम्बः खादिरं वापि सभार्यस्त्वं समाविश ।  
न्यग्रोधं वा गृहे येषामश्वत्थं चूतमेव वा ॥ लिप्_२,६।५० ॥  
उदुम्बरं वा पनसं सभार्यास्त्वं समाविश ।  
यस्य काकगृहं निम्बे आरामे वा गृहेपि वा ॥ लिप्_२,६।५१ ॥  
दण्डिनी मुण्डिनी वापि सभार्यस्त्वं समाविश ।  
एका दासी गृहे यत्र त्रिगवं पञ्चमाहिषम् ॥ लिप्_२,६।५२ ॥  
षडश्वं सप्तमातङ्गं सभार्यस्त्वं समाविश ।  
यस्य काली गृहे देवी प्रेतरूपा च डाकिनी ॥ लिप्_२,६।५३ ॥  
क्षेत्रपालेथवा यत्र सभार्यस्त्वं समाविश ।  
भिक्षुबिम्बं च वै यस्य गृहे क्षपणकं तथा ॥ लिप्_२,६।५४ ॥  
बौद्धं वा बिम्बमासाद्य तत्र पूर्णं समाविश ।  
शयनासनकालेषु भोजनाटनवृत्तिषु ॥ लिप्_२,६।५५ ॥  
येषां वदति नो वाणी नामानि च हरेः सदा ।  
तद्गहं ते समाख्यातं सभार्यस्य निवेशितुम् ॥ लिप्_२,६।५६ ॥  
पाषण्डाचारनिरताः श्रौतस्मार्तबहिष्कृताः ।  
विष्णुभक्ति विनिर्मुक्ता महादेवविनिन्दकाः ॥ लिप्_२,६।५७ ॥  
नास्तिकाश्च शठा यत्र सभार्यास्त्वं समाविश ।  
सर्वस्मादधिकत्वं ये न वदन्ति पिनाकिनः ॥ लिप्_२,६।५८ ॥  
साधारणं स्मरन्त्येनं सभार्यस्त्वं समाविश ।  
ब्रह्मा च भगवान्विष्णुः शक्रः सर्वसुरेश्वरः ॥ लिप्_२,६।५९ ॥  
रुद्रप्रसादजाश्चेति न वदन्ति दुरात्मकाः ।  
ब्रह्मा च भगवान्विष्णुः शक्रश्च सम एव च ॥ लिप्_२,६।६० ॥  
वदन्ति मूढाः खद्योतं भानुं वा मूढचेतसः ।  
तेषां गृहे तथा क्षेत्र आवासे वा सदानया ॥ लिप्_२,६।६१ ॥  
विश भुङ्क्ष्व गृहं तेषां अपि पूर्णमनन्यधीः ।  
ये ऽश्रन्ति केवलं मूढाः पक्वमन्नं विचेतसः ॥ लिप्_२,६।६२ ॥  
स्नानमङ्गलहीनाश् च तेषां त्वं गृहम् आविश ।  
या नारी शौचविभ्रष्टा देहसंस्कारवर्जिता ॥ लिप्_२,६।६३ ॥  
सर्वभक्षरता नित्यं तस्याः स्ताने समाविश ।  
मलिनास्याः स्वयं मर्त्या मलिनाम्बरधारिणः ॥ लिप्_२,६।६४ ॥  
मलदन्ता गृहस्थाश्च गृहे तेषां समाविश ।  
पादशौचविनिर्मुक्ताः सन्ध्याकाले च शायिनः ॥ लिप्_२,६।६५ ॥  
सन्ध्यायाम श्रुते ये वै गृहं तेषां समाविश ।  
अत्याशनरता मर्त्या अतिपानरता नराः ॥ लिप्_२,६।६६ ॥  
द्यूतवादक्रियामूढाः गृहे तेषां समाविश ।  
ब्रह्मस्वहारिणो ये चायोग्यांश्चैव यजन्ति वा ॥ लिप्_२,६।६७ ॥  
शूद्रान्नभोजिनो वापि गृहं तेषां समाविश ।  
मद्यपानरताः पापा माम्स भक्षणतत्पराः ॥ लिप्_२,६।६८ ॥  
परदाररता मर्त्या गृहं तेषां समाविश ।  
पर्वण्यनर्चाभिरता मैथुने वा दिवा रताः ॥ लिप्_२,६।६९ ॥  
सन्ध्यायां मैथुनं येषां गृहे तेषां समाविश ।  
पृष्ठतो मैथुनं येषां श्वानवन्मृगवच्च वा ॥ लिप्_२,६।७० ॥  
जले वा मैथुनं कुर्यात्सभार्यस्त्वं समाविश ।  
रजस्वलां स्त्रियं गच्छेच्चाण्डालीं वा नराधमः ॥ लिप्_२,६।७१ ॥  
कन्यां वा गोगृहे वापि गृहं तेषां समाविश ।  
बहुना किं प्रलापेन नित्यकर्मबहिष्कृताः ॥ लिप्_२,६।७२ ॥  
रुद्रभक्तिविहीनाये गृहं तेषां समाविश ।  
शृङ्गैर्दिव्यौषधैः क्षुद्रैः शेफ आलिप्य गच्छति ॥ लिप्_२,६।७३ ॥  
भगद्रावं करोत्यस्मात्सभार्यस्त्वं समाविश ।  
सूत उवाच  
इत्युक्त्वा स मुनिः श्रीमान् निर्मार्ज्य नयने तदा ॥ लिप्_२,६।७४ ॥  
ब्रह्मर्षिर्ब्रह्मसङ्काशस्तत्रैवान्तर्द्धिमातनोत् ।  
दुःसहश्च तथोक्तानि स्तानानि च समीयिवान् ॥ लिप्_२,६।७५ ॥  
विशेषाद्देवदेवस्य विष्णोर्निदारतात्मनाम् ।  
सभार्यो मुनिशार्दूलः सैषा ज्येष्ठा इति स्मृता ॥ लिप्_२,६।७६ ॥  
दुःसहस्तामुवाचेदं तडागाश्रममन्तरे ।  
आस्व त्वमत्र चाहं वै प्रवेक्ष्यामि रसातलम् ॥ लिप्_२,६।७७ ॥  
आवयोः स्थानमालोक्य निवासार्थं ततः पुनः ।  
आगमिष्यामि ते पार्श्वमित्युक्ता तमुवाच सा ॥ लिप्_२,६।७८ ॥  
किमश्रामि महाभाग को मे दास्यति वै बलिम् ।  
इत्युक्तस्तां मुनिः प्राह याः स्त्रियस्त्वां यजन्ति वै ॥ लिप्_२,६।७९ ॥  
बलिभिः पुष्पधूपैश्च न तासां च गृहं विश ।  
इत्युक्त्वा त्वाविशत्तत्र पातालं बिलयोगतः ॥ लिप्_२,६।८० ॥  
अद्यापि च विनिर्मग्नो मुनिः स जलसंस्तरे ।  
ग्रामपर्वतबाह्येषु नित्यमास्ते ऽशुभा पुनः ॥ लिप्_२,६।८१ ॥  
प्रसङ्गाद्देवन्देवेशो विष्णुस्त्रिभुवनेश्वरः ।  
लक्ष्म्या दृष्टस्तया लक्ष्मीः सा तमाह जनार्दनम् ॥ लिप्_२,६।८२ ॥  
भर्ता गतो महाबाहो बिलं त्यक्त्वा स मां प्रभो ।  
अनाथाहं जगन्नाथ वृत्तिं देहि नमोस्तु ते ॥ लिप्_२,६।८३ ॥  
सूत उवाच  
इत्युक्तो भगवान्विष्णुः प्रहस्याह जनार्दनः ।  
ज्येष्ठामलक्ष्मीं देवेशो माधवो मधुसूदनः ॥ लिप्_२,६।८४ ॥  
श्रीविष्णुरुवाच  
ये रुद्रमनघं शर्वं शङ्करं नीललोहितम् ।  
अम्बां हैमवतीं वापि जनित्रीं जगतामपि ॥ लिप्_२,६।८५ ॥  
मद्भक्तान्निन्दयन्त्यत्र तेषां वित्तं तवैव हि ।  
येपि चैव महादेवं विनिन्द्यैव यजन्ति माम् ॥ लिप्_२,६।८६ ॥  
मूढा ह्यभाग्या मद्भक्ता अपि तेषां धनं तव ।  
यस्याज्ञया ह्यहं ब्रह्मा प्रसादाद्वर्तते सदा ॥ लिप्_२,६।८७ ॥  
ये यजन्ति विनिन्द्यैव मम विद्वेषकारकाः ।  
मद्भक्ता नैव ते भक्ता इव वर्तन्ति दुर्मदाः ॥ लिप्_२,६।८८ ॥  
तेषां गृहं धनं क्षेत्रमिष्टापूर्तं तवैव हि ।  
सूत उवाच  
इत्युक्त्वा तां परित्यज्य लक्ष्म्यालक्ष्मीं जनार्दनः ॥ लिप्_२,६।८९ ॥  
जजाप भगवन्रुद्रमलक्ष्मीक्षयसिद्धये ।  
तस्मात्प्रदेयस्तस्यै च बलिर्नित्यम्मुनीश्वराः ॥ लिप्_२,६।९० ॥  
विष्णुभक्तैर्न सन्देहः सर्वयत्नेन सर्वदा ।  
अङ्गनाभिः सदा पूज्या बलिभिर्विविधैर्द्विजाः ॥ लिप्_२,६।९१ ॥  
यः पठेच्छृणुयाद्वापि श्रावयेद्वा द्विजोत्तमान् ।  
अलक्ष्मीवृत्तमनघो लक्ष्मीवाल्लम्भते गतिम् ॥ लिप्_२,६।९२ ॥  
    
इति श्रीलिङ्गमहापुराणे उत्तरभागे अलक्ष्मीवृत्तं नाम षष्ठे ऽध्यायः 

________________________________________________________

ऋषय ऊचुः  
किञ्जपान्मुच्यते जन्तुः सर्वलोकभयादिभिः ।  
सर्वपापविनिर्मुक्तः प्राप्नोति परमां गतिम् ॥ लिप्_२,७।१ ॥  
अलक्ष्मींवाथ सन्त्यज्य गमिष्यति जपेन वै ।  
लक्ष्मीवासो भवेन्मर्त्यः सूत वक्तुमिहार्हसि ॥ लिप्_२,७।२ ॥  
सूत उवाच  
पुरा पितामहेनोक्तं वसिष्ठाय महात्मने ।  
वक्ष्ये सङ्क्षेपतः सर्वं सर्वलोकहिताय वै ॥ लिप्_२,७।३ ॥  
शृण्वन्तु वचनं सर्वे प्रणिपत्य जनार्दनम् ।  
देवदेवमजं विष्णुं कृष्णमच्युतमव्ययम् ॥ लिप्_२,७।४ ॥  
सर्वपापहरं शुद्धं मोक्षदं ब्रह्मवादिनम् ।  
मनसाकर्मणा वाचा यो विद्वान्पुण्यकर्मकृत् ॥ लिप्_२,७।५ ॥  
नारायणं जपेन्नित्यं प्रणम्य पुरुषोत्तमम् ।  
स्वपन्नारायणं देवं गच्छन्नारायणं तथा ॥ लिप्_२,७।६ ॥  
भुञ्जन्नारायणं विप्रास्तिष्ठञ्जाग्रत्सनातनम् ।  
उन्मिषन्निमिषन्वापि नमो नारायणेति वै ॥ लिप्_२,७।७ ॥  
भोज्यं पेयं च लेह्यं च नमो नारायणेति च ।  
अभिमन्त्र्य स्पृशन्भुङ्क्ते स याति परमां गतिम् ॥ लिप्_२,७।८ ॥  
सर्वपापविनिर्मुक्तः प्राप्नोति च सतां गतिम् ।  
अलक्ष्मीश्च मया प्रोक्ता पत्नी या दुःसहस्य च ॥ लिप्_२,७।९ ॥  
नारायणपदं श्रुत्वा गच्छत्येव न संशयः ।  
या लक्ष्मीर्देवदेवस्य हरेः कृष्णस्य वल्लभा ॥ लिप्_२,७।१० ॥  
गृहे क्षेत्रे तथावासे तनौवसति सुव्रताः ।  
आलोड्य सर्वशास्त्राणि विचार्य च पुनः पुनः ॥ लिप्_२,७।११ ॥  
इतमेकं सुनिष्पन्नं ध्येयो नारायणः सदा ।  
किं तस्य बहुभिर्मन्त्रैः किं तस्य बहुभिर्व्रतैः ॥ लिप्_२,७।१२ ॥  
नमो नारायणायेति मन्त्रः सर्वार्थसाधकः ।  
तस्मात्सर्वेषु कालेषु नमो नारायणेति च ॥ लिप्_२,७।१३ ॥  
जपेत्स याति विप्रेन्द्रा विष्णुलोकं सबान्धवः ।  
अन्यच्च देवदेवस्य शृण्वन्तु मुनिसत्तमाः ॥ लिप्_२,७।१४ ॥  
मन्त्रो मया पुराभ्यस्तः सर्ववेदार्थसाधकः ।  
द्वादशाक्षरसंयुक्तो द्वादशात्मा पुरातनः ॥ लिप्_२,७।१५ ॥  
तस्यैवेह च माहात्म्यं सङ्क्षेपात्प्रवदामि वः ।  
कश्चिद्द्विजो महाप्राज्ञस्तपस्तप्त्वा कथञ्चन ॥ लिप्_२,७।१६ ॥  
पुत्रमेकं तयोत्पाद्य संस्कारैश्च यथाक्रमम् ।  
योजयित्वा यताकालं कृतोपनयनं पुनः ॥ लिप्_२,७।१७ ॥  
अध्यापयामास तदा स च नोवाच किञ्चन ।  
न जिह्वा स्पन्दते तस्य दुःखितो ऽभूद्द्विजोत्तमः ॥ लिप्_२,७।१८ ॥  
वासुदेवेति नियतमैतरेयो वदत्यसौ ।  
पिता तस्य तथा चान्यां परिणीय यथाविधि ॥ लिप्_२,७।१९ ॥  
पुत्रानुत्पादयामास तथैव विधिपूर्वकम् ।  
वेदानधीत्य सम्पन्ना बभूवुः सर्वसम्मताः ॥ लिप्_२,७।२० ॥  
ऐतरेयस्य सा माता दुःखिता शोकमूर्च्छिता ।  
उवाच पुत्राः सम्पन्ना वेदवेदाङ्गपारगाः ॥ लिप्_२,७।२१ ॥  
ब्राह्मणैः पूज्यमाना वै मोदयन्ति च मातरम् ।  
मम त्वं भाग्यहीनायाः पुत्रो जातो निराकृतिः ॥ लिप्_२,७।२२ ॥  
ममात्र निधनं श्रेयो न कथञ्चन जीवितम् ।  
इत्युक्तः स च निर्गम्य यज्ञवाटं जगाम वै ॥ लिप्_२,७।२३ ॥  
तस्मिन्याते द्विजानां तु न मन्त्राः प्रतिपेदिरे ।  
ऐतरेये स्थितेतत्र ब्राह्मणा मोहितास्तदा ॥ लिप्_२,७।२४ ॥  
ततो वाणी समुद्भूता वासुदेवेति कीर्तनात् ।  
ऐतरेयस्य ते विप्राः प्रणिपत्य यतातथम् ॥ लिप्_२,७।२५ ॥  
पूजां चक्रुस्ततो यज्ञं स्वयमेव समागतम् ।  
ततः समाप्य तं यज्ञमैतरेयो धनादिभिः ॥ लिप्_२,७।२६ ॥  
सर्ववेदान्सदस्याह स षडङ्गान् समाहिताः ।  
तुष्टुवुश्च तथा विप्रा ब्रह्माद्याश्च तथा द्विजाः ॥ लिप्_२,७।२७ ॥  
ससर्जुः पुष्पवर्षाणि खेचराः सिद्धचारणाः ।  
एवं समाप्य वै यज्ञमैतरेयो द्विजोत्तमाः ॥ लिप्_२,७।२८ ॥  
मातरं पूजयित्वा तु विष्णोः स्थानं जगाम ह ।  
एतद्वै कथितं सर्वं द्वादशाक्षरवैभवम् ॥ लिप्_२,७।२९ ॥  
पठतां शृण्वतां नित्यं महापातकनाशनम् ।  
जपेद्यः पुरुषो नित्यं द्वादशाक्षरमव्ययम् ॥ लिप्_२,७।३० ॥  
स याति दिव्यमतुलं विष्णोस्तत्परमं पदम् ।  
अपि पापसमाचारो द्वादशाक्षरतत्परः ॥ लिप्_२,७।३१ ॥  
प्राप्नोति परमं स्थानं नात्र कार्या विचारणा ।  
किं पुनर्ये स्वधर्मस्था वासुदेवपरायणाः ॥ लिप्_२,७।३२ ॥  
दिव्यं स्थानं महात्मानः प्राप्नुवन्तीति सुव्रताः ॥ लिप्_२,७।३३ ॥  
    
इति श्रीलिङ्गमहापुराणे उत्तरभागे द्वादशाक्षरप्रशंसानाम सप्तमो ऽध्यायः

________________________________________________________

सुत उवाच  
अष्टाक्षरो द्विजश्रेष्ठा नमो नारायणेति च ।  
द्वादशाक्षरमन्त्रश्च परमः परमात्मनः ॥ लिप्_२,८।१ ॥  
मन्त्र षडक्षरो विप्राः सर्ववेदार्थसञ्चयः ।  
यश्चोन्नमः शिवायेति मन्त्रः सर्वार्थसाधकः ॥ लिप्_२,८।२ ॥  
तथा शिवतरायेति दिव्यः पञ्चाक्षरः शुभः ।  
मयस्कराय चेत्येवं नमस्ते शङ्कराय च ॥ लिप्_२,८।३ ॥  
सप्ताक्षरोयं रुद्रस्य प्रधानपुरुषस्य वै ।  
ब्रह्मा च भगवान्विष्णुः सर्वे देवाः सवासवाः ॥ लिप्_२,८।४ ॥  
मन्त्रैरेतैर्द्विजश्रेष्ठा मुनयश्च यजन्ति तम् ।  
शङ्करं देवदेवशं मयस्करमजोद्भवम् ॥ लिप्_२,८।५ ॥  
शिवं च शङ्करं रुद्रं देवदेवमुमापतिम् ।  
प्राहुर्नमः शिवायोति नमस्ते शङ्कराय च ॥ लिप्_२,८।६ ॥  
मयस्कराय रुद्राय तथा शिवतराय च ।  
जप्त्वा मुच्येत वै विप्रो ब्रह्महत्यादिभिः क्षणात् ॥ लिप्_२,८।७ ॥  
पुरा कश्चिद्द्विजः शक्तो धुन्धुमूक इति श्रुतः ।  
आसीत्तृतीये त्रेतायामावर्त्ते च मनोः प्रभोः ॥ लिप्_२,८।८ ॥  
मेघवाहनकल्पे वै ब्रह्मणः परमात्मनः ।  
मेघो भूत्वा महादेवं कृत्तिवाससमीश्वरम् ॥ लिप्_२,८।९ ॥  
बहुमानेन वै रुद्रं देवदेवो जनार्दनः ।  
खिन्नो ऽतिभाराद्रुद्रस्य निःश्वासोच्छ्वासवर्जितः ॥ लिप्_२,८।१० ॥  
विज्ञाप्य शितिकण्ठाय तपश्चक्रेम्बुजेक्षणः ।  
तपसा परमैश्वर्यं बलं चैव तथाद्भुतम् ॥ लिप्_२,८।११ ॥  
लब्धवान्परमेशानाच्छङ्करात्परमात्मनः ।  
तस्मात्कल्पस्तदा चासीन्मेघवाहनसञ्ज्ञया ॥ लिप्_२,८।१२ ॥  
तस्मिन्कल्पे मुनेः शापद्धुन्धुमूकसमुद्भवः ।  
धुन्धुमूकात्मजस्तेन दुरात्मा च बभूव सः ॥ लिप्_२,८।१३ ॥  
धुन्धुमूकः पुरासक्तो भार्यया सह मोहितः ।  
तस्यां वै स्थापितो गर्भः कामासक्तेन चेतसा ॥ लिप्_२,८।१४ ॥  
अमावास्यामहन्येव मुहूर्ते रुद्रदैवते ।  
अन्तर्वत्नी तदा भार्या मुक्ता तेन यथासुखम् ॥ लिप्_२,८।१५ ॥  
असूत सा च तनयं विशल्याख्या प्रयत्नतः ।  
रुद्रे मुहुर्ते मन्देन वीक्षिते मुनिसत्तमाः ॥ लिप्_२,८।१६ ॥  
मातुः पितुस्तथारिष्टं स सञ्जातस्तथात्मनः ।  
ऋषी तमूचतुर्विप्रा धुन्धुमूकं मिथस्तदा ॥ लिप्_२,८।१७ ॥  
मित्रावरुणानामनौ दुष्पुत्र इति सत्तमौ ।  
वसिष्ठः प्राह नीचो ऽपि प्रभावाद्वै बृहस्पतेः ॥ लिप्_२,८।१८ ॥  
पुत्रस्तवासौ दुर्बुद्धिरपि मुच्यति किल्बिषात् ।  
दुःखितो धुन्धुमूको ऽसौ दृष्ट्वा पुत्रम् अवस्थितम् ॥ लिप्_२,८।१९ ॥  
जातकर्मादिकं कृत्वा विधिवत्स्वयमेव च ।  
अध्यापयामास च तं विधिनैव द्विजोत्तमाः ॥ लिप्_२,८।२० ॥  
तेनाधीनं यथान्यायं धैन्धुमूकेन सुव्रताः ।  
कृतोद्वाहस्तदा गत्वा गुरुशुश्रुषणे रतः ॥ लिप्_२,८।२१ ॥  
अनेनैव मुनिश्रेष्ठा धैन्धुमूकेन दुर्मदात् ।  
भुक्त्वान्यां वृषलीं दृष्ट्वा स्वभार्यावाद्दिवानिशम् ॥ लिप्_२,८।२२ ॥  
एकशय्यासनगतो धैन्धुमूको द्विजाधमः ।  
तथा चचार दुर्बुद्धिस्त्यक्त्वा धर्मगतिं पराम् ॥ लिप्_२,८।२३ ॥  
माध्वी पीता तया सार्धं तेन रागविवृद्धये ।  
केनापि कारणेनैव तामुद्दिस्य द्विजोत्तमाः ॥ लिप्_२,८।२४ ॥  
निहता सा च पापेन वृषली गतमङ्गला ।  
ततस्तस्यास्तदा तस्य भ्रातृभिर्निहतः पिता ॥ लिप्_२,८।२५ ॥  
माता च तस्य दुर्बुद्धेर्धौन्धुमूकस्य शोभना ।  
भार्या च तस्य दुर्बुद्धेः श्यालास्ते चापि सुव्रताः ॥ लिप्_२,८।२६ ॥  
राज्ञा क्षणादहो नष्ट कुलं तस्याश्च तस्य च ।  
गत्वासौ धैन्धुमूकश्च येन केनापि लीलया ॥ लिप्_२,८।२७ ॥  
दृष्ट्वा तु तं मुनिश्रेष्ठं रुद्रजाप्यपरायणम् ।  
लब्ध्वा पाशुपतं तद्वै पुरा देवान्महेश्वरात् ॥ लिप्_२,८।२८ ॥  
लब्ध्वा पञ्चाक्षरं चैव षडक्षरमनुत्तमम् ।  
पुनः पञ्चाक्षरं चैव जप्त्वा लक्षं पृथक् पृथक् ॥ लिप्_२,८।२९ ॥  
व्रतं कृत्वा च विधिना दिव्यं द्वादशमासिकम् ।  
कालधर्मं गतः कल्पे पूजितश्च यमेन वै ॥ लिप्_२,८।३० ॥  
उद्धृता च तथा माता पिता श्यालाश्च सुव्रताः ।  
पत्नी च सुभगा जाता सुस्मिता च पतिव्रता ॥ लिप्_२,८।३१ ॥  
ताभिर्विमानामारुह्य देवैः सेन्द्रैरभिष्टुतः ।  
गाणपत्यमनु प्राप्य रुद्रस्य दयितो ऽभवत् ॥ लिप्_२,८।३२ ॥  
तस्मादष्टाक्षरान्न्मन्त्रात्तथा वै द्वादशाक्षरात् ।  
भवेत्कोटिगुणं पुण्यं नात्र कार्या विचारणा ॥ लिप्_२,८।३३ ॥  
तस्माज्जपेद्धियो नित्यं प्रागुक्तेन विधानतः ।  
शक्तिबीजसमायुक्तं स याति परमां गतिम् ॥ लिप्_२,८।३४ ॥  
एतद्वः कथितं सर्वं कथासर्वस्वमुत्तमम् ।  
यः पठेच्छृणुयाद्वापि श्रावयेद्वा द्विजोत्तमान् ॥ लिप्_२,८।३५ ॥  
स याति ब्रह्मलोकं तु रुद्रजाप्यमनुत्तमम् ॥ लिप्_२,८।३६ ॥  
    
इति श्रीलिङ्गमहापुराणे उत्तरभागे अष्टमो ऽध्यायः

________________________________________________________

ऋषय ऊचुः  
देवैः पुरा कृतं दिव्यं व्रतं पाशुपतं शुभम् ।  
ब्रह्मणा च स्वयं सूत कृष्णेनाक्लिष्टकर्मणा ॥ लिप्_२,९।१ ॥  
पतितेन च विप्रेण धैन्धुमूकेन वै तथा ।  
कृत्वा जप्त्वा गतिः प्राप्ता कथं पाशुपतं व्रतम् ॥ लिप्_२,९।२ ॥  
कथं पशुपतिर्देवः शङ्करः परमेश्वरः ।  
वक्तुमर्हसि चास्माकं परं कौतूहलं हि नः ॥ लिप्_२,९।३ ॥  
सूत उवाच  
पुरा शापाद्विनिर्मुक्तो ब्रह्मपुत्रो महायशाः ।  
रुद्रस्य देवदेवस्य मरुदेशादिहागतः ॥ लिप्_२,९।४ ॥  
त्यक्त्वा प्रसादाद्रुद्रस्य उष्ट्रदेहमजाज्ञया ।  
शिलादपुत्रमासाद्य नमस्कृत्य विधानतः ॥ लिप्_२,९।५ ॥  
मेरुष्टष्ठे मुनिवरः श्रुत्वा धर्ममनुत्तमम् ।  
माहेश्वरं मुनिश्रेष्ठा ह्यपृच्छच्च पुनः पुनः ॥ लिप्_२,९।६ ॥  
नन्दिनं प्रणिपत्यैनं कथं पशुपतिः प्रभुः ।  
वक्तुमर्हसि चास्माकं तत्सर्वं च तदाह सः ॥ लिप्_२,९।७ ॥  
तत्सर्वं श्रुतवान् व्यासः कृष्णद्वैपायनः प्रभुः ।  
तस्मादहनुमश्रुत्य युष्माकं प्रवदामि वै ॥ लिप्_२,९।८ ॥  
सर्वे शृण्वं तु वचनं नमस्कृत्वा महेश्वरम् ।  
सनत्कुमार उवाच  
कथं पशुपतिर्देवः पशवः के प्रकीर्तिताः ॥ लिप्_२,९।९ ॥  
कैः पाशैस्ते निबध्यन्ते विमुच्यन्ते च ते कथम् ।  
शैलादिर् उवाच  
सनत्कुमार वक्ष्यामि सर्वम् एतद् यथातथम् ॥ लिप्_२,९।१० ॥  
रुद्रभक्तस्य शान्तस्य तव कल्यामचेतसः ।  
ब्रह्माद्याः स्थावरान्ताश्च देवदेवस्य धीमतः ॥ लिप्_२,९।११ ॥  
पशवः परिकीर्त्यन्ते संसारवशवर्तिनः ।  
तेषां पतित्वाद्भगवान् रुद्रः पशुपतिः स्मृतः ॥ लिप्_२,९।१२ ॥  
अनादिनिधनो धाता भगवान्विष्णुरव्ययः ।  
मायापाशेन बध्नाति पशुवत्परमेश्वरः ॥ लिप्_२,९।१३ ॥  
स एव मोचकस्तेषां ज्ञानयोगेन सेवितः ।  
अविद्यापाशबद्धानां नान्यो मोचक इष्यते ॥ लिप्_२,९।१४ ॥  
तमृते परमात्मानं शङ्करं परमेश्वरम् ।  
चतुर्विंशतितत्त्वानि पाशा हि परमेष्ठिनः ॥ लिप्_२,९।१५ ॥  
तैः पाशैर्मोचयत्येकः शिवो जीवैरुपासितः ।  
निबध्नाति पशूनेकश्चतुर्विंशतिपाशकैः ॥ लिप्_२,९।१६ ॥  
स एव भगवान्रुद्रो मोचयत्यपि सेवितः ।  
दशेन्द्रियमयैः पाशैरन्तः करणसम्भवैः ॥ लिप्_२,९।१७ ॥  
भूततन्मात्रपाशैश्च पशून्मोचयति प्रभुः ।  
इन्द्रियार्थमयैः पाशैर् बद्ध्वा विषयिनः प्रभुः ॥ लिप्_२,९।१८ ॥  
आशु भक्ता भवन्त्येवं परमेश्वरसेवया ।  
भज इत्येष धातुर् वै सेवायां परिकीर्तितः ॥ लिप्_२,९।१९ ॥  
तस्मात्सेवा बुधैः प्रोक्ता भक्तिशब्देन भूयसी ।  
ब्रह्मदिस्तम्बपर्यन्तं पशून्बद्ध्वा महेश्वरः ॥ लिप्_२,९।२० ॥  
त्रिभिर्गुणमयैः पाशैः कार्यं कारयति स्वयम् ।  
दृढेन भक्तियोगेन पशुभिः समुपासितः ॥ लिप्_२,९।२१ ॥  
मोचयत्येव तान्सद्यः शङ्करः परमेश्वरः ।  
भजनं भक्तिरित्युक्ता वाङ्मनः कायकर्मभिः ॥ लिप्_२,९।२२ ॥  
सर्वकार्येणहेतुत्वात्पाशच्छेदपटीयसी ।  
सत्यः सर्वग इत्यादि शिवस्य गुणचिन्तना ॥ लिप्_२,९।२३ ॥  
रुपोपादानचिन्ता च मानसं भजनं विदुः ।  
वाचिकं भजनं धीराः प्रणवादिजपं विदुः ॥ लिप्_२,९।२४ ॥  
कायिकं भजनं सद्भिः प्राणायामादि कथ्यते ।  
धर्माधर्ममयैः पाशैर्बन्धनं देहिनामिदम् ॥ लिप्_२,९।२५ ॥  
मोचकः शिव एवैको भगवान्परमेश्वरः ।  
चतुर्विशतितत्त्वानि मायाकर्मगुणा इति ॥ लिप्_२,९।२६ ॥  
कीर्त्यन्ते विषयाश्चेति पाशा जीवनिबन्धनात् ।  
तैर्बद्धाः शिवभक्त्यैव मुच्यन्ते सर्वदेहिनः ॥ लिप्_२,९।२७ ॥  
पञ्चक्लेशमयैः पाशैः पशून्बध्नाति शङ्करः ।  
स एव मोचकस्तोषां भक्त्या सम्यगुपासितः ॥ लिप्_२,९।२८ ॥  
अविद्यामस्मितां रागं द्वेषं च द्विपदां वराः ।  
वदन्त्यभिनिवेशं च क्लेशान्पाशत्वमागतान् ॥ लिप्_२,९।२९ ॥  
तमोमोहोमहामोहस्तामिस्र इति पण्डिताः ।  
अन्धतामिस्र इत्याहुरविद्यां पञ्चधा स्थिताम् ॥ लिप्_२,९।३० ॥  
ताञ्जीवान्मुनिशार्दूलाः सर्वांश्चैवाप्यविद्यया ।  
शिवो मोचयति श्रीमान्नान्यः कश्चिद्विमोचकः ॥ लिप्_२,९।३१ ॥  
अविद्यां तम इत्याहुरस्मितां मोह इत्यपि ।  
महामोह इति प्राज्ञा रागं योगपरायणाः ॥ लिप्_२,९।३२ ॥  
द्वेषं तामिस्र इत्याहुरन्धतामिस्र इत्यपि ।  
तथैवाभिनिवेशं च मिथ्याज्ञानं विवेकिनः ॥ लिप्_२,९।३३ ॥  
तमसो ऽष्टविधा भेदा मोहश्चाष्टविधः स्मृतः ।  
महामोहप्रभेदाश्च बुधैर्दश विचिन्तिताः ॥ लिप्_२,९।३४ ॥  
अष्टादशविधं चाहुस्तामिस्रं च विचक्षणाः ।  
अन्धतामिस्रभेदाश्च तथाष्टादशधा स्मृताः ॥ लिप्_२,९।३५ ॥  
अविद्ययास्य सम्बन्धो नातीतो नास्त्यनागतः ।  
भवेद्रागेण देवस्य शम्भोरङ्गनिवासिनः ॥ लिप्_२,९।३६ ॥  
कालेषु त्रिषु सम्बन्धस्तस्य द्वेषेण नो भवेत् ।  
मायातीतस्य देवस्य स्थाणोः पशुपतेर्विभोः ॥ लिप्_२,९।३७ ॥  
तथैवाभिनिवेशेन सम्बन्धो न कदाचन ।  
शङ्करस्य शरण्यस्य शिवस्य परमात्मनः ॥ लिप्_२,९।३८ ॥  
कुशलाकुशलैस्तस्य सम्बन्धो नैव कर्मभिः ।  
भवेत्कालत्रये शम्भोरविद्यामतिवर्तिनः ॥ लिप्_२,९।३९ ॥  
विपाकैः कर्मणां वापि न भवेदेव सङ्गमः ।  
कालेषु त्रिषु सर्वस्य शिवस्य शिवदायिनः ॥ लिप्_२,९।४० ॥  
सुखदुःखैरसंस्पृश्यः कालत्रितयवर्तिभिः ।  
स तैर् विनश्वरैः शम्भुर् बोधानन्दात्मकः परः ॥ लिप्_२,९।४१ ॥  
आशयैरपरामृष्टः कालत्रितयगोचरैः ।  
धियां पतिः स्वभूरेष महादेवो महेश्वरः ॥ लिप्_२,९।४२ ॥  
अस्पृश्यः कर्मसंस्कारैः कालत्रितयवर्तिभिः ।  
तथैव भोगसंस्कारैर्भगवानन्तकान्तकः ॥ लिप्_२,९।४३ ॥  
पुंविशेषपरो देवो भगवान्परमेश्वरः ।  
चेत नाचेतनायुक्तप्रपञ्चादखिलात्परः ॥ लिप्_२,९।४४ ॥  
लोके सातिशयत्वेन ज्ञानैश्वर्यं विलोक्यते ।  
शिवेनातिशयत्वेन शिवं प्राहुर्मनीषिणः ॥ लिप्_२,९।४५ ॥  
प्रतिसर्गं प्रसूतानां ब्रह्मणं शास्त्रविस्तरम् ।  
उपदेष्टा स एवादौ कालावच्छेदवर्तिनाम् ॥ लिप्_२,९।४६ ॥  
कालावच्छेदयुक्तानां गुरूणामप्यसौ गुरुः ।  
सर्वेषामेव सर्वेशः कालावच्छेदवर्जितः ॥ लिप्_२,९।४७ ॥  
अनादिरेष सम्बन्धो विज्ञानोत्कर्षयोः परः ।  
स्थितयोरीदृशः सर्वः परिशुद्धः स्वभावतः ॥ लिप्_२,९।४८ ॥  
आत्मप्रयोजनाभावे परानुग्रह एव हि ।  
प्रयोजनं समस्तानां कार्याणां परमेश्वरः ॥ लिप्_२,९।४९ ॥  
प्रणवो वाचकस्तस्य शिवस्य परमात्मनः ।  
शिवरुद्रादिशब्दानां प्रणवोपि परः स्मृतः ॥ लिप्_२,९।५० ॥  
शम्भोः प्रणववाच्यस्य भावना तज्जपादपि ।  
या सिद्धिः स्वपराप्राप्या भवत्येव न संशयः ॥ लिप्_२,९।५१ ॥  
ज्ञानतत्त्वं प्रयत्नेन योगः पाशुपतः परः ।  
उक्तस्तु देवदेवेन सर्वेषामनुकम्पया ॥ लिप्_२,९।५२ ॥  
स होवाचैव याज्ञवल्क्यो यदक्षरं गार्ग्ययोगिनः ।  
अभिवदन्ति स्थूलमनन्तं महाश्चर्यमदीर्घमलोहितममस्तकमासायमत एवो पुनानसमसङ्गमगन्धमरसमच्क्षुष्कमश्रोत्रमवाङ्मनोतेजस्कमप्रमाणमनुसुखमनामगोत्रममरमजरमनामयममृतमोंशब्दममृतमसंवृतमपूर्वमनपरमनन्तमबाह्यं तदश्राति किञ्चन न ताश्राति किञ्चन ॥ लिप्_२,९।५३ ॥  
एतत्कालव्यये ज्ञात्वा परं पाशुपतं प्रभुम् ।  
योगे पाशुपते चास्मिन् यस्यार्थः किल उत्तमे ॥ लिप्_२,९।५४ ॥  
कृत्वोङ्कारं प्रदीपं मृगय गृहपतिं सूक्ष्ममाद्यन्तरस्थं संयम्य द्वारवासं पवनपटुतरं नायकं चोन्द्रियाणाम् ।  
वाग्जालैः कस्य हेतोर्विभटसि तु भयं दृश्यते नैव किञ्चिद्देहस्थं पश्य शम्भुं भ्रमसि किमु परे सास्त्रजालेन्धकारे ॥ लिप्_२,९।५५ ॥  
एवं सम्यग्बुधैर्ज्ञात्वा मुनीनामथ चोक्तं शिवेन ।  
असमरसं पञ्चधा कृत्वाभवं चात्मनि योजयेत् ॥ लिप्_२,९।५६ ॥  
    
इति श्रीलिङ्ङ्गमहापुराणे उत्तरभागे नवमो ऽध्यायः

________________________________________________________

सनत्कुमार उवाच  
भूय एव ममाचक्ष्व महिमानमुमापतेः ।  
भवभक्त महाप्राज्ञ भगवन्नन्दिकेश्वर ॥ लिप्_२,१०।१ ॥  
शैलादिरुवाच  
सनत्कुमार सङ्क्षेपात्तव वक्ष्याम्यशेषतः ।  
महिमानं महेशस्य भवस्य परमेष्ठिनः ॥ लिप्_२,१०।२ ॥  
नास्य प्रकृतिबन्धो ऽभूद्बुद्धिबन्धो न कश्चन ।  
न चाहङ्कारबन्धश्च मनोबन्धश्च नो ऽभवत् ॥ लिप्_२,१०।३ ॥  
चित्तबन्धो न तस्याभूच्छ्रोत्रबन्धो न चाभवत् ।  
न त्वचां चक्षुषां वापि बन्धो जज्ञे कदाचन ॥ लिप्_२,१०।४ ॥  
जिह्वाबन्धो न तस्याभूद्घ्राणबन्धो न कश्चन ।  
पादबन्धः पाणिबन्धो वाग्बन्धश्चैव सुव्रत ॥ लिप्_२,१०।५ ॥  
उपस्थेन्द्रिय बन्धश्च भूततन्मात्रबन्धनम् ।  
नित्यशुद्धस्वभावेन नित्यबुद्धो निसर्गतः ॥ लिप्_२,१०।६ ॥  
नित्यमुक्त इति प्रोक्तो मुनिभिस्तत्त्ववेदिभिः ।  
अनादि मध्यनिष्ठस्य शिवस्य परमेष्ठिनः ॥ लिप्_२,१०।७ ॥  
बुद्धिं सूते नियोगेन प्रकृतिः पुरुषस्य च ।  
अहङ्कारं प्रसूते ऽस्या बुद्धिस्तस्य नियोगतः ॥ लिप्_२,१०।८ ॥  
अन्तर्यामीति देहेषु प्रसिद्धस्य स्वयम्भुवः ।  
इन्द्रियाणि दशैकं च तन्मात्राणि च शासनात् ॥ लिप्_२,१०।९ ॥  
अहङ्कारो ऽतिसंसूते शिवस्य परमेष्ठिनः ।  
तन्मात्राणि नियोगेन तस्य संसुवते प्रभो ॥ लिप्_२,१०।१० ॥  
महाभूतान्यशेषेण महादेवस्य धीमतः ।  
ब्रह्मादीनां तृणान्तं हि देहिनां देहसङ्गतिम् ॥ लिप्_२,१०।११ ॥  
महाभूतान्यशेषाणि जनयन्ति शिवाज्ञया ।  
अध्यवस्यति सर्वार्थान्बुद्धिस्तस्याज्ञया विभोः ॥ लिप्_२,१०।१२ ॥  
अन्तर्यामीति देहेषु प्रसिद्धस्य स्वयम्भुवः ।  
स्वभावसिद्धमैश्वर्यं स्वभावादेव भूतयः ॥ लिप्_२,१०।१३ ॥  
तस्याज्ञया समस्तार्थानहङ्कारो ऽतिमन्यते ।  
चित्तं चेतयते चापि मनः सङ्कल्पयत्यपि ॥ लिप्_२,१०।१४ ॥  
श्रोत्रं शृणोति तच्छक्त्या शब्दस्पर्शादिकं च यत् ।  
शम्भोराज्ञबलेनैव भवस्य परमेष्ठिनः ॥ लिप्_२,१०।१५ ॥  
वचनं कुरुते वाक्यं नादानादि कदाचन ।  
शरीराणामशेषाणां तस्य देवस्य शासनात् ॥ लिप्_२,१०।१६ ॥  
करोति पाणिरादानं न गत्यादि कदाचन ।  
सर्वेषामेव जन्तूनां नियमादेव वेधसः ॥ लिप्_२,१०।१७ ॥  
विहारं कुरुते पादो नोत्सर्गादि कदाचन ।  
समस्तदेहिवृन्दानां शिवस्यैव नियोगतः ॥ लिप्_२,१०।१८ ॥  
उत्सर्गं कुरुते पायुर्न वदेत कदाचन ।  
जन्तोर्जातस्य सर्वस्य परमेश्वरशासनात् ॥ लिप्_२,१०।१९ ॥  
आनन्दं कुरुते शश्वदुपस्थं वचनाद्विभोः ।  
सर्वेषामेव भूतानामीश्वरस्यैव शासनात् ॥ लिप्_२,१०।२० ॥  
अवकाशमशेषाणां भूतानां सम्प्रयच्छति ।  
आकाशं सर्वदा तस्य परमस्यैव शासनात् ॥ लिप्_२,१०।२१ ॥  
निर्देशेन शिवस्यैव भेदैः प्राणादिभिर्निजैः ।  
बिभर्त्ति सर्वभूतानां शरीराणि प्रभञ्जनः ॥ लिप्_२,१०।२२ ॥  
निर्देशाद्देवदेवस्य सप्तस्कन्धगतो मरुत् ।  
लोकयात्रां वहत्येव भेदैः स्वैरावहादिभिः ॥ लिप्_२,१०।२३ ॥  
नागाद्यैः पञ्चभिर्भेदैः शरीरेषु प्रवर्तते ।  
अपदेशेन देवस्य परमस्य समीरणः ॥ लिप्_२,१०।२४ ॥  
हव्यं वहति देवानां कव्यं कव्याशिनामपि ।  
पाकं च कुरुते वह्निः शङ्करस्यैव शासनात् ॥ लिप्_२,१०।२५ ॥  
भुक्तमाहारजातं यत्पचते देहिनां तथा ।  
उदरस्थः सदा वह्निर्विश्वेश्वरनियोगतः ॥ लिप्_२,१०।२६ ॥  
सञ्जीवयन्त्यशेषाणि भूतान्यापस्तदाज्ञया ।  
अविलङ्घ्या हि सर्वेषामाज्ञा तस्य गरीयसी ॥ लिप्_२,१०।२७ ॥  
चराचराणि भूतानि बिभर्त्येव तदाज्ञया ।  
आज्ञया तस्य देवस्य देवदेवः पुरन्दरः ॥ लिप्_२,१०।२८ ॥  
जीवतां व्याधिभिः पीडां मृतानां यातनाशतैः ।  
विश्वम्भरः सदाकालं लोकैः सर्वैरलङ्घ्यया ॥ लिप्_२,१०।२९ ॥  
देवान्पात्य सुरान् हन्ति त्रैलोक्यमखिलं स्थितः ।  
अधार्मिकाणां वै नाशं करोति शिवशासनात् ॥ लिप्_२,१०।३० ॥  
वरुणः सलिलैर्लोकान्सम्भावयति शासनात् ।  
मज्जयत्याज्ञया तस्य पाशैर्बध्नाति चासुरान् ॥ लिप्_२,१०।३१ ॥  
पुण्यानुरपं सर्वेषां प्राणिनां सम्प्रयच्छति ।  
वित्तं वित्तेश्वरस्तस्य शासनात्परमोष्ठिनः ॥ लिप्_२,१०।३२ ॥  
उदयास्तमये कुर्वन्कुरुते कालमाज्ञया ।  
आदित्यस्तस्य नित्यस्य सत्यस्यपरमात्मनः ॥ लिप्_२,१०।३३ ॥  
पुष्पाण्यौषधिजातानि प्रह्लादयति च प्रजाः ।  
अमृतांशुः कलाधारः कालकालस्य शासनात् ॥ लिप्_२,१०।३४ ॥  
आदित्या वसवो रुद्रा अश्विनौ मरुतस्तथा ।  
अन्याश्च देवताः सर्वास्तच्छासनविनिर्मिताः ॥ लिप्_२,१०।३५ ॥  
गन्धर्वा देवसंवाश्च सिद्धाः साध्याश्च चारणाः ।  
यक्षरक्षःपिशाचाश्च स्थिताः शास्त्रेषु वेधसः ॥ लिप्_२,१०।३६ ॥  
ग्रहनक्षत्रताराश्च यज्ञा वेदास्तपांसि च ।  
ऋषीणां च गणाः सर्वे शासनं तस्य धिष्ठिताः ॥ लिप्_२,१०।३७ ॥  
कव्याशिनां गणाः सप्तसमुद्रा गिरिसिन्धवः ।  
शासने तस्य वर्तन्ते काननानि सरांसि च ॥ लिप्_२,१०।३८ ॥  
कलाः काष्ठा निमेषाश्चमुहूर्ता दिवसाः क्षपाः ।  
ऋत्वब्दपक्षमासाश्च नियोगात्तस्य धिष्ठिताः ॥ लिप्_२,१०।३९ ॥  
युगमन्वन्तराण्यस्य शम्भोस्तिष्ठन्ति शासनात् ।  
पराश्चैवपरार्धाश्च कालभेदास्तथापरे ॥ लिप्_२,१०।४० ॥  
देवानां जातयश्चाष्टौ तिरश्चां पञ्च जातयः ।  
मनुष्याश्च प्रवर्तन्ते देवदेवस्य धीमतः ॥ लिप्_२,१०।४१ ॥  
जातानि भूतवृन्दानि चतुर्दशसु योनिषु ।  
सर्वलोकनिषण्णानि तिष्ठन्त्यस्यैव शासनात् ॥ लिप्_२,१०।४२ ॥  
चतुर्दशसु लोकेषु स्थिता जाताः प्रजाः प्रभोः ।  
सर्वेश्वरस्य तस्यैव नियोगवशवर्तिनः ॥ लिप्_२,१०।४३ ॥  
पातालानि समस्तानि भुवनान्यस्य शासनात् ।  
ब्रह्माण्डानि च शेषाणि तथा सावरणानि च ॥ लिप्_२,१०।४४ ॥  
वर्तमानानि सर्वाणि ब्रह्माण्डानि तदाज्ञया ।  
वर्तन्ते सर्वभूताद्यैः समेतानि समन्ततः ॥ लिप्_२,१०।४५ ॥  
अतीतान्यप्यसङ्ख्यानि ब्रह्माण्डानि तदाज्ञया ।  
प्रवृत्तानि पदार्थौङ्घैः सहितानि समन्ततः ॥ लिप्_२,१०।४६ ॥  
ब्रह्माण्डानि भविष्यन्ति सह वस्तुभिरात्मक्तैः ।  
करिष्यन्ति शिवस्याज्ञां सर्वैरावरणैः सह ॥ लिप्_२,१०।४७ ॥  
    
इति श्रीलिङ्गमहापुराणे उत्तरभागे दशमो ऽध्यायः  
    
________________________________________________________

सनत्कुमार उवाच  
विभूतीः शिवयोर्मह्यमाचक्ष्व त्वं गणाधिप ।  
परापरविदां श्रेष्ठ परमेश्वरभावित ॥ लिप्_२,११।१ ॥  
नन्दिकेश्वर उवाच  
हन्त ते कथयिष्यामि विभूतीः शिवयोरहम् ।  
सनत्कुमार योगीन्द्र ब्रह्मणस्तनयोत्तम ॥ लिप्_२,११।२ ॥  
परमात्मा शिवः प्रोक्तः शिवासा च प्रकीर्तिता ।  
शिवमेवेश्वरं प्राहुर्मायां गौरीं विदुर्बुधाः ॥ लिप्_२,११।३ ॥  
पुरुषं शङ्करं प्राहुर्गौरीं च प्रकृतिं द्विजाः ।  
अर्थः शम्भुः शिवा वाणी दिवसो ऽजः शिवा निशा ॥ लिप्_२,११।४ ॥  
सप्ततन्तुर्महादेवो रुद्राणी दक्षिणा स्मृता ।  
आकाशं शङ्करो देवः पृथिवी शङ्करप्रिया ॥ लिप्_२,११।५ ॥  
समुद्रो भगवान् रुद्रो वेला शैलेन्द्रकन्यका ।  
वृक्षः शूलायुधो देवः शूलपाणिप्रिया लता ॥ लिप्_२,११।६ ॥  
ब्रह्मा हरोपि सावित्री शङ्करार्धसरीरिणी ।  
विष्णुर्महेश्वरो लक्ष्मीर्भवानी परमेश्वरी ॥ लिप्_२,११।७ ॥  
वज्रपाणिर्महादेवः शची शैलेन्द्रकन्यका ।  
जातवेदाः स्वयं रुद्रः स्वाहा शर्वार्धकायिनी ॥ लिप्_२,११।८ ॥  
यमस्त्रियम्बको देवस्तात्प्रिया गिरिकन्यका ।  
वरुणो भगवान् रुद्रो गौरी सर्वार्थदायिनी ॥ लिप्_२,११।९ ॥  
बालेन्दुशोखरो वायुः शिवा शिवमनोरमा ।  
चन्द्रार्धमौलिर्यक्षेन्द्रः स्वयमृद्धिः शिवा स्मृता ॥ लिप्_२,११।१० ॥  
चन्द्रार्धशेखरश्चन्द्रो रोहिणी रुद्रवल्लभा ।  
सप्तसप्तिः शिवः कान्ता उमादेवी सुवर्चला ॥ लिप्_२,११।११ ॥  
पण्मुखस्त्रिपुरध्वंसी देवसेना हरप्रिया ।  
उमा प्रसूतीर्वै ज्ञेया दक्षो देवो महेश्वरः ॥ लिप्_२,११।१२ ॥  
पुरुषाख्यो मनुः शम्भुः शतरूपा शिवप्रिया ।  
विदुर्भवानीमाकूतिं रुचिं च परमेश्वरम् ॥ लिप्_२,११।१३ ॥  
भृगुर्भगाक्षिहा देवः ख्यातिस्त्रिनयनप्रियः ।  
मरीचिर्भगवान्रुद्रः सम्भूतिर्वल्लभा विभोः ॥ लिप्_२,११।१४ ॥  
विदुर्भवानीं रुचिरां कविं च परमेश्वरम् ।  
गङ्गाधरेगिरा ज्ञेयः स्मृतिः साक्षादुमा स्मृता ॥ लिप्_२,११।१५ ॥  
पुलस्त्यः शशभृन्मौलिः प्रीतिः कान्ता पिनाकिनः ।  
पुलहस्त्रिपुरध्वंसी दया कालरिपुप्रिया ॥ लिप्_२,११।१६ ॥  
क्रतुर्दक्षक्रतुध्वंसी सन्नतिर्दायिताविभोः ।  
त्रिनेत्रो ऽत्रिरुमा साक्षादनसूया स्मृता बुधैः ॥ लिप्_२,११।१७ ॥  
ऊर्जामाहुरुमां वृद्धां वसिष्ठं च महेश्वरम् ।  
शङ्करः पुरुषाः सर्वे स्त्रियः सर्वा महेश्वरी ॥ लिप्_२,११।१८ ॥  
पुल्लिङ्गशब्दवाच्या ये ते च रुदाः प्रकीर्तिताः ।  
स्त्रीलिङ्गशब्दवाच्या याः सर्वा गौर्या विभूतयः ॥ लिप्_२,११।१९ ॥  
सर्वेस्त्रीपुरुषाः प्रोक्तास्तयोरेव विभूतयः ।  
पदार्थशक्तयो यायास्ता गौरीति विदुर्बुधाः ॥ लिप्_२,११।२० ॥  
सासा विश्वेश्वरी देवी स च सर्वो महेश्वरः ।  
शक्तिमन्तः पदार्था ये स स सर्वो महेश्वरः ॥ लिप्_२,११।२१ ॥  
अष्टौ प्रकृतयो देव्या मूर्तयः परिकीर्तिताः ।  
तथा विकृतयस्तस्या देहबद्धविभूतयः ॥ लिप्_२,११।२२ ॥  
विस्फुलिङ्गा यथा तावदग्नौ च बहुधा स्मृताः ।  
जीवाः सर्वे तथा शर्वो द्वन्द्वसत्त्वमुपागतः ॥ लिप्_२,११।२३ ॥  
गौरीरूपाणि सर्वाणिशरीराणि शरीरिणाम् ।  
शरीरिणस्तथा सर्वे शङ्करांशा व्यवस्थिताः ॥ लिप्_२,११।२४ ॥  
श्राव्यं सर्वमुमारूपं श्रोता देवो महेश्वरः ।  
विषयित्वं विभुर्धत्ते विषयात्मकतामुमा ॥ लिप्_२,११।२५ ॥  
स्रष्टव्यं वस्तुजातं तु धत्ते शङ्करवल्लभा ।  
स्रष्टा स एव विश्वात्मा बालचन्द्रार्धशेखरः ॥ लिप्_२,११।२६ ॥  
दृश्यवस्तु प्रजारूपं बिभर्ति भुवनेश्वरी ।  
द्रष्टा विश्वेश्वरो देवः शशिखण्डशिखामणिः ॥ लिप्_२,११।२७ ॥  
रसजातमुमारूपं घ्रेयजातं च सर्वशः ।  
देवो रसयिता शम्भुर्घ्राता च भुवनेश्वरः ॥ लिप्_२,११।२८ ॥  
मन्तव्यवस्तुतां धत्ते महादेवी महेश्वरी ।  
मन्ता स एव विश्वात्मा महादेवो महेश्वरः ॥ लिप्_२,११।२९ ॥  
बोद्धव्यं वस्तु रूपं च बिभर्ति भववल्लभा ।  
देवः स एव भगवान् बोद्धा बालेन्दुशेखरः ॥ लिप्_२,११।३० ॥  
पीठाकृतिरुमा देवी लिङ्गरूपश्च शङ्करः ।  
प्रतिष्ठाप्य प्रयत्नेन पूजयन्ति सुरासुराः ॥ लिप्_२,११।३१ ॥  
येये पदार्था लिङ्गाङ्कास्तेते शर्वविभूतयः ।  
अर्था भगाङ्किता येये तेत गौर्या विभूतयः ॥ लिप्_२,११।३२ ॥  
स्वर्गपाताललोकान्तब्रह्माण्डावरणाष्टकम् ।  
ज्ञेयं सर्वमुमारूपं ज्ञाता देवो महेश्वरः ॥ लिप्_२,११।३३ ॥  
बिभर्ति क्षेत्रतां देवी त्रिपुरान्तकवल्लभा ।  
क्षेत्रज्ञात्वमथो धत्ते भगवानन्धकान्तकः ॥ लिप्_२,११।३४ ॥  
शिवलिङ्गं समुत्सृज्य यजन्ते चान्यदेवताः ।  
स नृपः सह देशेन रौरवं नरकं व्रजेत् ॥ लिप्_२,११।३५ ॥  
शिवभक्तो न यो राजा भक्तो ऽन्येषु सुरेषु यः ।  
स्वपतिं युवतिस् त्यक्त्वा यथा जारेषु राजते ॥ लिप्_२,११।३६ ॥  
ब्रह्मादयः सुराः सर्वे राजानश्च महर्द्धिकाः ।  
मानवा मुनयश्चैव सर्वे लिङ्गं यजन्ति च ॥ लिप्_२,११।३७ ॥  
विष्णुना रावणं हत्वा ससैन्यं ब्रह्मणः सुतम् ।  
स्थापितं विधिवद्भक्त्या लिङ्गं तीरे नदीपतेः ॥ लिप्_२,११।३८ ॥  
कृत्वा पापसहस्राणि हत्वा विप्रशतं तथा ।  
भावात्समाश्रितो रुद्रं मुच्यते नात्र संशयः ॥ लिप्_२,११।३९ ॥  
सर्वे लिङ्गमया लोकाः सर्वे लिङ्गे प्रतिष्ठिताः ।  
तस्मादभ्यर्चयेल्लिङ्गं यदीच्छेच्छाश्वतं पदम् ॥ लिप्_२,११।४० ॥  
सर्वाकारौ स्थितावेतौ नरैः श्रेयो ऽर्थिभिः शिवौ ।  
पूजनीयौ नमस्कार्यौ चिन्तनीयौ च सर्वदा ॥ लिप्_२,११।४१ ॥  
    
इति श्रीलिङ्गमहापुराणे उत्तरभागे एकादशो ऽध्यायः

________________________________________________________

सनत्कुमार उवाच  
मूर्तयो ऽष्ठौ ममाचक्ष्वशङ्करस्य महात्मनः ।  
विश्वरूपस्य देवस्य गणेश्वर महामते ॥ लिप्_२,१२।१ ॥  
नन्दिकेश्वर उवाच  
हन्त ते कथयिष्यामि महिमानमुमापतेः ।  
विश्वरूपस्य देवस्य सरोजभवसम्भव ॥ लिप्_२,१२।२ ॥  
भूर् आपो ःग्निर् मरुद् व्योम भास्करो दीक्षितः शशी ।  
भवस्य मूर्तयः प्रोक्ताः शिवस्य परमेष्ठनः ॥ लिप्_२,१२।३ ॥  
खात्मेन्दुवह्निसूर्याम्भोधराः पवन इत्यपि ।  
तस्याष्ट मूर्तयः प्रोक्ता देवदेवस्य धीमतः ॥ लिप्_२,१२।४ ॥  
अग्निहोत्रेर्पिते तेन सूर्यात्मनि महात्मनि ।  
तद्विभूतिस्तथा सर्वे देवास्तृप्यन्ति सर्वदाः ॥ लिप्_२,१२।५ ॥  
वृक्षस्य मूलसेकेन यथा शाखोपशाखिकाः ।  
तथा तस्यार्चया देवास् तथा स्युस् तद्विभूतयः ॥ लिप्_२,१२।६ ॥  
तस्य द्वादशधा भिन्नं रूपं सूर्यात्मकं प्रभोः ।  
सर्वदेवात्मकं याज्यं यजान्ति मुनिपुङ्गवाः ॥ लिप्_२,१२।७ ॥  
अमृताख्या कला तस्य सर्वस्यादित्यरूपिणः ।  
भूतसञ्जीवनी चेष्टा लोकोस्मिन् पीयते सदा ॥ लिप्_२,१२।८ ॥  
चन्द्राख्यकिरणास्तस्य धूर्जटेर्भास्करात्मनः ।  
ओषधीनां विवृद्ध्यर्थं हिमवृष्टिं वितन्वते ॥ लिप्_२,१२।९ ॥  
सुक्लाख्यारश्मयस्तस्य शम्भोर्मार्तण्डरूपिणः ।  
धर्मं वितन्वते लोके सस्यपाकादिकारणम् ॥ लिप्_२,१२।१० ॥  
दिवाकरात्मनस्तस्य हरिकेशाह्वयः करः ।  
नक्षत्रपोषकश्चैव प्रसिद्धः परमेष्ठिनः ॥ लिप्_२,१२।११ ॥  
विश्वकर्माह्वयस्तस्य किरणो बुधपोषकः ।  
सर्वेश्वरस्य देवस्य सप्तसप्तिस्वरूपिणः ॥ लिप्_२,१२।१२ ॥  
विश्वव्यच इति ख्यातः किरणस्तस्य शूलिनः ।  
शुक्रपोषकभावेन प्रतीतः सूर्यरूपिणः ॥ लिप्_२,१२।१३ ॥  
संयद्वसुरीति ख्यातो यस्य रश्मिस्त्रिशूलिनः ।  
लोहिताङ्गं प्रपुष्णाति सहस्रकिरणात्मनः ॥ लिप्_२,१२।१४ ॥  
अर्वावसुरीति ख्यातो रश्मिस्तस्य पिनाकिनः ।  
बृहस्पतिं प्रपुष्णाति सर्वदा तपनात्मनः ॥ लिप्_२,१२।१५ ॥  
स्वराडिति समाख्यातः शिवस्यांशुः शनैश्चरम् ।  
हरिदश्वात्मनस्तस्य प्रपुष्णाति दिवानिशम् ॥ लिप्_२,१२।१६ ॥  
सूर्यात्मकस्य देवस्य विश्वयोनेरुमापतेः ।  
सुषुम्णाख्यः सदा रश्मिः पुष्णाति शिशिरद्युतिम् ॥ लिप्_२,१२।१७ ॥  
सौम्यानां वसुजातानां प्रकृतित्वमुपागता ।  
तस्य सोमाह्वया मूर्तिः शङ्करस्य जगद्गुरोः ॥ लिप्_२,१२।१८ ॥  
तस्य सोमात्मक रूप शुक्रत्वेन व्यवस्थितम् ।  
शरीरभाजां सर्वेषां देवस्यान्तकशासिनः ॥ लिप्_२,१२।१९ ॥  
शरीरिणामशेषाणां मनस्येव व्यवस्थितम् ।  
वपुः सोमात्मकं शम्भोस्तस्य सर्वजगद्गुरोः ॥ लिप्_२,१२।२० ॥  
शम्भोः षोडशधाभिन्ना स्थितामृतकलात्मनः ।  
सर्वभूतशरीरेषु सोमाख्या मूर्तिरुत्तमा ॥ लिप्_२,१२।२१ ॥  
देवान्पितॄंश् च पुष्णाति सुधयामृतया सदा ।  
मूर्तिः सोमाह्वया तस्य देवदेवस्य शासितुः ॥ लिप्_२,१२।२२ ॥  
पुष्णात्योषधिजातानि देहिनामात्मशुद्धये ।  
सोमाह्वया तनुस्तस्य भवानीमिति निर्दिशेत् ॥ लिप्_२,१२।२३ ॥  
यज्ञानां पतिभावेन जीवानां तपसामपि ।  
प्रसिद्धरूपमेतद्वै मोमात्मकमुमापतेः ॥ लिप्_२,१२।२४ ॥  
जलानामोषधीनां च पतिभावेन विश्रुतम् ।  
सोमात्मकं वपुस्तस्य शम्भोर्भगवतः प्रभोः ॥ लिप्_२,१२।२५ ॥  
देवो हिरण्मयो मृष्टः परस्परविवेकिनः ।  
करणानामशेषाणां देवतानां निराकृतिः ॥ लिप्_२,१२।२६ ॥  
जीवत्वेन स्थिते तस्मिञ्छिवे सोमात्मके प्रभौ ।  
मधुरा विलयं याति सर्वलोकैकरक्षिणी ॥ लिप्_२,१२।२७ ॥  
यजमानाह्वया मूर्तिः शैवी हव्यैरहर्निशम् ।  
पुष्णाति देवताः सर्वाः कव्यैः पितृगणानपि ॥ लिप्_२,१२।२८ ॥  
यजमानाह्वया या सा तनुश्चाहुतिजा तया ।  
वृष्ट्या भावयति स्पष्टं सर्वमेव परापरम् ॥ लिप्_२,१२।२९ ॥  
अन्तःस्थं च बहिःस्थं च ब्रह्माण्डानां स्थितं जलम् ।  
भूतानां च शरीरस्थं शम्भोर्मूर्तिर्गरीयसी ॥ लिप्_२,१२।३० ॥  
नदीनाममृतं साक्षान्नदानामपि सर्वदा ।  
समुद्राणां च सर्वत्र व्यापी सर्वमुमापतिः ॥ लिप्_२,१२।३१ ॥  
सञ्जीविनी समस्तानां भूतानामेव पाविनी ।  
अम्बिका प्राणसंस्था या मूर्तिलम्बुमयी परा ॥ लिप्_२,१२।३२ ॥  
अन्तःस्थश् च बहिःस्थश् च ब्रह्माण्डानां विभावसुः ।  
यज्ञानां च शरीरस्थः शम्भोर्मूर्तिर्गरीयसी ॥ लिप्_२,१२।३३ ॥  
शरीरस्था च भूतानां श्रेयसी मूर्तिरैश्वरी ।  
मूर्तिः पावक संस्था या शम्भोरत्यन्तपूजिता ॥ लिप्_२,१२।३४ ॥  
भेदा एकोनपञ्चाशद्वेदविद्भिरुदाहृताः ।  
हव्यं वहति देवानां शम्भोर्यज्ञात्मकं वपुः ॥ लिप्_२,१२।३५ ॥  
कव्यं पितृगणानां च हूयमानं द्विजातिभिः ।  
सर्वदेवमयं शम्भोः श्रेष्ठमग्यात्मकं वपुः ॥ लिप्_२,१२।३६ ॥  
वदन्ति वेदशास्त्रज्ञा यजन्ति च यथाविधि ।  
अन्तःस्थो जगदण्डानां बहिःस्थश्च समीरणः ॥ लिप्_२,१२।३७ ॥  
शरीरस्थश्च भूतानां शैवी मूर्तिः पटीयसी ।  
प्राणाद्या नागकूर्माद्या आवहाद्याश्च वायवः ॥ लिप्_२,१२।३८ ॥  
ईशानमूर्तेरेकस्य भेदाः सर्वे प्रकीर्तिताः ।  
अन्तःस्थं जगदण्डानां बहिःस्थं च वियद्विभोः ॥ लिप्_२,१२।३९ ॥  
शरीरस्थं च भूतानां शम्भोमूर्तिर्गरीयसी ।  
शम्भोर्विश्वम्भरा मूर्तिः सर्वब्रह्माधिदेवता ॥ लिप्_२,१२।४० ॥  
चराचराणां भूतानां सर्वेषां धारणे मता ।  
चराचराणां भूतानां शरीराणि विदुर्बुधाः ॥ लिप्_२,१२।४१ ॥  
पञ्चकेनेसमूर्तीनां समारब्धानि सर्वथा ।  
पञ्चभूतानि चन्द्रार्कावात्मेति मुनिपुङ्गवाः ॥ लिप्_२,१२।४२ ॥  
मूर्तयो ऽष्टौ शिवस्याहुर्देवदेवस्य धीमतः ।  
आत्मा तस्याष्टमी मूर्तिर्यजमानाह्वया परा ॥ लिप्_२,१२।४३ ॥  
चराचर शरीरेषु सर्वेष्वेव स्थिता तदा ।  
दीक्षितं ब्राह्मणं प्राहुरात्मानं च मुनीश्वराः ॥ लिप्_२,१२।४४ ॥  
यजमानाह्वया मूर्तिः शिवस्य शिवदायिनः ।  
मूर्तयो ऽष्टौ शिवस्यैता वन्दनीयाः प्रयत्नतः ॥ लिप्_२,१२।४५ ॥  
श्रेयो ःर्थिभिर् नरैर् नित्यं श्रेयसामेकहेतवः ॥ लिप्_२,१२।४६ ॥  
    
इति श्रीलिङ्गमहापुराणे उत्तरभागे द्वादशो ऽध्यायः

________________________________________________________

सनत्कुमार उवाच  
भूयो ऽपि वद मे नन्दिन् महिमानमुमापते ।  
अष्टमूर्तेर्महेशस्य शिवस्य परमेष्ठिनः ॥ लिप्_२,१३।१ ॥  
नन्दिकेश्वर उवाच  
वक्ष्यामि ते महेशस्य महिमानमुमापतेः ।  
अष्टमूर्तेर्जगद्व्याप्य स्थितस्य परमेष्ठिनः ॥ लिप्_२,१३।२ ॥  
चराचराणां भूतानां धाता विश्वम्भरात्मकः ।  
शर्व इत्युच्यते देवः सर्वशास्त्रार्थपारगैः ॥ लिप्_२,१३।३ ॥  
विश्वम्भरात्मनस्तस्य सर्वस्य परमेष्ठिनः ।  
विकेशी कथ्यते पत्नी तनयोङ्गारकः स्मृतः ॥ लिप्_२,१३।४ ॥  
भव इत्युच्यते देवो भगवान्वेदवादिभिः ।  
सञ्जीवनस्य लोकानां भवस्य परमात्मनः ॥ लिप्_२,१३।५ ॥  
उमा सङ्कीर्तिता देवी सुतः शुक्रश्च सूरिभिः ।  
सप्तलोकाण्डकव्यापी सर्वलोकैकरक्षिता ॥ लिप्_२,१३।६ ॥  
वह्न्यात्मा भगवान्देवः स्मृतः पशुपतिर्बुधैः ।  
स्वाहा पत्न्यात्मनस्तस्य प्रोक्ता पशुपतेः प्रिया ॥ लिप्_२,१३।७ ॥  
षण्मुखो भगवान् देवो बुधैः पुत्र उदाहृतः ।  
समस्तभुवनव्यापी भर्ता सर्वशरीरिणाम् ॥ लिप्_२,१३।८ ॥  
पवनात्मा बुधैर्देव ईशान इति कीर्त्यते ।  
ईशानस्य जगत्कर्तुर्देवस्य पवनात्मनः ॥ लिप्_२,१३।९ ॥  
शिवा देवी बुदैरुक्ता पुत्रश्चास्य मनोजवः ।  
चराचराणां भूतानां सर्वेषां सर्वकामदः ॥ लिप्_२,१३।१० ॥  
व्योमात्मा भगवान्देवो भीम इत्युच्यते बुधैः ।  
महामहिम्नो देवस्य भीमस्य गगनात्मनः ॥ लिप्_२,१३।११ ॥  
दिशो दश स्मृता देव्यः सुतः सर्गश्च सूरिभिः ।  
सूर्यात्मा भगवान्देवः सर्वेषां च विभूतिदः ॥ लिप्_२,१३।१२ ॥  
रुद्र इत्युच्यते देवैर्भगवान् भुक्तिमुक्तिदः ।  
सूर्यात्म कस्य रुद्रस्य भक्तानां भक्तिदायिनः ॥ लिप्_२,१३।१३ ॥  
सुवर्चला स्मृता देवी सुतश्चास्य शनैश्चरः ।  
समस्तसौम्यवस्तूनां प्रकृतित्वेन विश्रुतः ॥ लिप्_२,१३।१४ ॥  
सोमात्मको बुधैर्देवो महादेव इति स्मृतः ।  
सोमात्मकस्य देवस्य महादेवस्य सूरिभिः ॥ लिप्_२,१३।१५ ॥  
दयिता रोहिणी प्रोक्ता बुधश्चैव शरीरजः ।  
हव्यकव्यस्थितिं कुर्वन् हव्यकव्याशिनां तदा ॥ लिप्_२,१३।१६ ॥  
यजमानात्मको देवो महादेवो बुधैः प्रभुः ।  
उग्र इत्युच्यते सद्भिरीशानश्चेति चापरैः ॥ लिप्_२,१३।१७ ॥  
उग्राह्वयस्य देवस्य यजमानात्मनः प्रभोः ।  
दीक्षा पत्नी बुधैरुक्ता सन्तानाख्यः सुतस्तथा ॥ लिप्_२,१३।१८ ॥  
शरीरिणां शरीरेषु कठिनं कोङ्कणादिवत् ।  
पार्थिवं तद्वपुर्ज्ञेयं शर्वतत्त्वं बुभुत्सुभिः ॥ लिप्_२,१३।१९ ॥  
देहेदेहे तु देवेशो देहभाजां यदव्ययम् ।  
वस्तुद्रव्यात्मकं तस्य भवस्य परमात्मनः ॥ लिप्_२,१३।२० ॥  
ज्ञेयं च तत्त्वविद्भिर्वै सर्ववेदार्थपारगैः ।  
आग्नेयः परिणामो यो विग्रहेषु शरीरिणाम् ॥ लिप्_२,१३।२१ ॥  
मूर्तिः पशुपतिर्ज्ञेया सा तत्त्वं वेत्तुमिच्छुभिः ।  
वायव्यः परिणामो यः शरीरेषु शरीरिणाम् ॥ लिप्_२,१३।२२ ॥  
बुधैरीशोति सा तस्य तनुर्ज्ञेया न संशयः ।  
सुषिरं यच्छरीरस्थमशेषाणां शरीरिणाम् ॥ लिप्_२,१३।२३ ॥  
भीमस्य सा तनुर्ज्ञेया तत्त्वविज्ञानकाङ्क्षिभिः ।  
चक्षुरादिगतं तेजो यच्छरीरस्थमङ्गिनाम् ॥ लिप्_२,१३।२४ ॥  
रुद्रस्यापि तनुर्ज्ञेया परमार्थं बुभुत्सुभिः ।  
सर्वभूतशरीरेषु मनश्चन्द्रात्मकं हि यत् ॥ लिप्_२,१३।२५ ॥  
महादेवस्य सा मूर्तिर्बोद्धव्या तत्त्वचिन्तकैः ।  
आत्मा यो यजमानाख्यः सर्वभूतशरीरगः ॥ लिप्_२,१३।२६ ॥  
मूर्तिरुग्रस्य सा ज्ञेया परमात्मबुभुत्सुभिः ।  
जातानां सर्व भूतानां चतुर्दशसु योनिषु ॥ लिप्_२,१३।२७ ॥  
अष्टमूर्तेरनन्यत्वं वदन्ति परमर्षयः ।  
सप्तमूर्तिमयान्याहुरीशस्याङ्गानि देहिनाम् ॥ लिप्_२,१३।२८ ॥  
आत्मा तस्याष्टमी मूर्तिः सर्वभूतशरीरगा ।  
अष्टमूर्तिममुं देवं सर्वलोकात्मकं विभुम् ॥ लिप्_२,१३।२९ ॥  
भजस्व सर्वभावेन श्रेयः प्राप्तुं यदीच्छसि ।  
प्राणिनो यस्य कस्यापि क्रियते यद्यनुग्रहः ॥ लिप्_२,१३।३० ॥  
अष्टमूर्तेर्महेशस्य कृतमाराधनं भवेत् ।  
निग्रहश्चेत् कृतो लोके देहिनो यस्य कस्यचित् ॥ लिप्_२,१३।३१ ॥  
अष्टमूर्तेर्महेशस्य स एव विहितो भवेत् ।  
यद्यवज्ञा कृता लोके यस्य कस्य चिदङ्गिनः ॥ लिप्_२,१३।३२ ॥  
अष्टमूर्तेर्महे शस्य विहिता सा भवेद्विभोः ।  
अभयं यत् प्रदत्तं स्यादङ्गिनो वस्य कस्यचित् ॥ लिप्_२,१३।३३ ॥  
आराधनं कृतं तस्मादष्टमूर्तेर्न संशयः ।  
सर्वोपकारकरणं प्रदानमभयस्य च ॥ लिप्_२,१३।३४ ॥  
आराधनं तु देवस्य अष्टमूर्तेर्न संशयः ।  
सर्वोपकारकरणं सर्वानुग्रह एव च ॥ लिप्_२,१३।३५ ॥  
तदर्चनं परं प्राहुरष्टमूर्तेर्मुनीश्वराः ।  
अनुग्रहणमन्येषां विधातव्यं त्वयाङ्गिनाम् ॥ लिप्_२,१३।३६ ॥  
सर्वाभयप्रदानं च शिवाराधनमिच्छता ॥ लिप्_२,१३।३७ ॥  
    
इति श्रीलिङ्गमहापुराणे उत्तरभागे त्रयोदशो ऽध्यायः

________________________________________________________

सनत्कुमार उवाच  
पञ्च ब्रह्माणि मे नन्दिन्नाचक्ष्व गणसत्तम ।  
श्रेयःकरणभूतानि पवित्राणि शरीरिणाम् ॥ लिप्_२,१४।१ ॥  
नन्दिकेश्वर उवाच  
शिवस्यैव स्वरूपाणि पञ्च ब्रह्माह्वयानि ते ।  
कथयामि यथातत्त्वं पद्मयोनेः सुतोत्तम ॥ लिप्_२,१४।२ ॥  
सर्वलोकैकसंहर्ता सर्वलोकैकरक्षिता ।  
सर्वलोकैकनिर्माता पञ्चब्रह्मात्मकः शविः ॥ लिप्_२,१४।३ ॥  
सर्वेषामेव लोकानां यदुपादानकारणम् ।  
निमित्तकारणं चाहुस्स शिवः पञ्चधा स्मृतः ॥ लिप्_२,१४।४ ॥  
मूर्तयः पञ्च विख्याताः पञ्च ब्रह्माह्वयाः पराः ।  
सर्वलोकशरण्यस्य शिवस्य परमात्मनः ॥ लिप्_२,१४।५ ॥  
क्षेत्रज्ञः प्रथमा मूर्तिशिवस्य परमेष्ठिनः ।  
भोक्ता प्रकृतिवर्गस्य भोग्यस्येशानसञ्ज्ञितः ॥ लिप्_२,१४।६ ॥  
स्थाणोस्तत्पुरुषाख्या च द्वितीया मूर्तिरुच्यते ।  
प्रकृतिः सा हि विज्ञेया परमात्मगुहात्मिका ॥ लिप्_२,१४।७ ॥  
अघोराख्या तृतीया च शम्भोर्मूर्तिर्गरीयसी ।  
बुद्धेः सा मूर्तिरित्युक्ता धर्माद्यष्टाङ्गसंयुता ॥ लिप्_२,१४।८ ॥  
चतुर्थी वामदेवाख्या मूर्तिः शम्भोर्गरियसी ।  
अहङ्कारात्मकत्वेन व्याप्य सर्वं व्यवस्थिता ॥ लिप्_२,१४।९ ॥  
सद्योजाताह्वया शम्भोः पचमी मूर्तिरुच्यते ।  
मनस्तत्त्वात्मकत्वेन स्थिता सर्वशरीरिषु ॥ लिप्_२,१४।१० ॥  
ईशानः परमो देवः परमेष्ठी सनातनः ।  
श्रोत्रेन्द्रियात्मकत्वेन सर्वभूतेष्ववस्थितः ॥ लिप्_२,१४।११ ॥  
स्थितस्तत्पुरुषो देवः शरीरेषु शरीरिणाम् ।  
त्वगिन्द्रियात्मकत्वेन तत्त्वविद्भिरुदाहृतः ॥ लिप्_२,१४।१२ ॥  
अघोरोपि महादेवश्चक्षुरात्मतया बुधैः ।  
कीर्तितः सर्वभूतानां शरीरेषु व्यवस्थितः ॥ लिप्_२,१४।१३ ॥  
जिह्वेन्द्रियात्मकत्वेन वामदेवोपि विश्रुतः ।  
अङ्गभाजामशेषाणामङ्गेषुं परिधिष्ठितः ॥ लिप्_२,१४।१४ ॥  
घ्राणेन्द्रियात्मकत्वेन सद्योजातः स्मृतो बुधैः ।  
प्राणभाजां समस्तानां विग्रहेषु व्यवस्थितः ॥ लिप्_२,१४।१५ ॥  
सर्वेष्वेव शरीरेषु प्राणभाजां प्रतिष्ठितः ।  
वागिन्द्रियात्मकत्वेन बुधैरीशान उच्यते ॥ लिप्_२,१४।१६ ॥  
पाणीन्द्रियात्मकत्वेन स्थितस्तत्पुरुषो बुधैः ।  
उच्यते विग्रहेष्वेव सर्वविग्रहधारिणाम् ॥ लिप्_२,१४।१७ ॥  
सर्वविग्रहिणां देहे ह्यघोरोपि व्यवस्थितः ।  
पादेन्द्रियात्मकत्वेन कीर्तितस् तत्त्ववेदिभिः ॥ लिप्_२,१४।१८ ॥  
पाय्विन्द्रियात्मकत्वेन वामदेवो व्यवस्थितः ।  
सर्वभूतनिकायानां कायेषु मुनिभिः स्मृतः ॥ लिप्_२,१४।१९ ॥  
उपस्थात्मतया देवः सद्योजातः स्थितः प्रभुः ।  
इष्यते वेदशास्त्रज्ञैर्देहेषु प्राणधारिणाम् ॥ लिप्_२,१४।२० ॥  
ईशानं प्राणिनां देवं शब्दतन्मात्ररूपिणम् ।  
आकाशजनकं प्राहुर्मुनिवृन्दारकप्रजाः ॥ लिप्_२,१४।२१ ॥  
प्राहुस्तत्पुरुषं देवं स्पर्शतन्मात्रकात्मकम् ।  
समीरजनकं प्राहुर्भगवन्तं मुनीश्वराः ॥ लिप्_२,१४।२२ ॥  
रूपतन्मात्रकं देवमघोरमपि घोरकम् ।  
प्राहुर्वेदविदो मुख्या जनकं जातवेदसः ॥ लिप्_२,१४।२३ ॥  
रसतन्मात्ररूपत्वात् प्रथितं तत्त्ववेदिनः ।  
वामदेवमपां प्राहुर्जनकत्वेन संस्थितम् ॥ लिप्_२,१४।२४ ॥  
सद्योजातं महादेवं गन्धतन्मात्ररूपिणम् ।  
भूम्यात्मानं प्रशंसन्ति सर्वतत्त्वार्थवेदिनः ॥ लिप्_२,१४।२५ ॥  
आकाशात्मानमीशानमादिदेवं मुनीश्वराः ।  
परमेण महत्त्वेन सम्भूतं प्राहुरद्भुतम् ॥ लिप्_२,१४।२६ ॥  
प्रभुं तत्पुरुषं देवं पवनं पवनात्मकम् ।  
समस्तलोकव्यापित्वात्प्रथितं सूरयो विदुः ॥ लिप्_२,१४।२७ ॥  
अथार्चिततया ख्यातमघोरं दहनात्मकम् ।  
कथयन्ति महात्मानं वेदवाक्यार्थवेदिनः ॥ लिप्_२,१४।२८ ॥  
तोयात्मकं महादेवं वामदेवं मनोरमम्म् ।  
जगत्सञ्जीवनत्वेन कथितं मुनयो विदुः ॥ लिप्_२,१४।२९ ॥  
विश्वम्भरात्मकं देवं सद्योजातं जगद्गुरुम् ।  
चराचरेकभर्तारं परं कविवरा विदुः ॥ लिप्_२,१४।३० ॥  
पञ्चब्रह्मात्मकं सर्वं जगत्स्थावरजङ्गमम् ।  
शिवानन्दं तदित्याहुर्मुनयस्तत्त्वदर्शिनः ॥ लिप्_२,१४।३१ ॥  
पञ्चविंशतितत्त्वात्मा प्रपञ्चे यः प्रदृश्यते ।  
पञ्चब्रह्मात्मकत्वेन स शिवो नान्यतां गतः ॥ लिप्_२,१४।३२ ॥  
पञ्चविंशतितत्त्वात्मा पञ्चब्रह्मात्मकः शिवः ।  
श्रेयोर्थिभिरतो नित्यं चिन्तनीयः प्रयत्नतः ॥ लिप्_२,१४।३३ ॥  
    
इति श्रीलिङ्गमहापुराणे उत्तरभागे पञ्चब्रह्मकथनं नाम चतुर्दशो ऽध्यायः

________________________________________________________

सनत्कुमार उवाच  
भूयो ऽपि शिवमाहात्म्यं समाचक्ष्व महामते ।  
सर्वज्ञो ह्यसि भूताना मधिनाथ महागुण ॥ लिप्_२,१५।१ ॥  
शैलादिरुवाच  
शिवमाहात्म्यमेकाग्रः शृणु वक्ष्यामि ते मुने ।  
बहुभिर्बहुधा शब्दैः कीर्तितं मुनिसत्तमैः ॥ लिप्_२,१५।२ ॥  
सदसद्रूपमित्याहुः सदसत्पतिरित्यपि ।  
तं शिवं मुनयः केचित्प्रवदन्ति च सूरयः ॥ लिप्_२,१५।३ ॥  
भूतभावविकारेण द्वितीयेन स उच्यते ।  
व्यक्तं तेन विहीनत्वादव्यक्तमसदित्यपि ॥ लिप्_२,१५।४ ॥  
उभे ते शिवरूपे हि शिवादन्यं न विद्यते ।  
तयोः पतित्वाच्च शिवः सदसत्पतिरुच्यते ॥ लिप्_२,१५।५ ॥  
क्षराक्षरात्मकं प्राहुः क्षराक्षरपरं तथा ।  
शिवं महेश्वरं केचिन्मुनयस्तत्त्वचिन्तकाः ॥ लिप्_२,१५।६ ॥  
उक्तमक्षरमव्यक्तं व्यक्तं क्षरमुदाहृतम् ।  
रूपे ते शङ्करस्यैव तस्मान्न पर उच्यते ॥ लिप्_२,१५।७ ॥  
तयोः परः शिवः शान्तः क्षराक्षरपरो बुधैः ।  
उच्यते परमार्थेन महादेवो महेश्वरः ॥ लिप्_२,१५।८ ॥  
समस्तव्यक्तरूपं तु ततः स्मृत्वा स मुच्यते ।  
समष्टिव्यष्टिरूपं तु समष्टिव्यष्टिकारणम् ॥ लिप्_२,१५।९ ॥  
वदन्ति केचिदाचार्याः शिवं परमकारणम् ।  
समष्टिं विदुरव्यक्तं व्यष्टिं व्यक्तं मुनीश्वराः ॥ लिप्_२,१५।१० ॥  
रूपे ते गदिते शम्भोर्नास्त्यन्यद्वस्तुसम्भवम् ।  
तयोः कारमभावेन शिवो हि परमेश्वरः ॥ लिप्_२,१५।११ ॥  
उच्यते योगशास्त्रज्ञैः समष्टिव्यष्टिकारणम् ।  
क्षेत्रक्षेत्रज्ञरूपी च शिवः कैश्चिदुदाहृतः ॥ लिप्_२,१५।१२ ॥  
परमात्मा परं ज्योतिर्भगवान्परमेश्वरः ।  
चतुर्विशतितत्त्वानि समष्टिव्यष्टिकारणम् ॥ लिप्_२,१५।१३ ॥  
प्राहुः क्षेत्रज्ञशब्देन भोक्तारं पुरुषं तथा ।  
क्षेत्रक्षेत्रविदावेते रूपे तस्य स्वयम्भुवः ॥ लिप्_२,१५।१४ ॥  
न किञ्चिच्च शिवादन्यदिति प्राहुर्मनीषिणः ।  
अपरब्रह्मरूपं तं परब्रह्मात्मकं शिवम् ॥ लिप्_२,१५।१५ ॥  
केचिदाहुर्महादेवमनादि निधनं प्रभुम् ।  
भूतेन्द्रियान्तः करणप्रधानविषयात्मकम् ॥ लिप्_२,१५।१६ ॥  
अपरं ब्रह्म निर्दिष्टं परं ब्रह्म चिदात्मकम् ।  
ब्रह्मणी ते महेशस्य शिवस्यास्य स्वयम्भुवः ॥ लिप्_२,१५।१७ ॥  
शङ्करस्य परस्यैव शिवादन्यन्न विद्यते ।  
विद्याविद्यास्वरूपी च शङ्करः कैश्चिदुच्यते ॥ लिप्_२,१५।१८ ॥  
धाता विधाता लोकानामादिदेवो महेश्वरः ।  
विद्येति च तमेवाहुरविद्येति मुनीश्वराः ॥ लिप्_२,१५।१९ ॥  
प्रपञ्चजातमखिलं ते स्वरूपे स्वयम्भुवः ।  
भ्रान्तिर्विद्या परं चेति शिवरूपमनुत्तमम् ॥ लिप्_२,१५।२० ॥  
अवापुर्मुनयो योगात्केचिदागमवेदिनः ।  
अर्थेषु बहुरूपेषु विज्ञानं भ्रान्तिरुच्यते ॥ लिप्_२,१५।२१ ॥  
आत्माकारेण संवित्तिर्बुधैर्विद्येति कीर्त्यते ।  
विकल्परहितं तत्त्वं परमित्यभिधीयते ॥ लिप्_२,१५।२२ ॥  
तृतीयरूपमीशस्य नान्यत्किञ्चन सर्वतः ।  
व्यक्ताव्यक्तज्ञरूपीति शिवः कैश्चिन्निगद्यते ॥ लिप्_२,१५।२३ ॥  
विधाता सर्व लोकानां धाता च परमेश्वरः ।  
त्रयोविंशतितत्त्वानि व्यक्तशब्देन सूरयः ॥ लिप्_२,१५।२४ ॥  
वदन्त्यव्यक्तशब्देन प्रकृतिः च परां तथा ।  
कथयन्ति ज्ञशब्देन पुरुषं गुमभोगिनम् ॥ लिप्_२,१५।२५ ॥  
तत्त्रयं शाङ्करं रूपं नान्यत्किञ्चिदशाङ्करम् ॥ लिप्_२,१५।२६ ॥  
    
इति श्रीलिङ्गमहापुराणे उत्तरभागे पञ्चदशो ऽध्यायः  
    
________________________________________________________

सनत्कुमार उवाच  
पुनरेव महाबुद्धे श्रोतुमिच्छामि तत्त्वतः ।  
बहुभिर्बहुधा शब्दैः शब्दितानि मुनीश्वरैः ॥ लिप्_२,१६।१ ॥  
शैलादिरुवाच  
पुनः पुनः प्रवक्ष्यामि शिवरूपाणि ते मुने ।  
बहुभिर्बहुधा शब्दैः शब्दितानि मुनीश्वरैः ॥ लिप्_२,१६।२ ॥  
क्षेत्रज्ञः प्रकृतिर्व्यक्तं कालात्मेति मुनीश्वरैः ।  
उच्यते कैश्चिदाचार्यैरागमार्णवपारगैः ॥ लिप्_२,१६।३ ॥  
क्षेत्रज्ञं पुरुषं प्राहुः प्रधानं प्रकृतिं बुधाः ।  
विकारजातं निःशेषं प्रकृतेर्व्यक्तमित्यपि ॥ लिप्_२,१६।४ ॥  
प्रधानव्यक्तयोः कालः परिणामैककारणम् ।  
तच्चतुष्टयमीशस्य रूपाणां हि चतुष्टयम् ॥ लिप्_२,१६।५ ॥  
हिरण्यगर्भं पुरुषं प्रधानं व्यक्तरूपिणम् ।  
कथयन्ति शिवं केचिदाचार्याः परमेश्वरम् ॥ लिप्_२,१६।६ ॥  
हिरण्यगर्भः कर्तास्य भोक्ता विश्वस्य पूरुषः ।  
विकारजातं व्यक्ताख्यं प्रधानं कारणं परम् ॥ लिप्_२,१६।७ ॥  
तेषां चतुष्टयं बुद्धेः शिवरूपचतुष्टयम् ।  
प्रोच्यते शङ्करादन्यदस्ति वस्तु न किञ्चन ॥ लिप्_२,१६।८ ॥  
पिण्डजातिस्वरूपी तु कथ्यते कौश्चिदीश्वरः ।  
चराचरशरीराणि पिण्डाख्यान्य् अखिलान्य् अपि ॥ लिप्_२,१६।९ ॥  
सामान्यानि समस्तानि महासामान्यमेव च ।  
कथ्यन्ते जातिशब्देन तानि रूपाणि धीमतः ॥ लिप्_२,१६।१० ॥  
विराट् हिरण्यगर्भात्मा कैश्चिदीशो निगद्यते ।  
हिरण्यगर्भो लोकानां हेतुर्लोकात्मको विराट् ॥ लिप्_२,१६।११ ॥  
सूत्राव्याकृतरूपं तं शिवं शंसन्ति केचन ।  
अव्याकृतं प्रधानं हि तद्रूपं परमेष्ठनः ॥ लिप्_२,१६।१२ ॥  
लोका येनैव तिष्ठन्ति सूत्रे मणिगणा इव ।  
तत्सूत्रमिति विज्ञेयं रूपमद्भुतविक्रमम् ॥ लिप्_२,१६।१३ ॥  
अन्तर्यामी परः कैश्चित्कैश्चिदीशः प्रकीर्त्यते ।  
स्वयञ्ज्योतिः स्वयंवेद्यः शिवः शम्भुर्महेश्वरः ॥ लिप्_२,१६।१४ ॥  
सर्वेषामेव भूतानामन्तर्यामी शिवः स्मृतः ।  
सर्वेषामेव भूतानां परत्वात्पर उच्यते ॥ लिप्_२,१६।१५ ॥  
परमात्मा शिवः शम्भुः शङ्करः परमेश्वरः ।  
प्राज्ञतैजसविश्वाख्यं तस्य रूपत्रयं विदुः ॥ लिप्_२,१६।१६ ॥  
सुषुप्तिस्वप्नजाग्रन्तमवस्थात्रयमेव तत् ।  
विराट् हिरण्यगर्भाख्यमव्याकृतपदाह्वयम् ॥ लिप्_२,१६।१७ ॥  
तुरीयस्य शिवस्यास्य अवस्थात्रयगामिनः ।  
हिरण्यगर्भः पुरुषः काल इत्य् एव कीर्तिताः ॥ लिप्_२,१६।१८ ॥  
तिस्रो ऽवस्था जगत्सृष्टिस्थितिसंहारहेतवः ।  
भवविष्णुविरिञ्चाख्यमवस्थात्रयमीशितुः ॥ लिप्_२,१६।१९ ॥  
आराध्य भक्त्या मुक्तिं च प्राप्नुवन्ति शरीरिणः ।  
कर्ता क्रिया च कार्यं च करणं चेति सूरिभिः ॥ लिप्_२,१६।२० ॥  
शम्भोश्चत्वारि रूपाणि कीर्त्यन्ते परमेष्ठिनः ।  
प्रमाता च प्रमाणं च प्रमेयं प्रमितिस्तथा ॥ लिप्_२,१६।२१ ॥  
चत्वार्येतानि रूपाणि शिवस्यैव न संशयः ।  
ईश्वराव्याकृतप्राणविराट्भूतेन्द्रियात्मकम् ॥ लिप्_२,१६।२२ ॥  
शिवस्यैव विकारो ऽयं समुद्रस्येव वीचयः ।  
ईश्वरं जगतामाहुर्निमित्तं कारणं तथा ॥ लिप्_२,१६।२३ ॥  
अव्याकृतं प्रधानं हि तदुक्तं वेदवादिभिः ।  
हिरण्यगर्भः प्राणाख्यो विराट् लोकात्मकः स्मृतः ॥ लिप्_२,१६।२४ ॥  
महा भूतानि भूतानि कार्याणि इन्द्रियाणि च ।  
शिवस्यैतानि रूपाणि शंसन्ति मुनिसत्तमाः ॥ लिप्_२,१६।२५ ॥  
परमात्मा शिवादन्यो नास्तीति कवयोविदुः ।  
शिवजातानि तत्त्वानि पञ्चविंशन्मनीषिभिः ॥ लिप्_२,१६।२६ ॥  
उक्तानि न तदन्यानि सलिलादूर्मिवृन्दवत् ।  
पञ्चविंशत्पदार्थेभ्यः शिवतत्त्वं परं विदुः ॥ लिप्_२,१६।२७ ॥  
तानि तस्मादनन्यानि सुवर्णकटकादिवत् ।  
सदाशिवेश्वराद्यानि तत्त्वानि शिवतत्त्वतः ॥ लिप्_२,१६।२८ ॥  
जातानि न तदन्यानि मृद्द्रव्यं कुम्भभेदवत् ।  
माया विद्या क्रिया शक्तिर्ज्ञानशक्तिः क्रियामयी ॥ लिप्_२,१६।२९ ॥  
जाताः शिवान्न सन्देहः किरणा इव सूर्यतः ।  
सर्वात्मकं शिवं देवं सर्वाश्रयविधायिनम् ॥ लिप्_२,१६।३० ॥  
भजस्व सर्वभावेन श्रेयश्चेत्प्राप्तुमिच्छसि ॥ लिप्_२,१६।३१ ॥  
    
इति श्रीलिङ्गमहापुराणे उत्तरभागे षोडशो ऽध्यायः

________________________________________________________

सनत्कुमार उवाच  
भूयो देवगणश्रेष्ठ शिवमाहात्म्यमुत्तमम् ।  
शृण्वतो नास्ति मे तृप्तिस्त्व द्वाक्यामृतपानतः ॥ लिप्_२,१७।१ ॥  
कथं शरीरी भगवान् कस्माद्रुद्रः प्रतापवान् ।  
सर्वात्मा च कथं शम्भुः कथं पाशुपतं व्रतम् ॥ लिप्_२,१७।२ ॥  
कथं वा देवमुख्यैश्च श्रुतो दृष्टश्च शङ्करः ।  
शैलादिरुवाच  
अव्यक्तादभवत्स्थाणुः शिवः परमकारणम् ॥ लिप्_२,१७।३ ॥  
स सर्वकारणोपेत ऋपिर्विश्वाविकः प्रभुः ।  
देवानां प्रथमं देवं जायमानं मुखाम्बुजात् ॥ लिप्_२,१७।४ ॥  
ददर्श चाग्रे ब्रह्माणं चाज्ञया तमवैक्षत ।  
दृष्टो रुद्रेण देवेशः ससर्ज सकलं च सः ॥ लिप्_२,१७।५ ॥  
वर्णाश्रमव्यवस्थाश्च स्थापयामास वै विराट् ।  
सोमं ससर्ज यज्ञार्थं सोमादिदमजायत ॥ लिप्_२,१७।६ ॥  
चरुश्च वह्निर्यज्ञश्च वज्रपाणिः शचीपतिः ।  
विष्णुर्नारायणः श्रीमान् सर्वं सोममयं जगत् ॥ लिप्_२,१७।७ ॥  
रुद्राध्यायेन ते देवा रुद्रं तुष्टुवुरीश्वरम् ।  
प्रसन्नवदनस्तस्थौ देवानां मध्यतः प्रभुः ॥ लिप्_२,१७।८ ॥  
अपहृत्य च विज्ञानमेषामेव महेश्वरः ।  
देवा ह्यपृच्छंस्तं देवं को भवानिति शङ्करम् ॥ लिप्_२,१७।९ ॥  
अब्रवीद्भगवान्रुद्रो ह्यहमेकः पुरातनः ।  
आसं प्रथम एवाहं वर्तामि च सुरोत्तमाः ॥ लिप्_२,१७।१० ॥  
भविष्यामि च लोके ऽस्मिन्मत्तो नान्यः कुतश्चन ।  
व्यतिरिक्तं न मत्तो ऽस्ति नान्यत्किञ्चित्सुरोत्तमाः ॥ लिप्_२,१७।११ ॥  
नित्यो ऽनित्यो ऽहमनघो ब्राह्माहं ब्रह्मणस्पतिः ।  
दिशश्च विदिशश्चाहं प्रकृतिश्च पुमानहम् ॥ लिप्_२,१७।१२ ॥  
त्रिष्टुब्जगत्यनुष्टुप् च च्छन्दोहं तन्मयः शिवः ।  
सत्योहं सर्वगः शान्तस्त्रेताग्निर्गौरवं गुरुः ॥ लिप्_२,१७।१३ ॥  
गौरहं गह्वरश्चाहं नित्यं गहनगोचरः ।  
ज्येष्ठोहं सर्वतत्त्वानां वरिष्ठोहमपां पतिः ॥ लिप्_२,१७।१४ ॥  
आपोहं भगवानीशस्तेजोहं वेदिरप्यहम् ।  
ऋग्वेदोहं यजुर्वेदः सामवेदोहमात्मभूः ॥ लिप्_२,१७।१५ ॥  
अथर्वणोहं मन्त्रोहं तथा चाङ्गिरसां वरः ।  
इतिहासपुराणानि कल्पोहं कल्पनाप्यहम् ॥ लिप्_२,१७।१६ ॥  
अक्षरं च क्षरं चाहं क्षान्तिः शान्तिरहं क्षमा ।  
गुह्योहं सर्ववेदेषु वरेण्योहमजोप्यहम् ॥ लिप्_२,१७।१७ ॥  
पुष्करं च पवित्रं च मध्यं चाहं ततः परम् ।  
बहिश्चाहं तथा चान्तः पुरस्तादहमव्ययः ॥ लिप्_२,१७।१८ ॥  
ज्योतिश्चाहं तमश्चाहं ब्रह्मा विष्णुर्महेश्वरः ।  
बुद्धिश्चाहमहङ्कारस्तन्मात्राणीन्द्रियाणि च ॥ लिप्_२,१७।१९ ॥  
एवं सर्वं च मामेव यो वेद सुर सत्तमाः ।  
स एव सर्ववित्सर्वं सर्वात्मा परमेश्वरः ॥ लिप्_२,१७।२० ॥  
गां गोभिर्ब्राह्मणान्सर्वान्ब्रह्मण्येन हवींषि च ।  
आयुषायुस्तथा सत्यं सत्येन सुरसत्तमाः ॥ लिप्_२,१७।२१ ॥  
धर्मं धर्मेण सर्वांश्च तर्पयामि स्वतेजसा ।  
इत्यादौ भगवानुक्त्वा तत्रैवान्तरधीयत ॥ लिप्_२,१७।२२ ॥  
नापश्यन्त ततो देवं रुद्रं परमकारणम् ।  
ते देवाः परमात्मानं रुद्रं ध्यायन्ति शङ्करम् ॥ लिप्_२,१७।२३ ॥  
सनारायणका देवाः सेन्द्राश्च मुनयस्तथा ।  
तथोर्ध्वबाहवो देवा रुद्रं स्तुन्वन्ति सङ्करम् ॥ लिप्_२,१७।२४ ॥  
    
इति श्रीलिङ्गमहापुराणे उत्तरभागे सप्तदशो ऽध्यायः

________________________________________________________

देवा ऊचुः  
य एष भगवान् रुद्रो ब्रह्मविष्णुमहेश्वराः ।  
स्कन्दश्चापि तथा चेद्रो भुवनानि चतुर्दश ।  
अश्विनौ ग्रहतारास्च नक्षत्राणि च खं दिशः ॥ लिप्_२,१८।१ ॥  
भूतानि च तथा सूर्यः सोमश्चाष्टौ ग्रहास्तथा ।  
प्राणः कालो यमो मृत्युरमृतः परमेश्वरः ॥ लिप्_२,१८।२ ॥  
भूतं भव्यं भविष्यच्च वर्तमानं महेश्वरः ।  
विश्वं कृत्स्नं जगत्सर्वं सत्यं तस्मै नमोनमः ॥ लिप्_२,१८।३ ॥  
त्वमादौ च तथा भूतो भूर्भुवः स्वस्तथैव च ।  
अन्ते त्वं विश्वरूपो ऽसि शीर्षं तु जगतः सन्दा ॥ लिप्_२,१८।४ ॥  
ब्रह्मैकस्त्वं द्वित्रिधार्थमधश्च त्वं सुरेश्वरः ।  
शान्तिश्च त्वं तथा पुष्टिस्तुष्टिश्चाप्यहुतं हुतम् ॥ लिप्_२,१८।५ ॥  
विश्वं चैव तथाविश्वं दत्तं वादत्तमीश्वरम् ।  
कृतं चाप्यकृतं देवं परमप्यपरं ध्रुवम् ।  
परायणं सतां चैव ह्यसतामपि शङ्करम् ॥ लिप्_२,१८।६ ॥  
अपाम सोमम् अमृता अभूमागन्म ज्योतिरविदाम देवान् ।  
किं नूनमस्मान्कृणवदरातिः किमु धूर्तिरमृतं मर्त्यस्य ॥ लिप्_२,१८।७ ॥  
एतज्जगद्धितं दिव्यमक्षरं सूक्ष्ममव्ययम् ॥ लिप्_२,१८।८ ॥  
प्राजा पत्यं पवित्रं च सौम्यमग्राह्यमव्ययम् ।  
अग्राह्येणापि वा ग्राह्यं वायव्येन समीरणः ॥ लिप्_२,१८।९ ॥  
सौम्येन सौम्यं ग्रसति तेजसा स्वेन लीलया ।  
तस्मै नमो ऽपसंहर्त्रे महाग्रासाय शूलिने ॥ लिप्_२,१८।१० ॥  
हृदिस्था देवताः सर्वा हृदि प्राणे प्रतिष्ठिताः ।  
हृदि त्वमसि यो नित्यं तिस्रो मात्राः परस्तु सः ॥ लिप्_२,१८।११ ॥  
शिरश्चोत्तरतश्चैव पादौ दक्षिणतस्तथा ।  
यो वै चोत्तरतः साक्षात्स ओङ्कारः सनातनः ॥ लिप्_२,१८।१२ ॥  
ओङ्कारो यः स एवेह प्रणवो व्याप्य तिष्ठति ।  
अनन्तस्तारसूक्ष्मं च शुक्लं वैद्युतमेव च ॥ लिप्_२,१८।१३ ॥  
परं ब्रह्मा स ईशान एकोरुद्रः स एव च ।  
भवान्महेश्वरः साक्षान्महादेवो न संशयः ॥ लिप्_२,१८।१४ ॥  
ऊर्ध्वमुन्नामयत्येव स ओङ्कारः प्रकीर्तितः ।  
प्राणानवति यस्तस्मात् प्रणवः परिकीर्तितः ॥ लिप्_२,१८।१५ ॥  
सर्वं व्याप्नोति यस्तस्मात्सर्वव्यापी सनातनः ।  
ब्रह्मा हरिश्च भगवानाद्यन्तं नोपलब्धवान् ॥ लिप्_२,१८।१६ ॥  
तथान्ये च ततो ऽनन्तो रुद्रः परमकारणम् ।  
यस्तारयति संसारात्तार इत्यभिधीयते ॥ लिप्_२,१८।१७ ॥  
सूक्ष्मो भूत्वा शरीराणि सर्वदा ह्यधितिष्ठिति ।  
तस्मात्सूक्ष्मः समाख्यातो भगवन्नीललोहितः ॥ लिप्_२,१८।१८ ॥  
नीलश्च लोहितश्चैव प्रधानपुरुषान्वयात् ।  
स्कन्दते ऽस्य यतः शुक्रं तथा शुक्रमपैतिच ॥ लिप्_२,१८।१९ ॥  
विद्योतयति यस्तस्माद्वैद्युतः परिगीयते ।  
बृहत्त्वाद्बृंहणत्वाच्च बृहते च परापरे ॥ लिप्_२,१८।२० ॥  
तस्माद्बृंहति यस्माद्धि परं ब्रह्मेति कीर्तितम् ।  
अद्वितीयो ऽथ भगवांस्तुरीयः परमेश्वरः ॥ लिप्_२,१८।२१ ॥  
ईशानमस्य जगतः स्वर्दृशां चक्षुर् ईश्वरम् ।  
ईशानमिन्द्रसूरयः सर्वेषामपि सर्वदा ॥ लिप्_२,१८।२२ ॥  
ईशानः सर्वविद्यानां यत्तदीशान उच्यते ।  
यदीक्षते च भगवान्निरीक्ष्यमिति चाज्ञया ॥ लिप्_२,१८।२३ ॥  
आत्मज्ञानं महादेवो योगं गमयति स्वयम् ।  
भगवांश्चोच्यते देवो देवदेवो महेश्वरः ॥ लिप्_२,१८।२४ ॥  
सर्वांल्लोकान्क्रमेणैव यो गृह्णति महेश्वरः ।  
विसृजत्येप देवेशो वासयत्यपि लीलया ॥ लिप्_२,१८।२५ ॥  
एषो हि देवः प्रदिशो ऽनुसर्वाः पूर्वो हि जातः स उ गर्भे अन्तः ।  
स एव जातः स जनिष्यमाणः प्रत्यङ्मुखास्तिष्ठति सर्वतोमुखः ॥ लिप्_२,१८।२६ ॥  
उपासितव्यं यत्नेन तदेतत्सद्भिरव्ययम् ।  
यतो वाचो निवर्तन्ते ह्यप्राप्य मनसा सह ॥ लिप्_२,१८।२७ ॥  
तदग्रहणमेवेह यद्वाग्वदति यत्नतः ।  
अपरं च परं वेति परायणमिति स्वयम् ॥ लिप्_२,१८।२८ ॥  
वदन्ति वाचः सर्वज्ञः शङ्करं नीललोहितम् ।  
एष सर्वो नमस्तस्मै पुरुषः पिङ्गलः शिवः ॥ लिप्_२,१८।२९ ॥  
स एष स महारुद्रो विश्वं भूतं भविष्यति ।  
भुवनं बहुधा जातं जायमानमितस्ततः ॥ लिप्_२,१८।३० ॥  
हिरण्यबाहुर्भगवान् हिरण्यपतिरीश्वरः ।  
अम्बिकापतिरीशानो हेमरेता वृषध्वजः ॥ लिप्_२,१८।३१ ॥  
उमापतिर्विरूपाक्षो विश्वसृग्विश्ववाहनः ।  
ब्रह्माणं विदधे यो ऽसौ पुत्रमग्रे सनातनम् ॥ लिप्_२,१८।३२ ॥  
प्रहिणोति स्म तस्यैव ज्ञानमात्मप्रकाशकम् ।  
तमेकं पुरुषं रुद्रं पुरुहुतं पुरुष्टुतम् ॥ लिप्_२,१८।३३ ॥  
बालाग्रमात्रं हृदयस्य मध्ये विश्वन्देवं वह्निरूपं वरेण्यम् ।  
तमात्मस्थं ये ऽनुपश्यन्ति धीरास्तेषां शान्तिः शाश्वती नेतरेषाम् ॥ लिप्_२,१८।३४ ॥  
महतो यो महीयांश्च ह्यणोरप्यणुरव्ययः ।  
गुहायां निहितश्चात्मा जन्तोरस्य महेश्वरः ॥ लिप्_२,१८।३५ ॥  
वेश्मभूतो ऽस्य विश्वस्य कमलस्थो हृति स्वयम् ।  
गह्वरं गहनं तत्स्थं तस्यान्तश्चोर्ध्वतः स्थितः ॥ लिप्_२,१८।३६ ॥  
तत्रापि दह्रं गगनमोङ्कारं परमेश्वरम् ।  
बालाग्रमात्रं तन्मध्ये ऋतं परमकारणम् ॥ लिप्_२,१८।३७ ॥  
सत्यं ब्रह्म महादेवं पुरुषं कृष्णपिङ्गलम् ।  
ऊर्ध्वरतेसमीशानं विरूपाक्षमजोद्भवम् ॥ लिप्_२,१८।३८ ॥  
अधितिष्ठति योनिं यो योनिं वाचैक ईश्वरः ।  
देहं पञ्चविधं येन तमीशानं पुरातनम् ॥ लिप्_२,१८।३९ ॥  
प्राणेष्वन्तर्मनसो लिङ्गमाहुर्यस्मिन्क्रोधो या च तृष्णा क्षमा च ।  
तृष्णां छित्त्वा हेतुजालस्य मूलं बुद्ध्याचिन्त्यं स्थापयित्वा च रुद्रे ॥ लिप्_२,१८।४० ॥  
एकं तमाहुर्वै रुद्रं शाश्वतं परमेश्वरम् ।  
परात्परतरं वापि परात्परतरं ध्रुवम् ॥ लिप्_२,१८।४१ ॥  
ब्रह्मणो जनकं विष्णोर्वह्नेर्वायोः सदाशिवम् ।  
ध्यात्वाग्निना च शोध्याङ्गं विशोध्य च पृथक्पृथक् ॥ लिप्_२,१८।४२ ॥  
पञ्चभूतानि संयम्य मात्राविधिगुणक्रमात् ।  
मात्राः पञ्च चतस्रश्च त्रिमात्रादिस्ततः परम् ॥ लिप्_२,१८।४३ ॥  
एकमात्रममात्रं हि द्वादशान्ते व्यवस्थितम् ।  
स्थित्वा स्थाप्यामृतो भूत्वा व्रतं पाशुपतं चरेत् ॥ लिप्_२,१८।४४ ॥  
एतद्व्रतं पाशुपतं चरिष्यामि समासतः ।  
अग्निमाधाय विधिवदृग्यजुः सामसम्भवैः ॥ लिप्_२,१८।४५ ॥  
उपोषितः शुचिः स्नातः शुक्लाम्बरधरः स्वयम् ।  
शुक्लयज्ञोपवीति च शुक्लमाल्यानुलेपनः ॥ लिप्_२,१८।४६ ॥  
जुहुयाद्विरजोविद्वान् विरजाश्च भविष्यति ।  
वायवः पञ्च शुध्यतां वाङ्मनश्चरणादयः ॥ लिप्_२,१८।४७ ॥  
श्रोत्रं जिह्वा ततः प्राणस्ततो बुद्धिस्तथैव च ।  
शिरः पाणिस्तथा पार्श्वं पृष्ठोदरमनन्तरम् ॥ लिप्_२,१८।४८ ॥  
जङ्घे शिश्रमुपस्थं च पायुर्मेढ्रं तथैव च ।  
त्वचा मांसं च रुधिरं मेदो ऽस्थीनि तथैव च ॥ लिप्_२,१८।४९ ॥  
शब्दः स्पर्शं च रूपं च रसो गन्धस्तथैव च ।  
भूतानि चैव शुध्यन्तां देहे मेदादयस्तथा ॥ लिप्_२,१८।५० ॥  
अन्नं प्राणे मनो ज्ञानं शुध्यन्तां वै शिवेच्छया ।  
हुत्वाज्येन समिद्भिश्च चरुणा च यथाक्रमम् ॥ लिप्_२,१८।५१ ॥  
उपसंहृत्य रुद्राग्निं गृहीत्वा भस्म यत्नतः ।  
अग्निरित्यादिना धीमान् विमृज्याङ्गानि संस्पृशेत् ॥ लिप्_२,१८।५२ ॥  
एतत्पाशुपतं दिव्यं व्रतं पाशविमोचनम् ।  
ब्राह्मणानां हितं प्रोक्तं क्षत्रियाणां तथैव च ॥ लिप्_२,१८।५३ ॥  
वैश्यानामपि योग्यानां यतीनां तु विशेषतः ।  
वानप्रस्थाश्रमस्थानां गृहस्थानां सतामपि ॥ लिप्_२,१८।५४ ॥  
विमुक्तिर्विधिनानेन दृष्ट्वा वै ब्रह्मचारिणाम् ।  
अग्निरित्यादिना भस्म गृहीत्वा ह्यग्निहोत्रजम् ॥ लिप्_२,१८।५५ ॥  
सो ऽपि पाशुपतो विप्रो विमृज्याङ्गानि संस्पृशेत् ।  
भस्माच्छन्नो द्विजो विद्वान् महापातकसम्भवैः ॥ लिप्_२,१८।५६ ॥  
पापौर्विमुच्यते सद्यो मुच्यते च न संशयः ।  
वीर्यमग्रेर्यतो भस्म वीर्यवान्भस्मसंयुतः ॥ लिप्_२,१८।५७ ॥  
भस्मास्नानरतो विप्रो भस्मशायी जितेन्द्रियः ।  
सर्वपापविनिर्मुक्तः शिवसायुज्यमाप्नुयात् ॥ लिप्_२,१८।५८ ॥  
तस्मात्सर्वप्रयत्नेन भूत्यङ्गं पूजयेद्वुधः ।  
रेरेकारो न कर्तव्यस्तुन्तुङ्कारस्तथैव च ॥ लिप्_२,१८।५९ ॥  
न तत्क्षमति देवेशो ब्रह्मा वा यदि केशवः ।  
मम पुत्रो भस्मधारी गणेशश्च वरानने ॥ लिप्_२,१८।६० ॥  
तेषां विरुद्धं यत्त्याज्यं स याति नरकार्णवम् ।  
गृहस्थो ब्रह्महीनोपि त्रिपुण्ड्रं यो न कारयेत् ॥ लिप्_२,१८।६१ ॥  
पूजा कर्म क्रिया तस्य दानं स्नानं तथैव च ।  
निष्फलं जायते सर्वं यथा भस्मनि वै हुतम् ॥ लिप्_२,१८।६२ ॥  
तस्माच्च सर्वकार्येषु त्रिपुण्ड्रं धारयेद्बुधः ।  
इत्युक्त्वा भगवान्ब्रह्मा स्तुत्वा देवैः समं प्रभुः ॥ लिप्_२,१८।६३ ॥  
भस्माच्छन्नैः स्वयं छन्नो विरराम विशाम्पते ।  
अथ तेषां प्रसादार्थं पशूनां पतिरीश्वरः ॥ लिप्_२,१८।६४ ॥  
सगमश्चाम्बया सार्धं सान्निध्यमकरोत्प्रभुः ।  
अथ सन्निहितं रुद्रं तुष्टुवुः सुरपुङ्गवम् ॥ लिप्_२,१८।६५ ॥  
रुद्राध्यायेन सर्वेशं देवदेव मुमापतिम् ।  
देवोपि देवानालोक्य घृणया वृषभध्वजः ॥ लिप्_२,१८।६६ ॥  
तुष्टोस्मीत्याह देवेभ्यो वरं दातुं सुरारिहा ॥ लिप्_२,१८।६७ ॥  
    
इति श्रीलिङ्गमहापुराणे उत्तरभागेष्टादशोध्यायः

________________________________________________________

शैलादिरुवाच  
तं प्रभुं प्रीतमनसं प्रणिपत्य वृषध्वजम् ।  
अपृच्छन्मुनयो देवाः प्रीतिकण्टकितत्वचः ॥ लिप्_२,१९।१ ॥  
देवा ऊचुः  
भगवान् केन मार्गेण पूजनीयो द्विजातिभिः ।  
कुत्र वा केन रूपेण वक्तुमर्हसि शङ्करः ॥ लिप्_२,१९।२ ॥  
कस्याधिकारः पूजायां ब्राह्मणस्य कथं प्रभो ।  
क्षत्रियाणां कथं देव वैश्यानां वृषभध्वज ॥ लिप्_२,१९।३ ॥  
स्त्रीशूद्राणां कथं वापि कुण्डगोलादिनां तु वा ।  
हिताय जगतां सर्वमस्माकं वक्तुमर्हसि ॥ लिप्_२,१९।४ ॥  
सूत उवाच  
तेषां भावं समालोक्य मुनीनां नीललोहितः ।  
प्राह गम्भीरया वाचा मण्डलस्थः सदाशिवः ॥ लिप्_२,१९।५ ॥  
मण्डले चाग्रतो पश्यन्देवदेवं सहोमया ।  
देवाश्च मुनयः सर्वे विद्युत्कोटिसमप्रभम् ॥ लिप्_२,१९।६ ॥  
अष्टबाहुं चतुर्वक्त्रं द्वादशाक्षं महाभुजम् ।  
अर्धनारीश्वरं देवं जटामुकुटधारिणम् ॥ लिप्_२,१९।७ ॥  
सर्वाभरणसंयुक्तं रक्तमाल्यानुलेपनम् ।  
रक्ताम्बरधरं सृष्टिस्थितिसंहारकारकम् ॥ लिप्_२,१९।८ ॥  
तस्य पूर्वमुखं पीतं प्रसन्नं पुरुषात्मकम् ।  
अघोरं दक्षिणं वक्त्रं नीलाञ्जनचयोपमम् ॥ लिप्_२,१९।९ ॥  
दंष्ट्राकरालमत्युग्रं ज्वालामालासमावातम् ।  
रक्तश्मश्रुञ्जटायुक्तं चोत्तरे विद्रुमप्रभम् ॥ लिप्_२,१९।१० ॥  
प्रसन्नं वामदेवाख्यं वरदं विश्वरूपिणम् ।  
पश्चिमं वदनं तस्य गोक्षीरधवलं शुभम् ॥ लिप्_२,१९।११ ॥  
मुक्ताफलमयैर्हारैर्भूषितं तिलकोज्ज्वलम् ।  
सद्योजातमुखं दिव्यं भास्करस्य स्मरारिणः ॥ लिप्_२,१९।१२ ॥  
आदित्यमग्रतो पश्यन्पूर्ववच्चतुराननम् ।  
भास्करं पुरतो देवं चतुर्वक्रं च पूर्ववत् ॥ लिप्_२,१९।१३ ॥  
भानुं दक्षिणतो देवं चतुर्वक्त्रं च पूर्ववत् ।  
रविमुत्तरतो ऽपश्यन्पूर्ववच्चतुराननम् ॥ लिप्_२,१९।१४ ॥  
विस्तारां मण्डले पूर्वे उत्तरां दक्षिणे स्थिताम् ।  
बोधनीं पश्चिमे भागे मण्डलस्य प्रजापतेः ॥ लिप्_२,१९।१५ ॥  
अध्यायनीं च कौबेर्यामेकवक्त्रां चतुर्भुजाम् ।  
सर्वाभरणसम्पन्नाः शक्तयः सर्वसम्मताः ॥ लिप्_२,१९।१६ ॥  
ब्रह्माणं दक्षिणे भागे विष्णुं वामे जनार्दनम् ।  
ऋग्यजुः साममार्गेण मूर्तित्रयमयंशिवम् ॥ लिप्_२,१९।१७ ॥  
ईशानं वरदं देवमीशानं परमेश्वरम् ।  
ब्रह्मासनस्थं वदरं धर्मज्ञानासनोपरि ॥ लिप्_२,१९।१८ ॥  
वैराग्यैश्वर्यसंयुक्ते प्रभूते विमले तथा ।  
सारं सर्वेश्वरं देवमाराध्यं परमं सुखम् ॥ लिप्_२,१९।१९ ॥  
सितपङ्कजमध्यस्थं दीप्ताद्यैरभिसंवृतम् ।  
दीप्तां दीपशिखाकारां सूक्ष्मां विद्युत्प्रभां शुभाम् ॥ लिप्_२,१९।२० ॥  
जयामग्निशीखाकारां प्रभां कनकसप्रभाम् ।  
विभूतिं विद्रुमप्रख्यां विमलां पद्मसन्निभाम् ॥ लिप्_२,१९।२१ ॥  
अमोघां कर्णिकाकारां विद्युतं विश्ववर्णिनीम् ।  
चतुर्वक्त्रां चतुर्वर्णां देवीं वै सर्वतोमुखीम् ॥ लिप्_२,१९।२२ ॥  
सोममङ्गारकं देवं बुधं बुद्धिमतां वरम् ।  
बृहस्पतिं बृहद्वुद्धिं भार्गवं तेजसां निधिम् ॥ लिप्_२,१९।२३ ॥  
मन्दं मन्दगतिं चैव समन्तात्तस्य ते सदा ।  
सूर्यं शिवो जगन्नाथः सोमः साक्षादुमा स्वयम् ॥ लिप्_२,१९।२४ ॥  
पञ्चभूतानि शेषाणि तन्मयं च चराचरम् ।  
दृष्टैव मुनयः सर्वे देवदेवमुमापतिम् ॥ लिप्_२,१९।२५ ॥  
कृताञ्जलिपुटाः सर्वे मुनयो देवतास्तथा ।  
अस्तु वन्वाग्भिरिष्टभिर्वरदं नीललोहितम् ॥ लिप्_२,१९।२६ ॥  
ऋषय ऊचुः  
नमः शिवाय रुद्राय कद्रुद्राय प्रचेतसे ।  
मीढुष्टमाय सर्वाय शिपिविष्टायरंहसे ॥ लिप्_२,१९।२७ ॥  
प्रभूते विमले सारे ह्याधारे परमे सुखे ।  
नवशक्त्यावृतं देवं पद्मस्थं भास्करं प्रभुम् ॥ लिप्_२,१९।२८ ॥  
आदित्यं भास्करं भानुं रविं देवं दिवाकरम् ।  
उमां प्रभां तथा प्रज्ञां सन्ध्यां सावित्रिकामपि ॥ लिप्_२,१९।२९ ॥  
विस्तारामुत्तरां देवीं बोदनीं प्रणमाम्यहम् ।  
आप्यायनीं च वरदां ब्रह्माणं केशवं हरम् ॥ लिप्_२,१९।३० ॥  
सोमादिवृन्दं च यथाक्रमेम सम्पूज्य मन्त्रैर्विहितक्रमेण ।  
स्मरामि देवं रविमण्डलस्थं सदाशिवं शङ्करमादिदेवम् ॥ लिप्_२,१९।३१ ॥  
इन्द्रादिदेवांश्च तथेश्वरांश्च नारायणं पद्मजमादिदेवम् ।  
प्रागाद्यधोर्ध्वं च यथाक्रमेण वज्रादिपद्मं च तथा स्मरामि ॥ लिप्_२,१९।३२ ॥  
सिन्दूरवर्णाय समण्डलाय सुवर्णवज्राभरणाय तुभ्यम् ।  
पद्माभनेत्राय सपङ्कजाय ब्रह्मेन्द्रनारायणकारणाय ॥ लिप्_२,१९।३३ ॥  
रथं च सप्ताश्वमनूरुवीरं गणं तथा सप्तविधं क्रमेण ।  
ऋतुप्रवाहेण च वालीखिल्यान्स्मरामि मन्देहगणक्षयं च ॥ लिप्_२,१९।३४ ॥  
हुत्वा तिलाद्यैर्विविधैस्तथाग्नौ पुनः समाप्यैव तथैव सर्वम् ।  
उद्वास्य हृत्पङ्कजमध्यसंस्थं स्मरामि बिम्बं तव देवदेव ॥ लिप्_२,१९।३५ ॥  
स्मरामि बिम्बानि यथाक्रमेण रक्तानि पद्मामललोचनानि ।  
पद्मं च सव्ये वरदं च वामे करे तथा भूषितभूषणानि ॥ लिप्_२,१९।३६ ॥  
दंष्ट्राकरालं तव दिव्यवक्त्रं विद्युत्प्रभं दैत्ययङ्करं च ।  
स्मरामि रक्षाभिरतं द्विजानां मन्देहरक्षोगणभर्त्सनं च ॥ लिप्_२,१९।३७ ॥  
सोमं सितं भूमिजमग्निर्णं चामीकराभं बुधमिन्दुसूनुम् ।  
बृहस्पतिं काञ्चनसन्निकाशं शुक्रं सितं कृष्णतरं च मन्दम् ॥ लिप्_२,१९।३८ ॥  
स्मरामि सव्यमभयं वाममूरुगतं वरम् ।  
सर्वेषां मन्दपर्यन्तं महादेवं च भास्करम् ॥ लिप्_२,१९।३९ ॥  
पूर्णेन्दुवर्णेन च पुष्पधप्रस्थेन तोयने शुभेन पूर्णम् ।  
पात्रं दृढं ताम्रमयं प्रकल्प्य दास्ये तवार्ध्यं भगवन्प्रसीद ॥ लिप्_२,१९।४० ॥  
नमः शिवाय देवाय ईश्वराय कपर्दिने ।  
रुद्राय विष्णवे तुभ्यं ब्रह्मणे सूर्यमूर्तये ॥ लिप्_२,१९।४१ ॥  
सूत उवाच  
यः शिवं मण्डलं देवं सम्पूज्यैवं समाहितः ।  
प्रातर्मध्याह्नसायाह्ने पठेत्स्तवमनुत्तमम् ॥ लिप्_२,१९।४२ ॥  
इत्थं शिवेन सायुज्यं लभते नात्र संशयः ॥ लिप्_२,१९।४३ ॥  
    
इति श्रीलिङ्गमहापुराणे उत्तरभागे एकोनविंशोध्यायः

________________________________________________________

सूत उवचा  
अत रुद्रो महादेवो मण्डलस्थः पितामहः ।  
पूज्यो वै ब्राह्मणानां च क्षत्रियाणां विशेषतः ॥ लिप्_२,२०।१ ॥  
वैश्यानां नैव शूद्राणां शुश्रुषां पूजकस्य च ।  
स्त्रीणां नैवादिकारो ऽस्ति पूजादिषु न संशयः ॥ लिप्_२,२०।२ ॥  
स्त्रीशूद्राणां द्वजेन्द्रैश्च पूजया तत्फलं भवेत् ।  
नृपाणामुपकारार्थं ब्राह्मणाद्यैर्विशेषतः ॥ लिप्_२,२०।३ ॥  
एवं सम्पूजयेयुर्वै ब्राह्मणाद्याः सदाशिवम् ।  
इत्युक्त्वा भगवान् रुद्रस्तत्रैवान्तरधात्स्वयम् ॥ लिप्_२,२०।४ ॥  
ते देवा मुनयः सर्वे शिवमुद्दिश्य शङ्करम् ।  
प्रणेमुश्च महात्मानो रुद्रध्यानेन विह्वलाः ॥ लिप्_२,२०।५ ॥  
जग्मुर्यथागतं देवा मुनयश्च तपोधनाः ।  
तस्मादब्यर्चयेन्नित्यमादित्यं शिवरूपिणम् ॥ लिप्_२,२०।६ ॥  
धर्मकामार्थमुक्त्यर्थं मनसा कर्मणा गिरा ।  
ऋषय ऊचुः  
रोमहर्षण सर्वज्ञ सर्वसास्त्रभृतां वर ॥ लिप्_२,२०।७ ॥  
व्यासशिष्य महाभाग वाह्नेयं वद साम्प्रतम् ।  
शिवेन देवदेवेन भक्तानां हितकाम्यया ॥ लिप्_२,२०।८ ॥  
वेदात् षडङ्गादुद्धृत्य साङ्ख्ययोगाच्च सर्वतः ।  
तपश्च विपुलं तप्त्वा देवदानवदुश्चरम् ॥ लिप्_२,२०।९ ॥  
अर्थदेशादिसंयुक्तं गूढमज्ञाननिन्दितम् ।  
वर्णाश्रमकृतैर्धर्मैर्विपरीतं क्वचित्समम् ॥ लिप्_२,२०।१० ॥  
शिवेन कथितं सास्त्रं धर्मकामार्थमुक्तये ।  
शतकोटिप्रमाणेन तत्र पूजा कथं विभोः ॥ लिप्_२,२०।११ ॥  
स्नानयोगादयो वापि श्रोतुं कौतुहलं हि नः ।  
सूत उवाच  
पुरा सनत्कुमारेण मेरुपृष्ठे सुशोभने ॥ लिप्_२,२०।१२ ॥  
पृष्टो नन्दीश्वरो देवः शैलादिः शिवसम्मतः ।  
पृष्टोयं प्रणिपत्यैवं मुनिमुख्यैश्च सर्वतः ॥ लिप्_२,२०।१३ ॥  
तस्मै सनत्कुमाराय नन्दिना कुलनन्दिना ।  
कथितं यच्छिवज्ञानं शृण्वन्तु मुनिपुङ्गवाः ॥ लिप्_२,२०।१४ ॥  
शैवं सङ्क्षिप्य वेदोक्तं शिवेन परिभाषितम् ।  
स्तुतिनिन्दादिरहितं सद्यः प्रत्ययकारकम् ॥ लिप्_२,२०।१५ ॥  
गुरुप्रसादजं दिव्यमनायासेन मुक्तिदम् ।  
सनत्कुमार उवाच  
भगवन्सर्व भूतेश नन्दीश्वर महेश्वर ॥ लिप्_२,२०।१६ ॥  
कथं पूजादयः शम्भोर्धर्मकामार्थमुक्तये ।  
वक्तुमर्हसि शैलादे विनयेनागताय मे ॥ लिप्_२,२०।१७ ॥  
सूत उवाच  
सम्प्रेक्ष्य भगवान्नन्दी निशम्य वचनं पुनः ।  
कालवेलाधिकाराद्यमवदद्वदतां वरः ॥ लिप्_२,२०।१८ ॥  
शैलादेरुवाच  
गुरुतः शास्त्रतश्चैवमधिकारं व्रवीम्यहम् ।  
गौरवादेव सञ्ज्ञैषा शिवाचार्यस्य नान्यथा ॥ लिप्_२,२०।१९ ॥  
स्वयमाचरते यस्तु आचारे स्थापयत्यपि ।  
आचिनोति च शास्त्रार्थानाचार्यस्तेन चोच्यते ॥ लिप्_२,२०।२० ॥  
तस्माद्वेदार्थतत्त्वज्ञमाचार्यं भस्मशायिनम् ।  
गुरुमन्वेषयेद्भक्तः सुभगं प्रियदर्शनम् ॥ लिप्_२,२०।२१ ॥  
प्रतिपन्नं जनानन्दं श्रुतिस्मृतिपथानुगम् ।  
विद्ययाभयदातारं लौल्यचाप्लयवर्जितम् ॥ लिप्_२,२०।२२ ॥  
आचारपालकं धीरं समयेषु कृतास्पदम् ।  
तं दृष्ट्वा सर्वभावेन पूजयेच्छिववद्गुरुम् ॥ लिप्_२,२०।२३ ॥  
आत्मना च धनेनैव श्रद्धावित्तानुसारतः ।  
तावदाराधयेच्छिष्यः प्रसन्नो ऽसौ यथा भवेत् ॥ लिप्_२,२०।२४ ॥  
सुप्रसन्ने महाभागे सद्यः पाशक्षयो भवेत् ।  
गुरुर्मान्यो गुरुः पूज्यो गुरुरेव सदाशिवः ॥ लिप्_२,२०।२५ ॥  
संवत्सरत्रयं वाथ शिष्यान्विप्रान्परीक्षयेत् ।  
प्राणद्रव्यप्रदानेन आदेशैश्च इतस्ततः ॥ लिप्_२,२०।२६ ॥  
उत्तमश्चाधमे योज्यो नीच उत्तमवस्तुषु ।  
आकृष्टास्ताडिता वापि ये विषादं न यान्ति वै ॥ लिप्_२,२०।२७ ॥  
ते योग्याः शिवधर्मिष्ठाः शिवधर्मपरायणाः ।  
संयता धर्मसम्पन्नाः श्रुतिस्मृतिपथानुगाः ॥ लिप्_२,२०।२८ ॥  
सर्वद्वन्द्वसहाधीरा नित्यमुद्युक्तचेतसः ।  
परोपकारनिरता गुरुशुश्रूषणे रताः ॥ लिप्_२,२०।२९ ॥  
आर्जवा मार्दवाः स्वस्था अनुकूलाः प्रियंवदाः ।  
अमानिनो बुद्धिमन्तस्त्यक्तस्पर्धा गतस्पृहाः ॥ लिप्_२,२०।३० ॥  
शौचाचारगुणोपेता दम्भमात्सर्यवर्जिताः ।  
योग्या एवं द्विजाः सर्वे शिवभक्तिपरायणाः ॥ लिप्_२,२०।३१ ॥  
एवंवृत्तसमोपेता वाङ्मनःकायकर्मभिः ।  
शोध्या एवंविधाश्चैव तत्त्वानां च विशुद्धये ॥ लिप्_२,२०।३२ ॥  
शुद्धो विनयसम्पन्नो मिथ्याकटुकवर्जितः ।  
गुर्वाज्ञापालकश्चैव शिष्यो ऽनुग्रहमर्हति ॥ लिप्_२,२०।३३ ॥  
गुरुश्च शास्त्रवित् प्राज्ञस् तपस्वी जनवत्सलः ।  
लोकाचाररतो ह्येवं तत्त्वविन्मोक्षदः स्मृतः ॥ लिप्_२,२०।३४ ॥  
सर्वलक्षणसम्पन्नः सर्वशास्त्रविशारदः ।  
सर्वोपायविधानज्ञस्तत्त्वहीनस्य निष्फलम् ॥ लिप्_२,२०।३५ ॥  
स्वसंवेद्य परे तत्त्वे निश्चयो यस्य नात्मनि ।  
आत्मनो ऽनुग्रहो नास्ति परस्यानुग्रहः कथम् ॥ लिप्_२,२०।३६ ॥  
प्रबुद्धस्तु द्विजो यस्तु स शुद्धः साधयत्यपि ।  
तत्त्वहीने कुतो बोधः कुतो ह्यात्मपरिग्रहः ॥ लिप्_२,२०।३७ ॥  
परिग्रहविनिर्मुक्तास्ते सर्वे पशवोदिताः ।  
पशुभिः प्रेरिता ये तु सर्वे ते पशवः स्मृताः ॥ लिप्_२,२०।३८ ॥  
तस्मात् तत्त्वविदो ये तु ते मुक्ता मोचयन्त्य् अपि ।  
संवित्तिजननं तत्त्वं परानन्दसमुद्भवम् ॥ लिप्_२,२०।३९ ॥  
तत्त्वं तु विदितं येन स एवानन्ददर्शकः ।  
न पुनर्नाममात्रेण संवित्तिरहितस्तु यः ॥ लिप्_२,२०।४० ॥  
अन्यो ऽन्यं तारयेन्नैव किं शिला तारयेच् छिलाम् ।  
येषां तन्नाममात्रेण मुक्तिर्वै नाममात्रिका ॥ लिप्_२,२०।४१ ॥  
योगिनां दर्शनाद्वापि स्पर्शनाद्भाषणादपि ।  
सद्यः सञ्जायते चाज्ञा पाशोपक्षयकारिणी ॥ लिप्_२,२०।४२ ॥  
अथवा योगमार्गेण शिष्यदेहं प्रविश्य च ।  
बोदयेदेव योगेन सर्वतत्त्वानि शोध्य च ॥ लिप्_२,२०।४३ ॥  
षआडर्धशुद्धिर्विहिता ज्ञानयोगेन योगिनाम् ।  
शिष्यं परीक्ष्य धर्मज्ञं धार्मिकं वेदपारगम् ॥ लिप्_२,२०।४४ ॥  
ब्राह्मणं क्षत्रियं वैश्यं बहुदोषविवर्जितम् ।  
ज्ञानेन ज्ञेयमालोक्य कर्णात् कर्णागतेन तु ॥ लिप्_२,२०।४५ ॥  
दीपाद्दीपो यता चान्यः सञ्चरेद्विधिपद्गुरुः ।  
भौवनं च पदं चैव वर्णाख्यं मात्रमुत्तमम् ॥ लिप्_२,२०।४६ ।  
कालाध्वरं महा भाग तत्त्वाख्यं सर्वसम्मतम् ।  
भिद्यते यस्य सामार्थ्यादाज्ञामात्रेण सर्वतः ॥ लिप्_२,२०।४७ ॥  
तस्य सिद्धिश्च मुक्तिश्च गुरुकारुण्यसम्भवा ।  
पृथिव्यादीनि भूतानि आविशन्ति च भौवने ॥ लिप्_२,२०।४८ ॥  
शब्दः स्पर्शस्तथा रूपं रसो गन्धश्च भावतः ।  
पदं वर्णाख्यकं विप्र बुद्धीन्द्रियविकल्पनम् ॥ लिप्_२,२०।४९ ॥  
कर्मेन्द्रियाणि मात्रं हि मनो बुद्धिरतः परम् ।  
अहङ्कारमथाव्यक्तं कालाध्वरमिति स्मृतम् ॥ लिप्_२,२०।५० ॥  
पुरुषादिविरिञ्च्यन्तमुन्मनत्वं परात्परम् ।  
तथेशत्वमिति प्रोक्तं सर्वतत्त्वार्थ बोधकम् ॥ लिप्_२,२०।५१ ॥  
अयोगी नैव जानाति तत्त्वशुद्धिं शिवात्मिकाम् ॥ लिप्_२,२०।५२ ॥  
    
इति श्रीलिङ्गमहापुराणे उत्तरभागे विंशोध्यायः  
    
________________________________________________________

सूत उवाच  
परीक्ष्य भूमिं विधिवद्गन्धवर्णरसादिभिः ।  
अलङ्कृत्य वितानाद्यैरीश्वरावाहनक्षमाम् ॥ लिप्_२,२१।१ ॥  
एकहस्तप्रमाणेन मण्डलं परिकल्पयेत् ।  
आलिखेत्कमलं मध्ये पञ्चरत्नसमन्वितम् ॥ लिप्_२,२१।२ ॥  
चूर्णैरष्टदलं वृत्तं सितं वा रक्तमेव च ।  
परिवारेण संयुक्तं बहुशोभासमन्वितम् ॥ लिप्_२,२१।३ ॥  
आवाह्य कर्णिकायां तु शिवं परमकारणम् ।  
अर्चयेत्सर्वयत्नेन यथाविभवविस्तरम् ॥ लिप्_२,२१।४ ॥  
दलेषु सिद्धयः प्रोक्ताः कर्णिकायां महामुने ।  
वैराग्यज्ञाननालं च धर्मकन्दं मनोरमम् ॥ लिप्_२,२१।५ ॥  
वामा ज्येष्ठा च रौद्री च काली विकरणी तथा ।  
बलविकरणीचैव बलप्रमथिनी क्रमात् ॥ लिप्_२,२१।६ ॥  
सर्वभूतस्य दमनी केसरेषु च शक्तयः ।  
मनोन्मनी महामाय कर्णिकायां शिवासने ॥ लिप्_२,२१।७ ॥  
वामदेवादिभिः सार्धं द्वन्द्वन्यायेन विन्यसेत् ।  
मनोन्मनं महादेवं मनोन्मन्याथ मध्यतः ॥ लिप्_२,२१।८ ॥  
सूर्यसोमाग्निसम्बन्धात्प्रणवाख्यं शिवात्मकम् ।  
पुरुषं विन्यसेद्वक्त्रं पूर्वे पत्रे रविप्रभम् ॥ लिप्_२,२१।९ ॥  
अघोरं दक्षिणे पात्रे नीलाञ्जनचयोपमम् ।  
उत्तरे वामदेवाख्यं जपाकुसुमसन्निभम् ॥ लिप्_२,२१।१० ॥  
सद्यं पश्चिमपत्रे तु गोक्षीरधवलं न्यसेन् ।  
ईशानं कर्णिकायां तु शुद्धस्फटिकसन्निभम् ॥ लिप्_२,२१।११ ॥  
चन्द्रमण्डलसङ्काशं हृदयायेति मन्त्रतः ।  
वाह्नेये रुद्रदिग्भागे शिरसे धूम्रवर्चसे ॥ लिप्_२,२१।१२ ॥  
शिखायै च नमश्चोति रक्ताभे नैरृते दले ।  
कवचायाञ्जनाभाय इति वायुदलेन्यसेत् ॥ लिप्_२,२१।१३ ॥  
अस्त्रायाग्निसिखाभाय इति दिक्षु प्रविन्यसेत् ।  
नेत्रेभ्यश्चेति चैशान्यां पिङ्गलेभ्यः प्रविन्येसत् ॥ लिप्_२,२१।१४ ॥  
शिवं सदा शिवं देवं महेश्वरमतः परम् ।  
रुद्रं विष्णुं विरिञ्चिं च सृष्टिन्यायेन भावयेत् ॥ लिप्_२,२१।१५ ॥  
शिवाय रुद्ररूपाय शान्त्यतीताय शम्भवे ।  
शान्ताय शान्तदैत्याय नमश्चन्द्रमसे तथा ॥ लिप्_२,२१।१६ ॥  
वेद्याय विद्याधाराय वह्नये वह्निवर्चसे ।  
कालायै च प्रतिष्ठायै तारकायान्तकाय च ॥ लिप्_२,२१।१७ ॥  
निवृत्त्यै धनदेवाय धारायै धारणाय च ।  
मन्त्रैरेतैर्महाभूतविग्रहं च सदाशिवम् ॥ लिप्_२,२१।१८ ॥  
ईशानमुकुटं देवं पुरुषास्यं पुरातनम् ।  
अघोर हृदयं हृष्टं वामगुह्यं महेश्वरम् ॥ लिप्_२,२१।१९ ॥  
सद्यमूर्ति स्मरेद्देवं सदसद्व्यक्तिकारणम् ।  
पञ्चवक्त्रं दशभुजमष्टत्रिंशत्कलामयम् ॥ लिप्_२,२१।२० ॥  
सद्यमष्टप्रकारेण प्रभिद्य च कलामयम् ।  
वामं त्रयोदशविधौर्विभिद्य विततं प्रभुम् ॥ लिप्_२,२१।२१ ॥  
अघोरमष्टधा कृत्वा कलारूपेण संस्थितम् ।  
पुरुषं च चतुर्धा वै विभज्य च कलामयम् ॥ लिप्_२,२१।२२ ॥  
ईशानं पञ्चधा कृत्वा पञ्चमूर्त्या व्यवस्थितम् ।  
हंसहंसेति मन्त्रेण शिवभक्त्या समन्वितम् ॥ लिप्_२,२१।२३ ॥  
ओङ्कारमात्रमोङ्कारमकारं समरूपिणम् ।  
आ ई ऊ ए तथा अम्बानुक्रमेणात्मरूपिणम् ॥ लिप्_२,२१।२४ ॥  
प्रधानसहितं देवं प्रलयोत्पत्तिवर्जितम् ।  
अणोरणीयांसमजं महतो ऽपि महत्तमम् ॥ लिप्_२,२१।२५ ॥  
उर्ध्वरेतसमीशानं विरूपाक्षमुमापतिम् ।  
सहस्रशिरसं देवं सहस्राक्षं सनातनम् ॥ लिप्_२,२१।२६ ॥  
सहस्रहस्तचरणं नादान्तं नादविग्रहम् ।  
खद्योतसदृशाकारं चन्द्ररेखाकृति प्रभुम् ॥ लिप्_२,२१।२७ ॥  
द्वादशान्ते भ्रुवोर्मध्ये तालुमध्ये गले क्रमात् ।  
हृद्देशे ऽवस्थितं देवं स्वानन्दममृतं शिवम् ॥ लिप्_२,२१।२८ ॥  
विद्युद्वलयसङ्काशं विद्युत्कोटिसमप्रभम् ।  
श्यामं रक्तं कलाकारं शक्तित्रयकृतासनम् ॥ लिप्_२,२१।२९ ॥  
सदाशिवं स्मरेद्देवं तत्त्वत्रयसमन्वितम् ।  
विद्यामूर्तिमयं देव पूजयेच्च यथाक्रमात् ॥ लिप्_२,२१।३० ॥  
लोकपालांस्तथास्त्रेण पूर्वाद्यान्पूजयेत् पृथक् ।  
चरुं च विधिनासाद्य शिवाय विनिवेदयेत् ॥ लिप्_२,२१।३१ ॥  
अर्धं शिवाय दत्त्वैव शेषर्धेन तु होमयेत् ।  
अघोरेणाथ शिष्याय दापयेद्भोक्तुमुत्तमम् ॥ लिप्_२,२१।३२ ॥  
उपस्पृश्य शुचिर्भूत्वा पुरुषं विधिना यजेत् ।  
पञ्चगव्यं ततः प्राश्य ईशानेनाभिमन्त्रितम् ॥ लिप्_२,२१।३३ ॥  
वामदेवेन भस्माङ्गी भस्मनोद्धूलयेत्क्रमात् ।  
कर्णयोश्च जपेद्देवीं गायत्रीं रुद्रदेवताम् ॥ लिप्_२,२१।३४ ॥  
ससूत्रं सपिधानं च वस्त्रयुग्मेन वेष्टितम् ।  
तत्पूर्वं हेमरत्नौघैर्वासितं वै हिरण्मयम् ॥ लिप्_२,२१।३५ ॥  
कलशान्विन्यसेत्पञ्च पञ्चभिर्ब्राह्मणैस्ततः ।  
होमं च चरुणा कुर्याद्यथाविभवविस्तरम् ॥ लिप्_२,२१।३६ ॥  
शिष्यं च वासयेद्भक्तं दक्षिणे मण्डलस्य तु ।  
दर्भशय्यासमारूढं शिवध्यानपरायणम् ॥ लिप्_२,२१।३७ ॥  
अघोरेण यथान्यायमष्टोत्तरशतं पुनः ।  
घृतेन हुत्वा दुःस्वप्नं प्रभाते शोधयेन्मलम् ॥ लिप्_२,२१।३८ ॥  
एवं चोपोषितं शिष्यं स्नातं भूषितविग्रहम् ।  
नववस्त्रोत्तरीयं च सोष्णीषं कृतमङ्गलम् ॥ लिप्_२,२१।३९ ॥  
दुकूलाद्येन वस्त्रेण नेत्रं बद्ध्वा प्रवेशयेत् ।  
सुवर्णपुष्पसम्मिश्रं यताविभवविस्तरम् ॥ लिप्_२,२१।४० ॥  
ईशानेन च मन्त्रेण कुर्यात्पुष्पाञ्जलिं प्रभोः ।  
प्रदक्षिणात्रयं कृत्वा रुद्राध्यायेन वा पुनः ॥ लिप्_२,२१।४१ ॥  
केवलं प्रणवेनाथ शिवध्यानपरायणः ।  
ध्यात्वा तु देवदेवेशमीशाने सङ्क्षिपेत्स्वयम् ॥ लिप्_२,२१।४२ ॥  
यस्मिन्मन्त्रे पतेत्पुष्पं तन्मन्त्रस्तस्य सिध्यति ।  
शिवाम्भसा तु संस्पृश्य अवोरेण च भस्मना ॥ लिप्_२,२१।४३ ॥  
शिष्यमूर्धनि विन्यस्य गन्धाद्यैः शिष्यमर्चयेत् ।  
वारुणं परमं श्रेष्ठं द्वारं वै सर्ववर्णिनाम् ॥ लिप्_२,२१।४४ ॥  
क्षत्त्रियाणां विशेषेण द्वारं वै पश्चिमं स्मृतम् ।  
नेत्रावरणमुन्मुच्य मण्डलं दर्शयेत्ततः ॥ लिप्_२,२१।४५ ॥  
कुशासेन तु संस्थाप्य दक्षिणामूर्तिमास्थितः ।  
तत्त्वशुद्धिं ततः कुर्यात्पञ्चतत्त्वप्रकारतः ॥ लिप्_२,२१।४६ ॥  
निवृत्त्या रुद्रपर्यन्तमण्डमञ्जोद्भवात्मज ।  
प्रतिष्ठया तदूर्ध्वं च यावदव्यक्तगोचरम् ॥ लिप्_२,२१।४७ ॥  
विश्वेश्वरान्तं वै विद्या कलामात्रेण सुव्रत ।  
तदूर्ध्वमार्गं संशोध्य शिवभक्त्या शिवं नयेत् ॥ लिप्_२,२१।४८ ॥  
समर्चनाय तत्त्वस्य तस्य भोगेश्वरस्य वै ।  
तत्त्वत्रयप्रभेदेन चतुर्भिरुत वा तथा ॥ लिप्_२,२१।४९ ॥  
होमयेद् अङ्गमन्त्रेण शान्त्यतीतं सदाशिवम् ।  
सद्यादिभिस्तु शान्त्यन्तं चतुर्भिः कलया पृथक् ॥ लिप्_२,२१।५० ॥  
शान्त्यतीतं मुनिश्रेष्ठ ईशानेनाथवा पुनः ।  
प्रत्येकमष्टोत्तरशतं दिशा होमं तु कारयेत् ॥ लिप्_२,२१।५१ ॥  
ईशान्यां पञ्चमोनाथ प्रधानं परिगीयते ।  
समिदाज्यचरूंल् लाजान् सर्षपांश् च यवांस् तिलान् ॥ लिप्_२,२१।५२ ॥  
द्रव्याणि सप्त होतव्यं स्वाहान्तं प्रणवादिकम् ।  
तेषां पूर्णाहुतिर्विप्र ईशानेन विधीयते ॥ लिप्_२,२१।५३ ॥  
सहंसेन यथान्यायं प्रणवाद्येन सुव्रत ।  
अघोरेण च मन्त्रेण प्रायश्चित्तं विधीयते ॥ लिप्_२,२१।५४ ॥  
जयादिस्विष्टपर्यन्तमग्निकार्यं क्रमेण तु ।  
गुणसङ्ख्याप्रकारेण प्रधानेन च योजयेत् ॥ लिप्_२,२१।५५ ॥  
भूतानि ब्रह्मभिर्वापि मौनी बीजादिभिस्तथा ।  
अथ प्रधानमात्रेण प्राणापानौ नियम्य च ॥ लिप्_२,२१।५६ ॥  
षष्ठेन भेदयेदात्मप्रणवान्तं कुलाकुलम् ।  
अन्यो ऽन्यमुपसंहृत्य ब्रह्माणं केशवं हरम् ॥ लिप्_२,२१।५७ ॥  
रुद्रे रुद्रं तमीशाने शिवे देवं महेश्वरम् ।  
तस्मात्सृष्टिप्रकारेम भावयेद्भवनाशनम् ॥ लिप्_२,२१।५८ ॥  
स्थाप्यात्मनममुं जीवं ताडनं द्वारदर्शनम् ।  
दीपनं ग्रहणं चैव बन्धनं पूजया सह ॥ लिप्_२,२१।५९ ॥  
अमृतीकरणं चैव कारयेद्विधिपूर्वकम् ।  
पष्ठान्तं सद्यसंयुक्तं तृतीयेन समन्वितम् ॥ लिप्_२,२१।६० ॥  
फडन्तं संहृतिः प्रोक्ता पञ्चभूतप्रकारतः ।  
सद्याद्यषष्ठसहितं शिखान्तं सफडन्तकम् ॥ लिप्_२,२१।६१ ॥  
ताडनं कथितं द्वारं तत्त्वानामपि योगिनः ।  
प्रधानं सम्पुटीकृत्य तृतीयेन च दीपनम् ॥ लिप्_२,२१।६२ ॥  
आद्येन सम्पुटीकृत्य प्रधानं ग्रहणं स्मृतम् ।  
प्रधानं प्रथमेनैव सम्पुटीकृत्य पूर्ववत् ॥ लिप्_२,२१।६३ ॥  
बन्धनं परिपूर्णेन प्लावनं चामृतेन च ।  
शान्त्य तीता ततः शान्तिर्विद्या नाम कलामला ॥ लिप्_२,२१।६४ ॥  
प्रतिष्ठा च निवृत्तिश्च कलासङ्क्रमणं स्मृता ।  
तत्त्ववर्णकलायुक्तं भुवनेन यथाक्रमम् ॥ लिप्_२,२१।६५ ॥  
मन्त्रैः पादैः स्तवं कुर्याद्विशोध्य च यथाविधि ।  
आद्येन योनिबीजेन कल्पयित्वा च पूर्ववत् ॥ लिप्_२,२१।६६ ॥  
पूजासम्प्रोक्षणं विद्धि ताडनं हरणं तथा ।  
संहतस्य च संयोगं विक्षेपं च यथाक्रमम् ॥ लिप्_२,२१।६७    
अर्चना च तथा गर्भधारणं जननं पुनः ।  
अधिकारो भवेद्भानोर्लयश्चैव विशेषतः ॥ लिप्_२,२१।६८ ॥  
उत्तमाद्यं तथान्त्येन योनिबीजेन सुव्रत ।  
उद्दारे प्रोक्षणे चैव ताडने च महामुने ॥ लिप्_२,२१।६९ ॥  
अघोरेण फडन्तेन संसृतिश्च न संशयः ।  
प्रतितत्त्वं क्रमो ह्येष योगमार्गेण सुव्रत ॥ लिप्_२,२१।७० ॥  
मुष्टिना चैव यावच्च तावत्कालं नयेत्क्रमात् ।  
विषुवेण तु योगेन निवृत्त्यादि शिवान्तिकम् ॥ लिप्_२,२१।७१ ॥  
एकत्र समतां याति नान्यथा तु पृथक्पृथक् ।  
नासाग्रे द्वादशान्तेन पृष्ठेन सह योगिनाम् ॥ लिप्_२,२१।७२ ॥  
क्षन्तव्यमिति विप्रेन्द्र देवदेवस्य शासनम् ।  
हेमराजतताम्राद्यैर्विधिना कल्पितेन च ॥ लिप्_२,२१।७३ ॥  
सकूर्चेन सवस्त्रेण तन्तुना वेष्टितेन च ।  
तीर्थाम्बुपूरितेनैव रत्नगर्भेण सुव्रत ॥ लिप्_२,२१।७४ ॥  
संहितामान्त्रितेनैव रुद्राध्यायस्तुतेन च ।  
सेचयेच्च ततः शिष्यं शिवभक्तं च धार्मिकम् ॥ लिप्_२,२१।७५ ॥  
सो ऽपि शिष्यः शिवस्याग्रे सुरोरग्रे च सादरम् ।  
वह्नेश्च दीक्षां कुर्वीत दीक्षितश्च तथाचरेत् ॥ लिप्_२,२१।७६ ॥  
वरं प्राणपरित्यागश्छेदनं शिरसो ऽपि वा ।  
न त्वनभ्यर्च्य भुञ्जीयाद्भगवन्तं सदाशिवम् ॥ लिप्_२,२१।७७ ॥  
एवं दीक्षा प्रकर्तव्या पूजा चैव यताक्रमम् ।  
त्रिकालमेककालं वा पूजयेत्परमेश्वरम् ॥ लिप्_२,२१।७८ ॥  
अग्निहोत्रं च वेदाश्च यज्ञाश्च बहुदक्षिणाः ।  
शिवलिङ्गार्चनस्यैते कलांशेनापि नो समाः ॥ लिप्_२,२१।७९ ॥  
सदा यजति यज्ञेन सदा दानं प्रयच्छति ।  
सदा च वायुभक्षश्च सकृद्यो ऽभ्यर्चयेच्छिवम् ॥ लिप्_२,२१।८० ॥  
एककालं द्विकालं वा त्रिकालं नित्यमेव वा ।  
योर्ऽचयान्ति महादेवं ते रुद्रा नात्र संशयः ॥ लिप्_२,२१।८१ ॥  
नारुद्रस्तु स्पृसेद्रुद्रं नारुद्रो रुद्रमर्चयेत् ।  
नारुद्रः कीर्तयेद्रूद्रं नारुद्रो रुद्रमाप्नुयात् ॥ लिप्_२,२१।८२ ॥  
एवं सङ्क्षेपतः प्रोक्तो ह्यधिकारिविधिक्रमः ।  
शिवार्चनार्थं धर्मार्थकाममोक्षफलप्रदः ॥ लिप्_२,२१।८३ ॥  
    
इति श्रीलिङ्ङ्गमहापुराणे उत्तरभागे दीक्षाविधिर्नामैकविंशतितमोध्यायः

________________________________________________________

शैलादिरुवाच  
स्नानयागादिकर्माणि कृत्वा वै भस्करस्य च ।  
शिवस्नानं ततः कुर्याद्भस्मस्नानं शिवार्चनम् ॥ लिप्_२,२२।१ ॥  
षष्ठेन मृदमादाय भक्त्या भूमौन्यसेन्मृदम् ।  
द्वितीयेन तथाभ्युक्ष्य तृतीयेन च शोधयेत् ॥ लिप्_२,२२।२ ॥  
चतुर्थेनैव विभजेन्मलमेकेन शोधयेत् ।  
स्नात्वा षष्ठेन तच्छेषां मृदं हस्तगतां पुनः ॥ लिप्_२,२२।३ ॥  
त्रिधा विभज्य सर्वं च चतुर्भिर्मध्यमं पुनः ।  
षष्ठेन सप्तवाराणि वामं मूलेन चालभेत् ।  
दशवारं च षष्ठेन दिशो बन्धः प्रकीर्तितः ॥ लिप्_२,२२।४ ॥  
वामेन तीर्थं सव्येन शरीरमनुलिप्य च ।  
स्नात्वा सर्वैःस्मरन् भानुमभिषेकं समाचरेत् ॥ लिप्_२,२२।५ ॥  
शृङ्गेण पर्णपुटकैः पालाशेन दलेन वा ।  
सौरै रेभिश्च विविधैः सर्वासिद्धिकरैः शुभैः ॥ लिप्_२,२२।६ ॥  
सारौणि च प्रवक्ष्यामि बाष्कलाद्यानि सुव्रत ।  
अङ्गानि सर्वदेवेषु सारभूतानि सर्वतः ॥ लिप्_२,२२।७ ॥  
ॐ भूः ओम्भुवः ओंस्वः ॐ महः ॐ जनः ॐ तपः ओंसत्यम् ॐ ऋतम् ॐ ब्रह्मा ।  
नवाक्षरमयं मन्त्रं बाष्कलं परिकीर्तितम् ।  
न क्षरतीति लोकानि ऋतमक्षरमुच्यते ।  
सत्यमक्षरीमत्युक्तं प्रणवादिनमोन्तकम् ॥ लिप्_२,२२।८ ॥  
ॐ भूर्भवः सुवः तत्सवितुर्वरेण्यं भर्गो देवस्य धीमहि ।  
ॐ नमः सूर्याय खखोल्काय नमः ॥ लिप्_२,२२।९ ॥  
मूलमन्त्रमिदं प्रोक्तं भास्करस्य महात्मनः ।  
नवाक्षरेण दीप्तास्यं मूलमन्त्रेण भास्करम् ॥ लिप्_२,२२।१० ॥  
पूजयेन्द्रगमन्त्राणि कथयामि यताक्रमम् ।  
वेदादिभिः प्रभूताद्यं प्रणवेन च मध्यमम् ॥ लिप्_२,२२।११ ॥  
ॐ भूः ब्रह्म हृदयाय ॐ भुवः विष्णुशिरसे ओंस्वः रुद्रशिखायै ओम्भूर्भूवः स्वः ज्वालामालिनीशिखयै ॐ महः महेश्वराय कवचाय ओञ्जनः शिवाय नेत्रेभ्यः   
ॐ तपः तापकाय अस्त्राय फट् मन्त्राणि कथितान्येवं सौराणि विविधानि च ।  
एतैः शृङ्गादिभिः पात्रैः स्वात्मानमाभेषेटयेत् ॥ लिप्_२,२२।१२ ॥  
ताम्रकुम्भेन वा विप्रः क्षत्रियो वैश्य एव च ।  
सकुसेन सपुष्पेण मन्त्रैः सर्वै समाहितः ॥ लिप्_२,२२।१३ ॥  
रक्तवस्त्रपरीधानः स्वाचामेद्विधिपूर्वकम् ।  
सूर्यश्चोति दिवा रात्रौ चाग्निश्चेति द्विजोत्तमः ॥ लिप्_२,२२।१४ ॥  
आपः पुनन्तु मध्याह्ने मन्त्राचमनमुच्यते ।  
षष्ठेन शुद्धिं कृत्वैव जपेदाद्यमनुत्तमम् ॥ लिप्_२,२२।१५ ॥  
वौषडन्तं तथा मूलं नवाक्षरमनुत्तमम् ।  
करशाखां तथाङ्गुष्ठमध्यमानामिकां न्यसेत् ॥ लिप्_२,२२।१६ ॥  
तले च तर्जन्यङ्गुष्ठं मुष्टिभागानि विन्यसेत् ।  
नवाक्षरमयं देहं कृत्वाङ्गैरपि पावितम् ॥ लिप्_२,२२।१७ ॥  
सूर्यो ऽहमिति सञ्चिन्त्य मन्त्रैरेतैर्यथाक्रमम् ।  
वामहस्तगतैरद्भिर्गन्धसिद्धार्थकान्वितैः ॥ लिप्_२,२२।१८ ॥  
कुशपुञ्जेन चाभ्युक्ष्य मूलाग्रैरष्टधा स्थितैः ।  
आपो हिष्ठादिभिश्चैव शेषमाघ्राध वै जलम् ॥ लिप्_२,२२।१९ ॥  
वामनासापुटेनैव देहे सम्भावयेच्छिवम् ।  
अर्घ्यमादाय देहस्थं सव्यनासापुटेन च ॥ लिप्_२,२२।२० ॥  
कृष्णवर्णेन बाह्यस्थं भावयेच्च शिलागतम् ।  
तर्पयेत्सर्वदेवेभ्य ऋषिभ्यश्च विशेषतः ॥ लिप्_२,२२।२१ ॥  
भूतेभ्यश्च पितृभ्यश्च विधिनार्घ्यं च दापयेत् ।  
व्यापिनिं च परां ज्योत्स्नां सन्ध्यां सम्यगुपासयेत् ॥ लिप्_२,२२।२२ ॥  
प्रातर्मध्याह्नसायाह्ने अर्घ्यं चैव निवेदयेत् ।  
रक्तचन्दनतोयेन हस्तमात्रेण मण्डलम् ॥ लिप्_२,२२।२३ ॥  
सुवृत्तं कल्पयेद्भूमौ प्रार्थयेत द्विजोत्तमाः ।  
प्राङ्मुखस्ताम्रपात्रं च सगन्धं प्रस्थापूरितम् ॥ लिप्_२,२२।२४ ॥  
पूरयेद्गन्धतोयेन रक्तचन्दनकेन च ।  
रक्तपुष्पैस्तिलैश्चैव कुशाक्षतसमन्वितैः ॥ लिप्_२,२२।२५ ॥  
दूर्वापामार्गगव्येन केवलेन घृतेन च ।  
आपूर्य मूलमन्त्रेण नवाक्षरमयेन च ।  
जानुभ्यां धरणीं गत्वा देव देवं नमस्य च ॥ लिप्_२,२२।२६ ॥  
कृत्वा शिरसि तत्पात्रमर्घ्य मूलेन दापयेत् ।  
अश्वमेधायुतं कृत्वा यत्फलं परिकीर्तितम् ॥ लिप्_२,२२।२७ ॥  
तत्फलं लभते दत्त्वा सौरार्घ्यं सर्वसम्मतम् ।  
दत्त्वैवार्घ्यं यजेद्भक्त्या देवदेवं त्रियम्बकम् ॥ लिप्_२,२२।२८ ॥  
अथवा भास्करं चेष्ट्वा आग्नेयं स्नानमाचरेत् ।  
पूर्ववद्वै शिवस्नानं मन्त्रमात्रेण भेदितम् ॥ लिप्_२,२२।२९ ॥  
दन्तधावनपूर्वं च स्नानं सौरं च शाङ्करम् ।  
विघ्नेशं वरुणं चैव गुरुं तीर्थं समर्चयेत् ॥ लिप्_२,२२।३० ॥  
बद्ध्वा पद्मासनं तीर्थे तथा तीर्थं समर्चयेत् ।  
तीर्थं सङ्गृह्य विधिना पूजास्थानं प्रविश्य च ॥ लिप्_२,२२।३१ ॥  
मार्गेणार्घ्यपवित्रेण तदाक्रम्य च पादुकम् ।  
पूर्ववत्करविन्यासं देहविन्यासमाचरेत् ।  
तीर्थं सङ्गृह्य विधिना पूजास्थानं प्रविस्य च ॥ लिप्_२,२२।३२ ॥  
अर्घ्यस्य सादनं चैव समासात्परिकीर्तितम् ।  
बद्ध्वा पद्मासनं योगी प्राणायामं समभ्यसेत् ॥ लिप्_२,२२।३३ ॥  
रक्तपुष्पाणि सङ्गृह्य कमलाद्यानि भावयेत् ।  
आत्मनो दक्षिणे स्थाप्य जलभाण्डं च वामतः ॥ लिप्_२,२२।३४ ॥  
ताम्रपात्राणि सौराणि सर्वकामार्थसिद्धये ।  
आर्घ्यपात्रं समादाय प्रक्षाल्य च यथाविधि ॥ लिप्_२,२२।३५ ॥  
पूर्वोक्तेनाम्बुना सार्धं जलभाण्डे तथैव च ।  
अस्त्रोदकेन चैवार्घ्यमर्घ्यद्रव्यसमन्वितम् ॥ लिप्_२,२२।३६ ॥  
संहितामन्त्रितं कृत्वा सम्पूज्य प्रथमेन च ।  
तुरीयेणावगुण्ठ्यैव स्थापयेदात्मनो परि ॥ लिप्_२,२२।३७ ॥  
पाद्यमाचमनीयं च गन्धपूष्पसमन्वितम् ।  
अम्भसा शोधिते पात्रे स्तापयेत्पूर्ववत्पृथक् ।  
संहितां चैव विन्यस्य कवचेनावगुण्ठ्यच ॥ लिप्_२,२२।३८ ॥  
अर्घ्याबुना समभ्युक्ष्य द्रव्याणि च विशेषतः ।  
आदित्यं च जपेद् देवं सर्वदेवनमस्कृतम् ॥ लिप्_२,२२।३९ ॥  
आदित्यो वै तेज ऊर्जो बलं यशो विविर्धति ।  
इत्यादिना नमस्कृत्य कल्पयेदासनं प्रभोः ॥ लिप्_२,२२।४० ॥  
प्रभूतं विमलं सारमाराव्यं परमं सुखम् ।  
आग्नोय्यादिषु कोणेषुमध्यमान्तं हृदान्यसेत् ॥ लिप्_२,२२।४१ ॥  
अङ्गं प्रविन्यसेच्चैव बीजमङ्कुरमेव च ।  
नालं सुषिरसं युक्तं सूत्रकण्टकसंयुतम् ॥ लिप्_२,२२।४२ ॥  
दलं दलाग्रं सुश्वेतं हेमाभं रक्तमेव च ।  
कर्णिकाकेसरोपेतं दीप्ताद्यैः शक्तिभिर्वृतम् ॥ लिप्_२,२२।४३ ॥  
दीप्ता सूक्ष्मा जया भद्रा विभूतिर्विमलाक्रमात् ।  
अघोरा विकृता चैव दीप्ताद्याश्चाष्टशक्तयः ॥ लिप्_२,२२।४४ ॥  
भास्कराभमुखाः सर्वाः कृताञ्जलिपुटाः शुभाः ।  
अथवा पद्महस्ता वा सर्वाभरणभूषिताः ॥ लिप्_२,२२।४५ ॥  
मध्यतो वरदां देवीं स्थापयेत्सर्वतोमुखीम् ।  
आवाहयेत्ततो देवीं भास्करं परमेश्वरम् ॥ लिप्_२,२२।४६ ॥  
नवाक्षरेण मन्त्रेण बाष्कलोक्तेन भास्करम् ।  
आवाहने च सान्निध्यमनेनैव विधीयते ॥ लिप्_२,२२।४७ ॥  
मुद्रा च पद्ममुद्राख्या भस्करस्य महात्मनः ।  
मूले नार्घ्यं ततो दद्यात्पाद्यमाचमनं पृथक् ॥ लिप्_२,२२।४८ ॥  
पुनरर्घ्यप्रदानेन बाष्कलेन यताविधि ।  
रक्तपद्मानि पुष्पाणि रक्तचन्दनमेव च ॥ लिप्_२,२२।४९ ॥  
दीपधूपादिनैवेद्यं मुखावासादिरेव च ।  
ताम्बूलवर्तिदीपाद्यं बाष्कलेन विधीयते ॥ लिप्_२,२२।५० ॥  
आग्नोय्यां च तथैशान्यां नैरृत्यां वायुगोचरे ।  
पूर्वस्यां पश्चिमे चैव पट्प्रकारं विधीयते ॥ लिप्_२,२२।५१ ॥  
नेत्रान्तं विधिनाभ्यर्च्य प्रणवादिनमोन्तकम् ।  
कर्णिकायां प्रविन्यस्य रूपकध्यानमाचरेत् ॥ लिप्_२,२२।५२ ॥  
सर्वे विद्युत्प्रभाः शान्ता रौद्रमस्त्रं प्रकीर्तितम् ।  
दंष्ट्राकरालवदनं ह्यष्टमूर्ति भयङ्करम् ॥ लिप्_२,२२।५३ ॥  
वरदं दक्षिणं हस्तं वामं पद्मविभूषितम् ।  
सर्वाभरणसम्पन्ना रक्तस्रगनुलेपनाः ॥ लिप्_२,२२।५४ ॥  
रक्ताम्बरधराः सर्वा मूर्तयस्तस्य संस्थिताः ।  
समण्डलो महादेवः सिन्दूरारुणविग्रहः ॥ लिप्_२,२२।५५ ॥  
पद्महस्तो ऽमृतास्यश्च द्विहस्तनयनः प्रभुः ।  
रक्ताभरणसंयुक्तो रक्तस्रगनुलेपनः ॥ लिप्_२,२२।५६ ॥  
इत्थंरूपधरं ध्यायेद्भास्करं भुवनेश्वरम् ।  
पद्मबाह्ये शुभं चात्र मण्डलेषु समन्ततः ॥ लिप्_२,२२।५७ ॥  
सोममङ्गारकं चैव बुधं बुद्धिमतांवरम् ।  
बृहस्पतिं महाबुद्धिं रुद्रपुत्रं च भार्गवम् ॥ लिप्_२,२२।५८ ॥  
शनैश्चरं तथा राहुं केतुं धूम्रं प्रकीर्तितम् ।  
सर्वे द्विनेत्रा द्विभुजा राहुश्चोर्ध्वशरीरधृक् ॥ लिप्_२,२२।५९ ॥  
विवृत्तास्यो ःञ्जलिं कृत्वा भ्रुकुटीकुटिलेक्षणः ।  
शनैश्चरश्च दंष्ट्रास्यो वरदाभयहस्तधृक् ॥ लिप्_२,२२।६० ॥  
स्वैःस्वैर्भावैः स्वनाम्ना च प्रणवादिनमोन्तकम् ।  
पूजनीयाः प्रयत्नेन धर्मकामार्थसिद्धये ॥ लिप्_२,२२।६१ ॥  
सप्तसप्तगणांश्चैव बहिर्देवस्य पूजयेत् ।  
ऋषयो देवगन्धर्वाः पन्नगाप्सरसां गणाः ॥ लिप्_२,२२।६२ ॥  
ग्रामण्यो यातुधानाश्च तथा यक्षाश्च मुख्यतः ।  
सप्ताश्वान् पूजयेदग्रे सप्तच्छन्दोमयान् विभोः ॥ लिप्_२,२२।६३ ॥  
वालखिल्यगणं चैव निर्माल्यग्रहणं विभोः ।  
पूजयेदासनं सूर्तेर्देवतामपि पूजयेत् ॥ लिप्_२,२२।६४ ॥  
अर्घ्यं च दापयेत्तेषां पृथगेव विधा नतः ।  
आवाहने च पूजान्ते तेषामुद्वासने तथा ॥ लिप्_२,२२।६५ ॥  
सहस्रं वा तदर्धं वा शतमष्टोत्तरं तु वा ।  
बाष्कलं च जपेदग्रे धशांशेन च योजयेत् ॥ लिप्_२,२२।६६ ॥  
कुण्डं च पश्चिमे कुर्याद्वर्तुलं चैव मेखलम् ।  
चतुरङ्गुलमानेन चोत्सेधाद्विस्तरादपि ॥ लिप्_२,२२।६७ ॥  
एकहस्तप्रमाणेन नित्ये नैमित्तिके तथा ।  
कृत्वाश्वत्थदलाकारं नाभिं कुण्डे दशाङ्गुलम् ॥ लिप्_२,२२।६८ ॥  
तदर्धेन पुरस्तात्तु गजोष्ठसदृशं स्मृतम् ।  
गलमेकाङ्गुलं चैव शेषन्द्विगुणविस्तरम् ॥ लिप्_२,२२।६९ ॥  
तत्प्रमाणेन कुण्डस्य त्यक्त्वा कुर्वीत मेखलाम् ।  
यत्नेन साधयित्वैव पश्चाद्वोमं च कारयेत् ॥ लिप्_२,२२।७० ॥  
षष्ठेनोल्ले खनं कुर्यात्प्रोक्षयेद्वारिणा पुनः ।  
आसनं कल्पयेन्मध्ये प्रथमेन समाहितः ॥ लिप्_२,२२।७१ ॥  
प्रभावतीं ततः शक्तिमाद्येनैव तु वुन्यसेत् ।  
बाष्कलेनैव सम्पूज्य गन्धपुष्पादिभिः क्रमात् ॥ लिप्_२,२२।७२ ॥  
बाष्कलेनैव मन्त्रेण क्रियां प्रति यजेत्पृथक् ।  
मूलमन्त्रेण विधिना पश्चात्पूर्णाहुतिर्भवेत् ॥ लिप्_२,२२।७३ ॥  
क्रमादेवं विधानेन सूर्याग्निर्जनितो भवेत् ।  
पूर्वोक्तेन विधानेन प्रागुक्तं कमलं न्यसेत् ॥ लिप्_२,२२।७४ ॥  
मुखोपरि समभ्यर्च्य पूर्ववद्भास्करं प्रभुम् ।  
दशैवाहुतयो देया बाष्कलेन महामुने ॥ लिप्_२,२२।७५ ॥  
अङ्गानां च तथैकैकं संहिताभिः पृथक् पुनः ।  
जयादिस्विष्टपर्यन्तमिध्मप्रक्षेपमेव च ॥ लिप्_२,२२।७६ ॥  
समान्यं सर्वमार्गेषु पारम्पर्यक्रमेण च ।  
निवेद्य देवदेवाय भास्करायामितात्मने ॥ लिप्_२,२२।७७ ॥  
पूजाहोमादिकं सर्वं दत्त्वार्घ्यं च प्रदाक्षिणम् ।  
अङ्गैः सम्पूज्य सङ्क्षिप्य हृद्युद्वास्य नमस्य च ॥ लिप्_२,२२।७८ ॥  
शिवपूजां ततः कुर्याद्धर्मकामार्थसिद्धये ।  
एवं सङ्क्षेपतः प्रोक्तं यजनं भास्करस्य च ।  
सर्वैश्वर्यसमोपेतस्तेजसाप्रतिमश्च सः ॥ लिप्_२,२२।७९ ॥  
यः सकृद्वा यजेद्देवं देवदेवं जगद्गुरुम् ।  
भास्करं परमात्मानं स याति परमां गतिम् ॥ लिप्_२,२२।८० ॥  
सर्वपापविनिर्मुक्ताः सर्वपाप विवर्जितः ।  
सर्वैश्वर्यसमोपेतस्तेजसाप्रतिमश्च सः ॥ लिप्_२,२२।८१ ॥  
पुत्रपौत्रादिमित्रैश्च बान्धवैश् च समन्ततः ।  
भुक्त्वैव विपुलान् भोगानिहैव धन धान्यवान् ॥ लिप्_२,२२।८२ ॥  
यानवाहनसम्पन्नो भूषणैर्विविधैरपि ।  
कालं गतोपि सूर्येण मोदते कालमक्षयम् ॥ लिप्_२,२२।८३ ॥  
पुनस्तस्मादिहागत्य राजा भवति धर्मिकः ।  
वेदवेदाङ्गसम्पन्नो ब्राह्मणो वात्र जायते ॥ लिप्_२,२२।८४ ॥  
पुनः प्राग्वासनायोगाद्धार्मिको वेदपारगः ।  
सूर्यमेव समभ्यर्च्य सूर्यसायुज्यमाप्नुयात् ॥ लिप्_२,२२।८५ ॥  
    
इति श्रीलिङ्गमहापुराणे उत्तरभागे द्वाविंशतितमो ऽध्यायः

________________________________________________________

शैलादिरुवाच  
अथ ते सम्प्रवक्ष्यामि शिवार्चनमनुत्तमम् ।  
त्रिसन्ध्यम् अर्चयेद् ईशम् अग्निकार्यं च शक्तितः ॥ लिप्_२,२३।१ ॥  
शिवस्नानं पुरा कृत्वा तत्त्वशुद्धिं च पूर्ववत् ।  
पुष्पहस्तः प्रविश्याथ पूजास्थानं समाहितः ॥ लिप्_२,२३।२ ॥  
प्राणायामत्रयं कृत्वा दाहनाप्लावनानि च ।  
गन्धादिवासितकरो महामुद्रां प्रविन्यसेत् ॥ लिप्_२,२३।३ ॥  
विज्ञानेन तनुं कृत्वा ब्रह्माग्नेरपि यत्नतः ।  
अव्यक्तबुद्ध्यहङ्कारतन्मात्रासम्भवां तनुम् ॥ लिप्_२,२३।४ ॥  
शिवामृतेन सम्पूतं शिवस्य च यथातथम् ।  
अधोनिष्ठ्या वितस्त्यां तु नाभ्यामुपरि तिष्ठति ॥ लिप्_२,२३।५ ॥  
हृदयं तद्विजानीयाद्विश्वस्यायतनं महत् ।  
हृत्पद्मकर्णिकायां तु देवं साक्षात्सदाशिवम् ॥ लिप्_२,२३।६ ॥  
पञ्चवक्त्रं दशभुजं सर्वाभरणभूषितम् ।  
प्रतिवक्त्रं त्रिनेत्रं च शशाङ्ककृतशेखरम् ॥ लिप्_२,२३।७ ॥  
बद्धपद्मासनासीनं शुद्धस्फटिकसन्निभम् ।  
ऊर्ध्वं वक्त्रं सितं ध्यायेत्पूर्वं कुङ्कुमसन्निभम् ॥ लिप्_२,२३।८ ॥  
नीलाभं दक्षिणं वक्त्रमतिरक्तं तथोत्तरम् ।  
गोक्षीरधवलं दिव्यं पश्चिमं परमेष्ठिनः ॥ लिप्_२,२३।९ ॥  
शूलं परशुखङ्गं च वज्रं शक्तिं च दक्षिणे ।  
वामे पाशाङ्कुशं घण्टां नागं नाराचमुत्तमम् ॥ लिप्_२,२३।१० ॥  
वरदाभयहस्तं वा शेषं पूर्ववदेव तु ।  
सर्वाभरणसंयुक्तं चित्राम्बरधरं शिवम् ॥ लिप्_२,२३।११ ॥  
ब्रह्माङ्गविग्रहं देवं सर्वदेवोत्तमोत्तमम् ।  
पूजयेत्सर्वभावेन ब्रह्माङ्गैर्ब्रह्मणः पतिम् ॥ लिप्_२,२३।१२ ॥  
उक्तानि पञ्च ब्रह्माणि शिवाङ्गानि शृणुष्व मे ।  
शक्तिभूतानि च तथा हृदयादीनि सुव्रत ॥ लिप्_२,२३।१३ ॥  
ॐ ईशानः सर्वविद्यानां हृदयाय शक्तिबीजाय नमः ।  
ॐ ईश्वरः सर्वभूतानाममृताय शिरसेनमः ॥ लिप्_२,२३।१४ ॥  
ॐ ब्रह्माधिपतये कालाग्निरुपाय शिखायै नमः ।  
ॐ ब्रह्मणोधिपतये कालचण्डमारुताय कवचाय नमः ॥ लिप्_२,२३।१५ ॥  
ॐ ब्रह्मणे बृंहणाय ज्ञानमूर्तये नेत्राय नमः ।  
ॐ शिवाय सदाशिवाय पाशुपतास्राय अप्रतिहताय फट्फट् ॥ लिप्_२,२३।१६ ॥  
ॐ सद्योजाताय भवेभवेनाति भवे भवस्य मां भवोद्भवाय शिवमूर्तये नमः ।  
ॐ हंसशिखाय विद्यादेहाय आत्मस्वरूपाय परापराय शिवाय शिवतमाय नमः ॥ लिप्_२,२३।१७ ॥  
कथितानि शिवाङ्गानि मूर्तिविद्या च तस्य वै ।  
ब्रह्माङ्गमूर्ति विद्याङ्गसहितां शिवशासने ॥ लिप्_२,२३।१८ ॥  
सौराणि च प्रवक्ष्यामि बाष्कलाद्यानि सुव्रत ।  
अङ्गानि सर्ववेदेषु सारभूतानि सुव्रत ॥ लिप्_२,२३।१९ ॥  
ओम्भूः ओम्भुवः ॐ स्वः ओम्महः ओञ्जनः ओन्तपः ओंसत्यम् ओंऋतम् ओम्ब्रह्मानवाक्षरमयं मन्त्रं बाष्कलं परिकीर्तितम् ।  
न क्षरतीति लोके ऽस्मिंस्ततो ह्यक्षरमुच्यते ।  
सत्यम् अक्षरम् इत्य् उक्तं प्रणवादिनमो ःन्तकम् ॥ लिप्_२,२३।२० ॥  
ॐ भूर्भुवः स्वः तत्सवितुर्वरेण्यं भर्गो देवस्य धीमहि ।  
धियो यो नः प्रचोदयात्  
नमः सूर्याय खखोल्काय नमः ॥ लिप्_२,२३।२१ ॥  
मूलमन्त्रमिति प्रोक्तं भास्करस्य महात्मनः ।  
नवाक्षरेण दीप्ताद्य मूलमन्त्रेण भास्करम् ॥ लिप्_२,२३।२२ ॥  
पूजयेदङ्गमन्त्राणि कथयामि समासतः ।  
वेदादिभिः प्रभूताद्यं प्रणवेन तु मध्यमम् ॥ लिप्_२,२३।२३ ॥  
ओम्भूः ब्रह्मणे हृदयाय नमः ।  
ओम्भुवः विष्णवे शिरसे नमः ।  
ओंस्वः रुद्राय शिखायै नमः ओम्भूर्भुवः स्वः ज्वालामानिन्यै देवाय नमः ओम्महः महेश्वराय कवचाय नमः ।  
ओञ्जनः शिवाय नेत्रेभ्यो नमः ।  
ओन्तपस्तापनाय अस्त्राय नमः ।  
एवं प्रसङ्गादेवेह सौराणि कथितानि ह ।  
शैवानि च समासेन न्यासयोगेन सुव्रत ॥ लिप्_२,२३।२४ ॥  
इत्थं मन्त्रमयं देवं पूजयेद्धृदयाम्बुजे ।  
नाभौ होमं तु कर्तव्यं जनयित्वा यथाक्रमम् ॥ लिप्_२,२३।२५ ॥  
मनसा सर्वकार्याणि शिवाग्नौ देवमीश्वरम् ।  
पञ्चब्रह्माङ्गसम्भूतं शिवमूर्तिं सदाशिवम् ॥ लिप्_२,२३।२६ ॥  
रक्तपद्मासनासीनं सकलीकृत्य यत्नतः ।  
मूलेन मूर्तिमन्त्रेण ब्रह्माङ्गाद्यैस्तू सुव्रत ॥ लिप्_२,२३।२७ ॥  
समिदाज्याहुतीर्हुत्वा मनसा चन्द्रमण्डलात् ।  
चन्द्रस्थानात्समुत्पन्नां पूर्णधारामनुस्मरेत् ॥ लिप्_२,२३।२८ ॥  
पूर्णाहुतिविधानेन ज्ञानिनां शिवशासने ।  
शिवं वक्त्रगतं ध्यायेत्तेजोमात्रं च शाङ्करम् ॥ लिप्_२,२३।२९ ॥  
ललाटे देवदेवेशं भ्रमध्ये वा स्मरेत्पुनः ।  
यच्च हृत्कमले सर्वं समाप्य विधिविस्तरम् ॥ लिप्_२,२३।३० ॥  
शुद्धदीपशिखाकारं भावयेद्भवनाशनम् ।  
लिङ्गे च पूजयेद्देवं स्थण्डिले वा सदाशिवम् ॥ लिप्_२,२३।३१ ॥  
    
इति श्रीलिङ्गमहापुराणे उत्तरभागे त्रयोविंशतितमोध्यायः

________________________________________________________

शैलादिरुवाच  
व्याख्यां पूजाविदानस्य प्रवदामि समासतः ।  
शिवशास्त्रोक्तमार्गेण शिवेन कथितं पुरा ॥ लिप्_२,२४।१ ॥  
अथोभौ चन्दनचर्चितौ हस्तौ वौषडन्तेनाद्यञ्जलिं कृत्वा मूर्तिविद्याशिवादीनि जप्त्वा अङ्गुष्ठादिकनिष्ठिकान्त ईशानाद्यं कनिष्ठिकादिमध्यमान्तं हृदयादितृतीयान्तं तुरीयमङ्गुष्ठेनानामिकया पञ्चमं तलद्वयेन षष्ठं तर्जन्यङ्गुष्ठाभ्यां नाराचस्त्रप्रयोगेण पुनरपि मूलं जप्त्वा तुरीयेनावगुण्ठ्य शिवहस्तमित्युच्यते ॥ लिप्_२,२४।२ ॥  
शिवार्चन्ना तेन हस्तेन कार्या ॥ लिप्_२,२४।३ ॥  
तत्त्वगतमात्मानं व्यवस्थाप्य तत्त्वशुद्धिं पूर्ववत् ॥ लिप्_२,२४।४ ॥  
क्ष्माम्भोग्निवायुव्योमान्तं पञ्चचतुःशुद्धकोट्यन्ते धारासहितेन व्यवस्थाप्य तत्त्शुद्धिं पूर्वं कुर्यात् ॥ लिप्_२,२४।५ ॥  
तत्त्वशुद्धिः षष्ठेन सद्येन तृतीयेन फडन्ताद्धराशुद्धिः ॥ लिप्_२,२४।६ ॥  
षष्ठसहितेन सद्येन तृतीयेन फडन्तेन वारितत्त्वशुद्धिः ॥ लिप्_२,२४।७ ॥  
वाह्नेयतृतीयेन फण्डतेनाग्निशुद्धिः ॥ लिप्_२,२४।८ ॥  
वायव्यचतुर्थेन षष्ठसहितेन फडन्तेन वायुशुद्धिः ॥ लिप्_२,२४।९ ॥  
षष्ठेन ससद्येन तृतीयेन फडन्तेनाकाशशुद्धिः ॥ लिप्_२,२४।१० ॥  
उपसंहृत्यैवं सद्यषष्ठेन तृतीयेन मूलेन फडन्तेन ताडनं तृतीयेन सम्पुटीकृत्यग्रहणं मूलमेव योनिबीजेन सम्पुटीकृत्वा बन्धनं बन्धः ॥ लिप्_२,२४।११ ॥  
एवं क्षान्तातीतादिनिवृत्तिपर्यन्तं पूर्ववत्कृत्वा प्रणवेन तत्त्वत्रयकमनुध्याय आत्मानं दीपशिखाकारं पुर्यष्टकसहितं त्रयातीतं शक्तिक्षोभेणामृतधारां सुषुम्णायां ध्यात्वा ॥ लिप्_२,२४।१२ ॥  
शान्त्यतीतादिनिवृत्तिपर्यन्तानां चान्तर्नादबिन्द्वकारोकारमकारान्तं शिवं सदाशिवं रुद्रविष्णुब्रह्मान्तं सृष्टिमेणामृतीकरणं ब्रह्मन्यासं कृत्वा पञ्चवक्त्रेषु पञ्चदशनयनं विन्यस्य मूलेन पादादिकेशान्तं महामुद्रामपि बद्ध्वा शिवोहमिति ध्यात्वा शक्त्यादीनि विन्यस्यहृदि शक्त्याबीजाङ्कुरानन्तरात्ससुषिरसूत्रकण्टकपत्रकेसरधर्मज्ञानवैराग्यैश्वर्यसूर्यसोमाग्निवामाज्येष्ठारौद्रीकालीकलविकरणीबलविकरणीबल प्रथमनीसर्वभूतदमनीः केसरेषु कर्णिकायां मनोन्मनीमपि ध्यात्वा ॥ लिप्_२,२४।१३ ॥  
आसनं परिकल्प्यैवं सर्वोपचारसहितं बहिर्योगोपचारेणान्तःकरणं कृत्वा नाभौ वह्निकुण्डे पूर्ववदासनं परिकल्प्य सदाशिवं ध्यात्वा बिन्दुतो ऽमृतधारां शिवमण्डले निपतितां ध्यात्वा ललाटे महेश्वरं दीपशिखाकारं ध्यात्वा आत्मशुद्धिरित्थं प्राणापानौ संयम्य सुषुम्णया वायुं व्यवस्थाप्य षष्ठेन तालुमुद्रां कृत्वा दिग्बन्धं कृत्वा षष्ठेन स्थानशुद्धिर्वस्त्रादि पूतान्तरर्घ्यपात्रादिषु प्रणवेन तत्त्वत्रयं विन्यस्य तदुपरि बुन्दुं ध्यात्वा विपूर्य द्रव्याणि च विधाय अमृतप्लावनं कृत्वा पाद्यपात्रादिषु तेषामर्घ्यवदासनं परिकल्प्य संहितयाभिमन्त्र्याद्येनाभ्यर्च्य द्वितीयेनामृतीकृत्वा तृतीयेन विशोध्यचतुर्थेनावगुण्ठ्य पञ्चमोनावलोक्यषष्ठेन रक्षांविधाय चतुर्थेन कुशपुञ्जेनार्घ्याम्भसाभ्युक्ष्य आत्मानमपि द्रव्याणि पुनर्घ्याम्भसाब्युक्ष्य सपुष्पेण सर्वद्रव्याणि पृथक्पृथक् शोधयेत् ॥ लिप्_२,२४।१४ ॥  
सद्येन गन्धं वामेन वस्त्रम् ।  
अघोरेण आभरणं पुरुषेण नैवेद्यम् ।  
ईशानेन पुष्पाणि अथाभिमन्त्रयेत् ॥ लिप्_२,२४।१५ ॥  
शिवगायत्र्या शेषं प्रोक्षयेत् ॥ लिप्_२,२४।१६ ॥  
पञ्चामृतपञ्चगव्यादीनि ब्रह्माङ्गमूलाद्यैराभिमन्त्रयेत् ॥ लिप्_२,२४।१७ ॥  
पृथक्पृथङ्मूलेनार्घ्यं धूपं दत्त्वाचमनीयं च तेषामपि धेनुमुद्रा च दर्शयित्वा कवचेनावगुण्ठ्यास्त्रेण रक्षां च विधाय द्रव्यशुद्धिं कुर्यात् ॥ लिप्_२,२४।१८ ॥  
अर्घ्योदकमग्रे हृदा गन्धमादायास्त्रेण विशोध्य पूजाप्रभृतिकरणं रक्षान्तं कृत्वैवं द्रव्यशुद्धिं पूजासमर्पणान्तं मौनमास्थाय पुष्पाञ्जलिं दत्त्वा सर्वमन्त्राणि प्रणवादिनमोन्ताज्जपित्वा पुष्पाञ्जलिं त्यजेन्मन्त्रशुद्धिरित्थम् ॥ लिप्_२,२४।१९ ॥  
अग्रे सामान्यार्घ्यपात्रं पयसापूर्य गन्धपुष्पादिना संहितयाभिमन्त्र्य धेनमुद्रां दत्त्वा कवचेनावगुण्ठ्यास्त्रेण रक्षयेत् ।  
पूजां पर्युषितां गायत्र्या समभ्यर्च्य सामान्यार्घ्यं दत्त्वा गन्धपुष्पधूपाचमनीयं स्वधान्तं नमोन्तं वा दत्वा ब्रह्मभिः पृथक्पृथक्पुष्पाञ्जलिं दत्त्वा फडन्तास्त्रेण निर्मल्यं व्यपोह्य ईशान्यां चण्डमभ्यर्च्यासनमूर्ति चण्डं सामान्यास्त्रेण लिङ्गपीठं शिवं पाशुपतास्त्रेण विशोध्य मूर्ध्नि पुष्पं निधाय पूजयेल्लिङ्गशुद्धिः ॥ लिप्_२,२४।२० ॥  
आसनं कूर्मशिलायां बीजाङ्कुरं तदुपरि ब्रह्मशिलायामनन्तनालसुषिरे सूत्रपत्रकण्टककर्णिकाकेसरधर्मज्ञानवैराग्यैश्वर्यसूर्यसोमाग्निकेसरशक्तिं मनोन्मनीं कर्णिकायां मनोन्मनेनानन्तासनायेति समासेनासनं परिकल्प्य तदुपरि निवृत्त्यादिकलामयं षङ्विधसहितं कर्मकलाङ्गदेहं सदाशिवं भावयेत् ॥ लिप्_२,२४।२१ ॥  
उभाभ्यां सपुष्पाभ्यां हस्ताभ्यामङ्गुष्ठेन पुष्पमापीड्य आपाहनमुद्रया शनैःशनैः हृदयादिमस्तमारोप्य हृदा सह मूलं प्लुतमुच्चार्यसद्येन बिन्दुस्थानादभ्यधिकं दीपशिखाकारं सर्वतोमुखहस्तं व्याप्यव्यापकमाबाह्य स्थापयेत् ॥ लिप्_२,२४।२२ ॥  
पूर्वहृदा शिवशक्तिसमवायेन परमीकरणममृतीकरणं हृदयादिमूलेन सद्येनावाहनं हृदा मूलोपरि अघोरेण सन्निरोदं हृदा मूलोपरि पुरुषेण सान्निध्यं हृदा मूलेन ईशानेन पूजयेदिति उपदेशः ॥ लिप्_२,२४।२३ ॥  
पञ्चमन्त्रसहितेन यथापूर्वमात्मनो देहनिर्माणं तथा देवस्यापि वह्नेश्चैवमुपदेशः ॥ लिप्_२,२४।२४ ॥  
रूपकध्यानं कृत्वा मूलेन नमस्कारान्तमापाद्य स्वधान्तमाचमनीयं सर्वं नमस्कारान्तं वा स्वाहाकारान्तमर्घ्यं मूलेन पुष्पाञ्जलिं वौषडन्तेन सर्वं नमस्कारान्तं हृदा वा ईशानेन वा रुद्रगायत्र्या ओन्नमः शिवायेति मूलमन्त्रेण वा पूजयेत् ॥ लिप्_२,२४।२५ ॥  
पुष्पाञ्जलिं दत्त्वा पुनर्धूषाचमनीयं षष्ठेन पुष्पावसरणं विसर्जनं मन्त्रोदकेन मूलेन संस्नाप्य सर्वद्रव्याभिषेकमीशानेन प्रतिद्रव्यमष्टपुष्पं दत्त्वैवमर्घ्यं च गन्धपुष्पधूपाचमनीयं फडन्तास्त्रेण पूजापसरणं शुद्धोदकेन मूलेन संस्नाप्य पिष्टामलगादिभिः ॥ लिप्_२,२४।२६ ॥  
उष्णोदकेन हरिद्राद्येन लिङ्गमूर्ति पीठसहितां विशोध्य गन्धोदकहिरण्योदकमन्त्रोदकेन रुद्राध्यायं पठमानः नीलरुद्रत्वरितरुद्रपञ्चब्रह्मादिभिः नमः शिवायेति स्नापयेत् ॥ लिप्_२,२४।२७ ॥  
मूर्ध्नि पुष्पं निधायैवं न शून्यं लिङ्गमस्तकं कुर्यादत्र श्लोकः ॥ लिप्_२,२४।२८ ॥  
यस्य राष्ट्रे तु लिङ्गस्य मस्तकं शून्यलक्षणम् ।  
तस्यालक्ष्मीर्महा रोगो दुर्भिक्षं वाहनक्षयः ॥ लिप्_२,२४।२९ ॥  
तस्मात्परिहरेद्राजा धर्मकमार्थमुक्तये ।  
शून्ये लिङ्गे स्वयं राजा राष्ट्रं चैव प्रणश्यति ॥ लिप्_२,२४।३० ॥  
एवं सुस्नाप्यार्घ्यञ्च दत्त्वा सम्मृज्य वस्त्रेण गन्धपुष्पवस्त्रालङ्कारादींश्च मूलेन दद्यात् ॥ लिप्_२,२४।३१ ॥  
धूपाचमनीयदीपनैवेद्यादींश्च मूलेन प्रधानेनोपरि पूजनं पवित्रीकरणमित्युक्तम् ॥ लिप्_२,२४।३२ ॥  
आरार्तिदीपादींश्चैव धेनुमुद्रामुद्रितानि कवचेनावगुण्ठिनानि षष्ठेन रक्षितानि लिङ्गे च लिङ्गस्याधः साधारणं च दर्शयेत् ॥ लिप्_२,२४।३३ ॥  
मूलेन ननस्कारं विज्ञाप्यावाहनस्तापनसन्निरोधमान्निध्यपाद्यचमनीयार्घ्यगन्धपुष्पधूपनैवेद्याचमनीयहस्तो द्वतनमुखवासाद्युपचारयुक्तं ब्रह्माङ्गभोगमार्गेण पूजयेत्॥ २३।३४ ॥  
सकलध्यानं निष्कलस्मारणं परावरध्यानं मूलमन्त्रजपः ।  
दशांशं ब्रह्माङ्गजपसमर्पणमात्मनिवेदनस्तुतिनमस्कारादयश्च गुरुपूजा च पूर्वनो दक्षिणे विनायकस्य ॥ लिप्_२,२४।३५ ॥  
आदौ चान्ते च सम्पूज्यो विघ्नेशो जगदीश्वरः ।  
दैवतैश्च द्विजैश्चैव सर्वकर्मार्थसिद्धये ॥ लिप्_२,२४।३६ ॥  
यः शिवं पूजयेदेवं लिङ्गे वा स्थाण्डिलेपि वा ।  
स याति शिवसायुज्यं वर्षमात्रेण कर्मणा ॥ लिप्_२,२४।३७ ॥  
लिङ्गार्चकश्च षण्मासान्नात्र कार्या विचारणा ।  
सप्त प्रदक्षिणाः कृत्वा दण्डवत्प्रणमेद्वुधः ॥ लिप्_२,२४।३८ ॥  
प्रदक्षिणक्रमपादेन अश्वमेधफलं शतम् ।  
तस्मात्सम्पूजयोन्नित्यं सर्वकर्मार्थसिद्धये ॥ लिप्_२,२४।३९ ॥  
भोगार्थी भोगमाप्नोति राज्यार्थी राज्यमाप्नुयात् ।  
पुत्रार्थी तनयं श्रेष्ठं रोगी रोगात्प्रमुच्यते ॥ लिप्_२,२४।४० ॥  
यान्यांश्चिन्तयते कामांस्तान्न्प्राप्नोति मानवः ॥ लिप्_२,२४।४१ ॥  
    
इति श्रीलिङ्गमहापुराणे उत्तरभागे चतुर्विशो ऽध्यायः

________________________________________________________

शैलादिरुवाच  
शिवाग्निकार्यं वक्ष्यामि शिवेन परिभाषितम् ।  
जनयित्वाग्रतः प्राचीं शुभे देशे सुसंस्कृते ॥ लिप्_२,२५।१ ॥  
पूर्वाग्रमुत्तराग्रं च कुर्यात्सूत्रत्रयंशुभम् ।  
चतुरस्त्रीकृते क्षेत्रे कुर्यात्कुण्डानि यत्नतः ॥ लिप्_२,२५।२ ॥  
नित्यहोमाग्निकुण्डं च त्रिमेखलसमायुतम् ।  
चतुस्त्रिद्व्यङ्गुलायामा मेखला हस्तमात्रतः ॥ लिप्_२,२५।३ ॥  
हस्तमात्रं भवेत्कुण्डं योनिः प्रादेशमात्रतः ।  
अश्वत्थपत्रवद्योनीं मेखलोपरि कल्पयेत् ॥ लिप्_२,२५।४ ॥  
कुण्डमध्ये तु नाभिः स्यादष्टपत्रं सकर्णिकम् ।  
प्रादेशमात्रं विधिना कारयेद्ब्रह्मणः सुत ॥ लिप्_२,२५।५ ॥  
षष्ठेनोल्लेखनं प्रोक्तं प्रोक्षणं वर्मणा स्मृतम् ।  
नेत्रेणालोक्य वै कुण्डं षड्रेखाः कारयेद्बुधः ॥ लिप्_२,२५।६ ॥  
प्रागायतेन विप्रेन्द्र ब्रह्मविष्णुमहेश्वराः ।  
उत्तराग्राः शिवा रेखाः प्रोक्षयेद्वर्मणा पुनः ॥ लिप्_२,२५।७ ॥  
शमीपिप्पलसम्भूतामरणीं षोडशाङ्गुलाम् ।  
मथित्वा वह्निबीजेन शक्तिन्यासं हृदैव तु ॥ लिप्_२,२५।८ ॥  
प्रक्षिपेद्विधिना वह्निमन्वाधाय यथाविधि ।  
तूष्णीं प्रादेशमात्रैस्तु याज्ञिकैः शकलैः शुभैः ॥ लिप्_२,२५।९ ॥  
परिसम्मोहनं कुर्याज्जलेनाष्टसु दिक्षु वै ।  
परिस्तीर्य विधानेन प्रागाद्येवमनुक्रमात् ॥ लिप्_२,२५।१० ॥  
उत्तराग्रं पुरस्ताद्धि प्रागग्रं दक्षिणे पुनः ।  
पश्चिमे चोत्तराग्रं तु सौम्ये पूर्वाग्रमेव तु ॥ लिप्_२,२५।११ ॥  
ऐन्द्रे चैन्द्राग्रमावाह्य याम्य एवं विधीयते ।  
सौम्यस्योपरिचान्द्राग्नं वारुणाग्नमधस्ततः ॥ लिप्_२,२५।१२ ॥  
द्वन्द्वरूपेण पात्राणि बर्हःष्वासाद्य सुव्रत ।  
अधोमुखानि सर्वाणि द्रव्याणि च तथोत्तरे ॥ लिप्_२,२५।१३ ॥  
तस्योपरि न्यसेद्दर्भाञ्छिवं दक्षिणतोन्यसेत् ।  
पूजयेन्मूलमन्त्रेण पश्चाद्धोमं समाचरेत् ॥ लिप्_२,२५।१४ ॥  
प्रोक्षणीपात्रमादाय पूरयेदम्बुना पुनः ।  
प्रादेसमात्रौ तु कुशौ स्थापयेदुदकोपरि ॥ लिप्_२,२५।१५ ॥  
प्लावयेच्च कुशाग्रं तु वसोः सूर्यस्य रश्मिभिः ।  
विकीर्य सर्वपात्राणि सुसम्प्रोक्ष्य विधानतः ॥ लिप्_२,२५।१६ ॥  
प्रणीतापात्रमादाय पूरयेदम्बुना पुनः ।  
अन्योदककुशग्रैस्तु सम्यगाच्छाद्य सुव्रत ॥ लिप्_२,२५।१७ ॥  
हस्ताभ्यां नासिकं पात्रमैशान्यां दिशि विन्यसेत् ।  
आज्याधिश्रयणं कुर्यात्पश्चिमोत्तरतः शुभम् ॥ लिप्_२,२५।१८ ॥  
भस्ममिश्रांस्तथाङ्गारान् ग्राहयेत्सकलेन वै ।  
पश्चिमोत्तरतो नीत्वा तत्र चाज्यं प्रतापयेत् ॥ लिप्_२,२५।१९ ॥  
कुशानग्नौ तु प्रज्वाल्य पर्यग्निं त्रिभिराचरेत् ।  
तान्सर्वांस्तत्र निःक्षिप्य चाग्रे चाज्यं निधापयेत् ॥ लिप्_२,२५।२० ॥  
अङ्गुष्ठमात्रौ तु कुशौ प्रक्षाल्य विधिनैव तु ।  
पर्यग्निं च ततः कुर्यात्तैरेव नवभिः पुनः ॥ लिप्_२,२५।२१ ॥  
पर्यग्निं च पुनः कुर्यात्तदाज्यमवरोपयेत् ।  
अथापकर्षयेत् पात्रं क्रमेणोत्तरपश्चिमे ॥ लिप्_२,२५।२२ ॥  
संयुज्य चाग्निं काष्ठेन प्रक्षाल्यारोप्य पश्चिमे ।  
आज्यस्योत्पवनं कुर्यात्पवित्राभ्यां सहैव तु ॥ लिप्_२,२५।२३ ॥  
पृथगादाय हस्ताभ्यां प्रवाहेण यथाक्रमम् ।  
अङ्गुष्ठानामिकाभ्यां तु उभाभ्यां मूलविद्यया ॥ लिप्_२,२५।२४ ॥  
अभ्युक्ष्य दापयेदग्नौ पवित्रे घृतपङ्किते ।  
सौवर्णं स्रुक्स्रुवं कुर्याद्रत्निमात्रेण सुव्रत ॥ लिप्_२,२५।२५ ॥  
राजतं वा यथान्यायं सर्वलक्षणसंयुतम् ।  
अथवा याज्ञिकैर्वृक्षैः कर्तव्यौ स्रुक्स्रुवा वुभौ ॥ लिप्_२,२५।२६ ॥  
अरत्निमात्रमायामं तत्पोत्रे तु बिलं भवेत् ।  
षडङ्गुलपरीणाहॄं दण्डमूलं महामुने ॥ लिप्_२,२५।२७ ॥  
तदर्धं कण्ठानालं स्यात्पुष्करं मूलवद्भवेत् ।  
गोवालसदृशं दण्डं म्रुवाग्रं नासिकासमम् ॥ लिप्_२,२५।२८ ॥  
पुटद्वयसमायुक्तं मुक्ताद्येन प्रपूरितम् ।  
षट्त्रिंशदङ्गुलायाममष्टाङ्गुलसविस्तरम् ॥ लिप्_२,२५।२९ ॥  
उत्सेधस्तु तदर्धं स्यात्सूत्रेण समितं ततः ।  
सप्ताङ्गुलं भवेदास्यं विस्तरायामतः पुनः ॥ लिप्_२,२५।३० ॥  
त्रिभागैकं भवेदग्रं कृत्वा शेषं परित्यजेत् ।  
कण्ठं च द्व्यङ्गुलायामं विस्तारं चतुरङ्गुलम् ॥ लिप्_२,२५।३१ ॥  
वेदिरष्टाङ्गुलायामाविस्तारस्तत्प्रमाणतः ।  
तस्य मध्ये बिलं कुर्याच्चतुरङ्गुलमानतः ॥ लिप्_२,२५।३२ ॥  
बिलं सुवर्तितं कुर्यादष्टपत्रं सुकर्णिकम् ।  
परितो बिलबाह्ये तु पट्टिकार्धाङ्गुलेन तु ॥ लिप्_२,२५।३३ ॥  
तद्ब्राह्मे च विनिदं तु पद्मपत्रविचित्रितम् ।  
यवद्वयप्रमाणेन तद्ब्राह्मे पट्टिका भवेत् ॥ लिप्_२,२५।३४ ॥  
वेदिकामध्यतो रन्ध्रं कनिष्ठाङ्गुलमानतः ।  
खातं यावन्मुखान्तः स्याद्बिलमानं तु निम्रगम् ॥ लिप्_२,२५।३५ ॥  
दण्डं षडङ्गुलं नालं दण्डाग्रे दण्डिकात्रयम् ।  
अर्धाङ्गुलविवृद्ध्यातु कर्तव्यं चतुरङ्गुलम् ॥ लिप्_२,२५।३६ ॥  
त्रयोदशाङ्गुलायामं दण्डमूले घटं भवेत् ।  
द्व्यङ्गुलस्तु भवेत्कुम्भो नाभिं विद्याद्दशाङ्गुलम् ॥ लिप्_२,२५।३७ ॥  
वेदिमध्ये तथा कृत्वा पादं कुर्याच्च द्व्यङ्गुलम् ।  
पद्मपृष्ठसमाकारं पादं वै कर्णिकाकृतिम् ॥ लिप्_२,२५।३८ ॥  
गजोष्ठसदृशाकारं तस्य पृष्ठाकृतिर्भवेत् ।  
अभिचारादिकार्येषु कुर्यात्कृष्णायसेन तु ॥ लिप्_२,२५।३९ ॥  
पञ्चविंशत्कुशेनैव स्रुक्स्रुवौ मार्जयेत् पुनः ।  
अग्रमग्रेण संशोध्य मध्यं मध्येन सुव्रत ॥ लिप्_२,२५।४० ॥  
मूलं मूलेन विधिना अग्नौ ताप्य हृदा पुनः ।  
आज्यस्थाली प्रणीता च प्रोक्षणी तिस्र एव च ॥ लिप्_२,२५।४१ ॥  
सौवर्णी राजती वापि ताम्री वा मृन्मयी तु वा ।  
अन्यथा नैव कर्तव्यं शान्तिके पौष्टिके शुभे ॥ लिप्_२,२५।४२ ॥  
आयसी त्वभिचारे तु शान्तिके मृन्मयी तु वा ।  
षडङ्गुलं सुविस्तीर्णं पात्राणां मुखमुच्यते ॥ लिप्_२,२५।४३ ॥  
प्रोक्षणी द्व्यङ्गुलोत्सेधा प्रणीता द्व्यङ्गुलाधिका ।  
आज्यस्थाली ततस्तस्या उत्सेधो द्व्यङ्गुलाधिकः ॥ लिप्_२,२५।४४ ॥  
यैः समिद्भिर्हुतं प्रोक्तं तैरेव परिधिर्भवेत् ।  
मध्याङ्गुलपरीणाहा अवक्रआ निर्व्रणाः समाः ॥ लिप्_२,२५।४५ ॥  
द्वात्रिंशदङ्गुलायामास्तिस्रः परिधयःस्मृताः ।  
द्वात्रिंशदङ्गुलायामैस्त्रिंशद्दर्भैः परिस्तरेत् ॥ लिप्_२,२५।४६ ॥  
चतुरङ्गुलमध्ये तु ग्रथितं तु प्रदाक्षिणम् ।  
अभिचारादिकार्येषु शिवाग्न्याधानवर्जितम् ॥ लिप्_२,२५।४७ ॥  
अकोमलाः स्थिरा विप्र सङ्ग्राह्यस्त्वाभिचारिके ।  
समग्राः सुसमाः स्थूलाः कनिष्ठाङ्गुलसम्मिताः ॥ लिप्_२,२५।४८ ॥  
अवक्रआनिर्व्रणाः स्रिग्धा द्वादशाङ्गुलसम्मिताः ।  
समिधस्थं प्रमाणं हि सर्वकार्येषु सुव्रत ॥ लिप्_२,२५।४९ ॥  
गव्यं घृतं ततः श्रेष्ठ कापिलं तु ततो ऽधिकम् ।  
आहुतीनां ग्रमणं तु म्रुवं पूर्णं यथा भवेत् ॥ लिप्_२,२५।५० ॥  
अन्नमक्षप्रमाणं स्याच्छुक्तिमात्रेण वै तिलः ।  
यवानां च तदर्धं स्यात्फलानां स्वप्रमाणतः ॥ लिप्_२,२५।५१ ॥  
क्षिरस्य मधुनो दध्नः प्रमाणं घृतवद्भवेत् ।  
चतुःम्रुवप्रमाणेन म्रुचा पूर्णाहुतिर्भवेत् ॥ लिप्_२,२५।५२ ॥  
तदर्धं स्विष्टकृत्प्रोक्तं शेषं सर्वमथापि वा ।  
शान्तिकं पौष्टिकं चैव शिवाग्नौ जुहुयात्सदा ॥ लिप्_२,२५।५३ ॥  
लौकिकाग्नौ महाभाग मोहनोच्चाटनादयः ।  
शिवाग्निं जनयित्वा तु सर्वकर्माणे सुव्रत ॥ लिप्_२,२५।५४ ॥  
सप्त जिह्वाः प्रकल्प्यैव सर्वकार्याणि कारयेत् ।  
अथवा सर्वकार्याणि जिह्वामात्रेण सिध्यति ॥ लिप्_२,२५।५५ ॥  
शिवाग्निरिति विप्रेन्द्रा जिह्वामात्रेण साधकः ॥ लिप्_२,२५।५६ ॥  
ॐ बहुरूपायै मध्यजिह्वायै अनेकवर्णायै दक्षिणोत्तरमध्यगायै शान्तिपौष्टिकमोक्षादिफलप्रदायै स्वाहा ॥ लिप्_२,२५।५७ ॥  
ॐ हिरण्यायै चामीकराभायै ईशानजिह्वायै ज्ञानप्रदायै स्वाहा ॥ लिप्_२,२५।५८ ॥  
ॐ कनकायै कनकनिभायै रम्यायै एएन्द्रजिह्वायै स्वाहा ॥ लिप्_२,२५।५९ ॥  
ॐ रक्तायै रक्तवर्णायै आग्नेयजिह्वायै अनेकवर्णायै विद्वेषणमोहनायै स्वाहा ॥ लिप्_२,२५।६० ॥  
ॐ कृष्णायै नैरृतजिह्वायै मारणायै स्वाहा ॥ लिप्_२,२५।६१ ॥  
ॐ सुप्रभायैपश्चिमजिह्वायै मुक्ताफलायै शान्तिकायै पौष्टिकायै स्वाहा ॥ लिप्_२,२५।६२ ॥  
ॐ अभिव्यक्तायै वायव्यजिह्वायै शत्रूच्चाटनायै स्वाहा ॥ लिप्_२,२५।६३ ॥  
ॐ वह्नये तेजस्विने स्वाहा ॥ लिप्_२,२५।६४ ॥  
एतावद्वह्निसंस्कारमथवा वह्निकर्मसु ।  
नैमित्तिके च विधिना शिवाग्निं कारयेत्पुनः ॥ लिप्_२,२५।६५ ॥  
निरीक्षणं प्रोक्षणं ताडनं च षष्ठेन फडन्तेन अभ्युक्षणं चतुर्थेन खननोत्किरणं षष्ठेन पूरणं समीकरणमाद्येन सेचनं वौषडन्तेन कृट्टनं षष्ठेन सम्मार्जनोपलेपने तुरीयेण कुण्डपरिकल्पनं निवृत्त्या त्रिभिरेव कुण्डपरिधानं चतुर्थेन कुण्डार्चनमाद्येन रेखाचतुष्टयसपादनं षष्ठेन फडन्तेन वज्रीकरणं चतुष्पदापादनमाद्येन एवं कुण्डसंस्कारमष्टादशविधम् ॥ लिप्_२,२५।६६ ॥  
कुण्डसंस्कारानन्तरमक्षपाटनं षष्ठेन विष्टरन्यासमाद्येन वज्रासने वागीश्वर्यावाहनम्॥२५।६७ ॥  
ॐ ह्रीं वागीश्वरीं श्यामवर्णां विशालाक्षीं यौवनोन्मत्तविग्रहाम् ।  
ऋतुमतीं वागीश्वरशक्तिमावाहयामि ॥ लिप्_२,२५।६८ ॥  
वागीश्वरीं पूजयामि ॥ लिप्_२,२५।६९ ॥  
रों इं वागीश्वराय नमः ।  
आवाहनस्थापनसन्निधानसन्निरोधपूजान्तं वागीश्वरीं सम्भाव्य गर्भाधानवह्निसंस्कारम् ॥ लिप्_२,२५।७० ॥  
एकवक्त्रं चतुर्भुजं शुद्धस्फटिकाभं वरदाभयहस्तं परशुमृगधरं जटामुकुटमण्डितं सर्वाभरणभूषितमावाहयामि ॥ लिप्_२,२५।७१ ॥  
रों इं वागीश्वराय नमः ।  
आवाहनस्थापनसन्निधानसन्निरोधपूजान्तं वागीश्वरीं सम्भाव्य गर्भाधानवह्निसंस्कारम् ॥ लिप्_२,२५।७२ ॥  
अरणीजनितं कान्तोद्भवंवा अग्निहोत्रजंवा ताम्रपात्रेशरावेवा आनीय निरीक्षणताडनाभ्युक्षणप्रक्षालनमाद्येनक्रव्यादाशिवपरित्यागोपि प्रथमेन वह्नेस्त्रैकारणं जठरभ्रूमद्यादावाह्यग्निं वैकारणमूर्तावाग्नेयेन उद्दीपनमाद्येन पुरषेण संहितया धारणा धेनुमुद्रां तुरीयेणावगुण्ठ्य जानुभ्यामवनिं गत्वा शरावोत्थापनं कुण्डोपरि निधाय प्रदक्षिणमावर्त्य तुरीयेणात्मसम्मुखां वागीश्वरीं गर्भनाड्यां गर्भाधानान्तरीयेण कमलप्रदानमाद्येन वौषडन्तेन कुशार्घ्यं दत्त्वा इन्धनप्रदानमाद्येन प्रज्वालनं गर्भाधानं चसद्येनाद्येन पूजनं वामेन पूजनं द्वितीयेन सीमन्तोन्नयनमघोरेणतृतीयेन पूजनम् ॥ लिप्_२,२५।७३ ॥  
अवयवव्याप्तिक्त्रोदनं वक्त्रनिष्कृतिरिति तृतीयेन गर्भजातकर्मपुरुषेण पूजनं तुरीयेम षष्ठेन प्रोक्षणं सूतकशुद्धये चाग्निसूनुरक्षाकुसास्त्रेण वक्त्रेणाग्नौ मूलमीसाग्रं नैरृतिमूलं वायव्याग्रं वायव्यमूलमीशाग्रमिति कुशास्तरममितिपूर्वोक्तमिध्ममग्रमूलघृताक्तं लालापनोदाय षष्ठेन जुहुयात् ॥ लिप्_२,२५।७४ ॥  
पञ्चपूर्वातिक्रमेण परिधिविष्टरन्यासो ऽपि आद्येन विष्टरोपरि हिरण्यगर्भहरनारायणानपि पूजयेत् ॥ लिप्_२,२५।७५ ॥  
इन्द्रादिलोकपालांश्च पूजयेत् ॥ लिप्_२,२५।७६ ॥  
वज्रावर्तपर्यन्तानपि पूजयेत् ॥ लिप्_२,२५।७७ ॥  
वागीश्वरवागीश्वरीपूजाद्येनमुद्वास्य हुतं विसर्जयेत् ॥ लिप्_२,२५।७८ ॥  
स्रक्स्रुवसंस्कारमथो निरीक्षणप्रोक्षमताडनाभ्युक्षणादीनि पूर्ववत् स्रक् स्रुवं च हस्तद्वये गृहीत्वा संस्थापनमाद्येन ताडनमपि स्रुक्स्रुवोपरि दर्भानुलेखनमूलमद्यमाग्रेण त्रित्वेन स्रक्शाक्ति स्रुवमपि शम्भुं दक्षिणपार्श्वे कुशोपरि शक्तये नमः शम्भवे नमः ॥ लिप्_२,२५।७९ ॥  
ततो ह्यन्तिसूत्रेण स्रुक्स्रुवौ तुरीयेम वेष्टयेदर्चयेच्च ॥ लिप्_२,२५।८० ॥  
धेनुमुद्रां दर्शायित्वा तुरीयेणावगुण्ठ्य षष्ठेन रक्षां विधाय स्रुक्स्रुवसंस्कारः पूर्वमेवोक्तः ॥ लिप्_२,२५।८१ ॥  
पुनराज्यसंस्कारः पूर्वेमेवोक्तः निरीक्षणप्रोक्षणताडनाभुक्षणादीनि पूर्ववत् ॥ लिप्_२,२५।८२ ।  
आज्यप्रतापनमैशान्यां वा षष्ठेन वेद्युपरि विन्यस्य घृतपात्रं वितस्तिमात्रं कुशपवित्रं वामहस्ताङ्गुष्ठानामिकाग्रं गृहीत्वा दक्षिणाङ्गुष्ठानामिकामूलं गृहीत्वाग्निज्वालोत्पवनं स्वाहान्तेन तुरीयेण पुनः षड् दर्भान् गृहीत्वा पूर्ववत्स्वात्मसम्प्लवनं स्वहान्तेनाद्येन कुशद्वयपवित्रबन्धनं चाद्येनघृते न्यसेदिति पवित्रीकरणम् ॥ लिप्_२,२५।८३ ॥  
दर्भद्वयं प्रगृह्याग्निप्रज्वालनं घृतं त्रिधा वर्तयेत् ।  
सम्प्रोक्ष्याग्नौ निधापयेदिति नीराजनम् ॥ लिप्_२,२५।८४ ॥  
पुनर्दर्भान् गृहीत्वा कीटकादि निरीक्ष्यार्घ्येण सम्प्रोक्ष्य दर्भानग्नौ निधाय इत्यवद्योतनम् ॥ लिप्_२,२५।८५ ॥  
दर्भद्वयं गृहीत्वाग्निज्वालया घृतं निरीक्षयेत् ॥ लिप्_२,२५।८६ ॥  
दर्भेण गृहीत्वा तेनाग्रद्वयेन शुक्लपक्षद्वयेनाद्येनेति कृष्णपक्षसम्पातनं घृतं त्रिभागेन विभज्य स्रुवेणैकभागेनाज्येनाग्नयेस्वाहा द्वितीयेनाज्येन सोमाय स्वाहा आज्येन ॐ अग्नीषोमाभ्यां स्वाहा आज्येनाग्नये स्विष्टकृते स्वाहा ॥ लिप्_२,२५।८७ ॥  
पुनः कुशेन गृहीत्वा संहिताभिमन्त्रेण नमोन्तेनाभिमन्त्रयेत् ॥ लिप्_२,२५।८८ ॥  
अभिमन्त्र्य देनुमुद्राप्रदर्शनकवचावगुण्ठनास्त्रेण रक्षाम् ।  
अथ संस्कृते निधापयेत् आज्यसंस्कारः ॥ लिप्_२,२५।८९ ॥  
आज्येन म्रुग्वदनेन चक्रआभिघारणं शक्तिबीजादिशानमूर्तये स्वाहा ।  
पूर्ववत्पुरुषवत्त्राय स्वाहा अघोरहृदयायस्वाहा वामदेवाय गुह्याय स्वाहा सद्योजातमूर्तये स्वाहा ।  
इति वक्त्रोद्घाटनम् ॥ लिप्_२,२५।९० ॥  
ईशानमूर्तये तत्पुरुषवक्त्राय स्वाहा तत्पुरुषवक्त्राय अघोरहृदयाय स्वाहा अघोरहृदयाय वामगुह्याय सद्योजतमूर्तये स्वाहा इति वक्त्रसन्धानम् ॥ लिप्_२,२५।९१ ॥  
ईशानमूर्तये तत्पुरुषाय वक्त्राय अघोरहृदयाय वामदेवाय गुह्या सद्योजाताय स्वाहा इति वक्त्रसन्धानम् ॥ लिप्_२,२५।९१ ॥  
ईशानमूर्तये तत्पुरुषाय वक्त्राय अघोरहृदयाय वामदेवाय गुह्याय सद्योजातमूर्तये स्वाहा इति वक्त्रैक्यकरणम् ॥ लिप्_२,२५।९२ ॥  
शिवाग्निं जनयित्वैवं सर्वकर्माणि कारयेत् ।  
केवलं जिह्वया वापि शान्तिकाद्यानि सर्वदा ॥ लिप्_२,२५।९३ ॥  
गर्भाधानादिकार्येषु वह्नेः प्रत्येकमव्यय ।  
दश आहुतायो देया योनिबीजेन पञ्चधा ॥ लिप्_२,२५।९४ ॥  
शिवाग्नौ कल्पयेद्दिव्यं पूर्ववत्परमासनम् ।  
आवाहनं तथा न्यासं यथा देवे तथार्चनम् ॥ लिप्_२,२५।९५ ॥  
मूलमन्त्रं सकृज्जप्त्वा देवदेवं प्रमम्य च ।  
प्राणायामत्रयं कृत्वा सगर्भं सर्वसम्मतम् ॥ लिप्_२,२५।९६ ॥  
परिपेचनपूर्वं च तदिध्ममभिगार्य च ।  
जुहुयादग्निमध्ये तु ज्वलिते ऽथ महामुने ॥ लिप्_२,२५।९७ ॥  
आघारावपि चाधाय चाज्येनैव तु षण्मुके ।  
आज्यभागौ तु जुहुयाद्विधिनैव घृतेन च ॥ लिप्_२,२५।९८ ॥  
चक्षुषी चाज्यभागौ तु चाग्नये च तथोत्तरे ।  
आत्मनो दक्षिणे चैव सोमायेति द्विजोत्तम ॥ लिप्_२,२५।९९ ॥  
प्रत्यङ्मुखस्य देवस्य शिवाग्नेर्ब्रह्मणः सुत ।  
अक्षि वै दक्षिणं चैव चोत्तरं चोत्तरं तथा ॥ लिप्_२,२५।१०० ॥  
दक्षिणं तु महाभाग भवत्येव न संशयः ।  
आज्येनाहुतयस्तत्र मूलेनैव दशैव तु ॥ लिप्_२,२५।१०१ ॥  
चरुणा च यथावद्धि समिद्भिश्च तथा स्मृतम् ।  
पूर्णाहुतिं ततो दद्यान्मूलमन्त्रेण सुव्रत ॥ लिप्_२,२५।१०२ ॥  
सर्वावरणदेवानां पञ्चपञ्चैव पूर्ववत् ।  
ईशानादिक्रमेणैव शक्तिबीजक्रमेण च ॥ लिप्_२,२५।१०३ ॥  
प्रायाश्चित्तमगोरेण स्वेष्टान्तं पूर्ववत्स्मृतम् ।  
त्रिप्रकारं मया प्रोक्तमग्निकार्यं सुशोभनम् ॥ लिप्_२,२५।१०४ ॥  
यतावसरमेवं हि कुर्यान्नित्यं महामुने ।  
जीवितान्ते लभेत्स्वर्गं लभेते अग्निहीपनम् ॥ लिप्_२,२५।१०५ ॥  
नरकं चैव नाप्नोति यस्य कस्यापि कर्मणः ।  
अहिंसकं चरेद्धोमं साधको मुक्तिकाङ्क्षकः ॥ लिप्_२,२५।१०६ ॥  
हृदिस्थं चिन्तयेदग्निं ध्यानयज्ञेन होमयेत् ।  
देहस्थं सर्वभूतानां शिवं सर्वजगत्पतिम् ॥ लिप्_२,२५।१०७ ॥  
तं ज्ञात्वा होमयेद्भक्त्या प्राणायामेन नित्यशः ।  
बाह्यहोमप्रदाता तु पाषाणे दर्दुरो भवेत् ॥ लिप्_२,२५।१०८ ॥  
    
इति श्रीलिङ्गमहापुराणे उत्तरभागे पञ्चविंशतितमो ऽध्यायः

________________________________________________________

शैलादिरुवाच  
अथवा देवमीशानं लिङ्गे सम्पूजयेच्छिवम् ।  
ब्राह्मणः शिवभक्तश्च शिवध्यानपरायणः ॥ लिप्_२,२६।१ ॥  
अग्निरित्यादिना भस्म गृहीत्वा ह्यग्निहोत्रजम् ।  
उद्धूलयेद्धि सर्वाङ्गमापादतलमस्तकम् ॥ लिप्_२,२६।२ ॥  
आचामेद्ब्रह्मतीर्थेन ब्रह्मसूत्री ह्युदङ्मुखः ।  
अथोन्नमः शिवायेति तनुं कृत्वात्मनः पुनः ॥ लिप्_२,२६।३ ॥  
देवं च तेन मन्त्रेण पूजयेत्प्रणवेन च ।  
सर्वस्मादधिका पूजा अघोरेशस्य शूलिनः ॥ लिप्_२,२६।४ ॥  
सामान्यं यजनं सर्वमग्निकार्यं च सुव्रत ।  
मन्त्रभेदः प्रभोस्तस्य अघोरध्यानमेव च ॥ लिप्_२,२६।५ ॥  
मन्त्रः  
अघोरेभ्यो ऽथ घोरेभ्यो घोरघोरतरेभ्यः शर्वेभ्यः सर्वशर्वेभ्यो नमस्ते अस्तु रुद्ररूपेभ्यः ॥ लिप्_२,२६।६ ॥  
अघोरेभ्यः प्रशान्तहृदयाय नमः ।  
अथ घोरेभ्यः सर्वात्मब्रह्मशिरसे स्वाहा ।  
घोरघोरतरेभ्यः ज्वालामालिनी शिकायै वषट् ।  
सर्वेभ्यः सर्वशर्वेभ्यः पिङ्गलकवचाय हुम् ।  
नमस्ते अस्तु रुद्ररूपेभ्यः नेत्रत्रयाय वषट् ।  
सहस्राक्षाय दुर्भेदाय पाशुपतास्त्राय हुं फट् ।  
स्नात्वाचाम्य तनुं कृत्वा समभ्युक्ष्यागमर्षणम् ।  
तर्पणं विधिना चार्घ्यं भानवे भानुपूजनम् ॥ लिप्_२,२६।७ ॥  
समं चाघोरपूजायां मन्त्रमात्रेण भेदितम् ।  
मार्गशुद्धिस्तथा द्वारि पूजां वास्त्वधिपस्य च ॥ लिप्_२,२६।८ ॥  
कृत्वा करं विशोध्याग्रे स शुभासनमास्थितः ।  
नासाग्रकमले स्थाप्य दग्धाक्षः क्षुभिकाग्निना ॥ लिप्_२,२६।९ ॥  
वायुना प्रेर्य तद्भस्म विशोध्य च शुभां भसा ।  
शक्त्यामृतमये ब्रह्मकलां तत्र प्रकल्पयेत् ॥ लिप्_२,२६।१० ॥  
अघोरं पञ्चधा कृत्वा पञ्चाङ्गसहितं पुनः ।  
इत्थं ज्ञानाक्रियामेवं विन्यस्य च विधानतः ॥ लिप्_२,२६।११ ॥  
न्यासास्त्रिनेत्रसहितो हृदि ध्यात्वा वरासने ।  
नाभौ वह्निगतं स्मृत्वा भ्रूमध्ये दीपवत्प्रभुम् ॥ लिप्_२,२६।१२ ॥  
सान्त्या बीजाङ्कुरानन्तधर्माद्यैरपि संयुते ।  
सोमसूर्याग्निसम्पन्ने मूर्तित्रयसमन्विते ॥ लिप्_२,२६।१३ ॥  
वामादिभिश्च सहिते मनोन्मन्याप्यधिष्ठिते ।  
शिवासनेत्ममूर्तिस्थमक्षयाकार रूपिणम् ॥ लिप्_२,२६।१४ ॥  
अष्टत्रिंशत्कलादेहॄं त्रितत्त्वसहितं शिवम् ।  
अष्टादशभुजं देवं गजचर्मोत्तरीयकम् ॥ लिप्_२,२६।१५ ॥  
सिंहाजिनाम्बरधरमघोरं परमेश्वरम् ।  
द्वात्रिंशाक्षररूपेण द्वात्रिंशच्छक्तिभिर्वृतम् ॥ लिप्_२,२६।१६ ॥  
सर्वाभरणसंयुक्तं सर्वदेवनमस्कृतम् ।  
कपालमालाभरणं सर्ववृश्चिकभूथमण् ॥ लिप्_२,२६।१७ ॥  
पूर्णोदुवदनं सौम्यं चन्द्रकोटिसमप्रभम् ।  
चन्द्ररेखाधरं शक्त्या सहितं नीलरूपिणम् ॥ लिप्_२,२६।१८ ॥  
हस्ते खड्गं खेटकं पाशमेकेरत्नैश्चित्रं चाङ्कुशं नागकक्षाम् ।  
शरसनं पाशुपतं तथास्त्रं दण्डं च खट्वाङ्गमथापरे च ॥ लिप्_२,२६।१९ ॥  
तन्त्रीं च घण्टां विपुलं च शूलं तथापरे डामरुकं च दिव्यम् ।  
वज्रं गदां टङ्कमेकं च दीप्तं समुद्ररं हस्तमथास्य शम्भोः ॥ लिप्_२,२६।२० ॥  
वरदाभयहस्तं च वरेण्यं परमेश्वरम् ।  
भावयेत्पूजयेच्चापि वह्नौ होमं च कारयेत् ॥ लिप्_२,२६।२१ ॥  
होमश्च पूर्ववत्सर्वो मन्त्रभेदश्च कीर्तितः ।  
अष्टपुष्पादि गन्धादि पूजास्तुतिनिवेदनम् ॥ लिप्_२,२६।२२ ॥  
अन्तर्बलिं च कुण्डस्य वाह्नेयेन विधानतः ।  
मण्डलं विधिना कृत्वा मन्त्रैरेतैर्यथाक्रमम् ॥ लिप्_२,२६।२३ ॥  
रुद्रेभ्यो मातृगणेभ्यो यक्षेभ्यो ऽसुरेभ्यो ग्रहेभ्यो राक्षसेभ्यो नागेभ्यो नक्षत्रेभ्यो विश्वगणेभ्यः क्षेत्रपालेभ्यः अथ वायुवरुणदिग्भागे क्षेत्रपालबलिं क्षिपेत् ।  
अर्घ्यं गन्धं च पुष्पं च धूपं दीपं च सुव्रताः ।  
नैवेद्यं मुखवासादि निवेद्यं वै यथाविधि ॥ लिप्_२,२६।२४ ॥  
विज्ञाप्यैवं विसृज्याथ अष्टपुष्पैश्च पूजनम् ।  
सर्वसामान्यमेतद्धि पूजायां मुनिपुङ्गवाः ॥ लिप्_२,२६।२५ ॥  
एवं सङ्क्षेपतः प्रोक्तमघोरार्चादि सुव्रत ।  
अघोरार्चाविधानं च लिङ्गेवा स्थाण्डिले ऽपि वा ॥ लिप्_२,२६।२६ ॥  
स्थण्डिलात्कोटिगुणितं लिङ्गार्चनमनुत्तमम् ।  
लिङ्गार्चनरतो विप्रो महापातकसम्भवैः ॥ लिप्_२,२६।२७ ॥  
पापैरपि न लिप्येत पद्मपत्रमिवाम्भसा ।  
लिङ्गस्य दर्शनं पुण्यं दर्शनात्स्पर्शनं वरम् ॥ लिप्_२,२६।२८ ॥  
अर्चनादधिकं नास्ति ब्रह्मपुत्र न संशयः ।  
एवं सङ्क्षेपतः प्रोक्तमघोरार्चनमुत्तमम् ॥ लिप्_२,२६।२९ ॥  
वर्षकोटिशतेनापि विस्तरेण न शक्यते ॥ लिप्_२,२६।३० ॥  
    
इति श्रीलिङ्गमहापुराणे उत्तरभागे षड्विंशतितमो ऽध्यायः

________________________________________________________

ऋषय ऊचुः  
प्रभावो नन्दिनश्चैव लिङ्गपुजाफलं श्रुतम् ।  
श्रुतिभिः सम्मितं सर्वं रोमहर्षण सुव्रत ॥ लिप्_२,२७।१ ॥  
जयाभिषेक ईशेन कथितो मनवे पुरा ।  
हिताय मेरुशिखरे क्षत्रियाणां त्रिशुलिना ॥ लिप्_२,२७।२ ॥  
तत्कथं षोडशविधं महादानं च शोभनम् ।  
वक्तुमर्हसि चास्माकं सूत बुद्धिमतांवर ॥ लिप्_२,२७।३ ॥  
सूत उवाच  
जीवच्छ्राद्धं पुरा कृत्वा मनुः स्वायम्भुवः प्रभुः ।  
मेरुमासाद्य देवेशमस्तवीन्नीललोहितम् ॥ लिप्_२,२७।४ ॥  
तपसा च विनीताय प्रहृष्टः प्रददौ भवः ।  
दिव्यं दर्शनमीशानस् तेनापश्यत् तम् अव्ययम् ॥ लिप्_२,२७।५ ॥  
नत्वा सम्पूज्य विधिना कृताञ्जलिपुटः स्थितः ।  
पूजितश्च ततो देवो दृष्टश्चैव मयाधुना ।  
शक्रआय कथितं पूर्वं धर्मकामार्थमोक्षदम् ॥ लिप्_२,२७।६ ॥  
देवदेव जगन्नाथ नमस्ते भुवनेश्वर ।  
जीवच्छ्राद्धं महादेव प्रसादेन विनिर्मितम् ॥ लिप्_२,२७।७ ॥  
पूजितश् च ततो देवो दृष्टश् चैव मयाधुना ।  
शक्रआय कथितं पूर्वं धर्मकामार्थमोक्षदम् ॥ लिप्_२,२७।८ ॥  
जयाभिषेकं देवेश वक्तुमर्हसि मे प्रभो ।  
सूत उवाच  
तस्मै देवो महादेवो भगवान्नीललोहितः ॥ लिप्_२,२७।९ ॥  
जयाभिषेकमखिलमवदत्परमेश्वरः ।  
श्रीभगवानुवाच  
जयाभषेकं वक्ष्यामि नृपाणां हितकाम्यया ॥ लिप्_२,२७।१० ॥  
अपमृत्युजयार्थं च सर्वशत्रुजयाय च ।  
युद्धकाले तु सम्प्राप्ते कृत्वैवमभिषेचनम् ॥ लिप्_२,२७।११ ॥  
स्वपतिं चाभिषिच्यैव गच्छेद्योद्धुं रणाजिरे ।  
विधिना मण्डपं कृत्वा प्रपांवा कूटमेव वा ॥ लिप्_२,२७।१२ ॥  
नवधा स्तापयेद्वह्निं ब्राह्मणो वेदपारगः ।  
ततः सर्वाभिषेकार्थं सूत्रपातं च कारयेत् ॥ लिप्_२,२७।१३ ॥  
प्रागाद्यं वर्णसूत्रञ्च दक्षिणाद्यं तथा पुनः ।  
सहस्राणां द्वयं तत्र शतानां च चतुष्टयम् ॥ लिप्_२,२७।१४ ॥  
शेषमेव सुभं कोष्ठं तेषु कोष्ठं तु संहरेत् ।  
बाह्ये वीथ्यां पदञ्चैकं समन्तादुपसंहरेत् ॥ लिप्_२,२७।१५ ॥  
अङ्गसूत्राणि सङ्गृह्य विधिना पृथगेव तु ।  
प्रागाद्यं वर्णसूत्रं च दक्षिणाद्यं तथा पुनः ॥ लिप्_२,२७।१६ ॥  
प्रागाद्यन्दक्षिणाद्यं च षट्त्रिशत्संहरेत्क्रमात् ।  
प्रागाद्याः पङ्क्तयः सप्त दक्षिणाद्यास्तथा पुनः ॥ लिप्_२,२७।१७ ॥  
तस्मादेकोनपञ्चाशत्पङ्क्तयः परिकीर्तिताः ।  
नव पङ्क्तीर्हरेन्मध्ये गन्धगोमयवारिणा ॥ लिप्_२,२७।१८ ॥  
कमलं चालिखेत्तत्र हस्तामात्रेण शोभनम् ।  
अष्टपत्रं सितं वृत्तं कर्णिकाकेसरान्वितम् ॥ लिप्_२,२७।१९ ॥  
अष्टाङ्गुलप्रमाणेन कर्णिका हेमसन्निभा ।  
चतुरङ्गुलमानेन केसरस्थानमुच्यते ॥ लिप्_२,२७।२० ॥  
धर्मो ज्ञानं च वैराग्यमैश्वर्यं च यथाक्रमम् ।  
आग्नेयादिषु कोणेषु स्थापयेत्प्रणवेन तु ॥ लिप्_२,२७।२१ ॥  
अव्यक्तादीनि वै दिक्षु गात्राकारेण वै न्यसेत् ।  
अव्यक्तं नियतः कालः काली चेति चतुष्टयम् ॥ लिप्_२,२७।२२ ॥  
सितरक्तहिरण्याभकृष्णा धर्मादयः क्रमात् ।  
हंसाकारेण वै गात्रं हेमाभासेन सुव्रताः ॥ लिप्_२,२७।२३ ॥  
आधारशक्तिमध्ये तु कमलं सृष्टिकारणम् ।  
बिन्दुमात्रं कलामध्ये नादाकारमतः परम् ॥ लिप्_२,२७।२४ ॥  
नादोपरि शिवं ध्यायेदाएङ्कारख्यं जगद्गुरुम् ।  
मनोन्मनीं च पद्माभम्महादेवं च भावयेत् ॥ लिप्_२,२७।२५ ॥  
वामादयः क्रमेणैव प्रागाद्याः केसरेषु वै ।  
वामा ज्येष्ठा तथा रौद्री काली विकरणी तथा ॥ लिप्_२,२७।२६ ॥  
बला प्रमथिनी देवी दमनी च यथाङ्क्रमम् ।  
वामदेवादिभिः सार्धं प्रणवेनैव विन्यसेत् ॥ लिप्_२,२७।२७ ॥  
नमो ऽस्तु वामदेवाय नमो ज्येष्ठाय शूलिने ॥ लिप्_२,२७।२८ ॥  
रुद्राय कालरूपाय कलाविकरणाय च ।  
बलाय च तथा सर्वभूतस्य दमनाय च ॥ लिप्_२,२७।२९ ॥  
मनोन्मनाय देवाय मनोन्मन्यै नमोनमः ।  
मन्त्रैरेतैर्यथान्यायं पूजयेत्परिमण्डलम् ॥ लिप्_२,२७।३० ॥  
प्रथमावरणं प्रोक्तं द्वितीयावरणं श्रुणु ।  
द्वितीयावरणे चैव शक्तयः षोडशैव तु ॥ लिप्_२,२७।३१ ॥  
तृतीयावरणे चैव चतुर्विशदनुक्रमात् ।  
पिशाच वीर्थिर्वै मध्ये नाभिवीथिः समन्ततः ॥ लिप्_२,२७।३२ ॥  
मन्त्रैरेतैर्यथान्यायं पिशाचानां प्रकीर्तिता ।  
अष्टोत्तरसहस्रं तु पदमष्टारसंयुतम् ॥ लिप्_२,२७।३३ ॥  
तेषुतेषु पृथक्त्वेन पदेषु कमलं क्रमात् ।  
कल्पयेच्छालिनीवारगोधूमैश्च यवादिभिः ॥ लिप्_२,२७।३४ ॥  
तण्डुलैश्च तिलैर्वाथ गौरसर्षपसंयुतैः ।  
अथवा कल्पयेदेतैर्यथाकालं विधानतः ॥ लिप्_२,२७।३५ ॥  
अष्टपत्रं लिखेत्तेषु कर्णिकाकेसरान्वितम् ।  
शालीनामाढकं प्रोक्तं कमलानां पृथक् पृथक् ॥ लिप्_२,२७।३६ ॥  
तण्डुलानां तदर्धं स्यात्तदर्धं च यवादयः ।  
द्रोणं प्रधानकुम्भस्य तदर्धं तण्डुलाः स्मृताः ॥ लिप्_२,२७।३७ ॥  
तिलानामाढकं मध्ये यवानां च तदर्धकम् ।  
अथाम्भसा समभ्युक्ष्य कमलं प्रणवेन तु ॥ लिप्_२,२७।३८ ॥  
तेषु सर्वेषु विधिना प्रणवं विन्यसेत्क्रमात् ।  
एवं समाप्य चाभ्युक्ष्य पदसाहस्रमुत्तमम् ॥ लिप्_२,२७।३९ ॥  
कलशानां सहस्राणि हैमानि च शुभानि च ।  
उक्तलक्षणयुक्तानु कारयेद्राजतानि वा ॥ लिप्_२,२७।४० ॥  
ताम्रजानि यतान्यायं प्रणवेनार्घ्यवारिणा ।  
द्वादशाङ्गुलविस्तारमुदरे समुदाहृतम् ॥ लिप्_२,२७।४१ ॥  
वर्तितं तु तदर्धेन नाभिस्तस्य विधीयते ।  
कण्ठं तु द्व्यङ्गुलोत्सेधं विस्तरं चतुरङ्गुलम् ॥ लिप्_२,२७।४२ ॥  
ओष्ठं च द्व्यङ्गुलोत्सेधं निर्गमं द्व्यगुलंस्मृतम् ।  
तत्तद्वै द्विगुणं दिव्यं शिवकुम्भे प्रकीर्तितम् ॥ लिप्_२,२७।४३ ॥  
यवामात्रान्तरं सम्यक्तन्तुना वेष्टयेद्धि वै ।  
अवगुण्ठ्य तथाभ्युक्ष्य कुशोपरियताविधि ॥ लिप्_२,२७।४४ ॥  
पूर्ववत्प्रणवेनैव पूरयेद्गन्धवारिणा ।  
स्थापयेच्छिवकुम्भाढ्यं वर्धनीं च विदानतः ॥ लिप्_२,२७।४५ ॥  
मध्यपद्मास्य मध्ये तु सकूर्चं साक्षतं क्रमात् ।  
आवेष्ट्य वस्त्रयुग्मेन प्रच्छाद्य कमलेन तु ॥ लिप्_२,२७।४६ ॥  
हैमेन चित्ररत्नेन सहस्रकलशं पृथक् ।  
शिवकुम्भे शिवं स्थाप्य गायत्र्या प्रणवेज च ॥ लिप्_२,२७।४७ ॥  
विद्महं पुरुषायैव महादेवाय धीमहि ।  
तन्नो रुद्रः प्रचोदयात् ॥ लिप्_२,२७।४८ ॥  
मन्त्रेणानेन रुद्रस्य सान्निध्यं सर्वदा स्मृतम् ।  
वर्धन्यां देविगायत्र्या देवीं संस्थाप्य पूजयेत् ॥ लिप्_२,२७।४९ ॥  
गणाम्बिकायै विद्महे महातपायै धीमहि ।  
तन्नो गौरी प्रचोदयात् ॥ लिप्_२,२७।५० ॥  
प्रथमावरणे चैव वामाद्याः परिकीर्तिताः ।  
प्रथमावरणं प्रोक्तं द्वितीयावरणं श्रुणु ॥ लिप्_२,२७।५१ ॥  
शक्तयः षोडशैवात्र पूर्वाद्यान्तेषु सुव्रत ।  
एएन्द्रव्यूहस्य मध्ये तु सुभद्रां स्थाप्य पूजयेत् ॥ लिप्_२,२७।५२ ॥  
भद्रामाग्नेयचक्रे तु याम्ये तु कनकाण्डजाम् ।  
अम्बिकां नैरृते व्यूहे मध्यकुम्भे तु पूजयेत् ॥ लिप्_२,२७।५३ ॥  
श्रीदेवीं वारुणे भागे वागीशां वायुगोचरे ।  
गोमुखीं सौम्यभागे तु मध्यकुम्भे तु पूजयेत् ॥ लिप्_२,२७।५४ ॥  
रुद्रव्यूहस्य मध्ये तु भद्रकर्णां समर्चयेत् ।  
एएन्द्राग्निविदिसोर्मध्ये पूजयेदणिमां शुभाम् ॥ लिप्_२,२७।५५ ॥  
याम्यपावकयोर्मध्ये लघिमां कमले न्यसेत् ।  
राक्षसान्तकयोर्मध्ये महिमां मध्यतो यजेत् ॥ लिप्_२,२७।५६ ॥  
वरुणासुरयोर्मध्ये प्राप्तिं वै मध्यतो यजेत् ।  
वरुणानिलयोर्मध्ये प्राकाम्यं कमले न्यसेत् ॥ लिप्_२,२७।५७ ॥  
वित्तेशानिलयोर्मध्ये ईशित्वं स्थाप्य पूजयेत् ।  
वित्तेशेशानयोर्मध्ये वशित्वं स्थाप्य पूजयेत् ॥ लिप्_२,२७।५८ ॥  
एएन्द्रेशेशानयोर्मध्ये यजेत्कामावसायकम् ।  
द्वितीयावरणं प्रोक्तं तृतीयावरणं शुणु ॥ लिप्_२,२७।५९ ॥  
शक्तयस्तु चतुर्विशत्प्रदानकलशेषु च ।  
पूजयेद्व्यूहमध्ये तु पूर्ववद्विधिपूर्वकम् ॥ लिप्_२,२७।६० ॥  
दीक्षां दीक्षायिकां चैव चण्डां चण्डांशुनायिकाम् ।  
सुमतिं सुमत्यायीं च गोपां गोपायिकां तथा ॥ लिप्_२,२७।६१ ॥  
अथ नन्दं च नन्दायीं पितामहमतः परम् ।  
पितामहायीं पूर्वाद्यं विधिना स्थाप्य पूजयेत् ॥ लिप्_२,२७।६२ ॥  
एर्व सम्पूज्य विधिनातृतीयावरणं शुभम् ।  
सौभद्रं व्यूहमासाद्य प्रथमावरणे क्रमात् ॥ लिप्_२,२७।६३ ॥  
प्रागाद्यं विधिना स्थाप्य शक्त्यष्टकमनुक्रमात् ।  
द्वितीयावरणे चैव प्रागाद्यं शृणु शक्तयः ॥ लिप्_२,२७।६४ ॥  
षोडशैव तु अभ्यर्च्य पद्ममुद्रां तु दर्शयेत् ।  
बिन्दुका बिन्दुगर्भा च नादिनी नादगर्भजा ॥ लिप्_२,२७।६५ ॥  
शक्तिका शक्तिगर्भा च परा चैव परापरा ।  
प्रतमावरणे ऽष्टौ च शक्तयः परिकीर्तिताः ॥ लिप्_२,२७।६६ ॥  
चण्डा चण्डमुखी चैव चण्डवेगा मनोजवा ।  
चण्डाक्षीचण्डनिर्घोषा भृकुटी चण्डनायिका ॥ लिप्_२,२७।६७ ॥  
मनोत्सेधा मनोध्यक्षा मानसी माननायिका ।  
मनोहरी मनोह्लादी मनःप्रीतिर्महेश्वरी ॥ लिप्_२,२७।६८ ॥  
द्वितीयावरणे चैव षोडशैव प्रकीर्तिताः ।  
सौभद्रः कथितो व्यूहो भद्रं व्यूहं शृणुष्व मे ॥ लिप्_२,२७।६९ ॥  
एएन्द्री हौताशनी याम्या नैरृती वारुणी तथा ।  
वायव्या चैव कौबेरी ऐशानी चाष्टशक्तयः ॥ लिप्_२,२७।७० ॥  
प्रथमावरणं प्रोक्तं द्वितीयावरणं शृणु ।  
हरिणा च सुवर्णा च काञ्चनी हाटकी तथा ॥ लिप्_२,२७।७१ ॥  
रुक्मिणी सत्यभामा च सुभगा जम्बुनायिका ।  
वाग्भवा वाक्पथा वाणी भीमा चित्ररथा सुधीः ॥ लिप्_२,२७।७२ ॥  
वेदमाता हिरण्याक्षी द्वितीयावरणे स्मृता ।  
भद्राख्यः कथितो व्यूहः कनकाख्यं शृणुष्व मे ॥ लिप्_२,२७।७३ ॥  
वज्रं शक्तिं च दण्डं च खड्गं पाशं ध्वजं तथा ।  
गदां त्रिशुलं क्रमशः प्रथमावरणे स्मृताः ॥ लिप्_२,२७।७४ ॥  
युद्धा प्रबुद्धा चण्डा च मुण्डा चैव कपालिनी ।  
मृत्युहन्त्री विरूपाक्षी कपर्दा कमलासना ॥ लिप्_२,२७।७५ ॥  
दंष्ट्रिणी रङ्गिणी चैव लम्बाक्षी कङ्कभूषणी ।  
सम्भावा भाविनी चैव षोडशैव प्रकीर्तिताः ॥ लिप्_२,२७।७६ ॥  
कथितः प्रथकव्यूहो ह्यम्बिकाख्यं शृणुष्व मे ।  
खेचरी चात्मना सा च भवानी वह्निरूपिणी ॥ लिप्_२,२७।७७ ॥  
वह्निनी वह्निनाभा च महिमामृतलालसा ।  
प्रथमावरणे चाष्टौ शक्तयः सर्वसम्मताः ॥ लिप्_२,२७।७८ ॥  
क्षमा च शिखरा देवी ऋतुरत्ना सिला तथा ।  
छाया भूतपनी धन्या इन्द्रमाता च वैष्णवी ॥ लिप्_२,२७।७९ ॥  
तृष्णा रागवती मोहा कामकोपा महोत्कटा ।  
इन्द्रा च बधिरा देवी षोडशैताः प्रकीर्तिताः ॥ लिप्_२,२७।८० ॥  
कथितश्चाम्बिकाव्यूहः श्रीव्यूहं शृणु सुव्रत ।  
स्वर्शा स्वर्शवती गन्धा प्राणापाना समानिका ॥ लिप्_२,२७।८१ ॥  
उदाना व्याननामा च प्रथमावरणे स्मृताः ।  
तमोहता प्रभामोघा तेजिनी दहिनी तथा ॥ लिप्_२,२७।८२ ॥  
भीमास्या जालिनी चोषा शोषिणी रुद्रनायिका ।  
वरिभद्रा गणाध्यक्षा चन्द्रहासा च गह्वरा ॥ लिप्_२,२७।८३ ॥  
गणमाताम्बिका चैव शक्तयः सर्वसम्मताः ।  
द्वितीयावरणे प्रोक्ताः षोडशैव यथाक्रमात् ॥ लिप्_२,२७।८४ ॥  
श्रीव्यूहः कथितो भद्रंवागीशं शृणु सुव्रत ।  
धारा वारिधरा चैव वह्निकी नाशकी तथा ॥ लिप्_२,२७।८५ ॥  
मर्त्यातीता महामाया वज्रिणी कामदेनुका ।  
प्रथमावरणे ऽप्येवं शक्तयो ऽष्टौ प्रकीर्तिताः ॥ लिप्_२,२७।८६ ॥  
पयोष्णी वारुणी शान्ता जयन्ती च वरप्रदा ।  
प्लाविनी जलमाता च पयोमाता महाम्बिका ॥ लिप्_२,२७।८७ ॥  
रक्ता कराली चण्डाक्षी महोच्छुष्मा पयस्विनी ।  
माया विद्येश्वरी काली कालिका च यथाक्रमम् ॥ लिप्_२,२७।८८ ॥  
षोडशैव समाख्याताः शक्तयः सर्वसम्मताः ।  
व्यूहो वागीश्वरः प्रोक्तो गोमुखो व्यूह उच्यते ॥ लिप्_२,२७।८९ ॥  
शङ्कीनी हालिनी चैव लङ्कावर्णा च कल्किनी ।  
यक्षिणी मालिनी चैव वमनी च रसात्मनी ॥ लिप्_२,२७।९० ॥  
प्रथमावरणे चैव शक्तयो ऽष्टौ प्रकीर्तिताः ।  
चण्डा घण्टा महानादा सुमुखी दुर्मुखी बला ॥ लिप्_२,२७।९१ ॥  
रेवती प्रथमा घोरा सैन्या लीना महाबला ।  
जया च विजया चैव अपरा चापराजिता ॥ लिप्_२,२७।९२ ॥  
द्वितीयावरणे चैव शक्तयः षोडशैव तु ।  
कथितो गोमुखीव्यूहो भद्रकर्णी शृणुष्व मे ॥ लिप्_२,२७।९३ ॥  
महाजया विरुपाक्षी शुक्लाभाकाशमातृका ।  
संहारि जातहारी च दंष्ट्राली सुष्करेवती ॥ लिप्_२,२७।९४ ॥  
प्रथमावरणे चाष्टौ शक्तयः परिकीर्तिताः ।  
पिपीलिका पुण्यहारी अशनी सर्वहारिणी ॥ लिप्_२,२७।९५ ॥  
भद्रहा विश्वहारी च हिमायोगेश्वरी तथा ।  
छिद्रा भानुमती छिद्रा सैंहिकी सुरभी समा ॥ लिप्_२,२७।९६ ॥  
सर्वभव्या च वेगाख्या शक्तयः षोडशैव तु ।  
महाव्यूहाष्टकं प्रोक्तमुपव्युहाष्टकं शृणु ॥ लिप्_२,२७।९७ ॥  
अणिमाव्यूहमावेष्ट्य प्रथमावरणे क्रमात् ।  
एएन्द्रा तु चित्रभानुश्च वारुणी दण्डिरेव च ॥ लिप्_२,२७।९८ ॥  
प्राणरूपी तथा हंसः स्वात्मशक्तिः पितामहः ।  
प्रथमावरणं प्रोक्तं द्वितीयावरणं शृणु ॥ लिप्_२,२७।९९ ॥  
केशवो भगवान् रुद्रश्चन्द्रमा भास्करस्तथा ।  
महात्मा च तथा ह्यात्मा ह्यन्तरात्मा महेश्वरः ॥ लिप्_२,२७।१०० ॥  
परमात्मां ह्यणुर्जीवः पिङ्गलः पुरुषः पशुः ।  
भोक्ता भूतपतिर्भीमो द्वितीयावरणे स्मृताः ॥ लिप्_२,२७।१०१ ॥  
कथितश्चाणिमाव्यूहो लघिमाख्यं वदामि ते ।  
श्रीकण्ठाएन्तश्च सूक्ष्मश्च त्रिमूर्तिः शशकस्तथा ॥ लिप्_२,२७।१०२ ॥  
अमरेशः स्थितीशश्च दारतश्च तथाष्टमः ।  
प्रथमावरणं प्रोक्तं द्वितीयावरणं शृणु ॥ लिप्_२,२७।१०३ ॥  
स्थाणुर्हरश्च दण्डेशो भौक्तीशः सुरपुङ्गवः ।  
सद्योजातो ऽनुग्रहेशः क्रूरसेनः सुरेश्वरः ॥ लिप्_२,२७।१०४ ॥  
क्रोधीशश्च तथा चण्डः प्रचण्डः शिव एव च ।  
एकरुद्रस्तथा कूर्मश्चैकनेत्रश्चतुर्मुखः ॥ लिप्_२,२७।१०५ ॥  
द्वितीयावरणे रुद्राः षोडशैव प्रकीर्तिताः ।  
कथितो लघिमाव्यूहो महिमां शृणुसुव्रत ॥ लिप्_२,२७।१०६ ॥  
अजेशः क्षेमरुद्रश्च सोमोंऽशौ लाङ्गली तथा ।  
दण्डारुश्चार्धनारी च एकान्तश्चान्त एव च ॥ लिप्_२,२७।१०७ ॥  
पाली भुजङ्गनामा च पिनाकी खड्किरेव च ।  
काम ईशस्तथा श्वेतो भृगुः षोडश वै स्मृताः ॥ लिप्_२,२७।१०८ ॥  
कथितो महिमाव्यूहः प्राप्तिव्यूहं शृणुष्व मै ।  
संवर्तो लकुलीशश्च वाडवो हस्तिरेव च ॥ लिप्_२,२७।१०९ ॥  
चण्डयक्षो गणपतिर्महात्मा भृगुजो ऽष्टमः ।  
प्रथमावरणं प्रोक्तं द्वितीयावरणं शृणु ॥ लिप्_२,२७।११० ॥  
त्रिविक्रमो महाजिह्वो ऋक्षः श्रीभद्र एव च ।  
महादेवो दधीचश्च कुमारश्च परावरः ॥ लिप्_२,२७।१११ ॥  
महादंष्ट्रः करालश्च सूचकश्च सुवर्धनः ।  
महाध्वाङ्क्षो महानन्दो दण्डी गोपालकस्तथा ॥ लिप्_२,२७।११२ ॥  
प्राप्तिव्यूहः समाख्यातः प्राकाम्यं शृणु सुव्रत ।  
पुष्पदन्तो महानागो विपुलानन्दकारकः ॥ लिप्_२,२७।११३ ॥  
शुक्लो विशालः कमलो बिल्वश्चारुम एव च ।  
प्रथमावरणं प्रोक्तं द्वितीयावरणं श्रुणु ॥ लिप्_२,२७।११४ ॥  
रतिप्रियः सुरेशानश्चित्राङ्गश्च सुदुर्जयः ।  
विनायकः क्षेत्रपालो महामोहश्च जङ्गलः ॥ लिप्_२,२७।११५ ॥  
वत्सपुत्रो महापुत्रो ग्रामदेशाधिपस्तथा ।  
सर्वावस्थाधिपो देवो मेघनादः प्रचण्डकः ॥ लिप्_२,२७।११६ ॥  
कालदूतश्च कथितो द्वितीयावरणं स्मृतम् ।  
प्राकाम्यः कथितो व्यूह ऐश्वर्यं कथयामि ते ॥ लिप्_२,२७।११७ ॥  
मङ्गला चर्चिका चैव योगेशा हरदायिका ।  
भासुरा सुरमाता च सुन्दरी मातृकाष्टमी ॥ लिप्_२,२७।११८ ॥  
प्रथमावरणे प्रोक्ता द्वितीयावरणे शृणु ।  
गणाधिपश्च मन्त्रज्ञो वरदेवः षडाननः ॥ लिप्_२,२७।११९ ॥  
विदग्धश्च विचित्रश्च अमोघोमोघ एव च ।  
अश्वीरुद्रश्च सोमेशश्चोत्तमोदुम्बरस्तथा ॥ लिप्_२,२७।१२० ॥  
नारसिंहश्च विजयस्तथा इन्द्रगुहः प्रभुः ।  
अपाम्पतिश्च विधिना द्वितीयावरणं स्मृतम् ॥ लिप्_२,२७।१२१ ॥  
ऐश्वर्यः कथितो व्यूहो वशित्वं पुनरुच्यते ।  
गगनो भवनश्चैव विजयो ह्यजयस्तथा ॥ लिप्_२,२७।१२२ ॥  
महाजयस्तथां गारो व्यङ्गारश्च महायशाः ।  
प्रथमावरणे प्रोक्ता द्वितीयावरणे शृणु ॥ लिप्_२,२७।१२३ ॥  
सुन्दरश्च प्रचण्डेशो महावर्णो महासुरः ।  
महारोमा महागर्भः प्रथमः कनकस्तथा ॥ लिप्_२,२७।१२४ ॥  
खरजो गरुडश्चैव मेघनादो ऽथ गर्जकः ।  
गजश्च च्छेदको बाहुस्त्रिशिखो मारिरेव च ॥ लिप्_२,२७।१२५ ॥  
वशित्वं कथितो व्यूहः शृणु कामावसायिकम् ।  
विनादो विकटश्चैव वसन्तो ऽभय एव च ॥ लिप्_२,२७।१२६ ॥  
विद्युन्महाबलश्चैव कमलो दमनस्तथा ।  
प्रथमावरणं प्रोक्तं द्वितीयावरणं शृणु ॥ लिप्_२,२७।१२७ ॥  
धर्मश्चातिबलः सर्पो महाकायो महाहनुः ।  
सबलश्चैव भस्माङ्गी दुर्जयो दुरतिक्रमः ॥ लिप्_२,२७।१२८ ॥  
वेतालो रौरवश्चैव दुर्धरो भोग एव च ।  
वज्रः कालाग्निरुद्रश्च सद्योनादो महागुहः ॥ लिप्_२,२७।१२९ ॥  
द्वितीयावरणं प्रोक्तं व्यूहश्चैवावसायिकः ।  
कथितः षोडशो व्यूहो द्वितीयावरणं शृणु ॥ लिप्_२,२७।१३० ॥  
द्वितीयावरणे चैव दक्षव्यूहे च शक्तयः ।  
प्रथमावरणे चाष्टौ बाह्ये षोडश एव च ॥ लिप्_२,२७।१३१ ॥  
मनोहरा महानादा चित्रा चित्ररथा तथा ।  
रोहिणी चैव चित्राङ्गी चित्ररेखा विचित्रिका ॥ लिप्_२,२७।१३२ ॥  
प्रथमावरणे प्रोक्ता द्वितीयावरणं शृणु ।  
चित्रा विचित्ररूपा च शुभदा कामदा सुभा ॥ लिप्_२,२७।१३३ ॥  
क्रूरा च पिङ्गला देवी खड्गिका लम्बिकासती ।  
दंष्ट्राली राक्षसीध्वंसी लोलुपा लोहितामुखी ॥ लिप्_२,२७।१३४ ॥  
द्वितीयावरणे प्रोक्तोः षोडशैव समासतः ।  
दक्षव्यूहः समाख्यातो दाक्षव्यूहं शृणुष्व मे ॥ लिप्_२,२७।१३५ ॥  
सर्वासती विश्वरूपा लम्पटा चामिषप्रिया ।  
दीर्घदंष्ट्रा च वज्रा च लम्बोष्ठी प्राणहारिणी ॥ लिप्_२,२७।१३६ ॥  
प्रथमावरणं प्रोक्तं द्वितीयावरणं शृणु ।  
गजकर्णाश्वकर्णा च महाकाली सुभीषण ॥ लिप्_२,२७।१३७ ॥  
वातवेगरवा घोरा घानाघनरवा तथा ।  
वरघोषा महावर्णा सुघण्टा घण्टिका तथा ॥ लिप्_२,२७।१३८ ॥  
घण्टश्वरी महाघोरा घोरा चैवातिघोरिका ।  
द्वितीयावरणे चैव षोडशैव प्रकीर्तिताः ॥ लिप्_२,२७।१३९ ॥  
दाक्षव्यूहः समाख्यातश्चाण्डव्यूहं शृणुष्वमे ।  
अतिघण्टा चातिघोरा कराला करभा तथा ॥ लिप्_२,२७।१४० ॥  
विभूतिर्भोगदा कान्तिः शङ्खिनी चाष्टमी स्मृता ।  
प्रथमावरणे प्रोक्ता द्वितीयावरणे शृणु ॥ लिप्_२,२७।१४१ ॥  
पत्रिणी चैव गान्धारी योगमाता सुपीवरा ।  
रक्ता मालांशुका वीरा संहारी मांसहारिणी ॥ लिप्_२,२७।१४२ ॥  
फलहारी जीवहारी स्वेच्छाहारी च तुण्डिका ।  
रेवती रङ्गिणी सङ्गा द्वितीये षोडशैव तु ॥ लिप्_२,२७।१४३ ॥  
चण्डव्यूहः समाख्यातश्चण्डाव्यूहस्तथोच्यते ।  
चण्डी चण्डमुखी चण्डा चण्डवेगा महारवा ॥ लिप्_२,२७।१४४ ॥  
भ्रुकुटी चण्डभूश्चैव चण्डरूपाष्टमी स्मृता ।  
प्रथमावरणं प्रोक्तं द्वितीयावरणं शृणु ॥ लिप्_२,२७।१४५ ॥  
चन्द्रघ्राणा बला चैव बलजिह्वा बलेश्वरी ।  
बलवेगा महाकाया महाकोपा च विद्युता ॥ लिप्_२,२७।१४६ ॥  
कङ्काली कलशी चैव विद्युता चण्डघोषिका ।  
महाघोषा महारावा चण्डभानङ्गचण्डिका ॥ लिप्_२,२७।१४७ ॥  
चण्डायाः कथितो व्यूहो हरव्यूहं शृणुष्व मे ।  
चण्डाक्षी कामदा देवी सूकरी कुक्कुटानना ॥ लिप्_२,२७।१४८ ॥  
गान्धारी दन्दुभी दुर्गा सौमित्रा चाष्टमी स्मृता ।  
प्रथमावरणं प्रोक्तं द्वितीयावरणं शृणु ॥ लिप्_२,२७।१४९ ॥  
मृतोद्भवा महालक्ष्मीर्वर्णदा जीवरक्षिणी ।  
हरिणी क्षीणजीवा च दण्डवक्त्रा चतुर्भुजा ॥ लिप्_२,२७।१५० ॥  
व्योमचारी व्योमरूपा व्योमव्यापी शुभोदया ।  
गृहचारी सुचारी च विषाहारी विषर्तिहा ॥ लिप्_२,२७।१५१ ॥  
हरव्यूहः समाख्यातो हराया व्यूह उच्यते ।  
जम्भाच्युता च कङ्कारी देविका दुर्धरावहा ॥ लिप्_२,२७।१५२ ॥  
चण्डिका चपला चेति प्रथमावरणे स्मृताः ।  
चञ्जिका चामरी चैव भण्डिका च शुभानना ॥ लिप्_२,२७।१५३ ॥  
पिण्डिका मुण्डिका मुण्डा शाकिनी शाङ्करी तथा ।  
कर्तरी भर्तरी चैव भागिनी यज्ञदायिनी ॥ लिप्_२,२७।१५४ ॥  
यमदंष्ट्रा महादंष्ट्रा कराला चेति शक्तयः ।  
हरायाः कथितो व्यूहः शैण्डव्यूहं शृणुष्व मे ॥ लिप्_२,२७।१५५ ॥  
विकराली कराली च कालजङ्घा यशस्विनी ।  
वेगा वेगवती यज्ञा वेदाङ्गा चाष्टमी स्मृता ॥ लिप्_२,२७।१५६ ॥  
प्रथमावरणं प्रोक्तं द्वितीयावरणं शृणु ।  
वज्रा शङ्खातिशङ्खा वा बला चैवाबला तथा ॥ लिप्_२,२७।१५७ ॥  
अञ्जनी मोहिनी माया विकटाङ्गी नली तथा ।  
गण्डकी दडकी घोणा शोणा सत्यवती तथा ॥ लिप्_२,२७।१५८ ॥  
कल्लोला चेति ऋमशः षोडशैव यथाविधि ।  
शैण्डव्यूहः समाख्यातः शैण्डाया व्यूह उच्यते ॥ लिप्_२,२७।१५९ ॥  
दन्तुरा रौद्रभागा च अमृता सकुला शुभा ।  
चलजिह्वार्यनेत्रा च रूपिणी दारिका तथा ॥ लिप्_२,२७।१६० ॥  
प्रथमा वरणं प्रोक्तं द्वितीयावरणं शृणु ।  
खादिका रूपनामा च संहारी च क्षमान्तका ॥ लिप्_२,२७।१६१ ॥  
कण्डिनी पेषिणी चैव महात्रासा कृतान्तिका ।  
दण्डिनी किङ्करी बिम्बा वर्णिनी चामलाङ्गिनी ॥ लिप्_२,२७।१६२ ॥  
द्रविणी द्राविणी चैव शक्तयः षोडशैव तु ।  
कथितो हि मनोरम्यः शौण्डाया व्यूह उत्तमः ॥ लिप्_२,२७।१६३ ॥  
प्रथमाख्यं प्रवक्ष्यामि व्यूहं परमशोभनम् ।  
प्लविनी प्लावनी शोभा मन्दा चैव मदोत्कटा ॥ लिप्_२,२७।१६४ ॥  
मन्दाक्षेपा महादेवी प्रथमावरणे स्मृताः ।  
कामसन्दीपिनी देवी अतिरूपा मनोहरा ॥ लिप्_२,२७।१६५ ॥  
महावशा महाग्राहा विह्वला मदविह्वला ।  
अरुणा शोषणा दिव्या रेवती भाण्डनायिका ॥ लिप्_२,२७।१६६ ॥  
स्तम्भिनी घोररक्ताक्षी स्मररूपा सुघोषणा ।  
व्यूहः प्रथम आख्यातः स्वायम्भुव यथा तथा ॥ लिप्_२,२७।१६७ ॥  
कथितं प्रथमव्यूहं प्रवक्ष्यामि शृणुष्व मे ।  
घोरा घोरतराघोरा अतिघोराघनायिका ॥ लिप्_२,२७।१६८ ॥  
धावनी क्रोष्टुका मुण्डा चाष्टमी परिकीर्तिता ।  
प्रथमावरणं प्रोक्तं द्वितीयावरणं शृणु ॥ लिप्_२,२७।१६९ ॥  
भीमा भीमतरा भीमा शस्ता चैव सुवर्तुला ।  
स्तम्भिनी रोदनी रौद्रा रुद्रवत्यचला चला ॥ लिप्_२,२७।१७० ॥  
महाबला महाशान्तिः शाला शान्ता शिवाशिवा ।  
बृहत्कक्षा महानासा षोडशैव प्रकीर्तिताः ॥ लिप्_२,२७।१७१ ॥  
प्रथमायाः समाख्यातो मन्मथव्यूह उच्यते ।  
तालकर्णी च बाला च कल्याणी कपिला शिवा ॥ लिप्_२,२७।१७२ ॥  
इष्टिस्तुष्टिः प्रतिज्ञा च प्रथमावरणे स्मृताः ।  
ख्यातिः पुष्टिकरी तुष्टिर्जला चैव श्रुतिर्धृतिः ॥ लिप्_२,२७।१७३ ॥  
कामदा शुभदा सौम्या तेजिनी कामतन्त्रिका ।  
धर्मा धर्मवशा शीला पापहा धर्मवर्धिनी ॥ लिप्_२,२७।१७४ ॥  
मन्मथः कथितो व्यूहो मन्मथायाः शृणुष्व मे ।  
धर्मरक्षा विधाना च धर्मा धर्मवती तथा ॥ लिप्_२,२७।१७५ ॥  
सुमतिर्दुर्मतिर्मेधा विमला चाष्टमी स्मृता ।  
प्रथमावरणं प्रोक्तं द्वितीयावरणं शृणु ॥ लिप्_२,२७।१७६ ॥  
शुद्धिर्बुद्धिर्द्युतिः कान्तिर्वर्तुला मोहवर्धिनी ।  
बला चातिबला भीमा प्राणवृद्धिकरी तथा ॥ लिप्_२,२७।१७७ ॥  
निर्लज्जा निर्घृणा मन्दा सर्वपापक्षयङ्करी ।  
कपिला चातिविधुरा षोडशैताः प्रकीर्तिताः ॥ लिप्_२,२७।१७८ ॥  
मन्मतायिक उक्तस्ते भीमव्यूहं वदामि च ।  
रक्ता चैव विरक्ता च उद्वेगा शोकवर्धिनी ॥ लिप्_२,२७।१७९ ॥  
कामा तृष्णा क्षुधा मोहा चाष्टमी परिकीर्तिता ।  
प्रथमावरणं प्रोक्तं द्वितीयावरणं श्रुणु ॥ लिप्_२,२७।१८० ॥  
जया निद्रा भयालस्या जलतृष्णोदरी दरा ।  
कृष्णा कृष्णाङ्गिनी वृद्धा शुद्धोच्छिष्टाशनी वृषा ॥ लिप्_२,२७।१८१ ॥  
कामना शोभिनी दग्धा दुःखदा सुखदावली ।  
भीमव्यूहः समाख्यातो भीमायीव्यूह उच्यते ॥ लिप्_२,२७।१८२ ॥  
आनन्दा च सुनन्दा च महानन्दा सुभङ्करी ।  
वतिरागा महोत्साहा जितरागा मनोरता ॥ लिप्_२,२७।१८३ ॥  
प्रथमावरणं प्रोक्तं द्वितीयावरणं शुणु ।  
मनोन्मनी मनःक्षोभा मदोन्मत्ता गदाकुला ॥ लिप्_२,२७।१८४ ॥  
मन्दगार्भा महाभासा कामानन्दा सुवुह्वला ।  
महावेगा सुवेगा च महाभोगा क्षयावहा ॥ लिप्_२,२७।१८५ ॥  
क्रमिणी क्रमिणी वक्रआ द्वितीयावरणे स्मृताः ।  
कथितं तव भीमायीव्यूहं परमशोभनम् ॥ लिप्_२,२७।१८६ ॥  
शाकुनं कथयाम्याद्य स्वायम्भुव मनोत्सुकम् ।  
योगा वेगा सुवेगा च अतिवेगा सुवासिनी ॥ लिप्_२,२७।१८७ ॥  
देवी मनोरया वेगा जलावर्ता च धीमती ।  
प्रथमावरण्णं प्रोक्तं द्वितीयावरणं शृणु ॥ लिप्_२,२७।१८८ ॥  
रोधिनी क्षोभिणी बाला विप्राशेषासुशोषिणी ।  
विद्युता भासिनी देवी मनोवेगा च चापला ॥ लिप्_२,२७।१८९ ॥  
विद्युज्जिह्वा महाजिह्वा भृकुटीकुटिलानना ।  
फुल्लज्वाला महाज्वाला सुज्वाला च क्षयान्तिका ॥ लिप्_२,२७।१९० ॥  
शाकुनः कथितो व्यूहः शाकुनायाः शृणुष्वमे ।  
ज्वालिनी चैव भस्माङ्गी तथा भस्मान्तगा तता ॥ लिप्_२,२७।१९१ ॥  
भाविनी च प्रजा विद्या ख्यातिश्चैवाष्टमी स्मृता ।  
प्रथमावरणं प्रोक्तं द्वितीयावरणं शृणु ॥ लिप्_२,२७।१९२ ॥  
उल्लेखा च पताका च भोगाभोगवती खगा ।  
भोगभोगव्रता योगा भोगाख्या योगपारगा ॥ लिप्_२,२७।१९३ ॥  
ऋद्धिर्बुद्धिर्धृतिः कान्तिः स्मृतिः साक्षाच्छ्रुतिर्धरा ।  
शाकुनाया महाव्यूहः कथितः कामदायकः ॥ लिप्_२,२७।१९४ ॥  
स्वायम्भुव शृणु व्यूहं सुमत्याख्यं सुशोभनम् ।  
परेष्टा च परा दृष्टा ह्यमृता फलनाशिनी ॥ लिप्_२,२७।१९५ ॥  
हिरण्याक्षी सुवर्णाक्षी देवी साक्षात्कपिञ्जला ।  
कामरेखा च कथितं प्रथमावरणं शृणु ॥ लिप्_२,२७।१९६ ॥  
रत्नद्वीपा च सुद्वीपा रत्नदा रत्नमालिनी ।  
रत्नशोभा सुशोभा च महाशोभा महाद्युतिः ॥ लिप्_२,२७।१९७ ॥  
शाम्बरी बन्धुरा ग्रन्थिः पादकर्णा करानना ।  
हयग्रीवा च जिह्वा च सर्वभासोति शक्तयः ॥ लिप्_२,२७।१९८ ॥  
कथितः मुमतिव्यूहः समुत्या व्यूह उच्यते ।  
सर्वाशी च महाभक्षा महादंष्ट्रातिरौरवा ॥ लिप्_२,२७।१९९ ॥  
विस्फुलिङ्गा विलिङ्गाच कृतान्ता भास्करानना ।  
प्रथमावरणं प्रोक्तं द्वितीयावरणं शृणु ॥ लिप्_२,२७।२०० ॥  
रागा रङ्गावती श्रेष्ठा महाक्रोधा च रौरवा ।  
क्रोधनी वसनीचैव कलहा च महाबला ॥ लिप्_२,२७।२०१ ॥  
कलन्तिका चतुर्भेदा दुर्गा वै दुर्गमानिनी ।  
नाली सुनाली सौम्या च इत्येवं कथितं मया ॥ लिप्_२,२७।२०२ ॥  
गोपव्यूहं वदाम्यत्र शृणु स्वायम्भुवाखिलम् ।  
पाटली पाटवी चैव पाटी विदिपिटा तथा ॥ लिप्_२,२७।२०३ ॥  
कङ्कटा सुपटा चैव प्रघटा च घटोद्भवा ।  
प्रथमावरणं चात्र भाषया कथितं मया ॥ लिप्_२,२७।२०४ ॥  
नादाक्षी नादरूपा च सर्वकारी गमागमा ।  
अनुचारी सुचारी च चण्डनाडी सुवाहिनी ॥ लिप्_२,२७।२०५ ॥  
सुयोगा च वियोगा च हंसाख्या च विलासिनी ।  
सर्वगा सुविचारा च वञ्चनी चेति शक्तयः ॥ लिप्_२,२७।२०६ ॥  
गोपव्यूहः समाख्यातो गोपायीव्यूह उच्यते ।  
भेदिनी च्चेदिनी चैव सर्वकारी क्षुधाशनी ॥ लिप्_२,२७।२०७ ॥  
उच्छुष्मा चैव गान्धारी भस्माशी वडवानला ।  
प्रथमावरणं चैव द्वितीयावरणं शृणु ॥ लिप्_२,२७।२०८ ॥  
अन्धा बाह्वासिनी बाला दीक्षपामा तथैव च ।  
अक्षात्र्यक्षा च हृल्लेखा हृद्गता मायिकापरा ॥ लिप्_२,२७।२०९ ॥  
आमयासादिनीभिल्ली सह्यासह्या सरस्वती ।  
रुद्रसक्तिर्महाशक्तिर्महामोहा च गोनदी ॥ लिप्_२,२७।२१० ॥  
गोपायी कथितो व्यूहो नन्दव्यूहं वदामि ते ।  
नन्दिनी च निवृत्तिश्च प्रतिष्ठा च यथाक्रमम् ॥ लिप्_२,२७।२११ ॥  
विद्यानासा खग्रसिनी चामुण्डा प्रियदर्शिनी ।  
प्रथमावरणं प्रोक्तं द्वितीयावरणं शृणु ॥ लिप्_२,२७।२१२ ॥  
गृह्या नारायणी मोहा प्रजा देवी च चक्रिणी ।  
कङ्कटा च तथा काली शिवाद्योषा ततः परम् ॥ लिप्_२,२७।२१३ ॥  
विरामा या च वागीशी वाहिनीभीषणी तथा ।  
सुगमा चैव निर्दिष्टा द्वितयिवरणे स्मृता ॥ लिप्_२,२७।२१४ ॥  
नन्दव्यूहो मया ख्यातो नन्दाया व्यूह उच्यते ।  
विनायकी पूर्णिमा च रङ्कारी कुण्डली तथा ॥ लिप्_२,२७।२१५ ॥  
इच्छा कपालिनी चैव द्वीपिनी च जयन्तिका ।  
प्रथमावरणे चाष्टौ शक्तयः परिकीर्तिताः ॥ लिप्_२,२७।२१६ ॥  
प्रथमावरणं प्रोक्तं द्वितीयावरणं शृणु ।  
पावनी चाम्बिका चैव सर्वात्मा पूतना तथा ॥ लिप्_२,२७।२१७ ॥  
छगली मोदिनी साक्षाद्देवी लम्बोदरी तथा ।  
संहारि कालिनी चैव कुसुमा च यताक्रमम् ॥ लिप्_२,२७।२१८ ॥  
शुक्रआ तारा तथा ज्ञाना क्रिया गायत्रिका तथा ।  
सावित्री चेति विधिना द्वितीया वरणं स्मृतम् ॥ लिप्_२,२७।२१९ ॥  
नन्दायाः कथितो व्यूहः पैतामहमतः परम् ।  
नन्दिनी चैव फेत्कारी क्रोधा हंसा षडङ्गुला ॥ लिप्_२,२७।२२० ॥  
आनन्दा वसुदुर्गा च संहारा ह्यमृताष्टमी ।  
प्रथमावरणं प्रोक्तं द्वितीयावरणं शृणु ॥ लिप्_२,२७।२२१ ॥  
कुलान्तिकानला चैव प्रचण्डा मर्दिनी तथा ।  
सर्वभूताभया चैव दया च वडवामुखी ॥ लिप्_२,२७।२२२ ॥  
लम्पटा पन्नगा देवी कुसुमा विपुलान्तका ।  
केदारा च तथा कूर्मा दुरिता मन्दरोदरी ॥ लिप्_२,२७।२२३ ॥  
खड्गचक्रोतिविधिना द्वितीयावरणं स्मृतम् ।  
व्यूहः पैतामहः प्रोक्तो धर्मकामार्थमुक्तिदः ॥ लिप्_२,२७।२२४ ॥  
पितामहाया व्यूहं च कथयामि शृणुष्व मे ।  
वज्रा च नन्दना शावराविका रिपुभेदिनी ॥ लिप्_२,२७।२२५ ॥  
रूपा चतुर्था योगा च प्रथमावरणे स्मृताः ।  
भूता नादा महाबाला खर्परा च तथा परा ॥ लिप्_२,२७।२२६ ॥  
भस्मा कान्ता तथा वृष्टिर्द्विभुजा ब्रह्मरूपिणी ।  
सैह्या वैकारिका जाता कर्ममोटी तथापरा ॥ लिप्_२,२७।२२७ ॥  
महामोहा महामाया गान्धारी पुष्पमालिनी ।  
शब्दापी च महाघोषा षोडशैव तथान्तिमे ॥ लिप्_२,२७।२२८ ॥  
सर्वाश्च द्विभुजा देव्यो बालभास्करसन्निभाः ।  
पद्मशङ्खधराः शान्ता रक्तस्रग्वस्त्रभूषणाः ॥ लिप्_२,२७।२२९ ॥  
सर्वाभरणसम्पूर्णा मुकुटाद्यैरलङ्कृताः ।  
मुक्ताफलमयैर्दिव्यै रत्नचित्रैर्मनोरमैः ॥ लिप्_२,२७।२३० ॥  
विभूषिता गौरवर्णाध्येया देव्यः पृथक्पृथक् ।  
एवं सहस्रकलशं ताम्रजं मृन्मयं तु वा ॥ लिप्_२,२७।२३१ ॥  
पूर्वोक्तलक्षणैर्युक्तं रुद्रक्षेत्रे प्रतिष्ठितम् ।  
भवाद्यैर्विष्णुना प्रोक्तैर्नाम्नां चैव सहस्रकैः ॥ लिप्_२,२७।२३२ ॥  
सम्पूज्य विन्यसेदग्रे सेचयेद्बाणविग्रहम् ।  
अभिषिच्य च विज्ञाप्य सेचयेत्पृथिवीपतिम् ॥ लिप्_२,२७।२३३ ॥  
एवं सहस्रकलशं सर्वसिद्धिफलप्रदम् ।  
चत्वारिंशन्महाव्यूहं सर्वलक्षणलक्षितम् ॥ लिप्_२,२७।२३४ ॥  
सर्वेषां कलशं प्रोक्तं पूर्ववद्धेमनिर्मितम् ।  
सर्वे गन्धाम्बुसम्पूर्णपञ्चरत्नसमन्विताः ॥ लिप्_२,२७।२३५ ॥  
तथा कनकसंयुक्ता देवस्य घृतपूरिताः ।  
क्षीरेण वाथ दध्ना वा पञ्चगव्येन वा पुनः ॥ लिप्_२,२७।२३६ ॥  
ब्रह्मकूर्चेन वा मध्यमभिषेको विधीयते ।  
रुद्राध्यायेन रुद्रस्य नृपतेःशृणु सत्तम ॥ लिप्_२,२७।२३७ ॥  
अघोरेभ्यो ऽथ घोरेभ्यो घोरगोरतरेभ्यः ।  
सर्वेभ्यः सर्वशर्वेभ्यो नमस्ते अस्तु रुद्ररूपेभ्यः ॥ लिप्_२,२७।२३८ ॥  
मन्त्रेणानेन राजानं सेचयेदभिषेचितम् ।  
होमं च मन्त्रणानेन अघोरेणाघहारिणा ॥ लिप्_२,२७।२३९ ॥  
प्रागाद्यं देवकुण्डे वा स्थाण्डिले वा घृतादिभिः ।  
समिदाज्यचरुं लाजशालिनीवारतण्डुलैः ॥ लिप्_२,२७।२४० ॥  
अष्टोत्तरशतं हुत्वा राजानमधिवासयेत् ।  
पुण्याहं स्वस्ति रुद्राय कौतुकं हेमनिर्मितम् ॥ लिप्_२,२७।२४१ ॥  
भसितं च मृणालेन बन्धयेद्दक्षिणे करे ।  
त्र्यम्बकं यजामहे सुगन्धिं पुष्टिवर्धनम् ॥ लिप्_२,२७।२४२ ॥  
उर्वारुकमिव बन्धनान् मृत्योर् मुक्षीय मामृतात् ।  
मन्त्रेणानेन राजानं सेचयेद्वाथ होमयेत् ॥ लिप्_२,२७।२४३ ॥  
सर्वद्रव्याभिषेकं च होमद्रव्यैर्यथाक्रमम् ।  
प्रागाद्यं ब्रह्मभिः प्रोक्तं सर्वद्रव्यैर्यथाक्रमम् ॥ लिप्_२,२७।२४४ ॥  
तत्पुरषाय विद्महे महादेवाय धीमहि ।  
तन्नो रुद्रः प्रचोदयात् ॥ लिप्_२,२७।२४५ ॥  
स्वाहान्तं पुरुषेणैवं प्राक्कुण्डं होमयोद्द्विजः ।  
अघोरेण च याम्ये च होमयेत्कृष्णवाससा ॥ लिप्_२,२७।२४६ ॥  
वामदेवाय नमो ज्येष्ठाय नमः श्रेष्ठाय नमो रुद्राय नमः ।  
इत्याद्युक्तक्रमेणैव जुहुयात्पश्चिमे नरः ॥ लिप्_२,२७।२४७ ॥  
सद्येन पश्चिमे होमः सर्वद्रव्यैर्यथाक्रमम् ।  
सद्योजातं प्रपद्यामि सद्योजाताय वै नमः ॥ लिप्_२,२७।२४८ ॥  
भवे भवेनाति भवे भवस्व मां भवोद्भवाय नमः ।  
स्वाहादं जुहुयादग्नौ मन्त्रेणानेन बुद्धिमान् ॥ लिप्_२,२७।२४९ ॥  
आग्नेय्यां च विधानेन ऋचा रौद्रेण होमयेत् ।  
जातवेदसे सुनवाम सोममित्यादिना ततः ।  
नैरृते पूर्ववद्द्रव्यैः सर्वैर्हेमो विधीयते ॥ लिप्_२,२७।२५० ॥  
मन्त्रेणानेन दिव्येन सर्वसिद्धिकरेण च ।  
निमि निशि दिश स्वाहा खड्ग राक्षस भेदन ॥ लिप्_२,२७।२५१ ॥  
रुधिराज्यार्द्र नैरृत्यै स्वाहा नमः स्वधानमः ।  
यथेष्टं विधिना द्रव्यैर्मत्रेणानेन होमयेत् ॥ लिप्_२,२७।२५२ ॥  
यम्यां हि विविधैर्द्रव्यैरीशानेन द्विजोत्तमाः ।  
ईशान्यामथ पूर्वेक्तैर्द्रव्यैर्हेममताचरेत् ॥ लिप्_२,२७।२५३ ॥  
इशानाय कद्रुद्राय प्रचेतसे त्र्यम्बकाय शर्वाय तन्नो रुद्रः प्रचोदयात् ॥ लिप्_२,२७।२५४ ॥  
प्रधानं पूर्ववद्द्रव्यैरीशानेन द्विजोत्तमाः ।  
प्रतिद्रव्यं सहस्रेण जुहुयान्नृपसन्निधौ ॥ लिप्_२,२७।२५५ ॥  
स्वयं वा जुहुयादग्नौ भूपतिः शिवात्सलः ।  
ईशानः सर्वविद्यानामीश्वीरः सर्वभूतानां ब्रह्माधिपतिर्ब्रह्मणो ऽधिपतिर्ब्रह्मा शिवो मे अस्तु सदा शिवोम् ॥ लिप्_२,२७।२५६ ॥  
प्रायाश्चित्तमघोरेण शेषं सामान्यमाचरेत् ।  
कृताधिवासं राजानं शङ्खभेर्यादिनिस्वनैः ॥ लिप्_२,२७।२५७ ॥  
जयशब्दरवैर्दिव्यैर्वेदघोषैः सुशोभनैः ।  
सेचयेत्कूर्चतोयेन प्रोक्षयेद्वा नृपोत्तमम् ॥ लिप्_२,२७।२५८ ॥  
रुद्राध्यायेन विधिना रुद्रभस्माङ्गधारिणम् ।  
शङ्खचामरभेर्याद्यं छत्रं चन्द्रसमप्रभम् ॥ लिप्_२,२७।२५९ ॥  
शिबिकां वैजयन्तीं च साधयेन्नृपतेः शुभाम् ।  
राज्याभिषेकयुक्ताय क्षत्रियायेश्वराय वा ॥ लिप्_२,२७।२६० ॥  
नृपचिह्नानि नान्येषां क्षत्रियाणां विधीयते ।  
प्रमाणं चैव सर्वेषां द्वादशाङ्गुलमुच्यते ॥ लिप्_२,२७।२६१ ॥  
पलाशोदुम्बराश्वत्थवटाः पूर्वादितः क्रमात् ।  
तोरणाद्यानि वै तत्र पट्टमात्रेण पट्टिकाः ॥ लिप्_२,२७।२६२ ॥  
अष्टमाङ्गुलसंयुक्तदर्भमालासमावृतम् ।  
दिग्ध्वजाष्टकसंयुक्तं द्वारकुम्भैः सुशोभनम् ॥ लिप्_२,२७।२६३ ॥  
हेमतोरणकुम्भैश्च भूषितं स्नापयेन्नृपम् ।  
सर्वोपरि समासीनं शिवकुम्भेन सेचयेत् ॥ लिप्_२,२७।२६४ ॥  
तन्महेशाय विद्महे वाग्विशुद्धाय धीमहि ।  
तन्नः शिवः प्रचोदयात् ॥ लिप्_२,२७।२६५ ॥  
मन्त्रेणानेन विधिना वर्धन्या गौरिगीतया ।  
रुद्राध्यायेन वा सर्वमघोरायाथ वा पुनः ॥ लिप्_२,२७।२६६ ॥  
दिव्यैराभरणैः शुक्लैर्मुकुटाद्यैः सुकल्पितैः ।  
क्षौमवस्त्रैश्च राजानं तोषयेन्नियतं शनैः ॥ लिप्_२,२७।२६७ ॥  
अष्टषष्टिपलेनैव हेम्ना कृत्वा सुदर्शनम् ।  
नवरत्नैरलङ्कृत्य दद्याद्वै दक्षिणाः गुरोः ॥ लिप्_२,२७।२६८ ॥  
दशधेनु सवस्त्रं च दद्यात्क्षेत्रं सुशोभनम् ।  
शतद्रोणतिलं चैव शतद्रोणांश्च तण्डुलान् ॥ लिप्_२,२७।२६९ ॥  
शयनं वाहनं शय्यां सोपधानां प्रदापयेत् ।  
योगिनां चैव सर्वेषां त्रिंशत्पलमुदाहृतम् ॥ लिप्_२,२७।२७० ॥  
अशेषांश्च तदर्धेन शिवभक्तांस्तदर्धतः ।  
महापूजां ततः कुर्यान्महादेवस्य वै नृपः ॥ लिप्_२,२७।२७१ ॥  
एवं समासतः प्रोक्तं जयसेचनमुत्तमम् ।  
एवं पुराभिषिक्तस्तु शक्रः शक्रत्वमागतः ॥ लिप्_२,२७।२७२ ॥  
ब्रह्मा ब्रह्मत्वमापन्नो विष्णुर्विष्णुत्वमागतः ।  
अम्बिका चाम्बिकात्वं च सौभाग्यमतुलं तथा ॥ लिप्_२,२७।२७३ ॥  
सावित्री च तथा लक्ष्मीर्देवी कात्यायनी तथा ।  
नन्दिनाथ पुरा मृत्यू रुद्राध्यायेन वै जितः ॥ लिप्_२,२७।२७४ ॥  
अभिषिक्तो ऽसुरः पूर्वं तारकाख्यो महाबलः ।  
विद्युन्माली हिरण्याक्षो विष्णुना वै विनिर्जितः ॥ लिप्_२,२७।२७५ ॥  
नृसिंहेन पुरा दैत्यो हिरण्यकशिपुर्हतः ।  
स्कन्देन तारकाद्याश्च कौशिक्या च पुराम्बया ॥ लिप्_२,२७।२७६ ॥  
सुन्दोपसुन्दतनयौ जितौ दैत्येन्द्रपूजितौ ।  
वसुदेवसुदेवौ तु निहतौ कृतकृत्यया ॥ लिप्_२,२७।२७७ ॥  
स्नानयोगेन विधिना ब्रह्मणा निर्मितेन तु ।  
दैवासुरे दितिसुता जिता देवैरनिन्दिताः ॥ लिप्_२,२७।२७८ ॥  
स्नाप्यैव सर्वभूपैश्च ततान्यैरपि भूसुरैः ।  
प्राप्ताश्च सिद्धयो दिव्यानात्र कार्या विचारणा ॥ लिप्_२,२७।२७९ ॥  
अहो ऽभिषेकमाहात्म्यमहो शुद्धसुभाषितम् ।  
येनैवमभिषिक्तेन सिद्धैर्मृत्युर्जितस्त्विति ॥ लिप्_२,२७।२८० ॥  
कल्पकोटिशतेनापि यत्पापं समुपार्जितम् ।  
स्नात्वैवं मुच्यते राजा सर्वपापैर्न संशयः ॥ लिप्_२,२७।२८१ ॥  
व्याधितो मुच्यते राजा क्षयकुष्ठादिभिः पुनः ।  
स नित्यं विजयी भूत्वा पुत्रपौत्रादिभिर्युतः ॥ लिप्_२,२७।२८२ ॥  
जनानुरागसम्पन्नो देवराज इवापरः ।  
मोदते पापहीनश्च प्रियया धर्मनिष्ठया ॥ लिप्_२,२७।२८३ ॥  
उद्देसमात्रं कथितं फलं परमशोभनम् ।  
नृपाणामुपकाराय स्वायम्भुव मनो मया ॥ लिप्_२,२७।२८४ ॥  
    
इति श्रीलिङ्ङ्गमहापुराणे उत्तरभागे अभिषेकविधिर्नाम सप्तविंशो ऽध्यायः

________________________________________________________

सूत उवाच  
स्नात्वा देवं नमस्कृत्य देवदेवमुमापतिम् ।  
दिव्येन चक्षुषारुद्रां नीललोहितमीश्वरम् ॥ लिप्_२,२८।१ ॥  
दृष्ट्वा तुष्टाव वरदं रुद्राध्यायेन शङ्करम् ।  
देवो ऽपि तुष्ट्या निर्वाणं राज्यान्ते कर्मणैव तु ॥ लिप्_२,२८।२ ॥  
तवा स्तीति सकृच्चोक्त्वा तत्रैवान्तरधीयत ।  
स्वायम्भुवो मनुर्देवं नमस्कृत्य वृषध्वजम् ॥ लिप्_२,२८।३ ॥  
आरुरोह महामेरुं महावृषमिवेश्वरः ।  
तत्र देवं हिरम्याभं योगैश्वर्यसमन्वितम् ॥ लिप्_२,२८।४ ॥  
सनत्कुमारं वरदमपश्यद्ब्रह्मणः सुतम् ।  
नमश्चकार वरदं ब्रह्मण्यं ब्रह्मरूपिणम् ॥ लिप्_२,२८।५ ॥  
कृताञ्जलिपुटो भूत्वा तुष्टाव च महाद्युतिः ।  
सो ऽपि दृष्ट्वा मनुं देवो हृष्टरोमाभवन्मुनिः ॥ लिप्_२,२८।६ ॥  
सनत्कुमारः प्राहेदं घृणया च घृणानिधे ।  
सनत्कुमार उवाच  
दृष्ट्वा सर्वेश्वराच्छान्ताच्छङ्करान्नीललोहितात् ॥ लिप्_२,२८।७ ॥  
लब्ध्वाभिषेकं सम्प्राप्तो विवक्षुर्वद यद्यपि ।  
तस्य तद्वचनं श्रुत्वा प्रणिपत्य कृताञ्जलिः ॥ लिप्_२,२८।८ ॥  
विज्ञापयामास कथं कर्मणा निर्वृतिर्विभो ।  
वक्तुमर्हसि चास्माकं कर्मणा केवलेन च ॥ लिप्_२,२८।९ ॥  
ज्ञानेन निर्वृतिः सिद्धा विभो मिश्रेण वा क्कचित् ।  
अथ तस्य वचः श्रुत्वा श्रुतिसारविदां निधिः ॥ लिप्_२,२८।१० ॥  
सनत्कुमारो भगवान्कर्मणा निर्वृतिङ्क्रमात् ।  
मिश्रेण च क्रमादेव क्षणाज्ज्ञानेन वै मुने ॥ लिप्_२,२८।११ ॥  
पुरामानेन चोष्ट्रत्वमगमं नन्दिनः प्रभोः ।  
शापात्पुनः प्रसादाद्धि शिवमभ्यर्च्य शङ्करम् ॥ लिप्_२,२८।१२ ॥  
प्रसादान्नन्दिनस्तस्य कर्मणैव सुतोह्यहम् ।  
श्रुत्वोत्तमां गतिं दिव्यामवस्थां प्राप्तवानहम् ॥ लिप्_२,२८।१३ ॥  
शिवार्चनप्रकारेण शिवधर्मेण नान्यथा ।  
राज्ञां षोडशदानानि नन्दिना कथितानि च ॥ लिप्_२,२८।१४ ॥  
धर्मकामार्थमुक्त्यर्थं कर्मणैव महात्मना ।  
तुलादिरोहणाद्यानि शृणु तानि यतातथम् ॥ लिप्_२,२८।१५ ॥  
ग्रहणादिषु कालेषु शुभदेशेषु शोभनम् ।  
विंशद्धस्तप्रमाणेन मण्डपं कूटमेव च ॥ लिप्_२,२८।१६ ॥  
यथाष्टादशहस्तेन कलाहस्तेन वा पुनः ।  
कृत्वा वेदिं तथा मध्ये नवहस्तप्रमाणतः ॥ लिप्_२,२८।१७ ॥  
अष्टहस्तेन वा कार्या सप्तहस्तेन वा पुनः ।  
द्विहस्ता सार्धहस्ता वा वेदिका चातिशोभना ॥ लिप्_२,२८।१८ ॥  
द्वादशस्तम्भसंयुक्ता साधुरम्या भ्रमन्तिका ।  
परितो नव कुण्डानि चतुरस्राणि कारयेत् ॥ लिप्_२,२८।१९ ॥  
एन्द्रिकेशानयोर्मध्ये प्रधानं ब्रह्मणः सुता ।  
अथवा चतुरस्रं च योन्याकारमतः परम् ॥ लिप्_२,२८।२० ॥  
स्त्रीणां कुण्डानि विप्रेन्द्रा योन्याकाराणि कारयेत् ।  
अर्धचन्द्रं त्रिकोणं च वर्तुलं कुण्डमेव च ॥ लिप्_२,२८।२१ ॥  
षडस्रं सर्वतो वापि त्रिकोणं पद्मसन्निभम् ।  
अष्टास्रं सर्वमाने तु स्थण्डिलं केवलं तु वा ॥ लिप्_२,२८।२२ ॥  
चतुर्द्वारसमोपेतं चतुस्तोरणभूषितम् ।  
दिग्गजाष्टकसंयुक्तं दर्भमालासमावृतम् ॥ लिप्_२,२८।२३ ॥  
अष्टमङ्गलसंयुक्तं वितानोपरिशोभितम् ।  
तुलास्तम्भद्रुमाश्चात्र बिल्वादीनि विशेषतः ॥ लिप्_२,२८।२४ ॥  
बिल्वाश्वत्थपलाशाद्याः केवलं खादिरं तु वा ।  
येन स्तम्भः कृतः पूर्वं तेन सर्वं तु कारयेत् ॥ लिप्_२,२८।२५ ॥  
अथवा मिश्रमार्गेण वेणुना वा प्रकल्पयेत् ।  
अष्टहस्तप्रमाणं तु हस्तद्वयसमायुतम् ॥ लिप्_२,२८।२६ ॥  
तुलास्तम्भस्य विष्कम्भो ऽनाहतस्त्रिगुणोमतः ।  
द्व्यङ्गुलेन विहीनं तु सुवृत्तं निर्व्रणं तथा ॥ लिप्_२,२८।२७ ॥  
उभयोरन्तरं चैव षड्ढस्तं नृपते स्मृतम् ।  
द्वोयश्चतुर्हस्तकृतमन्तरं स्तम्भयोरपि ॥ लिप्_२,२८।२८ ॥  
षडस्तमन्तरं ज्ञेयं स्तम्भयोरुपरि स्थितम् ।  
वितास्तिमात्रं विस्तारो विष्कम्भस्तावदुत्तरम् ॥ लिप्_२,२८।२९ ॥  
स्तम्भयोस्तु प्रमाणेन उत्तरद्वारसम्मितम् ।  
षट्त्रिंशन्मात्रसंयुक्तं व्यायामं तु तुलात्मकम् ॥ लिप्_२,२८।३० ॥  
विष्कम्भमष्टमात्रं तु यवपण्टकसंयुतम् ।  
षट्त्रिंशन्मात्रनाभं स्यान्निर्माणाद्वर्तुलं शुभम् ॥ लिप्_२,२८।३१ ॥  
अग्रे मूले च मध्ये च हेमपट्टेन बन्दयेत् ।  
पट्टमध्ये प्रकर्तव्यमवलम्बनकत्रयम् ॥ लिप्_२,२८।३२ ॥  
ताम्रेण च प्रकर्तव्यमवलम्बनकत्रयम् ।  
आरेण वा प्रकर्तव्यमायसं नैव कारयेत् ॥ लिप्_२,२८।३३ ॥  
मध्ये चोर्ध्वमुखं कार्यमवलम्बः सुशोभनः ।  
रश्मिभिस्तोरणाग्रे वा बन्धयेच्च विधानतः ॥ लिप्_२,२८।३४ ॥  
जिह्वामेकां तुलामध्ये तारेणं तु विधीयते ।  
उत्तरस्य च मध्ये च शङ्कुं दृढमनुत्तमम् ॥ लिप्_२,२८।३५ ॥  
वितानेनोपरि च्छाद्य दृढं सम्यक्प्रयोजयेत् ।  
सङ्कोः सुषिरसम्पन्नं वलयं कारयेन्मुने ॥ लिप्_२,२८।३६ ॥  
तुलामध्ये वितानेन तुलयालम्बके तथा ।  
वलयेन प्रयोक्तव्यं कुण्डलं वावलम्बनम् ॥ लिप्_२,२८।३७ ॥  
सुदृढं च तुलामध्ये नवमाङ्गुलमानतः ।  
पट्टस्यैव तु विस्तारं पञ्चमात्रप्रमाणतः ॥ लिप्_२,२८।३८ ॥  
अपरौ सुदृढौ पिण्डौ शुभद्रव्येण कारयेत् ।  
शिक्याधस्तात्प्रकर्तव्यौ पञ्चप्रादेश विस्तरौ ।  
सहस्रेण तु कर्तव्यौ पलानां धारकावुभौ ॥ लिप्_२,२८।३९ ॥  
शतष्टकेन वा कुर्यात्पलैः षट्शतमेव वा ।  
चतुस्तालं च कर्तव्यो विस्तारोमद्यमस्तथा ॥ लिप्_२,२८।४० ॥  
सार्धत्रितालविस्तारः कलशस्य विधियते ।  
बध्नीयात्पञ्चपात्रं तु त्रिमात्रं षट्कमुच्यते ॥ लिप्_२,२८।४१ ॥  
चतुर्द्वारसमोपेतं द्वारमङ्गुलमात्रकम् ।  
कुण्डलैश्च समोपेतैः शुक्लशुद्धसमन्वितैः ॥ लिप्_२,२८।४२ ॥  
कुण्डलेकुण्डले कार्यं शृङ्खलापरिमण्डलम् ।  
शृङ्खलाधारवलयमवलं बेन योजयेत् ॥ लिप्_२,२८।४३ ॥  
प्रादेशं वा चतुर्मात्रं भूमेस्त्यक्त्वावलम्बयेत् ।  
घटौ पुरुषमात्रौ तु कर्तव्यौ शोभनावुभौ ॥ लिप्_२,२८।४४ ॥  
तौ वालुकाभिः सम्पूर्य शिवं तत्र विनिःक्षिपेत् ।  
द्विहस्तमात्रमवटे स्थापनीयौ प्रयत्नतः ॥ लिप्_२,२८।४५ ॥  
निःशेषं पूरयोद्विद्वान्वालुकाभिः समन्ततः ।  
येन निश्चलतां गच्छेत्तेन मार्गेण कारयेत् ॥ लिप्_२,२८।४६ ॥  
श्रूयतां परमं गुह्यं वेदिकोपरिमण्डलम् ।  
अष्टमाङ्गुलसंयुक्तं मङ्गलाकुरशोभितम् ॥ लिप्_२,२८।४७ ॥  
फलपुष्पसमाकीर्णं धूपदीपसमन्वितम् ।  
वेदिमध्ये प्रकर्तव्यं दर्पणोदरसन्निभम् ॥ लिप्_२,२८।४८ ॥  
आलिखेन्मण्डलं पूर्वं चतुर्द्वारसमन्वितम् ।  
शोभोपशोभासम्पन्नं कर्णिकाकेसरान्वितम् ॥ लिप्_२,२८।४९ ॥  
वर्णजातिसमोपेतं पञ्चवर्णं तु कारयेत् ।  
वज्रं प्रागन्तरे भागे आग्नेय्यां शक्तिमुज्ज्वलाम् ॥ लिप्_२,२८।५० ॥  
आलिखेद्दक्षिणे दण्डं नैरृत्यां खङ्गमालिखेत् ।  
पाशश्च वारुणे लेख्यो ध्वजं वै वायुगोचरे ॥ लिप्_२,२८।५१ ॥  
कौबेर्यां तु गदा लेख्या ऐशान्यां शूलमालिखेत् ।  
शूलस्य वामदेशेन चक्रं पद्मं तु दक्षिणे ॥ लिप्_२,२८।५२ ॥  
एवं लिखित्वा पश्चाच्च होमकर्मसमाचरेत् ।  
प्रधानहोमं गायत्र्या स्वाहा शक्रआय वह्नेये ॥ लिप्_२,२८।५३ ॥  
यमाय राक्षसेशाय वरुणाय च वायवे ।  
कुबेरायेश्वरायाथ विष्णवे ब्रह्मणे पुनः ॥ लिप्_२,२८।५४ ॥  
स्वाहान्तं प्रणवेनैव होतव्यं विधिपूर्वकम् ।  
स्वशाखाग्निमुखेनैव जयादिप्रतिसंयुतम् ॥ लिप्_२,२८।५५ ॥  
स्विष्टान्तं सर्वकार्याणि कारयेद्विधिवत्तदा ।  
सर्वहोमाग्रहोमे च समित्पालाशमुच्यते ।  
एकविंशतिसङ्ख्यातं मन्त्रेणानेन होमयेत् ॥ लिप्_२,२८।५६ ॥  
अयन्तैध्मआत्माजातवेदस्तेने ध्यस्ववर्धस्वचेद्धवर्धयचास्मान्प्रजयापशुभिर्ब्रह्मवर्चसेनान्नाद्येनसमेधयस्वाहा भूः स्वाहा भुवःस्वाहा स्वः स्वाहा भूर्भुवः स्वस्तथैव च ।  
समिद्धोमश्च चरुणा घृतस्य च यथाक्रमम् ।  
शुक्लान्नपायसं चैव मुद्गान्नं चरवः स्मृताः ॥ लिप्_२,२८।५७ ॥  
सहस्रं वा तदर्धं वा शतमष्टोत्तरं तु वा ॥ लिप्_२,२८।५८ ॥  
अग्न आयूंषि पवस आसुवोर्जमिषं च नः ।  
अरोबाधस्वदुच्छनाम् ।  
अग्निरृषिः पवमानः पाञ्चजन्यः पुरोहितः ।  
तमीमहे महागयम् ।  
अग्ने पवस्व स्वपा अस्मे वर्चः सुवीर्यम् ।  
दधद्रयिं मयि पोषम् ।  
प्रजापते न त्वदेतान्यन्यो विश्वाजातानि परिता बभूव ।  
यत्कामास्ते जुहुमस्तन्नो अस्तु वयं स्याम पतयो रयीणाम् ।  
गायत्र्या च प्रधानस्य समिद्धोमस्तथैव व ।  
चरुणा च तथाज्यस्य शक्रदीनां च होमयेत् ॥ लिप्_२,२८।५९ ॥  
वज्रादीनां च होतव्यं सहस्रार्धं ततः क्रमात् ।  
ब्रह्म जज्ञेति मन्त्रेण ब्रह्मणे विष्णवे पुनः ॥ लिप्_२,२८।६० ॥  
नारायणाय विद्महे वासु देवाय धीमहि ।  
तन्नो विष्णुः प्रचोदयात् ।  
अयं विशेषः कथितो होममार्गः सुशोभनः ।  
दूर्वया क्षीरयुक्तेन पञ्चविंशत्पृथक्पृथक् ॥ लिप्_२,२८।६१ ॥  
त्र्यम्बकं यजामहे सुगन्धिं पुष्टिवर्धनम् ।  
उर्वारुकम् इव बन्धनान् मृत्योर्मुक्षयि मामृतात् ॥ लिप्_२,२८।६२ ॥  
दूर्वाहोमः प्रशस्तो ऽयं वासुहोमश्च सर्वथा ।  
प्रायश्चित्तमघोरेण सर्पिषा च शतंशतम् ॥ लिप्_२,२८।६३ ॥  
ब्रह्माणं दक्षिणे वामे विष्णुं विश्वगुरुं शिवम् ।  
मध्ये देव्या समं ज्ञेयमिन्द्रादिगणसंवृतम् ॥ लिप्_२,२८।६४ ॥  
आदित्यं भास्करं भानुं रविं देवं दिवाकरम् ।  
उषां प्रभां तथा प्रज्ञां सन्ध्यां सावित्रिमेव च ॥ लिप्_२,२८।६५ ॥  
पञ्चप्रकारविधिना खखोल्काय महात्मने ।  
विष्टरां सुभगां चैव वर्धनीं च प्रदक्षिणाम् ॥ लिप्_२,२८।६६ ॥  
आप्यायनीं च सम्पूज्य देवी पद्मासने रविम् ।  
प्रभूतं वाथ कर्तव्यं विमलं दक्षिणे तथा ॥ लिप्_२,२८।६७ ॥  
सारं पश्चिमभागे च आराध्यं चोत्तरे यजेत् ।  
मध्ये सुखं विजानीयात्केसरेषु यथाक्रमम् ॥ लिप्_२,२८।६८ ॥  
दीप्तां सूक्ष्मां जयां भद्रां विभूतिं विमलां क्रमात् ।  
अमोघां विद्युतां चैव मध्यतः सर्वतोमुखीम् ॥ लिप्_२,२८।६९ ॥  
सोममङ्गारकं चैव बुधं गुरुमनुक्रमात् ।  
भार्गवं च तथा मन्दं राहुं केतुं तथैव च ॥ लिप्_२,२८।७० ॥  
पूजयेद्धोमयेदेवं दापयेच्च विशेषतः ।  
योगिनो भोजयेत्तत्र शिवतत्त्वैकपारगान् ॥ लिप्_२,२८।७१ ॥  
दिव्याध्ययनसम्पन्नान्कृत्वैवं विधिविस्तरम् ।  
होमे प्रवर्तमाने च पूर्वादिक्स्थानमध्यमे ॥ लिप्_२,२८।७२ ॥  
आरोहयेद्विधानेन रुद्राध्यायेन वै नृपम् ।  
दारयेत्तत्र भूपालं घटिकैकां विदानतः ॥ लिप्_२,२८।७३ ॥  
यजमानो जपेन्मन्त्रं रुद्रगायत्रिसञ्ज्ञकम् ।  
घटिकार्धं तदर्धं वा तत्रैवासनामारभेत् ॥ लिप्_२,२८।७४ ॥  
आलोक्य वारुणं धीमान्कूर्चहस्तः समाहितः ।  
नृपश्च भूषणैर्युक्तः खड्गखेटकधारकः ॥ लिप्_२,२८।७५ ॥  
स्वस्तिरित्यादिभिश्चादावन्ते चैव विशेषतः ।  
पुण्याहं ब्राह्मणैः कार्यं वेदवेदाङ्गपारगैः ॥ लिप्_२,२८।७६ ॥  
जयमङ्गलशब्दादिब्रह्मघोषैः सुशोभनैः ।  
नृत्यवाद्यादिभिर्गीतैः सर्वशोभासमन्वितैः ॥ लिप्_२,२८।७७ ॥  
स्वमेवं चन्द्रदिग्भागे सुवर्णं तत्र विक्षिपेत् ।  
तुलाधारौ समौ वृत्तौ तुलाभारः सदा भवेत् ॥ लिप्_२,२८।७८ ॥  
शतनिष्काधिकं श्रेष्ठं तदर्धं मध्यमं स्मृतम् ।  
तस्यार्धं च कनिष्ठं स्यात्त्रिविधं तत्र कल्पितम् ॥ लिप्_२,२८।७९ ॥  
वस्त्रयुग्ममथोष्णीषं कुण्डलं कण्ठशोभनम् ।  
अङ्गुलीभीषणं चैव मणिबन्धस्य भूषणम् ॥ लिप्_२,२८।८० ॥  
एतानि चैव सर्वाणि प्रारम्भे धर्मकर्मणि ।  
पाशुपतव्रतायाथ भस्माङ्गाय प्रदापयेत् ॥ लिप्_२,२८।८१ ॥  
पूर्वोक्तभूषणं सर्वं सोष्णीषं वस्त्रसंयुतम् ।  
दद्यादेतत्प्रयोक्तुभ्य आच्छादनपटं बुधः ॥ लिप्_२,२८।८२ ॥  
दक्षिणां च शतं सार्धं तदर्धं वा प्रदापयेत् ।  
योगिनां चैव सर्वेषां पृथङ्निष्कं प्रदापयेत् ॥ लिप्_२,२८।८३ ॥  
यागोपकरणं दिव्यमाचार्याय प्रदापयेत् ।  
इतरेषां यतीनां तु पृथङ्निष्कं प्रदापयेत् ॥ लिप्_२,२८।८४ ॥  
तुलारोह सुवर्णं च शिवाय विनिवेदयेत् ।  
प्रासादं मण्डपं चैव प्राकारं भूषणं तथा ॥ लिप्_२,२८।८५ ॥  
सुवर्णपुष्पं पटहं खड्गं वै कोशमेव च ।  
कृत्वा दत्त्वा शिवायाथ किञ्चिच्छेषं च बुद्धिमान् ॥ लिप्_२,२८।८६ ॥  
आचार्येभ्यः प्रदातव्यं भस्माङ्गेभ्यो विशेषतः ।  
पयसा वाथ दध्ना वा सर्वद्रव्यैरथापि वा ।  
ब्रह्मकूर्चेन वा देवं पञ्चगव्येन चवा पुनः ॥ लिप्_२,२८।८७ ॥  
सहस्रकलशैस्तत्र सेचयेत्परमेश्वरम् ।  
घृतेन केवलेनापि देवदेवमुमापतिम् ॥ लिप्_२,२८।८८ ॥  
पयसा वाथ दध्ना वा सर्वद्रव्यैरथापि वा ।  
ब्रह्मकूर्चेन वा देवं पञ्चगव्येन वा पुनः ॥ लिप्_२,२८।८९ ॥  
गायत्र्या चैव गोमूत्रं गोमयं प्रणवेन वा ।  
आप्यायस्वेति वै क्षीरं दधिक्रआव्णोति वै दधि ॥ लिप्_२,२८।९० ॥  
तेजोसीत्याज्यमीशानमन्त्रेणैवाभिषेचयेत् ।  
देवस्यत्वोति देवेशं कुशाम्बुकलशेन वै ॥ लिप्_२,२८।९१ ॥  
रुद्राध्यायेन वा सर्वं स्नापयेत्परमेश्वरम् ।  
सहस्रकलशं शम्भोर्नाम्नां चैव सहस्रकैः ॥ लिप्_२,२८।९२ ॥  
विष्णुना कथितैर्वापि तण्डिना कथितैस्तु वा ।  
दक्षेण मुनिमुख्येन कीर्तितैरथवा पुनः ॥ लिप्_२,२८।९३ ॥  
महापूजा प्रकर्तव्या महादेवस्य भक्तितः ।  
शिवार्चकाय दातव्या दक्षिणा स्वगुरोः सदा ॥ लिप्_२,२८।९४ ॥  
देहार्णवं च सर्वेषां दक्षिणा च यताक्रमम् ।  
दीनान्धकृपणानां च बालवृद्धकृसातुरान् ॥ लिप्_२,२८।९५ ॥  
भोजयेच्च विधानेन दक्षिणामपि दापयेत् ॥ लिप्_२,२८।९६ ॥  
    
इति श्रीलिङ्गमहापुराणे उत्तरभागे तुलापुरुषदानविधावष्टाविंशत्तमो ऽध्यायः

________________________________________________________

सनत्कुमार उवाच  
तुला ते कथिता ह्येषा आद्या सामान्यरूपिणी ।  
हिरण्यगर्भं वक्ष्यामि द्वितीयं सर्वसिद्धिदम् ॥ लिप्_२,२९।१ ॥  
अधः पात्रं सहस्रेण हिरण्येन विधीयते ।  
ऊर्ध्वपात्रं तदर्धेन मुखं संवेशमात्रकम् ॥ लिप्_२,२९।२ ॥  
हैममेवं शुभं कुर्यात् सर्वालङ्कारसंयुतम् ।  
अधः पात्रे स्मरेद्देवीं गुणत्रयसमन्विताम् ॥ लिप्_२,२९।३ ॥  
चतुर्विशतिकां देवीं ब्रह्मविष्ण्वग्निरूपिणीम् ।  
ऊर्ध्वपात्रे गुणातीतं षड्विशकमुमापतिम् ॥ लिप्_२,२९।४ ॥  
आत्मानं पुरुषं ध्यायेत्पञ्चविशकमग्रजम् ।  
पूर्वोक्तस्थानमध्ये ऽथ वेदिकोपरि मण्डले ॥ लिप्_२,२९।५ ॥  
शालीमध्ये क्षिपेन्नीत्वा नववस्त्रैश्च वेष्टयेत् ।  
माषकल्केन चालिष्य पञ्चद्रव्येण पूजयेत् ॥ लिप्_२,२९।६ ॥  
ईशानाद्यैर्यथान्यायं पञ्चभिः परिपूजयेत् ।  
पूर्ववच्छिवपूजा च होमश्चैव यथक्रमम् ॥ लिप्_२,२९।७ ॥  
देवीं गायत्रिकां जप्त्वा प्रविशेत्प्राङ्मुखः स्वयम् ।  
विधिनैव तु सम्पाद्य गर्भाधानादिकां क्रियाम् ॥ लिप्_२,२९।८ ॥  
कृत्वा षोडशमार्गेण विधिना ब्राह्मणोत्तमः ।  
दूर्वाकुरैस्तु कर्तव्या सेचना दक्षिणे पुटे ॥ लिप्_२,२९।९ ॥  
औदुम्बरफलैः सार्धम् एकविंशत्कुशोदकम् ।  
ईशान्यां तावदेवात्र कुर्यात्सीमन्तकर्मणि ॥ लिप्_२,२९।१० ॥  
उद्वहेत्कन्यकां कृत्वा त्रिंशन्निष्केण शोभनाम् ।  
अलङ्कृत्य तथा हुत्वा शिवाय विनिवेदयेत् ॥ लिप्_२,२९।११ ॥  
अन्नप्राशनके विद्वान् भोजयेत्पायसादिभिः ।  
एवं विश्वजितान्ता वै गर्भाधानादिकाः क्रियाः ॥ लिप्_२,२९।१२ ॥  
शक्तिबीजेन कर्तव्या ब्राह्मणैर्वेदपारगैः ।  
शेषं सर्वं च विधिवत्तुलाहेमवदाचरेत् ॥ लिप्_२,२९।१३ ॥  
    
इति श्रीलिङ्गमहापुराणे उत्तरभागे एकोनत्रिंशो ऽध्यायः

________________________________________________________

सनत्कुमार उवाच  
अधुना सम्प्रवक्ष्यामि तिलपर्वतमुत्तमम् ।  
पूर्वोक्तस्थानकाले तु कृत्वा सम्पूज्य यत्नतः ॥ लिप्_२,३०।१ ॥  
सुसमे भूतले रम्ये वेदिना च विवर्जिते ।  
दशतालप्रमाणएन दण्डं संस्थाप्य वै मुने ॥ लिप्_२,३०।२ ॥  
अद्भिः सम्प्रोक्ष्य पश्चाद्धि तिलांस्त्वस्मिन्विनिक्षिपेत् ।  
पञ्चगव्येन तं देशं प्रोक्षयेद्ब्राह्मणोत्तमः ॥ लिप्_२,३०।३ ॥  
मण्डलं कल्पयेद्विद्वान्पूर्ववत्सुसमन्ततः ।  
नववस्त्रैश्च संस्थाप्य रम्यपुष्पैर्विकीर्य च ॥ लिप्_२,३०।४ ॥  
तस्मिन्सञ्चयनं कार्यं तिलभारैर्विशेषतः ।  
दण्डप्रादेशमुत्सेधमुत्तमं परिकीर्तितम् ॥ लिप्_२,३०।५ ॥  
चतुरङ्गुलहीनं तु मध्यमं मुनिपुङ्गवाः ।  
दण्डतुल्यं कनिष्ठं स्याद्दण्डहीनं न कारयेत् ॥ लिप्_२,३०।६ ॥  
वेष्टयित्वा नवैर्वस्त्रैः परितः पूजयेत्क्रमात् ।  
सद्यादीनि प्रविन्यस्य पूजयेद्विधिपूर्वकम् ॥ लिप्_२,३०।७ ॥  
अष्टदिक्षु च कर्तव्याः पूर्वोक्ता मूर्तयः क्रमात् ।  
त्रिनिष्केन सुवर्णेन प्रत्येकं कारयेत्क्रमात् ॥ लिप्_२,३०।८ ॥  
दक्षिणा विधिना कार्या तुलाभारवदेव तु ।  
होमश्चपूर्ववत्प्रोक्तो यथावन्मुनिसत्तमाः ॥ लिप्_२,३०।९ ॥  
अर्चयेद्देवदेवेशं लोकपालसमावृतम् ।  
तिलपर्वतमध्यस्थं तिलपर्वतरूपिणम् ॥ लिप्_२,३०।१० ॥  
शिवार्चना च कर्तव्या सहस्रकलशादिभिः ।  
दर्शयेत्तिलमध्यस्थं देवदेवमुमापतिम् ॥ लिप्_२,३०।११ ॥  
पूजयित्वा विधानेन क्रमेण च विसर्जयेत् ।  
श्रोत्रियाय दरिद्राय दापयेत्तिलपर्वतम् ॥ लिप्_२,३०।१२ ॥  
एवं तिलनगः प्रोक्तः सर्वस्मादधिकः परः ॥ लिप्_२,३०।१३ ॥  
    
इति श्रीलिङ्गमहापुराणे उत्तरभागे तिलपर्वतदानं नाम त्रिंशो ऽध्यायः  
    
________________________________________________________

सनत्कुमार उवाच  
अथान्यं पर्वतं सूक्ष्ममल्पद्रव्यं महाफलम् ।  
द्रव्यमात्रोपसंयुक्ते काले मध्यं विधीयते ॥ लिप्_२,३१।१ ॥  
गोमयालिप्तभूमौ तु ह्यम्बराणि प्रकीर्य च ।  
तन्मध्ये निक्षिपेद्धीमांस्तिलभारत्रयं शुभम् ॥ लिप्_२,३१।२ ॥  
पद्ममष्टदलं कुर्यात्कर्णिकाकेसरान्वितम् ।  
दशनिष्केण तत्कार्यं तदर्धार्धेन वा पुनः ॥ लिप्_२,३१।३ ॥  
तिलमध्ये न्यसेत्पद्मं पद्ममध्ये महेश्वरम् ।  
आराध्य विधिवद्देवं वामादीनि प्रपूजयेत् ॥ लिप्_२,३१।४ ॥  
शक्तिरूपं सुवर्णेन त्रिनिष्केण तु कारयेत् ।  
न्यासं तु परितः कुर्याद्विघ्नेशान्परिभागतः ॥ लिप्_२,३१।५ ॥  
पूर्वोक्त हेममानेन विघ्नेशानपि कारयेत् ।  
तान् अभ्यर्च्य विधानेन गन्धपूष्पादिभिः क्रमात् ॥ लिप्_२,३१।६ ॥  
    
इति श्रीलिङ्गमहापुराणे उत्तरभागे एकत्रिंशो ऽध्यायः

________________________________________________________

सनत्कुमार उवाच  
जपहोमार्चनादानाभिषेकाद्यं च पूर्ववत् ।  
मुवर्णमेदिनीदानं प्रवक्ष्यामि समासतः ॥ लिप्_२,३२।१ ॥  
पूर्वोक्तदेशकाले तु कारयेन्मुनिभिः सह ।  
लक्षणेन यथापूर्वं कुण्डे वा मण्डले ऽथ वा ॥ लिप्_२,३२।२ ॥  
मेदिनीं कारयेद्दिव्यां सहस्रेणापि वा पुनः ।  
एकहस्ता प्रकर्तव्या चतुरस्रा सुशोभना ॥ लिप्_२,३२।३ ॥  
सप्तद्वीपसमुद्राद्यैः पर्वतैरभिसंवृता ।  
सर्वतीर्थसमोपेता मध्ये मेरुसमन्विता ॥ लिप्_२,३२।४ ॥  
अथवा मध्यतो द्वीपं नवखण्डं प्रकल्पयेत् ।  
पूर्ववन्निकिलं कृत्वा मण्डले वेदिमध्यतः ॥ लिप्_२,३२।५ ॥  
सप्तभागैकभागेन सहस्राद्विधिपूर्वकम् ।  
शिवभक्ते प्रदातव्या दक्षिणा पूर्वचोदिता ॥ लिप्_२,३२।६ ॥  
सहस्रकलशाद्यैश्च शङ्करं पूजयेच्छिवम् ।  
सुवर्णमेदिनीप्रोक्तं लिङ्गस्मिन्दानमुत्तमम् ॥ लिप्_२,३२।७ ॥  
    
इति श्रीलिङ्गमहापुराणे उत्तरभागे सुवर्णमेदिनीनीदानं नाम द्वात्रिंशो ऽध्यायः

________________________________________________________

सनत्कुमार उवाच  
अथान्यत्सम्प्रवक्ष्यामि कल्पपादपमुत्तमम् ।  
शतानिष्केण कृत्वैवं सर्वशाखासमन्वितम् ॥ लिप्_२,३३।१ ॥  
शाखानां विविधं कृत्वा मुक्ता दामाद्यलम्बनम् ।  
दिव्यैर्मारकतैश्चैव चाङ्कुराग्रं प्रविन्यसेत् ॥ लिप्_२,३३।२ ॥  
प्रवालं कारयेद्विद्वान्प्रवालेन द्रुमस्य तु ।  
फलानि पद्मरागैश्च परितो ऽस्य सुशोभयेत् ॥ लिप्_२,३३।३ ॥  
मूलं च नीलरत्नेन वज्रेण स्कन्धमुत्तमम् ।  
वैडूर्येण द्रुमाग्रं च पुष्परागेण मस्तकम् ॥ लिप्_२,३३।४ ॥  
गोमेदकेन वै कन्दं सूर्यकान्तेन सुव्रत ।  
चन्द्रकान्तेन वा वेदीं द्रुमस्य स्फटिकेन वा ॥ लिप्_२,३३।५ ॥  
वितस्तिमात्रमायामं वृक्षस्य परिकीर्तितम् ।  
शाखाष्टकस्य मानं च विस्तारं चोर्ध्वतस्तथा ॥ लिप्_२,३३।६ ॥  
तन्मूले स्तापयेल्लिङ्गं लोकपालैः समावृतम् ।  
पूर्वोक्तवेदिमध्ये तु मण्डले स्थाप्य पादपम् ॥ लिप्_२,३३।७ ॥  
पूजये द्देवमीशानं लोकपालांश्च यत्नतः ।  
पूर्ववज्जपहोमाद्यं तुलाभारवदाचरेत् ॥ लिप्_२,३३।८ ॥  
निवेदयेद्द्रुमं शम्भोर्योगिनां वाथ वा नृप ।  
भस्माङ्गिभ्यो ऽथवा राजा सार्वभौमो भविष्यति ॥ लिप्_२,३३।९ ॥  
    
इति श्रीलिङ्गमहापुराणे उत्तरभागे कल्पपादपदानविदिर्नाम त्रयस्त्रिंशो ऽध्यायः

________________________________________________________

सनत्कुमार उवाच  
गणेशेशं प्रवक्ष्यामि दानं पूर्वोक्तमण्डपे ।  
सम्पूज्य देवदेवेसं लोकपालसमावृतम् ॥ लिप्_२,३४।१ ॥  
विश्वेश्वरान्यथाशास्त्रं सर्वाभरणसंयुतान् ।  
दशनिष्केण वै कृत्वा सम्पूज्य च विधानतः ॥ लिप्_२,३४।२ ॥  
अष्टदक्ष्वष्टकुण्डेषु पूर्ववद्धोममाचरेत् ।  
पञ्चावरणमार्गेण पारम्पर्यक्रमेण च ॥ लिप्_२,३४।३ ॥  
सप्तविप्रान्समभ्यर्च्य कन्यामेकां तथोत्तरे ।  
दापयेत्सर्वमन्त्राणि स्वैःस्वैर्मन्त्रैरनुक्रमात् ॥ लिप्_२,३४।४ ॥  
दत्त्वैवं सर्वपापेभ्यो मुच्यते नात्र संशयः ॥ लिप्_२,३४।५ ॥  
    
इति श्रीलिङ्गमहापुराणे उत्तरभागे गणेशेशदानविदिनिरूपणं नाम चतुस्त्रिंशो ऽध्यायः

________________________________________________________

सनत्कुमार उवाच  
अथ ते सम्प्रवक्ष्यामि हेमधेनुविधिक्रमम् ।  
सर्वपापप्रशमनं ग्रहदुर्भिक्षनाशनम् ॥ लिप्_२,३५।१ ॥  
उपसर्गप्रशमनं सर्वव्याधि निवारणम् ।  
निष्काणां च सहस्रेण सुवर्णेन तु कारयेत् ॥ लिप्_२,३५।२ ॥  
तदर्धेनापि वा सम्यक् तदर्धार्धेन वा पुनः ।  
शतेन वा प्रकर्तव्या सर्वरूपगुणान्विता ॥ लिप्_२,३५।३ ॥  
गोरूपं सुखुरं दिव्यं सर्वलक्षणसंयुतम् ।  
खुराग्रे विन्यसेद्वज्रं शृङ्गे वै पद्मरागकम् ॥ लिप्_२,३५।४ ॥  
भ्रुवोर्मध्ये न्यसेद्दिव्यं मौक्तिकं मुनिसत्तमाः ।  
वौडूर्येण स्तनाः कार्या लाङ्गूलं नीलतः सुभम् ॥ लिप्_२,३५।५ ॥  
दन्तस्थाने प्रकर्तव्यः पुष्परागः सुशोभनः ।  
पशुवत्कारयित्वा तु वत्सं कुर्यात्सुशोभनम् ॥ लिप्_२,३५।६ ॥  
सुवर्णदशनिष्केण सर्वरत्नसुशोभितम् ।  
पूर्वोक्तवेदिकामध्ये मण्डलं परिकल्प्य तु ॥ लिप्_२,३५।७ ॥  
तन्मध्ये सुरभिं स्थाप्य सवत्सां सर्वतत्त्ववित् ।  
सवत्सां सुरभिं तत्र वस्त्रयुग्मेन वेष्टयेत् ॥ लिप्_२,३५।८ ॥  
सम्पूजयेद्गां गायत्र्या सवत्सां सुरभिं पुनः ।  
अथैकाग्निविधानेन होमं कुर्याद्यथाविधि ॥ लिप्_२,३५।९ ॥  
समिदाज्यविधानेन पूर्ववच्छेषमाचरेत् ।  
शिवपूजा प्रकर्तव्या लिङ्गं स्नाप्य घृतादिभिः ॥ लिप्_२,३५।१० ॥  
गामालभ्य च गायत्र्या शिवायादापयेच्छुभाम् ।  
दक्षिणा च प्रकर्तव्या त्रिंशन्निष्का महामते ॥ लिप्_२,३५।११ ॥  
    
इति श्रीलिङ्गमहापुराणे उत्तरभागे हेमधेनुदानविधिनीरूपणं नाम पञ्चत्रिंशो ऽध्यायः

________________________________________________________

सनत्कुमार उवाच  
लक्ष्मीदानं प्रवक्ष्यामि महदैश्वर्यवर्धनम् ।  
पूर्वोक्तमण्डपेकार्यं वेदिकोपरिमण्डले ॥ लिप्_२,३६।१ ॥  
श्रीदेवीमतुलां कृत्वा हिरण्येन यथाविधि ।  
सहस्रेण तदर्धेन तदर्धार्धेन वा पुनः ॥ लिप्_२,३६।२ ॥  
अष्टोत्तरशतेनापि सर्वलक्षणसंयुताम् ।  
मण्डले विन्यसेल्लक्ष्मीं सर्वालङ्कारसंयुताम् ॥ लिप्_२,३६।३ ॥  
तस्यास्तु दक्षिणे भागे स्थण्डिले विष्णुमर्चयेत् ।  
अर्चयित्वा विधानेन श्रीसुक्तेन सुरेश्वरीम् ॥ लिप्_२,३६।४ ॥  
अर्चयेद्विष्णुगायत्र्या विष्णुं विश्वगुरुं हरिम् ।  
आराध्य विधिना देवीं पूर्ववद्धोम माचरेत् ॥ लिप्_२,३६।५ ॥  
समिद्ध्रुत्वा विधानेन आज्याहुतिमथाचरेत् ।  
पृथगष्टोतरशतं होमयेद् ब्राह्मणोत्तमैः ॥ लिप्_२,३६।६ ॥  
आहूय यजमानं तु तस्याः पूर्वदिशि स्थले ।  
तस्मै तां दर्शयेद्देवीं दण्डवत्प्रणमोत्क्षितौ ॥ लिप्_२,३६।७ ॥  
प्रणम्य विष्णुं तत्रस्थं शिवं पूर्ववदर्चयेत् ।  
तस्या विंशतिभागं तु दक्षिणा परिकीर्तिता ॥ लिप्_२,३६।८ ॥  
तदर्धांशं तु दातव्यमितरेषां यथार्हतः ।  
ततस्तु होमयेच्छम्भुं भक्तो योगी विशेषतः ॥ लिप्_२,३६।९ ॥  
    
इति श्रीलिङ्गमहापुराणे उत्तरभागे लक्ष्मीदानविधिनिरूपणं नाम षट्त्रिंशत्तमो ऽध्यायः

________________________________________________________

सनत्कुमारा उवाच  
अथातः सम्प्रवक्ष्यामि तिलधेनुविधिक्रमम् ।  
पूर्वोक्तमण्डपे कुर्याच्छिवपूजां तु पश्चिमे ॥ लिप्_२,३७।१ ॥  
तस्याग्रे मध्यतो भूमौ पद्ममालिख्य शोभनम् ।  
वस्त्रैराच्छादितं पद्मं तन्मध्ये विन्यसेच्छुभम् ॥ लिप्_२,३७।२ ॥  
तिलपुष्पं तु कृत्वाथ हेमपद्मं विनिक्षिपेत् ।  
त्रिंशन्निष्केम कर्तव्यं तदर्धार्धेन वा पुनः ॥ लिप्_२,३७।३ ॥  
पञ्चनिष्केण कर्तव्यं तदर्धार्ह्देन वा पुनः ।  
तमाराध्य विधानेन गन्धपुष्पादिभिः क्रमात् ॥ लिप्_२,३७।४ ॥  
पद्मस्योत्तरदिग्भागे विप्रानेकादशन्यसेत् ।  
तानभ्यर्च्य विधानेन गन्धपुष्पादिभिः क्रमात् ॥ लिप्_२,३७।५ ॥  
आच्छादनोत्तरासङ्गं विप्रेभ्यो दापयेत्क्रमात् ।  
उष्णीषं च प्रदातव्यं कुण्डलेच विभूषिते ॥ लिप्_२,३७।६ ॥  
हेमाङ्गुलीयकं दत्त्वा ब्राह्मणेभ्यो विधानतः ।  
एकं दश च वस्त्राणिं तेषामग्रे प्रकीर्य च ॥ लिप्_२,३७।७ ॥  
तेषु वस्त्रेषु निःक्षिप्यतिलाद्यानि पृथक्पृथक् ।  
कांस्यपात्रं शतपलं विभिद्यैकादशांशकम् ॥ लिप्_२,३७।८ ॥  
इक्षुदण्डं च दातव्यं ब्राह्मणेभ्यो विशेषतः ।  
गोशृगे तु हिरण्येन द्विनीष्केण तु कारयेत् ॥ लिप्_२,३७।९ ॥  
रजतेन तु कर्तव्याः खुरा निष्कद्वयेन तु ।  
एवं पृथक्पृथग् दत्त्वा तत्तिलेषु विनिक्षिपेत् ॥ लिप्_२,३७।१० ॥  
रुद्रैकादशमन्त्रैस्तु रुद्रेभ्यो दापयेत्तदा ।  
पद्मस्य पूर्वदिग्भागे विप्रान्द्वादश पूजितान् ॥ लिप्_२,३७।११ ॥  
एतेनैव तु मार्गेण तेषु श्रद्धासमन्वितः ।  
द्वादशाधित्यमन्त्रैश्च दापयेदेवमेव च ॥ लिप्_२,३७।१२ ॥  
पूर्ववद्दक्षिणे भागे विप्रान्षोडश संस्थितान् ।  
मूर्ति विघ्नेशमन्त्रैश्च दापयेत्पूर्ववत्पुनः ॥ लिप्_२,३७।१३ ॥  
यजमानेन कर्तव्यं सर्वमेतद्यथाक्रमम् ।  
केवलं रुद्रदानं वा अदित्येभ्यो ऽथ वा पुनः ॥ लिप्_२,३७।१४ ॥  
मूर्त्यादीनां च वा देयं यथाविभवविस्तरम् ।  
पद्मं विन्यस्य राजासौ शेषं वा कारयेन्नृपः ॥ लिप्_२,३७।१५ ॥  
दक्षिणा च प्रदातव्या पञ्चनिष्केण भूषणम् ॥ लिप्_२,३७।१६ ॥  
    
इति श्रीलिङ्गमहापुराणे उत्तरभागे तिलधेनुदानविधिनिरूपणं नाम सप्तत्रिंशो ऽध्यायः

________________________________________________________

सनत्कुमार उवाच  
गोसहस्रप्रदानं च वदामि शृणु सुव्रत ।  
गवां सहस्रमादाय सवत्सं सगुणं शुभम् ॥ लिप्_२,३८।१ ॥  
तास् त्व् अभ्यर्च्य यथाशास्त्रम् अष्टौ सम्यक्प्रयत्नतः ।  
तासां शृङ्गाणि हेम्नाथ प्रतिनिष्केण बन्धयेत् ॥ लिप्_२,३८।२ ॥  
खुरांश्च रजतेनैव बन्दयेत्कण्ठदेसतः ।  
प्रतिनिष्केण कर्तव्यं कर्णे वज्रं च शोभनम् ॥ लिप्_२,३८।३ ॥  
शिवाय दद्याद्विप्रेभ्यो दक्षिणां च पृथक्पृथक् ।  
दशनिष्कं तदर्धं वा तस्यार्धार्धमथापि वा ॥ लिप्_२,३८।४ ॥  
यथाविभवविस्तारं निष्कमात्रमथापि वा ।  
वस्त्रयुग्मं च दातव्यं पृथग्विप्रेषु शोभनम् ॥ लिप्_२,३८।५ ॥  
गावश्चाराध्य यत्नेन दातव्याः सुमनोरमाः ।  
एवं दत्त्वा विधानेन शिवमभ्यर्च्य सङ्करम् ॥ लिप्_२,३८।६ ॥  
जपेदग्रे यथान्यायं गवां स्तवमनुत्तमम् ।  
गावो ममाग्रतो नित्यं गावो नः पृष्ठतस्तथा ॥ लिप्_२,३८।७ ॥  
हृदये मे सदा गावो गावं मध्ये वसाम्य् अहम् ।  
इति कृत्वा द्विजाग्र्येभ्योदत्त्वा गत्वा प्रदक्षिणम् ॥ लिप्_२,३८।८ ॥  
तद्रोमवर्षसङ्ख्यानि स्वर्गलोके महीयते ॥ लिप्_२,३८।९ ॥  
    
इति श्रीलिङ्गमहापुराणे उत्तरभागे गोसहस्रप्रदानं नामाष्टत्रिंशो ऽध्यायः

________________________________________________________

सनत्कुमार उवाच  
हिरण्याश्वप्रदानं च वदामी विजयावहम् ।  
अश्वमेधात्पुनः श्रेष्ठं वदामी शृणु सुव्रत ॥ लिप्_२,३९।१ ॥  
अष्टोत्तरसहस्रेण अष्टोत्तरशतेन वा ।  
कृत्वाश्वं लक्षणैर्युक्तं सर्वालङ्कारसंयुतम् ॥ लिप्_२,३९।२ ॥  
पञ्चकल्याणसम्पन्नं दिव्याकारं तु कारयेत् ।  
सर्वलक्षणसंयुक्तं सर्वाङ्गैश्च समन्वितम् ॥ लिप्_२,३९।३ ॥  
सर्वायुधसमोपेतमिन्द्रवाहनमुत्तमम् ।  
तन्मध्यदेशे संस्थाप्य तुरङ्गं स्वगुणान्वितम् ॥ लिप्_२,३९।४ ॥  
उच्चैः श्रवसकं मत्वा भक्त्या चैव समर्चयेत् ।  
तस्य पूर्वादिशाभागे ब्राह्मणं वेदपारगम् ॥ लिप्_२,३९।५ ॥  
सुरेद्रबुद्ध्या सम्पूज्य पञ्चनिष्कं प्रदापयेत् ।  
स चाश्वः शिवभक्ताय दातव्यो विधिनैव तु ॥ लिप्_२,३९।६ ॥  
सुवर्णाश्वं प्रदत्त्वा तु आचार्यमपि पूजयेत् ।  
यथाविभवविस्तारं पञ्चनिष्कमथापिवा ॥ लिप्_२,३९।७ ॥  
दीनान्धकृपणानाथबालवृद्धकृशातुरान् ।  
तोषयेदन्नदानेन ब्राह्मणांश्च विशेषतः ॥ लिप्_२,३९।८ ॥  
एतद्यः कुरुते भक्त्या दानमश्वस्य मानवः ।  
एएन्द्रान्भोगांश्चिरं भुक्त्वा रुचिरैश्वर्यवान्भवेत् ॥ लिप्_२,३९।९ ॥  
    
इति श्रीलिङ्गमहापुराणे उत्तरभागे हिरण्याश्वदानं नामैकोनचत्वारिंशो ऽध्यायः

________________________________________________________

सनत्कुमार उवाच  
कन्यादानं प्रवक्ष्यामि सर्वदानोत्तमोत्तमम् ।  
कन्यां लक्षणसम्पन्नां सर्वदोषविवर्जिताम् ॥ लिप्_२,४०।१ ॥  
मातापित्रोस्तु संवादं कृत्वा दत्त्वा धनं महत् ।  
आत्मीकृत्याथ संस्नाप्य वस्त्रं दत्त्वा शुभं नवम् ॥ लिप्_२,४०।२ ॥  
भूषणैर्भूषयित्वाथ गन्धमाल्यैरथार्चयेत् ।  
निमित्तानि समीक्ष्याथ गोत्रनक्षत्रकादिकान् ॥ लिप्_२,४०।३ ॥  
उभयोश्चित्तमालोक्य उभौ सम्पूज्य यत्नतः ।  
दातव्या श्रोत्रियायैव ब्राह्मणाय तपस्विने ॥ लिप्_२,४०।४ ॥  
साक्षादधीतवेदाय विधिना ब्रह्मचारिणे ।  
दासदासीधनाढ्यं च भूषणानिं विशेषतः ॥ लिप्_२,४०।५ ॥  
क्षेत्राणि च धनं धान्य वासांसि च प्रदापयेत् ।  
यावन्ति देहे रोमाणि कन्यायाः सन्ततौ पुनः ॥ लिप्_२,४०।६ ॥  
तावद्वर्षसहस्राणि रुद्रलोके महीयते ॥ लिप्_२,४०।७ ॥  
    
इति श्रीलिङ्गमहापुराणे उत्तरभागे कन्यादानविधिर्नाम चत्वारिंशो ऽध्यायः

________________________________________________________

सनत्कुमार उवाच  
हिरण्यवृषदानं च कथयामि समासतः ।  
वृषरूपं हिरण्येन सहस्रेणाथ कारयेत् ॥ लिप्_२,४१।१ ॥  
तदर्धार्धेन वा धीमांस्तदर्धार्धेन वा पुनः ।  
अष्टोत्तरशतेनापि वृषभं धर्मरूपिणम् ॥ लिप्_२,४१।२ ॥  
ललाटे कारयेत्पुण्ड्रमर्धचन्द्रकलाकृतिम् ।  
स्फटिकेन तु कर्त्तव्यं खुरं तु रजतेन वै ॥ लिप्_२,४१।३ ॥  
ग्रीवां तु पद्मरागेण ककुद्गोमेदकेन च ।  
ग्रीवायां घाण्टवलयं रत्नचित्रं तु कारयेत् ॥ लिप्_२,४१।४ ॥  
वृषाङ्कं कारयेत्तत्र किङ्किणीवलयावृतम् ।  
पूर्वोक्तदेशकाले तु वेदिकोपरिमण्डले ॥ लिप्_२,४१।५ ॥  
वृषेन्द्रं स्थापयेत्तत्र पश्चिमामुखमग्रतः ।  
ईश्वरं पूजयेद्भक्त्या वृषारूढं वृषध्वजम् ॥ लिप्_२,४१।६ ॥  
वृषेन्द्रं पूज्य गायत्र्या नमस्कृत्य समाहितः ।  
तीक्ष्णशृङ्गाय विद्महे धर्मपादाय धीमहि ।  
तन्नो वृषः प्रचोदयात् ॥ लिप्_२,४१।७ ॥  
मन्त्रेणानेन सम्पूज्य वृषं धर्मविवृद्धये ।  
होमयेच्च घृतान्नाद्यैर्यथाविभवविस्तरम् ॥ लिप्_२,४१।८ ॥  
वृषभः पूज्य दातव्यो ब्राह्मणेभ्यः शिवाय वा ।  
दक्षिणा चैव दातव्या यथावित्तानुसारतः ॥ लिप्_२,४१।९ ॥  
एतद्यः कुरुते भक्त्या वृषदानमनुत्तमम् ।  
शिवस्यानुचरो भूत्वा तेनैव सह मोदते ॥ लिप्_२,४१।१० ॥  
    
इति श्रीलिङ्गमहापुराणे उत्तरभागे सुवर्णवृषदानं नामैकचत्वारिंशो ऽध्यायः

________________________________________________________

सनत्कुमार उवाच  
गजदानं प्रवक्ष्यामि यथावदनुपूर्वशः ।  
द्विजाय वा शिवायाथ दातव्यः पूज्य पूर्ववत् ॥ लिप्_२,४२।१ ॥  
गजं सुलक्षणोपेतं हैमं वा राजतं तु वा ।  
सहस्रनिष्कमात्रेण तदर्धेनापि कारयेत् ॥ लिप्_२,४२।२ ॥  
तदर्धार्धेन वा कुर्यात्सर्वलक्षणभूषितम् ।  
पूर्वोक्तदेशकाले च देवाय विनिवेदयेत् ॥ लिप्_२,४२।३ ॥  
अष्टम्यां वा प्रदातव्यं शिवाय परमेष्ठिने ।  
ब्राह्मणाय दरिद्राय श्रोत्रियायाहिताग्नये ॥ लिप्_२,४२।४ ॥  
शिवमुद्दिश्य दातव्यं शिवं सम्पूज्य पूर्ववत् ।  
एतद्यः कुरुते दानं शिवभक्तिसमाहितम् ॥ लिप्_२,४२।५ ॥  
स्थित्वा स्वर्गे चिरं कालं राजा गजपतिर्भवेत् ॥ लिप्_२,४२।६ ॥  
    
इति श्रीलिङ्गमहापुराणे उत्तरभागे द्विचत्वारिंशो ऽध्यायः

________________________________________________________

सनत्कुमार उवाच  
लोकपालाष्टकं दिव्यं साक्षात्परमदुर्लभम् ।  
सर्वसम्पत्करं गुह्यं परचक्रविनाशनम् ॥ लिप्_२,४३।१ ॥  
स्वदेशरक्षणं दिव्यं गजवाजिविवर्धनम् ।  
पुत्र वृद्धिकरं पुण्यं गोब्राह्मणहितावहम् ॥ लिप्_२,४३।२ ॥  
पूर्वोक्तदेशकाले तु वेदिकोपरिमण्डले ।  
मध्ये शिवं समभ्यर्च्य यथान्यायं यथाक्रमम् ॥ लिप्_२,४३।३ ॥  
दिग्विदिक्षु प्रकर्तव्यं स्थण्डिलं वालुकामयम् ।  
अष्टौ विप्रान्समभ्यर्च्य वेदवेदाङ्गपारगान् ॥ लिप्_२,४३।४ ॥  
जितेन्द्रियान्कुलोद्भूतान्सर्वलक्षणसंयुतान् ।  
शिवाभिमुखमासीनानाहतेष्वम्बरेषु च ॥ लिप्_२,४३।५ ॥  
वस्त्रैराभरणैर्दिव्यैर्लोकपालकमन्त्रकैः ।  
गन्धपुष्पैः सुधूपैश्च ब्राह्मणानर्चयेत्क्रमात् ॥ लिप्_२,४३।६ ॥  
पूर्वतो होमयेदग्नौ लोकपालकमन्त्रकैः ।  
समिद्धृताभ्यां होतव्यमग्निकार्यं क्रमेण वा ॥ लिप्_२,४३।७ ॥  
एवं हुत्वा विधानेन आचार्यः शिववत्सलः ।  
यजमानं समाहूय सर्वाभरमभूषितान् ॥ लिप्_२,४३।८ ॥  
तेन तान्पूजयित्वाथ द्विजोभ्यो दापयेद्धनम् ।  
पृथक्पृथक्तन्मन्त्रैश्च दशनिष्कं च भूषणम् ॥ लिप्_२,४३।९ ॥  
दशनीष्केण कर्तव्यमासनं केवलं पृथक् ।  
स्नपनं तत्र कर्तव्यं शिवस्य विधिपूर्वकम् ॥ लिप्_२,४३।१० ॥  
दक्षिणा च प्रदातव्या यथाविभवविस्तरम् ।  
एवं यः कुरुते दानं लोकेशानां तु भक्तितः ।  
लोकेशानां चिरं स्थित्वा सार्वभौमौ भवेद्बुधः ॥ लिप्_२,४३।११ ॥  
    
इति श्रीलिङ्गमहापुराणे उत्तरभागे त्रिचत्वारिंशो ऽध्यायः

________________________________________________________  
    
सनत्कुमार उवाच  
अथान्यत्सम्प्रवक्ष्यामि सर्वदानोत्तमोत्तमम् ।  
पूर्वोक्तदेशकाले च मण्डपे च विधानतः ॥ लिप्_२,४४।१ ॥  
प्रणयात्कुण्डमध्ये च स्थण्डिले शिवसन्निधौ ।  
पूर्वं विष्णुं समासाद्य पद्मयोनिमतः परम् ॥ लिप्_२,४४।२ ॥  
मन्त्राभ्यां विधिनोक्ताभ्यां प्रणवादिसमन्त्रकम् ।  
नारायणाय विद्महे वासुदेवाय धीमहि ।  
तन्नो विष्णुः प्रचोदयात् ॥ लिप्_२,४४।३ ॥  
ब्रह्मब्राह्मणवृद्धाय ब्रह्मणे विश्ववेधसे ।  
शिवाय हरये स्वाहा स्वधा वौषट्वषट् तथा ॥ लिप्_२,४४।४ ॥  
पूजयित्वा विधानेन पश्चाद्धोमं समाचरेत् ।  
सर्वद्रव्यं हि होतव्यं द्वाभ्यां कुण्डविधानतः ॥ लिप्_२,४४।५ ॥  
ऋत्विजौ द्वौ प्रकर्तव्यौ गुरुणा वेदपारगौ ।  
तानुद्दिश्य यथान्यायं विप्रेभ्यो दापयेद्धनम् ॥ लिप्_२,४४।६ ॥  
शतमष्टोत्तरं तेभ्यः पृथक्पृथगनुत्तमम् ।  
वस्त्राभरणसंयुक्तं सर्वालङ्कारसंयुतम् ॥ लिप्_२,४४।७ ॥  
गुरुरेको हि वै श्रीमान् ब्रह्मा विष्णुर्महेश्वरः ।  
तेषां पृथक्पृथग्देयं भोजयेद्ब्राह्मणानपि ॥ लिप्_२,४४।८ ॥  
शिवार्चना च कर्तव्या स्नपनादि यथाक्रमम् ॥ लिप्_२,४४।९ ॥  
    
इति श्रीलिङ्गमहापुराणे उत्तरभागे चतुश्चत्वारिंशो ऽध्यायः

________________________________________________________

ऋषय ऊचुः  
एवं षोडश दानानि कथितानि शुभानि च ।  
जीवच्छ्रा द्धक्रमो ऽस्माकं वक्तुमर्हसि साम्प्रतम् ॥ लिप्_२,४५।१ ॥  
सूत उवाच  
जीवच्छ्राद्धविधिं वक्ष्ये समासात्सर्वसम्मतम् ।  
मनवे देवदेवेन कथितं ब्रह्मणा पुरा ॥ लिप्_२,४५।२ ॥  
वसिष्ठास च शिष्टाय भृगवे भार्गवाय च ।  
शृण्वन्तु सर्वभावेन सर्वसिद्धिकरं परम् ॥ लिप्_२,४५।३ ॥  
श्राद्धमार्गक्रमं साक्षाच्छ्राद्धार्हाणामपि क्रमम् ।  
विशेषमपि वक्ष्यामि जीवच्छ्राद्धस्य सुव्रताः ॥ लिप्_२,४५।४ ॥  
पर्वते वा नदीतीरे वने वायतने ऽपि वा ।  
जीवच्छ्राद्धं प्रकर्तव्यं मृतकाले प्रयत्नतः ॥ लिप्_२,४५।५ ॥  
जीवच्छ्राद्धे कृते जीवो जीवन्नेव विमुच्यते ।  
कर्म कुर्वन्नकुर्वन्वा ज्ञानी वाज्ञानवानपि ॥ लिप्_२,४५।६ ॥  
श्रोत्रियो ऽश्रोत्रियो वापि ब्राह्मणः क्षत्रियो ऽपि वा ।  
वैश्यो वा नात्र सन्देहो योगमार्गगतो यता ॥ लिप्_२,४५।७ ॥  
परीक्ष्य भूमिं विधिवद्गन्धवर्णरसादिभिः ।  
शल्यमुद्धृत्य यत्नेन स्थाण्डिलं सैकतं भुवि ॥ लिप्_२,४५।८ ॥  
मध्यतो हस्तमात्रेण कुण्डं चैवायतं शुभम् ।  
स्थाण्डिलं वा प्रकर्तव्यमिषुमात्रं पुनः पुनः ॥ लिप्_२,४५।९ ॥  
उपलिप्य विधानेन चालिप्याग्निं विधाय च ।  
अन्वाधाय यथाशास्त्रं परिगृह्य च सर्वतः ॥ लिप्_२,४५।१० ॥  
परिस्तीर्य स्वशाखोक्तं पारम्पर्यक्रमागतम् ।  
समाप्याग्निमुखं सर्वं मन्त्रैरेतैर्यथाक्रमम् ॥ लिप्_२,४५।११ ॥  
सम्पूज्य स्थण्डिले वह्नौ होमयेत्समिदादिभिः ।  
आदौ कृत्वा समिद्धोमं चरुणा च पृथक्पृथक् ॥ लिप्_२,४५।१२ ॥  
घृतेन च पृथक्प्रात्रे शोधितेन पृथक्पृथक् ।  
जुहुयादात्मनोद्धृत्य तत्त्वभूतानि सर्वतः ॥ लिप्_२,४५।१३ ॥  
ॐ भूः ब्रह्मणे नमः ॥ लिप्_२,४५।१४ ॥  
ॐ भूः ब्रह्मणे स्वाहा ॥ लिप्_२,४५।१५ ॥  
ॐ भुवः विष्णवे नमः ॥ लिप्_२,४५।१६ ॥  
ॐ भुवः विष्णवे स्वाहा ॥ लिप्_२,४५।१७ ॥  
ॐ स्वः रुद्राय नमः ॥ लिप्_२,४५।१८ ॥  
ॐ स्वः रुद्राय स्वाहा ॥ लिप्_२,४५।१९ ॥  
ॐ महः ईश्वराय नमः ॥ लिप्_२,४५।२० ॥  
ॐ महः ईश्वराय स्वाहा ॥ लिप्_२,४५।२१ ॥  
ॐ जनः प्रकृतये नमः ॥ लिप्_२,४५।२२ ॥  
ॐ जनः प्रकृतये स्वाहा ॥ लिप्_२,४५।२३ ॥  
ॐ तपः मुद्गलाय नमः ॥ लिप्_२,४५।२४ ॥  
ॐ तपः मुद्गलाय स्वाहा ॥ लिप्_२,४५।२५ ॥  
ॐ ऋतं पुरुषाय नमः ॥ लिप्_२,४५।२६ ॥  
ॐ ऋतं परुषाय स्वाहा ॥ लिप्_२,४५।२७ ॥  
ॐ सत्यं शिवाय नमः ॥ लिप्_२,४५।२८ ॥  
ॐ सत्यं शिवाय स्वाहा ॥ लिप्_२,४५।२९ ॥  
ॐ शर्व धरां मे गोपाय घ्राणे गन्धं शर्वाय देवाय भूर्नमः ॥ लिप्_२,४५।३० ॥  
ॐ शर्व धरां मे गोपाय घ्राणे गन्धं शर्वाय भूः स्वाहा ॥ लिप्_२,४५।३१ ॥  
शर्व धरां मे गोपाय घ्राणे गन्धं शर्वस्य देवस्य पत्न्यै भूर्नमः ॥ लिप्_२,४५।३२ ॥  
ॐ शर्व धरां मे गोपाय घ्राणे गन्धं सर्वपत्न्यैभूः स्वाहा ॥ लिप्_२,४५।३३ ॥  
ॐ भव जलं मे गोपाय जिह्वायं रसं भवाय देवाय भुवो नमः ॥ लिप्_२,४५।३४ ॥  
ॐ भव जलं मे गोपाय जिह्वायां रसं भवाय देवाय भुवः स्वाहा ॥ लिप्_२,४५।३५ ॥  
ॐ भव जलं मे गोपाय जिह्वायां रसं भवस्य देवस्य पत्न्यै भुवो नमः ॥ लिप्_२,४५।३६ ॥  
ॐ भव जलं मे गोपाय जिह्वायां रसं भवस्य पत्न्यै भुवः स्वाहा ॥ लिप्_२,४५।३७ ॥  
रुद्राग्निं मे गोपाय नेत्रे रूपं रुद्राय देवाय स्वराएं नमः ॥ लिप्_२,४५।३८ ॥  
रुद्राग्निं मे गोपाय नेत्रे रूपं रुद्राय देवाय स्वः स्वाहा ॥ लिप्_२,४५।३९ ॥  
रुद्राग्निं मे गापाय नेत्रे रूपं रुद्रस्य पत्न्यै स्वराएं नमः ॥ लिप्_२,४५।४० ॥  
रुद्राग्निं मे गोपाय नेत्रे रूपं रुद्रस्य देवस्य पत्न्यैस्वः स्वाहा ॥ लिप्_२,४५।४१ ॥  
उग्र वायुं मे गोपाय त्वचि स्पर्शं उग्राय देवाय महर्नमः ॥ लिप्_२,४५।४२ ॥  
उग्र वायूं मे गोपाय त्वचि स्पर्शमुग्राय देवाय महः स्वाहा ॥ लिप्_२,४५।४३ ॥  
उग्र वायुं मे गोपाय त्वचि स्पर्शमुग्रस्य देवस्य पत्न्यै महराएं नमः ॥ लिप्_२,४५।४४ ॥  
ॐ उग्र वायुं मो गोपाय त्वचि स्पर्शमुग्रस्य देवस्य पत्न्यै देवाय जनः स्वाहा ॥ लिप्_२,४५।४५ ॥  
भीम सुषिरं मे गोपाय श्रोत्रे शब्दं भीमाय देवाय जनो नमः ॥ लिप्_२,४५।४६ ॥  
भीम सुषिरं मे गोपाय श्रोत्रे शब्दं भीमाय देवाय जनः स्वाहा ॥ लिप्_२,४५।४७ ॥  
भीम सुषिरं मे गोपाय श्रोत्रे शब्दं भीमस्य पत्न्यै जनो नमः ॥ लिप्_२,४५।४८ ॥  
भीम सुषिरं मे गोपाय श्रोत्रे शब्दं भीमस्य देवस्य पत्न्यै जनः स्वाहा ॥ लिप्_२,४५।४९ ॥  
ईश रजो मे गोपाय द्रव्ये तृष्णामीशाय देवाय तपो नमः ॥ लिप्_२,४५।५० ॥  
ईश रजो मे गोपाय द्रव्ये तृष्णमीशाय देवाय तपः स्वाहा ॥ लिप्_२,४५।५१ ॥  
रजो मे गोपाय द्रव्ये तृष्णामीशस्य पत्न्यै तपो नमः ॥ लिप्_२,४५।५२ ॥  
ईश रजो मे गोपाय द्रव्ये तृष्णमीशस्य पत्न्यै तपः स्वाहा ॥ लिप्_२,४५।५३ ॥  
महादेव सत्यं मे गोपाय श्रद्धां धर्मे महादेवाय ऋतं नमः ॥ लिप्_२,४५।५४ ॥  
महादेव सत्यं मे गोपाय श्रद्धां धर्मे महादेवाय ऋतं स्वाहा ॥ लिप्_२,४५।५५ ॥  
महादेव सत्यं मे गोपाय श्रद्धां धर्मे महादेवाय पत्न्यै ऋतं नमः ॥ लिप्_२,४५।५६ ॥  
महादेव सत्यं म गोपाय श्रद्धां महादेवस्य पत्न्यै ऋतं स्वाहा ॥ लिप्_२,४५।५७ ॥  
पशुपते पाशं मे गोपाय भोक्तृत्वभोग्यं पशुपतये देवाय सत्यं नमः ॥ लिप्_२,४५।५८ ॥  
पशुपते पाशं मे गोपाय भोक्तृत्वभाग्यं पशुपतये देवस्य सत्यं स्वाहा ॥ लिप्_२,४५।५९ ॥  
ॐ पशुपते पाशं मे गोपाय योक्तृत्वभोग्यं पशुपतेर् देवस्य पत्न्यै सत्यं नमः ॥ लिप्_२,४५।६० ॥  
ॐ पशुपते पाशं म गोपाय योक्तृत्वभोग्यं पशुपतेर्देवस्य पत्न्यै सत्यं स्वाहा ॥ लिप्_२,४५।६१ ॥  
ॐ शिवाय नमः ॥ लिप्_२,४५।६२ ॥  
ॐ शिवाय सत्यं स्वाहा ॥ लिप्_२,४५।६३ ॥  
एवं शिवाय होतव्यं विरिञ्च्याद्यं च पूववत् ।  
विरिञ्चाद्यं च पूर्वोक्तं सृष्टिमार्गेषु सुव्रताः ॥ लिप्_२,४५।६४ ॥  
पुनः पशुपतेः पत्नीं तथा पशुपतीं क्रमात् ।  
सम्पूज्य पूर्ववन्मन्त्रैर्हेतव्यं च क्रमेण वै ॥ लिप्_२,४५।६५ ॥  
चर्वन्तमाज्यपूर्वं च समिदन्तं समाहितः ॥ लिप्_२,४५।६६ ॥  
ॐ शर्व धरां मे छिन्धि घ्राणे गन्धं छिन्धि मेघं जहि भूः स्वाहा ॥ लिप्_२,४५।६७ ॥  
भुवः स्वाहा ॥ लिप्_२,४५।६८ ॥  
स्वः स्वाहा ॥ लिप्_२,४५।६९ ॥  
भूर्भुवः स्वः स्वाहा ॥ लिप्_२,४५।७० ॥  
एवं पृथक्पृथग्घुत्वा केवलेन घृतेन वा ।  
सहस्रं वा तदर्धं वा शतमष्टोत्तरं तु वा ॥ लिप्_२,४५।७१ ॥  
विरजा च घृतेनैव शतमष्टोत्तरं पृथक् ।  
प्राणादिभिश्च जुहुयाद्धृतेनैव तु केवलम् ॥ लिप्_२,४५।७२ ॥  
ॐ प्राणे निविष्टो ऽमृतं जुहोमि शिवो म विशाप्रदाहाय प्राणाय स्वाहा ॥ लिप्_२,४५।७३ ॥  
प्राणाधिपतये रुद्राय वृषान्तकाय स्वाहा ॥ लिप्_२,४५।७४ ॥  
ॐ भूः स्वाहा ॥ लिप्_२,४५।७५ ॥  
ॐ भुवः स्वाहा ॥ लिप्_२,४५।७६ ॥  
ॐ स्वः स्वाहा ॥ लिप्_२,४५।७७ ॥  
भूर्भूवः स्वः स्वाहा ॥ लिप्_२,४५।७८ ॥  
एवं क्रमेण जुहुयाच्छ्राद्धोक्तं च यताक्रमम् ।  
सप्तमे ऽहनि योगीन्द्राञ् छ्राद्धार्हान् अपि भोजयेत् ॥ लिप्_२,४५।७९ ॥  
शर्वादीनां च विप्राणां वस्त्राभरणकम्बलान् ।  
वाहनं शयनं यानं कांस्यताम्रादिभाजनम् ॥ लिप्_२,४५।८० ॥  
हैमं च राजतं धेनुं तिलान् क्षेत्रं च वैभवम् ।  
दासीदासगणश्चैव दातव्यो दक्षिणामपि ॥ लिप्_२,४५।८१ ॥  
पिण्डं च पूर्ववद्दद्यात्पृथगष्टप्रकारतः ।  
ब्राह्मणानं सहस्रं च भोजयेच्च सदक्षिणम् ॥ लिप्_२,४५।८२ ॥  
एकं वा योगनिरतं भस्मनिष्ठं जितेन्द्रियम् ।  
त्र्यहं चैव तु रुद्रस्य महाचरुनिवेदनम् ॥ लिप्_२,४५।८३ ॥  
विशेष एवं कथित अशेषश्राद्धचोदितः ।  
मृते कुर्यान्न कुर्याद्वा जीवन्मुक्तो यतः स्वयम् ॥ लिप्_२,४५।८४ ॥  
नित्यनैमित्तिकादीनि कुर्याद्धा सन्त्त्यजेत्तु वा ।  
बान्धवे ऽपि मृते तस्य शौचाशौचं न विद्यते ॥ लिप्_२,४५।८५ ॥  
सूतकं च न सन्देहः स्नानमात्रेण शुद्ध्यति ।  
पश्चाज्जाते कुमारे च स्वे क्षेत्रे चात्मनो यदि ॥ लिप्_२,४५।८६ ॥  
तस्य सर्वं प्रकर्तव्यं पुत्रो ऽपि ब्रह्मविद्भिवेत् ।  
कन्यका यदि राञ्जाता पश्चात्तस्य महात्मनः ॥ लिप्_२,४५।८७ ॥  
एकपर्णा इव ज्ञेया अपर्णा इव सुव्रता ।  
भवत्येव न सन्देहस्तस्याश्चान्वयजा अपि ॥ लिप्_२,४५।८८ ॥  
मुच्यन्ते नात्र सन्देहः पितरो नरकादपि ।  
मुच्यन्ते कर्मणानेन मातृतः पितृतस्तथा ॥ लिप्_२,४५।८९ ॥  
कालं गते द्विजे भूमौ खनेच्चापि दहेत्तु वा ।  
पुत्रकृत्यमशेषं च कृत्वा दोषो न विद्यते ॥ लिप्_२,४५।९० ॥  
कर्मणा चोत्तरेणैव गतिरस्य न विद्यते ।  
ब्रह्मणाकथितं सर्वं मुनीनां भावितात्मनाम् ॥ लिप्_२,४५।९१ ॥  
पुनः सनत्कुमाराय कथितं तेन धीमता ।  
कृष्णद्वैपायनायैव कथितं ब्रह्मसूनुना ॥ लिप्_२,४५।९२ ॥  
प्रसादात्तस्य देवस्य वेदव्यासस्य धीमतः ।  
ज्ञातं मया कृतं चैव नियोगादेव तस्य तु ॥ लिप्_२,४५।९३ ॥  
एतद्वः कथितं सर्वं रहस्यं ब्रह्मसिद्धिदम् ।  
मुनिपुत्राय दातव्यं न चाभक्ताय सुव्रताः ॥ लिप्_२,४५।९४ ॥  
    
इति श्रीलिङ्गमहापुराणे उत्तरभागे जीवच्छ्राद्वविधिर्नाम पञ्चचत्वारिंशत्तमो ऽध्यायः

________________________________________________________

ऋषय ऊचुः  
जीवच्छ्राद्धविधिः प्रोक्तस्त्वया सूत महामते ।  
मृर्खाणामपि मोक्षार्थमस्माकं रोमहर्षण ॥ लिप्_२,४६।१ ॥  
रुद्रादित्यवसूनां च शक्रआदीनां च सुव्रत ।  
प्रतिष्ठा कीदृशी शम्भोर्लिगमूर्तेश्च शोभना ॥ लिप्_२,४६।२ ॥  
विष्णोः शक्रस्य देवस्य ब्रह्मणश्च महात्मनः ।  
अग्नेर् यस्य निरृतेर् वरुणस्य महाद्युतेः ॥ लिप्_२,४६।३ ॥  
वायोः सोमस्य यक्षस्य कुबेरस्यामितात्मनः ।  
ईशानस्य धरायाश्च श्रीप्रतिष्ठाथ वा कथम् ॥ लिप्_२,४६।४ ॥  
दुर्गाशिवाप्रतिष्ठा च हैमवत्याश्च शोभना ।  
स्कन्दस्य गणराजस्य नन्दिनश्च विशेषतः ॥ लिप्_२,४६।५ ॥  
तथान्येषां च देवानां गणानामपि वा पुनः ।  
प्रतिष्ठालक्षणं सर्वं विस्तारद्वक्तुमर्हसि ॥ लिप्_२,४६।६ ॥  
भवान्सर्वार्थतत्त्वज्ञो रुद्रभक्तश्च सुव्रत ।  
कृष्णद्वैपायनस्यासि साक्षात्त्वमपरा तनुः ॥ लिप्_२,४६।७ ॥  
सुमन्तुर्जैमिनिश्चैव पैलश्च परमर्षयः ।  
गुरुभक्तिं तथा कर्तुं समर्थो रोमहर्षणः ॥ लिप्_२,४६।८ ॥  
इति व्यासस्य विपुला गाथा भागीरथीतटे ।  
एकः समो वा भिन्नो वा शिष्यस्तस्य महाद्युतेः ॥ लिप्_२,४६।९ ॥  
वैशम्पायनतुल्यो ऽसि व्यासशिष्येषु भूतले ।  
तस्मादस्माकमखिलं वक्तुमर्हसि साम्प्रतम् ॥ लिप्_२,४६।१० ॥  
एवमुक्त्वा स्थितेष्वेव तेषु सर्वेषु तत्र च ।  
बभूव विस्मयो ऽतीव मुनीनां तस्य चाग्रतः ॥ लिप्_२,४६।११ ॥  
अथान्तरिक्षे विपुला साक्षाद्देवी सरस्वती ।  
अलं मुनीनां प्रश्रो ऽयमिति वाचा बभूव ह ॥ लिप्_२,४६।१२ ॥  
सर्वं लिङ्गमयं लोकं सर्वं लिङ्गे प्रतिष्ठितम् ।  
तस्मात्सर्वं परित्यज्य स्थापयेत्पूजयेच्च तत् ॥ लिप्_२,४६।१३ ॥  
लिङ्गस्थापनसन्मार्गनिहितस्वायतासिना ।  
आशु ब्रह्माण्डमुद्भिद्य निर्गच्छेदविशङ्कया ॥ लिप्_२,४६।१४ ॥  
उपेद्राम्भोजगर्भेन्द्रयमाम्बुधनदेश्वराः ।  
तथान्ये च शिवं स्थाप्य लिङ्गमूर्ति महेश्वरम् ॥ लिप्_२,४६।१५ ॥  
स्वेषुस्वेषु च पक्षेषु प्रधानास्ते यथा द्विजाः ।  
ब्रह्मा हरश्च भगवान्विष्णुर्देवी रमा धरा ॥ लिप्_२,४६।१६ ॥  
लक्ष्मीर्धृतिः स्मृतिः प्रज्ञा धरा दुर्गा शची तथा ।  
रुद्राश्च वसवः स्कन्दो विशाखः शाख एव च ॥ लिप्_२,४६।१७ ॥  
नैगमेशश्च भगवांल्लोकपाला ग्रहास्तथा ।  
सर्वे नन्दिपुरोगाश्च गणा गणपतिः प्रभुः ॥ लिप्_२,४६।१८ ॥  
पितरो मुनयः सर्वे कुबेराद्याश्च सुप्रभाः ।  
आदित्य वसवः साङ्ख्या अश्विनौ च भिषग्वरौ ॥ लिप्_२,४६।१९ ॥  
विश्वेदेवाश्च साध्याश्च पशवः पक्षिणो मृगाः ।  
ब्रह्मादिस्थावरान्तं च सर्वं लिङ्गे प्रतिष्ठितम् ॥ लिप्_२,४६।२० ॥  
तस्मात्सर्वं परित्यज्य स्थापयेल्लिङ्गमव्ययम् ।  
यत्नेन स्तापितं सर्वं पूजितं पूजयेद्यदि ॥ लिप्_२,४६।२१ ॥  
    
इति श्रीलिङ्गमहापुराणे उत्तरभागे षट्चत्वारिंशो ऽध्यायः

________________________________________________________

सूत उवाच  
इति निशम्य कृताञ्जलय स्तदा दिवि महामुनयः कृतनिश्चयाः ।  
शिवतरं शिवमीश्वरमव्ययं मनसि लिङ्गमयं प्रणिपत्य ते ॥ लिप्_२,४७।१ ॥  
सकलदेवपतिर्भगवानजो हरिरशेषपतिर्गुरुणा स्वयम् ।  
मुनिवराश्च गणाश्च सुरासुरा नरवराः शिवलिङ्गमयाः पुनः ॥ लिप्_२,४७।२ ॥  
श्रुत्वैवं मुनयः सर्वे षट्कुलीयाः समाहिताः ।  
सन्त्यज्य सर्वं देवस्य प्रतिष्ठां कर्तुमुद्यताः ॥ लिप्_२,४७।३ ॥  
अपृच्छन्सूतमनघं हर्षगद्गदया गिरा ।  
लिङ्गप्रतिष्ठां विपुलां सर्वे ते शंसितव्रताः ॥ लिप्_२,४७।४ ॥  
सूत उवाच  
प्रतिष्ठां लिङ्गमूर्तेर्वो यथावदनुपूर्वशः ।  
प्रवक्ष्यामि समासेन धर्मकामार्थमुक्तये ॥ लिप्_२,४७।५ ॥  
कृत्वैव लिङ्गं विधिना भुवि लिङ्गेषु यत्नतः ।  
लिङ्गमेकतमं शैलं ब्रह्मविष्णुशिवात्मकम् ॥ लिप्_२,४७।६ ॥  
हेमरत्नमयं वापि राजतं ताम्रजं तु वा ।  
सवेदिकं ससूत्रं च सम्यग्विस्तृतमस्तकम् ॥ लिप्_२,४७।७ ॥  
विशोध्य स्थापयेद्भक्त्या सवेदिकमनुत्तमम् ।  
लिङ्गवेदी उमा देवी लिङ्गं साक्षान्महेश्वरः ॥ लिप्_२,४७।८ ॥  
तयोः सपूजनादेव देवी देवश्च पूजितौ ।  
प्रतिष्ठया च देवेशो देव्या सार्धं प्रतिष्ठितः ॥ लिप्_२,४७।९ ॥  
तस्मात्सवेदिकं लिङ्गं स्थापयेत्स्थापकोत्तमः ॥ लिप्_२,४७।१० ॥  
मूले ब्रह्मा वसति भगवान्मध्यभागे च विष्णुः सर्वेशानः ।  
पशुपतिरजो रुद्रमूर्तिर्वरेण्यः ।  
तस्माल्लिङ्गं गुरुतरतरं पूजयेत्स्थापयेद्वा यस्मात्पूज्यो गणपतिरसौ देवमुख्यैः समस्तैः ॥ लिप्_२,४७।११ ॥  
गन्धैः स्रग्धूपदीपैः स्नपनहुतबलिस्तोत्रमन्त्रोपहारैर्नित्यं ये ऽभ्यर्चयान्ति त्रिदशवरतनुं लिङ्गमूर्तिं महेशम् ।  
गर्भाधानादिनाशक्षयभयरहिता देवगन्धर्वमुख्यैः सिद्धैर्वन्द्याश्च पूज्या गणवरनमितास्ते भवन्त्यप्रमेयाः ॥ लिप्_२,४७।१२ ॥  
तस्माद्भक्त्योपचारेण स्थापयेत्परमेश्वरम् ।  
पूजयेच्च विशेषेण लिङ्गं सर्वार्थसिद्धये ॥ लिप्_२,४७।१३ ॥  
समर्च्य स्थापयेल्लिङ्गं तीर्थमध्ये शिवासने ।  
कूर्चवस्त्रादिभिर्लिङ्गमाच्छाद्य कलशैः पुनः ॥ लिप्_२,४७।१४ ॥  
लोकपालादिदैवत्यैः सकूर्चैः साक्षतैः शुभैः ।  
उत्कूर्चैः स्वस्तिकाद्यैश्च चित्रतन्तुकवेष्टितैः ॥ लिप्_२,४७।१५ ॥  
वज्रादिकायुदोपेतैः सवस्त्रैः सपिधानकैः ।  
लक्षयेत्परितो लिङ्गमीशानेन प्रतिष्ठितम् ॥ लिप्_२,४७।१६ ॥  
धूपदीपसमोपेतं वितानवितताम्बरम् ।  
लोकपालध्वजैश्चैव गजादिमहिषादिभिः ॥ लिप्_२,४७।१७ ॥  
चित्रितैः पूजितैश्चैव दर्भमाला च शोभना ।  
सर्वलक्षणसम्पूर्णा तया बाह्ये च वेष्टयेत् ॥ लिप्_२,४७।१८ ॥  
ततोधिवासयेत्तोये धूपदीपसमन्विते ।  
पञ्चाहं वा त्र्यहंवाथ एकरात्रमधापि वा ॥ लिप्_२,४७।१९ ॥  
वेदाध्ययनसम्पन्नो नृत्यगीतादिमङ्गलैः ।  
किङ्किणीरवकोपेतं तालवीणारवैरपि ॥ लिप्_२,४७।२० ॥  
ईक्षयेत्कालमव्यग्रो यजमानः समाहितः ।  
उत्थाप्य स्वस्तिकं ध्यायेन्मण्डपे लक्षणान्विते ॥ लिप्_२,४७।२१ ॥  
संस्कृते वेदिसंयुक्ते नवकुण्डेन संवृते ।  
पूर्वोक्त विधिना युक्ते सर्वलक्षणसंयुते ॥ लिप्_२,४७।२२ ॥  
अष्टमण्डलसंयुक्ते दिग्ध्वजाष्टकसंयुते ।  
पूर्वोक्तलक्षणोपेतैः कुण्डैः प्रागादितः क्रमात् ॥ लिप्_२,४७।२३ ॥  
प्रधानं कुण्डमीशान्यां चतुरस्रं विधीयते ।  
अथवा पञ्चकुण्डैकं स्थण्डिलं चैकमेव च ॥ लिप्_२,४७।२४ ॥  
यज्ञोपकरणैः सर्वैः शिवार्चायां हि भूषणैः ।  
वेदिमध्ये महाशय्यां पञ्चतूलीप्रकल्पिताम् ॥ लिप्_२,४७।२५ ॥  
कल्पयेत्काञ्चनोपेतां सितवस्त्रावगुण्ठिताम् ।  
प्रकल्प्यैवं शिवं चैव स्थापयेत्परमेश्वरम् ॥ लिप्_२,४७।२६ ॥  
प्राक्शिरस्कं न्यसेल्लिङ्गमीशानेन यथाविधि ।  
रत्नन्यासे कृते पूर्व केवलं कलशं न्यसेत् ॥ लिप्_२,४७।२७ ॥  
लिङ्गमाच्छाद्य वस्त्राभ्यां कूर्चेन च समन्ततः ।  
रत्नन्यासे प्रसक्ते ऽथ वामाद्या नव शक्तयः ॥ लिप्_२,४७।२८ ॥  
नवरत्नं हिरण्याद्यैः पञ्चगव्येन संयुतैः ।  
सर्वदान्यसमोपेतं शिलायामपि विन्यसेत् ॥ लिप्_२,४७।२९ ॥  
स्थापयेद्ब्रह्मलिङ्गं हि शिवगायत्रिसंयुतम् ।  
केवलं प्रणवेनापि स्थापयेच्छिवमव्ययम् ॥ लिप्_२,४७।३० ॥  
ब्रह्मजज्ञानमन्त्रेण ब्रह्मभागं प्रभोस्तथा ।  
विष्णुगायत्रिया भागं वैष्णवं त्वथ विन्यसेत् ॥ लिप्_२,४७।३१ ॥  
सूत्रे तत्त्वत्रयोपेते प्रणवेन प्रविन्यसेत् ।  
सर्वं नमः शिवायेति नमो हंसः शिवाय च ॥ लिप्_२,४७।३२ ॥  
रुद्राध्यायेन वा सर्वं परिमृज्य च विन्यसेत् ।  
स्थापयेद्ब्रह्मभिश्चैव कलशान्वै समन्ततः ॥ लिप्_२,४७।३३ ॥  
वेदिमध्ये न्यसेत्सर्वान्मूर्वोक्तविधिसंयुतान् ।  
मध्यकुम्भे शिवं देवीं दक्षिणे परमेश्वरीम् ॥ लिप्_२,४७।३४ ॥  
स्कन्दं तयोश्च मध्ये तु स्कन्दकुम्भे सुचित्रिते ।  
ब्रह्माणं स्कन्दकुम्भे वा ईशकुम्भे हरिं तथा ॥ लिप्_२,४७।३५ ॥  
अथवा शिवकुम्भे च ब्रह्माङ्गानि च विन्यसेत् ।  
शिवो महेश्वरश्चैव रुद्रो विष्णुः पितामहः ॥ लिप्_२,४७।३६ ॥  
ब्रह्माण्येवं समासेन हृदयादीनि चाम्बिका ।  
वेदिमध्ये न्यसेत्सर्वान्पूर्वोक्तविधिसंयुतान् ॥ लिप्_२,४७।३७ ॥  
वर्धन्यां स्थापयेद्देवीं गन्धतोयेन पूर्य च ।  
हिरण्यं रजतं रत्नं शिवकुम्भे प्रविन्यसेत् ॥ लिप्_२,४७।३८ ॥  
वर्धन्यामापि यत्नेन गायत्र्यङ्गैश्च सुव्रताः ।  
विद्येश्वरान्दिशं कुम्भे ब्रह्मकूर्चेन पूरिते ॥ लिप्_२,४७।३९ ॥  
अन्नतेशादिदेवांश्च प्रणवादिनमोन्तकम् ।  
नववस्त्रं प्रतिघटमष्टकुम्भेषु दापयेत् ॥ लिप्_२,४७।४० ॥  
विद्येश्वराणां कुम्भेषु हेमरत्नादि विन्यसेत् ।  
वक्त्रक्रमेण होतव्यं गायत्र्यङ्गक्रमेण च ॥ लिप्_२,४७।४१ ॥  
जयादिस्विष्टपर्यन्तं सर्वं पूर्ववदाचरेत् ।  
सेचयेच्छिवकुम्भेन वर्धन्या वैष्णवेन च ॥ लिप्_२,४७।४२ ॥  
पैता महेन कुम्भेन ब्रह्मभागं विशेषतः ।  
विद्येश्वराणां कुम्भैश्च सेचयेत्परमेश्वरम् ॥ लिप्_२,४७।४३ ॥  
विन्यसेत्सर्वमन्त्राणि पूर्ववत्सुसमाहितः ।  
पूजयेत्स्नपनं कृत्वा सहस्रादिषु सम्भवैः ॥ लिप्_२,४७।४४ ॥  
दक्षिणा च प्रदातव्या सहस्रपणमुत्तमम् ।  
इतरेषां तदर्धं स्यात्तदर्धं वा विधीयते ॥ लिप्_२,४७।४५ ॥  
वस्त्राणि च प्रधानस्य क्षेत्रभूषणगोधनम् ।  
उत्सवश्च प्रकर्तव्यो होमयगबलिः क्रमात् ॥ लिप्_२,४७।४६ ॥  
नवाहं वापि सप्ताहमेकाहं च त्र्यहं तथा ।  
होमश्च पूर्ववत्प्रोक्तो नित्यमभ्यर्च्य शङ्करम् ॥ लिप्_२,४७।४७ ॥  
देवानां भास्करादीनां होमं पूर्ववदेव तु ।  
अभ्यन्तरे तथा बाह्ये वह्नौ नित्यं समर्चयेत् ॥ लिप्_२,४७।४८ ॥  
य एवं स्थापयेल्लिङ्गं स एव परमेश्वरः ।  
तेन देवगणा रुद्रा ऋषयो ऽप्सरसस्तथा ॥ लिप्_२,४७।४९ ॥  
स्थापिताः पूजिताश्चैव त्रैलोक्यं सचराचरम् ॥ लिप्_२,४७।५० ॥  
    
इति श्रीलिङ्गमहापुराणे उत्तरभागे लिङ्गस्थापनं नाम सप्तचत्वारिंशो ऽध्यायः

________________________________________________________

सूत उवाच  
सर्वेषामपि देवानां प्रतिष्ठामपि विस्तरात् ।  
स्वैर्मत्रैर्यागकुण्डानि विन्यस्यैकैकमेव च ॥ लिप्_२,४८।१ ॥  
स्थापयेदुत्सवं कृत्वा पूजयेच्च विधानतः ।  
भानोः पञ्चाग्निना कार्यं द्वादशाग्निक्रमेण वा ॥ लिप्_२,४८।२ ॥  
सर्वकुण्डानि वृत्तानि पद्माकाराणि सुव्रताः ।  
अम्बाया योनिकुण्डं स्याद्वर्धन्येका विधीयते ॥ लिप्_२,४८।३ ॥  
शक्तीनां सर्वकार्येषु योनिकुण्डं विधीयते ।  
गायत्रीं कल्पयेच्छम्भोः सर्वेषामपि यत्नतः ।  
सर्वे रुद्रांशजा यस्मात्सङ्क्षेपेण वदामि वः ॥ लिप्_२,४८।४ ॥  
गायत्रीभेदाः  
तत्पुरुषाय विद्महे वाग्विशुद्धाय धीमहि ।  
तन्नः शिवः प्रचोदयात् ॥ लिप्_२,४८।५ ॥  
गणाम्बिकायै विद्महे कर्मसिद्ध्यै च धीमहि ।  
तन्नो गौरी प्रचोदयात् ॥ लिप्_२,४८।६ ॥  
तत्पुरुषाय विद्महे महादेवाय धीमहि ।  
तन्नो रुद्रः प्रचोदयात् ॥ लिप्_२,४८।७ ॥  
तत्पुरुषाय विद्महे वक्रतुण्डाय धीमहि ।  
तन्नो दन्तिः प्रचोदयात् ॥ लिप्_२,४८।८ ॥  
महासेनाय विद्महे वाग्विशुद्धाय धीमहि ।  
तन्नः स्कन्दः प्रोचदयात् ॥ लिप्_२,४८।९ ॥  
तीक्ष्णशृङ्गाय विद्महे वेदपादाय धीमहि ।  
तन्नो वृषः प्रचोदयात् ॥ लिप्_२,४८।१० ॥  
हरिवक्त्राय विद्महे रुद्रवक्त्राय धीमहि ।  
तन्नो नन्दी प्रचोदयात् ॥ लिप्_२,४८।११ ॥  
नारायणाय विद्महे वासुदेवाय धीमहि ।  
तन्नो विष्णुः प्रचोदयात् ॥ लिप्_२,४८।१२ ॥  
महाम्बिकायै विद्महे कर्मसिद्धैय च धीमहि ।  
तन्नो लक्ष्मीः प्रचोदयात् ॥ लिप्_२,४८।१३ ॥  
समुद्धृतायै विद्महे विष्णुनैकेन धीमहि ।  
तन्नो धरा प्रचोदयात् ॥ लिप्_२,४८।१४ ॥  
वैनतेयाय विद्महे सुवर्णपक्षाय धीमहि ।  
तन्नो गरुडः प्रचोदयात् ॥ लिप्_२,४८।१५ ॥  
पद्मोद्भवाय विद्महे वेदवक्त्राय धीमहि ।  
तन्नः स्रष्टा प्रचोदयात् ॥ लिप्_२,४८।१६ ॥  
शिवास्यजायै विद्महे देवरूपायै धीमहि ।  
तन्नो वाचा प्रचोदयात् ॥ लिप्_२,४८।१७ ॥  
देवराजाय विद्महे वज्रहस्ताय धीमहि ।  
तन्नः शक्रः प्रचोदयात् ॥ लिप्_२,४८।१८ ॥  
रुद्रनेत्राय विद्महे शक्तिहस्ताय धीमहि ।  
तन्नो वह्निः प्रचोदयात् ॥ लिप्_२,४८।१९ ॥  
वैवस्वताय विद्महे दण्डहस्ताय धीमहि ।  
तन्नो यमः प्रचोदयात् ॥ लिप्_२,४८।२० ॥  
निशाचराय विद्महे खड्गहस्ताय धीमहि ।  
तन्नो निरृतिः प्रचोदयात् ॥ लिप्_२,४८।२१ ॥  
शुद्धहस्ताय विद्महे पाशहस्ताय धीमहि ।  
तन्नो वरुणः प्रचोदयात् ॥ लिप्_२,४८।२२ ॥  
सर्पप्राणाय विद्महे यष्टिहस्ताय धीमहि ।  
तन्नो वुयः प्रचोदयात् ॥ लिप्_२,४८।२३ ॥  
यक्षेश्वराय विद्महे गदाहस्ताय धीमहि ।  
तन्नो यक्षः प्रचोदयात् ॥ लिप्_२,४८।२४ ॥  
सर्वेश्वराय विद्महे शूलहस्ताय धीमहि ।  
तन्नो रुद्रः प्रचोदयात् ॥ लिप्_२,४८।२५ ॥  
कात्यायन्यै विद्महे कन्याकुमार्यै धीमहि ।  
तन्नो दुर्गा प्रचोदयात् ॥ लिप्_२,४८।२६ ॥  
एवं प्रभिद्य गायत्रीं तत्तदेवानुरूपतः ।  
पूजयेत् स्थापयेत्तेषामासनं प्रणवं स्मृतम् ॥ लिप्_२,४८।२७ ॥  
अथवा विष्णुमतुलं सूक्तेन पुरुषेण वा ।  
विष्णुं चैव महाविष्णुं सदाविष्णुमनुक्रमात् ॥ लिप्_२,४८।२८ ॥  
स्थापयेद्देवगायत्र्या परिकल्प्य विधानतः ।  
वासुदेवः प्रधानस्तु ततः सङ्कर्षणः स्वयम् ॥ लिप्_२,४८।२९ ॥  
प्रद्युम्नो ह्यनिरुद्धश्च मूर्तिभेदास्तु वै प्रभोः ।  
बहूनि विविधानीह तस्य शापोद्भवानि च ॥ लिप्_२,४८।३० ॥  
सर्वावर्तेषु रूपाणि जगतां च हिताय वै ।  
मत्स्यः कूर्मो ऽथ वाराहो नारसिंहो ऽथ वामनः ॥ लिप्_२,४८।३१ ॥  
रामो रामश्च कृष्णश्च बौद्धः कल्की तथैव च ।  
तथान्यानि न देवस्य हरेः सापोद्भवानि च ॥ लिप्_२,४८।३२ ॥  
तेषामपि च गायत्रीं कृत्वा स्ताप्य च पूजयेत् ।  
गुह्यानि देवदेवस्य हरेर्नारायणस्य च ॥ लिप्_२,४८।३३ ॥  
विज्ञानानि च यन्त्राणि मन्त्रोपनिषदानि च ।  
पञ्च ब्रह्माङ्गजानीह पञ्चभूतमयानि च ॥ लिप्_२,४८।३४ ॥  
नमो नारायणायेति मन्त्रः परमशोभनः ।  
हरेरष्टाक्षराणीह प्रणवेन समासतः ॥ लिप्_२,४८।३५ ॥  
ॐ नमो वासुदेवाय नमः सङ्कर्षणाय च ।  
प्रद्युम्नाय प्रधानाय अनिरुद्धाय वै नमः ॥ लिप्_२,४८।३६ ॥  
एकमेकेन मन्त्रेण स्थापयेत्परमेश्वरम् ।  
बिम्बानियानि देवस्य शिवस्य परमेष्ठिनः ॥ लिप्_२,४८।३७ ॥  
प्रतिष्ठा चैव पूजा च लिङ्गवन्मुनिसत्तमाः ।  
रत्नविन्याससहितं कौतुकानि हरेरपि ॥ लिप्_२,४८।३८ ॥  
अचले कारयेत्सर्वं चलेप्येवं विधानतः ।  
तन्नेत्रोन्मीलनं कुर्यान्नेत्रमन्त्रेण सुव्रताः ॥ लिप्_२,४८।३९ ॥  
क्षेत्रप्रदक्षिणं चैव आरामस्य पुरस्य च ।  
जलाधिवासनं चैव पूर्ववत्परिकीर्तितम् ॥ लिप्_२,४८।४० ॥  
कुण्डमण्डपनिर्माणं शयनं च विधीयते ।  
हुत्वा नवाग्निभागेन नवकुण्डे यताविधि ॥ लिप्_२,४८।४१ ॥  
अथवा पञ्चकुण्डेषु प्रधाने केवले ऽथ वा ।  
प्रतिष्ठा कथिता दिव्या पारम्पर्यक्रमागता ॥ लिप्_२,४८।४२ ॥  
शिलोद्भवानां बिम्बानां चित्राभासस्य वा पुनः ।  
जलाधिवासनं प्रोक्तं वृषेन्द्रस्य प्रकीर्तितम् ॥ लिप्_२,४८।४३ ॥  
प्रासादस्य प्रतिष्ठायां प्रतिष्ठा परिकीर्तिता ।  
प्रासादाङ्गस्य सर्वस्य यथाङ्गानां तनोरिव ॥ लिप्_२,४८।४४ ॥  
वृषाग्निमातृविघ्नेशकुमारानपि यत्नतः ।  
श्रेष्ठां दुर्गां तथा चण्डीं गायत्र्या वै यथाविधि ॥ लिप्_२,४८।४५ ॥  
प्रागाद्यं स्थापयेच्छम्भोरष्टावरणमुत्तमम् ।  
लोकपालगणेशाद्यानपि शम्भोः प्रविन्यसेत् ॥ लिप्_२,४८।४६ ॥  
उमा चण्डी च नन्दी च महाकालो महामुनिः ।  
विघ्नेश्वरो महाभृङ्गी स्कन्दः सौम्यादितः क्रमात् ॥ लिप्_२,४८।४७ ॥  
इन्द्रादीन्स्वेषु स्थानेषु ब्रह्माणं च जनार्दनम् ।  
स्थापयेच्चैव यत्नेन क्षेत्रेशं वेशगोचरे ॥ लिप्_२,४८।४८ ॥  
सिंहासने ह्यनन्तादीन् विद्येशामपि च क्रमात् ।  
स्थापयेत्प्रणवेनैव गुह्याङ्गादीनि पङ्कजे ॥ लिप्_२,४८।४९ ॥  
एवं सङ्क्षेपतः प्रोक्तं चलस्थापनसुत्तमम् ।  
सर्वेषामपि देवानां देवीनां च विशेषतः ॥ लिप्_२,४८।५० ॥  
    
इति श्रीलिङ्गमहापुराणे उत्तरभागे ऽष्टचत्वारिंशो ऽध्यायः

________________________________________________________

ऋषय ऊचुः  
अघोरेशस्य महात्म्यं भवता कथितं पुरा ।  
पूजां प्रतिष्ठां देवस्य भगवन्वक्तुमर्हसि ॥ लिप्_२,४९।१ ॥  
सूत उवाच  
अघोरेणाङ्ग युक्तेन विधिवच्च विशेषतः ।  
प्रतिष्ठालिङ्गविधिना नान्यता मुनिपुङ्गवाः ॥ लिप्_२,४९।२ ॥  
तथाग्निपूजां वै कुर्याद्यथा पूजा तथैव च ।  
सहस्रं वा तदर्धं वा शतमष्टोत्तरं तु वा ॥ लिप्_२,४९।३ ॥  
तिलैर्हेमः प्रकर्तव्यो दधिमध्वाज्यसंयुतैः ।  
घृतसक्तुमदूनां च सर्वदुःखप्रमार्जनम् ॥ लिप्_२,४९।४ ॥  
व्याधीनां नाशनं चैव तिलहोमस्तु भूतिदः ।  
सहस्रेण महाभूतिः शतेन व्याधिनाशनम् ॥ लिप्_२,४९।५ ॥  
सर्वदुःखविनिर्मुक्तो जपेन च न संशयः ।  
अष्टोत्तरशतेनैव त्रिकाले च यथाविधि ॥ लिप्_२,४९।६ ॥  
अष्टोत्तरसहस्रेण षण्मासाज्जायते ध्रुवम् ।  
सिद्धयो नैव सन्देहो राज्यमण्डालिनामपि ॥ लिप्_२,४९।७ ॥  
सहस्रेण ज्वरो याति क्षीरेण च जुहोति यम् ।  
त्रिकालं मासमेकं तु सहस्रं जुहुयात्पयः ॥ लिप्_२,४९।८ ॥  
मासेन सिद्ध्यते तस्य महासौभाग्यमुत्तमम् ।  
सिद्ध्यते चाब्दहोमेन क्षौद्राज्यदधिसंयुतम् ॥ लिप्_२,४९।९ ॥  
यवक्षीराज्यहोमेन जातितण्डुलकेन वा ।  
प्रीयेत भगवानीशो ह्यघोरः परमेश्वरः ॥ लिप्_२,४९।१० ॥  
दध्ना पुष्टिर्नृपाणां च क्षीरहोमेन शान्तिकम् ।  
षण्मासं तु घृतं हुत्वा सर्वव्याधिविनाशनम् ॥ लिप्_२,४९।११ ॥  
राजयक्ष्मा तिलैर्हेमान्नश्यते वत्सरेण तु ।  
यवहोमेन चायुष्यं घृतेन च जयस्तदा ॥ लिप्_२,४९।१२ ॥  
सर्वकुष्ठक्षयार्थं च मधुनाक्तैश्च तण्डुलैः ।  
जुहुयादयुतं नित्यं षण्मासान्नियतः सदा ॥ लिप्_२,४९।१३ ॥  
आज्यङ्क्षीरं मधुश्चैव मधुरत्रयमुच्यते ।  
समस्तं तुष्यते तस्य नाशयेद्वै भगन्दरम् ॥ लिप्_२,४९।१४ ॥  
केवलं घृतहोमेन सर्वरोगक्षयः स्मृतः ।  
सर्वव्याधि हरं ध्यानं स्थापनं विधिनार्चनम् ॥ लिप्_२,४९।१५ ॥  
एवं सङ्क्षेपतः प्रोक्तमघोरस्य महात्मनः ।  
प्रतिष्ठा यजनं सर्वं नन्दिना कथितं पुरा ॥ लिप्_२,४९।१६ ॥  
ब्रह्मपुत्राय शिष्याय तेन व्यासाय सुव्रताः ॥ लिप्_२,४९।१७ ॥  
    
श्रीलीङ्गमहापुराणे उत्तरभागे एकोनपञ्चाशत्तमो ऽध्यायः

________________________________________________________

ऋषय ऊचुः  
निग्रहः कथितस्तेन शिववक्त्रेण शूलिना ।  
कृतापरान्धिनां तं तु वक्तुमर्हसि सुव्रत ॥ लिप्_२,५०।१ ॥  
त्वया नविदिनं नास्ति लौकिकं वैदिकं तथा ।  
श्रौतं स्मार्तं महाभाग रोमहर्षण सुव्रत ॥ लिप्_२,५०।२ ॥  
सूत उवाच  
पुरा भृगुसुतेनोक्तो हिरण्याक्षाय सुव्रताः ।  
निग्रहो ऽघोरशिष्येण शुक्रेणाक्षयतेजसा ॥ लिप्_२,५०।३ ॥  
तस्य प्रसादद्दैत्येन्द्रो हिरण्याक्षः प्रतापवान् ।  
त्रैलोक्यमखिलं जित्वा सदेवासुरमानुषम् ॥ लिप्_२,५०।४ ॥  
उत्पाद्य पुत्रं गणपं चान्धकं चारुविक्रमम् ।  
रराज लोके देवेन वराहेण निषूदितः ॥ लिप्_२,५०।५ ॥  
स्त्रीबाधां बालबाधां च गवामपि विशेषतः ।  
कुर्वतो नास्ति विजयो मार्गेणानेन भूतले ॥ लिप्_२,५०।६ ॥  
तेन दैत्येन सा देवी धरा नीता रसातलम् ।  
तेनाघोरेण देवेन निष्फलो निग्रहः कृतः ॥ लिप्_२,५०।७ ॥  
संवत्सर सहस्रान्ते वराहेण च सूदितः ।  
तस्मादघोरसिद्ध्यर्थं ब्राह्मणान्नैव बाधयेत् ॥ लिप्_२,५०।८ ॥  
स्त्रीणामपि विशेषेण गवामपि न कारयेत् ।  
गुह्याद्गुह्यतमङ्गोप्यमतिगुह्यं वदामि वः ॥ लिप्_२,५०।९ ॥  
आततायिनमुद्दिश्य कर्तव्यं नृपसत्तमैः ।  
ब्राह्मणेभ्यो न कर्तव्यं स्वराष्ट्रेशस्य वा पुनः ॥ लिप्_२,५०।१० ॥  
अतीवदुर्जये प्राप्ते बले सर्वे निषूदिते ।  
अधर्मयुद्धे सम्प्राप्ते कुर्याद्विधिमनुत्तमम् ॥ लिप्_२,५०।११ ॥  
अघृणेनैव कर्तव्यो ह्यघृणेनैव कारयेत् ।  
कृतमात्रे न सन्देहो निग्रहः सम्प्रजायते ॥ लिप्_२,५०।१२ ॥  
लक्षमात्रं पुमाञ्जप्त्वा अघोरं घोररूपिणम् ।  
दशांशं विधिना हुत्वा तिलेन द्विजसत्तमाः ॥ लिप्_२,५०।१३ ॥  
सम्पूज्य लक्षपुष्पेण सितेन विधिपूर्वकम् ।  
बाणलिङ्गे ऽथवा वह्नौ दक्षिणामूर्तिमाश्रितः ॥ लिप्_२,५०।१४ ॥  
सिद्धमन्त्रो ऽन्यता नास्ति द्रष्टा सिद्ध्यादयः पुनः ।  
सिद्धमन्त्रः स्वयं कुर्यात्प्रेतस्थाने विशेषतः ॥ लिप्_२,५०।१५ ॥  
मातृस्थाने ऽपि वा विद्वान्वेदवेदाङ्गपारगः ।  
केवलं मन्त्रसिद्धो वा ब्राह्मणः शिवभावितः ॥ लिप्_२,५०।१६ ॥  
कुर्याद्विधिमिमं धीमानात्मनोर्ऽथं नृपस्य वा ।  
सूलाष्टकं न्यसेद्विद्वान्पूर्वादीशानकान्तकम् ॥ लिप्_२,५०।१७ ॥  
त्रिशिखं च त्रिशूलं च चतुर्विशाच्छिकाग्रतः ।  
अघोरविग्रहं कृत्वा सङ्कलीकृतविग्रहः ॥ लिप्_२,५०।१८ ॥  
सर्वनाशकरं ध्यात्वा सर्वकर्माणि कारयेत् ।  
कालाग्निकोटिसङ्काशं स्वदेहमपि भावयेत् ॥ लिप्_२,५०।१९ ॥  
शूलं कपालं पाशं च दण्डं चैव शरासनम् ।  
बाणं डमरुकं खड्गमष्टायुधमनुक्रमात् ॥ लिप्_२,५०।२० ॥  
अष्टहस्तश्च वरदो नीलकण्ठो दिगम्बरः ।  
पञ्चतत्त्वसमारूढो ह्यर्धचन्द्रधरः प्रभुः ॥ लिप्_२,५०।२१ ॥  
दंष्ट्राकरालवदनो रौद्रदृष्टिर्भयङ्करः ।  
हुम्फट्कारमहाशब्दशब्दिताखिलदिङ्मुखः ॥ लिप्_२,५०।२२ ॥  
त्रिनेत्रं नागपाशेन सुबद्धमुकुटं स्वयम् ।  
सर्वाभरणसम्पन्नं प्रेतभस्मावगुण्ठितम् ॥ लिप्_२,५०।२३ ॥  
भूतैः प्रेतैः पिशाचैश्च डाकिनीभिश्च राक्षसैः ।  
संवृतं गजकृत्त्वा च सर्पभूषणभूषितम् ॥ लिप्_२,५०।२४ ॥  
वृश्चिकाभरणं देवं नीलनीरदनिस्वनम् ।  
नीलाञ्जनाद्रिसङ्काशं सिंहचर्मोत्तरीयकम् ॥ लिप्_२,५०।२५ ॥  
ध्यायेदेवमघोरेशं घोरघोरतरं शिवम् ।  
षट्त्रिंशदुक्तमात्राभिः प्राणायामेन सुव्रताः ॥ लिप्_२,५०।२६ ॥  
महामुद्रासमायुक्तः सर्वकर्माणि कारयेत् ।  
सिद्धमन्त्रश्चिताग्नौ वा प्रेतस्थाने यथाविधि ॥ लिप्_२,५०।२७ ॥  
स्थापयेन्मध्यदेशे तु एएन्द्रे याम्ये च वारुणे ।  
कौबेर्यां विदिवत्कृत्वा होमकुण्डानि शास्त्रतः ॥ लिप्_२,५०।२८ ॥  
आचार्यो मध्यकुण्डे तु साधकाश्च दिशासु वै ।  
परिस्तीर्य विलोमेन पूर्ववच्छूलसम्भृतः ॥ लिप्_२,५०।२९ ॥  
कालाग्निपीठमध्यस्थः स्वयं शिष्यैश्च तादृशैः ।  
ध्यात्वा घोरमघोरेशं द्वात्रिंशाक्षरसंयुतम् ॥ लिप्_२,५०।३० ॥  
विभीतकेन वै कृत्वा द्वादशाङ्गुलमानतः ।  
पीठे न्यस्य नृपेन्द्रस्य शत्रुमङ्गारकेण तु ॥ लिप्_२,५०।३१ ॥  
कुण्डस्याधः खनेच्छत्रुं ब्राह्मणः क्रोधमूर्च्छितः ।  
अधोमुखोर्ध्वपादं तु सर्वकुण्डेषु यत्नतः ॥ लिप्_२,५०।३२ ॥  
श्मशानाङ्गारमानीय तुषेण सह दाहयेत् ।  
तत्राग्निं स्थापयेत्तूष्णीं ब्रह्मचर्यपरायणः ॥ लिप्_२,५०।३३ ॥  
मायूरास्त्रेण नाभ्यां तु ज्वलनं दीपयेत्ततः ।  
कञ्चुकं तुषसंयुक्तैः कार्पासास्थिसमन्वितैः ॥ लिप्_२,५०।३४ ॥  
रक्तवस्त्रसमं मिश्रैर्हेमद्रव्यैर्विशेषतः ।  
हस्तयन्त्रोद्भवैस्तैलैः सह होमं तु कारयेत् ॥ लिप्_२,५०।३५ ॥  
अष्टोत्तरसहस्रं तु होमयेदनुपूर्वशः ।  
कृष्णपक्षे चतुर्दश्यां समारभ्य यथाक्रमम् ॥ लिप्_२,५०।३६ ॥  
अष्टम्यन्तं तथाङ्गारमण्डलस्थानवर्जितः ।  
एवं कृते नृपेन्द्रस्य शत्रवः कुलजैः सह ॥ लिप्_२,५०।३७ ॥  
सर्वदुःखसमोपेताः प्रयान्ति यमसादनम् ।  
मन्त्रेणानेन चादाय नृकपाले नखं तथा ॥ लिप्_२,५०।३८ ॥  
केशं नृणां तथाङ्गारं तुषं कञ्चुकमेव च ।  
चीरच्छटां राजधूलीं गृहसम्मार्जनस्य वा ॥ लिप्_२,५०।३९ ॥  
विषसर्पस्य दन्तानि वृषदन्तानि यानि तु ।  
गवां चैव क्रमेणैव व्याघ्रदन्तनखानि च ॥ लिप्_२,५०।४० ॥  
तथा कृष्णमृगाणां च बिडालस्य च पूर्ववत् ।  
नकुलस्य च दन्तानि वराहस्य विशेषतः ॥ लिप्_२,५०।४१ ॥  
दंष्ट्राणि साधयित्वा तु मन्त्रेणानेन सुव्रताः ।  
जपेदष्टोत्तरशतं मन्त्रं चाघोरमुत्तमम् ॥ लिप्_२,५०।४२ ॥  
तत्कपालं नखं क्षेत्रे गृहे वा नगरे ऽपि वा ।  
प्रेतस्थाने ऽपि वा राष्ट्रे मृतवस्त्रेण वेष्टयेत् ॥ लिप्_२,५०।४३ ॥  
शत्रोरष्टमाराशौ वा परिविष्टे दिवाकरे ।  
सोमे वा परिविष्टे तु मन्त्रेणानेन सुव्रताः ॥ लिप्_२,५०।४४ ॥  
स्थाननाशो भवेत्तस्य शत्रोर्नाशश्च जायते ।  
शत्रुं राज्ञः समालिख्य गमने समवस्थिते ॥ लिप्_२,५०।४५ ॥  
भूतले दर्पणप्रख्ये वितानोपरि शोभिते ।  
चतुस्तोरणसंयुक्ते दर्भमालासमावृते ॥ लिप्_२,५०।४६ ॥  
वेदाध्ययनसम्पन्ने राष्ट्रे वृद्धिप्रकाशके ।  
दक्षिणेन तु पादेन मूर्ध्नि सन्ताडयेत्स्वयम् ॥ लिप्_२,५०।४७ ॥  
एवं कृते नृपेन्द्रस्य शत्रुनाशो भविष्यति ।  
स्वाराष्ट्रपतिमुद्दिश्य यः कुर्यादाभिचारिकम् ॥ लिप्_२,५०।४८ ॥  
स आत्मानं निहत्यैव स्वकुलं नाशयेत्कुधीः ।  
तस्मात्स्वराष्ट्रगाम्प्तारं नृपतिं पालयेत्सदा ॥ लिप्_२,५०।४९ ॥  
मन्त्रैषधिक्रियाद्यैश्च सर्वयत्नेन सर्वदा ।  
एतद्रहस्यं कथितं न देयं यस्य कस्यचित् ॥ लिप्_२,५०।५० ॥  
    
इति श्रीलिङ्गमहापुराणे उत्तरभागे पञ्चाशत्तमो ऽध्यायः

________________________________________________________

ऋषय ऊचुः  
निग्रहो ऽघोररूपेयं कथितो ऽस्माकमुत्तमम् ।  
वज्रवाहनिकां विद्यां वक्तुमर्हसि सत्तम ॥ लिप्_२,५१।१ ॥  
सूत उवाच  
वज्रवाहनिका नाम सर्वशत्रुभयङ्करी ।  
अनया सेचयेद्वज्रं नृपाणां साधयेत्तथा ॥ लिप्_२,५१।२ ॥  
वज्रं कृत्वा विधानेन तद्वज्रमभिषिच्य च ।  
अनया विद्यया तस्मिन्विन्येसेत्काञ्चनेन च ॥ लिप्_२,५१।३ ॥  
ततश्चाक्षरलक्षं च जपेद्विद्वान्समाहितः ।  
वज्रीदशांशं जुहुयाद्वज्रकुण्डे घृतादिभिः ॥ लिप्_२,५१।४ ॥  
तद्वज्रं गोपयेन्नित्यं दापयेन्नृपतेस्ततः ।  
तेन वज्रेण वै गच्छञ्छत्रूञ्जीयाद्रणाजिरे ॥ लिप्_२,५१।५ ॥  
पुरा पिता महेनैव लब्धा विद्या प्रयत्नतः ।  
देवी शक्रोपकारार्थं साक्षाद्वज्रेश्वरी तथा ॥ लिप्_२,५१।६ ॥  
पुरा त्वष्ट प्रजानाथो हतपुत्रः सुरेश्वरात् ।  
विद्ययाहरतः सोममिन्द्रवैरेण सुव्रताः ॥ लिप्_२,५१।७ ॥  
तस्मिन्यज्ञे यताप्राप्तं विदिनोपकृतं हविः ।  
तदैच्छत महाबाहुर्विश्वरूपविमर्दनः ॥ लिप्_२,५१।८ ॥  
मत्पुत्रमवधीः शक्र न दास्ये तव शोभनम् ।  
भागं भागार्हता नैव विश्वरूपो हतस्त्वया ॥ लिप्_२,५१।९ ॥  
इत्युक्त्वा चाश्रमं सर्वं मोहयामास मायया ।  
ततो मायां विनिर्भिद्य विश्वरूपविमर्दनः ॥ लिप्_२,५१।१० ॥  
प्रसह्य सोममपिबत्सगणैश्च शचीपतिः ।  
ततस्तच्छेषमादाय क्रोधाविष्टः प्रजापतिः ॥ लिप्_२,५१।११ ॥  
इन्द्रस्य शत्रो वर्धस्व स्वाहेत्यग्नौ जुहाव ह ।  
ततः कालाग्निसङ्काशो वर्तनाद्वृत्रसञ्ज्ञितः ॥ लिप्_२,५१।१२ ॥  
प्रादुरासीत् सुरेशारिर् दुद्राव च वृषान्तकः ।  
ततः किरीटी भगवान्परित्यज्य दिवं क्षणात् ॥ लिप्_२,५१।१३ ॥  
सहस्रनेत्रः सगणो दुद्राव भयविह्वलः ।  
तदा तमाह स विभृर्हृष्टो ब्रह्मा च विश्वसृट् ॥ लिप्_२,५१।१४ ॥  
त्यक्त्वा वज्रं तमेतेन जहीत्यरिसरिन्दमः ।  
सो ऽपि सन्नह्य देवेन्द्रो देवैः सार्धं महाभुजः ॥ लिप्_२,५१।१५ ॥  
निहत्य चाप्रयत्नेन गतवान्विगतज्वरः ।  
तस्माद्वज्रेश्वरीविद्या सर्वशत्रुभयङ्करी ॥ लिप्_२,५१।१६ ॥  
मन्देहा राक्षसा नित्यं विजिता विद्ययैव तु ।  
तां विद्यां सम्प्रवक्ष्यामि सर्वपापप्रमोचनीम् ॥ लिप्_२,५१।१७ ॥  
ॐ भूर्भुवस्वः तत्सवितुर्वरेण्यं भर्गो देवस्य धीमहि ।  
धियो यो नः प्रचोदयात् ।  
ॐ फट् जहि हुं फट् छिन्धि भिन्धि जहि हनहन स्वाहा ।  
विद्या वज्रेश्वरीत्येषा सर्वशत्रुभयङ्करी ।  
अनया संहृतिः शम्भोर्विद्याया मुनिपुङ्गवाः ॥ लिप्_२,५१।१८ ॥  
    
इति श्रीलिङ्ङ्गमहापाराणे उत्तरभागे एकपञ्चाशत्तमो ऽध्यायः

________________________________________________________  
    
ऋषय ऊचुः  
श्रुता वज्रेश्वरी विद्या ब्राह्मी शक्रोपकारिणी ।  
अनया सर्वकार्याणि नृपामामिति नः श्रुतम् ॥ लिप्_२,५२।१ ॥  
विनियोगं वदस्वास्या विद्याया रोमहर्षण ।  
सूत उवाच  
वश्यमाकर्षणं चैव विद्वेषणमतः परम् ॥ लिप्_२,५२।२ ॥  
उच्चाटनं स्तम्भनं च मोहनं ताडनं तथा ।  
उत्सादनं तथा छेदं मारणं प्रतिबन्धनम् ॥ लिप्_२,५२।३ ॥  
सेनास्तम्भनकादीनि सावित्र्या सर्वमाचरेत् ।  
आगच्छ वरदे देवि भूम्यां पर्वतमूर्धनि ॥ लिप्_२,५२।४ ॥  
ब्राह्मणेब्यो ह्यनुज्ञाता गच्छ देवि यथासुखम् ।  
उद्वास्यानेन मन्त्रेण गन्तव्यं नान्यथा द्विजाः ॥ लिप्_२,५२।५ ॥  
प्रतिकार्यं तथा बाह्यं कृत्वा पश्यादिकां क्रियाम् ।  
उद्वास्य वह्निमाधाय पुनरन्यं यथाविधि ॥ लिप्_२,५२।६ ॥  
देवीमावाह्य च पुनर्जपेत्सम्पूजयेत्पुनः ।  
होमं च विधिना वह्नौ पुनरेव समाचरेत् ॥ लिप्_२,५२।७ ॥  
सर्वकार्याणि विधिना साधयेद्विद्यया पुनः ।  
जातीपुष्पैश्च वश्यार्थि जुहुयादयुतत्रयम् ॥ लिप्_२,५२।८ ॥  
घृतेन करवीरेण कुर्यादाकर्षणं द्विजाः ।  
विद्वेषणं विशेषेण कुर्याल्लाङ्गलकस्य च ॥ लिप्_२,५२।९ ॥  
तैलेनोच्चाटनं प्रोक्तं स्तम्भनं मधुना स्मृतम् ।  
तिलेन मोहनं प्रोक्तं ताडनं रुधिरेण च ॥ लिप्_२,५२।१० ॥  
खरस्य च गजस्याथ उष्ट्रस्य च यथाक्रमम् ।  
स्तम्भनं सर्षपेणापि पाटनं चाकुशेन च ॥ लिप्_२,५२।११ ॥  
मारणोच्चाटने चैव रोहीबीजेन सुव्रताः ।  
बन्धनन्त्वहिपत्रेण सेनास्तम्भमतः परम् ॥ लिप्_२,५२।१२ ॥  
कुनट्या नियतं विद्यात्पूजयेत्परमेश्वरीम् ।  
घृतेन सर्वसिद्धिः स्यात्पयसा वा विशुद्ध्यते ॥ लिप्_२,५२।१३ ॥  
तिलेन रोगनाशश्च कमलेन धनं भवेत् ।  
कान्तिर्मधूकपुष्पेण सावित्र्या ह्ययुतत्रयम् ॥ लिप्_२,५२।१४ ॥  
जयादिप्रभृतीन्सर्वान् स्विष्टान्तं पूर्ववत्स्मृतम् ।  
एवं सङ्क्षेपतः प्रोक्तो विनियोगोतिविस्तृतः ॥ लिप्_२,५२।१५ ॥  
जपेद्वा केवलां विद्यां सम्पूज्य च विधानतः ।  
सर्वसिद्धिमवाप्नोति नात्र कार्या विचारणा ॥ लिप्_२,५२।१६ ॥  
    
इति श्रीलिङ्गमहापुराणे उत्तरभागे द्विपञ्चाशत्तमो ऽध्यायः  
    
________________________________________________________

ऋषय ऊचुः  
मृत्युञ्जयविधिं सूत ब्रह्मक्षत्रविशामपि ।  
वक्तुमर्हसि चास्माकं सर्वज्ञो ऽसि महामते ॥ लिप्_२,५३।१ ॥  
सुत उवाच  
मृत्युञ्जयविधिं वक्ष्ये बहुना किं द्विजोत्तमाः ।  
रुद्राध्यायेन विधिना घृतेन नियुतं क्रमात् ॥ लिप्_२,५३।२ ॥  
सघृतेन तिलेनैव कमलेन प्रयत्नतः ।  
दूर्वया घृतगोक्षीरमिश्रया मधुना तथा ॥ लिप्_२,५३।३ ॥  
चरुणा सघृतेनैव केवलं पयसापि वा ।  
जुहुयात्काल मृत्योर्वा प्रतीकारः प्रकीर्तितः ॥ लिप्_२,५३।४ ॥  
    
इति श्रीलिङ्गमहापुराणे उत्तरभागे त्रिपञ्चाशत्तमो ऽध्यायः

________________________________________________________

सूत उवाच  
त्रियम्बकेण मन्त्रेण देवदेवं त्रियम्बकम् ।  
पूजयेद्बाणलिङ्गे वा स्वयम्भूते ऽपि वा पुनः ॥ लिप्_२,५४।१ ॥  
आयुर्वेदविदैर्वापि यथावदनुपूर्वशः ।  
अष्टोत्तरसहस्रेण पुण्डरीकेण शङ्करम् ॥ लिप्_२,५४।२ ॥  
कमलेन सहस्रेण तथा नीलोत्पलेन वा ।  
सम्पूज्य पायसं दत्त्वा सघृतं चौदनं पुनः ॥ लिप्_२,५४।३ ॥  
मुद्गान्नं मधुना युक्तं भक्ष्याणि सुरभीणि च ।  
अग्नौ होमश्च विपुलो यथावदनुपूर्वशः ॥ लिप्_२,५४।४ ॥  
पूर्वोक्तैरपि पुष्पैश्च चरुणा च विशेषतः ।  
जपेद्वै नियुतं सम्यक् समाप्य च यथाक्रमम् ॥ लिप्_२,५४।५ ॥  
ब्राह्मणानां सहस्रं च भोजयेद्वै सदक्षिणम् ।  
गवां सहस्रं दत्त्वा तु हिरण्यमपि दापयेत् ॥ लिप्_२,५४।६ ॥  
एतद्वः कथितं सर्वं सरहस्यं समासतः ।  
शिवेन देवदेवेन शर्वेणात्युग्रशूलिना ॥ लिप्_२,५४।७ ॥  
कथितं मेरुशिखरे स्कन्दायामिततेजसे ।  
स्कन्देन देवदेवेन ब्रह्मपुत्राय धीमते ॥ लिप्_२,५४।८ ॥  
साक्षात्सनत्कुमारेण सर्वलोकहितैषिणा ।  
पाराशर्याय कथितं पारम्पर्यक्रमागतम् ॥ लिप्_२,५४।९ ॥  
शुके गते परन्धाम दृष्ट्वा रुद्रं त्रियम्बकम् ।  
गतशोको महाभागो व्यसः पर ऋषिः प्रभुः ॥ लिप्_२,५४।१० ॥  
स्कन्दस्य सम्भवं श्रुत्वा स्थिताय च महात्मने ।  
त्रियम्बकस्य माहात्म्यं मन्त्रस्य च विशेषतः ॥ लिप्_२,५४।११ ॥  
कथितं बहुधा तस्मै कृष्णद्वैपायानाय वै ।  
तत्सक्वं कथयिष्यामि प्रसादादेव तस्य वै ॥ लिप्_२,५४।१२ ॥  
देवं सम्पूज्य विधिना जपेन्मन्त्रं त्रियम्बकम् ।  
मुच्यते सर्पपापैश्च सप्तजन्मकृतैरपि ॥ लिप्_२,५४।१३ ॥  
सङ्ग्रामे तत्सर्वं लब्ध्वा सौभाग्यमतुलं भवेत् ।  
लक्षहोमेन राज्यार्थी राज्यं लब्ध्वा सुखी भवेत् ॥ लिप्_२,५४।१४ ॥  
पुत्रार्थी पुत्रमाप्नोति नियुतेन न संशयः ।  
धनार्थी प्रयुतेनैव जपेदेव न संशयः ॥ लिप्_२,५४।१५ ॥  
धनधान्यादिभिः सर्वैः सम्पूर्णः सर्वमङ्गलैः ।  
क्रीडते पुत्रपौत्रैश्च मृतः स्वर्गे प्रजायते ॥ लिप्_२,५४।१६ ॥  
नानेन सदृशो मन्त्रो लोके वेदे च सुव्रताः ।  
तस्मात्त्रियम्बकं देवं तेन नित्यं प्रपूजयेत् ॥ लिप्_२,५४।१७ ॥  
अग्निष्टोमस्य यज्ञस्य फलमष्टगुणं भवेत् ।  
त्रयाणामपि लोकानां गुणानामपि यः प्रभुः ॥ लिप्_२,५४।१८ ॥  
वेदानामपि देवानां ब्रह्मक्षत्रविशामपि ।  
अकारोकारमकाराणां मात्राणामपि वाचकः ॥ लिप्_२,५४।१९ ॥  
तथा सोमस्य सूर्यस्य वह्नेरग्नित्रयस्य च ।  
अम्बा उमा महादेवो ह्यम्बकस्तु त्रियम्बकः ॥ लिप्_२,५४।२० ॥  
सुपुष्पितस्य वृक्षस्य यथा गन्धः सुशोभनः ।  
वाति द्वरात्तथा तस्य गन्धः शम्भोर्महात्मनः ॥ लिप्_२,५४।२१ ॥  
तस्मात्सुगन्धो भगवान्गन्धारयति शङ्करः ।  
गान्धारश्चमहादेवो देवानामपि लीलया ॥ लिप्_२,५४।२२ ॥  
सुगन्धस्तस्य लोकेस्मिन्वायुर्वाति नभस्तले ।  
तस्मात्सुगन्धिस्तं देवं सुगन्धि पुष्टिवर्धनम् ॥ लिप्_२,५४।२३ ॥  
यस्य रेतः पुरा शम्भोर्हरेर्योनौ प्रतिष्ठितम् ।  
तस्य वीर्यादभूदण्डं हिरण्मयम् अजोद्भवम् ॥ लिप्_२,५४।२४ ॥  
चन्द्रादित्यौ सनक्षत्रौ भूर्भुवः स्वर्महस्तपः ।  
सत्यलोकमतिक्रम्य पुष्टिर्वीर्यस्य तस्य वै ॥ लिप्_२,५४।२५ ॥  
पञ्चभूतान्यहङ्कारो बुद्धिः प्रकृतिरेव च ।  
पुष्टिर्बीजस्य तस्यैव तस्माद्वै पुष्टिवर्धनः ॥ लिप्_२,५४।२६ ॥  
तं पुष्टिवर्धनं देवं घृतेन पयसा तथा ।  
मधुना यवगोधूममाषबिल्वफलेन च ॥ लिप्_२,५४।२७ ॥  
कुमुदार्कशमीपत्रगौरसर्षपशालिभिः ।  
हुत्वा लिङ्गे यथान्यायं भक्त्या देवं यजामहे ॥ लिप्_२,५४।२८ ॥  
ऋतेनानेन मां पाशाद्बन्धनात्कर्मयोगतः ।  
मृत्योश्च बन्दनाच्चैव मुक्षीय भव तेजसा ॥ लिप्_२,५४।२९ ॥  
उर्वारुकाणां पक्वानां यथा कालादभूत्पुनः ।  
तथैव कालः सम्प्राप्तो मनुना तेन यत्नतः ॥ लिप्_२,५४।३० ॥  
एवं मन्त्रविधिं ज्ञात्वा शिवलिङ्गं समर्चयेत् ।  
तस्य पाशक्षयो ऽतीव योगिनो मृत्युनिग्रहः ॥ लिप्_२,५४।३१ ॥  
त्रियम्बकसमो नास्ति देवो वा घृणयान्वितः ।  
प्रसादशीलः प्रीतश्च तथा मन्त्रोपि सुव्रताः ॥ लिप्_२,५४।३२ ॥  
तस्मात्सर्वं परित्यज्य त्रियम्बकमुमापतिम् ।  
त्रियम्बकेण मन्त्रेण पूजयेत्सुसमाहितः ॥ लिप्_२,५४।३३ ॥  
सर्वावस्थां गतो वापि मुक्तो ऽयं सर्वपातकैः ।  
शिवध्यानान्न सन्देहो यथा रुद्रस्तथा स्वयम् ॥ लिप्_२,५४।३४ ॥  
हत्वा भित्त्वा च भूतानि भुक्त्वा चान्यायतो ऽपि वा ।  
शिवमेकं सकृत्स्मृत्वा सर्वपापैः प्रमुच्यते ॥ लिप्_२,५४।३५ ॥  
    
इति श्रीलिङ्गमहापुराणे उत्तरभागे चुतष्पञ्चाशत्तमो ऽध्यायः

________________________________________________________

ऋषय ऊचुः  
कथं त्रियम्बको देवो देवदेवो वृषध्वजः ।  
ध्येयः सर्वार्थासिद्ध्यर्थं योगमार्गेण सुव्रत ॥ लिप्_२,५५।१ ॥  
पूर्वमेवापि निखिलं श्रुतं श्रुतिसमं पुनः ।  
विस्तरेण च तत्सर्वं सङ्क्षेपाद्वक्तुमर्हसि ॥ लिप्_२,५५।२ ॥  
सूत उवाच  
एवं पैतामहेनैव नन्दी दिनकरप्रभः ।  
मेरुपृष्ठे पुरा पृष्टो मुनिसङ्घैः समावृतः ॥ लिप्_२,५५।३ ॥  
सो ऽपि तस्मै कुमाराय ब्रह्मपुत्राय सुव्रताः ।  
मिथः प्रोवाच भगवान्प्रणताय समाहितः ॥ लिप्_२,५५।४ ॥  
नन्दिकेश्वर उवाच  
एवं पुरा महादेवो भगवान्नीललोहितः ।  
गिरिपुत्र्याम्बया देव्या भगवत्यैकशय्यया ॥ लिप्_२,५५।५ ॥  
पृष्टः कैलासशिखरे हृष्टपुष्टतनूरुहः ।  
श्रीदेव्युवाच  
योगः कतिविधः प्रोक्तस्तत्कथं चैव कीदृशम् ॥ लिप्_२,५५।६ ॥  
ज्ञानं च मोक्षदं दिव्यं मुच्यन्ते येन जन्तवः ।  
श्रीभगवानुवाच  
प्रथमो मन्त्रयोगश्च स्पर्शयोगो द्वितीयकः ॥ लिप्_२,५५।७ ॥  
भावयोगस्तृतीयः स्याद् अभावश्च चतुर्थकः ।  
सर्वोत्तमो महायोगः पञ्चमः परिकीर्तितः ॥ लिप्_२,५५।८ ॥  
ध्यानयुक्तो जपाभ्यासो मन्त्रयोगः प्रकीर्तितः ।  
नाडीशुद्ध्यधिको यस्तु रेचकादिक्रमान्वितः ॥ लिप्_२,५५।९ ॥  
समस्तव्यस्तयोगेन जयो वायोः प्रकीर्तितः ।  
बलस्थिरक्रियायुक्तो धारणाद्यैश्च शोभनैः ॥ लिप्_२,५५।१० ॥  
धारणात्रयसन्दीप्तो भेदत्रयविशोधकः ।  
कुम्भकावस्थितो ऽभ्यासः स्पर्शयोगः प्रकीर्तितः ॥ लिप्_२,५५।११ ॥  
मन्त्रस्पर्शविनिर्मुक्तो महादेवं समाश्रितः ।  
बहिरन्तर्विभागस्थस्फुरत्संहरणात्मकः ॥ लिप्_२,५५।१२ ॥  
भावयोगः समाख्याताश्चित्तशुद्धिप्रदायकः ।  
विलिनावयवं सर्वं जगत्स्थावरजङ्गमम् ॥ लिप्_२,५५।१३ ॥  
शून्यं सर्वं निराभासं स्वरूपं यत्र चिन्त्यते ।  
अभावयोगः सम्प्रोक्तश्चित्तनिर्वाणकारकः ॥ लिप्_२,५५।१४ ॥  
नीरूपः केवलः शुद्धः स्वच्छन्दं च सुशोभनः ।  
अनिर्देश्यः सदालोकः स्वयंवेद्यः समं ततः ॥ लिप्_२,५५।१५ ॥  
स्वभावो भासते यत्र महायोगः प्रकीर्तितः ।  
नित्योदितः स्वयञ्ज्योतिः सर्वचित्तसमुत्थितः ॥ लिप्_२,५५।१६ ॥  
निर्मलः केवलो ह्यात्मा महायोग इति स्मृतः ।  
अणिमादिप्रदाः सर्वे सर्वे ज्ञानस्य दायकाः ॥ लिप्_२,५५।१७ ॥  
उत्तरोत्तरवैशिष्ट्यमेषु योगेष्वनुक्रमात् ।  
अहं सङ्गविनिर्मुक्तो महाकाशोपमः परः ॥ लिप्_२,५५।१८ ॥  
सर्वावरणनिर्मुक्तो ह्यचिन्त्यः स्वरसेन तु ।  
ज्ञेयमेतत्समाख्यातमग्राह्यमपि दैवतैः ॥ लिप्_२,५५।१९ ॥  
प्रविलीनो महान्सम्यक् स्वयंवेद्यः स्वसाक्षिकः ।  
चकास्त्यानन्दवपुषा तेन ज्ञेयम् इदं मतम् ॥ लिप्_२,५५।२० ॥  
परीक्षिताय शिष्याय ब्राह्मणायाहिताग्नये ।  
धार्मिकायाकृतघ्नाय दातव्यं क्रमपूर्वकम् ॥ लिप्_२,५५।२१ ॥  
गुरुदैवतभक्ताय अन्यथा नैव दापयेत् ।  
निन्दितो व्याधितोल्पायुस्तथा चैव प्रजायते ॥ लिप्_२,५५।२२ ॥  
दातुरप्येवमनघे तस्माज्ञात्वैव दापयेत् ।  
सर्वसङ्गविनिर्मुक्तो मद्भक्तो मत्परायणः ॥ लिप्_२,५५।२३ ॥  
साधको ज्ञानसंयुक्तः श्रौतस्मार्तविशारदः ।  
गुरुभक्तश्च पुण्यात्मा योग्यो योगरतः सदा ॥ लिप्_२,५५।२४ ॥  
एव देवि समाख्यातो योगमार्गः सनातनः ।  
सर्ववेदागमाम्भोजमकरन्दः सुमध्यमे ॥ लिप्_२,५५।२५ ॥  
पीत्वा योगामृतं योगी मुच्यते ब्रह्मवित्तमः ।  
एवं पाशुपतं योगं योगैश्वर्यमनुत्तमम् ॥ लिप्_२,५५।२६ ॥  
अत्याश्रममिदं ज्ञेयं मुक्तये केन लभ्यते ।  
तस्मादिष्टैः समाचारैः शिवार्चनरतैः प्रिये ॥ लिप्_२,५५।२७ ॥  
इत्युक्त्वा भगवान्देवीमनुज्ञाप्य वृषध्वजः ।  
शङ्कुकर्णं समासाद्य युयोजात्मानमात्मनि ॥ लिप्_२,५५।२८ ॥  
शैलादिरुवाच  
तस्मात्त्वमपि योगीन्द्र योगाभ्यासरतो भव ।  
स्वंयभुव परा मूर्तिर्नूनं ब्रह्ममयी वरा ॥ लिप्_२,५५।२९ ॥  
तस्मात्सर्वप्रयत्नेन मोक्षार्थो पुरुषोत्तमः ।  
भस्मस्नायी भवेन्नित्यं योगे पाशुपते रतः ॥ लिप्_२,५५।३० ॥  
ध्येया यथाक्रमेणैव वैष्णवी च ततः परा ।  
माहेश्वरी परा पश्चात्सैव ध्येया यथाक्रमम् ॥ लिप्_२,५५।३१ ॥  
योगेश्वरस्य या निष्ठा सैषा संहृत्य वर्णिता ॥ लिप्_२,५५।३२ ॥  
सूत उवाच  
एवं शिलादपुत्रेण नन्दिना कुलनन्दिना ।  
योगः पाशुपतः प्रोक्तो भस्मनिष्ठेन धीमता ॥ लिप्_२,५५।३३ ॥  
सनत्कुमारो भगवान्व्यासायामिततेजसे ।  
तस्मादहमपि श्रुत्वा नियोगात्सत्रिणामपि ॥ लिप्_२,५५।३४ ॥  
कृतकृत्यो ऽस्मि विप्रेभ्यो नमो यज्ञेभ्य एव च ।  
नमः शिवाय शान्ताय व्यासाय मुनये नमः ॥ लिप्_२,५५।३५ ॥  
ग्रन्थैकादशसाहस्रं पुराणं लैङ्गमुत्तमम् ।  
अष्टोत्तरसताध्याय मादिमांशमतः परम् ॥ लिप्_२,५५।३६ ॥  
षट्चत्वारींशदध्यायं धर्मकामार्थमोक्षदम् ।  
अथ ते मुनयः सर्वे नैमिषेयाः समाहिताः ॥ लिप्_२,५५।३७ ॥  
प्रणेमुर्देवमीशानं प्रीतिकण्टकितत्वचः ।  
शाखां पौराणिकीमेवं कृत्वैकादशिकां प्रभुः ॥ लिप्_२,५५।३८ ॥  
ब्रह्मा स्वयम्भूर्भगवानिदं वचनमब्रवीत् ।  
लैङ्गमाद्यन्तमखिलं यः पठेच्छृणुयादपि ॥ लिप्_२,५५।३९ ॥  
द्विजेभ्यः श्रावयेद्वापि स याति परमां गतिम् ।  
तपसा चैव यज्ञेन दानेनाध्ययनेन च ॥ लिप्_२,५५।४० ॥  
या गतिस्तस्य विपुला शास्त्रविद्या च वैदिकी ।  
कर्मणा चापि मिश्रेण केवलं विद्ययापि वा ॥ लिप्_२,५५।४१ ॥  
निवृत्तिश्चास्य विप्रस्य भवेद्भक्तिश्च शाश्वती ।  
मयि नारायणे देवे श्रद्धा चास्तु महात्मनः ॥ लिप्_२,५५।४२ ॥  
वंशस्य चाक्षया विद्या चाप्रमादश्च सर्वतः ।  
इत्याज्ञा ब्रह्मणस्तस्मात्तस्य सर्वं महात्मनः ॥ लिप्_२,५५।४३ ॥  
ऋषयः प्रोचुः  
ऋषेः सूतस्य चास्माकमेतेषाभपि चास्य च ।  
नारदस्य च या सिद्धिस्तीर्थयात्रारतस्य च ॥ लिप्_२,५५।४४ ॥  
प्रीतिश्च विपुला यस्मा दस्माकं रोमहर्षण ॥ लिप्_२,५५।४५ ॥  
सा सदास्तु विरूपाक्षप्रसादात्तु समन्ततः ।  
एवमुक्तेषु विप्रेषु नारदो भगवानपि ॥ लिप्_२,५५।४६ ॥  
कराभ्यां सुशुभाग्राभ्यां सूतं पस्पर्शिवांस्त्वचि ।  
स्वस्त्यस्तु सूत भद्रं ते महादेवे वृषध्वजे ॥ लिप्_२,५५।४७ ॥  
श्रद्धा तवास्तु चास्माकं नमस्तस्मै शिवाय च ॥ लिप्_२,५५।४८ ॥  
    
इति श्रीलिङ्गमहापुराणे उत्तरभागे पञ्चपञ्चाशत्तमोध्यायः  
    
समाप्तं चैतल्लैङ्गोत्तरार्धम्  
    
श्रीभवानीशङ्करार्पणमस्तु

