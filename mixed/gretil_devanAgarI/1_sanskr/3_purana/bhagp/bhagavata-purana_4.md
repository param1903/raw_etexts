+++
title = "Bhagavata-Purana 4"

+++


## Intro
  
  
  
  
Bhagavata-Purana 4  
  
  
  
  
  
  
Bhagavata-Purana 4  
Input by ...  
  
  
  
  
THIS GRETIL TEXT FILE IS FOR REFERENCE PURPOSES ONLY!  
COPYRIGHT AND TERMS OF USAGE AS FOR SOURCE FILE.  
  
Text converted to Unicode (UTF-8).  
(This file is to be used with a UTF-8 font and your browser's VIEW configuration  
set to UTF-8.)  
  
  
  
description:multibyte sequence:  
long a  ā     
long A  Ā     
long i  ī     
long I  Ī     
long u  ū     
long U  Ū     
vocalic r  ṛ    
vocalic R  Ṛ    
long vocalic r  ṝ    
vocalic l  ḷ    
vocalic L  Ḷ    
long vocalic l  ḹ    
velar n  ṅ    
velar N  Ṅ    
palatal n  ñ     
palatal N  Ñ     
retroflex t  ṭ    
retroflex T  Ṭ    
retroflex d  ḍ    
retroflex D  Ḍ    
retroflex n  ṇ    
retroflex N  Ṇ    
palatal s  ś     
palatal S  Ś     
retroflex s  ṣ    
retroflex S  Ṣ    
anusvara  ṃ    
visarga  ḥ    
long e  ē     
long o  ō     
l underbar  ḻ    
r underbar  ṟ    
n underbar  ṉ    
k underbar  ḵ    
t underbar  ṯ    
  
  
  
Unless indicated otherwise, accents have been dropped in order   
to facilitate word search.  
  
For a comprehensive list of GRETIL encodings and formats see:  
http://gretil.sub.uni-goettingen.de/gretil/gretdiac.pdf  
and  
http://gretil.sub.uni-goettingen.de/gretil/gretdias.pdf  
  
For further information see:

## पाठः


भ्प्_०४।०१।००१।० मैत्रेय उवाच  
भ्प्_०४।०१।००१।१ मनोस् तु शतरूपायां तिस्रः कन्याश् च जज्ञिरे  
भ्प्_०४।०१।००१।२ आकूतिर् देवहूतिश् च प्रसूतिर् इति विश्रुताः  
भ्प्_०४।०१।००२।१ आकूतिं रुचये प्रादाद् अपि भ्रातृमतीं नृपः  
भ्प्_०४।०१।००२।२ पुत्रिका-धर्मम् आश्रित्य शतरूपानुमोदितः  
भ्प्_०४।०१।००३।१ प्रजापतिः स भगवान् रुचिस् तस्याम् अजीजनत्  
भ्प्_०४।०१।००३।२ मिथुनं ब्रह्म-वर्चस्वी परमेण समाधिना  
भ्प्_०४।०१।००४।१ यस् तयोः पुरुषः साक्षाद् विष्णुर् यज्ञ-स्वरूप-धृक्  
भ्प्_०४।०१।००४।२ या स्त्री सा दक्षिणा भूतेर् अंश-भूतानपायिनी  
भ्प्_०४।०१।००५।१ आनिन्ये स्व-गृहं पुत्र्याः पुत्रं वितत-रोचिषम्  
भ्प्_०४।०१।००५।२ स्वायम्भुवो मुदा युक्तो रुचिर् जग्राह दक्षिणाम्  
भ्प्_०४।०१।००६।१ तां कामयानां भगवान् उवाह यजुषां पतिः  
भ्प्_०४।०१।००६।२ तुष्टायां तोषम् आपन्नो ऽ जनयद् द्वादशात्मजान्  
भ्प्_०४।०१।००७।१ तोषः प्रतोषः सन्तोषो भद्रः शान्तिर् इडस्पतिः  
भ्प्_०४।०१।००७।२ इध्मः कविर् विभुः स्वह्नः सुदेवो रोचनो द्वि-षट्  
भ्प्_०४।०१।००८।१ तुषिता नाम ते देवा आसन् स्वायम्भुवान्तरे  
भ्प्_०४।०१।००८।२ मरीचि-मिश्रा ऋषयो यज्ञः सुर-गणेश्वरः  
भ्प्_०४।०१।००९।१ प्रियव्रतोत्तानपादौ मनु-पुत्रौ महौजसौ  
भ्प्_०४।०१।००९।२ तत्-पुत्र-पौत्र-नप्तॄणाम् अनुवृत्तं तद्-अन्तरम्  
भ्प्_०४।०१।०१०।१ देवहूतिम् अदात् तात कर्दमायात्मजां मनुः  
भ्प्_०४।०१।०१०।२ तत्-सम्बन्धि श्रुत-प्रायं भवता गदतो मम  
भ्प्_०४।०१।०११।१ दक्षाय ब्रह्म-पुत्राय प्रसूतिं भगवान् मनुः  
भ्प्_०४।०१।०११।२ प्रायच्छद् यत्-कृतः सर्गस् त्रि-लोक्यां विततो महान्  
भ्प्_०४।०१।०१२।१ याः कर्दम-सुताः प्रोक्ता नव ब्रह्मर्षि-पत्नयः  
भ्प्_०४।०१।०१२।२ तासां प्रसूति-प्रसवं प्रोच्यमानं निबोध मे  
भ्प्_०४।०१।०१३।१ पत्नी मरीचेस् तु कला सुषुवे कर्दमात्मजा  
भ्प्_०४।०१।०१३।२ कश्यपं पूर्णिमानं च ययोर् आपूरितं जगत्  
भ्प्_०४।०१।०१४।१ पूर्णिमासूत विरजं विश्वगं च परन्तप  
भ्प्_०४।०१।०१४।२ देवकुल्यां हरेः पाद- शौचाद् याभूत् सरिद् दिवः  
भ्प्_०४।०१।०१५।१ अत्रेः पत्न्य् अनसूया त्रीञ् जज्ञे सुयशसः सुतान्  
भ्प्_०४।०१।०१५।२ दत्तं दुर्वाससं सोमम् आत्मेश-ब्रह्म-सम्भवान्  
भ्प्_०४।०१।०१६।० विदुर उवाच  
भ्प्_०४।०१।०१६।१ अत्रेर् गृहे सुर-श्रेष्ठाः स्थित्य्-उत्पत्त्य्-अन्त-हेतवः  
भ्प्_०४।०१।०१६।२ किञ्चिच् चिकीर्षवो जाता एतद् आख्याहि मे गुरो  
भ्प्_०४।०१।०१७।० मैत्रेय उवाच  
भ्प्_०४।०१।०१७।१ ब्रह्मणा चोदितः सृष्टाव् अत्रिर् ब्रह्म-विदां वरः  
भ्प्_०४।०१।०१७।२ सह पत्न्या ययाव् ऋक्षं कुलाद्रिं तपसि स्थितः  
भ्प्_०४।०१।०१८।१ तस्मिन् प्रसून-स्तबक- पलाशाशोक-कानने  
भ्प्_०४।०१।०१८।२ वार्भिः स्रवद्भिर् उद्घुष्टे निर्विन्ध्यायाः समन्ततः  
भ्प्_०४।०१।०१९।१ प्राणायामेन संयम्य मनो वर्ष-शतं मुनिः  
भ्प्_०४।०१।०१९।२ अतिष्ठद् एक-पादेन निर्द्वन्द्वो ऽनिल-भोजनः  
भ्प्_०४।०१।०२०।१ शरणं तं प्रपद्ये ऽहं य एव जगद्-ईश्वरः  
भ्प्_०४।०१।०२०।२ प्रजाम् आत्म-समां मह्यं प्रयच्छत्व् इति चिन्तयन्  
भ्प्_०४।०१।०२१।१ तप्यमानं त्रि-भुवनं प्राणायामैधसाग्निना  
भ्प्_०४।०१।०२१।२ निर्गतेन मुनेर् मूर्ध्नः समीक्ष्य प्रभवस् त्रयः  
भ्प्_०४।०१।०२२।१ अप्सरो-मुनि-गन्धर्व- सिद्ध-विद्याधरोरगैः  
भ्प्_०४।०१।०२२।२ वितायमान-यशसस् तद्-आश्रम-पदं ययुः  
भ्प्_०४।०१।०२३।१ तत्-प्रादुर्भाव-संयोग- विद्योतित-मना मुनिः  
भ्प्_०४।०१।०२३।२ उत्तिष्ठन्न् एक-पादेन ददर्श विबुधर्षभान्  
भ्प्_०४।०१।०२४।१ प्रणम्य दण्डवद् भूमाव् उपतस्थे ऽर्हणाञ्जलिः  
भ्प्_०४।०१।०२४।२ वृष-हंस-सुपर्ण-स्थान् स्वैः स्वैश् चिह्नैश् च चिह्नितान्  
भ्प्_०४।०१।०२५।१ कृपावलोकेन हसद्- वदनेनोपलम्भितान्  
भ्प्_०४।०१।०२५।२ तद्-रोचिषा प्रतिहते निमील्य मुनिर् अक्षिणी  
भ्प्_०४।०१।०२६।१ चेतस् तत्-प्रवणं युञ्जन्न् अस्तावीत् संहताञ्जलिः  
भ्प्_०४।०१।०२६।२ श्लक्ष्णया सूक्तया वाचा सर्व-लोक-गरीयसः  
भ्प्_०४।०१।०२७।० अत्रिर् उवाच  
भ्प्_०४।०१।०२७।१ विश्वोद्भव-स्थिति-लयेषु विभज्यमानैर्  
भ्प्_०४।०१।०२७।२ माया-गुणैर् अनुयुगं विगृहीत-देहाः  
भ्प्_०४।०१।०२७।३ ते ब्रह्म-विष्णु-गिरिशाः प्रणतो ऽस्म्य् अहं वस्  
भ्प्_०४।०१।०२७।४ तेभ्यः क एव भवतां म इहोपहूतः  
भ्प्_०४।०१।०२८।१ एको मयेह भगवान् विविध-प्रधानैश्  
भ्प्_०४।०१।०२८।२ चित्ती-कृतः प्रजननाय कथं नु यूयम्  
भ्प्_०४।०१।०२८।३ अत्रागतास् तनु-भृतां मनसो ऽपि दूराद्  
भ्प्_०४।०१।०२८।४ ब्रूत प्रसीदत महान् इह विस्मयो मे  
भ्प्_०४।०१।०२९।० मैत्रेय उवाच  
भ्प्_०४।०१।०२९।१ इति तस्य वचः श्रुत्वा त्रयस् ते विबुधर्षभाः  
भ्प्_०४।०१।०२९।२ प्रत्याहुः श्लक्ष्णया वाचा प्रहस्य तम् ऋषिं प्रभो  
भ्प्_०४।०१।०३०।० देवा ऊचुः  
भ्प्_०४।०१।०३०।१ यथा कृतस् ते सङ्कल्पो भाव्यं तेनैव नान्यथा  
भ्प्_०४।०१।०३०।२ सत्-सङ्कल्पस्य ते ब्रह्मन् यद् वै ध्यायति ते वयम्  
भ्प्_०४।०१।०३१।१ अथास्मद्-अंश-भूतास् ते आत्मजा लोक-विश्रुताः  
भ्प्_०४।०१।०३१।२ भवितारो ऽङ्ग भद्रं ते विस्रप्स्यन्ति च ते यशः  
भ्प्_०४।०१।०३२।१ एवं काम-वरं दत्त्वा प्रतिजग्मुः सुरेश्वराः  
भ्प्_०४।०१।०३२।२ सभाजितास् तयोः सम्यग् दम्पत्योर् मिषतोस् ततः  
भ्प्_०४।०१।०३३।१ सोमो ऽभूद् ब्रह्मणो ऽंशेन दत्तो विष्णोस् तु योगवित्  
भ्प्_०४।०१।०३३।२ दुर्वासाः शङ्करस्यांशो निबोधाङ्गिरसः प्रजाः  
भ्प्_०४।०१।०३४।१ श्रद्धा त्व् अङ्गिरसः पत्नी चतस्रो ऽसूत कन्यकाः  
भ्प्_०४।०१।०३४।२ सिनीवाली कुहू राका चतुर्थ्य् अनुमतिस् तथा  
भ्प्_०४।०१।०३५।१ तत्-पुत्राव् अपराव् आस्तां ख्यातौ स्वारोचिषे ऽन्तरे  
भ्प्_०४।०१।०३५।२ उतथ्यो भगवान् साक्षाद् ब्रह्मिष्ठश् च बृहस्पतिः  
भ्प्_०४।०१।०३६।१ पुलस्त्यो ऽजनयत् पत्न्याम् अगस्त्यं च हविर्भुवि  
भ्प्_०४।०१।०३६।२ सो ऽन्य-जन्मनि दह्राग्निर् विश्रवाश् च महा-तपाः  
भ्प्_०४।०१।०३७।१ तस्य यक्ष-पतिर् देवः कुबेरस् त्व् इडविडा-सुतः  
भ्प्_०४।०१।०३७।२ रावणः कुम्भकर्णश् च तथान्यस्यां विभीषणः  
भ्प्_०४।०१।०३८।१ पुलहस्य गतिर् भार्या त्रीन् असूत सती सुतान्  
भ्प्_०४।०१।०३८।२ कर्मश्रेष्ठं वरीयांसं सहिष्णुं च महा-मते  
भ्प्_०४।०१।०३९।१ क्रतोर् अपि क्रिया भार्या वालखिल्यान् असूयत  
भ्प्_०४।०१।०३९।२ ऋषीन् षष्टि-सहस्राणि ज्वलतो ब्रह्म-तेजसा  
भ्प्_०४।०१।०४०।१ ऊर्जायां जज्ञिरे पुत्रा वसिष्ठस्य परन्तप  
भ्प्_०४।०१।०४०।२ चित्रकेतु-प्रधानास् ते सप्त ब्रह्मर्षयो ऽमलाः  
भ्प्_०४।०१।०४१।१ चित्रकेतुः सुरोचिश् च विरजा मित्र एव च  
भ्प्_०४।०१।०४१।२ उल्बणो वसुभृद्यानो द्युमान् शक्त्य्-आदयो ऽपरे  
भ्प्_०४।०१।०४२।१ चित्तिस् त्व् अथर्वणः पत्नी लेभे पुत्रं धृत-व्रतम्  
भ्प्_०४।०१।०४२।२ दध्यञ्चम् अश्वशिरसं भृगोर् वंशं निबोध मे  
भ्प्_०४।०१।०४३।१ भृगुः ख्यात्यां महा-भागः पत्न्यां पुत्रान् अजीजनत्  
भ्प्_०४।०१।०४३।२ धातारं च विधातारं श्रियं च भगवत्-पराम्  
भ्प्_०४।०१।०४४।१ आयतिं नियतिं चैव सुते मेरुस् तयोर् अदात्  
भ्प्_०४।०१।०४४।२ ताभ्यां तयोर् अभवतां मृकण्डः प्राण एव च  
भ्प्_०४।०१।०४५।१ मार्कण्डेयो मृकण्डस्य प्राणाद् वेदशिरा मुनिः  
भ्प्_०४।०१।०४५।२ कविश् च भार्गवो यस्य भगवान् उशना सुतः  
भ्प्_०४।०१।०४६।१ त एते मुनयः क्षत्तर् लोकान् सर्गैर् अभावयन्  
भ्प्_०४।०१।०४६।२ एष कर्दम-दौहित्र- सन्तानः कथितस् तव  
भ्प्_०४।०१।०४६।३ शृण्वतः श्रद्दधानस्य सद्यः पाप-हरः परः  
भ्प्_०४।०१।०४७।१ प्रसूतिं मानवीं दक्ष उपयेमे ह्य् अजात्मजः  
भ्प्_०४।०१।०४७।२ तस्यां ससर्ज दुहितॄः षोडशामल-लोचनाः  
भ्प्_०४।०१।०४८।१ त्रयोदशादाद् धर्माय तथैकाम् अग्नये विभुः  
भ्प्_०४।०१।०४८।२ पितृभ्य एकां युक्तेभ्यो भवायैकां भव-च्छिदे  
भ्प्_०४।०१।०४९।१ श्रद्धा मैत्री दया शान्तिस् तुष्टिः पुष्टिः क्रियोन्नतिः  
भ्प्_०४।०१।०४९।२ बुद्धिर् मेधा तितिक्षा ह्रीर् मूर्तिर् धर्मस्य पत्नयः  
भ्प्_०४।०१।०५०।१ श्रद्धासूत शुभं मैत्री प्रसादम् अभयं दया  
भ्प्_०४।०१।०५०।२ शान्तिः सुखं मुदं तुष्टिः स्मयं पुष्टिर् असूयत  
भ्प्_०४।०१।०५१।१ योगं क्रियोन्नतिर् दर्पम् अर्थं बुद्धिर् असूयत  
भ्प्_०४।०१।०५१।२ मेधा स्मृतिं तितिक्षा तु क्षेमं ह्रीः प्रश्रयं सुतम्  
भ्प्_०४।०१।०५२।१ मूर्तिः सर्व-गुणोत्पत्तिर् नर-नारायणाव् ऋषी  
भ्प्_०४।०१।०५३।१ ययोर् जन्मन्य् अदो विश्वम् अभ्यनन्दत् सुनिर्वृतम्  
भ्प्_०४।०१।०५३।२ मनांसि ककुभो वाताः प्रसेदुः सरितो ऽद्रयः  
भ्प्_०४।०१।०५४।१ दिव्य् अवाद्यन्त तूर्याणि पेतुः कुसुम-वृष्टयः  
भ्प्_०४।०१।०५४।२ मुनयस् तुष्टुवुस् तुष्टा जगुर् गन्धर्व-किन्नराः  
भ्प्_०४।०१।०५५।१ नृत्यन्ति स्म स्त्रियो देव्य आसीत् परम-मङ्गलम्  
भ्प्_०४।०१।०५५।२ देवा ब्रह्मादयः सर्वे उपतस्थुर् अभिष्टवैः  
भ्प्_०४।०१।०५६।० देवा ऊचुः  
भ्प्_०४।०१।०५६।१ यो मायया विरचितं निजयात्मनीदं  
भ्प्_०४।०१।०५६।२ खे रूप-भेदम् इव तत्-प्रतिचक्षणाय  
भ्प्_०४।०१।०५६।३ एतेन धर्म-सदने ऋषि-मूर्तिनाद्य  
भ्प्_०४।०१।०५६।४ प्रादुश्चकार पुरुषाय नमः परस्मै  
भ्प्_०४।०१।०५७।१ सो ऽयं स्थिति-व्यतिकरोपशमाय सृष्टान्  
भ्प्_०४।०१।०५७।२ सत्त्वेन नः सुर-गणान् अनुमेय-तत्त्वः  
भ्प्_०४।०१।०५७।३ दृश्याद् अदभ्र-करुणेन विलोकनेन  
भ्प्_०४।०१।०५७।४ यच् छ्री-निकेतम् अमलं क्षिपतारविन्दम्  
भ्प्_०४।०१।०५८।१ एवं सुर-गणैस् तात भगवन्ताव् अभिष्टुतौ  
भ्प्_०४।०१।०५८।२ लब्धावलोकैर् ययतुर् अर्चितौ गन्धमादनम्  
भ्प्_०४।०१।०५९।१ ताव् इमौ वै भगवतो हरेर् अंशाव् इहागतौ  
भ्प्_०४।०१।०५९।२ भार-व्ययाय च भुवः कृष्णौ यदु-कुरूद्वहौ  
भ्प्_०४।०१।०६०।१ स्वाहाभिमानिनश् चाग्नेर् आत्मजांस् त्रीन् अजीजनत्  
भ्प्_०४।०१।०६०।२ पावकं पवमानं च शुचिं च हुत-भोजनम्  
भ्प्_०४।०१।०६१।१ तेभ्यो ऽग्नयः समभवन् चत्वारिंशच् च पञ्च च  
भ्प्_०४।०१।०६१।२ त एवैकोनपञ्चाशत् साकं पितृ-पितामहैः  
भ्प्_०४।०१।०६२।१ वैतानिके कर्मणि यन्- नामभिर् ब्रह्म-वादिभिः  
भ्प्_०४।०१।०६२।२ आग्नेय्य इष्टयो यज्ञे निरूप्यन्ते ऽग्नयस् तु ते  
भ्प्_०४।०१।०६३।१ अग्निष्वात्ता बर्हिषदः सौम्याः पितर आज्यपाः  
भ्प्_०४।०१।०६३।२ साग्नयो ऽनग्नयस् तेषां पत्नी दाक्षायणी स्वधा  
भ्प्_०४।०१।०६४।१ तेभ्यो दधार कन्ये द्वे वयुनां धारिणीं स्वधा  
भ्प्_०४।०१।०६४।२ उभे ते ब्रह्म-वादिन्यौ ज्ञान-विज्ञान-पारगे  
भ्प्_०४।०१।०६५।१ भवस्य पत्नी तु सती भवं देवम् अनुव्रता  
भ्प्_०४।०१।०६५।२ आत्मनः सदृशं पुत्रं न लेभे गुण-शीलतः  
भ्प्_०४।०१।०६६।१ पितर्य् अप्रतिरूपे स्वे भवायानागसे रुषा  
भ्प्_०४।०१।०६६।२ अप्रौढैवात्मनात्मानम् अजहाद् योग-संयुता  
भ्प्_०४।०२।००१।० विदुर उवाच  
भ्प्_०४।०२।००१।१ भवे शीलवतां श्रेष्ठे दक्षो दुहितृ-वत्सलः  
भ्प्_०४।०२।००१।२ विद्वेषम् अकरोत् कस्माद् अनादृत्यात्मजां सतीम्  
भ्प्_०४।०२।००२।१ कस् तं चराचर-गुरुं निर्वैरं शान्त-विग्रहम्  
भ्प्_०४।०२।००२।२ आत्मारामं कथं द्वेष्टि जगतो दैवतं महत्  
भ्प्_०४।०२।००३।१ एतद् आख्याहि मे ब्रह्मन् जामातुः श्वशुरस्य च  
भ्प्_०४।०२।००३।२ विद्वेषस् तु यतः प्राणांस् तत्यजे दुस्त्यजान् सती  
भ्प्_०४।०२।००४।० मैत्रेय उवाच  
भ्प्_०४।०२।००४।१ पुरा विश्व-सृजां सत्रे समेताः परमर्षयः  
भ्प्_०४।०२।००४।२ तथामर-गणाः सर्वे सानुगा मुनयो ऽग्नयः  
भ्प्_०४।०२।००५।१ तत्र प्रविष्टम् ऋषयो दृष्ट्वार्कम् इव रोचिषा  
भ्प्_०४।०२।००५।२ भ्राजमानं वितिमिरं कुर्वन्तं तन् महत् सदः  
भ्प्_०४।०२।००६।१ उदतिष्ठन् सदस्यास् ते स्व-धिष्ण्येभ्यः सहाग्नयः  
भ्प्_०४।०२।००६।२ ऋते विरिञ्चां शर्वं च तद्-भासाक्षिप्त-चेतसः  
भ्प्_०४।०२।००७।१ सदसस्-पतिभिर् दक्षो भगवान् साधु सत्-कृतः  
भ्प्_०४।०२।००७।२ अजं लोक-गुरुं नत्वा निषसाद तद्-आज्ञया  
भ्प्_०४।०२।००८।१ प्राङ्-निषण्णं मृडं दृष्ट्वा नामृष्यत् तद्-अनादृतः  
भ्प्_०४।०२।००८।२ उवाच वामं चक्षुर्भ्याम् अभिवीक्ष्य दहन्न् इव  
भ्प्_०४।०२।००९।१ श्रूयतां ब्रह्मर्षयो मे सह-देवाः सहाग्नयः  
भ्प्_०४।०२।००९।२ साधूनां ब्रुवतो वृत्तं नाज्ञानान् न च मत्सरात्  
भ्प्_०४।०२।०१०।१ अयं तु लोक-पालानां यशो-घ्नो निरपत्रपः  
भ्प्_०४।०२।०१०।२ सद्भिर् आचरितः पन्था येन स्तब्धेन दूषितः  
भ्प्_०४।०२।०११।१ एष मे शिष्यतां प्राप्तो यन् मे दुहितुर् अग्रहीत्  
भ्प्_०४।०२।०११।२ पाणिं विप्राग्नि-मुखतः सावित्र्या इव साधुवत्  
भ्प्_०४।०२।०१२।१ गृहीत्वा मृग-शावाक्ष्याः पाणिं मर्कट-लोचनः  
भ्प्_०४।०२।०१२।२ प्रत्युत्थानाभिवादार्हे वाचाप्य् अकृत नोचितम्  
भ्प्_०४।०२।०१३।१ लुप्त-क्रियायाशुचये मानिने भिन्न-सेतवे  
भ्प्_०४।०२।०१३।२ अनिच्छन्न् अप्य् अदां बालां शूद्रायेवोशतीं गिरम्  
भ्प्_०४।०२।०१४।१ प्रेतावासेषु घोरेषु प्रेतैर् भूत-गणैर् वृतः  
भ्प्_०४।०२।०१४।२ अटत्य् उन्मत्तवन् नग्नो व्युप्त-केशो हसन् रुदन्  
भ्प्_०४।०२।०१५।१ चिता-भस्म-कृत-स्नानः प्रेत-स्रङ्-न्रस्थि-भूषणः  
भ्प्_०४।०२।०१५।२ शिवापदेशो ह्य् अशिवो मत्तो मत्त-जन-प्रियः  
भ्प्_०४।०२।०१५।३ पतिः प्रमथ-नाथानां तमो-मात्रात्मकात्मनाम्  
भ्प्_०४।०२।०१६।१ तस्मा उन्माद-नाथाय नष्ट-शौचाय दुर्हृदे  
भ्प्_०४।०२।०१६।२ दत्ता बत मया साध्वी चोदिते परमेष्ठिना  
भ्प्_०४।०२।०१७।० मैत्रेय उवाच  
भ्प्_०४।०२।०१७।१ विनिन्द्यैवं स गिरिशम् अप्रतीपम् अवस्थितम्  
भ्प्_०४।०२।०१७।२ दक्षो ऽथाप उपस्पृश्य क्रुद्धः शप्तुं प्रचक्रमे  
भ्प्_०४।०२।०१८।१ अयं तु देव-यजन इन्द्रोपेन्द्रादिभिर् भवः  
भ्प्_०४।०२।०१८।२ सह भागं न लभतां देवैर् देव-गणाधमः  
भ्प्_०४।०२।०१९।१ निषिध्यमानः स सदस्य-मुख्यैर् दक्षो गिरित्राय विसृज्य शापम्  
भ्प्_०४।०२।०१९।२ तस्माद् विनिष्क्रम्य विवृद्ध-मन्युर् जगाम कौरव्य निजं निकेतनम्  
भ्प्_०४।०२।०२०।१ विज्ञाय शापं गिरिशानुगाग्रणीर् नन्दीश्वरो रोष-कषाय-दूषितः  
भ्प्_०४।०२।०२०।२ दक्षाय शापं विससर्ज दारुणं ये चान्वमोदंस् तद्-अवाच्यतां द्विजाः  
भ्प्_०४।०२।०२१।१ य एतन् मर्त्यम् उद्दिश्य भगवत्य् अप्रतिद्रुहि  
भ्प्_०४।०२।०२१।२ द्रुह्यत्य् अज्ञः पृथग्-दृष्टिस् तत्त्वतो विमुखो भवेत्  
भ्प्_०४।०२।०२२।१ गृहेषु कूट-धर्मेषु सक्तो ग्राम्य-सुखेच्छया  
भ्प्_०४।०२।०२२।२ कर्म-तन्त्रं वितनुते वेद-वाद-विपन्न-धीः  
भ्प्_०४।०२।०२३।१ बुद्ध्या पराभिध्यायिन्या विस्मृतात्म-गतिः पशुः  
भ्प्_०४।०२।०२३।२ स्त्री-कामः सो ऽस्त्व् अतितरां दक्षो बस्त-मुखो ऽचिरात्  
भ्प्_०४।०२।०२४।१ विद्या-बुद्धिर् अविद्यायां कर्ममय्याम् असौ जडः  
भ्प्_०४।०२।०२४।२ संसरन्त्व् इह ये चामुम् अनु शर्वावमानिनम्  
भ्प्_०४।०२।०२५।१ गिरः श्रुतायाः पुष्पिण्या मधु-गन्धेन भूरिणा  
भ्प्_०४।०२।०२५।२ मथ्ना चोन्मथितात्मानः सम्मुह्यन्तु हर-द्विषः  
भ्प्_०४।०२।०२६।१ सर्व-भक्षा द्विजा वृत्त्यै धृत-विद्या-तपो-व्रताः  
भ्प्_०४।०२।०२६।२ वित्त-देहेन्द्रियारामा याचका विचरन्त्व् इह  
भ्प्_०४।०२।०२७।१ तस्यैवं वदतः शापं श्रुत्वा द्विज-कुलाय वै  
भ्प्_०४।०२।०२७।२ भृगुः प्रत्यसृजच् छापं ब्रह्म-दण्डं दुरत्ययम्  
भ्प्_०४।०२।०२८।१ भव-व्रत-धरा ये च ये च तान् समनुव्रताः  
भ्प्_०४।०२।०२८।२ पाषण्डिनस् ते भवन्तु सच्-छास्त्र-परिपन्थिनः  
भ्प्_०४।०२।०२९।१ नष्ट-शौचा मूढ-धियो जटा-भस्मास्थि-धारिणः  
भ्प्_०४।०२।०२९।२ विशन्तु शिव-दीक्षायां यत्र दैवं सुरासवम्  
भ्प्_०४।०२।०३०।१ ब्रह्म च ब्राह्मणांश् चैव यद् यूयं परिनिन्दथ  
भ्प्_०४।०२।०३०।२ सेतुं विधारणं पुंसाम् अतः पाषण्डम् आश्रिताः  
भ्प्_०४।०२।०३१।१ एष एव हि लोकानां शिवः पन्थाः सनातनः  
भ्प्_०४।०२।०३१।२ यं पूर्वे चानुसन्तस्थुर् यत्-प्रमाणं जनार्दनः  
भ्प्_०४।०२।०३२।१ तद् ब्रह्म परमं शुद्धं सतां वर्त्म सनातनम्  
भ्प्_०४।०२।०३२।२ विगर्ह्य यात पाषण्डं दैवं वो यत्र भूत-राट्  
भ्प्_०४।०२।०३३।० मैत्रेय उवाच  
भ्प्_०४।०२।०३३।१ तस्यैवं वदतः शापं भृगोः स भगवान् भवः  
भ्प्_०४।०२।०३३।२ निश्चक्राम ततः किञ्चिद् विमना इव सानुगः  
भ्प्_०४।०२।०३४।१ ते ऽपि विश्व-सृजः सत्रं सहस्र-परिवत्सरान्  
भ्प्_०४।०२।०३४।२ संविधाय महेष्वास यत्रेज्य ऋषभो हरिः  
भ्प्_०४।०२।०३५।१ आप्लुत्यावभृथं यत्र गङ्गा यमुनयान्विता  
भ्प्_०४।०२।०३५।२ विरजेनात्मना सर्वे स्वं स्वं धाम ययुस् ततः  
भ्प्_०४।०३।००१।० मैत्रेय उवाच  
भ्प्_०४।०३।००१।१ सदा विद्विषतोर् एवं कालो वै ध्रियमाणयोः  
भ्प्_०४।०३।००१।२ जामातुः श्वशुरस्यापि सुमहान् अतिचक्रमे  
भ्प्_०४।०३।००२।१ यदाभिषिक्तो दक्षस् तु ब्रह्मणा परमेष्ठिना  
भ्प्_०४।०३।००२।२ प्रजापतीनां सर्वेषाम् आधिपत्ये स्मयो ऽभवत्  
भ्प्_०४।०३।००३।१ इष्ट्वा स वाजपेयेन ब्रह्मिष्ठान् अभिभूय च  
भ्प्_०४।०३।००३।२ बृहस्पति-सवं नाम समारेभे क्रतूत्तमम्  
भ्प्_०४।०३।००४।१ तस्मिन् ब्रह्मर्षयः सर्वे देवर्षि-पितृ-देवताः  
भ्प्_०४।०३।००४।२ आसन् कृत-स्वस्त्ययनास् तत्-पत्न्यश् च स-भर्तृकाः  
भ्प्_०४।०३।००५।१ तद् उपश्रुत्य नभसि खे-चराणां प्रजल्पताम्  
भ्प्_०४।०३।००५।२ सती दाक्षायणी देवी पितृ-यज्ञ-महोत्सवम्  
भ्प्_०४।०३।००६।१ व्रजन्तीः सर्वतो दिग्भ्य उपदेव-वर-स्त्रियः  
भ्प्_०४।०३।००६।२ विमान-यानाः स-प्रेष्ठा निष्क-कण्ठीः सुवाससः  
भ्प्_०४।०३।००७।१ दृष्ट्वा स्व-निलयाभ्याशे लोलाक्षीर् मृष्ट-कुण्डलाः  
भ्प्_०४।०३।००७।२ पतिं भूत-पतिं देवम् औत्सुक्याद् अभ्यभाषत  
भ्प्_०४।०३।००८।० सत्य् उवाच  
भ्प्_०४।०३।००८।१ प्रजापतेस् ते श्वशुरस्य साम्प्रतं निर्यापितो यज्ञ-महोत्सवः किल  
भ्प्_०४।०३।००८।२ वयं च तत्राभिसराम वाम ते यद्य् अर्थितामी विबुधा व्रजन्ति हि  
भ्प्_०४।०३।००९।१ तस्मिन् भगिन्यो मम भर्तृभिः स्वकैर् ध्रुवं गमिष्यन्ति सुहृद्-दिदृक्षवः  
भ्प्_०४।०३।००९।२ अहं च तस्मिन् भवताभिकामये सहोपनीतं परिबर्हम् अर्हितुम्  
भ्प्_०४।०३।०१०।१ तत्र स्वसॄर् मे ननु भर्तृ-सम्मिता मातृ-ष्वसॄः क्लिन्न-धियं च मातरम्  
भ्प्_०४।०३।०१०।२ द्रक्ष्ये चिरोत्कण्ठ-मना महर्षिभिर् उन्नीयमानं च मृडाध्वर-ध्वजम्  
भ्प्_०४।०३।०११।१ त्वय्य् एतद् आश्चर्यम् अजात्म-मायया विनिर्मितं भाति गुण-त्रयात्मकम्  
भ्प्_०४।०३।०११।२ तथाप्य् अहं योषिद् अतत्त्व-विच् च ते दीना दिदृक्षे भव मे भव-क्षितिम्  
भ्प्_०४।०३।०१२।१ पश्य प्रयान्तीर् अभवान्य-योषितो ऽप्य् अलङ्कृताः कान्त-सखा वरूथशः  
भ्प्_०४।०३।०१२।२ यासां व्रजद्भिः शिति-कण्ठ मण्डितं नभो विमानैः कल-हंस-पाण्डुभिः  
भ्प्_०४।०३।०१३।१ कथं सुतायाः पितृ-गेह-कौतुकं निशम्य देहः सुर-वर्य नेङ्गते  
भ्प्_०४।०३।०१३।२ अनाहुता अप्य् अभियन्ति सौहृदं भर्तुर् गुरोर् देह-कृतश् च केतनम्  
भ्प्_०४।०३।०१४।१ तन् मे प्रसीदेदम् अमर्त्य वाञ्छितं कर्तुं भवान् कारुणिको बतार्हति  
भ्प्_०४।०३।०१४।२ त्वयात्मनो ऽर्धे ऽहम् अदभ्र-चक्षुषा निरूपिता मानुगृहाण याचितः  
भ्प्_०४।०३।०१५।० ऋषिर् उवाच  
भ्प्_०४।०३।०१५।१ एवं गिरित्रः प्रिययाभिभाषितः प्रत्यभ्यधत्त प्रहसन् सुहृत्-प्रियः  
भ्प्_०४।०३।०१५।२ संस्मारितो मर्म-भिदः कुवाग्-इषून् यान् आह को विश्व-सृजां समक्षतः  
भ्प्_०४।०३।०१६।० श्री-भगवान् उवाच  
भ्प्_०४।०३।०१६।१ त्वयोदितं शोभनम् एव शोभने अनाहुता अप्य् अभियन्ति बन्धुषु  
भ्प्_०४।०३।०१६।२ ते यद्य् अनुत्पादित-दोष-दृष्टयो बलीयसानात्म्य-मदेन मन्युना  
भ्प्_०४।०३।०१७।१ विद्या-तपो-वित्त-वपुर्-वयः-कुलैः सतां गुणैः षड्भिर् असत्तमेतरैः  
भ्प्_०४।०३।०१७।२ स्मृतौ हतायां भृत-मान-दुर्दृशः स्तब्धा न पश्यन्ति हि धाम भूयसाम्  
भ्प्_०४।०३।०१८।१ नैतादृशानां स्व-जन-व्यपेक्षया गृहान् प्रतीयाद् अनवस्थितात्मनाम्  
भ्प्_०४।०३।०१८।२ ये ऽभ्यागतान् वक्र-धियाभिचक्षते आरोपित-भ्रूभिर् अमर्षणाक्षिभिः  
भ्प्_०४।०३।०१९।१ तथारिभिर् न व्यथते शिलीमुखैः शेते ऽर्दिताङ्गो हृदयेन दूयता  
भ्प्_०४।०३।०१९।२ स्वानां यथा वक्र-धियां दुरुक्तिभिर् दिवा-निशं तप्यति मर्म-ताडितः  
भ्प्_०४।०३।०२०।१ व्यक्तं त्वम् उत्कृष्ट-गतेः प्रजापतेः प्रियात्मजानाम् असि सुभ्रु मे मता  
भ्प्_०४।०३।०२०।२ तथापि मानं न पितुः प्रपत्स्यसे मद्-आश्रयात् कः परितप्यते यतः  
भ्प्_०४।०३।०२१।१ पापच्यमानेन हृदातुरेन्द्रियः समृद्धिभिः पूरुष-बुद्धि-साक्षिणाम्  
भ्प्_०४।०३।०२१।२ अकल्प एषाम् अधिरोढुम् अञ्जसा परं पदं द्वेष्टि यथासुरा हरिम्  
भ्प्_०४।०३।०२२।१ प्रत्युद्गम-प्रश्रयणाभिवादनं विधीयते साधु मिथः सुमध्यमे  
भ्प्_०४।०३।०२२।२ प्राज्ञैः परस्मै पुरुषाय चेतसा गुहा-शयायैव न देह-मानिने  
भ्प्_०४।०३।०२३।१ सत्त्वं विशुद्धं वसुदेव-शब्दितं यद् ईयते तत्र पुमान् अपावृतः  
भ्प्_०४।०३।०२३।२ सत्त्वे च तस्मिन् भगवान् वासुदेवो ह्य् अधोक्षजो मे नमसा विधीयते  
भ्प्_०४।०३।०२४।१ तत् ते निरीक्ष्यो न पितापि देह-कृद् दक्षो मम द्विट् तद्-अनुव्रताश् च ये  
भ्प्_०४।०३।०२४।२ यो विश्वसृग्-यज्ञ-गतं वरोरु माम् अनागसं दुर्वचसाकरोत् तिरः  
भ्प्_०४।०३।०२५।१ यदि व्रजिष्यस्य् अतिहाय मद्-वचो भद्रं भवत्या न ततो भविष्यति  
भ्प्_०४।०३।०२५।२ सम्भावितस्य स्व-जनात् पराभवो यदा स सद्यो मरणाय कल्पते  
भ्प्_०४।०४।००१।० मैत्रेय उवाच  
भ्प्_०४।०४।००१।१ एतावद् उक्त्वा विरराम शङ्करः पत्न्य्-अङ्ग-नाशं ह्य् उभयत्र चिन्तयन्  
भ्प्_०४।०४।००१।२ सुहृद्-दिदृक्षुः परिशङ्किता भवान् निष्क्रामती निर्विशती द्विधास सा  
भ्प्_०४।०४।००२।१ सुहृद्-दिदृक्षा-प्रतिघात-दुर्मनाः स्नेहाद् रुदत्य् अश्रु-कलातिविह्वला  
भ्प्_०४।०४।००२।२ भवं भवान्य् अप्रतिपूरुषं रुषा प्रधक्ष्यतीवैक्षत जात-वेपथुः  
भ्प्_०४।०४।००३।१ ततो विनिःश्वस्य सती विहाय तं शोकेन रोषेण च दूयता हृदा  
भ्प्_०४।०४।००३।२ पित्रोर् अगात् स्त्रैण-विमूढ-धीर् गृहान् प्रेम्णात्मनो यो ऽर्धम् अदात् सतां प्रियः  
भ्प्_०४।०४।००४।१ ताम् अन्वगच्छन् द्रुत-विक्रमां सतीम् एकां त्रि-नेत्रानुचराः सहस्रशः  
भ्प्_०४।०४।००४।२ स-पार्षद-यक्षा मणिमन्-मदादयः पुरो-वृषेन्द्रास् तरसा गत-व्यथाः  
भ्प्_०४।०४।००५।१ तां सारिका-कन्दुक-दर्पणाम्बुज- श्वेतातपत्र-व्यजन-स्रग्-आदिभिः  
भ्प्_०४।०४।००५।२ गीतायनैर् दुन्दुभि-शङ्ख-वेणुभिर् वृषेन्द्रम् आरोप्य विटङ्किता ययुः  
भ्प्_०४।०४।००६।१ आब्रह्म-घोषोर्जित-यज्ञ-वैशसं विप्रर्षि-जुष्टं विबुधैश् च सर्वशः  
भ्प्_०४।०४।००६।२ मृद्-दार्व्-अयः-काञ्चन-दर्भ-चर्मभिर् निसृष्ट-भाण्डं यजनं समाविशत्  
भ्प्_०४।०४।००७।१ ताम् आगतां तत्र न कश्चनाद्रियद् विमानितां यज्ञ-कृतो भयाज् जनः  
भ्प्_०४।०४।००७।२ ऋते स्वसॄर् वै जननीं च सादराः प्रेमाश्रु-कण्ठ्यः परिषस्वजुर् मुदा  
भ्प्_०४।०४।००८।१ सौदर्य-सम्प्रश्न-समर्थ-वार्तया मात्रा च मातृ-ष्वसृभिश् च सादरम्  
भ्प्_०४।०४।००८।२ दत्तां सपर्यां वरम् आसनं च सा नादत्त पित्राप्रतिनन्दिता सती  
भ्प्_०४।०४।००९।१ अरुद्र-भागं तम् अवेक्ष्य चाध्वरं पित्रा च देवे कृत-हेलनं विभौ  
भ्प्_०४।०४।००९।२ अनादृता यज्ञ-सदस्य् अधीश्वरी चुकोप लोकान् इव धक्ष्यती रुषा  
भ्प्_०४।०४।०१०।१ जगर्ह सामर्ष-विपन्नया गिरा शिव-द्विषं धूम-पथ-श्रम-स्मयम्  
भ्प्_०४।०४।०१०।२ स्व-तेजसा भूत-गणान् समुत्थितान् निगृह्य देवी जगतो ऽभिशृण्वतः  
भ्प्_०४।०४।०११।० देव्य् उवाच  
भ्प्_०४।०४।०११।१ न यस्य लोके ऽस्त्य् अतिशायनः प्रियस् तथाप्रियो देह-भृतां प्रियात्मनः  
भ्प्_०४।०४।०११।२ तस्मिन् समस्तात्मनि मुक्त-वैरके ऋते भवन्तं कतमः प्रतीपयेत्  
भ्प्_०४।०४।०१२।१ दोषान् परेषां हि गुणेषु साधवो गृह्णन्ति केचिन् न भवादृशो द्विज  
भ्प्_०४।०४।०१२।२ गुणांश् च फल्गून् बहुली-करिष्णवो महत्तमास् तेष्व् अविदद् भवान् अघम्  
भ्प्_०४।०४।०१३।१ नाश्चर्यम् एतद् यद् असत्सु सर्वदा महद्-विनिन्दा कुणपात्म-वादिषु  
भ्प्_०४।०४।०१३।२ सेर्ष्यं महापूरुष-पाद-पांसुभिर् निरस्त-तेजःसु तद् एव शोभनम्  
भ्प्_०४।०४।०१४।१ यद् द्व्य्-अक्षरं नाम गिरेरितं नृणां सकृत् प्रसङ्गाद् अघम् आशु हन्ति तत्  
भ्प्_०४।०४।०१४।२ पवित्र-कीर्तिं तम् अलङ्घ्य-शासनं भवान् अहो द्वेष्टि शिवं शिवेतरः  
भ्प्_०४।०४।०१५।१ यत्-पाद-पद्मं महतां मनो-ऽलिभिर् निषेवितं ब्रह्म-रसासवार्थिभिः  
भ्प्_०४।०४।०१५।२ लोकस्य यद् वर्षति चाशिषो ऽर्थिनस् तस्मै भवान् द्रुह्यति विश्व-बन्धवे  
भ्प्_०४।०४।०१६।१ किं वा शिवाख्यम् अशिवं न विदुस् त्वद् अन्ये ब्रह्मादयस् तम् अवकीर्य जटाः श्मशाने  
भ्प्_०४।०४।०१६।२ तन्-माल्य-भस्म-नृकपाल्य् अवसत् पिशाचैर् ये मूर्धभिर् दधति तच्-चरणावसृष्टम्  
भ्प्_०४।०४।०१७।१ कर्णौ पिधाय निरयाद् यद् अकल्प ईशे धर्मावितर्य् असृणिभिर् नृभिर् अस्यमाने  
भ्प्_०४।०४।०१७।२ छिन्द्यात् प्रसह्य रुशतीम् असतीं प्रभुश् चेज् जिह्वाम् असून् अपि ततो विसृजेत् स धर्मः  
भ्प्_०४।०४।०१८।१ अतस् तवोत्पन्नम् इदं कलेवरं न धारयिष्ये शिति-कण्ठ-गर्हिणः  
भ्प्_०४।०४।०१८।२ जग्धस्य मोहाद् धि विशुद्धिम् अन्धसो जुगुप्सितस्योद्धरणं प्रचक्षते  
भ्प्_०४।०४।०१९।१ न वेद-वादान् अनुवर्तते मतिः स्व एव लोके रमतो महा-मुनेः  
भ्प्_०४।०४।०१९।२ यथा गतिर् देव-मनुष्ययोः पृथक् स्व एव धर्मे न परं क्षिपेत् स्थितः  
भ्प्_०४।०४।०२०।१ कर्म प्रवृत्तं च निवृत्तम् अप्य् ऋतं वेदे विविच्योभय-लिङ्गम् आश्रितम्  
भ्प्_०४।०४।०२०।२ विरोधि तद् यौगपदैक-कर्तरि द्वयं तथा ब्रह्मणि कर्म नर्च्छति  
भ्प्_०४।०४।०२१।१ मा वः पदव्यः पितर् अस्मद्-आस्थिता या यज्ञ-शालासु न धूम-वर्त्मभिः  
भ्प्_०४।०४।०२१।२ तद्-अन्न-तृप्तैर् असु-भृद्भिर् ईडिता अव्यक्त-लिङ्गा अवधूत-सेविताः  
भ्प्_०४।०४।०२२।१ नैतेन देहेन हरे कृतागसो देहोद्भवेनालम् अलं कुजन्मना  
भ्प्_०४।०४।०२२।२ व्रीडा ममाभूत् कुजन-प्रसङ्गतस् तज् जन्म धिग् यो महताम् अवद्य-कृत्  
भ्प्_०४।०४।०२३।१ गोत्रं त्वदीयं भगवान् वृषध्वजो दाक्षायणीत्य् आह यदा सुदुर्मनाः  
भ्प्_०४।०४।०२३।२ व्यपेत-नर्म-स्मितम् आशु तदाहं व्युत्स्रक्ष्य एतत् कुणपं त्वद्-अङ्गजम्  
भ्प्_०४।०४।०२४।० मैत्रेय उवाच  
भ्प्_०४।०४।०२४।१ इत्य् अध्वरे दक्षम् अनूद्य शत्रु-हन् क्षिताव् उदीचीं निषसाद शान्त-वाक्  
भ्प्_०४।०४।०२४।२ स्पृष्ट्वा जलं पीत-दुकूल-संवृता निमील्य दृग् योग-पथं समाविशत्  
भ्प्_०४।०४।०२५।१ कृत्वा समानाव् अनिलौ जितासना सोदानम् उत्थाप्य च नाभि-चक्रतः  
भ्प्_०४।०४।०२५।२ शनैर् हृदि स्थाप्य धियोरसि स्थितं कण्ठाद् भ्रुवोर् मध्यम् अनिन्दितानयत्  
भ्प्_०४।०४।०२६।१ एवं स्व-देहं महतां महीयसा मुहुः समारोपितम् अङ्कम् आदरात्  
भ्प्_०४।०४।०२६।२ जिहासती दक्ष-रुषा मनस्विनी दधार गात्रेष्व् अनिलाग्नि-धारणाम्  
भ्प्_०४।०४।०२७।१ ततः स्व-भर्तुश् चरणाम्बुजासवं जगद्-गुरोश् चिन्तयती न चापरम्  
भ्प्_०४।०४।०२७।२ ददर्श देहो हत-कल्मषः सती सद्यः प्रजज्वाल समाधिजाग्निना  
भ्प्_०४।०४।०२८।१ तत् पश्यतां खे भुवि चाद्भुतं महद् हा हेति वादः सुमहान् अजायत  
भ्प्_०४।०४।०२८।२ हन्त प्रिया दैवतमस्य देवी जहाव् असून् केन सती प्रकोपिता  
भ्प्_०४।०४।०२९।१ अहो अनात्म्यं महद् अस्य पश्यत प्रजापतेर् यस्य चराचरं प्रजाः  
भ्प्_०४।०४।०२९।२ जहाव् असून् यद्-विमतात्मजा सती मनस्विनी मानम् अभीक्ष्णम् अर्हति  
भ्प्_०४।०४।०३०।१ सो ऽयं दुर्मर्ष-हृदयो ब्रह्म-ध्रुक् च लोके ऽपकीर्तिं महतीम् अवाप्स्यति  
भ्प्_०४।०४।०३०।२ यद्-अङ्गजां स्वां पुरुष-द्विड् उद्यतां न प्रत्यषेधन् मृतये ऽपराधतः  
भ्प्_०४।०४।०३१।१ वदत्य् एवं जने सत्या दृष्ट्वासु-त्यागम् अद्भुतम्  
भ्प्_०४।०४।०३१।२ दक्षं तत्-पार्षदा हन्तुम् उदतिष्ठन्न् उदायुधाः  
भ्प्_०४।०४।०३२।१ तेषाम् आपततां वेगं निशाम्य भगवान् भृगुः  
भ्प्_०४।०४।०३२।२ यज्ञ-घ्न-घ्नेन यजुषा दक्षिणाग्नौ जुहाव ह  
भ्प्_०४।०४।०३३।१ अध्वर्युणा हूयमाने देवा उत्पेतुर् ओजसा  
भ्प्_०४।०४।०३३।२ ऋभवो नाम तपसा सोमं प्राप्ताः सहस्रशः  
भ्प्_०४।०४।०३४।१ तैर् अलातायुधैः सर्वे प्रमथाः सह-गुह्यकाः  
भ्प्_०४।०४।०३४।२ हन्यमाना दिशो भेजुर् उशद्भिर् ब्रह्म-तेजसा  
भ्प्_०४।०५।००१।० मैत्रेय उवाच  
भ्प्_०४।०५।००१।१ भवो भवान्या निधनं प्रजापतेर् असत्-कृताया अवगम्य नारदात्  
भ्प्_०४।०५।००१।२ स्व-पार्षद-सैन्यं च तद्-अध्वरर्भुभिर् विद्रावितं क्रोधम् अपारम् आदधे  
भ्प्_०४।०५।००२।१ क्रुद्धः सुदष्टौष्ठ-पुटः स धूर्-जटिर् जटां तडिद्-वह्नि-सटोग्र-रोचिषम्  
भ्प्_०४।०५।००२।२ उत्कृत्य रुद्रः सहसोत्थितो हसन् गम्भीर-नादो विससर्ज तां भुवि  
भ्प्_०४।०५।००३।१ ततो ऽतिकायस् तनुवा स्पृशन् दिवं सहस्र-बाहुर् घन-रुक् त्रि-सूर्य-दृक्  
भ्प्_०४।०५।००३।२ कराल-दंष्ट्रो ज्वलद्-अग्नि-मूर्धजः कपाल-माली विविधोद्यतायुधः  
भ्प्_०४।०५।००४।१ तं किं करोमीति गृणन्तम् आह बद्धाञ्जलिं भगवान् भूत-नाथः  
भ्प्_०४।०५।००४।२ दक्षं स-यज्ञं जहि मद्-भटानां त्वम् अग्रणी रुद्र भटांशको मे  
भ्प्_०४।०५।००५।१ आज्ञप्त एवं कुपितेन मन्युना स देव-देवं परिचक्रमे विभुम्  
भ्प्_०४।०५।००५।२ मेने-तदात्मानम् असङ्ग-रंहसा महीयसां तात सहः सहिष्णुम्  
भ्प्_०४।०५।००६।१ अन्वीयमानः स तु रुद्र-पार्षदैर् भृशं नदद्भिर् व्यनदत् सुभैरवम्  
भ्प्_०४।०५।००६।२ उद्यम्य शूलं जगद्-अन्तकान्तकं सम्प्राद्रवद् घोषण-भूषणाङ्घ्रिः  
भ्प्_०४।०५।००७।१ अथर्त्विजो यजमानः सदस्याः ककुभ्य् उदीच्यां प्रसमीक्ष्य रेणुम्  
भ्प्_०४।०५।००७।२ तमः किम् एतत् कुत एतद् रजो ऽभूद् इति द्विजा द्विज-पत्न्यश् च दध्युः  
भ्प्_०४।०५।००८।१ वाता न वान्ति न हि सन्ति दस्यवः प्राचीन-बर्हिर् जीवति होग्र-दण्डः  
भ्प्_०४।०५।००८।२ गावो न काल्यन्त इदं कुतो रजो लोको ऽधुना किं प्रलयाय कल्पते  
भ्प्_०४।०५।००९।१ प्रसूति-मिश्राः स्त्रिय उद्विग्न-चित्ता ऊचुर् विपाको वृजिनस्यैव तस्य  
भ्प्_०४।०५।००९।२ यत् पश्यन्तीनां दुहितॄणां प्रजेशः सुतां सतीम् अवदध्याव् अनागाम्  
भ्प्_०४।०५।०१०।१ यस् त्व् अन्त-काले व्युप्त-जटा-कलापः स्व-शूल-सूच्य्-अर्पित-दिग्-गजेन्द्रः  
भ्प्_०४।०५।०१०।२ वितत्य नृत्यत्य् उदितास्त्र-दोर्-ध्वजान् उच्चाट्ट-हास-स्तनयित्नु-भिन्न-दिक्  
भ्प्_०४।०५।०११।१ अमर्षयित्वा तम् असह्य-तेजसं मन्यु-प्लुतं दुर्निरीक्ष्यं भ्रु-कुट्या  
भ्प्_०४।०५।०११।२ कराल-दंष्ट्राभिर् उदस्त-भागणं स्यात् स्वस्ति किं कोपयतो विधातुः  
भ्प्_०४।०५।०१२।१ बह्व् एवम् उद्विग्न-दृशोच्यमाने जनेन दक्षस्य मुहुर् महात्मनः  
भ्प्_०४।०५।०१२।२ उत्पेतुर् उत्पाततमाः सहस्रशो भयावहा दिवि भूमौ च पर्यक्  
भ्प्_०४।०५।०१३।१ तावत् स रुद्रानुचरैर् महा-मखो नानायुधैर् वामनकैर् उदायुधैः  
भ्प्_०४।०५।०१३।२ पिङ्गैः पिशङ्गैर् मकरोदराननैः पर्याद्रवद्भिर् विदुरान्वरुध्यत  
भ्प्_०४।०५।०१४।१ केचिद् बभञ्जुः प्राग्-वंशं पत्नी-शालां तथापरे  
भ्प्_०४।०५।०१४।२ सद आग्नीध्र-शालां च तद्-विहारं महानसम्  
भ्प्_०४।०५।०१५।१ रुरुजुर् यज्ञ-पात्राणि तथैके ऽग्नीन् अनाशयन्  
भ्प्_०४।०५।०१५।२ कुण्डेष्व् अमूत्रयन् केचिद् बिभिदुर् वेदि-मेखलाः  
भ्प्_०४।०५।०१६।१ अबाधन्त मुनीन् अन्ये एके पत्नीर् अतर्जयन्  
भ्प्_०४।०५।०१६।२ अपरे जगृहुर् देवान् प्रत्यासन्नान् पलायितान्  
भ्प्_०४।०५।०१७।१ भृगुं बबन्ध मणिमान् वीरभद्रः प्रजापतिम्  
भ्प्_०४।०५।०१७।२ चण्डेशः पूषणं देवं भगं नन्दीश्वरो ऽग्रहीत्  
भ्प्_०४।०५।०१८।१ सर्व एवर्त्विजो दृष्ट्वा सदस्याः स-दिवौकसः  
भ्प्_०४।०५।०१८।२ तैर् अर्द्यमानाः सुभृशं ग्रावभिर् नैकधाद्रवन्  
भ्प्_०४।०५।०१९।१ जुह्वतः स्रुव-हस्तस्य श्मश्रूणि भगवान् भवः  
भ्प्_०४।०५।०१९।२ भृगोर् लुलुञ्चे सदसि यो ऽहसच् छ्मश्रु दर्शयन्  
भ्प्_०४।०५।०२०।१ भगस्य नेत्रे भगवान् पातितस्य रुषा भुवि  
भ्प्_०४।०५।०२०।२ उज्जहार सद-स्थो ऽक्ष्णा यः शपन्तम् असूसुचत्  
भ्प्_०४।०५।०२१।१ पूष्णो ह्य् अपातयद् दन्तान् कालिङ्गस्य यथा बलः  
भ्प्_०४।०५।०२१।२ शप्यमाने गरिमणि यो ऽहसद् दर्शयन् दतः  
भ्प्_०४।०५।०२२।१ आक्रम्योरसि दक्षस्य शित-धारेण हेतिना  
भ्प्_०४।०५।०२२।२ छिन्दन्न् अपि तद् उद्धर्तुं नाशक्नोत् त्र्यम्बकस् तदा  
भ्प्_०४।०५।०२३।१ शस्त्रैर् अस्त्रान्वितैर् एवम् अनिर्भिन्न-त्वचं हरः  
भ्प्_०४।०५।०२३।२ विस्मयं परम् आपन्नो दध्यौ पशुपतिश् चिरम्  
भ्प्_०४।०५।०२४।१ दृष्ट्वा सञ्ज्ञपनं योगं पशूनां स पतिर् मखे  
भ्प्_०४।०५।०२४।२ यजमान-पशोः कस्य कायात् तेनाहरच् छिरः  
भ्प्_०४।०५।०२५।१ साधु-वादस् तदा तेषां कर्म तत् तस्य पश्यताम्  
भ्प्_०४।०५।०२५।२ भूत-प्रेत-पिशाचानां अन्येषां तद्-विपर्ययः  
भ्प्_०४।०५।०२६।१ जुहावैतच् छिरस् तस्मिन् दक्षिणाग्नाव् अमर्षितः  
भ्प्_०४।०५।०२६।२ तद्-देव-यजनं दग्ध्वा प्रातिष्ठद् गुह्यकालयम्  
भ्प्_०४।०६।००१।० मैत्रेय उवाच  
भ्प्_०४।०६।००१।१ अथ देव-गणाः सर्वे रुद्रानीकैः पराजिताः  
भ्प्_०४।०६।००१।२ शूल-पट्टिश-निस्त्रिंश- गदा-परिघ-मुद्गरैः  
भ्प्_०४।०६।००२।१ सञ्छिन्न-भिन्न-सर्वाङ्गाः सर्त्विक्-सभ्या भयाकुलाः  
भ्प्_०४।०६।००२।२ स्वयम्भुवे नमस्कृत्य कार्त्स्न्येनैतन् न्यवेदयन्  
भ्प्_०४।०६।००३।१ उपलभ्य पुरैवैतद् भगवान् अब्ज-सम्भवः  
भ्प्_०४।०६।००३।२ नारायणश् च विश्वात्मा न कस्याध्वरम् ईयतुः  
भ्प्_०४।०६।००४।१ तद् आकर्ण्य विभुः प्राह तेजीयसि कृतागसि  
भ्प्_०४।०६।००४।२ क्षेमाय तत्र सा भूयान् न प्रायेण बुभूषताम्  
भ्प्_०४।०६।००५।१ अथापि यूयं कृत-किल्बिषा भवं ये बर्हिषो भाग-भाजं परादुः  
भ्प्_०४।०६।००५।२ प्रसादयध्वं परिशुद्ध-चेतसा क्षिप्र-प्रसादं प्रगृहीताङ्घ्रि-पद्मम्  
भ्प्_०४।०६।००६।१ आशासाना जीवितम् अध्वरस्य लोकः स-पालः कुपिते न यस्मिन्  
भ्प्_०४।०६।००६।२ तम् आशु देवं प्रियया विहीनं क्षमापयध्वं हृदि विद्धं दुरुक्तैः  
भ्प्_०४।०६।००७।१ नाहं न यज्ञो न च यूयम् अन्ये ये देह-भाजो मुनयश् च तत्त्वम्  
भ्प्_०४।०६।००७।२ विदुः प्रमाणं बल-वीर्ययोर् वा यस्यात्म-तन्त्रस्य क उपायं विधित्सेत्  
भ्प्_०४।०६।००८।१ स इत्थम् आदिश्य सुरान् अजस् तु तैः समन्वितः पितृभिः स-प्रजेशैः  
भ्प्_०४।०६।००८।२ ययौ स्व-धिष्ण्यान् निलयं पुर-द्विषः कैलासम् अद्रि-प्रवरं प्रियं प्रभोः  
भ्प्_०४।०६।००९।१ जन्मौषधि-तपो-मन्त्र- योग-सिद्धैर् नरेतरैः  
भ्प्_०४।०६।००९।२ जुष्टं किन्नर-गन्धर्वैर् अप्सरोभिर् वृतं सदा  
भ्प्_०४।०६।०१०।१ नाना-मणिमयैः शृङ्गैर् नाना-धातु-विचित्रितैः  
भ्प्_०४।०६।०१०।२ नाना-द्रुम-लता-गुल्मैर् नाना-मृग-गणावृतैः  
भ्प्_०४।०६।०११।१ नानामल-प्रस्रवणैर् नाना-कन्दर-सानुभिः  
भ्प्_०४।०६।०११।२ रमणं विहरन्तीनां रमणैः सिद्ध-योषिताम्  
भ्प्_०४।०६।०१२।१ मयूर-केकाभिरुतं मदान्धालि-विमूर्च्छितम्  
भ्प्_०४।०६।०१२।२ प्लावितै रक्त-कण्ठानां कूजितैश् च पतत्त्रिणाम्  
भ्प्_०४।०६।०१३।१ आह्वयन्तम् इवोद्धस्तैर् द्विजान् काम-दुघैर् द्रुमैः  
भ्प्_०४।०६।०१३।२ व्रजन्तम् इव मातङ्गैर् गृणन्तम् इव निर्झरैः  
भ्प्_०४।०६।०१४।१ मन्दारैः पारिजातैश् च सरलैश् चोपशोभितम्  
भ्प्_०४।०६।०१४।२ तमालैः शाल-तालैश् च कोविदारासनार्जुनैः  
भ्प्_०४।०६।०१५।१ चूतैः कदम्बैर् नीपैश् च नाग-पुन्नाग-चम्पकैः  
भ्प्_०४।०६।०१५।२ पाटलाशोक-बकुलैः कुन्दैः कुरबकैर् अपि  
भ्प्_०४।०६।०१६।१ स्वर्णार्ण-शत-पत्रैश् च वर-रेणुक-जातिभिः  
भ्प्_०४।०६।०१६।२ कुब्जकैर् मल्लिकाभिश् च माधवीभिश् च मण्डितम्  
भ्प्_०४।०६।०१७।१ पनसोदुम्बराश्वत्थ- प्लक्ष-न्यग्रोध-हिङ्गुभिः  
भ्प्_०४।०६।०१७।२ भूर्जैर् ओषधिभिः पूगै राजपूगैश् च जम्बुभिः  
भ्प्_०४।०६।०१८।१ खर्जूराम्रातकाम्राद्यैः प्रियाल-मधुकेङ्गुदैः  
भ्प्_०४।०६।०१८।२ द्रुम-जातिभिर् अन्यैश् च राजितं वेणु-कीचकैः  
भ्प्_०४।०६।०१९।१ कुमुदोत्पल-कह्लार- शतपत्र-वनर्द्धिभिः  
भ्प्_०४।०६।०१९।२ नलिनीषु कलं कूजत्- खग-वृन्दोपशोभितम्  
भ्प्_०४।०६।०२०।१ मृगैः शाखामृगैः क्रोडैर् मृगेन्द्रैर् ऋक्ष-शल्यकैः  
भ्प्_०४।०६।०२०।२ गवयैः शरभैर् व्याघ्रै रुरुभिर् महिषादिभिः  
भ्प्_०४।०६।०२१।१ कर्णान्त्रैकपदाश्वास्यैर् निर्जुष्टं वृक-नाभिभिः  
भ्प्_०४।०६।०२१।२ कदली-खण्ड-संरुद्ध- नलिनी-पुलिन-श्रियम्  
भ्प्_०४।०६।०२२।१ पर्यस्तं नन्दया सत्याः स्नान-पुण्यतरोदया  
भ्प्_०४।०६।०२२।२ विलोक्य भूतेश-गिरिं विबुधा विस्मयं ययुः  
भ्प्_०४।०६।०२३।१ ददृशुस् तत्र ते रम्याम् अलकां नाम वै पुरीम्  
भ्प्_०४।०६।०२३।२ वनं सौगन्धिकं चापि यत्र तन्-नाम पङ्कजम्  
भ्प्_०४।०६।०२४।१ नन्दा चालकनन्दा च सरितौ बाह्यतः पुरः  
भ्प्_०४।०६।०२४।२ तीर्थपाद-पदाम्भोज- रजसातीव पावने  
भ्प्_०४।०६।०२५।१ ययोः सुर-स्त्रियः क्षत्तर् अवरुह्य स्व-धिष्ण्यतः  
भ्प्_०४।०६।०२५।२ क्रीडन्ति पुंसः सिञ्चन्त्यो विगाह्य रति-कर्शिताः  
भ्प्_०४।०६।०२६।१ ययोस् तत्-स्नान-विभ्रष्ट- नव-कुङ्कुम-पिञ्जरम्  
भ्प्_०४।०६।०२६।२ वितृषो ऽपि पिबन्त्य् अम्भः पाययन्तो गजा गजीः  
भ्प्_०४।०६।०२७।१ तार-हेम-महारत्न- विमान-शत-सङ्कुलाम्  
भ्प्_०४।०६।०२७।२ जुष्टां पुण्यजन-स्त्रीभिर् यथा खं सतडिद्-घनम्  
भ्प्_०४।०६।०२८।१ हित्वा यक्षेश्वर-पुरीं वनं सौगन्धिकं च तत्  
भ्प्_०४।०६।०२८।२ द्रुमैः काम-दुघैर् हृद्यं चित्र-माल्य-फल-च्छदैः  
भ्प्_०४।०६।०२९।१ रक्त-कण्ठ-खगानीक- स्वर-मण्डित-षट्पदम्  
भ्प्_०४।०६।०२९।२ कलहंस-कुल-प्रेष्ठं खरदण्ड-जलाशयम्  
भ्प्_०४।०६।०३०।१ वन-कुञ्जर-सङ्घृष्ट- हरिचन्दन-वायुना  
भ्प्_०४।०६।०३०।२ अधि पुण्यजन-स्त्रीणां मुहुर् उन्मथयन् मनः  
भ्प्_०४।०६।०३१।१ वैदूर्य-कृत-सोपाना वाप्य उत्पल-मालिनीः  
भ्प्_०४।०६।०३१।२ प्राप्तं किम्पुरुषैर् दृष्ट्वा त आराद् ददृशुर् वटम्  
भ्प्_०४।०६।०३२।१ स योजन-शतोत्सेधः पादोन-विटपायतः  
भ्प्_०४।०६।०३२।२ पर्यक्-कृताचल-च्छायो निर्नीडस् ताप-वर्जितः  
भ्प्_०४।०६।०३३।१ तस्मिन् महा-योगमये मुमुक्षु-शरणे सुराः  
भ्प्_०४।०६।०३३।२ ददृशुः शिवम् आसीनं त्यक्तामर्षम् इवान्तकम्  
भ्प्_०४।०६।०३४।१ सनन्दनाद्यैर् महा-सिद्धैः शान्तैः संशान्त-विग्रहम्  
भ्प्_०४।०६।०३४।२ उपास्यमानं सख्या च भर्त्रा गुह्यक-रक्षसाम्  
भ्प्_०४।०६।०३५।१ विद्या-तपो-योग-पथम् आस्थितं तम् अधीश्वरम्  
भ्प्_०४।०६।०३५।२ चरन्तं विश्व-सुहृदं वात्सल्याल् लोक-मङ्गलम्  
भ्प्_०४।०६।०३६।१ लिङ्गं च तापसाभीष्टं भस्म-दण्ड-जटाजिनम्  
भ्प्_०४।०६।०३६।२ अङ्गेन सन्ध्याभ्र-रुचा चन्द्र-लेखां च बिभ्रतम्  
भ्प्_०४।०६।०३७।१ उपविष्टं दर्भमय्यां बृस्यां ब्रह्म सनातनम्  
भ्प्_०४।०६।०३७।२ नारदाय प्रवोचन्तं पृच्छते शृण्वतां सताम्  
भ्प्_०४।०६।०३८।१ कृत्वोरौ दक्षिणे सव्यं पाद-पद्मं च जानुनि  
भ्प्_०४।०६।०३८।२ बाहुं प्रकोष्ठे ऽक्ष-मालाम् आसीनं तर्क-मुद्रया  
भ्प्_०४।०६।०३९।१ तं ब्रह्म-निर्वाण-समाधिम् आश्रितं व्युपाश्रितं गिरिशं योग-कक्षाम्  
भ्प्_०४।०६।०३९।२ स-लोक-पाला मुनयो मनूनाम् आद्यं मनुं प्राञ्जलयः प्रणेमुः  
भ्प्_०४।०६।०४०।१ स तूपलभ्यागतम् आत्म-योनिं सुरासुरेशैर् अभिवन्दिताङ्घ्रिः  
भ्प्_०४।०६।०४०।२ उत्थाय चक्रे शिरसाभिवन्दनम् अर्हत्तमः कस्य यथैव विष्णुः  
भ्प्_०४।०६।०४१।१ तथापरे सिद्ध-गणा महर्षिभिर् ये वै समन्ताद् अनु नीललोहितम्  
भ्प्_०४।०६।०४१।२ नमस्कृतः प्राह शशाङ्क-शेखरं कृत-प्रणामं प्रहसन्न् इवात्मभूः  
भ्प्_०४।०६।०४२।० ब्रह्मोवाच  
भ्प्_०४।०६।०४२।१ आने त्वाम् ईशं विश्वस्य जगतो योनि-बीजयोः  
भ्प्_०४।०६।०४२।२ शक्तेः शिवस्य च परं यत् तद् ब्रह्मा निरन्तरम्  
भ्प्_०४।०६।०४३।१ त्वम् एव भगवन्न् एतच् छिव-शक्त्योः स्वरूपयोः  
भ्प्_०४।०६।०४३।२ विश्वं सृजसि पास्य् अत्सि क्रीडन्न् ऊर्ण-पटो यथा  
भ्प्_०४।०६।०४४।१ त्वम् एव धर्मार्थ-दुघाभिपत्तये दक्षेण सूत्रेण ससर्जिथाध्वरम्  
भ्प्_०४।०६।०४४।२ त्वयैव लोके ऽवसिताश् च सेतवो यान् ब्राह्मणाः श्रद्दधते धृत-व्रताः  
भ्प्_०४।०६।०४५।१ त्वं कर्मणां मङ्गल मङ्गलानां कर्तुः स्व-लोकं तनुषे स्वः परं वा  
भ्प्_०४।०६।०४५।२ अमङ्गलानां च तमिस्रम् उल्बणं विपर्ययः केन तद् एव कस्यचित्  
भ्प्_०४।०६।०४६।१ न वै सतां त्वच्-चरणार्पितात्मनां भूतेषु सर्वेष्व् अभिपश्यतां तव  
भ्प्_०४।०६।०४६।२ भूतानि चात्मन्य् अपृथग्-दिदृक्षतां प्रायेण रोषो ऽभिभवेद् यथा पशुम्  
भ्प्_०४।०६।०४७।१ पृथग्-धियः कर्म-दृशो दुराशयाः परोदयेनार्पित-हृद्-रुजो ऽनिशम्  
भ्प्_०४।०६।०४७।२ परान् दुरुक्तैर् वितुदन्त्य् अरुन्तुदास् तान् मावधीद् दैव-वधान् भवद्-विधः  
भ्प्_०४।०६।०४८।१ यस्मिन् यदा पुष्कर-नाभ-मायया दुरन्तया स्पृष्ट-धियः पृथग्-दृशः  
भ्प्_०४।०६।०४८।२ कुर्वन्ति तत्र ह्य् अनुकम्पया कृपां न साधवो दैव-बलात् कृते क्रमम्  
भ्प्_०४।०६।०४९।१ भवांस् तु पुंसः परमस्य मायया दुरन्तयास्पृष्ट-मतिः समस्त-दृक्  
भ्प्_०४।०६।०४९।२ तया हतात्मस्व् अनुकर्म-चेतःस्व् अनुग्रहं कर्तुम् इहार्हसि प्रभो  
भ्प्_०४।०६।०५०।१ कुर्व् अध्वरस्योद्धरणं हतस्य भोः त्वयासमाप्तस्य मनो प्रजापतेः  
भ्प्_०४।०६।०५०।२ न यत्र भागं तव भागिनो ददुः कुयाजिनो येन मखो निनीयते  
भ्प्_०४।०६।०५१।१ जीवताद् यजमानो ऽयं प्रपद्येताक्षिणी भगः  
भ्प्_०४।०६।०५१।२ भृगोः श्मश्रूणि रोहन्तु पूष्णो दन्ताश् च पूर्ववत्  
भ्प्_०४।०६।०५२।१ देवानां भग्न-गात्राणाम् ऋत्विजां चायुधाश्मभिः  
भ्प्_०४।०६।०५२।२ भवतानुगृहीतानाम् आशु मन्यो ऽस्त्व् अनातुरम्  
भ्प्_०४।०६।०५३।१ एष ते रुद्र भागो ऽस्तु यद्-उच्छिष्टो ऽध्वरस्य वै  
भ्प्_०४।०६।०५३।२ यज्ञस् ते रुद्र भागेन कल्पताम् अद्य यज्ञ-हन्  
भ्प्_०४।०७।००१।० मैत्रेय उवाच  
भ्प्_०४।०७।००१।१ इत्य् अजेनानुनीतेन भवेन परितुष्यता  
भ्प्_०४।०७।००१।२ अभ्यधायि महा-बाहो प्रहस्य श्रूयताम् इति  
भ्प्_०४।०७।००२।० महादेव उवाच  
भ्प्_०४।०७।००२।१ नाघं प्रजेश बालानां वर्णये नानुचिन्तये  
भ्प्_०४।०७।००२।२ देव-मायाभिभूतानां दण्डस् तत्र धृतो मया  
भ्प्_०४।०७।००३।१ प्रजापतेर् दग्ध-शीर्ष्णो भवत्व् अज-मुखं शिरः  
भ्प्_०४।०७।००३।२ मित्रस्य चक्षुषेक्षेत भागं स्वं बर्हिषो भगः  
भ्प्_०४।०७।००४।१ पूषा तु यजमानस्य दद्भिर् जक्षतु पिष्ट-भुक्  
भ्प्_०४।०७।००४।२ देवाः प्रकृत-सर्वाङ्गा ये म उच्छेषणं ददुः  
भ्प्_०४।०७।००५।१ बाहुभ्याम् अश्विनोः पूष्णो हस्ताभ्यां कृत-बाहवः  
भ्प्_०४।०७।००५।२ भवन्त्व् अध्वर्यवश् चान्ये बस्त-श्मश्रुर् भृगुर् भवेत्  
भ्प्_०४।०७।००६।० मैत्रेय उवाच  
भ्प्_०४।०७।००६।१ तदा सर्वाणि भूतानि श्रुत्वा मीढुष्टमोदितम्  
भ्प्_०४।०७।००६।२ परितुष्टात्मभिस् तात साधु साध्व् इत्य् अथाब्रुवन्  
भ्प्_०४।०७।००७।१ ततो मीढ्वांसम् आमन्त्र्य शुनासीराः सहर्षिभिः  
भ्प्_०४।०७।००७।२ भूयस् तद् देव-यजनं स-मीढ्वद्-वेधसो ययुः  
भ्प्_०४।०७।००८।१ विधाय कार्त्स्न्येन च तद् यद् आह भगवान् भवः  
भ्प्_०४।०७।००८।२ सन्दधुः कस्य कायेन सवनीय-पशोः शिरः  
भ्प्_०४।०७।००९।१ सन्धीयमाने शिरसि दक्षो रुद्राभिवीक्षितः  
भ्प्_०४।०७।००९।२ सद्यः सुप्त इवोत्तस्थौ ददृशे चाग्रतो मृडम्  
भ्प्_०४।०७।०१०।१ तदा वृषध्वज-द्वेष- कलिलात्मा प्रजापतिः  
भ्प्_०४।०७।०१०।२ शिवावलोकाद् अभवच् छरद्-ध्रद इवामलः  
भ्प्_०४।०७।०११।१ भव-स्तवाय कृत-धीर् नाशक्नोद् अनुरागतः  
भ्प्_०४।०७।०११।२ औत्कण्ठ्याद् बाष्प-कलया सम्परेतां सुतां स्मरन्  
भ्प्_०४।०७।०१२।१ कृच्छ्रात् संस्तभ्य च मनः प्रेम-विह्वलितः सुधीः  
भ्प्_०४।०७।०१२।२ शशम्स निर्व्यलीकेन भावेनेशं प्रजापतिः  
भ्प्_०४।०७।०१३।० दक्ष उवाच  
भ्प्_०४।०७।०१३।१ भूयान् अनुग्रह अहो भवता कृतो मे  
भ्प्_०४।०७।०१३।२ दण्डस् त्वया मयि भृतो यद् अपि प्रलब्धः  
भ्प्_०४।०७।०१३।३ न ब्रह्म-बन्धुषु च वां भगवन्न् अवज्ञा  
भ्प्_०४।०७।०१३।४ तुभ्यं हरेश् च कुत एव धृत-व्रतेषु  
भ्प्_०४।०७।०१४।१ विद्या-तपो-व्रत-धरान् मुखतः स्म विप्रान्  
भ्प्_०४।०७।०१४।२ ब्रह्मात्म-तत्त्वम् अवितुं प्रथमं त्वम् अस्राक्  
भ्प्_०४।०७।०१४।३ तद् ब्राह्मणान् परम सर्व-विपत्सु पासि  
भ्प्_०४।०७।०१४।४ पालः पशून् इव विभो प्रगृहीत-दण्डः  
भ्प्_०४।०७।०१५।१ यो ऽसौ मयाविदित-तत्त्व-दृशा सभायां  
भ्प्_०४।०७।०१५।२ क्षिप्तो दुरुक्ति-विशिखैर् विगणय्य तन् माम्  
भ्प्_०४।०७।०१५।३ अर्वाक् पतन्तम् अर्हत्तम-निन्दयापाद्  
भ्प्_०४।०७।०१५।४ दृष्ट्यार्द्रया स भगवान् स्व-कृतेन तुष्येत्  
भ्प्_०४।०७।०१६।० मैत्रेय उवाच  
भ्प्_०४।०७।०१६।१ क्षमाप्यैवं स मीढ्वांसं ब्रह्मणा चानुमन्त्रितः  
भ्प्_०४।०७।०१६।२ कर्म सन्तानयाम् आस सोपाध्यायर्त्विग्-आदिभिः  
भ्प्_०४।०७।०१७।१ वैष्णवं यज्ञ-सन्तत्यै त्रि-कपालं द्विजोत्तमाः  
भ्प्_०४।०७।०१७।२ पुरोडाशं निरवपन् वीर-संसर्ग-शुद्धये  
भ्प्_०४।०७।०१८।१ अध्वर्युणात्त-हविषा यजमानो विशाम्पते  
भ्प्_०४।०७।०१८।२ धिया विशुद्धया दध्यौ तथा प्रादुरभूद् धरिः  
भ्प्_०४।०७।०१९।१ तदा स्व-प्रभया तेषां द्योतयन्त्या दिशो दश  
भ्प्_०४।०७।०१९।२ मुष्णंस् तेज उपानीतस् तार्क्ष्येण स्तोत्र-वाजिना  
भ्प्_०४।०७।०२०।१ श्यामो हिरण्य-रशनो ऽर्क-किरीट-जुष्टो  
भ्प्_०४।०७।०२०।२ नीलालक-भ्रमर-मण्डित-कुण्डलास्यः  
भ्प्_०४।०७।०२०।३ शङ्खाब्ज-चक्र-शर-चाप-गदासि-चर्म-  
भ्प्_०४।०७।०२०।४ व्यग्रैर् हिरण्मय-भुजैर् इव कर्णिकारः  
भ्प्_०४।०७।०२१।१ वक्षस्य् अधिश्रित-वधूर् वन-माल्य् उदार-  
भ्प्_०४।०७।०२१।२ हासावलोक-कलया रमयंश् च विश्वम्  
भ्प्_०४।०७।०२१।३ पार्श्व-भ्रमद्-व्यजन-चामर-राज-हंसः  
भ्प्_०४।०७।०२१।४ श्वेतातपत्र-शशिनोपरि रज्यमानः  
भ्प्_०४।०७।०२२।१ तम् उपागतम् आलक्ष्य सर्वे सुर-गणादयः  
भ्प्_०४।०७।०२२।२ प्रणेमुः सहसोत्थाय ब्रह्मेन्द्र-त्र्यक्ष-नायकाः  
भ्प्_०४।०७।०२३।१ तत्-तेजसा हत-रुचः सन्न-जिह्वाः स-साध्वसाः  
भ्प्_०४।०७।०२३।२ मूर्ध्ना धृताञ्जलि-पुटा उपतस्थुर् अधोक्षजम्  
भ्प्_०४।०७।०२४।१ अप्य् अर्वाग्-वृत्तयो यस्य महि त्व् आत्मभुव्-आदयः  
भ्प्_०४।०७।०२४।२ यथा-मति गृणन्ति स्म कृतानुग्रह-विग्रहम्  
भ्प्_०४।०७।०२५।१ दक्षो गृहीतार्हण-सादनोत्तमं  
भ्प्_०४।०७।०२५।२ यज्ञेश्वरं विश्व-सृजां परं गुरुम्  
भ्प्_०४।०७।०२५।३ सुनन्द-नन्दाद्य्-अनुगैर् वृतं मुदा  
भ्प्_०४।०७।०२५।४ गृणन् प्रपेदे प्रयतः कृताञ्जलिः  
भ्प्_०४।०७।०२६।० दक्ष उवाच  
भ्प्_०४।०७।०२६।१ शुद्धं स्व-धाम्न्य् उपरताखिल-बुद्ध्य्-अवस्थं  
भ्प्_०४।०७।०२६।२ चिन्-मात्रम् एकम् अभयं प्रतिषिध्य मायाम्  
भ्प्_०४।०७।०२६।३ तिष्ठंस् तयैव पुरुषत्वम् उपेत्य तस्याम्  
भ्प्_०४।०७।०२६।४ आस्ते भवान् अपरिशुद्ध इवात्म-तन्त्रः  
भ्प्_०४।०७।०२७।० ऋत्विज ऊचुः  
भ्प्_०४।०७।०२७।१ तत्त्वं न ते वयम् अनञ्जन रुद्र-शापात्  
भ्प्_०४।०७।०२७।२ कर्मण्य् अवग्रह-धियो भगवन् विदामः  
भ्प्_०४।०७।०२७।३ धर्मोपलक्षणम् इदं त्रिवृद् अध्वराख्यं  
भ्प्_०४।०७।०२७।४ ज्ञातं यद्-अर्थम् अधिदैवम् अदो व्यवस्थाः  
भ्प्_०४।०७।०२८।० सदस्या ऊचुः  
भ्प्_०४।०७।०२८।१ उत्पत्त्य्-अध्वन्य् अशरण उरु-क्लेश-दुर्गे ऽन्तकोग्र-  
भ्प्_०४।०७।०२८।२ व्यालान्विष्टे विषय-मृग-तृष्य् आत्म-गेहोरु-भारः  
भ्प्_०४।०७।०२८।३ द्वन्द्व-श्वभ्रे खल-मृग-भये शोक-दावे ऽज्ञ-सार्थः  
भ्प्_०४।०७।०२८।४ पादौकस् ते शरणद कदा याति कामोपसृष्टः  
भ्प्_०४।०७।०२९।० रुद्र उवाच  
भ्प्_०४।०७।०२९।१ तव वरद वराङ्घ्राव् आशिषेहाखिलार्थे  
भ्प्_०४।०७।०२९।२ ह्य् अपि मुनिभिर् असक्तैर् आदरेणार्हणीये  
भ्प्_०४।०७।०२९।३ यदि रचित-धियं माविद्य-लोको ऽपविद्धं  
भ्प्_०४।०७।०२९।४ जपति न गणये तत् त्वत्-परानुग्रहेण  
भ्प्_०४।०७।०३०।० भृगुर् उवाच  
भ्प्_०४।०७।०३०।१ यन् मायया गहनयापहृतात्म-बोधा  
भ्प्_०४।०७।०३०।२ ब्रह्मादयस् तनु-भृतस् तमसि स्वपन्तः  
भ्प्_०४।०७।०३०।३ नात्मन्-श्रितं तव विदन्त्य् अधुनापि तत्त्वं  
भ्प्_०४।०७।०३०।४ सो ऽयं प्रसीदतु भवान् प्रणतात्म-बन्धुः  
भ्प्_०४।०७।०३१।० ब्रह्मोवाच  
भ्प्_०४।०७।०३१।१ नैतत् स्वरूपं भवतो ऽसौ पदार्थ- भेद-ग्रहैः पुरुषो यावद् ईक्षेत्  
भ्प्_०४।०७।०३१।२ ज्ञानस्य चार्थस्य गुणस्य चाश्रयो मायामयाद् व्यतिरिक्तो मतस् त्वम्  
भ्प्_०४।०७।०३२।० इन्द्र उवाच  
भ्प्_०४।०७।०३२।१ इदम् अप्य् अच्युत विश्व-भावनं वपुर् आनन्द-करं मनो-दृशाम्  
भ्प्_०४।०७।०३२।२ सुर-विद्विट्-क्षपणैर् उदायुधैर् भुज-दण्डैर् उपपन्नम् अष्टभिः  
भ्प्_०४।०७।०३३।० पत्न्य ऊचुः  
भ्प्_०४।०७।०३३।१ यज्ञो ऽयं तव यजनाय केन सृष्टो विध्वस्तः पशुपतिनाद्य दक्ष-कोपात्  
भ्प्_०४।०७।०३३।२ तं नस् त्वं शव-शयनाभ-शान्त-मेधं यज्ञात्मन् नलिन-रुचा दृशा पुनीहि  
भ्प्_०४।०७।०३४।० ऋषय ऊचुः  
भ्प्_०४।०७।०३४।१ अनन्वितं ते भगवन् विचेष्टितं यद् आत्मना चरसि हि कर्म नाज्यसे  
भ्प्_०४।०७।०३४।२ विभूतये यत उपसेदुर् ईश्वरीं न मन्यते स्वयम् अनुवर्ततीं भवान्  
भ्प्_०४।०७।०३५।० सिद्धा ऊचुः  
भ्प्_०४।०७।०३५।१ अयं त्वत्-कथा-मृष्ट-पीयूष-नद्यां मनो-वारणः क्लेश-दावाग्नि-दग्धः  
भ्प्_०४।०७।०३५।२ तृषार्तो ऽवगाढो न सस्मार दावं न निष्क्रामति ब्रह्म-सम्पन्नवन् नः  
भ्प्_०४।०७।०३६।० यजमान्य् उवाच  
भ्प्_०४।०७।०३६।१ स्वागतं ते प्रसीदेश तुभ्यं नमः श्रीनिवास श्रिया कान्तया त्राहि नः  
भ्प्_०४।०७।०३६।२ त्वाम् ऋते ऽधीश नाङ्गैर् मखः शोभते शीर्ष-हीनः क-बन्धो यथा पुरुषः  
भ्प्_०४।०७।०३७।० लोकपाला ऊचुः  
भ्प्_०४।०७।०३७।१ दृष्टः किं नो दृग्भिर् असद्-ग्रहैस् त्वं प्रत्यग्-द्रष्टा दृश्यते येन विश्वम्  
भ्प्_०४।०७।०३७।२ माया ह्य् एषा भवदीया हि भूमन् यस् त्वं षष्ठः पञ्चभिर् भासि भूतैः  
भ्प्_०४।०७।०३८।० योगेश्वरा ऊचुः  
भ्प्_०४।०७।०३८।१ प्रेयान् न ते ऽन्यो ऽस्त्य् अमुतस् त्वयि प्रभो विश्वात्मनीक्षेन् न पृथग् य आत्मनः  
भ्प्_०४।०७।०३८।२ अथापि भक्त्येश तयोपधावताम् अनन्य-वृत्त्यानुगृहाण वत्सल  
भ्प्_०४।०७।०३९।१ जगद्-उद्भव-स्थिति-लयेषु दैवतो बहु-भिद्यमान-गुणयात्म-मायया  
भ्प्_०४।०७।०३९।२ रचितात्म-भेद-मतये स्व-संस्थया विनिवर्तित-भ्रम-गुणात्मने नमः  
भ्प्_०४।०७।०४०।० ब्रह्मोवाच  
भ्प्_०४।०७।०४०।१ नमस् ते श्रित-सत्त्वाय धर्मादीनां च सूतये  
भ्प्_०४।०७।०४०।२ निर्गुणाय च यत्-काष्ठां नाहं वेदापरे ऽपि च  
भ्प्_०४।०७।०४१।० अग्निर् उवाच  
भ्प्_०४।०७।०४१।१ यत्-तेजसाहं सुसमिद्ध-तेजा हव्यं वहे स्वध्वर आज्य-सिक्तम्  
भ्प्_०४।०७।०४१।२ तं यज्ञियं पञ्च-विधं च पञ्चभिः स्विष्टं यजुर्भिः प्रणतो ऽस्मि यज्ञम्  
भ्प्_०४।०७।०४२।० देवा ऊचुः  
भ्प्_०४।०७।०४२।१ पुरा कल्पापाये स्व-कृतम् उदरी-कृत्य विकृतं  
भ्प्_०४।०७।०४२।२ त्वम् एवाद्यस् तस्मिन् सलिल उरगेन्द्राधिशयने  
भ्प्_०४।०७।०४२।३ पुमान् शेषे सिद्धैर् हृदि विमृशिताध्यात्म-पदविः  
भ्प्_०४।०७।०४२।४ स एवाद्याक्ष्णोर् यः पथि चरसि भृत्यान् अवसि नः  
भ्प्_०४।०७।०४३।० गन्धर्वा ऊचुः  
भ्प्_०४।०७।०४३।१ अंशांशास् ते देव मरीच्य्-आदय एते ब्रह्मेन्द्राद्या देव-गणा रुद्र-पुरोगाः  
भ्प्_०४।०७।०४३।२ क्रीडा-भाण्डं विश्वम् इदं यस्य विभूमन् तस्मै नित्यं नाथ नमस् ते करवाम  
भ्प्_०४।०७।०४४।० विद्याधरा ऊचुः  
भ्प्_०४।०७।०४४।१ त्वन्-माययार्थम् अभिपद्य कलेवरे ऽस्मिन्  
भ्प्_०४।०७।०४४।२ कृत्वा ममाहम् इति दुर्मतिर् उत्पथैः स्वैः  
भ्प्_०४।०७।०४४।३ क्षिप्तो ऽप्य् असद्-विषय-लालस आत्म-मोहं  
भ्प्_०४।०७।०४४।४ युष्मत्-कथामृत-निषेवक उद्व्युदस्येत्  
भ्प्_०४।०७।०४५।० ब्राह्मणा ऊचुः  
भ्प्_०४।०७।०४५।१ त्वं क्रतुस् त्वं हविस् त्वं हुताशः स्वयं त्वं हि मन्त्रः समिद्-दर्भ-पात्राणि च  
भ्प्_०४।०७।०४५।२ त्वं सदस्यर्त्विजो दम्पती देवता अग्निहोत्रं स्वधा सोम आज्यं पशुः  
भ्प्_०४।०७।०४६।१ त्वं पुरा गां रसाया महा-सूकरो दंष्ट्रया पद्मिनीं वारणेन्द्रो यथा  
भ्प्_०४।०७।०४६।२ स्तूयमानो नदल् लीलया योगिभिर् व्युज्जहर्थ त्रयी-गात्र यज्ञ-क्रतुः  
भ्प्_०४।०७।०४७।१ स प्रसीद त्वम् अस्माकम् आकाङ्क्षतां दर्शनं ते परिभ्रष्ट-सत्-कर्मणाम्  
भ्प्_०४।०७।०४७।२ कीर्त्यमाने नृभिर् नाम्नि यज्ञेश ते यज्ञ-विघ्नाः क्षयं यान्ति तस्मै नमः  
भ्प्_०४।०७।०४८।० मैत्रेय उवाच  
भ्प्_०४।०७।०४८।१ इति दक्षः कविर् यज्ञं भद्र रुद्राभिमर्शितम्  
भ्प्_०४।०७।०४८।२ कीर्त्यमाने हृषीकेशे सन्निन्ये यज्ञ-भावने  
भ्प्_०४।०७।०४९।१ भगवान् स्वेन भागेन सर्वात्मा सर्व-भाग-भुक्  
भ्प्_०४।०७।०४९।२ दक्षं बभाष आभाष्य प्रीयमाण इवानघ  
भ्प्_०४।०७।०५०।० श्री-भगवान् उवाच  
भ्प्_०४।०७।०५०।१ अहं ब्रह्मा च शर्वश् च जगतः कारणं परम्  
भ्प्_०४।०७।०५०।२ आत्मेश्वर उपद्रष्टा स्वयन्-दृग् अविशेषणः  
भ्प्_०४।०७।०५१।१ आत्म-मायां समाविश्य सो ऽहं गुणमयीं द्विज  
भ्प्_०४।०७।०५१।२ सृजन् रक्षन् हरन् विश्वं दध्रे सञ्ज्ञां क्रियोचिताम्  
भ्प्_०४।०७।०५२।१ तस्मिन् ब्रह्मण्य् अद्वितीये केवले परमात्मनि  
भ्प्_०४।०७।०५२।२ ब्रह्म-रुद्रौ च भूतानि भेदेनाज्ञो ऽनुपश्यति  
भ्प्_०४।०७।०५३।१ यथा पुमान् न स्वाङ्गेषु शिरः-पाण्य्-आदिषु क्वचित्  
भ्प्_०४।०७।०५३।२ पारक्य-बुद्धिं कुरुते एवं भूतेषु मत्-परः  
भ्प्_०४।०७।०५४।१ त्रयाणाम् एक-भावानां यो न पश्यति वै भिदाम्  
भ्प्_०४।०७।०५४।२ सर्व-भूतात्मनां ब्रह्मन् स शान्तिम् अधिगच्छति  
भ्प्_०४।०७।०५५।० मैत्रेय उवाच  
भ्प्_०४।०७।०५५।१ एवं भगवतादिष्टः प्रजापति-पतिर् हरिम्  
भ्प्_०४।०७।०५५।२ अर्चित्वा क्रतुना स्वेन देवान् उभयतो ऽयजत्  
भ्प्_०४।०७।०५६।१ रुद्रं च स्वेन भागेन ह्य् उपाधावत् समाहितः  
भ्प्_०४।०७।०५६।२ कर्मणोदवसानेन सोमपान् इतरान् अपि  
भ्प्_०४।०७।०५६।३ उदवस्य सहर्त्विग्भिः सस्नाव् अवभृथं ततः  
भ्प्_०४।०७।०५७।१ तस्मा अप्य् अनुभावेन स्वेनैवावाप्त-राधसे  
भ्प्_०४।०७।०५७।२ धर्म एव मतिं दत्त्वा त्रिदशास् ते दिवं ययुः  
भ्प्_०४।०७।०५८।१ एवं दाक्षायणी हित्वा सती पूर्व-कलेवरम्  
भ्प्_०४।०७।०५८।२ जज्ञे हिमवतः क्षेत्रे मेनायाम् इति शुश्रुम  
भ्प्_०४।०७।०५९।१ तम् एव दयितं भूय आवृङ्क्ते पतिम् अम्बिका  
भ्प्_०४।०७।०५९।२ अनन्य-भावैक-गतिं शक्तिः सुप्तेव पूरुषम्  
भ्प्_०४।०७।०६०।१ एतद् भगवतः शम्भोः कर्म दक्षाध्वर-द्रुहः  
भ्प्_०४।०७।०६०।२ श्रुतं भागवताच् छिष्याद् उद्धवान् मे बृहस्पतेः  
भ्प्_०४।०७।०६१।१ इदं पवित्रं परम् ईश-चेष्टितं यशस्यम् आयुष्यम् अघौघ-मर्षणम्  
भ्प्_०४।०७।०६१।२ यो नित्यदाकर्ण्य नरो ऽनुकीर्तयेद् धुनोत्य् अघं कौरव भक्ति-भावतः  
भ्प्_०४।०८।००१।० मैत्रेय उवाच  
भ्प्_०४।०८।००१।१ सनकाद्या नारदश् च ऋभुर् हंसो ऽरुणिर् यतिः  
भ्प्_०४।०८।००१।२ नैते गृहान् ब्रह्म-सुता ह्य् आवसन्न् ऊर्ध्व-रेतसः  
भ्प्_०४।०८।००२।१ मृषाधर्मस्य भार्यासीद् दम्भं मायां च शत्रु-हन्  
भ्प्_०४।०८।००२।२ असूत मिथुनं तत् तु निरृतिर् जगृहे ऽप्रजः  
भ्प्_०४।०८।००३।१ तयोः समभवल् लोभो निकृतिश् च महा-मते  
भ्प्_०४।०८।००३।२ ताभ्यां क्रोधश् च हिंसा च यद् दुरुक्तिः स्वसा कलिः  
भ्प्_०४।०८।००४।१ दुरुक्तौ कलिर् आधत्त भयं मृत्युं च सत्तम  
भ्प्_०४।०८।००४।२ तयोश् च मिथुनं जज्ञे यातना निरयस् तथा  
भ्प्_०४।०८।००५।१ सङ्ग्रहेण मयाख्यातः प्रतिसर्गस् तवानघ  
भ्प्_०४।०८।००५।२ त्रिः श्रुत्वैतत् पुमान् पुण्यं विधुनोत्य् आत्मनो मलम्  
भ्प्_०४।०८।००६।१ अथातः कीर्तये वंशं पुण्य-कीर्तेः कुरूद्वह  
भ्प्_०४।०८।००६।२ स्वायम्भुवस्यापि मनोर् हरेर् अंशांश-जन्मनः  
भ्प्_०४।०८।००७।१ प्रियव्रतोत्तानपादौ शतरूपा-पतेः सुतौ  
भ्प्_०४।०८।००७।२ वासुदेवस्य कलया रक्षायां जगतः स्थितौ  
भ्प्_०४।०८।००८।१ जाये उत्तानपादस्य सुनीतिः सुरुचिस् तयोः  
भ्प्_०४।०८।००८।२ सुरुचिः प्रेयसी पत्युर् नेतरा यत्-सुतो ध्रुवः  
भ्प्_०४।०८।००९।१ एकदा सुरुचेः पुत्रम् अङ्कम् आरोप्य लालयन्  
भ्प्_०४।०८।००९।२ उत्तमं नारुरुक्षन्तं ध्रुवं राजाभ्यनन्दत  
भ्प्_०४।०८।०१०।१ तथा चिकीर्षमाणं तं सपत्न्यास् तनयं ध्रुवम्  
भ्प्_०४।०८।०१०।२ सुरुचिः शृण्वतो राज्ञः सेर्ष्यम् आहातिगर्विता  
भ्प्_०४।०८।०११।१ न वत्स नृपतेर् धिष्ण्यं भवान् आरोढुम् अर्हति  
भ्प्_०४।०८।०११।२ न गृहीतो मया यत् त्वं कुक्षाव् अपि नृपात्मजः  
भ्प्_०४।०८।०१२।१ बालो ऽसि बत नात्मानम् अन्य-स्त्री-गर्भ-सम्भृतम्  
भ्प्_०४।०८।०१२।२ नूनं वेद भवान् यस्य दुर्लभे ऽर्थे मनोरथः  
भ्प्_०४।०८।०१३।१ तपसाराध्य पुरुषं तस्यैवानुग्रहेण मे  
भ्प्_०४।०८।०१३।२ गर्भे त्वं साधयात्मानं यदीच्छसि नृपासनम्  
भ्प्_०४।०८।०१४।० मैत्रेय उवाच  
भ्प्_०४।०८।०१४।१ मातुः सपत्न्याः स दुरुक्ति-विद्धः श्वसन् रुषा दण्ड-हतो यथाहिः  
भ्प्_०४।०८।०१४।२ हित्वा मिषन्तं पितरं सन्न-वाचं जगाम मातुः प्ररुदन् सकाशम्  
भ्प्_०४।०८।०१५।१ तं निःश्वसन्तं स्फुरिताधरोष्ठं सुनीतिर् उत्सङ्ग उदूह्य बालम्  
भ्प्_०४।०८।०१५।२ निशम्य तत्-पौर-मुखान् नितान्तं सा विव्यथे यद् गदितं सपत्न्या  
भ्प्_०४।०८।०१६।१ सोत्सृज्य धैर्यं विललाप शोक- दावाग्निना दाव-लतेव बाला  
भ्प्_०४।०८।०१६।२ वाक्यं सपत्न्याः स्मरती सरोज- श्रिया दृशा बाष्प-कलाम् उवाह  
भ्प्_०४।०८।०१७।१ दीर्घं श्वसन्ती वृजिनस्य पारम् अपश्यती बालकम् आह बाला  
भ्प्_०४।०८।०१७।२ मामङ्गलं तात परेषु मंस्था भुङ्क्ते जनो यत् पर-दुःखदस् तत्  
भ्प्_०४।०८।०१८।१ सत्यं सुरुच्याभिहितं भवान् मे यद् दुर्भगाया उदरे गृहीतः  
भ्प्_०४।०८।०१८।२ स्तन्येन वृद्धश् च विलज्जते यां भार्येति वा वोढुम् इडस्पतिर् माम्  
भ्प्_०४।०८।०१९।१ आतिष्ठ तत् तात विमत्सरस् त्वम् उक्तं समात्रापि यद् अव्यलीकम्  
भ्प्_०४।०८।०१९।२ आराधयाधोक्षज-पाद-पद्मं यदीच्छसे ऽध्यासनम् उत्तमो यथा  
भ्प्_०४।०८।०२०।१ यस्याङ्घ्रि-पद्मं परिचर्य विश्व- विभावनायात्त-गुणाभिपत्तेः  
भ्प्_०४।०८।०२०।२ अजो ऽध्यतिष्ठत् खलु पारमेष्ठ्यं पदं जितात्म-श्वसनाभिवन्द्यम्  
भ्प्_०४।०८।०२१।१ तथा मनुर् वो भगवान् पितामहो यम् एक-मत्या पुरु-दक्षिणैर् मखैः  
भ्प्_०४।०८।०२१।२ इष्ट्वाभिपेदे दुरवापम् अन्यतो भौमं सुखं दिव्यम् अथापवर्ग्यम्  
भ्प्_०४।०८।०२२।१ तम् एव वत्साश्रय भृत्य-वत्सलं मुमुक्षुभिर् मृग्य-पदाब्ज-पद्धतिम्  
भ्प्_०४।०८।०२२।२ अनन्य-भावे निज-धर्म-भाविते मनस्य् अवस्थाप्य भजस्व पूरुषम्  
भ्प्_०४।०८।०२३।१ नान्यं ततः पद्म-पलाश-लोचनाद् दुःख-च्छिदं ते मृगयामि कञ्चन  
भ्प्_०४।०८।०२३।२ यो मृग्यते हस्त-गृहीत-पद्मया श्रियेतरैर् अङ्ग विमृग्यमाणया  
भ्प्_०४।०८।०२४।० मैत्रेय उवाच  
भ्प्_०४।०८।०२४।१ एवं सञ्जल्पितं मातुर् आकर्ण्यार्थागमं वचः  
भ्प्_०४।०८।०२४।२ सन्नियम्यात्मनात्मानं निश्चक्राम पितुः पुरात्  
भ्प्_०४।०८।०२५।१ नारदस् तद् उपाकर्ण्य ज्ञात्वा तस्य चिकीर्षितम्  
भ्प्_०४।०८।०२५।२ स्पृष्ट्वा मूर्धन्य् अघ-घ्नेन पाणिना प्राह विस्मितः  
भ्प्_०४।०८।०२६।१ अहो तेजः क्षत्रियाणां मान-भङ्गम् अमृष्यताम्  
भ्प्_०४।०८।०२६।२ बालो ऽप्य् अयं हृदा धत्ते यत् समातुर् असद्-वचः  
भ्प्_०४।०८।०२७।० नारद उवाच  
भ्प्_०४।०८।०२७।१ नाधुनाप्य् अवमानं ते सम्मानं वापि पुत्रक  
भ्प्_०४।०८।०२७।२ लक्षयामः कुमारस्य सक्तस्य क्रीडनादिषु  
भ्प्_०४।०८।०२८।१ विकल्पे विद्यमाने ऽपि न ह्य् असन्तोष-हेतवः  
भ्प्_०४।०८।०२८।२ पुंसो मोहम् ऋते भिन्ना यल् लोके निज-कर्मभिः  
भ्प्_०४।०८।०२९।१ परितुष्येत् ततस् तात तावन्-मात्रेण पूरुषः  
भ्प्_०४।०८।०२९।२ दैवोपसादितं यावद् वीक्ष्येश्वर-गतिं बुधः  
भ्प्_०४।०८।०३०।१ अथ मात्रोपदिष्टेन योगेनावरुरुत्ससि  
भ्प्_०४।०८।०३०।२ यत्-प्रसादं स वै पुंसां दुराराध्यो मतो मम  
भ्प्_०४।०८।०३१।१ मुनयः पदवीं यस्य निःसङ्गेनोरु-जन्मभिः  
भ्प्_०४।०८।०३१।२ न विदुर् मृगयन्तो ऽपि तीव्र-योग-समाधिना  
भ्प्_०४।०८।०३२।१ अतो निवर्तताम् एष निर्बन्धस् तव निष्फलः  
भ्प्_०४।०८।०३२।२ यतिष्यति भवान् काले श्रेयसां समुपस्थिते  
भ्प्_०४।०८।०३३।१ यस्य यद् दैव-विहितं स तेन सुख-दुःखयोः  
भ्प्_०४।०८।०३३।२ आत्मानं तोषयन् देही तमसः पारम् ऋच्छति  
भ्प्_०४।०८।०३४।१ गुणाधिकान् मुदं लिप्सेद् अनुक्रोशं गुणाधमात्  
भ्प्_०४।०८।०३४।२ मैत्रीं समानाद् अन्विच्छेन् न तापैर् अभिभूयते  
भ्प्_०४।०८।०३५।० ध्रुव उवाच  
भ्प्_०४।०८।०३५।१ सो ऽयं शमो भगवता सुख-दुःख-हतात्मनाम्  
भ्प्_०४।०८।०३५।२ दर्शितः कृपया पुंसां दुर्दर्शो ऽस्मद्-विधैस् तु यः  
भ्प्_०४।०८।०३६।१ अथापि मे ऽविनीतस्य क्षात्त्रं घोरम् उपेयुषः  
भ्प्_०४।०८।०३६।२ सुरुच्या दुर्वचो-बाणैर् न भिन्ने श्रयते हृदि  
भ्प्_०४।०८।०३७।१ पदं त्रि-भुवनोत्कृष्टं जिगीषोः साधु वर्त्म मे  
भ्प्_०४।०८।०३७।२ ब्रूह्य् अस्मत्-पितृभिर् ब्रह्मन्न् अन्यैर् अप्य् अनधिष्ठितम्  
भ्प्_०४।०८।०३८।१ नूनं भवान् भगवतो यो ऽङ्गजः परमेष्ठिनः  
भ्प्_०४।०८।०३८।२ वितुदन्न् अटते वीणां हिताय जगतो ऽर्कवत्  
भ्प्_०४।०८।०३९।० मैत्रेय उवाच  
भ्प्_०४।०८।०३९।१ इत्य् उदाहृतम् आकर्ण्य भगवान् नारदस् तदा  
भ्प्_०४।०८।०३९।२ प्रीतः प्रत्याह तं बालं सद्-वाक्यम् अनुकम्पया  
भ्प्_०४।०८।०४०।० नारद उवाच  
भ्प्_०४।०८।०४०।१ जनन्याभिहितः पन्थाः स वै निःश्रेयसस्य ते  
भ्प्_०४।०८।०४०।२ भगवान् वासुदेवस् तं भज तं प्रवणात्मना  
भ्प्_०४।०८।०४१।१ धर्मार्थ-काम-मोक्षाख्यं य इच्छेच् छ्रेय आत्मनः  
भ्प्_०४।०८।०४१।२ एकं ह्य् एव हरेस् तत्र कारणं पाद-सेवनम्  
भ्प्_०४।०८।०४२।१ तत् तात गच्छ भद्रं ते यमुनायास् तटं शुचि  
भ्प्_०४।०८।०४२।२ पुण्यं मधुवनं यत्र सान्निध्यं नित्यदा हरेः  
भ्प्_०४।०८।०४३।१ स्नात्वानुसवनं तस्मिन् कालिन्द्याः सलिले शिवे  
भ्प्_०४।०८।०४३।२ कृत्वोचितानि निवसन्न् आत्मनः कल्पितासनः  
भ्प्_०४।०८।०४४।१ प्राणायामेन त्रि-वृता प्राणेन्द्रिय-मनो-मलम्  
भ्प्_०४।०८।०४४।२ शनैर् व्युदस्याभिध्यायेन् मनसा गुरुणा गुरुम्  
भ्प्_०४।०८।०४५।१ प्रसादाभिमुखं शश्वत् प्रसन्न-वदनेक्षणम्  
भ्प्_०४।०८।०४५।२ सुनासं सुभ्रुवं चारु- कपोलं सुर-सुन्दरम्  
भ्प्_०४।०८।०४६।१ तरुणं रमणीयाङ्गम् अरुणोष्ठेक्षणाधरम्  
भ्प्_०४।०८।०४६।२ प्रणताश्रयणं नृम्णं शरण्यं करुणार्णवम्  
भ्प्_०४।०८।०४७।१ श्रीवत्साङ्कं घन-श्यामं पुरुषं वन-मालिनम्  
भ्प्_०४।०८।०४७।२ शङ्ख-चक्र-गदा-पद्मैर् अभिव्यक्त-चतुर्भुजम्  
भ्प्_०४।०८।०४८।१ किरीटिनं कुण्डलिनं केयूर-वलयान्वितम्  
भ्प्_०४।०८।०४८।२ कौस्तुभाभरण-ग्रीवं पीत-कौशेय-वाससम्  
भ्प्_०४।०८।०४९।१ काञ्ची-कलाप-पर्यस्तं लसत्-काञ्चन-नूपुरम्  
भ्प्_०४।०८।०४९।२ दर्शनीयतमं शान्तं मनो-नयन-वर्धनम्  
भ्प्_०४।०८।०५०।१ पद्भ्यां नख-मणि-श्रेण्या विलसद्भ्यां समर्चताम्  
भ्प्_०४।०८।०५०।२ हृत्-पद्म-कर्णिका-धिष्ण्यम् आक्रम्यात्मन्य् अवस्थितम्  
भ्प्_०४।०८।०५१।१ स्मयमानम् अभिध्यायेत् सानुरागावलोकनम्  
भ्प्_०४।०८।०५१।२ नियतेनैक-भूतेन मनसा वरदर्षभम्  
भ्प्_०४।०८।०५२।१ एवं भगवतो रूपं सुभद्रं ध्यायतो मनः  
भ्प्_०४।०८।०५२।२ निर्वृत्या परया तूर्णं सम्पन्नं न निवर्तते  
भ्प्_०४।०८।०५३।१ जपश् च परमो गुह्यः श्रूयतां मे नृपात्मज  
भ्प्_०४।०८।०५३।२ यं सप्त-रात्रं प्रपठन् पुमान् पश्यति खेचरान्  
भ्प्_०४।०८।०५४।० ॐ नमो भगवते वासुदेवाय  
भ्प्_०४।०८।०५४।१ मन्त्रेणानेन देवस्य कुर्याद् द्रव्यमयीं बुधः  
भ्प्_०४।०८।०५४।२ सपर्यां विविधैर् द्रव्यैर् देश-काल-विभागवित्  
भ्प्_०४।०८।०५५।१ सलिलैः शुचिभिर् माल्यैर् वन्यैर् मूल-फलादिभिः  
भ्प्_०४।०८।०५५।२ शस्ताङ्कुरांशुकैश् चार्चेत् तुलस्या प्रियया प्रभुम्  
भ्प्_०४।०८।०५६।१ लब्ध्वा द्रव्यमयीम् अर्चां क्षित्य्-अम्ब्व्-आदिषु वार्चयेत्  
भ्प्_०४।०८।०५६।२ आभृतात्मा मुनिः शान्तो यत-वाङ् मित-वन्य-भुक्  
भ्प्_०४।०८।०५७।१ स्वेच्छावतार-चरितैर् अचिन्त्य-निज-मायया  
भ्प्_०४।०८।०५७।२ करिष्यत्य् उत्तमश्लोकस् तद् ध्यायेद् धृदयङ्-गमम्  
भ्प्_०४।०८।०५८।१ परिचर्या भगवतो यावत्यः पूर्व-सेविताः  
भ्प्_०४।०८।०५८।२ ता मन्त्र-हृदयेनैव प्रयुञ्ज्यान् मन्त्र-मूर्तये  
भ्प्_०४।०८।०५९।१ एवं कायेन मनसा वचसा च मनो-गतम्  
भ्प्_०४।०८।०५९।२ परिचर्यमाणो भगवान् भक्तिमत्-परिचर्यया  
भ्प्_०४।०८।०६०।१ पुंसाम् अमायिनां सम्यग् भजतां भाव-वर्धनः  
भ्प्_०४।०८।०६०।२ श्रेयो दिशत्य् अभिमतं यद् धर्मादिषु देहिनाम्  
भ्प्_०४।०८।०६१।१ विरक्तश् चेन्द्रिय-रतौ भक्ति-योगेन भूयसा  
भ्प्_०४।०८।०६१।२ तं निरन्तर-भावेन भजेताद्धा विमुक्तये  
भ्प्_०४।०८।०६२।१ इत्य् उक्तस् तं परिक्रम्य प्रणम्य च नृपार्भकः  
भ्प्_०४।०८।०६२।२ ययौ मधुवनं पुण्यं हरेश् चरण-चर्चितम्  
भ्प्_०४।०८।०६३।१ तपो-वनं गते तस्मिन् प्रविष्टो ऽन्तः-पुरं मुनिः  
भ्प्_०४।०८।०६३।२ अर्हितार्हणको राज्ञा सुखासीन उवाच तम्  
भ्प्_०४।०८।०६४।० नारद उवाच  
भ्प्_०४।०८।०६४।१ राजन् किं ध्यायसे दीर्घं मुखेन परिशुष्यता  
भ्प्_०४।०८।०६४।२ किं वा न रिष्यते कामो धर्मो वार्थेन संयुतः  
भ्प्_०४।०८।०६५।० राजोवाच  
भ्प्_०४।०८।०६५।१ सुतो मे बालको ब्रह्मन् स्त्रैणेनाकरुणात्मना  
भ्प्_०४।०८।०६५।२ निर्वासितः पञ्च-वर्षः सह मात्रा महान् कविः  
भ्प्_०४।०८।०६६।१ अप्य् अनाथं वने ब्रह्मन् मा स्मादन्त्य् अर्भकं वृकाः  
भ्प्_०४।०८।०६६।२ श्रान्तं शयानं क्षुधितं परिम्लान-मुखाम्बुजम्  
भ्प्_०४।०८।०६७।१ अहो मे बत दौरात्म्यं स्त्री-जितस्योपधारय  
भ्प्_०४।०८।०६७।२ यो ऽङ्कं प्रेम्णारुरुक्षन्तं नाभ्यनन्दम् असत्तमः  
भ्प्_०४।०८।०६८।० नारद उवाच  
भ्प्_०४।०८।०६८।१ मा मा शुचः स्व-तनयं देव-गुप्तं विशाम्पते  
भ्प्_०४।०८।०६८।२ तत्-प्रभावम् अविज्ञाय प्रावृङ्क्ते यद्-यशो जगत्  
भ्प्_०४।०८।०६९।१ सुदुष्करं कर्म कृत्वा लोक-पालैर् अपि प्रभुः  
भ्प्_०४।०८।०६९।२ ऐष्यत्य् अचिरतो राजन् यशो विपुलयंस् तव  
भ्प्_०४।०८।०७०।० मैत्रेय उवाच  
भ्प्_०४।०८।०७०।१ इति देवर्षिणा प्रोक्तं विश्रुत्य जगती-पतिः  
भ्प्_०४।०८।०७०।२ राज-लक्ष्मीम् अनादृत्य पुत्रम् एवान्वचिन्तयत्  
भ्प्_०४।०८।०७१।१ तत्राभिषिक्तः प्रयतस् ताम् उपोष्य विभावरीम्  
भ्प्_०४।०८।०७१।२ समाहितः पर्यचरद् ऋष्य्-आदेशेन पूरुषम्  
भ्प्_०४।०८।०७२।१ त्रि-रात्रान्ते त्रि-रात्रान्ते कपित्थ-बदराशनः  
भ्प्_०४।०८।०७२।२ आत्म-वृत्त्य्-अनुसारेण मासं निन्ये ऽर्चयन् हरिम्  
भ्प्_०४।०८।०७३।१ द्वितीयं च तथा मासं षष्ठे षष्ठे ऽर्भको दिने  
भ्प्_०४।०८।०७३।२ तृण-पर्णादिभिः शीर्णैः कृतान्नो ऽभ्यर्चयन् विभुम्  
भ्प्_०४।०८।०७४।१ तृतीयं चानयन् मासं नवमे नवमे ऽहनि  
भ्प्_०४।०८।०७४।२ अब्-भक्ष उत्तमश्लोकम् उपाधावत् समाधिना  
भ्प्_०४।०८।०७५।१ चतुर्थम् अपि वै मासं द्वादशे द्वादशे ऽहनि  
भ्प्_०४।०८।०७५।२ वायु-भक्षो जित-श्वासो ध्यायन् देवम् अधारयत्  
भ्प्_०४।०८।०७६।१ पञ्चमे मास्य् अनुप्राप्ते जित-श्वासो नृपात्मजः  
भ्प्_०४।०८।०७६।२ ध्यायन् ब्रह्म पदैकेन तस्थौ स्थाणुर् इवाचलः  
भ्प्_०४।०८।०७७।१ सर्वतो मन आकृष्य हृदि भूतेन्द्रियाशयम्  
भ्प्_०४।०८।०७७।२ ध्यायन् भगवतो रूपं नाद्राक्षीत् किञ्चनापरम्  
भ्प्_०४।०८।०७८।१ आधारं महद्-आदीनां प्रधान-पुरुषेश्वरम्  
भ्प्_०४।०८।०७८।२ ब्रह्म धारयमाणस्य त्रयो लोकाश् चकम्पिरे  
भ्प्_०४।०८।०७९।१ यदैक-पादेन स पार्थिवार्भकस् तस्थौ तद्-अङ्गुष्ठ-निपीडिता मही  
भ्प्_०४।०८।०७९।२ ननाम तत्रार्धम् इभेन्द्र-धिष्ठिता तरीव सव्येतरतः पदे पदे  
भ्प्_०४।०८।०८०।१ तस्मिन्न् अभिध्यायति विश्वम् आत्मनो द्वारं निरुध्यासुम् अनन्यया धिया  
भ्प्_०४।०८।०८०।२ लोका निरुच्छ्वास-निपीडिता भृशं स-लोक-पालाः शरणं ययुर् हरिम्  
भ्प्_०४।०८।०८१।० देवा ऊचुः  
भ्प्_०४।०८।०८१।१ नैवं विदामो भगवन् प्राण-रोधं चराचरस्याखिल-सत्त्व-धाम्नः  
भ्प्_०४।०८।०८१।२ विधेहि तन् नो वृजिनाद् विमोक्षं प्राप्ता वयं त्वां शरणं शरण्यम्  
भ्प्_०४।०८।०८२।० श्री-भगवान् उवाच  
भ्प्_०४।०८।०८२।१ मा भैष्ट बालं तपसो दुरत्ययान् निवर्तयिष्ये प्रतियात स्व-धाम  
भ्प्_०४।०८।०८२।२ यतो हि वः प्राण-निरोध आसीद् औत्तानपादिर् मयि सङ्गतात्मा  
भ्प्_०४।०९।००१।० मैत्रेय उवाच  
भ्प्_०४।०९।००१।१ त एवम् उत्सन्न-भया उरुक्रमे कृतावनामाः प्रययुस् त्रि-विष्टपम्  
भ्प्_०४।०९।००१।२ सहस्रशीर्षापि ततो गरुत्मता मधोर् वनं भृत्य-दिदृक्षया गतः  
भ्प्_०४।०९।००२।१ स वै धिया योग-विपाक-तीव्रया हृत्-पद्म-कोशे स्फुरितं तडित्-प्रभम्  
भ्प्_०४।०९।००२।२ तिरोहितं सहसैवोपलक्ष्य बहिः-स्थितं तद्-अवस्थं ददर्श  
भ्प्_०४।०९।००३।१ तद्-दर्शनेनागत-साध्वसः क्षिताव् अवन्दताङ्गं विनमय्य दण्डवत्  
भ्प्_०४।०९।००३।२ दृग्भ्यां प्रपश्यन् प्रपिबन्न् इवार्भकश् चुम्बन्न् इवास्येन भुजैर् इवाश्लिषन्  
भ्प्_०४।०९।००४।१ स तं विवक्षन्तम् अतद्-विदं हरिर् ज्ञात्वास्य सर्वस्य च हृद्य् अवस्थितः  
भ्प्_०४।०९।००४।२ कृताञ्जलिं ब्रह्ममयेन कम्बुना पस्पर्श बालं कृपया कपोले  
भ्प्_०४।०९।००५।१ स वै तदैव प्रतिपादितां गिरं दैवीं परिज्ञात-परात्म-निर्णयः  
भ्प्_०४।०९।००५।२ तं भक्ति-भावो ऽभ्यगृणाद् असत्वरं परिश्रुतोरु-श्रवसं ध्रुव-क्षितिः  
भ्प्_०४।०९।००६।० ध्रुव उवाच  
भ्प्_०४।०९।००६।१ यो ऽन्तः प्रविश्य मम वाचम् इमां प्रसुप्तां  
भ्प्_०४।०९।००६।२ सञ्जीवयत्य् अखिल-शक्ति-धरः स्व-धाम्ना  
भ्प्_०४।०९।००६।३ अन्यांश् च हस्त-चरण-श्रवण-त्वग्-आदीन्  
भ्प्_०४।०९।००६।४ प्राणान् नमो भगवते पुरुषाय तुभ्यम्  
भ्प्_०४।०९।००७।१ एकस् त्वम् एव भगवन्न् इदम् आत्म-शक्त्या  
भ्प्_०४।०९।००७।२ मायाख्ययोरु-गुणया महद्-आद्य्-अशेषम्  
भ्प्_०४।०९।००७।३ सृष्ट्वानुविश्य पुरुषस् तद्-असद्-गुणेषु  
भ्प्_०४।०९।००७।४ नानेव दारुषु विभावसुवद् विभासि  
भ्प्_०४।०९।००८।१ त्वद्-दत्तया वयुनयेदम् अचष्ट विश्वं  
भ्प्_०४।०९।००८।२ सुप्त-प्रबुद्ध इव नाथ भवत्-प्रपन्नः  
भ्प्_०४।०९।००८।३ तस्यापवर्ग्य-शरणं तव पाद-मूलं  
भ्प्_०४।०९।००८।४ विस्मर्यते कृत-विदा कथम् आर्त-बन्धो  
भ्प्_०४।०९।००९।१ नूनं विमुष्ट-मतयस् तव मायया ते  
भ्प्_०४।०९।००९।२ ये त्वां भवाप्यय-विमोक्षणम् अन्य-हेतोः  
भ्प्_०४।०९।००९।३ अर्चन्ति कल्पक-तरुं कुणपोपभोग्यम्  
भ्प्_०४।०९।००९।४ इच्छन्ति यत् स्पर्शजं निरये ऽपि न्-णाम्  
भ्प्_०४।०९।०१०।१ या निर्वृतिस् तनु-भृतां तव पाद-पद्म-  
भ्प्_०४।०९।०१०।२ ध्यानाद् भवज्-जन-कथा-श्रवणेन वा स्यात्  
भ्प्_०४।०९।०१०।३ सा ब्रह्मणि स्व-महिमन्य् अपि नाथ मा भूत्  
भ्प्_०४।०९।०१०।४ किं त्व् अन्तकासि-लुलितात् पततां विमानात्  
भ्प्_०४।०९।०११।१ भक्तिं मुहुः प्रवहतां त्वयि मे प्रसङ्गो  
भ्प्_०४।०९।०११।२ भूयाद् अनन्त महताम् अमलाशयानाम्  
भ्प्_०४।०९।०११।३ येनाञ्जसोल्बणम् उरु-व्यसनं भवाब्धिं  
भ्प्_०४।०९।०११।४ नेष्ये भवद्-गुण-कथामृत-पान-मत्तः  
भ्प्_०४।०९।०१२।१ ते न स्मरन्त्य् अतितरां प्रियम् ईश मर्त्यं  
भ्प्_०४।०९।०१२।२ ये चान्व् अदः सुत-सुहृद्-गृह-वित्त-दाराः  
भ्प्_०४।०९।०१२।३ ये त्व् अब्ज-नाभ भवदीय-पदारविन्द-  
भ्प्_०४।०९।०१२।४ सौगन्ध्य-लुब्ध-हृदयेषु कृत-प्रसङ्गाः  
भ्प्_०४।०९।०१३।१ तिर्यङ्-नग-द्विज-सरीसृप-देव-दैत्य-  
भ्प्_०४।०९।०१३।२ मर्त्यादिभिः परिचितं सद्-असद्-विशेषम्  
भ्प्_०४।०९।०१३।३ रूपं स्थविष्ठम् अज ते महद्-आद्य्-अनेकं  
भ्प्_०४।०९।०१३।४ नातः परं परम वेद्मि न यत्र वादः  
भ्प्_०४।०९।०१४।१ कल्पान्त एतद् अखिलं जठरेण गृह्णन्  
भ्प्_०४।०९।०१४।२ शेते पुमान् स्व-दृग् अनन्त-सखस् तद्-अङ्के  
भ्प्_०४।०९।०१४।३ यन्-नाभि-सिन्धु-रुह-काञ्चन-लोक-पद्म-  
भ्प्_०४।०९।०१४।४ गर्भे द्युमान् भगवते प्रणतो ऽस्मि तस्मै  
भ्प्_०४।०९।०१५।१ त्वं नित्य-मुक्त-परिशुद्ध-विबुद्ध आत्मा  
भ्प्_०४।०९।०१५।२ कूट-स्थ आदि-पुरुषो भगवांस् त्र्य्-अधीशः  
भ्प्_०४।०९।०१५।३ यद्-बुद्ध्य्-अवस्थितिम् अखण्डितया स्व-दृष्ट्या  
भ्प्_०४।०९।०१५।४ द्रष्टा स्थिताव् अधिमखो व्यतिरिक्त आस्से  
भ्प्_०४।०९।०१६।१ यस्मिन् विरुद्ध-गतयो ह्य् अनिशं पतन्ति  
भ्प्_०४।०९।०१६।२ विद्यादयो विविध-शक्तय आनुपूर्व्यात्  
भ्प्_०४।०९।०१६।३ तद् ब्रह्म विश्व-भवम् एकम् अनन्तम् आद्यम्  
भ्प्_०४।०९।०१६।४ आनन्द-मात्रम् अविकारम् अहं प्रपद्ये  
भ्प्_०४।०९।०१७।१ सत्याशिषो हि भगवंस् तव पाद-पद्मम्  
भ्प्_०४।०९।०१७।२ आशीस् तथानुभजतः पुरुषार्थ-मूर्तेः  
भ्प्_०४।०९।०१७।३ अप्य् एवम् अर्य भगवान् परिपाति दीनान्  
भ्प्_०४।०९।०१७।४ वाश्रेव वत्सकम् अनुग्रह-कातरो ऽस्मान्  
भ्प्_०४।०९।०१८।० मैत्रेय उवाच  
भ्प्_०४।०९।०१८।१ अथाभिष्टुत एवं वै सत्-सङ्कल्पेन धीमता  
भ्प्_०४।०९।०१८।२ भृत्यानुरक्तो भगवान् प्रतिनन्द्येदम् अब्रवीत्  
भ्प्_०४।०९।०१९।० श्री-भगवान् उवाच  
भ्प्_०४।०९।०१९।१ वेदाहं ते व्यवसितं हृदि राजन्य-बालक  
भ्प्_०४।०९।०१९।२ तत् प्रयच्छामि भद्रं ते दुरापम् अपि सुव्रत  
भ्प्_०४।०९।०२०।१ नान्यैर् अधिष्ठितं भद्र यद् भ्राजिष्णु ध्रुव-क्षिति  
भ्प्_०४।०९।०२०।२ यत्र ग्रहर्क्ष-ताराणां ज्योतिषां चक्रम् आहितम्  
भ्प्_०४।०९।०२१।१ मेढ्यां गो-चक्रवत् स्थास्नु परस्तात् कल्प-वासिनाम्  
भ्प्_०४।०९।०२१।२ धर्मो ऽग्निः कश्यपः शुक्रो मुनयो ये वनौकसः  
भ्प्_०४।०९।०२१।३ चरन्ति दक्षिणी-कृत्य भ्रमन्तो यत् सतारकाः  
भ्प्_०४।०९।०२२।१ प्रस्थिते तु वनं पित्रा दत्त्वा गां धर्म-संश्रयः  
भ्प्_०४।०९।०२२।२ षट्-त्रिंशद्-वर्ष-साहस्रं रक्षिताव्याहतेन्द्रियः  
भ्प्_०४।०९।०२३।१ त्वद्-भ्रातर्य् उत्तमे नष्टे मृगयायां तु तन्-मनाः  
भ्प्_०४।०९।०२३।२ अन्वेषन्ती वनं माता दावाग्निं सा प्रवेक्ष्यति  
भ्प्_०४।०९।०२४।१ इष्ट्वा मां यज्ञ-हृदयं यज्ञैः पुष्कल-दक्षिणैः  
भ्प्_०४।०९।०२४।२ भुक्त्वा चेहाशिषः सत्या अन्ते मां संस्मरिष्यसि  
भ्प्_०४।०९।०२५।१ ततो गन्तासि मत्-स्थानं सर्व-लोक-नमस्कृतम्  
भ्प्_०४।०९।०२५।२ उपरिष्टाद् ऋषिभ्यस् त्वं यतो नावर्तते गतः  
भ्प्_०४।०९।०२६।० मैत्रेय उवाच  
भ्प्_०४।०९।०२६।१ इत्य् अर्चितः स भगवान् अतिदिश्यात्मनः पदम्  
भ्प्_०४।०९।०२६।२ बालस्य पश्यतो धाम स्वम् अगाद् गरुड-ध्वजः  
भ्प्_०४।०९।०२७।१ सो ऽपि सङ्कल्पजं विष्णोः पाद-सेवोपसादितम्  
भ्प्_०४।०९।०२७।२ प्राप्य सङ्कल्प-निर्वाणं नातिप्रीतो ऽभ्यगात् पुरम्  
भ्प्_०४।०९।०२८।० विदुर उवाच  
भ्प्_०४।०९।०२८।१ सुदुर्लभं यत् परमं पदं हरेर् मायाविनस् तच्-चरणार्चनार्जितम्  
भ्प्_०४।०९।०२८।२ लब्ध्वाप्य् असिद्धार्थम् इवैक-जन्मना कथं स्वम् आत्मानम् अमन्यतार्थ-वित्  
भ्प्_०४।०९।०२९।० मैत्रेय उवाच  
भ्प्_०४।०९।०२९।१ मातुः सपत्न्या वाग्-बाणैर् हृदि विद्धस् तु तान् स्मरन्  
भ्प्_०४।०९।०२९।२ नैच्छन् मुक्ति-पतेर् मुक्तिं तस्मात् तापम् उपेयिवान्  
भ्प्_०४।०९।०३०।० ध्रुव उवाच  
भ्प्_०४।०९।०३०।१ समाधिना नैक-भवेन यत् पदं विदुः सनन्दादय ऊर्ध्व-रेतसः  
भ्प्_०४।०९।०३०।२ मासैर् अहं षड्भिर् अमुष्य पादयोश् छायाम् उपेत्यापगतः पृथङ्-मतिः  
भ्प्_०४।०९।०३१।१ अहो बत ममानात्म्यं मन्द-भाग्यस्य पश्यत  
भ्प्_०४।०९।०३१।२ भव-च्छिदः पाद-मूलं गत्वा याचे यद् अन्तवत्  
भ्प्_०४।०९।०३२।१ मतिर् विदूषिता देवैः पतद्भिर् असहिष्णुभिः  
भ्प्_०४।०९।०३२।२ यो नारद-वचस् तथ्यं नाग्राहिषम् असत्तमः  
भ्प्_०४।०९।०३३।१ दैवीं मायाम् उपाश्रित्य प्रसुप्त इव भिन्न-दृक्  
भ्प्_०४।०९।०३३।२ तप्ये द्वितीये ऽप्य् असति भ्रातृ-भ्रातृव्य-हृद्-रुजा  
भ्प्_०४।०९।०३४।१ मयैतत् प्रार्थितं व्यर्थं चिकित्सेव गतायुषि  
भ्प्_०४।०९।०३४।२ प्रसाद्य जगद्-आत्मानं तपसा दुष्प्रसादनम्  
भ्प्_०४।०९।०३४।३ भव-च्छिदम् अयाचे ऽहं भवं भाग्य-विवर्जितः  
भ्प्_०४।०९।०३५।१ स्वाराज्यं यच्छतो मौढ्यान् मानो मे भिक्षितो बत  
भ्प्_०४।०९।०३५।२ ईश्वरात् क्षीण-पुण्येन फली-कारान् इवाधनः  
भ्प्_०४।०९।०३६।० मैत्रेय उवाच  
भ्प्_०४।०९।०३६।१ न वै मुकुन्दस्य पदारविन्दयो रजो-जुषस् तात भवादृशा जनाः  
भ्प्_०४।०९।०३६।२ वाञ्छन्ति तद्-दास्यम् ऋते ऽर्थम् आत्मनो यदृच्छया लब्ध-मनः-समृद्धयः  
भ्प्_०४।०९।०३७।१ आकर्ण्यात्म-जम् आयान्तं सम्परेत्य यथागतम्  
भ्प्_०४।०९।०३७।२ राजा न श्रद्दधे भद्रम् अभद्रस्य कुतो मम  
भ्प्_०४।०९।०३८।१ श्रद्धाय वाक्यं देवर्षेर् हर्ष-वेगेन धर्षितः  
भ्प्_०४।०९।०३८।२ वार्ता-हर्तुर् अतिप्रीतो हारं प्रादान् महा-धनम्  
भ्प्_०४।०९।०३९।१ सद्-अश्वं रथम् आरुह्य कार्तस्वर-परिष्कृतम्  
भ्प्_०४।०९।०३९।२ ब्राह्मणैः कुल-वृद्धैश् च पर्यस्तो ऽमात्य-बन्धुभिः  
भ्प्_०४।०९।०४०।१ शङ्ख-दुन्दुभि-नादेन ब्रह्म-घोषेण वेणुभिः  
भ्प्_०४।०९।०४०।२ निश्चक्राम पुरात् तूर्णम् आत्मजाभीक्षणोत्सुकः  
भ्प्_०४।०९।०४१।१ सुनीतिः सुरुचिश् चास्य महिष्यौ रुक्म-भूषिते  
भ्प्_०४।०९।०४१।२ आरुह्य शिबिकां सार्धम् उत्तमेनाभिजग्मतुः  
भ्प्_०४।०९।०४२।१ तं दृष्ट्वोपवनाभ्याश आयान्तं तरसा रथात्  
भ्प्_०४।०९।०४२।२ अवरुह्य नृपस् तूर्णम् आसाद्य प्रेम-विह्वलः  
भ्प्_०४।०९।०४३।१ परिरेभे ऽङ्गजं दोर्भ्यां दीर्घोत्कण्ठ-मनाः श्वसन्  
भ्प्_०४।०९।०४३।२ विष्वक्सेनाङ्घ्रि-संस्पर्श- हताशेषाघ-बन्धनम्  
भ्प्_०४।०९।०४४।१ अथाजिघ्रन् मुहुर् मूर्ध्नि शीतैर् नयन-वारिभिः  
भ्प्_०४।०९।०४४।२ स्नापयाम् आस तनयं जातोद्दाम-मनोरथः  
भ्प्_०४।०९।०४५।१ अभिवन्द्य पितुः पादाव् आशीर्भिश् चाभिमन्त्रितः  
भ्प्_०४।०९।०४५।२ ननाम मातरौ शीर्ष्णा सत्-कृतः सज्-जनाग्रणीः  
भ्प्_०४।०९।०४६।१ सुरुचिस् तं समुत्थाप्य पादावनतम् अर्भकम्  
भ्प्_०४।०९।०४६।२ परिष्वज्याह जीवेति बाष्प-गद्गदया गिरा  
भ्प्_०४।०९।०४७।१ यस्य प्रसन्नो भगवान्गुणैर् मैत्र्य्-आदिभिर् हरिः  
भ्प्_०४।०९।०४७।२ तस्मै नमन्ति भूतानि निम्नम् आप इव स्वयम्  
भ्प्_०४।०९।०४८।१ उत्तमश् च ध्रुवश् चोभाव् अन्योन्यं प्रेम-विह्वलौ  
भ्प्_०४।०९।०४८।२ अङ्ग-सङ्गाद् उत्पुलकाव् अस्रौघं मुहुर् ऊहतुः  
भ्प्_०४।०९।०४९।१ सुनीतिर् अस्य जननी प्राणेभ्यो ऽपि प्रियं सुतम्  
भ्प्_०४।०९।०४९।२ उपगुह्य जहाव् आधिं तद्-अङ्ग-स्पर्श-निर्वृता  
भ्प्_०४।०९।०५०।१ पयः स्तनाभ्यां सुस्राव नेत्र-जैः सलिलैः शिवैः  
भ्प्_०४।०९।०५०।२ तदाभिषिच्यमानाभ्यां वीर वीर-सुवो मुहुः  
भ्प्_०४।०९।०५१।१ तां शशंसुर् जना राज्ञीं दिष्ट्या ते पुत्र आर्ति-हा  
भ्प्_०४।०९।०५१।२ प्रतिलब्धश् चिरं नष्टो रक्षिता मण्डलं भुवः  
भ्प्_०४।०९।०५२।१ अभ्यर्चितस् त्वया नूनं भगवान् प्रणतार्ति-हा  
भ्प्_०४।०९।०५२।२ यद्-अनुध्यायिनो धीरा मृत्युं जिग्युः सुदुर्जयम्  
भ्प्_०४।०९।०५३।१ लाल्यमानं जनैर् एवं ध्रुवं सभ्रातरं नृपः  
भ्प्_०४।०९।०५३।२ आरोप्य करिणीं हृष्टः स्तूयमानो ऽविशत् पुरम्  
भ्प्_०४।०९।०५४।१ तत्र तत्रोपसङ्कॢप्तैर् लसन्-मकर-तोरणैः  
भ्प्_०४।०९।०५४।२ सवृन्दैः कदली-स्तम्भैः पूग-पोतैश् च तद्-विधैः  
भ्प्_०४।०९।०५५।१ चूत-पल्लव-वासः-स्रङ्- मुक्ता-दाम-विलम्बिभिः  
भ्प्_०४।०९।०५५।२ उपस्कृतं प्रति-द्वारम् अपां कुम्भैः सदीपकैः  
भ्प्_०४।०९।०५६।१ प्राकारैर् गोपुरागारैः शातकुम्भ-परिच्छदैः  
भ्प्_०४।०९।०५६।२ सर्वतो ऽलङ्कृतं श्रीमद्- विमान-शिखर-द्युभिः  
भ्प्_०४।०९।०५७।१ मृष्ट-चत्वर-रथ्याट्ट- मार्गं चन्दन-चर्चितम्  
भ्प्_०४।०९।०५७।२ लाजाक्षतैः पुष्प-फलैस् तण्डुलैर् बलिभिर् युतम्  
भ्प्_०४।०९।०५८।१ ध्रुवाय पथि दृष्टाय तत्र तत्र पुर-स्त्रियः  
भ्प्_०४।०९।०५८।२ सिद्धार्थाक्षत-दध्य्-अम्बु- दूर्वा-पुष्प-फलानि च  
भ्प्_०४।०९।०५९।१ उपजह्रुः प्रयुञ्जाना वात्सल्याद् आशिषः सतीः  
भ्प्_०४।०९।०५९।२ शृण्वंस् तद्-वल्गु-गीतानि प्राविशद् भवनं पितुः  
भ्प्_०४।०९।०६०।१ महामणि-व्रातमये स तस्मिन् भवनोत्तमे  
भ्प्_०४।०९।०६०।२ लालितो नितरां पित्रा न्यवसद् दिवि देववत्  
भ्प्_०४।०९।०६१।१ पयः-फेन-निभाः शय्या दान्ता रुक्म-परिच्छदाः  
भ्प्_०४।०९।०६१।२ आसनानि महार्हाणि यत्र रौक्मा उपस्कराः  
भ्प्_०४।०९।०६२।१ यत्र स्फटिक-कुड्येषु महा-मारकतेषु च  
भ्प्_०४।०९।०६२।२ मणि-प्रदीपा आभान्ति ललना-रत्न-संयुताः  
भ्प्_०४।०९।०६३।१ उद्यानानि च रम्याणि विचित्रैर् अमर-द्रुमैः  
भ्प्_०४।०९।०६३।२ कूजद्-विहङ्ग-मिथुनैर् गायन्-मत्त-मधुव्रतैः  
भ्प्_०४।०९।०६४।१ वाप्यो वैदूर्य-सोपानाः पद्मोत्पल-कुमुद्-वतीः  
भ्प्_०४।०९।०६४।२ हंस-कारण्डव-कुलैर् जुष्टाश् चक्राह्व-सारसैः  
भ्प्_०४।०९।०६५।१ उत्तानपादो राजर्षिः प्रभावं तनयस्य तम्  
भ्प्_०४।०९।०६५।२ श्रुत्वा दृष्ट्वाद्भुततमं प्रपेदे विस्मयं परम्  
भ्प्_०४।०९।०६६।१ वीक्ष्योढ-वयसं तं च प्रकृतीनां च सम्मतम्  
भ्प्_०४।०९।०६६।२ अनुरक्त-प्रजं राजा ध्रुवं चक्रे भुवः पतिम्  
भ्प्_०४।०९।०६७।१ आत्मानं च प्रवयसम् आकलय्य विशाम्पतिः  
भ्प्_०४।०९।०६७।२ वनं विरक्तः प्रातिष्ठद् विमृशन्न् आत्मनो गतिम्  
भ्प्_०४।१०।००१।० मैत्रेय उवाच  
भ्प्_०४।१०।००१।१ प्रजापतेर् दुहितरं शिशुमारस्य वै ध्रुवः  
भ्प्_०४।१०।००१।२ उपयेमे भ्रमिं नाम तत्-सुतौ कल्प-वत्सरौ  
भ्प्_०४।१०।००२।१ इलायाम् अपि भार्यायां वायोः पुत्र्यां महा-बलः  
भ्प्_०४।१०।००२।२ पुत्रम् उत्कल-नामानं योषिद्-रत्नम् अजीजनत्  
भ्प्_०४।१०।००३।१ उत्तमस् त्व् अकृतोद्वाहो मृगयायां बलीयसा  
भ्प्_०४।१०।००३।२ हतः पुण्य-जनेनाद्रौ तन्-मातास्य गतिं गता  
भ्प्_०४।१०।००४।१ ध्रुवो भ्रातृ-वधं श्रुत्वा कोपामर्ष-शुचार्पितः  
भ्प्_०४।१०।००४।२ जैत्रं स्यन्दनम् आस्थाय गतः पुण्य-जनालयम्  
भ्प्_०४।१०।००५।१ गत्वोदीचीं दिशं राजा रुद्रानुचर-सेविताम्  
भ्प्_०४।१०।००५।२ ददर्श हिमवद्-द्रोण्यां पुरीं गुह्यक-सङ्कुलाम्  
भ्प्_०४।१०।००६।१ दध्मौ शङ्खं बृहद्-बाहुः खं दिशश् चानुनादयन्  
भ्प्_०४।१०।००६।२ येनोद्विग्न-दृशः क्षत्तर् उपदेव्यो ऽत्रसन् भृशम्  
भ्प्_०४।१०।००७।१ ततो निष्क्रम्य बलिन उपदेव-महा-भटाः  
भ्प्_०४।१०।००७।२ असहन्तस् तन्-निनादम् अभिपेतुर् उदायुधाः  
भ्प्_०४।१०।००८।१ स तान् आपततो वीर उग्र-धन्वा महा-रथः  
भ्प्_०४।१०।००८।२ एकैकं युगपत् सर्वान् अहन् बाणैस् त्रिभिस् त्रिभिः  
भ्प्_०४।१०।००९।१ ते वै ललाट-लग्नैस् तैर् इषुभिः सर्व एव हि  
भ्प्_०४।१०।००९।२ मत्वा निरस्तम् आत्मानम् आशंसन् कर्म तस्य तत्  
भ्प्_०४।१०।०१०।१ ते ऽपि चामुम् अमृष्यन्तः पाद-स्पर्शम् इवोरगाः  
भ्प्_०४।१०।०१०।२ शरैर् अविध्यन् युगपद् द्वि-गुणं प्रचिकीर्षवः  
भ्प्_०४।१०।०११।१ ततः परिघ-निस्त्रिंशैः प्रासशूल-परश्वधैः  
भ्प्_०४।१०।०११।२ शक्त्य्-ऋष्टिभिर् भुशुण्डीभिश् चित्र-वाजैः शरैर् अपि  
भ्प्_०४।१०।०१२।१ अभ्यवर्षन् प्रकुपिताः सरथं सह-सारथिम्  
भ्प्_०४।१०।०१२।२ इच्छन्तस् तत् प्रतीकर्तुम् अयुतानां त्रयोदश  
भ्प्_०४।१०।०१३।१ औत्तानपादिः स तदा शस्त्र-वर्षेण भूरिणा  
भ्प्_०४।१०।०१३।२ न एवादृश्यताच्छन्न आसारेण यथा गिरिः  
भ्प्_०४।१०।०१४।१ हाहा-कारस् तदैवासीत् सिद्धानां दिवि पश्यताम्  
भ्प्_०४।१०।०१४।२ हतो ऽयं मानवः सूर्यो मग्नः पुण्य-जनार्णवे  
भ्प्_०४।१०।०१५।१ नदत्सु यातुधानेषु जय-काशिष्व् अथो मृधे  
भ्प्_०४।१०।०१५।२ उदतिष्ठद् रथस् तस्य नीहाराद् इव भास्करः  
भ्प्_०४।१०।०१६।१ धनुर् विस्फूर्जयन् दिव्यं द्विषतां खेदम् उद्वहन्  
भ्प्_०४।१०।०१६।२ अस्त्रौघं व्यधमद् बाणैर् घनानीकम् इवानिलः  
भ्प्_०४।१०।०१७।१ तस्य ते चाप-निर्मुक्ता भित्त्वा वर्माणि रक्षसाम्  
भ्प्_०४।१०।०१७।२ कायान् आविविशुस् तिग्मा गिरीन् अशनयो यथा  
भ्प्_०४।१०।०१८।१ भल्लैः सञ्छिद्यमानानां शिरोभिश् चारु-कुण्डलैः  
भ्प्_०४।१०।०१८।२ ऊरुभिर् हेम-तालाभैर् दोर्भिर् वलय-वल्गुभिः  
भ्प्_०४।१०।०१९।१ हार-केयूर-मुकुटैर् उष्णीषैश् च महा-धनैः  
भ्प्_०४।१०।०१९।२ आस्तृतास् ता रण-भुवो रेजुर् वीर-मनो-हराः  
भ्प्_०४।१०।०२०।१ हतावशिष्टा इतरे रणाजिराद् रक्षो-गणाः क्षत्रिय-वर्य-सायकैः  
भ्प्_०४।१०।०२०।२ प्रायो विवृक्णावयवा विदुद्रुवुर् मृगेन्द्र-विक्रीडित-यूथपा इव  
भ्प्_०४।१०।०२१।१ अपश्यमानः स तदाततायिनं महा-मृधे कञ्चन मानवोत्तमः  
भ्प्_०४।१०।०२१।२ पुरीं दिदृक्षन्न् अपि नाविशद् द्विषां न मायिनां वेद चिकीर्षितं जनः  
भ्प्_०४।१०।०२२।१ इति ब्रुवंश् चित्र-रथः स्व-सारथिं यत्तः परेषां प्रतियोग-शङ्कितः  
भ्प्_०४।१०।०२२।२ शुश्राव शब्दं जलधेर् इवेरितं नभस्वतो दिक्षु रजो ऽन्वदृश्यत  
भ्प्_०४।१०।०२३।१ क्षणेनाच्छादितं व्योम घनानीकेन सर्वतः  
भ्प्_०४।१०।०२३।२ विस्फुरत्-तडिता दिक्षु त्रासयत्-स्तनयित्नुना  
भ्प्_०४।१०।०२४।१ ववृषू रुधिरौघासृक्- पूय-विण्-मूत्र-मेदसः  
भ्प्_०४।१०।०२४।२ निपेतुर् गगनाद् अस्य कबन्धान्य् अग्रतो ऽनघ  
भ्प्_०४।१०।०२५।१ ततः खे ऽदृश्यत गिरिर् निपेतुः सर्वतो-दिशम्  
भ्प्_०४।१०।०२५।२ गदा-परिघ-निस्त्रिंश- मुसलाः साश्म-वर्षिणः  
भ्प्_०४।१०।०२६।१ अहयो ऽशनि-निःश्वासा वमन्तो ऽग्निं रुषाक्षिभिः  
भ्प्_०४।१०।०२६।२ अभ्यधावन् गजा मत्ताः सिंह-व्याघ्राश् च यूथशः  
भ्प्_०४।१०।०२७।१ समुद्र ऊर्मिभिर् भीमः प्लावयन् सर्वतो भुवम्  
भ्प्_०४।१०।०२७।२ आससाद महा-ह्रादः कल्पान्त इव भीषणः  
भ्प्_०४।१०।०२८।१ एवं-विधान्य् अनेकानि त्रासनान्य् अमनस्विनाम्  
भ्प्_०४।१०।०२८।२ ससृजुस् तिग्म-गतय आसुर्या माययासुराः  
भ्प्_०४।१०।०२९।१ ध्रुवे प्रयुक्ताम् असुरैस् तां मायाम् अतिदुस्तराम्  
भ्प्_०४।१०।०२९।२ निशम्य तस्य मुनयः शम् आशंसन् समागताः  
भ्प्_०४।१०।०३०।० मुनय ऊचुः  
भ्प्_०४।१०।०३०।१ औत्तानपाद भगवांस् तव शार्ङ्गधन्वा  
भ्प्_०४।१०।०३०।२ देवः क्षिणोत्व् अवनतार्ति-हरो विपक्षान्  
भ्प्_०४।१०।०३०।३ यन्-नामधेयम् अभिधाय निशम्य चाद्धा  
भ्प्_०४।१०।०३०।४ लोको ऽञ्जसा तरति दुस्तरम् अङ्ग मृत्युम्  
भ्प्_०४।११।००१।० मैत्रेय उवाच  
भ्प्_०४।११।००१।१ निशम्य गदताम् एवम् ऋषीणां धनुषि ध्रुवः  
भ्प्_०४।११।००१।२ सन्दधे ऽस्त्रम् उपस्पृश्य यन् नारायण-निर्मितम्  
भ्प्_०४।११।००१।१ सन्धीयमान एतस्मिन् माया गुह्यक-निर्मिताः  
भ्प्_०४।११।००१।१ क्षिप्रं विनेशुर् विदुर क्लेशा ज्ञानोदये यथा  
भ्प्_०४।११।००१।१ तस्यार्षास्त्रं धनुषि प्रयुञ्जतः सुवर्ण-पुङ्खाः कलहंस-वाससः  
भ्प्_०४।११।००१।१ विनिःसृता आविविशुर् द्विषद्-बलं यथा वनं भीम-रवाः शिखण्डिनः  
भ्प्_०४।११।००१।१ तैस् तिग्म-धारैः प्रधने शिली-मुखैर् इतस् ततः पुण्य-जना उपद्रुताः  
भ्प्_०४।११।००१।१ तम् अभ्यधावन् कुपिता उदायुधाः सुपर्णम् उन्नद्ध-फणा इवाहयः  
भ्प्_०४।११।००१।१ स तान् पृषत्कैर् अभिधावतो मृधे निकृत्त-बाहूरु-शिरोधरोदरान्  
भ्प्_०४।११।००१।१ निनाय लोकं परम् अर्क-मण्डलं व्रजन्ति निर्भिद्य यम् ऊर्ध्व-रेतसः  
भ्प्_०४।११।००१।१ तान् हन्यमानान् अभिवीक्ष्य गुह्यकान् अनागसश् चित्र-रथेन भूरिशः  
भ्प्_०४।११।००१।१ औत्तानपादिं कृपया पितामहो मनुर् जगादोपगतः सहर्षिभिः  
भ्प्_०४।११।००१।१ मनुर् उवाच  
भ्प्_०४।११।००१।१ अलं वत्सातिरोषेण तमो-द्वारेण पाप्मना  
भ्प्_०४।११।००१।१ येन पुण्य-जनान् एतान् अवधीस् त्वम् अनागसः  
भ्प्_०४।११।००१।१ नास्मत्-कुलोचितं तात कर्मैतत् सद्-विगर्हितम्  
भ्प्_०४।११।००१।१ वधो यद् उपदेवानाम् आरब्धस् ते ऽकृतैनसाम्  
भ्प्_०४।११।००१।१ नन्व् एकस्यापराधेन प्रसङ्गाद् बहवो हताः  
भ्प्_०४।११।००१।१ भ्रातुर् वधाभितप्तेन त्वयाङ्ग भ्रातृ-वत्सल  
भ्प्_०४।११।००१।१ नायं मार्गो हि साधूनां हृषीकेशानुवर्तिनाम्  
भ्प्_०४।११।००१।१ यद् आत्मानं पराग् गृह्य पशुवद् भूत-वैशसम्  
भ्प्_०४।११।००१।१ सर्व-भूतात्म-भावेन भूतावासं हरिं भवान्  
भ्प्_०४।११।००१।१ आराध्याप दुराराध्यं विष्णोस् तत् परमं पदम्  
भ्प्_०४।११।००१।१ स त्वं हरेर् अनुध्यातस् तत्-पुंसाम् अपि सम्मतः  
भ्प्_०४।११।००१।१ कथं त्व् अवद्यं कृतवान् अनुशिक्षन् सतां व्रतम्  
भ्प्_०४।११।००१।१ तितिक्षया करुणया मैत्र्या चाखिल-जन्तुषु  
भ्प्_०४।११।००१।१ समत्वेन च सर्वात्मा भगवान् सम्प्रसीदति  
भ्प्_०४।११।००१।१ सम्प्रसन्ने भगवति पुरुषः प्राकृतैर् गुणैः  
भ्प्_०४।११।००१।१ विमुक्तो जीव-निर्मुक्तो ब्रह्म निर्वाणम् ऋच्छति  
भ्प्_०४।११।००१।१ भूतैः पञ्चभिर् आरब्धैर् योषित् पुरुष एव हि  
भ्प्_०४।११।००१।१ तयोर् व्यवायात् सम्भूतिर् योषित्-पुरुषयोर् इह  
भ्प्_०४।११।००१।१ एवं प्रवर्तते सर्गः स्थितिः संयम एव च  
भ्प्_०४।११।००१।१ गुण-व्यतिकराद् राजन् मायया परमात्मनः  
भ्प्_०४।११।००१।१ निमित्त-मात्रं तत्रासीन् निर्गुणः पुरुषर्षभः  
भ्प्_०४।११।००१।१ व्यक्ताव्यक्तम् इदं विश्वं यत्र भ्रमति लोहवत्  
भ्प्_०४।११।००१।१ स खल्व् इदं भगवान् काल-शक्त्या गुण-प्रवाहेण विभक्त-वीर्यः  
भ्प्_०४।११।००१।१ करोत्य् अकर्तैव निहन्त्य् अहन्ता चेष्टा विभूम्नः खलु दुर्विभाव्या  
भ्प्_०४।११।००१।१ सो ऽनन्तो ऽन्त-करः कालो ऽनादिर् आदि-कृद् अव्ययः  
भ्प्_०४।११।००१।१ जनं जनेन जनयन् मारयन् मृत्युनान्तकम्  
भ्प्_०४।११।००१।१ न वै स्व-पक्षो ऽस्य विपक्ष एव वा परस्य मृत्योर् विशतः समं प्रजाः  
भ्प्_०४।११।००१।१ तं धावमानम् अनुधावन्त्य् अनीशा यथा रजांस्य् अनिलं भूत-सङ्घाः  
भ्प्_०४।११।००१।१ आयुषो ऽपचयं जन्तोस् तथैवोपचयं विभुः  
भ्प्_०४।११।००१।१ उभाभ्यां रहितः स्व-स्थो दुःस्थस्य विदधात्य् असौ  
भ्प्_०४।११।००१।१ केचित् कर्म वदन्त्य् एनं स्वभावम् अपरे नृप  
भ्प्_०४।११।००१।१ एके कालं परे दैवं पुंसः कामम् उतापरे  
भ्प्_०४।११।००१।१ अव्यक्तस्याप्रमेयस्य नाना-शक्त्य्-उदयस्य च  
भ्प्_०४।११।००१।१ न वै चिकीर्षितं तात को वेदाथ स्व-सम्भवम्  
भ्प्_०४।११।००१।१ न चैते पुत्रक भ्रातुर् हन्तारो धनदानुगाः  
भ्प्_०४।११।००१।१ विसर्गादानयोस् तात पुंसो दैवं हि कारणम्  
भ्प्_०४।११।००१।१ स एव विश्वं सृजति स एवावति हन्ति च  
भ्प्_०४।११।००१।१ अथापि ह्य् अनहङ्कारान् नाज्यते गुण-कर्मभिः  
भ्प्_०४।११।००१।१ एष भूतानि भूतात्मा भूतेशो भूत-भावनः  
भ्प्_०४।११।००१।१ स्व-शक्त्या मायया युक्तः सृजत्य् अत्ति च पाति च  
भ्प्_०४।११।००१।१ तम् एव मृत्युम् अमृतं तात दैवं सर्वात्मनोपेहि जगत्-परायणम्  
भ्प्_०४।११।००१।१ यस्मै बलिं विश्व-सृजो हरन्ति गावो यथा वै नसि दाम-यन्त्रिताः  
भ्प्_०४।११।००१।१ यः पञ्च-वर्षो जननीं त्वं विहाय मातुः सपत्न्या वचसा भिन्न-मर्मा  
भ्प्_०४।११।००१।१ वनं गतस् तपसा प्रत्यग्-अक्षम् आराध्य लेभे मूर्ध्नि पदं त्रि-लोक्याः  
भ्प्_०४।११।००१।१ तम् एनम् अङ्गात्मनि मुक्त-विग्रहे व्यपाश्रितं निर्गुणम् एकम् अक्षरम्  
भ्प्_०४।११।००१।१ आत्मानम् अन्विच्छ विमुक्तम् आत्म-दृग् यस्मिन्न् इदं भेदम् असत् प्रतीयते  
भ्प्_०४।११।००१।१ त्वं प्रत्यग्-आत्मनि तदा भगवत्य् अनन्त आनन्द-मात्र उपपन्न-समस्त-शक्तौ  
भ्प्_०४।११।००१।१ भक्तिं विधाय परमां शनकैर् अविद्या- ग्रन्थिं विभेत्स्यसि ममाहम् इति प्ररूढम्  
भ्प्_०४।११।००१।१ संयच्छ रोषं भद्रं ते प्रतीपं श्रेयसां परम्  
भ्प्_०४।११।००१।१ श्रुतेन भूयसा राजन्न् अगदेन यथामयम्  
भ्प्_०४।११।००१।१ येनोपसृष्टात् पुरुषाल् लोक उद्विजते भृशम्  
भ्प्_०४।११।००१।१ न बुधस् तद्-वशं गच्छेद् इच्छन्न् अभयम् आत्मनः  
भ्प्_०४।११।००१।१ हेलनं गिरिश-भ्रातुर् धनदस्य त्वया कृतम्  
भ्प्_०४।११।००१।१ यज् जघ्निवान् पुण्य-जनान् भ्रातृ-घ्नान् इत्य् अमर्षितः  
भ्प्_०४।११।००१।१ तं प्रसादय वत्साशु सन्नत्या प्रश्रयोक्तिभिः  
भ्प्_०४।११।००१।१ न यावन् महतां तेजः कुलं नो ऽभिभविष्यति  
भ्प्_०४।११।००१।१ एवं स्वायम्भुवः पौत्रम् अनुशास्य मनुर् ध्रुवम्  
भ्प्_०४।११।००१।१ तेनाभिवन्दितः साकम् ऋषिभिः स्व-पुरं ययौ  
भ्प्_०४।१२।००१।० मैत्रेय उवाच  
भ्प्_०४।१२।००१।१ ध्रुवं निवृत्तं प्रतिबुद्ध्य वैशसाद् अपेत-मन्युं भगवान् धनेश्वरः  
भ्प्_०४।१२।००१।२ तत्रागतश् चारण-यक्ष-किन्नरैः संस्तूयमानो न्यवदत् कृताञ्जलिम्  
भ्प्_०४।१२।००२।० धनद उवाच  
भ्प्_०४।१२।००२।१ भो भोः क्षत्रिय-दायाद परितुष्टो ऽस्मि ते ऽनघ  
भ्प्_०४।१२।००२।२ यत् त्वं पितामहादेशाद् वैरं दुस्त्यजम् अत्यजः  
भ्प्_०४।१२।००३।१ न भवान् अवधीद् यक्षान् न यक्षा भ्रातरं तव  
भ्प्_०४।१२।००३।२ काल एव हि भूतानां प्रभुर् अप्यय-भावयोः  
भ्प्_०४।१२।००४।१ अहं त्वम् इत्य् अपार्था धीर् अज्ञानात् पुरुषस्य हि  
भ्प्_०४।१२।००४।२ स्वाप्नीवाभात्य् अतद्-ध्यानाद् यया बन्ध-विपर्ययौ  
भ्प्_०४।१२।००५।१ तद् गच्छ ध्रुव भद्रं ते भगवन्तम् अधोक्षजम्  
भ्प्_०४।१२।००५।२ सर्व-भूतात्म-भावेन सर्व-भूतात्म-विग्रहम्  
भ्प्_०४।१२।००६।१ भजस्व भजनीयाङ्घ्रिम् अभवाय भव-च्छिदम्  
भ्प्_०४।१२।००६।२ युक्तं विरहितं शक्त्या गुण-मय्यात्म-मायया  
भ्प्_०४।१२।००७।१ वृणीहि कामं नृप यन् मनो-गतं मत्तस् त्वम् औत्तानपदे ऽविशङ्कितः  
भ्प्_०४।१२।००७।२ वरं वरार्हो ऽम्बुज-नाभ-पादयोर् अनन्तरं त्वां वयम् अङ्ग शुश्रुम  
भ्प्_०४।१२।००८।० मैत्रेय उवाच  
भ्प्_०४।१२।००८।१ स राज-राजेन वराय चोदितो ध्रुवो महा-भागवतो महा-मतिः  
भ्प्_०४।१२।००८।२ हरौ स वव्रे ऽचलितां स्मृतिं यया तरत्य् अयत्नेन दुरत्ययं तमः  
भ्प्_०४।१२।००९।१ तस्य प्रीतेन मनसा तां दत्त्वैडविडस् ततः  
भ्प्_०४।१२।००९।२ पश्यतो ऽन्तर्दधे सो ऽपि स्व-पुरं प्रत्यपद्यत  
भ्प्_०४।१२।०१०।१ अथायजत यज्ञेशं क्रतुभिर् भूरि-दक्षिणैः  
भ्प्_०४।१२।०१०।२ द्रव्य-क्रिया-देवतानां कर्म कर्म-फल-प्रदम्  
भ्प्_०४।१२।०११।१ सर्वात्मन्य् अच्युते ऽसर्वे तीव्रौघां भक्तिम् उद्वहन्  
भ्प्_०४।१२।०११।२ ददर्शात्मनि भूतेषु तम् एवावस्थितं विभुम्  
भ्प्_०४।१२।०१२।१ तम् एवं शील-सम्पन्नं ब्रह्मण्यं दीन-वत्सलम्  
भ्प्_०४।१२।०१२।२ गोप्तारं धर्म-सेतूनां मेनिरे पितरं प्रजाः  
भ्प्_०४।१२।०१३।१ षट्-त्रिंशद्-वर्ष-साहस्रं शशास क्षिति-मण्डलम्  
भ्प्_०४।१२।०१३।२ भोगैः पुण्य-क्षयं कुर्वन्न् अभोगैर् अशुभ-क्षयम्  
भ्प्_०४।१२।०१४।१ एवं बहु-सवं कालं महात्माविचलेन्द्रियः  
भ्प्_०४।१२।०१४।२ त्रि-वर्गौपयिकं नीत्वा पुत्रायादान् नृपासनम्  
भ्प्_०४।१२।०१५।१ मन्यमान इदं विश्वं माया-रचितम् आत्मनि  
भ्प्_०४।१२।०१५।२ अविद्या-रचित-स्वप्न-गन्धर्व-नगरोपमम्  
भ्प्_०४।१२।०१६।१ आत्म-स्त्र्य्-अपत्य-सुहृदो बलम् ऋद्ध-कोशम्  
भ्प्_०४।१२।०१६।२ अन्तः-पुरं परिविहार-भुवश् च रम्याः  
भ्प्_०४।१२।०१६।३ भू-मण्डलं जलधि-मेखलम् आकलय्य  
भ्प्_०४।१२।०१६।४ कालोपसृष्टम् इति स प्रययौ विशालाम्  
भ्प्_०४।१२।०१७।१ तस्यां विशुद्ध-करणः शिव-वार् विगाह्य  
भ्प्_०४।१२।०१७।२ बद्ध्वासनं जित-मरुन् मनसाहृताक्षः  
भ्प्_०४।१२।०१७।३ स्थूले दधार भगवत्-प्रतिरूप एतद्  
भ्प्_०४।१२।०१७।४ ध्यायंस् तद् अव्यवहितो व्यसृजत् समाधौ  
भ्प्_०४।१२।०१८।१ भक्तिं हरौ भगवति प्रवहन्न् अजस्रम्  
भ्प्_०४।१२।०१८।२ आनन्द-बाष्प-कलया मुहुर् अर्द्यमानः  
भ्प्_०४।१२।०१८।३ विक्लिद्यमान-हृदयः पुलकाचिताङ्गो  
भ्प्_०४।१२।०१८।४ नात्मानम् अस्मरद् असाव् इति मुक्त-लिङ्गः  
भ्प्_०४।१२।०१९।१ स ददर्श विमानाग्र्यं नभसो ऽवतरद् ध्रुवः  
भ्प्_०४।१२।०१९।२ विभ्राजयद् दश दिशो राकापतिम् इवोदितम्  
भ्प्_०४।१२।०२०।१ तत्रानु देव-प्रवरौ चतुर्-भुजौ  
भ्प्_०४।१२।०२०।२ श्यामौ किशोराव् अरुणाम्बुजेक्षणौ  
भ्प्_०४।१२।०२०।३ स्थिताव् अवष्टभ्य गदां सुवाससौ  
भ्प्_०४।१२।०२०।४ किरीट-हाराङ्गद-चारु-कुण्डलौ  
भ्प्_०४।१२।०२१।१ विज्ञाय ताव् उत्तमगाय-किङ्कराव्  
भ्प्_०४।१२।०२१।२ अभ्युत्थितः साध्वस-विस्मृत-क्रमः  
भ्प्_०४।१२।०२१।३ ननाम नामानि गृणन् मधुद्विषः  
भ्प्_०४।१२।०२१।४ पार्षत्-प्रधानाव् इति संहताञ्जलिः  
भ्प्_०४।१२।०२२।१ तं कृष्ण-पादाभिनिविष्ट-चेतसं  
भ्प्_०४।१२।०२२।२ बद्धाञ्जलिं प्रश्रय-नम्र-कन्धरम्  
भ्प्_०४।१२।०२२।३ सुनन्द-नन्दाव् उपसृत्य सस्मितं  
भ्प्_०४।१२।०२२।४ प्रत्यूचतुः पुष्करनाभ-सम्मतौ  
भ्प्_०४।१२।०२३।० सुनन्द-नन्दाव् ऊचतुः  
भ्प्_०४।१२।०२३।१ भो भो राजन् सुभद्रं ते वाचं नो ऽवहितः शृणु  
भ्प्_०४।१२।०२३।२ यः पञ्च-वर्षस् तपसा भवान् देवम् अतीतृपत्  
भ्प्_०४।१२।०२४।१ तस्याखिल-जगद्-धातुर् आवां देवस्य शार्ङ्गिणः  
भ्प्_०४।१२।०२४।२ पार्षदाव् इह सम्प्राप्तौ नेतुं त्वां भगवत्-पदम्  
भ्प्_०४।१२।०२५।१ सुदुर्जयं विष्णु-पदं जितं त्वया यत् सूरयो ऽप्राप्य विचक्षते परम्  
भ्प्_०४।१२।०२५।२ आतिष्ठ तच् चन्द्र-दिवाकरादयो ग्रहर्क्ष-ताराः परियन्ति दक्षिणम्  
भ्प्_०४।१२।०२६।१ अनास्थितं ते पितृभिर् अन्यैर् अप्य् अङ्ग कर्हिचित्  
भ्प्_०४।१२।०२६।२ आतिष्ठ जगतां वन्द्यं तद् विष्णोः परमं पदम्  
भ्प्_०४।१२।०२७।१ एतद् विमान-प्रवरम् उत्तमश्लोक-मौलिना  
भ्प्_०४।१२।०२७।२ उपस्थापितम् आयुष्मन्न् अधिरोढुं त्वम् अर्हसि  
भ्प्_०४।१२।०२८।० मैत्रेय उवाच  
भ्प्_०४।१२।०२८।१ निशम्य वैकुण्ठ-नियोज्य-मुख्ययोर् मधु-च्युतं वाचम् उरुक्रम-प्रियः  
भ्प्_०४।१२।०२८।२ कृताभिषेकः कृत-नित्य-मङ्गलो मुनीन् प्रणम्याशिषम् अभ्यवादयत्  
भ्प्_०४।१२।०२९।१ परीत्याभ्यर्च्य धिष्ण्याग्र्यं पार्षदाव् अभिवन्द्य च  
भ्प्_०४।१२।०२९।२ इयेष तद् अधिष्ठातुं बिभ्रद् रूपं हिरण्मयम्  
भ्प्_०४।१२।०३०।१ तदोत्तानपदः पुत्रो ददर्शान्तकम् आगतम्  
भ्प्_०४।१२।०३०।२ मृत्योर् मूर्ध्नि पदं दत्त्वा आरुरोहाद्भुतं गृहम्  
भ्प्_०४।१२।०३१।१ तदा दुन्दुभयो नेदुर् मृदङ्ग-पणवादयः  
भ्प्_०४।१२।०३१।२ गन्धर्व-मुख्याः प्रजगुः पेतुः कुसुम-वृष्टयः  
भ्प्_०४।१२।०३२।१ स च स्वर्लोकम् आरोक्ष्यन् सुनीतिं जननीं ध्रुवः  
भ्प्_०४।१२।०३२।२ अन्वस्मरद् अगं हित्वा दीनां यास्ये त्रि-विष्टपम्  
भ्प्_०४।१२।०३३।१ इति व्यवसितं तस्य व्यवसाय सुरोत्तमौ  
भ्प्_०४।१२।०३३।२ दर्शयाम् आसतुर् देवीं पुरो यानेन गच्छतीम्  
भ्प्_०४।१२।०३४।१ तत्र तत्र प्रशंसद्भिः पथि वैमानिकैः सुरैः  
भ्प्_०४।१२।०३४।२ अवकीर्यमाणो ददृशे कुसुमैः क्रमशो ग्रहान्  
भ्प्_०४।१२।०३५।१ त्रि-लोकीं देव-यानेन सो ऽतिव्रज्य मुनीन् अपि  
भ्प्_०४।१२।०३५।२ परस्ताद् यद् ध्रुव-गतिर् विष्णोः पदम् अथाभ्यगात्  
भ्प्_०४।१२।०३६।१ यद् भ्राजमानं स्व-रुचैव सर्वतो लोकास् त्रयो ह्य् अनु विभ्राजन्त एते  
भ्प्_०४।१२।०३६।२ यन् नाव्रजन् जन्तुषु ये ऽननुग्रहा व्रजन्ति भद्राणि चरन्ति ये ऽनिशम्  
भ्प्_०४।१२।०३७।१ शान्ताः सम-दृशः शुद्धाः सर्व-भूतानुरञ्जनाः  
भ्प्_०४।१२।०३७।२ यान्त्य् अञ्जसाच्युत-पदम् अच्युत-प्रिय-बान्धवाः  
भ्प्_०४।१२।०३८।१ इत्य् उत्तानपदः पुत्रो ध्रुवः कृष्ण-परायणः  
भ्प्_०४।१२।०३८।२ अभूत् त्रयाणां लोकानां चूडा-मणिर् इवामलः  
भ्प्_०४।१२।०३९।१ गम्भीर-वेगो ऽनिमिषं ज्योतिषां चक्रम् आहितम्  
भ्प्_०४।१२।०३९।२ यस्मिन् भ्रमति कौरव्य मेढ्याम् इव गवां गणः  
भ्प्_०४।१२।०४०।१ महिमानं विलोक्यास्य नारदो भगवान् ऋषिः  
भ्प्_०४।१२।०४०।२ आतोद्यं वितुदञ् श्लोकान् सत्रे ऽगायत् प्रचेतसाम्  
भ्प्_०४।१२।०४१।० नारद उवाच  
भ्प्_०४।१२।०४१।१ नूनं सुनीतेः पति-देवतायास् तपः-प्रभावस्य सुतस्य तां गतिम्  
भ्प्_०४।१२।०४१।२ दृष्ट्वाभ्युपायान् अपि वेद-वादिनो नैवाधिगन्तुं प्रभवन्ति किं नृपाः  
भ्प्_०४।१२।०४२।१ यः पञ्च-वर्षो गुरु-दार-वाक्-शरैर् भिन्नेन यातो हृदयेन दूयता  
भ्प्_०४।१२।०४२।२ वनं मद्-आदेश-करो ऽजितं प्रभुं जिगाय तद्-भक्त-गुणैः पराजितम्  
भ्प्_०४।१२।०४३।१ यः क्षत्र-बन्धुर् भुवि तस्याधिरूढम् अन्व् आरुरुक्षेद् अपि वर्ष-पूगैः  
भ्प्_०४।१२।०४३।२ षट्-पञ्च-वर्षो यद् अहोभिर् अल्पैः प्रसाद्य वैकुण्ठम् अवाप तत्-पदम्  
भ्प्_०४।१२।०४४।० मैत्रेय उवाच  
भ्प्_०४।१२।०४४।१ एतत् ते ऽभिहितं सर्वं यत् पृष्टो ऽहम् इह त्वया  
भ्प्_०४।१२।०४४।२ ध्रुवस्योद्दाम-यशसश् चरितं सम्मतं सताम्  
भ्प्_०४।१२।०४५।१ धन्यं यशस्यम् आयुष्यं पुण्यं स्वस्त्य्-अयनं महत्  
भ्प्_०४।१२।०४५।२ स्वर्ग्यं ध्रौव्यं सौमनस्यं प्रशस्यम् अघ-मर्षणम्  
भ्प्_०४।१२।०४६।१ श्रुत्वैतच् छ्रद्धयाभीक्ष्णम् अच्युत-प्रिय-चेष्टितम्  
भ्प्_०४।१२।०४६।२ भवेद् भक्तिर् भगवति यया स्यात् क्लेश-सङ्क्षयः  
भ्प्_०४।१२।०४७।१ महत्त्वम् इच्छतां तीर्थं श्रोतुः शीलादयो गुणाः  
भ्प्_०४।१२।०४७।२ यत्र तेजस् तद् इच्छूनां मानो यत्र मनस्विनाम्  
भ्प्_०४।१२।०४८।१ प्रयतः कीर्तयेत् प्रातः समवाये द्वि-जन्मनाम्  
भ्प्_०४।१२।०४८।२ सायं च पुण्य-श्लोकस्य ध्रुवस्य चरितं महत्  
भ्प्_०४।१२।०४९।१ पौर्णमास्यां सिनीवाल्यां द्वादश्यां श्रवणे ऽथवा  
भ्प्_०४।१२।०४९।२ दिन-क्षये व्यतीपाते सङ्क्रमे ऽर्कदिने ऽपि वा  
भ्प्_०४।१२।०५०।१ श्रावयेच् छ्रद्दधानानां तीर्थ-पाद-पदाश्रयः  
भ्प्_०४।१२।०५०।२ नेच्छंस् तत्रात्मनात्मानं सन्तुष्ट इति सिध्यति  
भ्प्_०४।१२।०५१।१ ज्ञानम् अज्ञात-तत्त्वाय यो दद्यात् सत्-पथे ऽमृतम्  
भ्प्_०४।१२।०५१।२ कृपालोर् दीन-नाथस्य देवास् तस्यानुगृह्णते  
भ्प्_०४।१२।०५२।१ इदं मया ते ऽभिहितं कुरूद्वह ध्रुवस्य विख्यात-विशुद्ध-कर्मणः  
भ्प्_०४।१२।०५२।२ हित्वार्भकः क्रीडनकानि मातुर् गृहं च विष्णुं शरणं यो जगाम  
भ्प्_०४।१३।००१।० सूत उवाच  
भ्प्_०४।१३।००१।१ निशम्य कौषारविणोपवर्णितं ध्रुवस्य वैकुण्ठ-पदाधिरोहणम्  
भ्प्_०४।१३।००१।२ प्ररूढ-भावो भगवत्य् अधोक्षजे प्रष्टुं पुनस् तं विदुरः प्रचक्रमे  
भ्प्_०४।१३।००२।० विदुर उवाच  
भ्प्_०४।१३।००२।१ के ते प्रचेतसो नाम कस्यापत्यानि सुव्रत  
भ्प्_०४।१३।००२।२ कस्यान्ववाये प्रख्याताः कुत्र वा सत्रम् आसत  
भ्प्_०४।१३।००३।१ मन्ये महा-भागवतं नारदं देव-दर्शनम्  
भ्प्_०४।१३।००३।२ येन प्रोक्तः क्रिया-योगः परिचर्या-विधिर् हरेः  
भ्प्_०४।१३।००४।१ स्व-धर्म-शीलैः पुरुषैर् भगवान् यज्ञ-पूरुषः  
भ्प्_०४।१३।००४।२ इज्यमानो भक्तिमता नारदेनेरितः किल  
भ्प्_०४।१३।००५।१ यास् ता देवर्षिणा तत्र वर्णिता भगवत्-कथाः  
भ्प्_०४।१३।००५।२ मह्यं शुश्रूषवे ब्रह्मन् कार्त्स्न्येनाचष्टुम् अर्हसि  
भ्प्_०४।१३।००६।० मैत्रेय उवाच  
भ्प्_०४।१३।००६।१ ध्रुवस्य चोत्कलः पुत्रः पितरि प्रस्थिते वनम्  
भ्प्_०४।१३।००६।२ सार्वभौम-श्रियं नैच्छद् अधिराजासनं पितुः  
भ्प्_०४।१३।००७।१ स जन्मनोपशान्तात्मा निःसङ्गः सम-दर्शनः  
भ्प्_०४।१३।००७।२ ददर्श लोके विततम् आत्मानं लोकम् आत्मनि  
भ्प्_०४।१३।००८।१ आत्मानं ब्रह्म निर्वाणं प्रत्यस्तमित-विग्रहम्  
भ्प्_०४।१३।००८।२ अवबोध-रसैकात्म्यम् आनन्दम् अनुसन्ततम्  
भ्प्_०४।१३।००९।१ अव्यवच्छिन्न-योगाग्नि- दग्ध-कर्म-मलाशयः  
भ्प्_०४।१३।००९।२ स्वरूपम् अवरुन्धानो नात्मनो ऽन्यं तदैक्षत  
भ्प्_०४।१३।०१०।१ जडान्ध-बधिरोन्मत्त- मूकाकृतिर् अतन्-मतिः  
भ्प्_०४।१३।०१०।२ लक्षितः पथि बालानां प्रशान्तार्चिर् इवानलः  
भ्प्_०४।१३।०११।१ मत्वा तं जडम् उन्मत्तं कुल-वृद्धाः समन्त्रिणः  
भ्प्_०४।१३।०११।२ वत्सरं भूपतिं चक्रुर् यवीयांसं भ्रमेः सुतम्  
भ्प्_०४।१३।०१२।१ स्वर्वीथिर् वत्सरस्येष्टा भार्यासूत षड्-आत्मजान्  
भ्प्_०४।१३।०१२।२ पुष्पार्णं तिग्मकेतुं च इषम् ऊर्जं वसुं जयम्  
भ्प्_०४।१३।०१३।१ पुष्पार्णस्य प्रभा भार्या दोषा च द्वे बभूवतुः  
भ्प्_०४।१३।०१३।२ प्रातर् मध्यन्दिनं सायम् इति ह्य् आसन् प्रभा-सुताः  
भ्प्_०४।१३।०१४।१ प्रदोषो निशिथो व्युष्ट इति दोषा-सुतास् त्रयः  
भ्प्_०४।१३।०१४।२ व्युष्टः सुतं पुष्करिण्यां सर्वतेजसम् आदधे  
भ्प्_०४।१३।०१५।१ स चक्षुः सुतम् आकूत्यां पत्न्यां मनुम् अवाप ह  
भ्प्_०४।१३।०१५।२ मनोर् असूत महिषी विरजान् नड्वला सुतान्  
भ्प्_०४।१३।०१६।१ पुरुं कुत्सं त्रितं द्युम्नं सत्यवन्तम् ऋतं व्रतम्  
भ्प्_०४।१३।०१६।२ अग्निष्टोमम् अतीरात्रं प्रद्युम्नं शिबिम् उल्मुकम्  
भ्प्_०४।१३।०१७।१ उल्मुको ऽजनयत् पुत्रान् पुष्करिण्यां षड् उत्तमान्  
भ्प्_०४।१३।०१७।२ अङ्गं सुमनसं ख्यातिं क्रतुम् अङ्गिरसं गयम्  
भ्प्_०४।१३।०१८।१ सुनीथाङ्गस्य या पत्नी सुषुवे वेनम् उल्बणम्  
भ्प्_०४।१३।०१८।२ यद्-दौःशील्यात् स राजर्षिर् निर्विण्णो निरगात् पुरात्  
भ्प्_०४।१३।०१९।१ यम् अङ्ग शेपुः कुपिता वाग्-वज्रा मुनयः किल  
भ्प्_०४।१३।०१९।२ गतासोस् तस्य भूयस् ते ममन्थुर् दक्षिणं करम्  
भ्प्_०४।१३।०२०।१ अराजके तदा लोके दस्युभिः पीडिताः प्रजाः  
भ्प्_०४।१३।०२०।२ जातो नारायणांशेन पृथुर् आद्यः क्षितीश्वरः  
भ्प्_०४।१३।०२१।० विदुर उवाच  
भ्प्_०४।१३।०२१।१ तस्य शील-निधेः साधोर् ब्रह्मण्यस्य महात्मनः  
भ्प्_०४।१३।०२१।२ राज्ञः कथम् अभूद् दुष्टा प्रजा यद् विमना ययौ  
भ्प्_०४।१३।०२२।१ किं वांहो वेन उद्दिश्य ब्रह्म-दण्डम् अयूयुजन्  
भ्प्_०४।१३।०२२।२ दण्ड-व्रत-धरे राज्ञि मुनयो धर्म-कोविदाः  
भ्प्_०४।१३।०२३।१ नावध्येयः प्रजा-पालः प्रजाभिर् अघवान् अपि  
भ्प्_०४।१३।०२३।२ यद् असौ लोक-पालानां बिभर्त्य् ओजः स्व-तेजसा  
भ्प्_०४।१३।०२४।१ एतद् आख्याहि मे ब्रह्मन् सुनीथात्मज-चेष्टितम्  
भ्प्_०४।१३।०२४।२ श्रद्दधानाय भक्ताय त्वं परावर-वित्तमः  
भ्प्_०४।१३।०२५।० मैत्रेय उवाच  
भ्प्_०४।१३।०२५।१ अङ्गो ऽश्वमेधं राजर्षिर् आजहार महा-क्रतुम्  
भ्प्_०४।१३।०२५।२ नाजग्मुर् देवतास् तस्मिन्न् आहूता ब्रह्म-वादिभिः  
भ्प्_०४।१३।०२६।१ तम् ऊचुर् विस्मितास् तत्र यजमानम् अथर्त्विजः  
भ्प्_०४।१३।०२६।२ हवींषि हूयमानानि न ते गृह्णन्ति देवताः  
भ्प्_०४।१३।०२७।१ राजन् हवींष्य् अदुष्टानि श्रद्धयासादितानि ते  
भ्प्_०४।१३।०२७।२ छन्दांस्य् अयात-यामानि योजितानि धृत-व्रतैः  
भ्प्_०४।१३।०२८।१ न विदामेह देवानां हेलनं वयम् अण्व् अपि  
भ्प्_०४।१३।०२८।२ यन् न गृह्णन्ति भागान् स्वान् ये देवाः कर्म-साक्षिणः  
भ्प्_०४।१३।०२९।० मैत्रेय उवाच  
भ्प्_०४।१३।०२९।१ अङ्गो द्विज-वचः श्रुत्वा यजमानः सुदुर्मनाः  
भ्प्_०४।१३।०२९।२ तत् प्रष्टुं व्यसृजद् वाचं सदस्यांस् तद्-अनुज्ञया  
भ्प्_०४।१३।०३०।१ नागच्छन्त्य् आहुता देवा न गृह्णन्ति ग्रहान् इह  
भ्प्_०४।१३।०३०।२ सदसस्-पतयो ब्रूत किम् अवद्यं मया कृतम्  
भ्प्_०४।१३।०३१।० सदसस्-पतय ऊचुः  
भ्प्_०४।१३।०३१।१ नर-देवेह भवतो नाघं तावन् मनाक् स्थितम्  
भ्प्_०४।१३।०३१।२ अस्त्य् एकं प्राक्तनम् अघं यद् इहेदृक् त्वम् अप्रजः  
भ्प्_०४।१३।०३२।१ तथा साधय भद्रं ते आत्मानं सुप्रजं नृप  
भ्प्_०४।१३।०३२।२ इष्टस् ते पुत्र-कामस्य पुत्रं दास्यति यज्ञ-भुक्  
भ्प्_०४।१३।०३३।१ तथा स्व-भागधेयानि ग्रहीष्यन्ति दिवौकसः  
भ्प्_०४।१३।०३३।२ यद् यज्ञ-पुरुषः साक्षाद् अपत्याय हरिर् वृतः  
भ्प्_०४।१३।०३४।१ तांस् तान् कामान् हरिर् दद्याद् यान् यान् कामयते जनः  
भ्प्_०४।१३।०३४।२ आराधितो यथैवैष तथा पुंसां फलोदयः  
भ्प्_०४।१३।०३५।१ इति व्यवसिता विप्रास् तस्य राज्ञः प्रजातये  
भ्प्_०४।१३।०३५।२ पुरोडाशं निरवपन् शिपि-विष्टाय विष्णवे  
भ्प्_०४।१३।०३६।१ तस्मात् पुरुष उत्तस्थौ हेम-माल्य् अमलाम्बरः  
भ्प्_०४।१३।०३६।२ हिरण्मयेन पात्रेण सिद्धम् आदाय पायसम्  
भ्प्_०४।१३।०३७।१ स विप्रानुमतो राजा गृहीत्वाञ्जलिनौदनम्  
भ्प्_०४।१३।०३७।२ अवघ्राय मुदा युक्तः प्रादात् पत्न्या उदार-धीः  
भ्प्_०४।१३।०३८।१ सा तत् पुं-सवनं राज्ञी प्राश्य वै पत्युर् आदधे  
भ्प्_०४।१३।०३८।२ गर्भं काल उपावृत्ते कुमारं सुषुवे ऽप्रजा  
भ्प्_०४।१३।०३९।१ स बाल एव पुरुषो मातामहम् अनुव्रतः  
भ्प्_०४।१३।०३९।२ अधर्मांशोद्भवं मृत्युं तेनाभवद् अधार्मिकः  
भ्प्_०४।१३।०४०।१ स शरासनम् उद्यम्य मृगयुर् वन-गोचरः  
भ्प्_०४।१३।०४०।२ हन्त्य् असाधुर् मृगान् दीनान् वेनो ऽसाव् इत्य् अरौज् जनः  
भ्प्_०४।१३।०४१।१ आक्रीडे क्रीडतो बालान् वयस्यान् अतिदारुणः  
भ्प्_०४।१३।०४१।२ प्रसह्य निरनुक्रोशः पशु-मारम् अमारयत्  
भ्प्_०४।१३।०४२।१ तं विचक्ष्य खलं पुत्रं शासनैर् विविधैर् नृपः  
भ्प्_०४।१३।०४२।२ यदा न शासितुं कल्पो भृशम् आसीत् सुदुर्मनाः  
भ्प्_०४।१३।०४३।१ प्रायेणाभ्यर्चितो देवो ये ऽप्रजा गृह-मेधिनः  
भ्प्_०४।१३।०४३।२ कद्-अपत्य-भृतं दुःखं ये न विन्दन्ति दुर्भरम्  
भ्प्_०४।१३।०४४।१ यतः पापीयसी कीर्तिर् अधर्मश् च महान् नृणाम्  
भ्प्_०४।१३।०४४।२ यतो विरोधः सर्वेषां यत आधिर् अनन्तकः  
भ्प्_०४।१३।०४५।१ कस् तं प्रजापदेशं वै मोह-बन्धनम् आत्मनः  
भ्प्_०४।१३।०४५।२ पण्डितो बहु मन्येत यद्-अर्थाः क्लेशदा गृहाः  
भ्प्_०४।१३।०४६।१ कद्-अपत्यं वरं मन्ये सद्-अपत्याच् छुचां पदात्  
भ्प्_०४।१३।०४६।२ निर्विद्येत गृहान् मर्त्यो यत्-क्लेश-निवहा गृहाः  
भ्प्_०४।१३।०४७।१ एवं स निर्विण्ण-मना नृपो गृहान् निशीथ उत्थाय महोदयोदयात्  
भ्प्_०४।१३।०४७।२ अलब्ध-निद्रो ऽनुपलक्षितो नृभिर् हित्वा गतो वेन-सुवं प्रसुप्ताम्  
भ्प्_०४।१३।०४८।१ विज्ञाय निर्विद्य गतं पतिं प्रजाः पुरोहितामात्य-सुहृद्-गणादयः  
भ्प्_०४।१३।०४८।२ विचिक्युर् उर्व्याम् अतिशोक-कातरा यथा निगूढं पुरुषं कुयोगिनः  
भ्प्_०४।१३।०४९।१ अलक्षयन्तः पदवीं प्रजापतेर् हतोद्यमाः प्रत्युपसृत्य ते पुरीम्  
भ्प्_०४।१३।०४९।२ ऋषीन् समेतान् अभिवन्द्य साश्रवो न्यवेदयन् पौरव भर्तृ-विप्लवम्  
भ्प्_०४।१४।००१।० मैत्रेय उवाच  
भ्प्_०४।१४।००१।१ भृग्व्-आदयस् ते मुनयो लोकानां क्षेम-दर्शिनः  
भ्प्_०४।१४।००१।२ गोप्तर्य् असति वै नॄणां पश्यन्तः पशु-साम्यताम्  
भ्प्_०४।१४।००२।१ वीर-मातरम् आहूय सुनीथां ब्रह्म-वादिनः  
भ्प्_०४।१४।००२।२ प्रकृत्य्-असम्मतं वेनम् अभ्यषिञ्चन् पतिं भुवः  
भ्प्_०४।१४।००३।१ श्रुत्वा नृपासन-गतं वेनम् अत्युग्र-शासनम्  
भ्प्_०४।१४।००३।२ निलिल्युर् दस्यवः सद्यः सर्प-त्रस्ता इवाखवः  
भ्प्_०४।१४।००४।१ स आरूढ-नृप-स्थान उन्नद्धो ऽष्ट-विभूतिभिः  
भ्प्_०४।१४।००४।२ अवमेने महा-भागान् स्तब्धः सम्भावितः स्वतः  
भ्प्_०४।१४।००५।१ एवं मदान्ध उत्सिक्तो निरङ्कुश इव द्विपः  
भ्प्_०४।१४।००५।२ पर्यटन् रथम् आस्थाय कम्पयन्न् इव रोदसी  
भ्प्_०४।१४।००६।१ न यष्टव्यं न दातव्यं न होतव्यं द्विजाः क्वचित्  
भ्प्_०४।१४।००६।२ इति न्यवारयद् धर्मं भेरी-घोषेण सर्वशः  
भ्प्_०४।१४।००७।१ वेनस्यावेक्ष्य मुनयो दुर्वृत्तस्य विचेष्टितम्  
भ्प्_०४।१४।००७।२ विमृश्य लोक-व्यसनं कृपयोचुः स्म सत्रिणः  
भ्प्_०४।१४।००८।१ अहो उभयतः प्राप्तं लोकस्य व्यसनं महत्  
भ्प्_०४।१४।००८।२ दारुण्य् उभयतो दीप्ते इव तस्कर-पालयोः  
भ्प्_०४।१४।००९।१ अराजक-भयाद् एष कृतो राजातद्-अर्हणः  
भ्प्_०४।१४।००९।२ ततो ऽप्य् आसीद् भयं त्व् अद्य कथं स्यात् स्वस्ति देहिनाम्  
भ्प्_०४।१४।०१०।१ अहेर् इव पयः-पोषः पोषकस्याप्य् अनर्थ-भृत्  
भ्प्_०४।१४।०१०।२ वेनः प्रकृत्यैव खलः सुनीथा-गर्भ-सम्भवः  
भ्प्_०४।१४।०११।१ निरूपितः प्रजा-पालः स जिघांसति वै प्रजाः  
भ्प्_०४।१४।०११।२ तथापि सान्त्वयेमामुं नास्मांस् तत्-पातकं स्पृशेत्  
भ्प्_०४।१४।०१२।१ तद्-विद्वद्भिर् असद्-वृत्तो वेनो ऽस्माभिः कृतो नृपः  
भ्प्_०४।१४।०१२।२ सान्त्वितो यदि नो वाचं न ग्रहीष्यत्य् अधर्म-कृत्  
भ्प्_०४।१४।०१३।१ लोक-धिक्कार-सन्दग्धं दहिष्यामः स्व-तेजसा  
भ्प्_०४।१४।०१३।२ एवम् अध्यवसायैनं मुनयो गूढ-मन्यवः  
भ्प्_०४।१४।०१३।३ उपव्रज्याब्रुवन् वेनं सान्त्वयित्वा च सामभिः  
भ्प्_०४।१४।०१४।० मुनय ऊचुः  
भ्प्_०४।१४।०१४।१ नृप-वर्य निबोधैतद् यत् ते विज्ञापयाम भोः  
भ्प्_०४।१४।०१४।२ आयुः-श्री-बल-कीर्तीनां तव तात विवर्धनम्  
भ्प्_०४।१४।०१५।१ धर्म आचरितः पुंसां वाङ्-मनः-काय-बुद्धिभिः  
भ्प्_०४।१४।०१५।२ लोकान् विशोकान् वितरत्य् अथानन्त्यम् असङ्गिनाम्  
भ्प्_०४।१४।०१६।१ स ते मा विनशेद् वीर प्रजानां क्षेम-लक्षणः  
भ्प्_०४।१४।०१६।२ यस्मिन् विनष्टे नृपतिर् ऐश्वर्याद् अवरोहति  
भ्प्_०४।१४।०१७।१ राजन्न् असाध्व्-अमात्येभ्यश् चोरादिभ्यः प्रजा नृपः  
भ्प्_०४।१४।०१७।२ रक्षन् यथा बलिं गृह्णन्न् इह प्रेत्य च मोदते  
भ्प्_०४।१४।०१८।१ यस्य राष्ट्रे पुरे चैव भगवान् यज्ञ-पूरुषः  
भ्प्_०४।१४।०१८।२ इज्यते स्वेन धर्मेण जनैर् वर्णाश्रमान्वितैः  
भ्प्_०४।१४।०१९।१ तस्य राज्ञो महा-भाग भगवान् भूत-भावनः  
भ्प्_०४।१४।०१९।२ परितुष्यति विश्वात्मा तिष्ठतो निज-शासने  
भ्प्_०४।१४।०२०।१ तस्मिंस् तुष्टे किम् अप्राप्यञ्जगताम् ईश्वरेश्वरे  
भ्प्_०४।१४।०२०।२ लोकाः सपाला ह्य् एतस्मै हरन्ति बलिम् आदृताः  
भ्प्_०४।१४।०२१।१ तं सर्व-लोकामर-यज्ञ-सङ्ग्रहं त्रयीमयं द्रव्यमयं तपोमयम्  
भ्प्_०४।१४।०२१।२ यज्ञैर् विचित्रैर् यजतो भवाय ते राजन् स्व-देशान् अनुरोद्धुम् अर्हसि  
भ्प्_०४।१४।०२२।१ यज्ञेन युष्मद्-विषये द्विजातिभिर् वितायमानेन सुराः कला हरेः  
भ्प्_०४।१४।०२२।२ स्विष्टाः सुतुष्टाः प्रदिशन्ति वाञ्छितं तद्-धेलनं नार्हसि वीर चेष्टितुम्  
भ्प्_०४।१४।०२३।० वेन उवाच  
भ्प्_०४।१४।०२३।१ बालिशा बत यूयं वा अधर्मे धर्म-मानिनः  
भ्प्_०४।१४।०२३।२ ये वृत्तिदं पतिं हित्वा जारं पतिम् उपासते  
भ्प्_०४।१४।०२४।१ अवजानन्त्य् अमी मूढा नृप-रूपिणम् ईश्वरम्  
भ्प्_०४।१४।०२४।२ नानुविन्दन्ति ते भद्रम् इह लोके परत्र च  
भ्प्_०४।१४।०२५।१ को यज्ञ-पुरुषो नाम यत्र वो भक्तिर् ईदृशी  
भ्प्_०४।१४।०२५।२ भर्तृ-स्नेह-विदूराणां यथा जारे कुयोषिताम्  
भ्प्_०४।१४।०२६।१ विष्णुर् विरिञ्चो गिरिश इन्द्रो वायुर् यमो रविः  
भ्प्_०४।१४।०२६।२ पर्जन्यो धनदः सोमः क्षितिर् अग्निर् अपाम्पतिः  
भ्प्_०४।१४।०२७।१ एते चान्ये च विबुधाः प्रभवो वर-शापयोः  
भ्प्_०४।१४।०२७।२ देहे भवन्ति नृपतेः सर्व-देवमयो नृपः  
भ्प्_०४।१४।०२८।१ तस्मान् मां कर्मभिर् विप्रा यजध्वं गत-मत्सराः  
भ्प्_०४।१४।०२८।२ बलिं च मह्यं हरत मत्तो ऽन्यः को ऽग्र-भुक् पुमान्  
भ्प्_०४।१४।०२९।० मैत्रेय उवाच  
भ्प्_०४।१४।०२९।१ इत्थं विपर्यय-मतिः पापीयान् उत्पथं गतः  
भ्प्_०४।१४।०२९।२ अनुनीयमानस् तद्-याच्ञां न चक्रे भ्रष्ट-मङ्गलः  
भ्प्_०४।१४।०३०।१ इति ते ऽसत्-कृतास् तेन द्विजाः पण्डित-मानिना  
भ्प्_०४।१४।०३०।२ भग्नायां भव्य-याच्ञायां तस्मै विदुर चुक्रुधुः  
भ्प्_०४।१४।०३१।१ हन्यतां हन्यताम् एष पापः प्रकृति-दारुणः  
भ्प्_०४।१४।०३१।२ जीवन् जगद् असाव् आशु कुरुते भस्मसाद् ध्रुवम्  
भ्प्_०४।१४।०३२।१ नायम् अर्हत्य् असद्-वृत्तो नरदेव-वरासनम्  
भ्प्_०४।१४।०३२।२ यो ऽधियज्ञ-पतिं विष्णुं विनिन्दत्य् अनपत्रपः  
भ्प्_०४।१४।०३३।१ को वैनं परिचक्षीत वेनम् एकम् ऋते ऽशुभम्  
भ्प्_०४।१४।०३३।२ प्राप्त ईदृशम् ऐश्वर्यं यद्-अनुग्रह-भाजनः  
भ्प्_०४।१४।०३४।१ इत्थं व्यवसिता हन्तुम् ऋषयो रूढ-मन्यवः  
भ्प्_०४।१४।०३४।२ निजघ्नुर् हुङ्कृतैर् वेनं हतम् अच्युत-निन्दया  
भ्प्_०४।१४।०३५।१ ऋषिभिः स्वाश्रम-पदं गते पुत्र-कलेवरम्  
भ्प्_०४।१४।०३५।२ सुनीथा पालयाम् आस विद्या-योगेन शोचती  
भ्प्_०४।१४।०३६।१ एकदा मुनयस् ते तु सरस्वत्-सलिलाप्लुताः  
भ्प्_०४।१४।०३६।२ हुत्वाग्नीन् सत्-कथाश् चक्रुर् उपविष्टाः सरित्-तटे  
भ्प्_०४।१४।०३७।१ वीक्ष्योत्थितांस् तदोत्पातान् आहुर् लोक-भयङ्करान्  
भ्प्_०४।१४।०३७।२ अप्य् अभद्रम् अनाथाया दस्युभ्यो न भवेद् भुवः  
भ्प्_०४।१४।०३८।१ एवं मृशन्त ऋषयो धावतां सर्वतो-दिशम्  
भ्प्_०४।१४।०३८।२ पांसुः समुत्थितो भूरिश् चोराणाम् अभिलुम्पताम्  
भ्प्_०४।१४।०३९।१ तद् उपद्रवम् आज्ञाय लोकस्य वसु लुम्पताम्  
भ्प्_०४।१४।०३९।२ भर्तर्य् उपरते तस्मिन्न् अन्योन्यं च जिघांसताम्  
भ्प्_०४।१४।०४०।१ चोर-प्रायं जन-पदं हीन-सत्त्वम् अराजकम्  
भ्प्_०४।१४।०४०।२ लोकान् नावारयञ् छक्ता अपि तद्-दोष-दर्शिनः  
भ्प्_०४।१४।०४१।१ ब्राह्मणः सम-दृक् शान्तो दीनानां समुपेक्षकः  
भ्प्_०४।१४।०४१।२ स्रवते ब्रह्म तस्यापि भिन्न-भाण्डात् पयो यथा  
भ्प्_०४।१४।०४२।१ नाङ्गस्य वंशो राजर्षेर् एष संस्थातुम् अर्हति  
भ्प्_०४।१४।०४२।२ अमोघ-वीर्या हि नृपा वंशे ऽस्मिन् केशवाश्रयाः  
भ्प्_०४।१४।०४३।१ विनिश्चित्यैवम् ऋषयो विपन्नस्य महीपतेः  
भ्प्_०४।१४।०४३।२ ममन्थुर् ऊरुं तरसा तत्रासीद् बाहुको नरः  
भ्प्_०४।१४।०४४।१ काक-कृष्णो ऽतिह्रस्वाङ्गो ह्रस्व-बाहुर् महा-हनुः  
भ्प्_०४।१४।०४४।२ ह्रस्व-पान् निम्न-नासाग्रो रक्ताक्षस् ताम्र-मूर्धजः  
भ्प्_०४।१४।०४५।१ तं तु ते ऽवनतं दीनं किं करोमीति वादिनम्  
भ्प्_०४।१४।०४५।२ निषीदेत्य् अब्रुवंस् तात स निषादस् ततो ऽभवत्  
भ्प्_०४।१४।०४६।१ तस्य वंश्यास् तु नैषादा गिरि-कानन-गोचराः  
भ्प्_०४।१४।०४६।२ येनाहरज् जायमानो वेन-कल्मषम् उल्बणम्  
भ्प्_०४।१५।००१।० मैत्रेय उवाच  
भ्प्_०४।१५।००१।१ अथ तस्य पुनर् विप्रैर् अपुत्रस्य महीपतेः  
भ्प्_०४।१५।००१।२ बाहुभ्यां मथ्यमानाभ्यां मिथुनं समपद्यत  
भ्प्_०४।१५।००२।१ तद् दृष्ट्वा मिथुनं जातम् ऋषयो ब्रह्म-वादिनः  
भ्प्_०४।१५।००२।२ ऊचुः परम-सन्तुष्टा विदित्वा भगवत्-कलाम्  
भ्प्_०४।१५।००३।० ऋषय ऊचुः  
भ्प्_०४।१५।००३।१ एष विष्णोर् भगवतः कला भुवन-पालिनी  
भ्प्_०४।१५।००३।२ इयं च लक्ष्म्याः सम्भूतिः पुरुषस्यानपायिनी  
भ्प्_०४।१५।००४।१ अयं तु प्रथमो राज्ञां पुमान् प्रथयिता यशः  
भ्प्_०४।१५।००४।२ पृथुर् नाम महाराजो भविष्यति पृथु-श्रवाः  
भ्प्_०४।१५।००५।१ इयं च सुदती देवी गुण-भूषण-भूषणा  
भ्प्_०४।१५।००५।२ अर्चिर् नाम वरारोहा पृथुम् एवावरुन्धती  
भ्प्_०४।१५।००६।१ एष साक्षाद् धरेर् अंशोजातो लोक-रिरक्षया  
भ्प्_०४।१५।००६।२ इयं च तत्-परा हि श्रीर् अनुजज्ञे ऽनपायिनी  
भ्प्_०४।१५।००७।० मैत्रेय उवाच  
भ्प्_०४।१५।००७।१ प्रशंसन्ति स्म तं विप्रा गन्धर्व-प्रवरा जगुः  
भ्प्_०४।१५।००७।२ मुमुचुः सुमनो-धाराः सिद्धा नृत्यन्ति स्वः-स्त्रियः  
भ्प्_०४।१५।००८।१ शङ्ख-तूर्य-मृदङ्गाद्या नेदुर् दुन्दुभयो दिवि  
भ्प्_०४।१५।००८।२ तत्र सर्व उपाजग्मुर् देवर्षि-पितॄणां गणाः  
भ्प्_०४।१५।००९।१ ब्रह्मा जगद्-गुरुर् देवैः सहासृत्य सुरेश्वरैः  
भ्प्_०४।१५।००९।२ वैन्यस्य दक्षिणे हस्ते दृष्ट्वा चिह्नं गदाभृतः  
भ्प्_०४।१५।०१०।१ पादयोर् अरविन्दं च तं वै मेने हरेः कलाम्  
भ्प्_०४।१५।०१०।२ यस्याप्रतिहतं चक्रम् अंशः स परमेष्ठिनः  
भ्प्_०४।१५।०११।१ तस्याभिषेक आरब्धो ब्राह्मणैर् ब्रह्म-वादिभिः  
भ्प्_०४।१५।०११।२ आभिषेचनिकान्य् अस्मै आजह्रुः सर्वतो जनाः  
भ्प्_०४।१५।०१२।१ सरित्-समुद्रा गिरयो नागा गावः खगा मृगाः  
भ्प्_०४।१५।०१२।२ द्यौः क्षितिः सर्व-भूतानि समाजह्रुर् उपायनम्  
भ्प्_०४।१५।०१३।१ सो ऽभिषिक्तो महाराजः सुवासाः साध्व्-अलङ्कृतः  
भ्प्_०४।१५।०१३।२ पत्न्यार्चिषालङ्कृतया विरेजे ऽग्निर् इवापरः  
भ्प्_०४।१५।०१४।१ तस्मै जहार धनदो हैमं वीर वरासनम्  
भ्प्_०४।१५।०१४।२ वरुणः सलिल-स्रावम् आतपत्रं शशि-प्रभम्  
भ्प्_०४।१५।०१५।१ वायुश् च वाल-व्यजने धर्मः कीर्तिमयीं स्रजम्  
भ्प्_०४।१५।०१५।२ इन्द्रः किरीटम् उत्कृष्टं दण्डं संयमनं यमः  
भ्प्_०४।१५।०१६।१ ब्रह्मा ब्रह्ममयं वर्म भारती हारम् उत्तमम्  
भ्प्_०४।१५।०१६।२ हरिः सुदर्शनं चक्रं तत्-पत्न्य् अव्याहतां श्रियम्  
भ्प्_०४।१५।०१७।१ दश-चन्द्रम् असिं रुद्रः शत-चन्द्रं तथाम्बिका  
भ्प्_०४।१५।०१७।२ सोमो ऽमृतमयान् अश्वांस् त्वष्टा रूपाश्रयं रथम्  
भ्प्_०४।१५।०१८।१ अग्निर् आज-गवं चापं सूर्यो रश्मिमयान् इषून्  
भ्प्_०४।१५।०१८।२ भूः पादुके योगमय्यौ द्यौः पुष्पावलिम् अन्वहम्  
भ्प्_०४।१५।०१९।१ नाट्यं सुगीतं वादित्रम् अन्तर्धानं च खेचराः  
भ्प्_०४।१५।०१९।२ ऋषयश् चाशिषः सत्याः समुद्रः शङ्खम् आत्मजम्  
भ्प्_०४।१५।०२०।१ सिन्धवः पर्वता नद्यो रथ-वीथीर् महात्मनः  
भ्प्_०४।१५।०२०।२ सूतो ऽथ मागधो वन्दी तं स्तोतुम् उपतस्थिरे  
भ्प्_०४।१५।०२१।१ स्तावकांस् तान् अभिप्रेत्य पृथुर् वैन्यः प्रतापवान्  
भ्प्_०४।१५।०२१।२ मेघ-निर्ह्रादया वाचा प्रहसन्न् इदम् अब्रवीत्  
भ्प्_०४।१५।०२२।० पृथुर् उवाच  
भ्प्_०४।१५।०२२।१ भोः सूत हे मागध सौम्य वन्दिन् लोके ऽधुनास्पष्ट-गुणस्य मे स्यात्  
भ्प्_०४।१५।०२२।२ किम् आश्रयो मे स्तव एष योज्यतां मा मय्य् अभूवन् वितथा गिरो वः  
भ्प्_०४।१५।०२३।१ तस्मात् परोक्षे ऽस्मद्-उपश्रुतान्य् अलं करिष्यथ स्तोत्रम् अपीच्य-वाचः  
भ्प्_०४।१५।०२३।२ सत्य् उत्तमश्लोक-गुणानुवादे जुगुप्सितं न स्तवयन्ति सभ्याः  
भ्प्_०४।१५।०२४।१ महद्-गुणान् आत्मनि कर्तुम् ईशः कः स्तावकैः स्तावयते ऽसतो ऽपि  
भ्प्_०४।१५।०२४।२ ते ऽस्याभविष्यन्न् इति विप्रलब्धो जनावहासं कुमतिर् न वेद  
भ्प्_०४।१५।०२५।१ प्रभवो ह्य् आत्मनः स्तोत्रञ्जुगुप्सन्त्य् अपि विश्रुताः  
भ्प्_०४।१५।०२५।२ ह्रीमन्तः परमोदाराः पौरुषं वा विगर्हितम्  
भ्प्_०४।१५।०२६।१ वयं त्व् अविदिता लोके सूताद्यापि वरीमभिः  
भ्प्_०४।१५।०२६।२ कर्मभिः कथम् आत्मानं गापयिष्याम बालवत्  
भ्प्_०४।१६।००१।० मैत्रेय उवाच  
भ्प्_०४।१६।००१।१ इति ब्रुवाणं नृपतिं गायका मुनि-चोदिताः  
भ्प्_०४।१६।००१।२ तुष्टुवुस् तुष्ट-मनसस् तद्-वाग्-अमृत-सेवया  
भ्प्_०४।१६।००२।१ नालं वयं ते महिमानुवर्णने यो देव-वर्यो ऽवततार मायया  
भ्प्_०४।१६।००२।२ वेनाङ्ग-जातस्य च पौरुषाणि ते वाचस्-पतीनाम् अपि बभ्रमुर् धियः  
भ्प्_०४।१६।००३।१ अथाप्य् उदार-श्रवसः पृथोर् हरेः कलावतारस्य कथामृतादृताः  
भ्प्_०४।१६।००३।२ यथोपदेशं मुनिभिः प्रचोदिताः श्लाघ्यानि कर्माणि वयं वितन्महि  
भ्प्_०४।१६।००४।१ एष धर्म-भृतां श्रेष्ठो लोकं धर्मे ऽनुवर्तयन्  
भ्प्_०४।१६।००४।२ गोप्ता च धर्म-सेतूनां शास्ता तत्-परिपन्थिनाम्  
भ्प्_०४।१६।००५।१ एष वै लोक-पालानां बिभर्त्य् एकस् तनौ तनूः  
भ्प्_०४।१६।००५।२ काले काले यथा-भागं लोकयोर् उभयोर् हितम्  
भ्प्_०४।१६।००६।१ वसु काल उपादत्ते काले चायं विमुञ्चति  
भ्प्_०४।१६।००६।२ समः सर्वेषु भूतेषु प्रतपन् सूर्यवद् विभुः  
भ्प्_०४।१६।००७।१ तितिक्षत्य् अक्रमं वैन्य उपर्य् आक्रमताम् अपि  
भ्प्_०४।१६।००७।२ भूतानां करुणः शश्वद् आर्तानां क्षिति-वृत्तिमान्  
भ्प्_०४।१६।००८।१ देवे ऽवर्षत्य् असौ देवो नरदेव-वपुर् हरिः  
भ्प्_०४।१६।००८।२ कृच्छ्र-प्राणाः प्रजा ह्य् एष रक्षिष्यत्य् अञ्जसेन्द्रवत्  
भ्प्_०४।१६।००९।१ आप्याययत्य् असौ लोकं वदनामृत-मूर्तिना  
भ्प्_०४।१६।००९।२ सानुरागावलोकेन विशद-स्मित-चारुणा  
भ्प्_०४।१६।०१०।१ अव्यक्त-वर्त्मैष निगूढ-कार्यो गम्भीर-वेधा उपगुप्त-वित्तः  
भ्प्_०४।१६।०१०।२ अनन्त-माहात्म्य-गुणैक-धामा पृथुः प्रचेता इव संवृतात्मा  
भ्प्_०४।१६।०११।१ दुरासदो दुर्विषह आसन्नो ऽपि विदूरवत्  
भ्प्_०४।१६।०११।२ नैवाभिभवितुं शक्यो वेनारण्य्-उत्थितो ऽनलः  
भ्प्_०४।१६।०१२।१ अन्तर् बहिश् च भूतानां पश्यन् कर्माणि चारणैः  
भ्प्_०४।१६।०१२।२ उदासीन इवाध्यक्षो वायुर् आत्मेव देहिनाम्  
भ्प्_०४।१६।०१३।१ नादण्ड्यं दण्डयत्य् एष सुतम् आत्म-द्विषाम् अपि  
भ्प्_०४।१६।०१३।२ दण्डयत्य् आत्मजम् अपि दण्ड्यं धर्म-पथे स्थितः  
भ्प्_०४।१६।०१४।१ अस्याप्रतिहतं चक्रं पृथोर् आमानसाचलात्  
भ्प्_०४।१६।०१४।२ वर्तते भगवान् अर्को यावत् तपति गो-गणैः  
भ्प्_०४।१६।०१५।१ रञ्जयिष्यति यल् लोकम् अयम् आत्म-विचेष्टितैः  
भ्प्_०४।१६।०१५।२ अथामुम् आहू राजानं मनो-रञ्जनकैः प्रजाः  
भ्प्_०४।१६।०१६।१ दृढ-व्रतः सत्य-सन्धो ब्रह्मण्यो वृद्ध-सेवकः  
भ्प्_०४।१६।०१६।२ शरण्यः सर्व-भूतानां मानदो दीन-वत्सलः  
भ्प्_०४।१६।०१७।१ मातृ-भक्तिः पर-स्त्रीषु पत्न्याम् अर्ध इवात्मनः  
भ्प्_०४।१६।०१७।२ प्रजासु पितृवत् स्निग्धः किङ्करो ब्रह्म-वादिनाम्  
भ्प्_०४।१६।०१८।१ देहिनाम् आत्मवत्-प्रेष्ठः सुहृदां नन्दि-वर्धनः  
भ्प्_०४।१६।०१८।२ मुक्त-सङ्ग-प्रसङ्गो ऽयं दण्ड-पाणिर् असाधुषु  
भ्प्_०४।१६।०१९।१ अयं तु साक्षाद् भगवांस् त्र्य्-अधीशः कूट-स्थ आत्मा कलयावतीर्णः  
भ्प्_०४।१६।०१९।२ यस्मिन्न् अविद्या-रचितं निरर्थकं पश्यन्ति नानात्वम् अपि प्रतीतम्  
भ्प्_०४।१६।०२०।१ अयं भुवो मण्डलम् ओदयाद्रेर् गोप्तैक-वीरो नरदेव-नाथः  
भ्प्_०४।१६।०२०।२ आस्थाय जैत्रं रथम् आत्त-चापः पर्यस्यते दक्षिणतो यथार्कः  
भ्प्_०४।१६।०२१।१ अस्मै नृ-पालाः किल तत्र तत्र बलिं हरिष्यन्ति सलोक-पालाः  
भ्प्_०४।१६।०२१।२ मंस्यन्त एषां स्त्रिय आदि-राजं चक्रायुधं तद्-यश उद्धरन्त्यः  
भ्प्_०४।१६।०२२।१ अयं महीं गां दुदुहे ऽधिराजः प्रजापतिर् वृत्ति-करः प्रजानाम्  
भ्प्_०४।१६।०२२।२ यो लीलयाद्रीन् स्व-शरास-कोट्या भिन्दन् समां गाम् अकरोद् यथेन्द्रः  
भ्प्_०४।१६।०२३।१ विस्फूर्जयन्न् आज-गवं धनुः स्वयं यदाचरत् क्ष्माम् अविषह्यम् आजौ  
भ्प्_०४।१६।०२३।२ तदा निलिल्युर् दिशि दिश्य् असन्तो लाङ्गूलम् उद्यम्य यथा मृगेन्द्रः  
भ्प्_०४।१६।०२४।१ एषो ऽश्वमेधाञ् शतम् आजहार सरस्वती प्रादुरभावि यत्र  
भ्प्_०४।१६।०२४।२ अहार्षीद् यस्य हयं पुरन्दरः शत-क्रतुश् चरमे वर्तमाने  
भ्प्_०४।१६।०२५।१ एष स्व-सद्मोपवने समेत्य सनत्-कुमारं भगवन्तम् एकम्  
भ्प्_०४।१६।०२५।२ आराध्य भक्त्यालभतामलं तज् ज्ञानं यतो ब्रह्म परं विदन्ति  
भ्प्_०४।१६।०२६।१ तत्र तत्र गिरस् तास् ता इति विश्रुत-विक्रमः  
भ्प्_०४।१६।०२६।२ श्रोष्यत्य् आत्माश्रिता गाथाः पृथुः पृथु-पराक्रमः  
भ्प्_०४।१६।०२७।१ दिशो विजित्याप्रतिरुद्ध-चक्रः स्व-तेजसोत्पाटित-लोक-शल्यः  
भ्प्_०४।१६।०२७।२ सुरासुरेन्द्रैर् उपगीयमान- महानुभावो भविता पतिर् भुवः  
भ्प्_०४।१७।००१।० मैत्रेय उवाच  
भ्प्_०४।१७।००१।१ एवं स भगवान् वैन्यः ख्यापितो गुण-कर्मभिः  
भ्प्_०४।१७।००१।२ छन्दयाम् आस तान् कामैः प्रतिपूज्याभिनन्द्य च  
भ्प्_०४।१७।००२।१ ब्राह्मण-प्रमुखान् वर्णान् भृत्यामात्य-पुरोधसः  
भ्प्_०४।१७।००२।२ पौरान् जान-पदान् श्रेणीः प्रकृतीः समपूजयत्  
भ्प्_०४।१७।००३।० विदुर उवाच  
भ्प्_०४।१७।००३।१ कस्माद् दधार गो-रूपं धरित्री बहु-रूपिणी  
भ्प्_०४।१७।००३।२ यां दुदोह पृथुस् तत्र को वत्सो दोहनं च किम्  
भ्प्_०४।१७।००४।१ प्रकृत्या विषमा देवी कृता तेन समा कथम्  
भ्प्_०४।१७।००४।२ तस्य मेध्यं हयं देवः कस्य हेतोर् अपाहरत्  
भ्प्_०४।१७।००५।१ सनत्-कुमाराद् भगवतो ब्रह्मन् ब्रह्म-विद्-उत्तमात्  
भ्प्_०४।१७।००५।२ लब्ध्वा ज्ञानं स-विज्ञानं राजर्षिः कां गतिं गतः  
भ्प्_०४।१७।००६।१ यच् चान्यद् अपि कृष्णस्य भवान् भगवतः प्रभोः  
भ्प्_०४।१७।००६।२ श्रवः सुश्रवसः पुण्यं पूर्व-देह-कथाश्रयम्  
भ्प्_०४।१७।००७।१ भक्ताय मे ऽनुरक्ताय तव चाधोक्षजस्य च  
भ्प्_०४।१७।००७।२ वक्तुम् अर्हसि यो ऽदुह्यद् वैन्य-रूपेण गाम् इमाम्  
भ्प्_०४।१७।००८।० सूत उवाच  
भ्प्_०४।१७।००८।१ चोदितो विदुरेणैवं वासुदेव-कथां प्रति  
भ्प्_०४।१७।००८।२ प्रशस्य तं प्रीत-मना मैत्रेयः प्रत्यभाषत  
भ्प्_०४।१७।००९।० मैत्रेय उवाच  
भ्प्_०४।१७।००९।१ यदाभिषिक्तः पृथुर् अङ्ग विप्रैर् आमन्त्रितो जनतायाश् च पालः  
भ्प्_०४।१७।००९।२ प्रजा निरन्ने क्षिति-पृष्ठ एत्य क्षुत्-क्षाम-देहाः पतिम् अभ्यवोचन्  
भ्प्_०४।१७।०१०।१ वयं राजञ् जाठरेणाभितप्ता यथाग्निना कोटर-स्थेन वृक्षाः  
भ्प्_०४।१७।०१०।२ त्वाम् अद्य याताः शरणं शरण्यं यः साधितो वृत्ति-करः पतिर् नः  
भ्प्_०४।१७।०११।१ तन् नो भवान् ईहतु रातवे ऽन्नं क्षुधार्दितानां नरदेव-देव  
भ्प्_०४।१७।०११।२ यावन् न नङ्क्ष्यामह उज्झितोर्जा वार्ता-पतिस् त्वं किल लोक-पालः  
भ्प्_०४।१७।०१२।० मैत्रेय उवाच  
भ्प्_०४।१७।०१२।१ पृथुः प्रजानां करुणं निशम्य परिदेवितम्  
भ्प्_०४।१७।०१२।२ दीर्घं दध्यौ कुरुश्रेष्ठ निमित्तं सो ऽन्वपद्यत  
भ्प्_०४।१७।०१३।१ इति व्यवसितो बुद्ध्या प्रगृहीत-शरासनः  
भ्प्_०४।१७।०१३।२ सन्दधे विशिखं भूमेः क्रुद्धस् त्रिपुर-हा यथा  
भ्प्_०४।१७।०१४।१ प्रवेपमाना धरणी निशाम्योदायुधं च तम्  
भ्प्_०४।१७।०१४।२ गौः सत्य् अपाद्रवद् भीता मृगीव मृगयु-द्रुता  
भ्प्_०४।१७।०१५।१ ताम् अन्वधावत् तद् वैन्यः कुपितो ऽत्यरुणेक्षणः  
भ्प्_०४।१७।०१५।२ शरं धनुषि सन्धाय यत्र यत्र पलायते  
भ्प्_०४।१७।०१६।१ सा दिशो विदिशो देवी रोदसी चान्तरं तयोः  
भ्प्_०४।१७।०१६।२ धावन्ती तत्र तत्रैनं ददर्शानूद्यतायुधम्  
भ्प्_०४।१७।०१७।१ लोके नाविन्दत त्राणं वैन्यान् मृत्योर् इव प्रजाः  
भ्प्_०४।१७।०१७।२ त्रस्ता तदा निववृते हृदयेन विदूयता  
भ्प्_०४।१७।०१८।१ उवाच च महा-भागं धर्म-ज्ञापन्न-वत्सल  
भ्प्_०४।१७।०१८।२ त्राहि माम् अपि भूतानां पालने ऽवस्थितो भवान्  
भ्प्_०४।१७।०१९।१ स त्वं जिघांससे कस्माद् दीनाम् अकृत-किल्बिषाम्  
भ्प्_०४।१७।०१९।२ अहनिष्यत् कथं योषां धर्म-ज्ञ इति यो मतः  
भ्प्_०४।१७।०२०।१ प्रहरन्ति न वै स्त्रीषु कृतागःस्व् अपि जन्तवः  
भ्प्_०४।१७।०२०।२ किम् उत त्वद्-विधा राजन् करुणा दीन-वत्सलाः  
भ्प्_०४।१७।०२१।१ मां विपाट्याजरां नावं यत्र विश्वं प्रतिष्ठितम्  
भ्प्_०४।१७।०२१।२ आत्मानं च प्रजाश् चेमाः कथम् अम्भसि धास्यसि  
भ्प्_०४।१७।०२२।० पृथुर् उवाच  
भ्प्_०४।१७।०२२।१ वसुधे त्वां वधिष्यामि मच्-छासन-पराङ्-मुखीम्  
भ्प्_०४।१७।०२२।२ भागं बर्हिषि या वृङ्क्ते न तनोति च नो वसु  
भ्प्_०४।१७।०२३।१ यवसं जग्ध्य् अनुदिनं नैव दोग्ध्य् औधसं पयः  
भ्प्_०४।१७।०२३।२ तस्याम् एवं हि दुष्टायां दण्डो नात्र न शस्यते  
भ्प्_०४।१७।०२४।१ त्वं खल्व् ओषधि-बीजानि प्राक् सृष्टानि स्वयम्भुवा  
भ्प्_०४।१७।०२४।२ न मुञ्चस्य् आत्म-रुद्धानि माम् अवज्ञाय मन्द-धीः  
भ्प्_०४।१७।०२५।१ अमूषां क्षुत्-परीतानाम् आर्तानां परिदेवितम्  
भ्प्_०४।१७।०२५।२ शमयिष्यामि मद्-बाणैर् भिन्नायास् तव मेदसा  
भ्प्_०४।१७।०२६।१ पुमान् योषिद् उत क्लीब आत्म-सम्भावनो ऽधमः  
भ्प्_०४।१७।०२६।२ भूतेषु निरनुक्रोशो नृपाणां तद्-वधो ऽवधः  
भ्प्_०४।१७।०२७।१ त्वां स्तब्धां दुर्मदां नीत्वा माया-गां तिलशः शरैः  
भ्प्_०४।१७।०२७।२ आत्म-योग-बलेनेमा धारयिष्याम्य् अहं प्रजाः  
भ्प्_०४।१७।०२८।१ एवं मन्युमयीं मूर्तिं कृतान्तम् इव बिभ्रतम्  
भ्प्_०४।१७।०२८।२ प्रणता प्राञ्जलिः प्राह मही सञ्जात-वेपथुः  
भ्प्_०४।१७।०२९।० धरोवाच  
भ्प्_०४।१७।०२९।१ नमः परस्मै पुरुषाय मायया विन्यस्त-नाना-तनवे गुणात्मने  
भ्प्_०४।१७।०२९।२ नमः स्वरूपानुभवेन निर्धुत- द्रव्य-क्रिया-कारक-विभ्रमोर्मये  
भ्प्_०४।१७।०३०।१ येनाहम् आत्मायतनं विनिर्मिता धात्रा यतो ऽयं गुण-सर्ग-सङ्ग्रहः  
भ्प्_०४।१७।०३०।२ स एव मां हन्तुम् उदायुधः स्वराड् उपस्थितो ऽन्यं शरणं कम् आश्रये  
भ्प्_०४।१७।०३१।१ य एतद् आदाव् असृजच् चराचरं स्व-माययात्माश्रययावितर्क्यया  
भ्प्_०४।१७।०३१।२ तयैव सो ऽयं किल गोप्तुम् उद्यतः कथं नु मां धर्म-परो जिघांसति  
भ्प्_०४।१७।०३२।१ नूनं बतेशस्य समीहितं जनैस् तन्-मायया दुर्जययाकृतात्मभिः  
भ्प्_०४।१७।०३२।२ न लक्ष्यते यस् त्व् अकरोद् अकारयद् यो ऽनेक एकः परतश् च ईश्वरः  
भ्प्_०४।१७।०३३।१ सर्गादि यो ऽस्यानुरुणद्धि शक्तिभिर् द्रव्य-क्रिया-कारक-चेतनात्मभिः  
भ्प्_०४।१७।०३३।२ तस्मै समुन्नद्ध-निरुद्ध-शक्तये नमः परस्मै पुरुषाय वेधसे  
भ्प्_०४।१७।०३४।१ स वै भवान् आत्म-विनिर्मितं जगद् भूतेन्द्रियान्तः-करणात्मकं विभो  
भ्प्_०४।१७।०३४।२ संस्थापयिष्यन्न् अज मां रसातलाद् अभ्युज्जहाराम्भस आदि-सूकरः  
भ्प्_०४।१७।०३५।१ अपाम् उपस्थे मयि नाव्य् अवस्थिताः प्रजा भवान् अद्य रिरक्षिषुः किल  
भ्प्_०४।१७।०३५।२ स वीर-मूर्तिः समभूद् धरा-धरो यो मां पयस्य् उग्र-शरो जिघांससि  
भ्प्_०४।१७।०३६।१ नूनं जनैर् ईहितम् ईश्वराणाम् अस्मद्-विधैस् तद्-गुण-सर्ग-मायया  
भ्प्_०४।१७।०३६।२ न ज्ञायते मोहित-चित्त-वर्त्मभिस् तेभ्यो नमो वीर-यशस्-करेभ्यः  
भ्प्_०४।१८।००१।० मैत्रेय उवाच  
भ्प्_०४।१८।००१।१ इत्थं पृथुम् अभिष्टूय रुषा प्रस्फुरिताधरम्  
भ्प्_०४।१८।००१।२ पुनर् आहावनिर् भीता संस्तभ्यात्मानम् आत्मना  
भ्प्_०४।१८।००२।१ सन्नियच्छाभिभो मन्युं निबोध श्रावितं च मे  
भ्प्_०४।१८।००२।२ सर्वतः सारम् आदत्ते यथा मधु-करो बुधः  
भ्प्_०४।१८।००३।१ अस्मिन् लोके ऽथवामुष्मिन् मुनिभिस् तत्त्व-दर्शिभिः  
भ्प्_०४।१८।००३।२ दृष्टा योगाः प्रयुक्ताश् च पुंसां श्रेयः-प्रसिद्धये  
भ्प्_०४।१८।००४।१ तान् आतिष्ठति यः सम्यग् उपायान् पूर्व-दर्शितान्  
भ्प्_०४।१८।००४।२ अवरः श्रद्धयोपेत उपेयान् विन्दते ऽञ्जसा  
भ्प्_०४।१८।००५।१ तान् अनादृत्य यो ऽविद्वान् अर्थान् आरभते स्वयम्  
भ्प्_०४।१८।००५।२ तस्य व्यभिचरन्त्य् अर्था आरब्धाश् च पुनः पुनः  
भ्प्_०४।१८।००६।१ पुरा सृष्टा ह्य् ओषधयो ब्रह्मणा या विशाम्पते  
भ्प्_०४।१८।००६।२ भुज्यमाना मया दृष्टा असद्भिर् अधृत-व्रतैः  
भ्प्_०४।१८।००७।१ अपालितानादृता च भवद्भिर् लोक-पालकैः  
भ्प्_०४।१८।००७।२ चोरी-भूते ऽथ लोके ऽहं यज्ञार्थे ऽग्रसम् ओषधीः  
भ्प्_०४।१८।००८।१ नूनं ता वीरुधः क्षीणा मयि कालेन भूयसा  
भ्प्_०४।१८।००८।२ तत्र योगेन दृष्टेन भवान् आदातुम् अर्हति  
भ्प्_०४।१८।००९।१ वत्सं कल्पय मे वीर येनाहं वत्सला तव  
भ्प्_०४।१८।००९।२ धोक्ष्ये क्षीरमयान् कामान् अनुरूपं च दोहनम्  
भ्प्_०४।१८।०१०।१ दोग्धारं च महा-बाहो भूतानां भूत-भावन  
भ्प्_०४।१८।०१०।२ अन्नम् ईप्सितम् ऊर्जस्वद् भगवान् वाञ्छते यदि  
भ्प्_०४।१८।०११।१ समां च कुरु मां राजन् देव-वृष्टं यथा पयः  
भ्प्_०४।१८।०११।२ अपर्ताव् अपि भद्रं ते उपावर्तेत मे विभो  
भ्प्_०४।१८।०१२।१ इति प्रियं हितं वाक्यं भुव आदाय भूपतिः  
भ्प्_०४।१८।०१२।२ वत्सं कृत्वा मनुं पाणाव् अदुहत् सकलौषधीः  
भ्प्_०४।१८।०१३।१ तथापरे च सर्वत्र सारम् आददते बुधाः  
भ्प्_०४।१८।०१३।२ ततो ऽन्ये च यथा-कामं दुदुहुः पृथु-भाविताम्  
भ्प्_०४।१८।०१४।१ ऋषयो दुदुहुर् देवीम् इन्द्रियेष्व् अथ सत्तम  
भ्प्_०४।१८।०१४।२ वत्सं बृहस्पतिं कृत्वा पयश् छन्दोमयं शुचि  
भ्प्_०४।१८।०१५।१ कृत्वा वत्सं सुर-गणा इन्द्रं सोमम् अदूदुहन्  
भ्प्_०४।१८।०१५।२ हिरण्मयेन पात्रेण वीर्यम् ओजो बलं पयः  
भ्प्_०४।१८।०१६।१ दैतेया दानवा वत्सं प्रह्लादम् असुरर्षभम्  
भ्प्_०४।१८।०१६।२ विधायादूदुहन् क्षीरम् अयः-पात्रे सुरासवम्  
भ्प्_०४।१८।०१७।१ गन्धर्वाप्सरसो ऽधुक्षन् पात्रे पद्ममये पयः  
भ्प्_०४।१८।०१७।२ वत्सं विश्वावसुं कृत्वा गान्धर्वं मधु सौभगम्  
भ्प्_०४।१८।०१८।१ वत्सेन पितरो ऽर्यम्णा कव्यं क्षीरम् अधुक्षत  
भ्प्_०४।१८।०१८।२ आम-पात्रे महा-भागाः श्रद्धया श्राद्ध-देवताः  
भ्प्_०४।१८।०१९।१ प्रकल्प्य वत्सं कपिलं सिद्धाः सङ्कल्पनामयीम्  
भ्प्_०४।१८।०१९।२ सिद्धिं नभसि विद्यां च ये च विद्याधरादयः  
भ्प्_०४।१८।०२०।१ अन्ये च मायिनो मायाम् अन्तर्धानाद्भुतात्मनाम्  
भ्प्_०४।१८।०२०।२ मयं प्रकल्प्य वत्सं ते दुदुहुर् धारणामयीम्  
भ्प्_०४।१८।०२१।१ यक्ष-रक्षांसि भूतानि पिशाचाः पिशिताशनाः  
भ्प्_०४।१८।०२१।२ भूतेश-वत्सा दुदुहुः कपाले क्षतजासवम्  
भ्प्_०४।१८।०२२।१ तथाहयो दन्दशूकाः सर्पा नागाश् च तक्षकम्  
भ्प्_०४।१८।०२२।२ विधाय वत्सं दुदुहुर् बिल-पात्रे विषं पयः  
भ्प्_०४।१८।०२३।१ पशवो यवसं क्षीरं वत्सं कृत्वा च गो-वृषम्  
भ्प्_०४।१८।०२३।२ अरण्य-पात्रे चाधुक्षन् मृगेन्द्रेण च दंष्ट्रिणः  
भ्प्_०४।१८।०२४।१ क्रव्यादाः प्राणिनः क्रव्यं दुदुहुः स्वे कलेवरे  
भ्प्_०४।१८।०२४।२ सुपर्ण-वत्सा विहगाश् चरं चाचरम् एव च  
भ्प्_०४।१८।०२५।१ वट-वत्सा वनस्पतयः पृथग् रसमयं पयः  
भ्प्_०४।१८।०२५।२ गिरयो हिमवद्-वत्सा नाना-धातून् स्व-सानुषु  
भ्प्_०४।१८।०२६।१ सर्वे स्व-मुख्य-वत्सेन स्वे स्वे पात्रे पृथक् पयः  
भ्प्_०४।१८।०२६।२ सर्व-काम-दुघां पृथ्वीं दुदुहुः पृथु-भाविताम्  
भ्प्_०४।१८।०२७।१ एवं पृथ्व्-आदयः पृथ्वीम् अन्नादाः स्वन्नम् आत्मनः  
भ्प्_०४।१८।०२७।२ दोह-वत्सादि-भेदेन क्षीर-भेदं कुरूद्वह  
भ्प्_०४।१८।०२८।१ ततो महीपतिः प्रीतः सर्व-काम-दुघां पृथुः  
भ्प्_०४।१८।०२८।२ दुहितृत्वे चकारेमां प्रेम्णा दुहितृ-वत्सलः  
भ्प्_०४।१८।०२९।१ चूर्णयन् स्व-धनुष्-कोट्या गिरि-कूटानि राज-राट्  
भ्प्_०४।१८।०२९।२ भू-मण्डलम् इदं वैन्यः प्रायश् चक्रे समं विभुः  
भ्प्_०४।१८।०३०।१ अथास्मिन् भगवान् वैन्यः प्रजानां वृत्तिदः पिता  
भ्प्_०४।१८।०३०।२ निवासान् कल्पयां चक्रे तत्र तत्र यथार्हतः  
भ्प्_०४।१८।०३१।१ ग्रामान् पुरः पत्तनानि दुर्गाणि विविधानि च  
भ्प्_०४।१८।०३१।२ घोषान् व्रजान् स-शिबिरान् आकरान् खेट-खर्वटान्  
भ्प्_०४।१८।०३२।१ प्राक् पृथोर् इह नैवैषा पुर-ग्रामादि-कल्पना  
भ्प्_०४।१८।०३२।२ यथा-सुखं वसन्ति स्म तत्र तत्राकुतोभयाः  
भ्प्_०४।१९।००१।० मैत्रेय उवाच  
भ्प्_०४।१९।००१।१ अथादीक्षत राजा तु हयमेध-शतेन सः  
भ्प्_०४।१९।००१।२ ब्रह्मावर्ते मनोः क्षेत्रे यत्र प्राची सरस्वती  
भ्प्_०४।१९।००२।१ तद् अभिप्रेत्य भगवान् कर्मातिशयम् आत्मनः  
भ्प्_०४।१९।००२।२ शत-क्रतुर् न ममृषे पृथोर् यज्ञ-महोत्सवम्  
भ्प्_०४।१९।००३।१ यत्र यज्ञ-पतिः साक्षाद् भगवान् हरिर् ईश्वरः  
भ्प्_०४।१९।००३।२ अन्वभूयत सर्वात्मा सर्व-लोक-गुरुः प्रभुः  
भ्प्_०४।१९।००४।१ अन्वितो ब्रह्म-शर्वाभ्यां लोक-पालैः सहानुगैः  
भ्प्_०४।१९।००४।२ उपगीयमानो गन्धर्वैर् मुनिभिश् चाप्सरो-गणैः  
भ्प्_०४।१९।००५।१ सिद्धा विद्याधरा दैत्या दानवा गुह्यकादयः  
भ्प्_०४।१९।००५।२ सुनन्द-नन्द-प्रमुखाः पार्षद-प्रवरा हरेः  
भ्प्_०४।१९।००६।१ कपिलो नारदो दत्तो योगेशाः सनकादयः  
भ्प्_०४।१९।००६।२ तम् अन्वीयुर् भागवता ये च तत्-सेवनोत्सुकाः  
भ्प्_०४।१९।००७।१ यत्र धर्म-दुघा भूमिः सर्व-काम-दुघा सती  
भ्प्_०४।१९।००७।२ दोग्धि स्माभीप्सितान् अर्थान् यजमानस्य भारत  
भ्प्_०४।१९।००८।१ ऊहुः सर्व-रसान् नद्यः क्षीर-दध्य्-अन्न-गो-रसान्  
भ्प्_०४।१९।००८।२ तरवो भूरि-वर्ष्माणः प्रासूयन्त मधु-च्युतः  
भ्प्_०४।१९।००९।१ सिन्धवो रत्न-निकरान् गिरयो ऽन्नं चतुर्-विधम्  
भ्प्_०४।१९।००९।२ उपायनम् उपाजह्रुः सर्वे लोकाः स-पालकाः  
भ्प्_०४।१९।०१०।१ इति चाधोक्षजेशस्य पृथोस् तु परमोदयम्  
भ्प्_०४।१९।०१०।२ असूयन् भगवान् इन्द्रः प्रतिघातम् अचीकरत्  
भ्प्_०४।१९।०११।१ चरमेणाश्वमेधेन यजमाने यजुष्-पतिम्  
भ्प्_०४।१९।०११।२ वैन्ये यज्ञ-पशुं स्पर्धन्न् अपोवाह तिरोहितः  
भ्प्_०४।१९।०१२।१ तम् अत्रिर् भगवान् ऐक्षत् त्वरमाणं विहायसा  
भ्प्_०४।१९।०१२।२ आमुक्तम् इव पाखण्डं यो ऽधर्मे धर्म-विभ्रमः  
भ्प्_०४।१९।०१३।१ अत्रिणा चोदितो हन्तुं पृथु-पुत्रो महा-रथः  
भ्प्_०४।१९।०१३।२ अन्वधावत सङ्क्रुद्धस् तिष्ठ तिष्ठेति चाब्रवीत्  
भ्प्_०४।१९।०१४।१ तं तादृशाकृतिं वीक्ष्य मेने धर्मं शरीरिणम्  
भ्प्_०४।१९।०१४।२ जटिलं भस्मनाच्छन्नं तस्मै बाणं न मुञ्चति  
भ्प्_०४।१९।०१५।१ वधान् निवृत्तं तं भूयो हन्तवे ऽत्रिर् अचोदयत्  
भ्प्_०४।१९।०१५।२ जहि यज्ञ-हनं तात महेन्द्रं विबुधाधमम्  
भ्प्_०४।१९।०१६।१ एवं वैन्य-सुतः प्रोक्तस् त्वरमाणं विहायसा  
भ्प्_०४।१९।०१६।२ अन्वद्रवद् अभिक्रुद्धो रावणं गृध्र-राड् इव  
भ्प्_०४।१९।०१७।१ सो ऽश्वं रूपं च तद् धित्वा तस्मा अन्तर्हितः स्वराट्  
भ्प्_०४।१९।०१७।२ वीरः स्व-पशुम् आदाय पितुर् यज्ञम् उपेयिवान्  
भ्प्_०४।१९।०१८।१ तत् तस्य चाद्भुतं कर्म विचक्ष्य परमर्षयः  
भ्प्_०४।१९।०१८।२ नामधेयं ददुस् तस्मै विजिताश्व इति प्रभो  
भ्प्_०४।१९।०१९।१ उपसृज्य तमस् तीव्रं जहाराश्वं पुनर् हरिः  
भ्प्_०४।१९।०१९।२ चषाल-यूपतश् छन्नो हिरण्य-रशनं विभुः  
भ्प्_०४।१९।०२०।१ अत्रिः सन्दर्शयाम् आस त्वरमाणं विहायसा  
भ्प्_०४।१९।०२०।२ कपाल-खट्वाङ्ग-धरं वीरो नैनम् अबाधत  
भ्प्_०४।१९।०२१।१ अत्रिणा चोदितस् तस्मै सन्दधे विशिखं रुषा  
भ्प्_०४।१९।०२१।२ सो ऽश्वं रूपं च तद् धित्वा तस्थाव् अन्तर्हितः स्वराट्  
भ्प्_०४।१९।०२२।१ वीरश् चाश्वम् उपादाय पितृ-यज्ञम् अथाव्रजत्  
भ्प्_०४।१९।०२२।२ तद् अवद्यं हरे रूपं जगृहुर् ज्ञान-दुर्बलाः  
भ्प्_०४।१९।०२३।१ यानि रूपाणि जगृहे इन्द्रो हय-जिहीर्षया  
भ्प्_०४।१९।०२३।२ तानि पापस्य खण्डानि लिङ्गं खण्डम् इहोच्यते  
भ्प्_०४।१९।०२४।१ एवम् इन्द्रे हरत्य् अश्वं वैन्य-यज्ञ-जिघांसया  
भ्प्_०४।१९।०२४।२ तद्-गृहीत-विसृष्टेषु पाखण्डेषु मतिर् नृणाम्  
भ्प्_०४।१९।०२५।१ धर्म इत्य् उपधर्मेषु नग्न-रक्त-पटादिषु  
भ्प्_०४।१९।०२५।२ प्रायेण सज्जते भ्रान्त्या पेशलेषु च वाग्मिषु  
भ्प्_०४।१९।०२६।१ तद् अभिज्ञाय भगवान् पृथुः पृथु-पराक्रमः  
भ्प्_०४।१९।०२६।२ इन्द्राय कुपितो बाणम् आदत्तोद्यत-कार्मुकः  
भ्प्_०४।१९।०२७।१ तम् ऋत्विजः शक्र-वधाभिसन्धितं विचक्ष्य दुष्प्रेक्ष्यम् असह्य-रंहसम्  
भ्प्_०४।१९।०२७।२ निवारयाम् आसुर् अहो महा-मते न युज्यते ऽत्रान्य-वधः प्रचोदितात्  
भ्प्_०४।१९।०२८।१ वयं मरुत्वन्तम् इहार्थ-नाशनं ह्वयामहे त्वच्-छ्रवसा हत-त्विषम्  
भ्प्_०४।१९।०२८।२ अयातयामोपहवैर् अनन्तरं प्रसह्य राजन् जुहवाम ते ऽहितम्  
भ्प्_०४।१९।०२९।१ इत्य् आमन्त्र्य क्रतु-पतिं विदुरास्यर्त्विजो रुषा  
भ्प्_०४।१९।०२९।२ स्रुग्-घस्तान् जुह्वतो ऽभ्येत्य स्वयम्भूः प्रत्यषेधत  
भ्प्_०४।१९।०३०।१ न वध्यो भवताम् इन्द्रो यद् यज्ञो भगवत्-तनुः  
भ्प्_०४।१९।०३०।२ यं जिघांसथ यज्ञेन यस्येष्टास् तनवः सुराः  
भ्प्_०४।१९।०३१।१ तद् इदं पश्यत महद्- धर्म-व्यतिकरं द्विजाः  
भ्प्_०४।१९।०३१।२ इन्द्रेणानुष्ठितं राज्ञः कर्मैतद् विजिघांसता  
भ्प्_०४।१९।०३२।१ पृथु-कीर्तेः पृथोर् भूयात् तर्ह्य् एकोन-शत-क्रतुः  
भ्प्_०४।१९।०३२।२ अलं ते क्रतुभिः स्विष्टैर् यद् भवान् मोक्ष-धर्म-वित्  
भ्प्_०४।१९।०३३।१ नैवात्मने महेन्द्राय रोषम् आहर्तुम् अर्हसि  
भ्प्_०४।१९।०३३।२ उभाव् अपि हि भद्रं ते उत्तमश्लोक-विग्रहौ  
भ्प्_०४।१९।०३४।१ मास्मिन् महाराज कृथाः स्म चिन्तां निशामयास्मद्-वच आदृतात्मा  
भ्प्_०४।१९।०३४।२ यद् ध्यायतो दैव-हतं नु कर्तुं मनो ऽतिरुष्टं विशते तमो ऽन्धम्  
भ्प्_०४।१९।०३५।१ क्रतुर् विरमताम् एष देवेषु दुरवग्रहः  
भ्प्_०४।१९।०३५।२ धर्म-व्यतिकरो यत्र पाखण्डैर् इन्द्र-निर्मितैः  
भ्प्_०४।१९।०३६।१ एभिर् इन्द्रोपसंसृष्टैः पाखण्डैर् हारिभिर् जनम्  
भ्प्_०४।१९।०३६।२ ह्रियमाणं विचक्ष्वैनं यस् ते यज्ञ-ध्रुग् अश्व-मुट्  
भ्प्_०४।१९।०३७।१ भवान् परित्रातुम् इहावतीर्णो धर्मं जनानां समयानुरूपम्  
भ्प्_०४।१९।०३७।२ वेनापचाराद् अवलुप्तम् अद्य तद्-देहतो विष्णु-कलासि वैन्य  
भ्प्_०४।१९।०३८।१ स त्वं विमृश्यास्य भवं प्रजापते सङ्कल्पनं विश्व-सृजां पिपीपृहि  
भ्प्_०४।१९।०३८।२ ऐन्द्रीं च मायाम् उपधर्म-मातरं प्रचण्ड-पाखण्ड-पथं प्रभो जहि  
भ्प्_०४।१९।०३९।० मैत्रेय उवाच  
भ्प्_०४।१९।०३९।१ इत्थं स लोक-गुरुणा समादिष्टो विशाम्पतिः  
भ्प्_०४।१९।०३९।२ तथा च कृत्वा वात्सल्यं मघोनापि च सन्दधे  
भ्प्_०४।१९।०४०।१ कृतावभृथ-स्नानाय पृथवे भूरि-कर्मणे  
भ्प्_०४।१९।०४०।२ वरान् ददुस् ते वरदा ये तद्-बर्हिषि तर्पिताः  
भ्प्_०४।१९।०४१।१ विप्राः सत्याशिषस् तुष्टाः श्रद्धया लब्ध-दक्षिणाः  
भ्प्_०४।१९।०४१।२ आशिषो युयुजुः क्षत्तर् आदि-राजाय सत्-कृताः  
भ्प्_०४।१९।०४२।१ त्वयाहूता महा-बाहो सर्व एव समागताः  
भ्प्_०४।१९।०४२।२ पूजिता दान-मानाभ्यां पितृ-देवर्षि-मानवाः  
भ्प्_०४।२०।००१।० मैत्रेय उवाच  
भ्प्_०४।२०।००१।१ भगवान् अपि वैकुण्ठः साकं मघवता विभुः  
भ्प्_०४।२०।००१।२ यज्ञैर् यज्ञ-पतिस् तुष्टो यज्ञ-भुक् तम् अभाषत  
भ्प्_०४।२०।००२।० श्री-भगवान् उवाच  
भ्प्_०४।२०।००२।१ एष ते ऽकार्षीद् भङ्गं हय-मेध-शतस्य ह  
भ्प्_०४।२०।००२।२ क्षमापयत आत्मानम् अमुष्य क्षन्तुम् अर्हसि  
भ्प्_०४।२०।००३।१ सुधियः साधवो लोके नरदेव नरोत्तमाः  
भ्प्_०४।२०।००३।२ नाभिद्रुह्यन्ति भूतेभ्यो यर्हि नात्मा कलेवरम्  
भ्प्_०४।२०।००४।१ पुरुषा यदि मुह्यन्ति त्वादृशा देव-मायया  
भ्प्_०४।२०।००४।२ श्रम एव परं जातो दीर्घया वृद्ध-सेवया  
भ्प्_०४।२०।००५।१ अतः कायम् इमं विद्वान् अविद्या-काम-कर्मभिः  
भ्प्_०४।२०।००५।२ आरब्ध इति नैवास्मिन् प्रतिबुद्धो ऽनुषज्जते  
भ्प्_०४।२०।००६।१ असंसक्तः शरीरे ऽस्मिन्न् अमुनोत्पादिते गृहे  
भ्प्_०४।२०।००६।२ अपत्ये द्रविणे वापि कः कुर्यान् ममतां बुधः  
भ्प्_०४।२०।००७।१ एकः शुद्धः स्वयं-ज्योतिर् निर्गुणो ऽसौ गुणाश्रयः  
भ्प्_०४।२०।००७।२ सर्व-गो ऽनावृतः साक्षी निरात्मात्मात्मनः परः  
भ्प्_०४।२०।००८।१ य एवं सन्तम् आत्मानम् आत्म-स्थं वेद पूरुषः  
भ्प्_०४।२०।००८।२ नाज्यते प्रकृति-स्थो ऽपि तद्-गुणैः स मयि स्थितः  
भ्प्_०४।२०।००९।१ यः स्व-धर्मेण मां नित्यं निराशीः श्रद्धयान्वितः  
भ्प्_०४।२०।००९।२ भजते शनकैस् तस्य मनो राजन् प्रसीदति  
भ्प्_०४।२०।०१०।१ परित्यक्त-गुणः सम्यग् दर्शनो विशदाशयः  
भ्प्_०४।२०।०१०।२ शान्तिं मे समवस्थानं ब्रह्म कैवल्यम् अश्नुते  
भ्प्_०४।२०।०११।१ उदासीनम् इवाध्यक्षं द्रव्य-ज्ञान-क्रियात्मनाम्  
भ्प्_०४।२०।०११।२ कूट-स्थम् इमम् आत्मानं यो वेदाप्नोति शोभनम्  
भ्प्_०४।२०।०१२।१ भिन्नस्य लिङ्गस्य गुण-प्रवाहो द्रव्य-क्रिया-कारक-चेतनात्मनः  
भ्प्_०४।२०।०१२।२ दृष्टासु सम्पत्सु विपत्सु सूरयो न विक्रियन्ते मयि बद्ध-सौहृदाः  
भ्प्_०४।२०।०१३।१ समः समानोत्तम-मध्यमाधमः सुखे च दुःखे च जितेन्द्रियाशयः  
भ्प्_०४।२०।०१३।२ मयोपकॢप्ताखिल-लोक-संयुतो विधत्स्व वीराखिल-लोक-रक्षणम्  
भ्प्_०४।२०।०१४।१ श्रेयः प्रजा-पालनम् एव राज्ञो यत् साम्पराये सुकृतात् षष्ठम् अंशम्  
भ्प्_०४।२०।०१४।२ हर्तान्यथा हृत-पुण्यः प्रजानाम् अरक्षिता कर-हारो ऽघम् अत्ति  
भ्प्_०४।२०।०१५।१ एवं द्विजाग्र्यानुमतानुवृत्त- धर्म-प्रधानो ऽन्यतमो ऽवितास्याः  
भ्प्_०४।२०।०१५।२ ह्रस्वेन कालेन गृहोपयातान् द्रष्टासि सिद्धान् अनुरक्त-लोकः  
भ्प्_०४।२०।०१६।१ वरं च मत् कञ्चन मानवेन्द्र वृणीष्व ते ऽहं गुण-शील-यन्त्रितः  
भ्प्_०४।२०।०१६।२ नाहं मखैर् वै सुलभस् तपोभिर् योगेन वा यत् सम-चित्त-वर्ती  
भ्प्_०४।२०।०१७।० मैत्रेय उवाच  
भ्प्_०४।२०।०१७।१ स इत्थं लोक-गुरुणा विष्वक्सेनेन विश्व-जित्  
भ्प्_०४।२०।०१७।२ अनुशासित आदेशं शिरसा जगृहे हरेः  
भ्प्_०४।२०।०१८।१ स्पृशन्तं पादयोः प्रेम्णा व्रीडितं स्वेन कर्मणा  
भ्प्_०४।२०।०१८।२ शत-क्रतुं परिष्वज्य विद्वेषं विससर्ज ह  
भ्प्_०४।२०।०१९।१ भगवान् अथ विश्वात्मा पृथुनोपहृतार्हणः  
भ्प्_०४।२०।०१९।२ समुज्जिहानया भक्त्या गृहीत-चरणाम्बुजः  
भ्प्_०४।२०।०२०।१ प्रस्थानाभिमुखो ऽप्य् एनम् अनुग्रह-विलम्बितः  
भ्प्_०४।२०।०२०।२ पश्यन् पद्म-पलाशाक्षो न प्रतस्थे सुहृत् सताम्  
भ्प्_०४।२०।०२१।१ स आदि-राजो रचिताञ्जलिर् हरिं विलोकितुं नाशकद् अश्रु-लोचनः  
भ्प्_०४।२०।०२१।२ न किञ्चनोवाच स बाष्प-विक्लवो हृदोपगुह्यामुम् अधाद् अवस्थितः  
भ्प्_०४।२०।०२२।१ अथावमृज्याश्रु-कला विलोकयन्न् अतृप्त-दृग्-गोचरम् आह पूरुषम्  
भ्प्_०४।२०।०२२।२ पदा स्पृशन्तं क्षितिम् अम्स उन्नते विन्यस्त-हस्ताग्रम् उरङ्ग-विद्विषः  
भ्प्_०४।२०।०२३।० पृथुर् उवाच  
भ्प्_०४।२०।०२३।१ वरान् विभो त्वद् वरदेश्वराद् बुधः कथं वृणीते गुण-विक्रियात्मनाम्  
भ्प्_०४।२०।०२३।२ ये नारकाणाम् अपि सन्ति देहिनां तान् ईश कैवल्य-पते वृणे न च  
भ्प्_०४।२०।०२४।१ न कामये नाथ तद् अप्य् अहं क्वचिन् न यत्र युष्मच्-चरणाम्बुजासवः  
भ्प्_०४।२०।०२४।२ महत्तमान्तर्-हृदयान् मुख-च्युतो विधत्स्व कर्णायुतम् एष मे वरः  
भ्प्_०४।२०।०२५।१ स उत्तमश्लोक महन्-मुख-च्युतो भवत्-पदाम्भोज-सुधा कणानिलः  
भ्प्_०४।२०।०२५।२ स्मृतिं पुनर् विस्मृत-तत्त्व-वर्त्मनां कुयोगिनां नो वितरत्य् अलं वरैः  
भ्प्_०४।२०।०२६।१ यशः शिवं सुश्रव आर्य-सङ्गमे यदृच्छया चोपशृणोति ते सकृत्  
भ्प्_०४।२०।०२६।२ कथं गुण-ज्ञो विरमेद् विना पशुं श्रीर् यत् प्रवव्रे गुण-सङ्ग्रहेच्छया  
भ्प्_०४।२०।०२७।१ अथाभजे त्वाखिल-पूरुषोत्तमं गुणालयं पद्म-करेव लालसः  
भ्प्_०४।२०।०२७।२ अप्य् आवयोर् एक-पति-स्पृधोः कलिर् न स्यात् कृत-त्वच्-चरणैक-तानयोः  
भ्प्_०४।२०।०२८।१ जगज्-जनन्यां जगद्-ईश वैशसं स्याद् एव यत्-कर्मणि नः समीहितम्  
भ्प्_०४।२०।०२८।२ करोषि फल्ग्व् अप्य् उरु दीन-वत्सलः स्व एव धिष्ण्ये ऽभिरतस्य किं तया  
भ्प्_०४।२०।०२९।१ भजन्त्य् अथ त्वाम् अत एव साधवो व्युदस्त-माया-गुण-विभ्रमोदयम्  
भ्प्_०४।२०।०२९।२ भवत्-पदानुस्मरणाद् ऋते सतां निमित्तम् अन्यद् भगवन् न विद्महे  
भ्प्_०४।२०।०३०।१ मन्ये गिरं ते जगतां विमोहिनीं वरं वृणीष्वेति भजन्तम् आत्थ यत्  
भ्प्_०४।२०।०३०।२ वाचा नु तन्त्या यदि ते जनो ऽसितः कथं पुनः कर्म करोति मोहितः  
भ्प्_०४।२०।०३१।१ त्वन्-माययाद्धा जन ईश खण्डितो यद् अन्यद् आशास्त ऋतात्मनो ऽबुधः  
भ्प्_०४।२०।०३१।२ यथा चरेद् बाल-हितं पिता स्वयं तथा त्वम् एवार्हसि नः समीहितुम्  
भ्प्_०४।२०।०३२।० मैत्रेय उवाच  
भ्प्_०४।२०।०३२।१ इत्य् आदि-राजेन नुतः स विश्व-दृक् तम् आह राजन् मयि भक्तिर् अस्तु ते  
भ्प्_०४।२०।०३२।२ दिष्ट्येदृशी धीर् मयि ते कृता यया मायां मदीयां तरति स्म दुस्त्यजाम्  
भ्प्_०४।२०।०३३।१ तत् त्वं कुरु मयादिष्टम् अप्रमत्तः प्रजापते  
भ्प्_०४।२०।०३३।२ मद्-आदेश-करो लोकः सर्वत्राप्नोति शोभनम्  
भ्प्_०४।२०।०३४।० मैत्रेय उवाच  
भ्प्_०४।२०।०३४।१ इति वैन्यस्य राजर्षेः प्रतिनन्द्यार्थवद् वचः  
भ्प्_०४।२०।०३४।२ पूजितो ऽनुगृहीत्वैनं गन्तुं चक्रे ऽच्युतो मतिम्  
भ्प्_०४।२०।०३५।१ देवर्षि-पितृ-गन्धर्व- सिद्ध-चारण-पन्नगाः  
भ्प्_०४।२०।०३५।२ किन्नराप्सरसो मर्त्याः खगा भूतान्य् अनेकशः  
भ्प्_०४।२०।०३६।१ यज्ञेश्वर-धिया राज्ञा वाग्-वित्ताञ्जलि-भक्तितः  
भ्प्_०४।२०।०३६।२ सभाजिता ययुः सर्वे वैकुण्ठानुगतास् ततः  
भ्प्_०४।२०।०३७।१ भगवान् अपि राजर्षेः सोपाध्यायस्य चाच्युतः  
भ्प्_०४।२०।०३७।२ हरन्न् इव मनो ऽमुष्य स्व-धाम प्रत्यपद्यत  
भ्प्_०४।२०।०३८।१ अदृष्टाय नमस्कृत्य नृपः सन्दर्शितात्मने  
भ्प्_०४।२०।०३८।२ अव्यक्ताय च देवानां देवाय स्व-पुरं ययौ  
भ्प्_०४।२१।००१।० मैत्रेय उवाच  
भ्प्_०४।२१।००१।१ मौक्तिकैः कुसुम-स्रग्भिर् दुकूलैः स्वर्ण-तोरणैः  
भ्प्_०४।२१।००१।२ महा-सुरभिभिर् धूपैर् मण्डितं तत्र तत्र वै  
भ्प्_०४।२१।००२।१ चन्दनागुरु-तोयार्द्र- रथ्या-चत्वर-मार्गवत्  
भ्प्_०४।२१।००२।२ पुष्पाक्षत-फलैस् तोक्मैर् लाजैर् अर्चिर्भिर् अर्चितम्  
भ्प्_०४।२१।००३।१ सवृन्दैः कदली-स्तम्भैः पूग-पोतैः परिष्कृतम्  
भ्प्_०४।२१।००३।२ तरु-पल्लव-मालाभिः सर्वतः समलङ्कृतम्  
भ्प्_०४।२१।००४।१ प्रजास् तं दीप-बलिभिः सम्भृताशेष-मङ्गलैः  
भ्प्_०४।२१।००४।२ अभीयुर् मृष्ट-कन्याश् च मृष्ट-कुण्डल-मण्डिताः  
भ्प्_०४।२१।००५।१ शङ्ख-दुन्दुभि-घोषेण ब्रह्म-घोषेण चर्त्विजाम्  
भ्प्_०४।२१।००५।२ विवेश भवनं वीरः स्तूयमानो गत-स्मयः  
भ्प्_०४।२१।००६।१ पूजितः पूजयाम् आस तत्र तत्र महा-यशाः  
भ्प्_०४।२१।००६।२ पौराञ् जानपदांस् तांस् तान् प्रीतः प्रिय-वर-प्रदः  
भ्प्_०४।२१।००७।१ स एवम् आदीन्य् अनवद्य-चेष्टितः कर्माणि भूयांसि महान् महत्तमः  
भ्प्_०४।२१।००७।२ कुर्वन् शशासावनि-मण्डलं यशः स्फीतं निधायारुरुहे परं पदम्  
भ्प्_०४।२१।००८।० सूत उवाच  
भ्प्_०४।२१।००८।१ तद् आदि-राजस्य यशो विजृम्भितं गुणैर् अशेषैर् गुणवत्-सभाजितम्  
भ्प्_०४।२१।००८।२ क्षत्ता महा-भागवतः सदस्पते कौषारविं प्राह गृणन्तम् अर्चयन्  
भ्प्_०४।२१।००९।० विदुर उवाच  
भ्प्_०४।२१।००९।१ सो ऽभिषिक्तः पृथुर् विप्रैर् लब्धाशेष-सुरार्हणः  
भ्प्_०४।२१।००९।२ बिभ्रत् स वैष्णवं तेजो बाह्वोर् याभ्यां दुदोह गाम्  
भ्प्_०४।२१।०१०।१ को न्व् अस्य कीर्तिं न शृणोत्य् अभिज्ञो यद्-विक्रमोच्छिष्टम् अशेष-भूपाः  
भ्प्_०४।२१।०१०।२ लोकाः स-पाला उपजीवन्ति कामम् अद्यापि तन् मे वद कर्म शुद्धम्  
भ्प्_०४।२१।०११।० मैत्रेय उवाच  
भ्प्_०४।२१।०११।१ गङ्गा-यमुनयोर् नद्योर् अन्तरा क्षेत्रम् आवसन्  
भ्प्_०४।२१।०११।२ आरब्धान् एव बुभुजे भोगान् पुण्य-जिहासया  
भ्प्_०४।२१।०१२।१ सर्वत्रास्खलितादेशः सप्त-द्वीपैक-दण्ड-धृक्  
भ्प्_०४।२१।०१२।२ अन्यत्र ब्राह्मण-कुलाद् अन्यत्राच्युत-गोत्रतः  
भ्प्_०४।२१।०१३।१ एकदासीन् महा-सत्र- दीक्षा तत्र दिवौकसाम्  
भ्प्_०४।२१।०१३।२ समाजो ब्रह्मर्षीणां च राजर्षीणां च सत्तम  
भ्प्_०४।२१।०१४।१ तस्मिन्न् अर्हत्सु सर्वेषु स्व्-अर्चितेषु यथार्हतः  
भ्प्_०४।२१।०१४।२ उत्थितः सदसो मध्ये ताराणाम् उडुराड् इव  
भ्प्_०४।२१।०१५।१ प्रांशुः पीनायत-भुजो गौरः कञ्जारुणेक्षणः  
भ्प्_०४।२१।०१५।२ सुनासः सुमुखः सौम्यः पीनांसः सुद्विज-स्मितः  
भ्प्_०४।२१।०१६।१ व्यूढ-वक्षा बृहच्-छ्रोणिर् वलि-वल्गु-दलोदरः  
भ्प्_०४।२१।०१६।२ आवर्त-नाभिर् ओजस्वी काञ्चनोरुर् उदग्र-पात्  
भ्प्_०४।२१।०१७।१ सूक्ष्म-वक्रासित-स्निग्ध- मूर्धजः कम्बु-कन्धरः  
भ्प्_०४।२१।०१७।२ महा-धने दुकूलाग्र्ये परिधायोपवीय च  
भ्प्_०४।२१।०१८।१ व्यञ्जिताशेष-गात्र-श्रीर् नियमे न्यस्त-भूषणः  
भ्प्_०४।२१।०१८।२ कृष्णाजिन-धरः श्रीमान् कुश-पाणिः कृतोचितः  
भ्प्_०४।२१।०१९।१ शिशिर-स्निग्ध-ताराक्षः समैक्षत समन्ततः  
भ्प्_०४।२१।०१९।२ ऊचिवान् इदम् उर्वीशः सदः संहर्षयन्न् इव  
भ्प्_०४।२१।०२०।१ चारु चित्र-पदं श्लक्ष्णं मृष्टं गूढम् अविक्लवम्  
भ्प्_०४।२१।०२०।२ सर्वेषाम् उपकारार्थं तदा अनुवदन्न् इव  
भ्प्_०४।२१।०२१।० राजोवाच  
भ्प्_०४।२१।०२१।१ सभ्याः शृणुत भद्रं वः साधवो य इहागताः  
भ्प्_०४।२१।०२१।२ सत्सु जिज्ञासुभिर् धर्मम् आवेद्यं स्व-मनीषितम्  
भ्प्_०४।२१।०२२।१ अहं दण्ड-धरो राजा प्रजानाम् इह योजितः  
भ्प्_०४।२१।०२२।२ रक्षिता वृत्तिदः स्वेषु सेतुषु स्थापिता पृथक्  
भ्प्_०४।२१।०२३।१ तस्य मे तद्-अनुष्ठानाद् यान् आहुर् ब्रह्म-वादिनः  
भ्प्_०४।२१।०२३।२ लोकाः स्युः काम-सन्दोहा यस्य तुष्यति दिष्ट-दृक्  
भ्प्_०४।२१।०२४।१ य उद्धरेत् करं राजा प्रजा धर्मेष्व् अशिक्षयन्  
भ्प्_०४।२१।०२४।२ प्रजानां शमलं भुङ्क्ते भगं च स्वं जहाति सः  
भ्प्_०४।२१।०२५।१ तत् प्रजा भर्तृ-पिण्डार्थं स्वार्थम् एवानसूयवः  
भ्प्_०४।२१।०२५।२ कुरुताधोक्षज-धियस् तर्हि मे ऽनुग्रहः कृतः  
भ्प्_०४।२१।०२६।१ यूयं तद् अनुमोदध्वं पितृ-देवर्षयो ऽमलाः  
भ्प्_०४।२१।०२६।२ कर्तुः शास्तुर् अनुज्ञातुस् तुल्यं यत् प्रेत्य तत् फलम्  
भ्प्_०४।२१।०२७।१ अस्ति यज्ञ-पतिर् नाम केषाञ्चिद् अर्ह-सत्तमाः  
भ्प्_०४।२१।०२७।२ इहामुत्र च लक्ष्यन्ते ज्योत्स्नावत्यः क्वचिद् भुवः  
भ्प्_०४।२१।०२८।१ मनोर् उत्तानपादस्य ध्रुवस्यापि महीपतेः  
भ्प्_०४।२१।०२८।२ प्रियव्रतस्य राजर्षेर् अङ्गस्यास्मत्-पितुः पितुः  
भ्प्_०४।२१।०२९।१ ईदृशानाम् अथान्येषाम् अजस्य च भवस्य च  
भ्प्_०४।२१।०२९।२ प्रह्लादस्य बलेश् चापि कृत्यम् अस्ति गदाभृता  
भ्प्_०४।२१।०३०।१ दौहित्रादीन् ऋते मृत्योः शोच्यान् धर्म-विमोहितान्  
भ्प्_०४।२१।०३०।२ वर्ग-स्वर्गापवर्गाणां प्रायेणैकात्म्य-हेतुना  
भ्प्_०४।२१।०३१।१ यत्-पाद-सेवाभिरुचिस् तपस्विनाम् अशेष-जन्मोपचितं मलं धियः  
भ्प्_०४।२१।०३१।२ सद्यः क्षिणोत्य् अन्वहम् एधती सती यथा पदाङ्गुष्ठ-विनिःसृता सरित्  
भ्प्_०४।२१।०३२।१ विनिर्धुताशेष-मनो-मलः पुमान् असङ्ग-विज्ञान-विशेष-वीर्यवान्  
भ्प्_०४।२१।०३२।२ यद्-अङ्घ्रि-मूले कृत-केतनः पुनर् न संसृतिं क्लेश-वहां प्रपद्यते  
भ्प्_०४।२१।०३३।१ तम् एव यूयं भजतात्म-वृत्तिभिर् मनो-वचः-काय-गुणैः स्व-कर्मभिः  
भ्प्_०४।२१।०३३।२ अमायिनः काम-दुघाङ्घ्रि-पङ्कजं यथाधिकारावसितार्थ-सिद्धयः  
भ्प्_०४।२१।०३४।१ असाव् इहानेक-गुणो ऽगुणो ऽध्वरः पृथग्-विध-द्रव्य-गुण-क्रियोक्तिभिः  
भ्प्_०४।२१।०३४।२ सम्पद्यते ऽर्थाशय-लिङ्ग-नामभिर् विशुद्ध-विज्ञान-घनः स्वरूपतः  
भ्प्_०४।२१।०३५।१ प्रधान-कालाशय-धर्म-सङ्ग्रहे शरीर एष प्रतिपद्य चेतनाम्  
भ्प्_०४।२१।०३५।२ क्रिया-फलत्वेन विभुर् विभाव्यते यथानलो दारुषु तद्-गुणात्मकः  
भ्प्_०४।२१।०३६।१ अहो ममामी वितरन्त्य् अनुग्रहं हरिं गुरुं यज्ञ-भुजाम् अधीश्वरम्  
भ्प्_०४।२१।०३६।२ स्व-धर्म-योगेन यजन्ति मामका निरन्तरं क्षोणि-तले दृढ-व्रताः  
भ्प्_०४।२१।०३७।१ मा जातु तेजः प्रभवेन् महर्द्धिभिस् तितिक्षया तपसा विद्यया च  
भ्प्_०४।२१।०३७।२ देदीप्यमाने ऽजित-देवतानां कुले स्वयं राज-कुलाद् द्विजानाम्  
भ्प्_०४।२१।०३८।१ ब्रह्मण्य-देवः पुरुषः पुरातनो नित्यं हरिर् यच्-चरणाभिवन्दनात्  
भ्प्_०४।२१।०३८।२ अवाप लक्ष्मीम् अनपायिनीं यशो जगत्-पवित्रं च महत्तमाग्रणीः  
भ्प्_०४।२१।०३९।१ यत्-सेवयाशेष-गुहाशयः स्व-राड् विप्र-प्रियस् तुष्यति कामम् ईश्वरः  
भ्प्_०४।२१।०३९।२ तद् एव तद्-धर्म-परैर् विनीतैः सर्वात्मना ब्रह्म-कुलं निषेव्यताम्  
भ्प्_०४।२१।०४०।१ पुमान् लभेतानतिवेलम् आत्मनः प्रसीदतो ऽत्यन्त-शमं स्वतः स्वयम्  
भ्प्_०४।२१।०४०।२ यन्-नित्य-सम्बन्ध-निषेवया ततः परं किम् अत्रास्ति मुखं हविर्-भुजाम्  
भ्प्_०४।२१।०४१।१ अश्नात्य् अनन्तः खलु तत्त्व-कोविदैः श्रद्धा-हुतं यन्-मुख इज्य-नामभिः  
भ्प्_०४।२१।०४१।२ न वै तथा चेतनया बहिष्-कृते हुताशने पारमहंस्य-पर्यगुः  
भ्प्_०४।२१।०४२।१ यद् ब्रह्म नित्यं विरजं सनातनं श्रद्धा-तपो-मङ्गल-मौन-संयमैः  
भ्प्_०४।२१।०४२।२ समाधिना बिभ्रति हार्थ-दृष्टये यत्रेदम् आदर्श इवावभासते  
भ्प्_०४।२१।०४३।१ तेषाम् अहं पाद-सरोज-रेणुम् आर्या वहेयाधि-किरीटम् आयुः  
भ्प्_०४।२१।०४३।२ यं नित्यदा बिभ्रत आशु पापं नश्यत्य् अमुं सर्व-गुणा भजन्ति  
भ्प्_०४।२१।०४४।१ गुणायनं शील-धनं कृत-ज्ञं वृद्धाश्रयं संवृणते ऽनु सम्पदः  
भ्प्_०४।२१।०४४।२ प्रसीदतां ब्रह्म-कुलं गवां च जनार्दनः सानुचरश् च मह्यम्  
भ्प्_०४।२१।०४५।० मैत्रेय उवाच  
भ्प्_०४।२१।०४६।१ इति ब्रुवाणं नृपतिं पितृ-देव-द्विजातयः  
भ्प्_०४।२१।०४६।२ तुष्टुवुर् हृष्ट-मनसः साधु-वादेन साधवः  
भ्प्_०४।२१।०४७।१ पुत्रेण जयते लोकान् इति सत्यवती श्रुतिः  
भ्प्_०४।२१।०४७।२ ब्रह्म-दण्ड-हतः पापो यद् वेनो ऽत्यतरत् तमः  
भ्प्_०४।२१।०४८।१ हिरण्यकशिपुश् चापि भगवन्-निन्दया तमः  
भ्प्_०४।२१।०४८।२ विविक्षुर् अत्यगात् सूनोः प्रह्लादस्यानुभावतः  
भ्प्_०४।२१।०४९।१ वीर-वर्य पितः पृथ्व्याः समाः सञ्जीव शाश्वतीः  
भ्प्_०४।२१।०४९।२ यस्येदृश्य् अच्युते भक्तिः सर्व-लोकैक-भर्तरि  
भ्प्_०४।२१।०५०।१ अहो वयं ह्य् अद्य पवित्र-कीर्ते त्वयैव नाथेन मुकुन्द-नाथाः  
भ्प्_०४।२१।०५०।२ य उत्तमश्लोकतमस्य विष्णोर् ब्रह्मण्य-देवस्य कथां व्यनक्ति  
भ्प्_०४।२१।०५१।१ नात्यद्भुतम् इदं नाथ तवाजीव्यानुशासनम्  
भ्प्_०४।२१।०५१।२ प्रजानुरागो महतां प्रकृतिः करुणात्मनाम्  
भ्प्_०४।२१।०५२।१ अद्य नस् तमसः पारस् त्वयोपासादितः प्रभो  
भ्प्_०४।२१।०५२।२ भ्राम्यतां नष्ट-दृष्टीनां कर्मभिर् दैव-सञ्ज्ञितैः  
भ्प्_०४।२१।०५३।१ नमो विवृद्ध-सत्त्वाय पुरुषाय महीयसे  
भ्प्_०४।२१।०५३।२ यो ब्रह्म क्षत्रम् आविश्य बिभर्तीदं स्व-तेजसा  
भ्प्_०४।२२।००१।० मैत्रेय उवाच  
भ्प्_०४।२२।००१।१ जनेषु प्रगृणत्स्व् एवं पृथुं पृथुल-विक्रमम्  
भ्प्_०४।२२।००१।२ तत्रोपजग्मुर् मुनयश् चत्वारः सूर्य-वर्चसः  
भ्प्_०४।२२।००२।१ तांस् तु सिद्धेश्वरान् राजा व्योम्नो ऽवतरतो ऽर्चिषा  
भ्प्_०४।२२।००२।२ लोकान् अपापान् कुर्वाणान् सानुगो ऽचष्ट लक्षितान्  
भ्प्_०४।२२।००३।१ तद्-दर्शनोद्गतान् प्राणान् प्रत्यादित्सुर् इवोत्थितः  
भ्प्_०४।२२।००३।२ स-सदस्यानुगो वैन्य इन्द्रियेशो गुणान् इव  
भ्प्_०४।२२।००४।१ गौरवाद् यन्त्रितः सभ्यः प्रश्रयानत-कन्धरः  
भ्प्_०४।२२।००४।२ विधिवत् पूजयां चक्रे गृहीताध्यर्हणासनान्  
भ्प्_०४।२२।००५।१ तत्-पाद-शौच-सलिलैर् मार्जितालक-बन्धनः  
भ्प्_०४।२२।००५।२ तत्र शीलवतां वृत्तम् आचरन् मानयन्न् इव  
भ्प्_०४।२२।००६।१ हाटकासन आसीनान् स्व-धिष्ण्येष्व् इव पावकान्  
भ्प्_०४।२२।००६।२ श्रद्धा-संयम-संयुक्तः प्रीतः प्राह भवाग्रजान्  
भ्प्_०४।२२।००७।० पृथुर् उवाच  
भ्प्_०४।२२।००७।१ अहो आचरितं किं मे मङ्गलं मङ्गलायनाः  
भ्प्_०४।२२।००७।२ यस्य वो दर्शनं ह्य् आसीद् दुर्दर्शानां च योगिभिः  
भ्प्_०४।२२।००८।१ किं तस्य दुर्लभतरम् इह लोके परत्र च  
भ्प्_०४।२२।००८।२ यस्य विप्राः प्रसीदन्ति शिवो विष्णुश् च सानुगः  
भ्प्_०४।२२।००९।१ नैव लक्षयते लोको लोकान् पर्यटतो ऽपि यान्  
भ्प्_०४।२२।००९।२ यथा सर्व-दृशं सर्व आत्मानं ये ऽस्य हेतवः  
भ्प्_०४।२२।०१०।१ अधना अपि ते धन्याः साधवो गृह-मेधिनः  
भ्प्_०४।२२।०१०।२ यद्-गृहा ह्य् अर्ह-वर्याम्बु- तृण-भूमीश्वरावराः  
भ्प्_०४।२२।०११।१ व्यालालय-द्रुमा वै तेष्व् अरिक्ताखिल-सम्पदः  
भ्प्_०४।२२।०११।२ यद्-गृहास् तीर्थ-पादीय- पादतीर्थ-विवर्जिताः  
भ्प्_०४।२२।०१२।१ स्वागतं वो द्विज-श्रेष्ठा यद्-व्रतानि मुमुक्षवः  
भ्प्_०४।२२।०१२।२ चरन्ति श्रद्धया धीरा बाला एव बृहन्ति च  
भ्प्_०४।२२।०१३।१ कच्चिन् नः कुशलं नाथा इन्द्रियार्थार्थ-वेदिनाम्  
भ्प्_०४।२२।०१३।२ व्यसनावाप एतस्मिन् पतितानां स्व-कर्मभिः  
भ्प्_०४।२२।०१४।१ भवत्सु कुशल-प्रश्न आत्मारामेषु नेष्यते  
भ्प्_०४।२२।०१४।२ कुशलाकुशला यत्र न सन्ति मति-वृत्तयः  
भ्प्_०४।२२।०१५।१ तद् अहं कृत-विश्रम्भः सुहृदो वस् तपस्विनाम्  
भ्प्_०४।२२।०१५।२ सम्पृच्छे भव एतस्मिन् क्षेमः केनाञ्जसा भवेत्  
भ्प्_०४।२२।०१६।१ व्यक्तम् आत्मवताम् आत्मा भगवान् आत्म-भावनः  
भ्प्_०४।२२।०१६।२ स्वानाम् अनुग्रहायेमां सिद्ध-रूपी चरत्य् अजः  
भ्प्_०४।२२।०१७।० मैत्रेय उवाच  
भ्प्_०४।२२।०१७।१ पृथोस् तत् सूक्तम् आकर्ण्य सारं सुष्ठु मितं मधु  
भ्प्_०४।२२।०१७।२ स्मयमान इव प्रीत्या कुमारः प्रत्युवाच ह  
भ्प्_०४।२२।०१८।० सनत्-कुमार उवाच  
भ्प्_०४।२२।०१८।१ साधु पृष्टं महाराज सर्व-भूत-हितात्मना  
भ्प्_०४।२२।०१८।२ भवता विदुषा चापि साधूनां मतिर् ईदृशी  
भ्प्_०४।२२।०१९।१ सङ्गमः खलु साधूनाम् उभयेषां च सम्मतः  
भ्प्_०४।२२।०१९।२ यत्-सम्भाषण-सम्प्रश्नः सर्वेषां वितनोति शम्  
भ्प्_०४।२२।०२०।१ अस्त्य् एव राजन् भवतो मधुद्विषः पादारविन्दस्य गुणानुवादने  
भ्प्_०४।२२।०२०।२ रतिर् दुरापा विधुनोति नैष्ठिकी कामं कषायं मलम् अन्तर्-आत्मनः  
भ्प्_०४।२२।०२१।१ शास्त्रेष्व् इयान् एव सुनिश्चितो नृणां क्षेमस्य सध्र्यग्-विमृशेषु हेतुः  
भ्प्_०४।२२।०२१।२ असङ्ग आत्म-व्यतिरिक्त आत्मनि दृढा रतिर् ब्रह्मणि निर्गुणे च या  
भ्प्_०४।२२।०२२।१ सा श्रद्धया भगवद्-धर्म-चर्यया जिज्ञासयाध्यात्मिक-योग-निष्ठया  
भ्प्_०४।२२।०२२।२ योगेश्वरोपासनया च नित्यं पुण्य-श्रवः-कथया पुण्यया च  
भ्प्_०४।२२।०२३।१ अर्थेन्द्रियाराम-सगोष्ठ्य्-अतृष्णया तत्-सम्मतानाम् अपरिग्रहेण च  
भ्प्_०४।२२।०२३।२ विविक्त-रुच्या परितोष आत्मनि विना हरेर् गुण-पीयूष-पानात्  
भ्प्_०४।२२।०२४।१ अहिंसया पारमहंस्य-चर्यया स्मृत्या मुकुन्दाचरिताग्र्य-सीधुना  
भ्प्_०४।२२।०२४।२ यमैर् अकामैर् नियमैश् चाप्य् अनिन्दया निरीहया द्वन्द्व-तितिक्षया च  
भ्प्_०४।२२।०२५।१ हरेर् मुहुस् तत्पर-कर्ण-पूर- गुणाभिधानेन विजृम्भमाणया  
भ्प्_०४।२२।०२५।२ भक्त्या ह्य् असङ्गः सद्-असत्य् अनात्मनि स्यान् निर्गुणे ब्रह्मणि चाञ्जसा रतिः  
भ्प्_०४।२२।०२६।१ यदा रतिर् ब्रह्मणि नैष्ठिकी पुमान् आचार्यवान् ज्ञान-विराग-रंहसा  
भ्प्_०४।२२।०२६।२ दहत्य् अवीर्यं हृदयं जीव-कोशं पञ्चात्मकं योनिम् इवोत्थितो ऽग्निः  
भ्प्_०४।२२।०२७।१ दग्धाशयो मुक्त-समस्त-तद्-गुणो नैवात्मनो बहिर् अन्तर् विचष्टे  
भ्प्_०४।२२।०२७।२ परात्मनोर् यद्-व्यवधानं पुरस्तात् स्वप्ने यथा पुरुषस् तद्-विनाशे  
भ्प्_०४।२२।०२८।१ आत्मानम् इन्द्रियार्थं च परं यद् उभयोर् अपि  
भ्प्_०४।२२।०२८।२ सत्य् आशय उपाधौ वै पुमान् पश्यति नान्यदा  
भ्प्_०४।२२।०२९।१ निमित्ते सति सर्वत्र जलादाव् अपि पूरुषः  
भ्प्_०४।२२।०२९।२ आत्मनश् च परस्यापि भिदां पश्यति नान्यदा  
भ्प्_०४।२२।०३०।१ इन्द्रियैर् विषयाकृष्टैर् आक्षिप्तं ध्यायतां मनः  
भ्प्_०४।२२।०३०।२ चेतनां हरते बुद्धेः स्तम्बस् तोयम् इव ह्रदात्  
भ्प्_०४।२२।०३१।१ भ्रश्यत्य् अनुस्मृतिश् चित्तं ज्ञान-भ्रंशः स्मृति-क्षये  
भ्प्_०४।२२।०३१।२ तद्-रोधं कवयः प्राहुर् आत्मापह्नवम् आत्मनः  
भ्प्_०४।२२।०३२।१ नातः परतरो लोके पुंसः स्वार्थ-व्यतिक्रमः  
भ्प्_०४।२२।०३२।२ यद्-अध्य् अन्यस्य प्रेयस्त्वम् आत्मनः स्व-व्यतिक्रमात्  
भ्प्_०४।२२।०३३।१ अर्थेन्द्रियार्थाभिध्यानं सर्वार्थापह्नवो नृणाम्  
भ्प्_०४।२२।०३३।२ भ्रंशितो ज्ञान-विज्ञानाद् येनाविशति मुख्यताम्  
भ्प्_०४।२२।०३४।१ न कुर्यात् कर्हिचित् सङ्गं तमस् तीव्रं तितीरिषुः  
भ्प्_०४।२२।०३४।२ धर्मार्थ-काम-मोक्षाणां यद् अत्यन्त-विघातकम्  
भ्प्_०४।२२।०३५।१ तत्रापि मोक्ष एवार्थ आत्यन्तिकतयेष्यते  
भ्प्_०४।२२।०३५।२ त्रैवर्ग्यो ऽर्थो यतो नित्यं कृतान्त-भय-संयुतः  
भ्प्_०४।२२।०३६।१ परे ऽवरे च ये भावा गुण-व्यतिकराद् अनु  
भ्प्_०४।२२।०३६।२ न तेषां विद्यते क्षेमम् ईश-विध्वंसिताशिषाम्  
भ्प्_०४।२२।०३७।१ तत् त्वं नरेन्द्र जगताम् अथ तस्थूषां च  
भ्प्_०४।२२।०३७।२ देहेन्द्रियासु-धिषणात्मभिर् आवृतानाम्  
भ्प्_०४।२२।०३७।३ यः क्षेत्रवित्-तपतया हृदि विश्वग् आविः  
भ्प्_०४।२२।०३७।४ प्रत्यक् चकास्ति भगवांस् तम् अवेहि सो ऽस्मि  
भ्प्_०४।२२।०३८।१ यस्मिन्न् इदं सद्-असद्-आत्मतया विभाति  
भ्प्_०४।२२।०३८।२ माया विवेक-विधुति स्रजि वाहि-बुद्धिः  
भ्प्_०४।२२।०३८।३ तं नित्य-मुक्त-परिशुद्ध-विशुद्ध-तत्त्वं  
भ्प्_०४।२२।०३८।४ प्रत्यूढ-कर्म-कलिल-प्रकृतिं प्रपद्ये  
भ्प्_०४।२२।०३९।१ यत्-पाद-पङ्कज-पलाश-विलास-भक्त्या  
भ्प्_०४।२२।०३९।२ कर्माशयं ग्रथितम् उद्ग्रथयन्ति सन्तः  
भ्प्_०४।२२।०३९।३ तद्वन् न रिक्त-मतयो यतयो ऽपि रुद्ध-  
भ्प्_०४।२२।०३९।४ स्रोतो-गणास् तम् अरणं भज वासुदेवम्  
भ्प्_०४।२२।०४०।१ कृच्छ्रो महान् इह भवार्णवम् अप्लवेशां  
भ्प्_०४।२२।०४०।२ षड्-वर्ग-नक्रम् असुखेन तितीर्षन्ति  
भ्प्_०४।२२।०४०।३ तत् त्वं हरेर् भगवतो भजनीयम् अङ्घ्रिं  
भ्प्_०४।२२।०४०।४ कृत्वोडुपं व्यसनम् उत्तर दुस्तरार्णम्  
भ्प्_०४।२२।०४१।० मैत्रेय उवाच  
भ्प्_०४।२२।०४१।१ स एवं ब्रह्म-पुत्रेण कुमारेणात्म-मेधसा  
भ्प्_०४।२२।०४१।२ दर्शितात्म-गतिः सम्यक् प्रशस्योवाच तं नृपः  
भ्प्_०४।२२।०४२।० राजोवाच  
भ्प्_०४।२२।०४२।१ कृतो मे ऽनुग्रहः पूर्वं हरिणार्तानुकम्पिना  
भ्प्_०४।२२।०४२।२ तम् आपादयितुं ब्रह्मन् भगवन् यूयम् आगताः  
भ्प्_०४।२२।०४३।१ निष्पादितश् च कार्त्स्न्येन भगवद्भिर् घृणालुभिः  
भ्प्_०४।२२।०४३।२ साधूच्छिष्टं हि मे सर्वम् आत्मना सह किं ददे  
भ्प्_०४।२२।०४४।१ प्राणा दाराः सुता ब्रह्मन् गृहाश् च स-परिच्छदाः  
भ्प्_०४।२२।०४४।२ राज्यं बलं मही कोश इति सर्वं निवेदितम्  
भ्प्_०४।२२।०४५।१ सैना-पत्यं च राज्यं च दण्ड-नेतृत्वम् एव च  
भ्प्_०४।२२।०४५।२ सर्व लोकाधिपत्यं च वेद-शास्त्र-विद् अर्हति  
भ्प्_०४।२२।०४६।१ स्वम् एव ब्राह्मणो भुङ्क्ते स्वं वस्ते स्वं ददाति च  
भ्प्_०४।२२।०४६।२ तस्यैवानुग्रहेणान्नं भुञ्जते क्षत्रियादयः  
भ्प्_०४।२२।०४७।१ यैर् ईदृशी भगवतो गतिर् आत्म-वाद  
भ्प्_०४।२२।०४७।२ एकान्ततो निगमिभिः प्रतिपादिता नः  
भ्प्_०४।२२।०४७।३ तुष्यन्त्व् अदभ्र-करुणाः स्व-कृतेन नित्यं  
भ्प्_०४।२२।०४७।४ को नाम तत् प्रतिकरोति विनोद-पात्रम्  
भ्प्_०४।२२।०४८।० मैत्रेय उवाच  
भ्प्_०४।२२।०४८।१ त आत्म-योग-पतय आदि-राजेन पूजिताः  
भ्प्_०४।२२।०४८।२ शीलं तदीयं शंसन्तः खे ऽभवन् मिषतां नृणाम्  
भ्प्_०४।२२।०४९।१ वैन्यस् तु धुर्यो महतां संस्थित्याध्यात्म-शिक्षया  
भ्प्_०४।२२।०४९।२ आप्त-कामम् इवात्मानं मेन आत्मन्य् अवस्थितः  
भ्प्_०४।२२।०५०।१ कर्माणि च यथा-कालं यथा-देशं यथा-बलम्  
भ्प्_०४।२२।०५०।२ यथोचितं यथा-वित्तम् अकरोद् ब्रह्म-सात्-कृतम्  
भ्प्_०४।२२।०५१।१ फलं ब्रह्मणि सन्न्यस्य निर्विषङ्गः समाहितः  
भ्प्_०४।२२।०५१।२ कर्माध्यक्षं च मन्वान आत्मानं प्रकृतेः परम्  
भ्प्_०४।२२।०५२।१ गृहेषु वर्तमानो ऽपि स साम्राज्य-श्रियान्वितः  
भ्प्_०४।२२।०५२।२ नासज्जतेन्द्रियार्थेषु निरहम्-मतिर् अर्कवत्  
भ्प्_०४।२२।०५३।१ एवम् अध्यात्म-योगेन कर्माण्य् अनुसमाचरन्  
भ्प्_०४।२२।०५३।२ पुत्रान् उत्पादयाम् आस पञ्चार्चिष्य् आत्म-सम्मतान्  
भ्प्_०४।२२।०५४।१ विजिताश्वं धूम्रकेशं हर्यक्षं द्रविणं वृकम्  
भ्प्_०४।२२।०५४।२ सर्वेषां लोक-पालानां दधारैकः पृथुर् गुणान्  
भ्प्_०४।२२।०५५।१ गोपीथाय जगत्-सृष्टेः काले स्वे स्वे ऽच्युतात्मकः  
भ्प्_०४।२२।०५५।२ मनो-वाग्-वृत्तिभिः सौम्यैर् गुणैः संरञ्जयन् प्रजाः  
भ्प्_०४।२२।०५६।१ राजेत्य् अधान् नामधेयं सोम-राज इवापरः  
भ्प्_०४।२२।०५६।२ सूर्यवद् विसृजन् गृह्णन् प्रतपंश् च भुवो वसु  
भ्प्_०४।२२।०५७।१ दुर्धर्षस् तेजसेवाग्निर् महेन्द्र इव दुर्जयः  
भ्प्_०४।२२।०५७।२ तितिक्षया धरित्रीव द्यौर् इवाभीष्ट-दो नृणाम्  
भ्प्_०४।२२।०५८।१ वर्षति स्म यथा-कामं पर्जन्य इव तर्पयन्  
भ्प्_०४।२२।०५८।२ समुद्र इव दुर्बोधः सत्त्वेनाचल-राड् इव  
भ्प्_०४।२२।०५९।१ धर्म-राड् इव शिक्षायाम् आश्चर्ये हिमवान् इव  
भ्प्_०४।२२।०५९।२ कुवेर इव कोशाढ्यो गुप्तार्थो वरुणो यथा  
भ्प्_०४।२२।०६०।१ मातरिश्वेव सर्वात्मा बलेन महसौजसा  
भ्प्_०४।२२।०६०।२ अविषह्यतया देवो भगवान् भूत-राड् इव  
भ्प्_०४।२२।०६१।१ कन्दर्प इव सौन्दर्ये मनस्वी मृग-राड् इव  
भ्प्_०४।२२।०६१।२ वात्सल्ये मनुवन् नृणां प्रभुत्वे भगवान् अजः  
भ्प्_०४।२२।०६२।१ बृहस्पतिर् ब्रह्म-वादे आत्मवत्त्वे स्वयं हरिः  
भ्प्_०४।२२।०६२।२ भक्त्या गो-गुरु-विप्रेषु विष्वक्सेनानुवर्तिषु  
भ्प्_०४।२२।०६२।३ ह्रिया प्रश्रय-शीलाभ्याम् आत्म-तुल्यः परोद्यमे  
भ्प्_०४।२२।०६३।१ कीर्त्योर्ध्व-गीतया पुम्भिस् त्रैलोक्ये तत्र तत्र ह  
भ्प्_०४।२२।०६३।२ प्रविष्टः कर्ण-रन्ध्रेषु स्त्रीणां रामः सताम् इव  
भ्प्_०४।२३।००१।० मैत्रेय उवाच  
भ्प्_०४।२३।००१।१ दृष्ट्वात्मानं प्रवयसम् एकदा वैन्य आत्मवान्  
भ्प्_०४।२३।००१।२ आत्मना वर्धिताशेष- स्वानुसर्गः प्रजापतिः  
भ्प्_०४।२३।००२।१ जगतस् तस्थुषश् चापि वृत्तिदो धर्म-भृत् सताम्  
भ्प्_०४।२३।००२।२ निष्पादितेश्वरादेशो यद्-अर्थम् इह जज्ञिवान्  
भ्प्_०४।२३।००३।१ आत्मजेष्व् आत्मजां न्यस्य विरहाद् रुदतीम् इव  
भ्प्_०४।२३।००३।२ प्रजासु विमनःस्व् एकः स-दारो ऽगात् तपो-वनम्  
भ्प्_०४।२३।००४।१ तत्राप्य् अदाभ्य-नियमो वैखानस-सुसम्मते  
भ्प्_०४।२३।००४।२ आरब्ध उग्र-तपसि यथा स्व-विजये पुरा  
भ्प्_०४।२३।००५।१ कन्द-मूल-फलाहारः शुष्क-पर्णाशनः क्वचित्  
भ्प्_०४।२३।००५।२ अब्-भक्षः कतिचित् पक्षान् वायु-भक्षस् ततः परम्  
भ्प्_०४।२३।००६।१ ग्रीष्मे पञ्च-तपा वीरो वर्षास्व् आसारषाण् मुनिः  
भ्प्_०४।२३।००६।२ आकण्ठ-मग्नः शिशिरे उदके स्थण्डिले-शयः  
भ्प्_०४।२३।००७।१ तितिक्षुर् यत-वाग् दान्त ऊर्ध्व-रेता जितानिलः  
भ्प्_०४।२३।००७।२ आरिराधयिषुः कृष्णम् अचरत् तप उत्तमम्  
भ्प्_०४।२३।००८।१ तेन क्रमानुसिद्धेन ध्वस्त-कर्म-मलाशयः  
भ्प्_०४।२३।००८।२ प्राणायामैः सन्निरुद्ध- षड्-वर्गश् छिन्न-बन्धनः  
भ्प्_०४।२३।००९।१ सनत्-कुमारो भगवान् यद् आहाध्यात्मिकं परम्  
भ्प्_०४।२३।००९।२ योगं तेनैव पुरुषम् अभजत् पुरुषर्षभः  
भ्प्_०४।२३।०१०।१ भगवद्-धर्मिणः साधोः श्रद्धया यततः सदा  
भ्प्_०४।२३।०१०।२ भक्तिर् भगवति ब्रह्मण्य् अनन्य-विषयाभवत्  
भ्प्_०४।२३।०११।१ तस्यानया भगवतः परिकर्म-शुद्ध-  
भ्प्_०४।२३।०११।२ सत्त्वात्मनस् तद्-अनुसंस्मरणानुपूर्त्या  
भ्प्_०४।२३।०११।३ ज्ञानं विरक्तिमद् अभून् निशितेन येन  
भ्प्_०४।२३।०११।४ चिच्छेद संशय-पदं निज-जीव-कोशम्  
भ्प्_०४।२३।०१२।१ छिन्नान्य-धीर् अधिगतात्म-गतिर् निरीहस्  
भ्प्_०४।२३।०१२।२ तत् तत्यजे ऽच्छिनद् इदं वयुनेन येन  
भ्प्_०४।२३।०१२।३ तावन् न योग-गतिभिर् यतिर् अप्रमत्तो  
भ्प्_०४।२३।०१२।४ यावद् गदाग्रज-कथासु रतिं न कुर्यात्  
भ्प्_०४।२३।०१३।१ एवं स वीर-प्रवरः संयोज्यात्मानम् आत्मनि  
भ्प्_०४।२३।०१३।२ ब्रह्म-भूतो दृढं काले तत्याज स्वं कलेवरम्  
भ्प्_०४।२३।०१४।१ सम्पीड्य पायुं पार्ष्णिभ्यां वायुम् उत्सारयञ् छनैः  
भ्प्_०४।२३।०१४।२ नाभ्यां कोष्ठेष्व् अवस्थाप्य हृद्-उरः-कण्ठ-शीर्षणि  
भ्प्_०४।२३।०१५।१ उत्सर्पयंस् तु तं मूर्ध्नि क्रमेणावेश्य निःस्पृहः  
भ्प्_०४।२३।०१५।२ वायुं वायौ क्षितौ कायं तेजस् तेजस्य् अयूयुजत्  
भ्प्_०४।२३।०१६।१ खान्य् आकाशे द्रवं तोये यथा-स्थानं विभागशः  
भ्प्_०४।२३।०१६।२ क्षितिम् अम्भसि तत् तेजस्य् अदो वायौ नभस्य् अमुम्  
भ्प्_०४।२३।०१७।१ इन्द्रियेषु मनस् तानि तन्-मात्रेषु यथोद्भवम्  
भ्प्_०४।२३।०१७।२ भूतादिनामून्य् उत्कृष्य महत्य् आत्मनि सन्दधे  
भ्प्_०४।२३।०१८।१ तं सर्व-गुण-विन्यासं जीवे मायामये न्यधात्  
भ्प्_०४।२३।०१८।२ तं चानुशयम् आत्म-स्थम् असाव् अनुशयी पुमान्  
भ्प्_०४।२३।०१८।३ नान-वैराग्य-वीर्येण स्वरूप-स्थो ऽजहात् प्रभुः  
भ्प्_०४।२३।०१९।१ अर्चिर् नाम महा-राज्ञी तत्-पत्न्य् अनुगता वनम्  
भ्प्_०४।२३।०१९।२ सुकुमार्य् अतद्-अर्हा च यत्-पद्भ्यां स्पर्शनं भुवः  
भ्प्_०४।२३।०२०।१ अतीव भर्तुर् व्रत-धर्म-निष्ठया शुश्रूषया चार्ष-देह-यात्रया  
भ्प्_०४।२३।०२०।२ नाविन्दतार्तिं परिकर्शितापि सा प्रेयस्कर-स्पर्शन-मान-निर्वृतिः  
भ्प्_०४।२३।०२१।१ देहं विपन्नाखिल-चेतनादिकं पत्युः पृथिव्या दयितस्य चात्मनः  
भ्प्_०४।२३।०२१।२ आलक्ष्य किञ्चिच् च विलप्य सा सती चिताम् अथारोपयद् अद्रि-सानुनि  
भ्प्_०४।२३।०२२।१ विधाय कृत्यं ह्रदिनी-जलाप्लुता दत्त्वोदकं भर्तुर् उदार-कर्मणः  
भ्प्_०४।२३।०२२।२ नत्वा दिवि-स्थांस् त्रिदशांस् त्रिः परीत्य विवेश वह्निं ध्यायती भर्तृ-पादौ  
भ्प्_०४।२३।०२३।१ विलोक्यानुगतां साध्वीं पृथुं वीर-वरं पतिम्  
भ्प्_०४।२३।०२३।२ तुष्टुवुर् वरदा देवैर् देव-पत्न्यः सहस्रशः  
भ्प्_०४।२३।०२४।१ कुर्वत्यः कुसुमासारं तस्मिन् मन्दर-सानुनि  
भ्प्_०४।२३।०२४।२ नदत्स्व् अमर-तूर्येषु गृणन्ति स्म परस्परम्  
भ्प्_०४।२३।०२५।० देव्य ऊचुः  
भ्प्_०४।२३।०२५।१ अहो इयं वधूर् धन्या या चैवं भू-भुजां पतिम्  
भ्प्_०४।२३।०२५।२ सर्वात्मना पतिं भेजे यज्ञेशं श्रीर् वधूर् इव  
भ्प्_०४।२३।०२६।१ सैषा नूनं व्रजत्य् ऊर्ध्वम् अनु वैन्यं पतिं सती  
भ्प्_०४।२३।०२६।२ पश्यतास्मान् अतीत्यार्चिर् दुर्विभाव्येन कर्मणा  
भ्प्_०४।२३।०२७।१ तेषां दुरापं किं त्व् अन्यन् मर्त्यानां भगवत्-पदम्  
भ्प्_०४।२३।०२७।२ भुवि लोलायुषो ये वै नैष्कर्म्यं साधयन्त्य् उत  
भ्प्_०४।२३।०२८।१ स वञ्चितो बतात्म-ध्रुक् कृच्छ्रेण महता भुवि  
भ्प्_०४।२३।०२८।२ लब्ध्वापवर्ग्यं मानुष्यं विषयेषु विषज्जते  
भ्प्_०४।२३।०२९।० मैत्रेय उवाच  
भ्प्_०४।२३।०२९।१ स्तुवतीष्व् अमर-स्त्रीषु पति-लोकं गता वधूः  
भ्प्_०४।२३।०२९।२ यं वा आत्म-विदां धुर्यो वैन्यः प्रापाच्युताश्रयः  
भ्प्_०४।२३।०३०।१ इत्थम्-भूतानुभावो ऽसौ पृथुः स भगवत्तमः  
भ्प्_०४।२३।०३०।२ कीर्तितं तस्य चरितम् उद्दाम-चरितस्य ते  
भ्प्_०४।२३।०३१।१ य इदं सुमहत् पुण्यं श्रद्धयावहितः पठेत्  
भ्प्_०४।२३।०३१।२ श्रावयेच् छृणुयाद् वापि स पृथोः पदवीम् इयात्  
भ्प्_०४।२३।०३२।१ ब्राह्मणो ब्रह्म-वर्चस्वी राजन्यो जगती-पतिः  
भ्प्_०४।२३।०३२।२ वैश्यः पठन् विट्-पतिः स्याच् छूद्रः सत्तमताम् इयात्  
भ्प्_०४।२३।०३३।१ त्रिः कृत्व इदम् आकर्ण्य नरो नार्य् अथवादृता  
भ्प्_०४।२३।०३३।२ अप्रजः सुप्रजतमो निर्धनो धनवत्तमः  
भ्प्_०४।२३।०३४।१ अस्पष्ट-कीर्तिः सुयशा मूर्खो भवति पण्डितः  
भ्प्_०४।२३।०३४।२ इदं स्वस्त्य्-अयनं पुंसाम् अमङ्गल्य-निवारणम्  
भ्प्_०४।२३।०३५।१ धन्यं यशस्यम् आयुष्यं स्वर्ग्यं कलि-मलापहम्  
भ्प्_०४।२३।०३५।२ धर्मार्थ-काम-मोक्षाणां सम्यक् सिद्धिम् अभीप्सुभिः  
भ्प्_०४।२३।०३५।३ श्रद्धयैतद् अनुश्राव्यं चतुर्णां कारणं परम्  
भ्प्_०४।२३।०३६।१ विजयाभिमुखो राजा श्रुत्वैतद् अभियाति यान्  
भ्प्_०४।२३।०३६।२ बलिं तस्मै हरन्त्य् अग्रे राजानः पृथवे यथा  
भ्प्_०४।२३।०३७।१ मुक्तान्य-सङ्गो भगवत्य् अमलां भक्तिम् उद्वहन्  
भ्प्_०४।२३।०३७।२ वैन्यस्य चरितं पुण्यं शृणुयाच् छ्रावयेत् पठेत्  
भ्प्_०४।२३।०३८।१ वैचित्रवीर्याभिहितं महन्-माहात्म्य-सूचकम्  
भ्प्_०४।२३।०३८।२ अस्मिन् कृतम् अतिमर्त्यं पार्थवीं गतिम् आप्नुयात्  
भ्प्_०४।२३।०३९।१ अनुदिनम् इदम् आदरेण शृण्वन् पृथु-चरितं प्रथयन् विमुक्त-सङ्गः  
भ्प्_०४।२३।०३९।२ भगवति भव-सिन्धु-पोत-पादे स च निपुणां लभते रतिं मनुष्यः  
भ्प्_०४।२४।००१।० मैत्रेय उवाच  
भ्प्_०४।२४।००१।१ विजिताश्वो ऽधिराजासीत् पृथु-पुत्रः पृथु-श्रवाः  
भ्प्_०४।२४।००१।२ यवीयोभ्यो ऽददात् काष्ठा भ्रातृभ्यो भ्रातृ-वत्सलः  
भ्प्_०४।२४।००२।१ हर्यक्षायादिशत् प्राचीं धूम्रकेशाय दक्षिणाम्  
भ्प्_०४।२४।००२।२ प्रतीचीं वृक-सञ्ज्ञाय तुर्यां द्रविणसे विभुः  
भ्प्_०४।२४।००३।१ अन्तर्धान-गतिं शक्राल् लब्ध्वान्तर्धान-सञ्ज्ञितः  
भ्प्_०४।२४।००३।२ अपत्य-त्रयम् आधत्त शिखण्डिन्यां सुसम्मतम्  
भ्प्_०४।२४।००४।१ पावकः पवमानश् च शुचिर् इत्य् अग्नयः पुरा  
भ्प्_०४।२४।००४।२ वसिष्ठ-शापाद् उत्पन्नाः पुनर् योग-गतिं गताः  
भ्प्_०४।२४।००५।१ अन्तर्धानो नभस्वत्यां हविर्धानम् अविन्दत  
भ्प्_०४।२४।००५।२ य इन्द्रम् अश्व-हर्तारं विद्वान् अपि न जघ्निवान्  
भ्प्_०४।२४।००६।१ राज्ञां वृत्तिं करादान- दण्ड-शुल्कादि-दारुणाम्  
भ्प्_०४।२४।००६।२ मन्यमानो दीर्घ-सत्त्र- व्याजेन विससर्ज ह  
भ्प्_०४।२४।००७।१ तत्रापि हंसं पुरुषं परमात्मानम् आत्म-दृक्  
भ्प्_०४।२४।००७।२ यजंस् तल्-लोकताम् आप कुशलेन समाधिना  
भ्प्_०४।२४।००८।१ हविर्धानाद् धविर्धानी विदुरासूत षट् सुतान्  
भ्प्_०४।२४।००८।२ बर्हिषदं गयं शुक्लं कृष्णं सत्यं जितव्रतम्  
भ्प्_०४।२४।००९।१ बर्हिषत् सुमहा-भागो हाविर्धानिः प्रजापतिः  
भ्प्_०४।२४।००९।२ क्रिया-काण्डेषु निष्णातो योगेषु च कुरूद्वह  
भ्प्_०४।२४।०१०।१ यस्येदं देव-यजनम् अनुयज्ञं वितन्वतः  
भ्प्_०४।२४।०१०।२ प्राचीनाग्रैः कुशैर् आसीद् आस्तृतं वसुधा-तलम्  
भ्प्_०४।२४।०११।१ सामुद्रीं देवदेवोक्ताम् उपयेमे शतद्रुतिम्  
भ्प्_०४।२४।०११।२ यां वीक्ष्य चारु-सर्वाङ्गीं किशोरीं सुष्ठ्व्-अलङ्कृताम्  
भ्प्_०४।२४।०११।३ परिक्रमन्तीम् उद्वाहे चकमे ऽग्निः शुकीम् इव  
भ्प्_०४।२४।०१२।१ विबुधासुर-गन्धर्व- मुनि-सिद्ध-नरोरगाः  
भ्प्_०४।२४।०१२।२ विजिताः सूर्यया दिक्षु क्वणयन्त्यैव नूपुरैः  
भ्प्_०४।२४।०१३।१ प्राचीनबर्हिषः पुत्राः शतद्रुत्यां दशाभवन्  
भ्प्_०४।२४।०१३।२ तुल्य-नाम-व्रताः सर्वे धर्म-स्नाताः प्रचेतसः  
भ्प्_०४।२४।०१४।१ पित्रादिष्टाः प्रजा-सर्गे तपसे ऽर्णवम् आविशन्  
भ्प्_०४।२४।०१४।२ दश-वर्ष-सहस्राणि तपसार्चंस् तपस्-पतिम्  
भ्प्_०४।२४।०१५।१ यद् उक्तं पथि दृष्टेन गिरिशेन प्रसीदता  
भ्प्_०४।२४।०१५।२ तद् ध्यायन्तो जपन्तश् च पूजयन्तश् च संयताः  
भ्प्_०४।२४।०१६।० विदुर उवाच  
भ्प्_०४।२४।०१६।१ प्रचेतसां गिरित्रेण यथासीत् पथि सङ्गमः  
भ्प्_०४।२४।०१६।२ यद् उताह हरः प्रीतस् तन् नो ब्रह्मन् वदार्थवत्  
भ्प्_०४।२४।०१७।१ सङ्गमः खलु विप्रर्षे शिवेनेह शरीरिणाम्  
भ्प्_०४।२४।०१७।२ दुर्लभो मुनयो दध्युर् असङ्गाद् यम् अभीप्सितम्  
भ्प्_०४।२४।०१८।१ आत्मारामो ऽपि यस् त्व् अस्य लोक-कल्पस्य राधसे  
भ्प्_०४।२४।०१८।२ शक्त्या युक्तो विचरति घोरया भगवान् भवः  
भ्प्_०४।२४।०१९।० मैत्रेय उवाच  
भ्प्_०४।२४।०१९।१ प्रचेतसः पितुर् वाक्यं शिरसादाय साधवः  
भ्प्_०४।२४।०१९।२ दिशं प्रतीचीं प्रययुस् तपस्य् आदृत-चेतसः  
भ्प्_०४।२४।०२०।१ स-समुद्रम् उप विस्तीर्णम् अपश्यन् सुमहत् सरः  
भ्प्_०४।२४।०२०।२ महन्-मन इव स्वच्छं प्रसन्न-सलिलाशयम्  
भ्प्_०४।२४।०२१।१ नील-रक्तोत्पलाम्भोज- कह्लारेन्दीवराकरम्  
भ्प्_०४।२४।०२१।२ हंस-सारस-चक्राह्व- कारण्डव-निकूजितम्  
भ्प्_०४।२४।०२२।१ मत्त-भ्रमर-सौस्वर्य- हृष्ट-रोम-लताङ्घ्रिपम्  
भ्प्_०४।२४।०२२।२ पद्म-कोश-रजो दिक्षु विक्षिपत्-पवनोत्सवम्  
भ्प्_०४।२४।०२३।१ तत्र गान्धर्वम् आकर्ण्य दिव्य-मार्ग-मनोहरम्  
भ्प्_०४।२४।०२३।२ विसिस्म्यू राज-पुत्रास् ते मृदङ्ग-पणवाद्य् अनु  
भ्प्_०४।२४।०२४।१ तर्ह्य् एव सरसस् तस्मान् निष्क्रामन्तं सहानुगम्  
भ्प्_०४।२४।०२४।२ उपगीयमानम् अमर- प्रवरं विबुधानुगैः  
भ्प्_०४।२४।०२५।१ तप्त-हेम-निकायाभं शिति-कण्ठं त्रि-लोचनम्  
भ्प्_०४।२४।०२५।२ प्रसाद-सुमुखं वीक्ष्य प्रणेमुर् जात-कौतुकाः  
भ्प्_०४।२४।०२६।१ स तान् प्रपन्नार्ति-हरो भगवान् धर्म-वत्सलः  
भ्प्_०४।२४।०२६।२ धर्म-ज्ञान् शील-सम्पन्नान् प्रीतः प्रीतान् उवाच ह  
भ्प्_०४।२४।०२७।० श्री-रुद्र उवाच  
भ्प्_०४।२४।०२७।१ यूयं वेदिषदः पुत्रा विदितं वश् चिकीर्षितम्  
भ्प्_०४।२४।०२७।२ अनुग्रहाय भद्रं व एवं मे दर्शनं कृतम्  
भ्प्_०४।२४।०२८।१ यः परं रंहसः साक्षात् त्रि-गुणाज् जीव-सञ्ज्ञितात्  
भ्प्_०४।२४।०२८।२ भगवन्तं वासुदेवं प्रपन्नः स प्रियो हि मे  
भ्प्_०४।२४।०२९।१ स्व-धर्म-निष्ठः शत-जन्मभिः पुमान् विरिञ्चताम् एति ततः परं हि माम्  
भ्प्_०४।२४।०२९।२ अव्याकृतं भागवतो ऽथ वैष्णवं पदं यथाहं विबुधाः कलात्यये  
भ्प्_०४।२४।०३०।१ अथ भागवता यूयं प्रियाः स्थ भगवान् यथा  
भ्प्_०४।२४।०३०।२ न मद् भागवतानां च प्रेयान् अन्यो ऽस्ति कर्हिचित्  
भ्प्_०४।२४।०३१।१ इदं विविक्तं जप्तव्यं पवित्रं मङ्गलं परम्  
भ्प्_०४।२४।०३१।२ निःश्रेयस-करं चापि श्रूयतां तद् वदामि वः  
भ्प्_०४।२४।०३२।० मैत्रेय उवाच  
भ्प्_०४।२४।०३२।१ इत्य् अनुक्रोश-हृदयो भगवान् आह ताञ् छिवः  
भ्प्_०४।२४।०३२।२ बद्धाञ्जलीन् राज-पुत्रान् नारायण-परो वचः  
भ्प्_०४।२४।०३३।० श्री-रुद्र उवाच  
भ्प्_०४।२४।०३३।१ जितं त आत्म-विद्-वर्य- स्वस्तये स्वस्तिर् अस्तु मे  
भ्प्_०४।२४।०३३।२ भवताराधसा राद्धं सर्वस्मा आत्मने नमः  
भ्प्_०४।२४।०३४।१ नमः पङ्कज-नाभाय भूत-सूक्ष्मेन्द्रियात्मने  
भ्प्_०४।२४।०३४।२ वासुदेवाय शान्ताय कूट-स्थाय स्व-रोचिषे  
भ्प्_०४।२४।०३५।१ सङ्कर्षणाय सूक्ष्माय दुरन्तायान्तकाय च  
भ्प्_०४।२४।०३५।२ नमो विश्व-प्रबोधाय प्रद्युम्नायान्तर्-आत्मने  
भ्प्_०४।२४।०३६।१ नमो नमो ऽनिरुद्धाय हृषीकेशेन्द्रियात्मने  
भ्प्_०४।२४।०३६।२ नमः परमहंसाय पूर्णाय निभृतात्मने  
भ्प्_०४।२४।०३७।१ स्वर्गापवर्ग-द्वाराय नित्यं शुचि-षदे नमः  
भ्प्_०४।२४।०३७।२ नमो हिरण्य-वीर्याय चातुर्-होत्राय तन्तवे  
भ्प्_०४।२४।०३८।१ नम ऊर्ज इषे त्रय्याः पतये यज्ञ-रेतसे  
भ्प्_०४।२४।०३८।२ तृप्ति-दाय च जीवानां नमः सर्व-रसात्मने  
भ्प्_०४।२४।०३९।१ सर्व-सत्त्वात्म-देहाय विशेषाय स्थवीयसे  
भ्प्_०४।२४।०३९।२ नमस् त्रैलोक्य-पालाय सह ओजो-बलाय च  
भ्प्_०४।२४।०४०।१ अर्थ-लिङ्गाय नभसे नमो ऽन्तर्-बहिर्-आत्मने  
भ्प्_०४।२४।०४०।२ नमः पुण्याय लोकाय अमुष्मै भूरि-वर्चसे  
भ्प्_०४।२४।०४१।१ प्रवृत्ताय निवृत्ताय पितृ-देवाय कर्मणे  
भ्प्_०४।२४।०४१।२ नमो ऽधर्म-विपाकाय मृत्यवे दुःख-दाय च  
भ्प्_०४।२४।०४२।१ नमस् त आशिषाम् ईश मनवे कारणात्मने  
भ्प्_०४।२४।०४२।२ नमो धर्माय बृहते कृष्णायाकुण्ठ-मेधसे  
भ्प्_०४।२४।०४२।३ पुरुषाय पुराणाय साङ्ख्य-योगेश्वराय च  
भ्प्_०४।२४।०४३।१ शक्ति-त्रय-समेताय मीढुषे ऽहङ्कृतात्मने  
भ्प्_०४।२४।०४३।२ चेत-आकूति-रूपाय नमो वाचो विभूतये  
भ्प्_०४।२४।०४४।१ दर्शनं नो दिदृक्षूणां देहि भागवतार्चितम्  
भ्प्_०४।२४।०४४।२ रूपं प्रियतमं स्वानां सर्वेन्द्रिय-गुणाञ्जनम्  
भ्प्_०४।२४।०४५।१ स्निग्ध-प्रावृड्-घन-श्यामं सर्व-सौन्दर्य-सङ्ग्रहम्  
भ्प्_०४।२४।०४५।२ चार्व्-आयत-चतुर्-बाहु सुजात-रुचिराननम्  
भ्प्_०४।२४।०४६।१ पद्म-कोश-पलाशाक्षं सुन्दर-भ्रु सुनासिकम्  
भ्प्_०४।२४।०४६।२ सुद्विजं सुकपोलास्यं सम-कर्ण-विभूषणम्  
भ्प्_०४।२४।०४७।१ प्रीति-प्रहसितापाङ्गम् अलकै रूप-शोभितम्  
भ्प्_०४।२४।०४७।२ लसत्-पङ्कज-किञ्जल्क- दुकूलं मृष्ट-कुण्डलम्  
भ्प्_०४।२४।०४८।१ स्फुरत्-किरीट-वलय- हार-नूपुर-मेखलम्  
भ्प्_०४।२४।०४८।२ शङ्ख-चक्र-गदा-पद्म- माला-मण्य्-उत्तमर्द्धिमत्  
भ्प्_०४।२४।०४९।१ सिंह-स्कन्ध-त्विषो बिभ्रत् सौभग-ग्रीव-कौस्तुभम्  
भ्प्_०४।२४।०४९।२ श्रियानपायिन्या क्षिप्त- निकषाश्मोरसोल्लसत्  
भ्प्_०४।२४।०५०।१ पूर-रेचक-संविग्न- वलि-वल्गु-दलोदरम्  
भ्प्_०४।२४।०५०।२ प्रतिसङ्क्रामयद् विश्वं नाभ्यावर्त-गभीरया  
भ्प्_०४।२४।०५१।१ श्याम-श्रोण्य्-अधि-रोचिष्णु- दुकूल-स्वर्ण-मेखलम्  
भ्प्_०४।२४।०५१।२ सम-चार्व्-अङ्घ्रि-जङ्घोरु- निम्न-जानु-सुदर्शनम्  
भ्प्_०४।२४।०५२।१ पदा शरत्-पद्म-पलाश-रोचिषा नख-द्युभिर् नो ऽन्तर्-अघं विधुन्वता  
भ्प्_०४।२४।०५२।२ प्रदर्शय स्वीयम् अपास्त-साध्वसं पदं गुरो मार्ग-गुरुस् तमो-जुषाम्  
भ्प्_०४।२४।०५३।१ एतद् रूपम् अनुध्येयम् आत्म-शुद्धिम् अभीप्सताम्  
भ्प्_०४।२४।०५३।२ यद्-भक्ति-योगो ऽभयदः स्व-धर्मम् अनुतिष्ठताम्  
भ्प्_०४।२४।०५४।१ भवान् भक्तिमता लभ्यो दुर्लभः सर्व-देहिनाम्  
भ्प्_०४।२४।०५४।२ स्वाराज्यस्याप्य् अभिमत एकान्तेनात्म-विद्-गतिः  
भ्प्_०४।२४।०५५।१ तं दुराराध्यम् आराध्य सताम् अपि दुरापया  
भ्प्_०४।२४।०५५।२ एकान्त-भक्त्या को वाञ्छेत् पाद-मूलं विना बहिः  
भ्प्_०४।२४।०५६।१ यत्र निर्विष्टम् अरणं कृतान्तो नाभिमन्यते  
भ्प्_०४।२४।०५६।२ विश्वं विध्वंसयन् वीर्य- शौर्य-विस्फूर्जित-भ्रुवा  
भ्प्_०४।२४।०५७।१ क्षणार्धेनापि तुलये न स्वर्गं नापुनर्-भवम्  
भ्प्_०४।२४।०५७।२ भगवत्-सङ्गि-सङ्गस्य मर्त्यानां किम् उताशिषः  
भ्प्_०४।२४।०५८।१ अथानघाङ्घ्रेस् तव कीर्ति-तीर्थयोर् अन्तर्-बहिः-स्नान-विधूत-पाप्मनाम्  
भ्प्_०४।२४।०५८।२ भूतेष्व् अनुक्रोश-सुसत्त्व-शीलिनां स्यात् सङ्गमो ऽनुग्रह एष नस् तव  
भ्प्_०४।२४।०५९।१ न यस्य चित्तं बहिर्-अर्थ-विभ्रमं तमो-गुहायां च विशुद्धम् आविशत्  
भ्प्_०४।२४।०५९।२ यद्-भक्ति-योगानुगृहीतम् अञ्जसा मुनिर् विचष्टे ननु तत्र ते गतिम्  
भ्प्_०४।२४।०६०।१ यत्रेदं व्यज्यते विश्वं विश्वस्मिन्न् अवभाति यत्  
भ्प्_०४।२४।०६०।२ तत् त्वं ब्रह्म परं ज्योतिर् आकाशम् इव विस्तृतम्  
भ्प्_०४।२४।०६१।१ यो माययेदं पुरु-रूपयासृजद् बिभर्ति भूयः क्षपयत्य् अविक्रियः  
भ्प्_०४।२४।०६१।२ यद्-भेद-बुद्धिः सद् इवात्म-दुःस्थया त्वम् आत्म-तन्त्रं भगवन् प्रतीमहि  
भ्प्_०४।२४।०६२।१ क्रिया-कलापैर् इदम् एव योगिनः श्रद्धान्विताः साधु यजन्ति सिद्धये  
भ्प्_०४।२४।०६२।२ भूतेन्द्रियान्तः-करणोपलक्षितं वेदे च तन्त्रे च त एव कोविदाः  
भ्प्_०४।२४।०६३।१ त्वम् एक आद्यः पुरुषः सुप्त-शक्तिस् तया रजः-सत्त्व-तमो विभिद्यते  
भ्प्_०४।२४।०६३।२ महान् अहं खं मरुद् अग्नि-वार्-धराः सुरर्षयो भूत-गणा इदं यतः  
भ्प्_०४।२४।०६४।१ सृष्टं स्व-शक्त्येदम् अनुप्रविष्टश् चतुर्-विधं पुरम् आत्मांशकेन  
भ्प्_०४।२४।०६४।२ अथो विदुस् तं पुरुषं सन्तम् अन्तर् भुङ्क्ते हृषीकैर् मधु सार-घं यः  
भ्प्_०४।२४।०६५।१ स एष लोकान् अतिचण्ड-वेगो विकर्षसि त्वं खलु काल-यानः  
भ्प्_०४।२४।०६५।२ भूतानि भूतैर् अनुमेय-तत्त्वो घनावलीर् वायुर् इवाविषह्यः  
भ्प्_०४।२४।०६६।१ प्रमत्तम् उच्चैर् इति कृत्य-चिन्तया प्रवृद्ध-लोभं विषयेषु लालसम्  
भ्प्_०४।२४।०६६।२ त्वम् अप्रमत्तः सहसाभिपद्यसे क्षुल्-लेलिहानो ऽहिर् इवाखुम् अन्तकः  
भ्प्_०४।२४।०६७।१ कस् त्वत्-पदाब्जं विजहाति पण्डितो यस् ते ऽवमान-व्ययमान-केतनः  
भ्प्_०४।२४।०६७।२ विशङ्कयास्मद्-गुरुर् अर्चति स्म यद् विनोपपत्तिं मनवश् चतुर्दश  
भ्प्_०४।२४।०६८।१ अथ त्वम् असि नो ब्रह्मन् परमात्मन् विपश्चिताम्  
भ्प्_०४।२४।०६८।२ विश्वं रुद्र-भय-ध्वस्तम् अकुतश्चिद्-भया गतिः  
भ्प्_०४।२४।०६९।१ इदं जपत भद्रं वो विशुद्धा नृप-नन्दनाः  
भ्प्_०४।२४।०६९।२ स्व-धर्मम् अनुतिष्ठन्तो भगवत्य् अर्पिताशयाः  
भ्प्_०४।२४।०७०।१ तम् एवात्मानम् आत्म-स्थं सर्व-भूतेष्व् अवस्थितम्  
भ्प्_०४।२४।०७०।२ पूजयध्वं गृणन्तश् च ध्यायन्तश् चासकृद् धरिम्  
भ्प्_०४।२४।०७१।१ योगादेशम् उपासाद्य धारयन्तो मुनि-व्रताः  
भ्प्_०४।२४।०७१।२ समाहित-धियः सर्व एतद् अभ्यसतादृताः  
भ्प्_०४।२४।०७२।१ इदम् आह पुरास्माकं भगवान् विश्वसृक्-पतिः  
भ्प्_०४।२४।०७२।२ भृग्व्-आदीनाम् आत्मजानां सिसृक्षुः संसिसृक्षताम्  
भ्प्_०४।२४।०७३।१ ते वयं नोदिताः सर्वे प्रजा-सर्गे प्रजेश्वराः  
भ्प्_०४।२४।०७३।२ अनेन ध्वस्त-तमसः सिसृक्ष्मो विविधाः प्रजाः  
भ्प्_०४।२४।०७४।१ अथेदं नित्यदा युक्तो जपन्न् अवहितः पुमान्  
भ्प्_०४।२४।०७४।२ अचिराच् छ्रेय आप्नोति वासुदेव-परायणः  
भ्प्_०४।२४।०७५।१ श्रेयसाम् इह सर्वेषां ज्ञानं निःश्रेयसं परम्  
भ्प्_०४।२४।०७५।२ सुखं तरति दुष्पारं ज्ञान-नौर् व्यसनार्णवम्  
भ्प्_०४।२४।०७६।१ य इमं श्रद्धया युक्तो मद्-गीतं भगवत्-स्तवम्  
भ्प्_०४।२४।०७६।२ अधीयानो दुराराध्यं हरिम् आराधयत्य् असौ  
भ्प्_०४।२४।०७७।१ विन्दते पुरुषो ऽमुष्माद् यद् यद् इच्छत्य् असत्वरम्  
भ्प्_०४।२४।०७७।२ मद्-गीत-गीतात् सुप्रीताच् छ्रेयसाम् एक-वल्लभात्  
भ्प्_०४।२४।०७८।१ इदं यः कल्य उत्थाय प्राञ्जलिः श्रद्धयान्वितः  
भ्प्_०४।२४।०७८।२ शृणुयाच् छ्रावयेन् मर्त्यो मुच्यते कर्म-बन्धनैः  
भ्प्_०४।२४।०७९।१ गीतं मयेदं नरदेव-नन्दनाः परस्य पुंसः परमात्मनः स्तवम्  
भ्प्_०४।२४।०७९।२ जपन्त एकाग्र-धियस् तपो महत् चरध्वम् अन्ते तत आप्स्यथेप्सितम्  
भ्प्_०४।२५।००१।० मैत्रेय उवाच  
भ्प्_०४।२५।००१।१ इति सन्दिश्य भगवान् बार्हिषदैर् अभिपूजितः  
भ्प्_०४।२५।००१।२ पश्यतां राज-पुत्राणां तत्रैवान्तर्दधे हरः  
भ्प्_०४।२५।००२।१ रुद्र-गीतं भगवतः स्तोत्रं सर्वे प्रचेतसः  
भ्प्_०४।२५।००२।२ जपन्तस् ते तपस् तेपुर् वर्षाणाम् अयुतं जले  
भ्प्_०४।२५।००३।१ प्राचीनबर्हिषं क्षत्तः कर्मस्व् आसक्त-मानसम्  
भ्प्_०४।२५।००३।२ नारदो ऽध्यात्म-तत्त्व-ज्ञः कृपालुः प्रत्यबोधयत्  
भ्प्_०४।२५।००४।१ श्रेयस् त्वं कतमद् राजन् कर्मणात्मन ईहसे  
भ्प्_०४।२५।००४।२ दुःख-हानिः सुखावाप्तिः श्रेयस् तन् नेह चेष्यते  
भ्प्_०४।२५।००५।० राजोवाच  
भ्प्_०४।२५।००५।१ न जानामि महा-भाग परं कर्मापविद्ध-धीः  
भ्प्_०४।२५।००५।२ ब्रूहि मे विमलं ज्ञानं येन मुच्येय कर्मभिः  
भ्प्_०४।२५।००६।१ गृहेषु कूट-धर्मेषु पुत्र-दार-धनार्थ-धीः  
भ्प्_०४।२५।००६।२ न परं विन्दते मूढो भ्राम्यन् संसार-वर्त्मसु  
भ्प्_०४।२५।००७।० नारद उवाच  
भ्प्_०४।२५।००७।१ भो भोः प्रजापते राजन् पशून् पश्य त्वयाध्वरे  
भ्प्_०४।२५।००७।२ सञ्ज्ञापिताञ् जीव-सङ्घान् निर्घृणेन सहस्रशः  
भ्प्_०४।२५।००८।१ एते त्वां सम्प्रतीक्षन्ते स्मरन्तो वैशसं तव  
भ्प्_०४।२५।००८।२ सम्परेतम् अयः-कूटैश् छिन्दन्त्य् उत्थित-मन्यवः  
भ्प्_०४।२५।००९।१ अत्र ते कथयिष्ये ऽमुम् इतिहासं पुरातनम्  
भ्प्_०४।२५।००९।२ पुरञ्जनस्य चरितं निबोध गदतो मम  
भ्प्_०४।२५।०१०।१ आसीत् पुरञ्जनो नाम राजा राजन् बृहच्-छ्रवाः  
भ्प्_०४।२५।०१०।२ तस्याविज्ञात-नामासीत् सखाविज्ञात-चेष्टितः  
भ्प्_०४।२५।०११।१ सो ऽन्वेषमाणः शरणं बभ्राम पृथिवीं प्रभुः  
भ्प्_०४।२५।०११।२ नानुरूपं यदाविन्दद् अभूत् स विमना इव  
भ्प्_०४।२५।०१२।१ न साधु मेने ताः सर्वा भूतले यावतीः पुरः  
भ्प्_०४।२५।०१२।२ कामान् कामयमानो ऽसौ तस्य तस्योपपत्तये  
भ्प्_०४।२५।०१३।१ स एकदा हिमवतो दक्षिणेष्व् अथ सानुषु  
भ्प्_०४।२५।०१३।२ ददर्श नवभिर् द्वार्भिः पुरं लक्षित-लक्षणाम्  
भ्प्_०४।२५।०१४।१ प्राकारोपवनाट्टाल- परिखैर् अक्ष-तोरणैः  
भ्प्_०४।२५।०१४।२ स्वर्ण-रौप्यायसैः शृङ्गैः सङ्कुलां सर्वतो गृहैः  
भ्प्_०४।२५।०१५।१ नील-स्फटिक-वैदूर्य- मुक्ता-मरकतारुणैः  
भ्प्_०४।२५।०१५।२ कॢप्त-हर्म्य-स्थलीं दीप्तां श्रिया भोगवतीम् इव  
भ्प्_०४।२५।०१६।१ सभा-चत्वर-रथ्याभिर् आक्रीडायतनापणैः  
भ्प्_०४।२५।०१६।२ चैत्य-ध्वज-पताकाभिर् युक्तां विद्रुम-वेदिभिः  
भ्प्_०४।२५।०१७।१ पुर्यास् तु बाह्योपवने दिव्य-द्रुम-लताकुले  
भ्प्_०४।२५।०१७।२ नदद्-विहङ्गालि-कुल- कोलाहल-जलाशये  
भ्प्_०४।२५।०१८।१ हिम-निर्झर-विप्रुष्मत्- कुसुमाकर-वायुना  
भ्प्_०४।२५।०१८।२ चलत्-प्रवाल-विटप- नलिनी-तट-सम्पदि  
भ्प्_०४।२५।०१९।१ नानारण्य-मृग-व्रातैर् अनाबाधे मुनि-व्रतैः  
भ्प्_०४।२५।०१९।२ आहूतं मन्यते पान्थो यत्र कोकिल-कूजितैः  
भ्प्_०४।२५।०२०।१ यदृच्छयागतां तत्र ददर्श प्रमदोत्तमाम्  
भ्प्_०४।२५।०२०।२ भृत्यैर् दशभिर् आयान्तीम् एकैक-शत-नायकैः  
भ्प्_०४।२५।०२१।१ अञ्च-शीर्षाहिना गुप्तां प्रतीहारेण सर्वतः  
भ्प्_०४।२५।०२१।२ अन्वेषमाणाम् ऋषभम् अप्रौढां काम-रूपिणीम्  
भ्प्_०४।२५।०२२।१ सुनासां सुदतीं बालां सुकपोलां वराननाम्  
भ्प्_०४।२५।०२२।२ सम-विन्यस्त-कर्णाभ्यां बिभ्रतीं कुण्डल-श्रियम्  
भ्प्_०४।२५।०२३।१ पिशङ्ग-नीवीं सुश्रोणीं श्यामां कनक-मेखलाम्  
भ्प्_०४।२५।०२३।२ पद्भ्यां क्वणद्भ्यां चलन्तीं नूपुरैर् देवताम् इव  
भ्प्_०४।२५।०२४।१ स्तनौ व्यञ्जित-कैशोरौ सम-वृत्तौ निरन्तरौ  
भ्प्_०४।२५।०२४।२ वस्त्रान्तेन निगूहन्तीं व्रीडया गज-गामिनीम्  
भ्प्_०४।२५।०२५।१ ताम् आह ललितं वीरः सव्रीड-स्मित-शोभनाम्  
भ्प्_०४।२५।०२५।२ स्निग्धेनापाङ्ग-पुङ्खेन स्पृष्टः प्रेमोद्भ्रमद्-भ्रुवा  
भ्प्_०४।२५।०२६।१ का त्वं कञ्ज-पलाशाक्षि कस्यासीह कुतः सति  
भ्प्_०४।२५।०२६।२ इमाम् उप पुरीं भीरु किं चिकीर्षसि शम्स मे  
भ्प्_०४।२५।०२७।१ क एते ऽनुपथा ये त एकादश महा-भटाः  
भ्प्_०४।२५।०२७।२ एता वा ललनाः सुभ्रु को ऽयं ते ऽहिः पुरः-सरः  
भ्प्_०४।२५।०२८।१ त्वं ह्रीर् भवान्य् अस्य् अथ वाग् रमा पतिं विचिन्वती किं मुनिवद् रहो वने  
भ्प्_०४।२५।०२८।२ त्वद्-अङ्घ्रि-कामाप्त-समस्त-कामं क्व पद्म-कोशः पतितः कराग्रात्  
भ्प्_०४।२५।०२९।१ नासां वरोर्व् अन्यतमा भुवि-स्पृक् पुरीम् इमां वीर-वरेण साकम्  
भ्प्_०४।२५।०२९।२ अर्हस्य् अलङ्कर्तुम् अदभ्र-कर्मणा लोकं परं श्रीर् इव यज्ञ-पुंसा  
भ्प्_०४।२५।०३०।१ यद् एष मापाङ्ग-विखण्डितेन्द्रियं सव्रीड-भाव-स्मित-विभ्रमद्-भ्रुवा  
भ्प्_०४।२५।०३०।२ त्वयोपसृष्टो भगवान् मनो-भवः प्रबाधते ऽथानुगृहाण शोभने  
भ्प्_०४।२५।०३१।१ त्वद्-आननं सुभ्रु सुतार-लोचनं व्यालम्बि-नीलालक-वृन्द-संवृतम्  
भ्प्_०४।२५।०३१।२ उन्नीय मे दर्शय वल्गु-वाचकं यद् व्रीडया नाभिमुखं शुचि-स्मिते  
भ्प्_०४।२५।०३२।० नारद उवाच  
भ्प्_०४।२५।०३२।१ इत्थं पुरञ्जनं नारी याचमानम् अधीरवत्  
भ्प्_०४।२५।०३२।२ अभ्यनन्दत तं वीरं हसन्ती वीर मोहिता  
भ्प्_०४।२५।०३३।१ न विदाम वयं सम्यक् कर्तारं पुरुषर्षभ  
भ्प्_०४।२५।०३३।२ आत्मनश् च परस्यापि गोत्रं नाम च यत्-कृतम्  
भ्प्_०४।२५।०३४।१ इहाद्य सन्तम् आत्मानं विदाम न ततः परम्  
भ्प्_०४।२५।०३४।२ येनेयं निर्मिता वीर पुरी शरणम् आत्मनः  
भ्प्_०४।२५।०३५।१ एते सखायः सख्यो मे नरा नार्यश् च मानद  
भ्प्_०४।२५।०३५।२ सुप्तायां मयि जागर्ति नागो ऽयं पालयन् पुरीम्  
भ्प्_०४।२५।०३६।१ दिष्ट्यागतो ऽसि भद्रं ते ग्राम्यान् कामान् अभीप्ससे  
भ्प्_०४।२५।०३६।२ उद्वहिष्यामि तांस् ते ऽहं स्व-बन्धुभिर् अरिन्दम  
भ्प्_०४।२५।०३७।१ इमां त्वम् अधितिष्ठस्व पुरीं नव-मुखीं विभो  
भ्प्_०४।२५।०३७।२ मयोपनीतान् गृह्णानः काम-भोगान् शतं समाः  
भ्प्_०४।२५।०३८।१ कं नु त्वद्-अन्यं रमये ह्य् अरति-ज्ञम् अकोविदम्  
भ्प्_०४।२५।०३८।२ असम्परायाभिमुखम् अश्वस्तन-विदं पशुम्  
भ्प्_०४।२५।०३९।१ धर्मो ह्य् अत्रार्थ-कामौ च प्रजानन्दो ऽमृतं यशः  
भ्प्_०४।२५।०३९।२ लोका विशोका विरजा यान् न केवलिनो विदुः  
भ्प्_०४।२५।०४०।१ पितृ-देवर्षि-मर्त्यानां भूतानाम् आत्मनश् च ह  
भ्प्_०४।२५।०४०।२ क्षेम्यं वदन्ति शरणं भवे ऽस्मिन् यद् गृहाश्रमः  
भ्प्_०४।२५।०४१।१ का नाम वीर विख्यातं वदान्यं प्रिय-दर्शनम्  
भ्प्_०४।२५।०४१।२ न वृणीत प्रियं प्राप्तं मादृशी त्वादृशं पतिम्  
भ्प्_०४।२५।०४२।१ कस्या मनस् ते भुवि भोगि-भोगयोः स्त्रिया न सज्जेद् भुजयोर् महा-भुज  
भ्प्_०४।२५।०४२।२ यो ऽनाथ-वर्गाधिम् अलं घृणोद्धत- स्मितावलोकेन चरत्य् अपोहितुम्  
भ्प्_०४।२५।०४३।० नारद उवाच  
भ्प्_०४।२५।०४३।१ इति तौ दम्-पती तत्र समुद्य समयं मिथः  
भ्प्_०४।२५।०४३।२ तां प्रविश्य पुरीं राजन् मुमुदाते शतं समाः  
भ्प्_०४।२५।०४४।१ उपगीयमानो ललितं तत्र तत्र च गायकैः  
भ्प्_०४।२५।०४४।२ क्रीडन् परिवृतः स्त्रीभिर् ह्रदिनीम् आविशच् छुचौ  
भ्प्_०४।२५।०४५।१ सप्तोपरि कृता द्वारः पुरस् तस्यास् तु द्वे अधः  
भ्प्_०४।२५।०४५।२ पृथग्-विषय-गत्य्-अर्थं तस्यां यः कश्चनेश्वरः  
भ्प्_०४।२५।०४६।१ पञ्च द्वारस् तु पौरस्त्या दक्षिणैका तथोत्तरा  
भ्प्_०४।२५।०४६।२ पश्चिमे द्वे अमूषां ते नामानि नृप वर्णये  
भ्प्_०४।२५।०४७।१ खद्योताविर्मुखी च प्राग् द्वाराव् एकत्र निर्मिते  
भ्प्_०४।२५।०४७।२ विभ्राजितं जनपदं याति ताभ्यां द्युमत्-सखः  
भ्प्_०४।२५।०४८।१ नलिनी नालिनी च प्राग् द्वाराव् एकत्र निर्मिते  
भ्प्_०४।२५।०४८।२ अवधूत-सखस् ताभ्यां विषयं याति सौरभम्  
भ्प्_०४।२५।०४९।१ मुख्या नाम पुरस्ताद् द्वास् तयापण-बहूदनौ  
भ्प्_०४।२५।०४९।२ विषयौ याति पुर-राड् रसज्ञ-विपणान्वितः  
भ्प्_०४।२५।०५०।१ पितृहूर् नृप पुर्या द्वार् दक्षिणेन पुरञ्जनः  
भ्प्_०४।२५।०५०।२ राष्ट्रं दक्षिण-पञ्चालं याति श्रुतधरान्वितः  
भ्प्_०४।२५।०५१।१ देवहूर् नाम पुर्या द्वा उत्तरेण पुरञ्जनः  
भ्प्_०४।२५।०५१।२ राष्ट्रम् उत्तर-पञ्चालं याति श्रुतधरान्वितः  
भ्प्_०४।२५।०५२।१ आसुरी नाम पश्चाद् द्वास् तया याति पुरञ्जनः  
भ्प्_०४।२५।०५२।२ ग्रामकं नाम विषयं दुर्मदेन समन्वितः  
भ्प्_०४।२५।०५३।१ निरृतिर् नाम पश्चाद् द्वास् तया याति पुरञ्जनः  
भ्प्_०४।२५।०५३।२ वैशसं नाम विषयं लुब्धकेन समन्वितः  
भ्प्_०४।२५।०५४।१ अन्धाव् अमीषां पौराणां निर्वाक्-पेशस्कृताव् उभौ  
भ्प्_०४।२५।०५४।२ अक्षण्वताम् अधिपतिस् ताभ्यां याति करोति च  
भ्प्_०४।२५।०५५।१ स यर्ह्य् अन्तःपुर-गतो विषूचीन-समन्वितः  
भ्प्_०४।२५।०५५।२ मोहं प्रसादं हर्षं वा याति जायात्मजोद्भवम्  
भ्प्_०४।२५।०५६।१ एवं कर्मसु संसक्तः कामात्मा वञ्चितो ऽबुधः  
भ्प्_०४।२५।०५६।२ महिषी यद् यद् ईहेत तत् तद् एवान्ववर्तत  
भ्प्_०४।२५।०५७।१ क्वचित् पिबन्त्यां पिबति मदिरां मद-विह्वलः  
भ्प्_०४।२५।०५७।२ अश्नन्त्यां क्वचिद् अश्नाति जक्षत्यां सह जक्षिति  
भ्प्_०४।२५।०५८।१ क्वचिद् गायति गायन्त्यां रुदत्यां रुदति क्वचित्  
भ्प्_०४।२५।०५८।२ क्वचिद् धसन्त्यां हसति जल्पन्त्याम् अनु जल्पति  
भ्प्_०४।२५।०५९।१ क्वचिद् धावति धावन्त्यां तिष्ठन्त्याम् अनु तिष्ठति  
भ्प्_०४।२५।०५९।२ अनु शेते शयानायाम् अन्वास्ते क्वचिद् आसतीम्  
भ्प्_०४।२५।०६०।१ क्वचिच् छृणोति शृण्वन्त्यां पश्यन्त्याम् अनु पश्यति  
भ्प्_०४।२५।०६०।२ क्वचिज् जिघ्रति जिघ्रन्त्यां स्पृशन्त्यां स्पृशति क्वचित्  
भ्प्_०४।२५।०६१।१ क्वचिच् च शोचतीं जायाम् अनु शोचति दीनवत्  
भ्प्_०४।२५।०६१।२ अनु हृष्यति हृष्यन्त्यां मुदिताम् अनु मोदते  
भ्प्_०४।२५।०६२।१ विप्रलब्धो महिष्यैवं सर्व-प्रकृति-वञ्चितः  
भ्प्_०४।२५।०६२।२ नेच्छन्न् अनुकरोत्य् अज्ञः क्लैब्यात् क्रीडा-मृगो यथा  
भ्प्_०४।२६।००१।० नारद उवाच  
भ्प्_०४।२६।००१।१ स एकदा महेष्वासो रथं पञ्चाश्वम् आशु-गम्  
भ्प्_०४।२६।००१।२ द्वीषं द्वि-चक्रम् एकाक्षं त्रि-वेणुं पञ्च-बन्धुरम्  
भ्प्_०४।२६।००२।१ एक-रश्म्य् एक-दमनम् एक-नीडं द्वि-कूबरम्  
भ्प्_०४।२६।००२।२ पञ्च-प्रहरणं सप्त- वरूथं पञ्च-विक्रमम्  
भ्प्_०४।२६।००३।१ हैमोपस्करम् आरुह्य स्वर्ण-वर्माक्षयेषुधिः  
भ्प्_०४।२६।००३।२ एकादश-चमू-नाथः पञ्च-प्रस्थम् अगाद् वनम्  
भ्प्_०४।२६।००४।१ चचार मृगयां तत्र दृप्त आत्तेषु-कार्मुकः  
भ्प्_०४।२६।००४।२ विहाय जायाम् अतद्-अर्हां मृग-व्यसन-लालसः  
भ्प्_०४।२६।००५।१ आसुरीं वृत्तिम् आश्रित्य घोरात्मा निरनुग्रहः  
भ्प्_०४।२६।००५।२ न्यहनन् निशितैर् बाणैर् वनेषु वन-गोचरान्  
भ्प्_०४।२६।००६।१ तीर्थेषु प्रतिदृष्टेषु राजा मेध्यान् पशून् वने  
भ्प्_०४।२६।००६।२ यावद्-अर्थम् अलं लुब्धो हन्याद् इति नियम्यते  
भ्प्_०४।२६।००७।१ य एवं कर्म नियतं विद्वान् कुर्वीत मानवः  
भ्प्_०४।२६।००७।२ कर्मणा तेन राजेन्द्र ज्ञानेन न स लिप्यते  
भ्प्_०४।२६।००८।१ अन्यथा कर्म कुर्वाणो मानारूढो निबध्यते  
भ्प्_०४।२६।००८।२ गुण-प्रवाह-पतितो नष्ट-प्रज्ञो व्रजत्य् अधः  
भ्प्_०४।२६।००९।१ तत्र निर्भिन्न-गात्राणां चित्र-वाजैः शिलीमुखैः  
भ्प्_०४।२६।००९।२ विप्लवो ऽभूद् दुःखितानां दुःसहः करुणात्मनाम्  
भ्प्_०४।२६।०१०।१ शशान् वराहान् महिषान् गवयान् रुरु-शल्यकान्  
भ्प्_०४।२६।०१०।२ मेध्यान् अन्यांश् च विविधान् विनिघ्नन् श्रमम् अध्यगात्  
भ्प्_०४।२६।०११।१ ततः क्षुत्-तृट्-परिश्रान्तो निवृत्तो गृहम् एयिवान्  
भ्प्_०४।२६।०११।२ कृत-स्नानोचिताहारः संविवेश गत-क्लमः  
भ्प्_०४।२६।०१२।१ आत्मानम् अर्हयां चक्रे धूपालेप-स्रग्-आदिभिः  
भ्प्_०४।२६।०१२।२ साध्व्-अलङ्कृत-सर्वाङ्गो महिष्याम् आदधे मनः  
भ्प्_०४।२६।०१३।१ तृप्तो हृष्टः सुदृप्तश् च कन्दर्पाकृष्ट-मानसः  
भ्प्_०४।२६।०१३।२ न व्यचष्ट वरारोहां गृहिणीं गृह-मेधिनीम्  
भ्प्_०४।२६।०१४।१ अन्तःपुर-स्त्रियो ऽपृच्छद् विमना इव वेदिषत्  
भ्प्_०४।२६।०१४।२ अपि वः कुशलं रामाः सेश्वरीणां यथा पुरा  
भ्प्_०४।२६।०१५।१ न तथैतर्हि रोचन्ते गृहेषु गृह-सम्पदः  
भ्प्_०४।२६।०१५।२ यदि न स्याद् गृहे माता पत्नी वा पति-देवता  
भ्प्_०४।२६।०१५।३ व्यङ्गे रथ इव प्राज्ञः को नामासीत दीनवत्  
भ्प्_०४।२६।०१६।१ क्व वर्तते सा ललना मज्जन्तं व्यसनार्णवे  
भ्प्_०४।२६।०१६।२ या माम् उद्धरते प्रज्ञां दीपयन्ती पदे पदे  
भ्प्_०४।२६।०१७।० रामा ऊचुः  
भ्प्_०४।२६।०१७।१ नर-नाथ न जानीमस् त्वत्-प्रिया यद् व्यवस्यति  
भ्प्_०४।२६।०१७।२ भूतले निरवस्तारे शयानां पश्य शत्रु-हन्  
भ्प्_०४।२६।०१८।० नारद उवाच  
भ्प्_०४।२६।०१८।१ पुरञ्जनः स्व-महिषीं निरीक्ष्यावधुतां भुवि  
भ्प्_०४।२६।०१८।२ तत्-सङ्गोन्मथित-ज्ञानो वैक्लव्यं परमं ययौ  
भ्प्_०४।२६।०१९।१ सान्त्वयन् श्लक्ष्णया वाचा हृदयेन विदूयता  
भ्प्_०४।२६।०१९।२ प्रेयस्याः स्नेह-संरम्भ- लिङ्गम् आत्मनि नाभ्यगात्  
भ्प्_०४।२६।०२०।१ अनुनिन्ये ऽथ शनकैर् वीरो ऽनुनय-कोविदः  
भ्प्_०४।२६।०२०।२ पस्पर्श पाद-युगलम् आह चोत्सङ्ग-लालिताम्  
भ्प्_०४।२६।०२१।० पुरञ्जन उवाच  
भ्प्_०४।२६।०२१।१ नूनं त्व् अकृत-पुण्यास् ते भृत्या येष्व् ईश्वराः शुभे  
भ्प्_०४।२६।०२१।२ कृतागःस्व् आत्मसात् कृत्वा शिक्षा-दण्डं न युञ्जते  
भ्प्_०४।२६।०२२।१ परमो ऽनुग्रहो दण्डो भृत्येषु प्रभुणार्पितः  
भ्प्_०४।२६।०२२।२ बालो न वेद तत् तन्वि बन्धु-कृत्यम् अमर्षणः  
भ्प्_०४।२६।०२३।१ सा त्वं मुखं सुदति सुभ्र्व् अनुराग-भार- व्रीडा-विलम्ब-विलसद्-धसितावलोकम्  
भ्प्_०४।२६।०२३।२ नीलालकालिभिर् उपस्कृतम् उन्नसं नः स्वानां प्रदर्शय मनस्विनि वल्गु-वाक्यम्  
भ्प्_०४।२६।०२४।१ तस्मिन् दधे दमम् अहं तव वीर-पत्नि यो ऽन्यत्र भूसुर-कुलात् कृत-किल्बिषस् तम्  
भ्प्_०४।२६।०२४।२ पश्ये न वीत-भयम् उन्मुदितं त्रि-लोक्याम् अन्यत्र वै मुर-रिपोर् इतरत्र दासात्  
भ्प्_०४।२६।०२५।१ वक्त्रं न ते वितिलकं मलिनं विहर्षं संरम्भ-भीमम् अविमृष्टम् अपेत-रागम्  
भ्प्_०४।२६।०२५।२ पश्ये स्तनाव् अपि शुचोपहतौ सुजातौ बिम्बाधरं विगत-कुङ्कुम-पङ्क-रागम्  
भ्प्_०४।२६।०२६।१ तन् मे प्रसीद सुहृदः कृत-किल्बिषस्य स्वैरं गतस्य मृगयां व्यसनातुरस्य  
भ्प्_०४।२६।०२६।२ का देवरं वश-गतं कुसुमास्त्र-वेग- विस्रस्त-पौंस्नम् उशती न भजेत कृत्ये  
भ्प्_०४।२७।००१।० नारद उवाच  
भ्प्_०४।२७।००१।१ इत्थं पुरञ्जनं सध्र्यग् वशमानीय विभ्रमैः  
भ्प्_०४।२७।००१।२ पुरञ्जनी महाराज रेमे रमयती पतिम्  
भ्प्_०४।२७।००२।१ स राजा महिषीं राजन् सुस्नातां रुचिराननाम्  
भ्प्_०४।२७।००२।२ कृत-स्वस्त्ययनां तृप्ताम् अभ्यनन्दद् उपागताम्  
भ्प्_०४।२७।००३।१ तयोपगूढः परिरब्ध-कन्धरो रहो ऽनुमन्त्रैर् अपकृष्ट-चेतनः  
भ्प्_०४।२७।००३।२ न काल-रंहो बुबुधे दुरत्ययं दिवा निशेति प्रमदा-परिग्रहः  
भ्प्_०४।२७।००४।१ शयान उन्नद्ध-मदो महा-मना महार्ह-तल्पे महिषी-भुजोपधिः  
भ्प्_०४।२७।००४।२ ताम् एव वीरो मनुते परं यतस् तमो-ऽभिभूतो न निजं परं च यत्  
भ्प्_०४।२७।००५।१ तयैवं रममाणस्य काम-कश्मल-चेतसः  
भ्प्_०४।२७।००५।२ क्षणार्धम् इव राजेन्द्र व्यतिक्रान्तं नवं वयः  
भ्प्_०४।२७।००६।१ तस्याम् अजनयत् पुत्रान् पुरञ्जन्यां पुरञ्जनः  
भ्प्_०४।२७।००६।२ शतान्य् एकादश विराड् आयुषो ऽर्धम् अथात्यगात्  
भ्प्_०४।२७।००७।१ दुहितॄर् दशोत्तर-शतं पितृ-मातृ-यशस्करीः  
भ्प्_०४।२७।००७।२ शीलौदार्य-गुणोपेताः पौरञ्जन्यः प्रजा-पते  
भ्प्_०४।२७।००८।१ स पञ्चाल-पतिः पुत्रान् पितृ-वंश-विवर्धनान्  
भ्प्_०४।२७।००८।२ दारैः संयोजयाम् आस दुहितॄः सदृशैर् वरैः  
भ्प्_०४।२७।००९।१ पुत्राणां चाभवन् पुत्रा एकैकस्य शतं शतम्  
भ्प्_०४।२७।००९।२ यैर् वै पौरञ्जनो वंशः पञ्चालेषु समेधितः  
भ्प्_०४।२७।०१०।१ तेषु तद्-रिक्थ-हारेषु गृह-कोशानुजीविषु  
भ्प्_०४।२७।०१०।२ निरूढेन ममत्वेन विषयेष्व् अन्वबध्यत  
भ्प्_०४।२७।०११।१ ईजे च क्रतुभिर् घोरैर् दीक्षितः पशु-मारकैः  
भ्प्_०४।२७।०११।२ देवान् पितॄन् भूत-पतीन् नाना-कामो यथा भवान्  
भ्प्_०४।२७।०१२।१ युक्तेष्व् एवं प्रमत्तस्य कुटुम्बासक्त-चेतसः  
भ्प्_०४।२७।०१२।२ आससाद स वै कालो यो ऽप्रियः प्रिय-योषिताम्  
भ्प्_०४।२७।०१३।१ चण्डवेग इति ख्यातो गन्धर्वाधिपतिर् नृप  
भ्प्_०४।२७।०१३।२ गन्धर्वास् तस्य बलिनः षष्ट्य्-उत्तर-शत-त्रयम्  
भ्प्_०४।२७।०१४।१ गन्धर्व्यस् तादृशीर् अस्य मैथुन्यश् च सितासिताः  
भ्प्_०४।२७।०१४।२ परिवृत्त्या विलुम्पन्ति सर्व-काम-विनिर्मिताम्  
भ्प्_०४।२७।०१५।१ ते चण्डवेगानुचराः पुरञ्जन-पुरं यदा  
भ्प्_०४।२७।०१५।२ हर्तुम् आरेभिरे तत्र प्रत्यषेधत् प्रजागरः  
भ्प्_०४।२७।०१६।१ स सप्तभिः शतैर् एको विंशत्या च शतं समाः  
भ्प्_०४।२७।०१६।२ पुरञ्जन-पुराध्यक्षो गन्धर्वैर् युयुधे बली  
भ्प्_०४।२७।०१७।१ क्षीयमाणे स्व-सम्बन्धे एकस्मिन् बहुभिर् युधा  
भ्प्_०४।२७।०१७।२ चिन्तां परां जगामार्तः स-राष्ट्र-पुर-बान्धवः  
भ्प्_०४।२७।०१८।१ स एव पुर्यां मधु-भुक् पञ्चालेषु स्व-पार्षदैः  
भ्प्_०४।२७।०१८।२ उपनीतं बलिं गृह्णन् स्त्री-जितो नाविदद् भयम्  
भ्प्_०४।२७।०१९।१ कालस्य दुहिता काचित् त्रि-लोकीं वरम् इच्छती  
भ्प्_०४।२७।०१९।२ पर्यटन्ती न बर्हिष्मन् प्रत्यनन्दत कश्चन  
भ्प्_०४।२७।०२०।१ दौर्भाग्येनात्मनो लोके विश्रुता दुर्भगेति सा  
भ्प्_०४।२७।०२०।२ या तुष्टा राजर्षये तु वृतादात् पूरवे वरम्  
भ्प्_०४।२७।०२१।१ कदाचिद् अटमाना सा ब्रह्म-लोकान् महीं गतम्  
भ्प्_०४।२७।०२१।२ वव्रे बृहद्-व्रतं मां तु जानती काम-मोहिता  
भ्प्_०४।२७।०२२।१ मयि संरभ्य विपुल- मदाच् छापं सुदुःसहम्  
भ्प्_०४।२७।०२२।२ स्थातुम् अर्हसि नैकत्र मद्-याच्ञा-विमुखो मुने  
भ्प्_०४।२७।०२३।१ ततो विहत-सङ्कल्पा कन्यका यवनेश्वरम्  
भ्प्_०४।२७।०२३।२ मयोपदिष्टम् आसाद्य वव्रे नाम्ना भयं पतिम्  
भ्प्_०४।२७।०२४।१ ऋषभं यवनानां त्वां वृणे वीरेप्सितं पतिम्  
भ्प्_०४।२७।०२४।२ सङ्कल्पस् त्वयि भूतानां कृतः किल न रिष्यति  
भ्प्_०४।२७।०२५।१ द्वाव् इमाव् अनुशोचन्ति बालाव् असद्-अवग्रहौ  
भ्प्_०४।२७।०२५।२ यल् लोक-शास्त्रोपनतं न राति न तद् इच्छति  
भ्प्_०४।२७।०२६।१ अथो भजस्व मां भद्र भजन्तीं मे दयां कुरु  
भ्प्_०४।२७।०२६।२ एतावान् पौरुषो धर्मो यद् आर्तान् अनुकम्पते  
भ्प्_०४।२७।०२७।१ काल-कन्योदित-वचो निशम्य यवनेश्वरः  
भ्प्_०४।२७।०२७।२ चिकीर्षुर् देव-गुह्यं स सस्मितं ताम् अभाषत  
भ्प्_०४।२७।०२८।१ मया निरूपितस् तुभ्यं पतिर् आत्म-समाधिना  
भ्प्_०४।२७।०२८।२ नाभिनन्दति लोको ऽयं त्वाम् अभद्राम् असम्मताम्  
भ्प्_०४।२७।०२९।१ त्वम् अव्यक्त-गतिर् भुङ्क्ष्व लोकं कर्म-विनिर्मितम्  
भ्प्_०४।२७।०२९।२ या हि मे पृतना-युक्ता प्रजा-नाशं प्रणेष्यसि  
भ्प्_०४।२७।०३०।१ प्रज्वारो ऽयं मम भ्राता त्वं च मे भगिनी भव  
भ्प्_०४।२७।०३०।२ चराम्य् उभाभ्यां लोके ऽस्मिन्न् अव्यक्तो भीम-सैनिकः  
भ्प्_०४।२८।००१।० नारद उवाच  
भ्प्_०४।२८।००१।१ सैनिका भय-नाम्नो ये बर्हिष्मन् दिष्ट-कारिणः  
भ्प्_०४।२८।००१।२ प्रज्वार-काल-कन्याभ्यां विचेरुर् अवनीम् इमाम्  
भ्प्_०४।२८।००२।१ त एकदा तु रभसा पुरञ्जन-पुरीं नृप  
भ्प्_०४।२८।००२।२ रुरुधुर् भौम-भोगाढ्यां जरत्-पन्नग-पालिताम्  
भ्प्_०४।२८।००३।१ काल-कन्यापि बुभुजे पुरञ्जन-पुरं बलात्  
भ्प्_०४।२८।००३।२ ययाभिभूतः पुरुषः सद्यो निःसारताम् इयात्  
भ्प्_०४।२८।००४।१ तयोपभुज्यमानां वै यवनाः सर्वतो-दिशम्  
भ्प्_०४।२८।००४।२ द्वार्भिः प्रविश्य सुभृशं प्रार्दयन् सकलां पुरीम्  
भ्प्_०४।२८।००५।१ तस्यां प्रपीड्यमानायाम् अभिमानी पुरञ्जनः  
भ्प्_०४।२८।००५।२ अवापोरु-विधांस् तापान् कुटुम्बी ममताकुलः  
भ्प्_०४।२८।००६।१ कन्योपगूढो नष्ट-श्रीः कृपणो विषयात्मकः  
भ्प्_०४।२८।००६।२ नष्ट-प्रज्ञो हृतैश्वर्यो गन्धर्व-यवनैर् बलात्  
भ्प्_०४।२८।००७।१ विशीर्णां स्व-पुरीं वीक्ष्य प्रतिकूलान् अनादृतान्  
भ्प्_०४।२८।००७।२ पुत्रान् पौत्रानुगामात्यान् जायां च गत-सौहृदाम्  
भ्प्_०४।२८।००८।१ आत्मानं कन्यया ग्रस्तं पञ्चालान् अरि-दूषितान्  
भ्प्_०४।२८।००८।२ दुरन्त-चिन्ताम् आपन्नो न लेभे तत्-प्रतिक्रियाम्  
भ्प्_०४।२८।००९।१ कामान् अभिलषन् दीनो यात-यामांश् च कन्यया  
भ्प्_०४।२८।००९।२ विगतात्म-गति-स्नेहः पुत्र-दारांश् च लालयन्  
भ्प्_०४।२८।०१०।१ गन्धर्व-यवनाक्रान्तां काल-कन्योपमर्दिताम्  
भ्प्_०४।२८।०१०।२ हातुं प्रचक्रमे राजा तां पुरीम् अनिकामतः  
भ्प्_०४।२८।०११।१ भय-नाम्नो ऽग्रजो भ्राता प्रज्वारः प्रत्युपस्थितः  
भ्प्_०४।२८।०११।२ ददाह तां पुरीं कृत्स्नां भ्रातुः प्रिय-चिकीर्षया  
भ्प्_०४।२८।०१२।१ तस्यां सन्दह्यमानायां सपौरः सपरिच्छदः  
भ्प्_०४।२८।०१२।२ कौटुम्बिकः कुटुम्बिन्या उपातप्यत सान्वयः  
भ्प्_०४।२८।०१३।१ यवनोपरुद्धायतनो ग्रस्तायां काल-कन्यया  
भ्प्_०४।२८।०१३।२ पुर्यां प्रज्वार-संसृष्टः पुर-पालो ऽन्वतप्यत  
भ्प्_०४।२८।०१४।१ न शेके सो ऽवितुं तत्र पुरु-कृच्छ्रोरु-वेपथुः  
भ्प्_०४।२८।०१४।२ गन्तुम् ऐच्छत् ततो वृक्ष- कोटराद् इव सानलात्  
भ्प्_०४।२८।०१५।१ शिथिलावयवो यर्हि गन्धर्वैर् हृत-पौरुषः  
भ्प्_०४।२८।०१५।२ यवनैर् अरिभी राजन्न् उपरुद्धो रुरोद ह  
भ्प्_०४।२८।०१६।१ दुहितॄः पुत्र-पौत्रांश् च जामि-जामातृ-पार्षदान्  
भ्प्_०४।२८।०१६।२ स्वत्वावशिष्टं यत् किञ्चिद् गृह-कोश-परिच्छदम्  
भ्प्_०४।२८।०१७।१ अहं ममेति स्वीकृत्य गृहेषु कुमतिर् गृही  
भ्प्_०४।२८।०१७।२ दध्यौ प्रमदया दीनो विप्रयोग उपस्थिते  
भ्प्_०४।२८।०१८।१ लोकान्तरं गतवति मय्य् अनाथा कुटुम्बिनी  
भ्प्_०४।२८।०१८।२ वर्तिष्यते कथं त्व् एषा बालकान् अनुशोचती  
भ्प्_०४।२८।०१९।१ न मय्य् अनाशिते भुङ्क्ते नास्नाते स्नाति मत्-परा  
भ्प्_०४।२८।०१९।२ मयि रुष्टे सुसन्त्रस्ता भर्त्सिते यत-वाग् भयात्  
भ्प्_०४।२८।०२०।१ प्रबोधयति माविज्ञं व्युषिते शोक-कर्शिता  
भ्प्_०४।२८।०२०।२ वर्त्मैतद् गृह-मेधीयं वीर-सूर् अपि नेष्यति  
भ्प्_०४।२८।०२१।१ कथं नु दारका दीना दारकीर् वापरायणाः  
भ्प्_०४।२८।०२१।२ वर्तिष्यन्ते मयि गते भिन्न-नाव इवोदधौ  
भ्प्_०४।२८।०२२।१ एवं कृपणया बुद्ध्या शोचन्तम् अतद्-अर्हणम्  
भ्प्_०४।२८।०२२।२ ग्रहीतुं कृत-धीर् एनं भय-नामाभ्यपद्यत  
भ्प्_०४।२८।०२३।१ पशुवद् यवनैर् एष नीयमानः स्वकं क्षयम्  
भ्प्_०४।२८।०२३।२ अन्वद्रवन्न् अनुपथाः शोचन्तो भृशम् आतुराः  
भ्प्_०४।२८।०२४।१ पुरीं विहायोपगत उपरुद्धो भुजङ्गमः  
भ्प्_०४।२८।०२४।२ यदा तम् एवानु पुरी विशीर्णा प्रकृतिं गता  
भ्प्_०४।२८।०२५।१ विकृष्यमाणः प्रसभं यवनेन बलीयसा  
भ्प्_०४।२८।०२५।२ नाविन्दत् तमसाविष्टः सखायं सुहृदं पुरः  
भ्प्_०४।२८।०२६।१ तं यज्ञ-पशवो ऽनेन सञ्ज्ञप्ता ये ऽदयालुना  
भ्प्_०४।२८।०२६।२ कुठारैश् चिच्छिदुः क्रुद्धाः स्मरन्तो ऽमीवम् अस्य तत्  
भ्प्_०४।२८।०२७।१ अनन्त-पारे तमसि मग्नो नष्ट-स्मृतिः समाः  
भ्प्_०४।२८।०२७।२ शाश्वतीर् अनुभूयार्तिं प्रमदा-सङ्ग-दूषितः  
भ्प्_०४।२८।०२८।१ ताम् एव मनसा गृह्णन् बभूव प्रमदोत्तमा  
भ्प्_०४।२८।०२८।२ अनन्तरं विदर्भस्य राज-सिंहस्य वेश्मनि  
भ्प्_०४।२८।०२९।१ उपयेमे वीर्य-पणां वैदर्भीं मलयध्वजः  
भ्प्_०४।२८।०२९।२ युधि निर्जित्य राजन्यान् पाण्ड्यः पर-पुरञ्जयः  
भ्प्_०४।२८।०३०।१ तस्यां स जनयां चक्र आत्मजाम् असितेक्षणाम्  
भ्प्_०४।२८।०३०।२ यवीयसः सप्त सुतान् सप्त द्रविड-भूभृतः  
भ्प्_०४।२८।०३१।१ एकैकस्याभवत् तेषां राजन्न् अर्बुदम् अर्बुदम्  
भ्प्_०४।२८।०३१।२ भोक्ष्यते यद्-वंश-धरैर् मही मन्वन्तरं परम्  
भ्प्_०४।२८।०३२।१ अगस्त्यः प्राग् दुहितरम् उपयेमे धृत-व्रताम्  
भ्प्_०४।२८।०३२।२ यस्यां दृढच्युतो जात इध्मवाहात्मजो मुनिः  
भ्प्_०४।२८।०३३।१ विभज्य तनयेभ्यः क्ष्मां राजर्षिर् मलयध्वजः  
भ्प्_०४।२८।०३३।२ आरिराधयिषुः कृष्णं स जगाम कुलाचलम्  
भ्प्_०४।२८।०३४।१ हित्वा गृहान् सुतान् भोगान् वैदर्भी मदिरेक्षणा  
भ्प्_०४।२८।०३४।२ अन्वधावत पाण्ड्येशं ज्योत्स्नेव रजनी-करम्  
भ्प्_०४।२८।०३५।१ तत्र चन्द्रवसा नाम ताम्रपर्णी वटोदका  
भ्प्_०४।२८।०३५।२ तत्-पुण्य-सलिलैर् नित्यम् उभयत्रात्मनो मृजन्  
भ्प्_०४।२८।०३६।१ कन्दाष्टिभिर् मूल-फलैः पुष्प-पर्णैस् तृणोदकैः  
भ्प्_०४।२८।०३६।२ वर्तमानः शनैर् गात्र- कर्शनं तप आस्थितः  
भ्प्_०४।२८।०३७।१ शीतोष्ण-वात-वर्षाणि क्षुत्-पिपासे प्रियाप्रिये  
भ्प्_०४।२८।०३७।२ सुख-दुःखे इति द्वन्द्वान्य् अजयत् सम-दर्शनः  
भ्प्_०४।२८।०३८।१ तपसा विद्यया पक्व- कषायो नियमैर् यमैः  
भ्प्_०४।२८।०३८।२ युयुजे ब्रह्मण्य् आत्मानं विजिताक्षानिलाशयः  
भ्प्_०४।२८।०३९।१ आस्ते स्थाणुर् इवैकत्र दिव्यं वर्ष-शतं स्थिरः  
भ्प्_०४।२८।०३९।२ वासुदेवे भगवति नान्यद् वेदोद्वहन् रतिम्  
भ्प्_०४।२८।०४०।१ स व्यापकतयात्मानं व्यतिरिक्ततयात्मनि  
भ्प्_०४।२८।०४०।२ विद्वान् स्वप्न इवामर्श- साक्षिणं विरराम ह  
भ्प्_०४।२८।०४१।१ साक्षाद् भगवतोक्तेन गुरुणा हरिणा नृप  
भ्प्_०४।२८।०४१।२ विशुद्ध-ज्ञान-दीपेन स्फुरता विश्वतो-मुखम्  
भ्प्_०४।२८।०४२।१ परे ब्रह्मणि चात्मानं परं ब्रह्म तथात्मनि  
भ्प्_०४।२८।०४२।२ वीक्षमाणो विहायेक्षाम् अस्माद् उपरराम ह  
भ्प्_०४।२८।०४३।१ पतिं परम-धर्म-ज्ञं वैदर्भी मलयध्वजम्  
भ्प्_०४।२८।०४३।२ प्रेम्णा पर्यचरद् धित्वा भोगान् सा पति-देवता  
भ्प्_०४।२८।०४४।१ चीर-वासा व्रत-क्षामा वेणी-भूत-शिरोरुहा  
भ्प्_०४।२८।०४४।२ बभाव् उप पतिं शान्ता शिखा शान्तम् इवानलम्  
भ्प्_०४।२८।०४५।१ अजानती प्रियतमं यदोपरतम् अङ्गना  
भ्प्_०४।२८।०४५।२ सुस्थिरासनम् आसाद्य यथा-पूर्वम् उपाचरत्  
भ्प्_०४।२८।०४६।१ यदा नोपलभेताङ्घ्राव् ऊष्माणं पत्युर् अर्चती  
भ्प्_०४।२८।०४६।२ आसीत् संविग्न-हृदया यूथ-भ्रष्टा मृगी यथा  
भ्प्_०४।२८।०४७।१ आत्मानं शोचती दीनम् अबन्धुं विक्लवाश्रुभिः  
भ्प्_०४।२८।०४७।२ स्तनाव् आसिच्य विपिने सुस्वरं प्ररुरोद सा  
भ्प्_०४।२८।०४८।१ उत्तिष्ठोत्तिष्ठ राजर्षे इमाम् उदधि-मेखलाम्  
भ्प्_०४।२८।०४८।२ दस्युभ्यः क्षत्र-बन्धुभ्यो बिभ्यतीं पातुम् अर्हसि  
भ्प्_०४।२८।०४९।१ एवं विलपन्ती बाला विपिने ऽनुगता पतिम्  
भ्प्_०४।२८।०४९।२ पतिता पादयोर् भर्तू रुदत्य् अश्रूण्य् अवर्तयत्  
भ्प्_०४।२८।०५०।१ चितिं दारुमयीं चित्वा तस्यां पत्युः कलेवरम्  
भ्प्_०४।२८।०५०।२ आदीप्य चानुमरणे विलपन्ती मनो दधे  
भ्प्_०४।२८।०५१।१ तत्र पूर्वतरः कश्चित् सखा ब्राह्मण आत्मवान्  
भ्प्_०४।२८।०५१।२ सान्त्वयन् वल्गुना साम्ना ताम् आह रुदतीं प्रभो  
भ्प्_०४।२८।०५२।० ब्राह्मण उवाच  
भ्प्_०४।२८।०५२।१ का त्वं कस्यासि को वायं शयानो यस्य शोचसि  
भ्प्_०४।२८।०५२।२ जानासि किं सखायं मां येनाग्रे विचचर्थ ह  
भ्प्_०४।२८।०५३।१ अपि स्मरसि चात्मानम् अविज्ञात-सखं सखे  
भ्प्_०४।२८।०५३।२ हित्वा मां पदम् अन्विच्छन् भौम-भोग-रतो गतः  
भ्प्_०४।२८।०५४।१ हंसाव् अहं च त्वं चार्य सखायौ मानसायनौ  
भ्प्_०४।२८।०५४।२ अभूताम् अन्तरा वौकः सहस्र-परिवत्सरान्  
भ्प्_०४।२८।०५५।१ स त्वं विहाय मां बन्धो गतो ग्राम्य-मतिर् महीम्  
भ्प्_०४।२८।०५५।२ विचरन् पदम् अद्राक्षीः कयाचिन् निर्मितं स्त्रिया  
भ्प्_०४।२८।०५६।१ पञ्चारामं नव-द्वारम् एक-पालं त्रि-कोष्ठकम्  
भ्प्_०४।२८।०५६।२ षट्-कुलं पञ्च-विपणं पञ्च-प्रकृति स्त्री-धवम्  
भ्प्_०४।२८।०५७।१ पञ्चेन्द्रियार्था आरामा द्वारः प्राणा नव प्रभो  
भ्प्_०४।२८।०५७।२ तेजो-ऽब्-अन्नानि कोष्ठानि कुलम् इन्द्रिय-सङ्ग्रहः  
भ्प्_०४।२८।०५८।१ विपणस् तु क्रिया-शक्तिर् भूत-प्रकृतिर् अव्यया  
भ्प्_०४।२८।०५८।२ शक्त्य्-अधीशः पुमांस् त्व् अत्र प्रविष्टो नावबुध्यते  
भ्प्_०४।२८।०५९।१ तस्मिंस् त्वं रामया स्पृष्टो रममाणो ऽश्रुत-स्मृतिः  
भ्प्_०४।२८।०५९।२ तत्-सङ्गाद् ईदृशीं प्राप्तो दशां पापीयसीं प्रभो  
भ्प्_०४।२८।०६०।१ न त्वं विदर्भ-दुहिता नायं वीरः सुहृत् तव  
भ्प्_०४।२८।०६०।२ न पतिस् त्वं पुरञ्जन्या रुद्धो नव-मुखे यया  
भ्प्_०४।२८।०६१।१ माया ह्य् एषा मया सृष्टा यत् पुमांसं स्त्रियं सतीम्  
भ्प्_०४।२८।०६१।२ मन्यसे नोभयं यद् वै हंसौ पश्यावयोर् गतिम्  
भ्प्_०४।२८।०६२।१ अहं भवान् न चान्यस् त्वं त्वम् एवाहं विचक्ष्व भोः  
भ्प्_०४।२८।०६२।२ न नौ पश्यन्ति कवयश् छिद्रं जातु मनाग् अपि  
भ्प्_०४।२८।०६३।१ यथा पुरुष आत्मानम् एकम् आदर्श-चक्षुषोः  
भ्प्_०४।२८।०६३।२ द्विधाभूतम् अवेक्षेत तथैवान्तरम् आवयोः  
भ्प्_०४।२८।०६४।१ एवं स मानसो हंसो हंसेन प्रतिबोधितः  
भ्प्_०४।२८।०६४।२ स्व-स्थस् तद्-व्यभिचारेण नष्टाम् आप पुनः स्मृतिम्  
भ्प्_०४।२८।०६५।१ बर्हिष्मन्न् एतद् अध्यात्मं पारोक्ष्येण प्रदर्शितम्  
भ्प्_०४।२८।०६५।२ यत् परोक्ष-प्रियो देवो भगवान् विश्व-भावनः  
भ्प्_०४।२९।००१।० प्राचीनबर्हिर् उवाच  
भ्प्_०४।२९।००१।१ भगवंस् ते वचो ऽस्माभिर् न सम्यग् अवगम्यते  
भ्प्_०४।२९।००१।२ कवयस् तद् विजानन्ति न वयं कर्म-मोहिताः  
भ्प्_०४।२९।००२।० नारद उवाच  
भ्प्_०४।२९।००२।१ पुरुषं पुरञ्जनं विद्याद् यद् व्यनक्त्य् आत्मनः पुरम्  
भ्प्_०४।२९।००२।२ एक-द्वि-त्रि-चतुष्-पादं बहु-पादम् अपादकम्  
भ्प्_०४।२९।००३।१ यो ऽविज्ञाताहृतस् तस्य पुरुषस्य सखेश्वरः  
भ्प्_०४।२९।००३।२ यन् न विज्ञायते पुम्भिर् नामभिर् वा क्रिया-गुणैः  
भ्प्_०४।२९।००४।१ यदा जिघृक्षन् पुरुषः कार्त्स्न्येन प्रकृतेर् गुणान्  
भ्प्_०४।२९।००४।२ नव-द्वारं द्वि-हस्ताङ्घ्रि तत्रामनुत साध्व् इति  
भ्प्_०४।२९।००५।१ बुद्धिं तु प्रमदां विद्यान् ममाहम् इति यत्-कृतम्  
भ्प्_०४।२९।००५।२ याम् अधिष्ठाय देहे ऽस्मिन् पुमान् भुङ्क्ते ऽक्षभिर् गुणान्  
भ्प्_०४।२९।००६।१ सखाय इन्द्रिय-गणा ज्ञानं कर्म च यत्-कृतम्  
भ्प्_०४।२९।००६।२ सख्यस् तद्-वृत्तयः प्राणः पञ्च-वृत्तिर् यथोरगः  
भ्प्_०४।२९।००७।१ बृहद्-बलं मनो विद्याद् उभयेन्द्रिय-नायकम्  
भ्प्_०४।२९।००७।२ पञ्चालाः पञ्च विषया यन्-मध्ये नव-खं पुरम्  
भ्प्_०४।२९।००८।१ अक्षिणी नासिके कर्णौ मुखं शिश्न-गुदाव् इति  
भ्प्_०४।२९।००८।२ द्वे द्वे द्वारौ बहिर् याति यस् तद्-इन्द्रिय-संयुतः  
भ्प्_०४।२९।००९।१ अक्षिणी नासिके आस्यम् इति पञ्च पुरः कृताः  
भ्प्_०४।२९।००९।२ दक्षिणा दक्षिणः कर्ण उत्तरा चोत्तरः स्मृतः  
भ्प्_०४।२९।०१०।१ पश्चिमे इत्य् अधो द्वारौ गुदं शिश्नम् इहोच्यते  
भ्प्_०४।२९।०१०।२ खद्योताविर्मुखी चात्र नेत्रे एकत्र निर्मिते  
भ्प्_०४।२९।०१०।३ रूपं विभ्राजितं ताभ्यां विचष्टे चक्षुषेश्वरः  
भ्प्_०४।२९।०११।१ नलिनी नालिनी नासे गन्धः सौरभ उच्यते  
भ्प्_०४।२९।०११।२ घ्राणो ऽवधूतो मुख्यास्यं विपणो वाग् रसविद् रसः  
भ्प्_०४।२९।०१२।१ आपणो व्यवहारो ऽत्र चित्रम् अन्धो बहूदनम्  
भ्प्_०४।२९।०१२।२ पितृहूर् दक्षिणः कर्ण उत्तरो देवहूः स्मृतः  
भ्प्_०४।२९।०१३।१ प्रवृत्तं च निवृत्तं च शास्त्रं पञ्चाल-सञ्ज्ञितम्  
भ्प्_०४।२९।०१३।२ पितृ-यानं देव-यानं श्रोत्राच् छ्रुत-धराद् व्रजेत्  
भ्प्_०४।२९।०१४।१ आसुरी मेढ्रम् अर्वाग्-द्वार् व्यवायो ग्रामिणां रतिः  
भ्प्_०४।२९।०१४।२ उपस्थो दुर्मदः प्रोक्तो निरृतिर् गुद उच्यते  
भ्प्_०४।२९।०१५।१ वैशसं नरकं पायुर् लुब्धको ऽन्धौ तु मे शृणु  
भ्प्_०४।२९।०१५।२ हस्त-पादौ पुमांस् ताभ्यां युक्तो याति करोति च  
भ्प्_०४।२९।०१६।१ अन्तः-पुरं च हृदयं विषूचिर् मन उच्यते  
भ्प्_०४।२९।०१६।२ तत्र मोहं प्रसादं वा हर्षं प्राप्नोति तद्-गुणैः  
भ्प्_०४।२९।०१७।१ यथा यथा विक्रियते गुणाक्तो विकरोति वा  
भ्प्_०४।२९।०१७।२ तथा तथोपद्रष्टात्मा तद्-वृत्तीर् अनुकार्यते  
भ्प्_०४।२९।०१८।१ देहो रथस् त्व् इन्द्रियाश्वः संवत्सर-रयो ऽगतिः  
भ्प्_०४।२९।०१८।२ द्वि-कर्म-चक्रस् त्रि-गुण- ध्वजः पञ्चासु-बन्धुरः  
भ्प्_०४।२९।०१९।१ मनो-रश्मिर् बुद्धि-सूतो हृन्-नीडो द्वन्द्व-कूबरः  
भ्प्_०४।२९।०१९।२ पञ्चेन्द्रियार्थ-प्रक्षेपः सप्त-धातु-वरूथकः  
भ्प्_०४।२९।०२०।१ आकूतिर् विक्रमो बाह्यो मृग-तृष्णां प्रधावति  
भ्प्_०४।२९।०२०।२ एकादशेन्द्रिय-चमूः पञ्च-सूना-विनोद-कृत्  
भ्प्_०४।२९।०२१।१ संवत्सरश् चण्डवेगः कालो येनोपलक्षितः  
भ्प्_०४।२९।०२१।२ तस्याहानीह गन्धर्वा गन्धर्व्यो रात्रयः स्मृताः  
भ्प्_०४।२९।०२१।३ हरन्त्य् आयुः परिक्रान्त्या षष्ट्य्-उत्तर-शत-त्रयम्  
भ्प्_०४।२९।०२२।१ काल-कन्या जरा साक्षाल् लोकस् तां नाभिनन्दति  
भ्प्_०४।२९।०२२।२ स्वसारं जगृहे मृत्युः क्षयाय यवनेश्वरः  
भ्प्_०४।२९।०२३।१ आधयो व्याधयस् तस्य सैनिका यवनाश् चराः  
भ्प्_०४।२९।०२३।२ भूतोपसर्गाशु-रयः प्रज्वारो द्वि-विधो ज्वरः  
भ्प्_०४।२९।०२४।१ एवं बहु-विधैर् दुःखैर् दैव-भूतात्म-सम्भवैः  
भ्प्_०४।२९।०२४।२ क्लिश्यमानः शतं वर्षं देहे देही तमो-वृतः  
भ्प्_०४।२९।०२५।१ प्राणेन्द्रिय-मनो-धर्मान् आत्मन्य् अध्यस्य निर्गुणः  
भ्प्_०४।२९।०२५।२ शेते काम-लवान् ध्यायन् ममाहम् इति कर्म-कृत्  
भ्प्_०४।२९।०२६।१ यदात्मानम् अविज्ञाय भगवन्तं परं गुरुम्  
भ्प्_०४।२९।०२६।२ पुरुषस् तु विषज्जेत गुणेषु प्रकृतेः स्व-दृक्  
भ्प्_०४।२९।०२७।१ गुणाभिमानी स तदा कर्माणि कुरुते ऽवशः  
भ्प्_०४।२९।०२७।२ शुक्लं कृष्णं लोहितं वा यथा-कर्माभिजायते  
भ्प्_०४।२९।०२८।१ शुक्लात् प्रकाश-भूयिष्ठा लोकान् आप्नोति कर्हिचित्  
भ्प्_०४।२९।०२८।२ दुःखोदर्कान् क्रियायासांस् तमः-शोकोत्कटान् क्वचित्  
भ्प्_०४।२९।०२९।१ क्वचित् पुमान् क्वचिच् च स्त्री क्वचिन् नोभयम् अन्ध-धीः  
भ्प्_०४।२९।०२९।२ देवो मनुष्यस् तिर्यग् वा यथा-कर्म-गुणं भवः  
भ्प्_०४।२९।०३०।१ क्षुत्-परीतो यथा दीनः सारमेयो गृहं गृहम्  
भ्प्_०४।२९।०३०।२ चरन् विन्दति यद्-दिष्टं दण्डम् ओदनम् एव वा  
भ्प्_०४।२९।०३१।१ तथा कामाशयो जीव उच्चावच-पथा भ्रमन्  
भ्प्_०४।२९।०३१।२ उपर्य् अधो वा मध्ये वा याति दिष्टं प्रियाप्रियम्  
भ्प्_०४।२९।०३२।१ दुःखेष्व् एकतरेणापि दैव-भूतात्म-हेतुषु  
भ्प्_०४।२९।०३२।२ जीवस्य न व्यवच्छेदः स्याच् चेत् तत्-तत्-प्रतिक्रिया  
भ्प्_०४।२९।०३३।१ यथा हि पुरुषो भारं शिरसा गुरुम् उद्वहन्  
भ्प्_०४।२९।०३३।२ तं स्कन्धेन स आधत्ते तथा सर्वाः प्रतिक्रियाः  
भ्प्_०४।२९।०३४।१ नैकान्ततः प्रतीकारः कर्मणां कर्म केवलम्  
भ्प्_०४।२९।०३४।२ द्वयं ह्य् अविद्योपसृतं स्वप्ने स्वप्न इवानघ  
भ्प्_०४।२९।०३५।१ अर्थे ह्य् अविद्यमाने ऽपि संसृतिर् न निवर्तते  
भ्प्_०४।२९।०३५।२ मनसा लिङ्ग-रूपेण स्वप्ने विचरतो यथा  
भ्प्_०४।२९।०३६।१ अथात्मनो ऽर्थ-भूतस्य यतो ऽनर्थ-परम्परा  
भ्प्_०४।२९।०३६।२ संसृतिस् तद्-व्यवच्छेदो भक्त्या परमया गुरौ  
भ्प्_०४।२९।०३७।१ वासुदेवे भगवति भक्ति-योगः समाहितः  
भ्प्_०४।२९।०३७।२ सध्रीचीनेन वैराग्यं ज्ञानं च जनयिष्यति  
भ्प्_०४।२९।०३८।१ सो ऽचिराद् एव राजर्षे स्याद् अच्युत-कथाश्रयः  
भ्प्_०४।२९।०३८।२ शृण्वतः श्रद्दधानस्य नित्यदा स्याद् अधीयतः  
भ्प्_०४।२९।०३९।१ यत्र भागवता राजन् साधवो विशदाशयाः  
भ्प्_०४।२९।०३९।२ भगवद्-गुणानुकथन- श्रवण-व्यग्र-चेतसः  
भ्प्_०४।२९।०४०।१ तस्मिन् महन्-मुखरिता मधुभिच्- चरित्र-पीयूष-शेष-सरितः परितः स्रवन्ति  
भ्प्_०४।२९।०४०।२ ता ये पिबन्त्य् अवितृषो नृप गाढ-कर्णैस् तान् न स्पृशन्त्य् अशन-तृड्-भय-शोक-मोहाः  
भ्प्_०४।२९।०४१।१ एतैर् उपद्रुतो नित्यं जीव-लोकः स्वभावजैः  
भ्प्_०४।२९।०४१।२ न करोति हरेर् नूनं कथामृत-निधौ रतिम्  
भ्प्_०४।२९।०४२।१ प्रजापति-पतिः साक्षाद् भगवान् गिरिशो मनुः  
भ्प्_०४।२९।०४२।२ दक्षादयः प्रजाध्यक्षा नैष्ठिकाः सनकादयः  
भ्प्_०४।२९।०४३।१ मरीचिर् अत्र्य्-अङ्गिरसौ पुलस्त्यः पुलहः क्रतुः  
भ्प्_०४।२९।०४३।२ भृगुर् वसिष्ठ इत्य् एते मद्-अन्ता ब्रह्म-वादिनः  
भ्प्_०४।२९।०४४।१ अद्यापि वाचस्-पतयस् तपो-विद्या-समाधिभिः  
भ्प्_०४।२९।०४४।२ पश्यन्तो ऽपि न पश्यन्ति पश्यन्तं परमेश्वरम्  
भ्प्_०४।२९।०४५।१ शब्द-ब्रह्मणि दुष्पारे चरन्त उरु-विस्तरे  
भ्प्_०४।२९।०४५।२ मन्त्र-लिङ्गैर् व्यवच्छिन्नं भजन्तो न विदुः परम्  
भ्प्_०४।२९।०४६।१ सर्वेषाम् एव जन्तूनां सततं देह-पोषणे  
भ्प्_०४।२९।०४६।२ अस्ति प्रज्ञा समायत्ता को विशेषस् तदा नृणाम्  
भ्प्_०४।२९।०४७।१ लब्ध्वेहान्ते मनुष्यत्वं हित्वा देहाद्य्-असद्-ग्रहम्  
भ्प्_०४।२९।०४७।२ आत्म-सृत्या विहायेदं जीवात्मा स विशिष्यते  
भ्प्_०४।२९।०४६।१ यदा यस्यानुगृह्णाति भगवान् आत्म-भावितः  
भ्प्_०४।२९।०४६।२ स जहाति मतिं लोके वेदे च परिनिष्ठिताम्  
भ्प्_०४।२९।०४७।१ तस्मात् कर्मसु बर्हिष्मन्न् अज्ञानाद् अर्थ-काशिषु  
भ्प्_०४।२९।०४७।२ मार्थ-दृष्टिं कृथाः श्रोत्र- स्पर्शिष्व् अस्पृष्ट-वस्तुषु  
भ्प्_०४।२९।०४८।१ स्वं लोकं न विदुस् ते वै यत्र देवो जनार्दनः  
भ्प्_०४।२९।०४८।२ आहुर् धूम्र-धियो वेदं सकर्मकम् अतद्-विदः  
भ्प्_०४।२९।०४९।१ आस्तीर्य दर्भैः प्राग्-अग्रैः कार्त्स्न्येन क्षिति-मण्डलम्  
भ्प्_०४।२९।०४९।२ स्तब्धो बृहद्-वधान् मानी कर्म नावैषि यत् परम्  
भ्प्_०४।२९।०४९।३ तत् कर्म हरि-तोषं यत् सा विद्या तन्-मतिर् यया  
भ्प्_०४।२९।०५०।१ हरिर् देह-भृताम् आत्मा स्वयं प्रकृतिर् ईश्वरः  
भ्प्_०४।२९।०५०।२ तत्-पाद-मूलं शरणं यतः क्षेमो नृणाम् इह  
भ्प्_०४।२९।०५१।१ स वै प्रियतमश् चात्मा यतो न भयम् अण्व् अपि  
भ्प्_०४।२९।०५१।२ इति वेद स वै विद्वान् यो विद्वान् स गुरुर् हरिः  
भ्प्_०४।२९।०५२।० नारद उवाच  
भ्प्_०४।२९।०५२।१ प्रश्न एवं हि सञ्छिन्नो भवतः पुरुषर्षभ  
भ्प्_०४।२९।०५२।२ अत्र मे वदतो गुह्यं निशामय सुनिश्चितम्  
भ्प्_०४।२९।०५३।१ क्षुद्रं चरं सुमनसां शरणे मिथित्वा  
भ्प्_०४।२९।०५३।२ रक्तं षडङ्घ्रि-गण-सामसु लुब्ध-कर्णम्  
भ्प्_०४।२९।०५३।३ अग्रे वृकान् असु-तृपो ऽविगणय्य यान्तं  
भ्प्_०४।२९।०५३।४ पृष्ठे मृगं मृगय लुब्धक-बाण-भिन्नम्  
भ्प्_०४।२९।०५४।१ अस्यार्थः सुमनः-सम-धर्मणां स्त्रीणां शरण आश्रमे पुष्प-मधु-गन्धवत् क्षुद्रतमं काम्य-कर्म-विपाकजं काम-सुख-लवं जैह्व्यौपस्थ्यादि विचिन्वन्तं मिथुनी-भूय तद्-अभिनिवेशित-मनसं षडङ्घ्रि-गण-साम-गीतवद् अतिमनोहर-वनितादि-जनालापेष्व् अतितराम् अतिप्रलोभित-कर्णम् अग्रे वृक-यूथवद् आत्मन आयुर् हरतो ऽहो-रात्रान् तान् काल-लव-विशेषान् अविगणय्य गृहेषु विहरन्तं पृष्ठत एव परोक्षम् अनुप्रवृत्तो लुब्धकः कृतान्तो ऽन्तः शरेण यम् इह पराविध्यति तम् इमम् आत्मानम् अहो राजन् भिन्न-हृदयं द्रष्टुम् अर्हसीति  
भ्प्_०४।२९।०५५।१ स त्वं विचक्ष्य मृग-चेष्टितम् आत्मनो ऽन्तश्  
भ्प्_०४।२९।०५५।२ चित्तं नियच्छ हृदि कर्ण-धुनीं च चित्ते  
भ्प्_०४।२९।०५५।३ जह्य् अङ्गनाश्रमम् असत्तम-यूथ-गाथं  
भ्प्_०४।२९।०५५।४ प्रीणीहि हंस-शरणं विरम क्रमेण  
भ्प्_०४।२९।०५६।० राजोवाच  
भ्प्_०४।२९।०५६।१ श्रुतम् अन्वीक्षितं ब्रह्मन् भगवान् यद् अभाषत  
भ्प्_०४।२९।०५६।२ नैतज् जानन्त्य् उपाध्यायाः किं न ब्रूयुर् विदुर् यदि  
भ्प्_०४।२९।०५७।१ संशयो ऽत्र तु मे विप्र सञ्छिन्नस् तत्-कृतो महान्  
भ्प्_०४।२९।०५७।२ ऋषयो ऽपि हि मुह्यन्ति यत्र नेन्द्रिय-वृत्तयः  
भ्प्_०४।२९।०५८।१ कर्माण्य् आरभते येन पुमान् इह विहाय तम्  
भ्प्_०४।२९।०५८।२ अमुत्रान्येन देहेन जुष्टानि स यद् अश्नुते  
भ्प्_०४।२९।०५९।१ इति वेद-विदां वादः श्रूयते तत्र तत्र ह  
भ्प्_०४।२९।०५९।२ कर्म यत् क्रियते प्रोक्तं परोक्षं न प्रकाशते  
भ्प्_०४।२९।०६०।० नारद उवाच  
भ्प्_०४।२९।०६०।१ येनैवारभते कर्म तेनैवामुत्र तत् पुमान्  
भ्प्_०४।२९।०६०।२ भुङ्क्ते ह्य् अव्यवधानेन लिङ्गेन मनसा स्वयम्  
भ्प्_०४।२९।०६१।१ शयानम् इमम् उत्सृज्य श्वसन्तं पुरुषो यथा  
भ्प्_०४।२९।०६१।२ कर्मात्मन्य् आहितं भुङ्क्ते तादृशेनेतरेण वा  
भ्प्_०४।२९।०६२।१ ममैते मनसा यद् यद् असाव् अहम् इति ब्रुवन्  
भ्प्_०४।२९।०६२।२ गृह्णीयात् तत् पुमान् राद्धं कर्म येन पुनर् भवः  
भ्प्_०४।२९।०६३।१ यथानुमीयते चित्तम् उभयैर् इन्द्रियेहितैः  
भ्प्_०४।२९।०६३।२ एवं प्राग्-देहजं कर्म लक्ष्यते चित्त-वृत्तिभिः  
भ्प्_०४।२९।०६४।१ नानुभूतं क्व चानेन देहेनादृष्टम् अश्रुतम्  
भ्प्_०४।२९।०६४।२ कदाचिद् उपलभ्येत यद् रूपं यादृग् आत्मनि  
भ्प्_०४।२९।०६५।१ तेनास्य तादृशं राज लिङ्गिनो देह-सम्भवम्  
भ्प्_०४।२९।०६५।२ श्रद्धत्स्वाननुभूतो ऽर्थो न मनः स्प्रष्टुम् अर्हति  
भ्प्_०४।२९।०६६।१ मन एव मनुष्यस्य पूर्व-रूपाणि शंसति  
भ्प्_०४।२९।०६६।२ भविष्यतश् च भद्रं ते तथैव न भविष्यतः  
भ्प्_०४।२९।०६७।१ अदृष्टम् अश्रुतं चात्र क्वचिन् मनसि दृश्यते  
भ्प्_०४।२९।०६७।२ यथा तथानुमन्तव्यं देश-काल-क्रियाश्रयम्  
भ्प्_०४।२९।०६८।१ सर्वे क्रमानुरोधेन मनसीन्द्रिय-गोचराः  
भ्प्_०४।२९।०६८।२ आयान्ति बहुशो यान्ति सर्वे समनसो जनाः  
भ्प्_०४।२९।०६९।१ सत्त्वैक-निष्ठे मनसि भगवत्-पार्श्व-वर्तिनि  
भ्प्_०४।२९।०६९।२ तमश् चन्द्रमसीवेदम् उपरज्यावभासते  
भ्प्_०४।२९।०७०।१ नाहं ममेति भावो ऽयं पुरुषे व्यवधीयते  
भ्प्_०४।२९।०७०।२ यावद् बुद्धि-मनो-ऽक्षार्थ- गुण-व्यूहो ह्य् अनादिमान्  
भ्प्_०४।२९।०७१।१ सुप्ति-मूर्च्छोपतापेषु प्राणायन-विघाततः  
भ्प्_०४।२९।०७१।२ नेहते ऽहम् इति ज्ञानं मृत्यु-प्रज्वारयोर् अपि  
भ्प्_०४।२९।०७२।१ गर्भे बाल्ये ऽप्य् अपौष्कल्याद् एकादश-विधं तदा  
भ्प्_०४।२९।०७२।२ लिङ्गं न दृश्यते यूनः कुह्वां चन्द्रमसो यथा  
भ्प्_०४।२९।०७३।१ अर्थे ह्य् अविद्यमाने ऽपि संसृतिर् न निवर्तते  
भ्प्_०४।२९।०७३।२ ध्यायतो विषयान् अस्य स्वप्ने ऽनर्थागमो यथा  
भ्प्_०४।२९।०७४।१ एवं पञ्च-विधं लिङ्गं त्रि-वृत् षोडश विस्तृतम्  
भ्प्_०४।२९।०७४।२ एष चेतनया युक्तो जीव इत्य् अभिधीयते  
भ्प्_०४।२९।०७५।१ अनेन पुरुषो देहान् उपादत्ते विमुञ्चति  
भ्प्_०४।२९।०७५।२ हर्षं शोकं भयं दुःखं सुखं चानेन विन्दति  
भ्प्_०४।२९।०७६।१ भक्तिः कृष्णे दया जीवेष्व् अकुण्ठ-ज्ञानम् आत्मनि  
भ्प्_०४।२९।०७६।२ यदि स्याद् आत्मनो भूयाद् अपवर्गस् तु संसृतेः  
भ्प्_०४।२९।०७६।१ यथा तृण-जलूकेयं नापयात्य् अपयाति च  
भ्प्_०४।२९।०७६।२ न त्यजेन् म्रियमाणो ऽपि प्राग्-देहाभिमतिं जनः  
भ्प्_०४।२९।०७७।१ अदृष्टं दृष्टवन् नङ्क्षेद् भूतं स्वप्नवद् अन्यथा  
भ्प्_०४।२९।०७७।२ भूतं भवद् भविष्यच् च सुप्तं सर्व-रहो-रहः  
भ्प्_०४।२९।०७७।१ यावद् अन्यं न विन्देत व्यवधानेन कर्मणाम्  
भ्प्_०४।२९।०७७।२ मन एव मनुष्येन्द्र भूतानां भव-भावनम्  
भ्प्_०४।२९।०७८।१ यदाक्षैश् चरितान् ध्यायन् कर्माण्य् आचिनुते ऽसकृत्  
भ्प्_०४।२९।०७८।२ सति कर्मण्य् अविद्यायां बन्धः कर्मण्य् अनात्मनः  
भ्प्_०४।२९।०७९।१ अतस् तद् अपवादार्थं भज सर्वात्मना हरिम्  
भ्प्_०४।२९।०७९।२ पश्यंस् तद्-आत्मकं विश्वं स्थित्य्-उत्पत्त्य्-अप्यया यतः  
भ्प्_०४।२९।०८०।० मैत्रेय उवाच  
भ्प्_०४।२९।०८०।१ भागवत-मुख्यो भगवान् नारदो हंसयोर् गतिम्  
भ्प्_०४।२९।०८०।२ प्रदर्श्य ह्य् अमुम् आमन्त्र्य सिद्ध-लोकं ततो ऽगमत्  
भ्प्_०४।२९।०८१।१ प्राचीनबर्ही राजर्षिः प्रजा-सर्गाभिरक्षणे  
भ्प्_०४।२९।०८१।२ आदिश्य पुत्रान् अगमत् तपसे कपिलाश्रमम्  
भ्प्_०४।२९।०८२।१ तत्रैकाग्र-मना धीरो गोविन्द-चरणाम्बुजम्  
भ्प्_०४।२९।०८२।२ विमुक्त-सङ्गो ऽनुभजन् भक्त्या तत्-साम्यताम् अगात्  
भ्प्_०४।२९।०८३।१ एतद् अध्यात्म-पारोक्ष्यं गीतं देवर्षिणानघ  
भ्प्_०४।२९।०८३।२ यः श्रावयेद् यः शृणुयात् स लिङ्गेन विमुच्यते  
भ्प्_०४।२९।०८४।१ एतन् मुकुन्द-यशसा भुवनं पुनानं  
भ्प्_०४।२९।०८४।२ देवर्षि-वर्य-मुख-निःसृतम् आत्म-शौचम्  
भ्प्_०४।२९।०८४।३ यः कीर्त्यमानम् अधिगच्छति पारमेष्ठ्यं  
भ्प्_०४।२९।०८४।४ नास्मिन् भवे भ्रमति मुक्त-समस्त-बन्धः  
भ्प्_०४।२९।०८५।१ अध्यात्म-पारोक्ष्यम् इदं मयाधिगतम् अद्भुतम्  
भ्प्_०४।२९।०८५।२ एवं स्त्रियाश्रमः पुंसश् छिन्नो ऽमुत्र च संशयः  
भ्प्_०४।३०।००१।० विदुर उवाच  
भ्प्_०४।३०।००१।१ ये त्वयाभिहिता ब्रह्मन् सुताः प्राचीनबर्हिषः  
भ्प्_०४।३०।००१।२ ते रुद्र-गीतेन हरिं सिद्धिम् आपुः प्रतोष्य काम्  
भ्प्_०४।३०।००२।१ किं बार्हस्पत्येह परत्र वाथ कैवल्य-नाथ-प्रिय-पार्श्व-वर्तिनः  
भ्प्_०४।३०।००२।२ आसाद्य देवं गिरिशं यदृच्छया प्रापुः परं नूनम् अथ प्रचेतसः  
भ्प्_०४।३०।००३।० मैत्रेय उवाच  
भ्प्_०४।३०।००३।१ प्रचेतसो ऽन्तर् उदधौ पितुर् आदेश-कारिणः  
भ्प्_०४।३०।००३।२ अप-यज्ञेन तपसा पुरञ्जनम् अतोषयन्  
भ्प्_०४।३०।००४।१ दश-वर्ष-सहस्रान्ते पुरुषस् तु सनातनः  
भ्प्_०४।३०।००४।२ तेषाम् आविरभूत् कृच्छ्रं शान्तेन शमयन् रुचा  
भ्प्_०४।३०।००५।१ सुपर्ण-स्कन्धम् आरूढो मेरु-शृङ्गम् इवाम्बुदः  
भ्प्_०४।३०।००५।२ पीत-वासा मणि-ग्रीवः कुर्वन् वितिमिरा दिशः  
भ्प्_०४।३०।००६।१ काशिष्णुना कनक-वर्ण-विभूषणेन  
भ्प्_०४।३०।००६।२ भ्राजत्-कपोल-वदनो विलसत्-किरीटः  
भ्प्_०४।३०।००६।३ अष्टायुधैर् अनुचरैर् मुनिभिः सुरेन्द्रैर्  
भ्प्_०४।३०।००६।४ आसेवितो गरुड-किन्नर-गीत-कीर्तिः  
भ्प्_०४।३०।००७।१ पीनायताष्ट-भुज-मण्डल-मध्य-लक्ष्म्या  
भ्प्_०४।३०।००७।२ स्पर्धच्-छ्रिया परिवृतो वन-मालयाद्यः  
भ्प्_०४।३०।००७।३ बर्हिष्मतः पुरुष आह सुतान् प्रपन्नान्  
भ्प्_०४।३०।००७।४ पर्जन्य-नाद-रुतया सघृणावलोकः  
भ्प्_०४।३०।००८।० श्री-भगवान् उवाच  
भ्प्_०४।३०।००८।१ वरं वृणीध्वं भद्रं वो यूयं मे नृप-नन्दनाः  
भ्प्_०४।३०।००८।२ सौहार्देनापृथग्-धर्मास् तुष्टो ऽहं सौहृदेन वः  
भ्प्_०४।३०।००९।१ यो ऽनुस्मरति सन्ध्यायां युष्मान् अनुदिनं नरः  
भ्प्_०४।३०।००९।२ तस्य भ्रातृष्व् आत्म-साम्यं तथा भूतेषु सौहृदम्  
भ्प्_०४।३०।०१०।१ ये तु मां रुद्र-गीतेन सायं प्रातः समाहिताः  
भ्प्_०४।३०।०१०।२ स्तुवन्त्य् अहं काम-वरान् दास्ये प्रज्ञां च शोभनाम्  
भ्प्_०४।३०।०११।१ यद् यूयं पितुर् आदेशम् अग्रहीष्ट मुदान्विताः  
भ्प्_०४।३०।०११।२ अथो व उशती कीर्तिर् लोकान् अनु भविष्यति  
भ्प्_०४।३०।०१२।१ भविता विश्रुतः पुत्रो ऽनवमो ब्रह्मणो गुणैः  
भ्प्_०४।३०।०१२।२ य एताम् आत्म-वीर्येण त्रि-लोकीं पूरयिष्यति  
भ्प्_०४।३०।०१३।१ कण्डोः प्रम्लोचया लब्धा कन्या कमल-लोचना  
भ्प्_०४।३०।०१३।२ तां चापविद्धां जगृहुर् भूरुहा नृप-नन्दनाः  
भ्प्_०४।३०।०१४।१ क्षुत्-क्षामाया मुखे राजा सोमः पीयूष-वर्षिणीम्  
भ्प्_०४।३०।०१४।२ देशिनीं रोदमानाया निदधे स दयान्वितः  
भ्प्_०४।३०।०१५।१ प्रजा-विसर्ग आदिष्टाः पित्रा माम् अनुवर्तता  
भ्प्_०४।३०।०१५।२ तत्र कन्यां वरारोहां ताम् उद्वहत मा चिरम्  
भ्प्_०४।३०।०१६।१ अपृथग्-धर्म-शीलानां सर्वेषां वः सुमध्यमा  
भ्प्_०४।३०।०१६।२ अपृथग्-धर्म-शीलेयं भूयात् पत्न्य् अर्पिताशया  
भ्प्_०४।३०।०१७।१ दिव्य-वर्ष-सहस्राणां सहस्रम् अहतौजसः  
भ्प्_०४।३०।०१७।२ भौमान् भोक्ष्यथ भोगान् वै दिव्यांश् चानुग्रहान् मम  
भ्प्_०४।३०।०१८।१ अथ मय्य् अनपायिन्या भक्त्या पक्व-गुणाशयाः  
भ्प्_०४।३०।०१८।२ उपयास्यथ मद्-धाम निर्विद्य निरयाद् अतः  
भ्प्_०४।३०।०१९।१ गृहेष्व् आविशतां चापि पुंसां कुशल-कर्मणाम्  
भ्प्_०४।३०।०१९।२ मद्-वार्ता-यात-यामानां न बन्धाय गृहा मताः  
भ्प्_०४।३०।०२०।१ नव्यवद् धृदये यज् ज्ञो ब्रह्मैतद् ब्रह्म-वादिभिः  
भ्प्_०४।३०।०२०।२ न मुह्यन्ति न शोचन्ति न हृष्यन्ति यतो गताः  
भ्प्_०४।३०।०२१।० मैत्रेय उवाच  
भ्प्_०४।३०।०२१।१ एवं ब्रुवाणं पुरुषार्थ-भाजनं जनार्दनं प्राञ्जलयः प्रचेतसः  
भ्प्_०४।३०।०२१।२ तद्-दर्शन-ध्वस्त-तमो-रजो-मला गिरागृणन् गद्गदया सुहृत्तमम्  
भ्प्_०४।३०।०२२।० प्रचेतस ऊचुः  
भ्प्_०४।३०।०२२।१ नमो नमः क्लेश-विनाशनाय निरूपितोदार-गुणाह्वयाय  
भ्प्_०४।३०।०२२।२ मनो-वचो-वेग-पुरो-जवाय सर्वाक्ष-मार्गैर् अगताध्वने नमः  
भ्प्_०४।३०।०२३।१ शुद्धाय शान्ताय नमः स्व-निष्ठया मनस्य् अपार्थं विलसद्-द्वयाय  
भ्प्_०४।३०।०२३।२ नमो जगत्-स्थान-लयोदयेषु गृहीत-माया-गुण-विग्रहाय  
भ्प्_०४।३०।०२४।१ नमो विशुद्ध-सत्त्वाय हरये हरि-मेधसे  
भ्प्_०४।३०।०२४।२ वासुदेवाय कृष्णाय प्रभवे सर्व-सात्वताम्  
भ्प्_०४।३०।०२५।१ नमः कमल-नाभाय नमः कमल-मालिने  
भ्प्_०४।३०।०२५।२ नमः कमल-पादाय नमस् ते कमलेक्षण  
भ्प्_०४।३०।०२६।१ नमः कमल-किञ्जल्क- पिशङ्गामल-वाससे  
भ्प्_०४।३०।०२६।२ सर्व-भूत-निवासाय नमो ऽयुङ्क्ष्महि साक्षिणे  
भ्प्_०४।३०।०२७।१ रूपं भगवता त्व् एतद् अशेष-क्लेश-सङ्क्षयम्  
भ्प्_०४।३०।०२७।२ आविष्कृतं नः क्लिष्टानां किम् अन्यद् अनुकम्पितम्  
भ्प्_०४।३०।०२८।१ एतावत् त्वं हि विभुभिर् भाव्यं दीनेषु वत्सलैः  
भ्प्_०४।३०।०२८।२ यद् अनुस्मर्यते काले स्व-बुद्ध्याभद्र-रन्धन  
भ्प्_०४।३०।०२९।१ येनोपशान्तिर् भूतानां क्षुल्लकानाम् अपीहताम्  
भ्प्_०४।३०।०२९।२ अन्तर्हितो ऽन्तर्-हृदये कस्मान् नो वेद नाशिषः  
भ्प्_०४।३०।०३०।१ असाव् एव वरो ऽस्माकम् ईप्सितो जगतः पते  
भ्प्_०४।३०।०३०।२ प्रसन्नो भगवान् येषाम् अपवर्गः गुरुर् गतिः  
भ्प्_०४।३०।०३१।१ वरं वृणीमहे ऽथापि नाथ त्वत् परतः परात्  
भ्प्_०४।३०।०३१।२ न ह्य् अन्तस् त्वद्-विभूतीनां सो ऽनन्त इति गीयसे  
भ्प्_०४।३०।०३२।१ पारिजाते ऽञ्जसा लब्धे सारङ्गो ऽन्यन् न सेवते  
भ्प्_०४।३०।०३२।२ त्वद्-अङ्घ्रि-मूलम् आसाद्य साक्षात् किं किं वृणीमहि  
भ्प्_०४।३०।०३३।१ यावत् ते मायया स्पृष्टा भ्रमाम इह कर्मभिः  
भ्प्_०४।३०।०३३।२ तावद् भवत्-प्रसङ्गानां सङ्गः स्यान् नो भवे भवे  
भ्प्_०४।३०।०३४।१ तुलयाम लवेनापि न स्वर्गं नापुनर्-भवम्  
भ्प्_०४।३०।०३४।२ भगवत्-सङ्गि-सङ्गस्य मर्त्यानां किम् उताशिषः  
भ्प्_०४।३०।०३५।१ यत्रेड्यन्ते कथा मृष्टास् तृष्णायाः प्रशमो यतः  
भ्प्_०४।३०।०३५।२ निर्वैरं यत्र भूतेषु नोद्वेगो यत्र कश्चन  
भ्प्_०४।३०।०३६।१ यत्र नारायणः साक्षाद् भगवान् न्यासिनां गतिः  
भ्प्_०४।३०।०३६।२ संस्तूयते सत्-कथासु मुक्त-सङ्गैः पुनः पुनः  
भ्प्_०४।३०।०३७।१ तेषां विचरतां पद्भ्यां तीर्थानां पावनेच्छया  
भ्प्_०४।३०।०३७।२ भीतस्य किं न रोचेत तावकानां समागमः  
भ्प्_०४।३०।०३८।१ वयं तु साक्षाद् भगवन् भवस्य प्रियस्य सख्युः क्षण-सङ्गमेन  
भ्प्_०४।३०।०३८।२ सुदुश्चिकित्स्यस्य भवस्य मृत्योर् भिषक्तमं त्वाद्य गतिं गताः स्म  
भ्प्_०४।३०।०३९।१ यन् नः स्वधीतं गुरवः प्रसादिता विप्राश् च वृद्धाश् च सद्-आनुवृत्त्या  
भ्प्_०४।३०।०३९।२ आर्या नताः सुहृदो भ्रातरश् च सर्वाणि भूतान्य् अनसूययैव  
भ्प्_०४।३०।०४०।१ यन् नः सुतप्तं तप एतद् ईश निरन्धसां कालम् अदभ्रम् अप्सु  
भ्प्_०४।३०।०४०।२ सर्वं तद् एतत् पुरुषस्य भूम्नो वृणीमहे ते परितोषणाय  
भ्प्_०४।३०।०४१।१ मनुः स्वयम्भूर् भगवान् भवश् च ये ऽन्ये तपो-ज्ञान-विशुद्ध-सत्त्वाः  
भ्प्_०४।३०।०४१।२ अदृष्ट-पारा अपि यन्-महिम्नः स्तुवन्त्य् अथो त्वात्म-समं गृणीमः  
भ्प्_०४।३०।०४२।१ नमः समाय शुद्धाय पुरुषाय पराय च  
भ्प्_०४।३०।०४२।२ वासुदेवाय सत्त्वाय तुभ्यं भगवते नमः  
भ्प्_०४।३०।०४३।० मैत्रेय उवाच  
भ्प्_०४।३०।०४३।१ इति प्रचेतोभिर् अभिष्टुतो हरिः प्रीतस् तथेत्य् आह शरण्य-वत्सलः  
भ्प्_०४।३०।०४३।२ अनिच्छतां यानम् अतृप्त-चक्षुषां ययौ स्व-धामानपवर्ग-वीर्यः  
भ्प्_०४।३०।०४४।१ अथ निर्याय सलिलात् प्रचेतस उदन्वतः  
भ्प्_०४।३०।०४४।२ वीक्ष्याकुप्यन् द्रुमैश् छन्नां गां गां रोद्धुम् इवोच्छ्रितैः  
भ्प्_०४।३०।०४५।१ ततो ऽग्नि-मारुतौ राजन्न् अमुञ्चन् मुखतो रुषा  
भ्प्_०४।३०।०४५।२ महीं निर्वीरुधं कर्तुं संवर्तक इवात्यये  
भ्प्_०४।३०।०४६।१ भस्मसात् क्रियमाणांस् तान् द्रुमान् वीक्ष्य पितामहः  
भ्प्_०४।३०।०४६।२ आगतः शमयाम् आस पुत्रान् बर्हिष्मतो नयैः  
भ्प्_०४।३०।०४७।१ तत्रावशिष्टा ये वृक्षा भीता दुहितरं तदा  
भ्प्_०४।३०।०४७।२ उज्जह्रुस् ते प्रचेतोभ्य उपदिष्टाः स्वयम्भुवा  
भ्प्_०४।३०।०४८।१ ते च ब्रह्मण आदेशान् मारिषाम् उपयेमिरे  
भ्प्_०४।३०।०४८।२ यस्यां महद्-अवज्ञानाद् अजन्य् अजन-योनिजः  
भ्प्_०४।३०।०४९।१ चाक्षुषे त्व् अन्तरे प्राप्ते प्राक्-सर्गे काल-विद्रुते  
भ्प्_०४।३०।०४९।२ यः ससर्ज प्रजा इष्टाः स दक्षो दैव-चोदितः  
भ्प्_०४।३०।०५०।१ यो जायमानः सर्वेषां तेजस् तेजस्विनां रुचा  
भ्प्_०४।३०।०५०।२ स्वयोपादत्त दाक्ष्याच् च कर्मणां दक्षम् अब्रुवन्  
भ्प्_०४।३०।०५१।१ तं प्रजा-सर्ग-रक्षायाम् अनादिर् अभिषिच्य च  
भ्प्_०४।३०।०५१।२ युयोज युयुजे ऽन्यांश् च स वै सर्व-प्रजापतीन्  
भ्प्_०४।३१।००१।० मैत्रेय उवाच  
भ्प्_०४।३१।००१।१ तत उत्पन्न-विज्ञाना आश्व् अधोक्षज-भाषितम्  
भ्प्_०४।३१।००१।२ स्मरन्त आत्मजे भार्यां विसृज्य प्राव्रजन् गृहात्  
भ्प्_०४।३१।००२।१ दीक्षिता ब्रह्म-सत्रेण सर्व-भूतात्म-मेधसा  
भ्प्_०४।३१।००२।२ प्रतीच्यां दिशि वेलायां सिद्धो ऽभूद् यत्र जाजलिः  
भ्प्_०४।३१।००३।१ तान् निर्जित-प्राण-मनो-वचो-दृशो जितासनान् शान्त-समान-विग्रहान्  
भ्प्_०४।३१।००३।२ परे ऽमले ब्रह्मणि योजितात्मनः सुरासुरेड्यो ददृशे स्म नारदः  
भ्प्_०४।३१।००४।१ तम् आगतं त उत्थाय प्रणिपत्याभिनन्द्य च  
भ्प्_०४।३१।००४।२ पूजयित्वा यथादेशं सुखासीनम् अथाब्रुवन्  
भ्प्_०४।३१।००५।० प्रचेतस ऊचुः  
भ्प्_०४।३१।००५।१ स्वागतं ते सुरर्षे ऽद्य दिष्ट्या नो दर्शनं गतः  
भ्प्_०४।३१।००५।२ तव चङ्क्रमणं ब्रह्मन्न् अभयाय यथा रवेः  
भ्प्_०४।३१।००६।१ यद् आदिष्टं भगवता शिवेनाधोक्षजेन च  
भ्प्_०४।३१।००६।२ तद् गृहेषु प्रसक्तानां प्रायशः क्षपितं प्रभो  
भ्प्_०४।३१।००७।१ तन् नः प्रद्योतयाध्यात्म- ज्ञानं तत्त्वार्थ-दर्शनम्  
भ्प्_०४।३१।००७।२ येनाञ्जसा तरिष्यामो दुस्तरं भव-सागरम्  
भ्प्_०४।३१।००८।० मैत्रेय उवाच  
भ्प्_०४।३१।००८।१ इति प्रचेतसां पृष्टो भगवान् नारदो मुनिः  
भ्प्_०४।३१।००८।२ भगवत्य् उत्तम-श्लोक आविष्टात्माब्रवीन् नृपान्  
भ्प्_०४।३१।००९।० नारद उवाच  
भ्प्_०४।३१।००९।१ तज् जन्म तानि कर्माणि तद् आयुस् तन् मनो वचः  
भ्प्_०४।३१।००९।२ नृणां येन हि विश्वात्मा सेव्यते हरिर् ईश्वरः  
भ्प्_०४।३१।०१०।१ किं जन्मभिस् त्रिभिर् वेह शौक्र-सावित्र-याज्ञिकैः  
भ्प्_०४।३१।०१०।२ कर्मभिर् वा त्रयी-प्रोक्तैः पुंसो ऽपि विबुधायुषा  
भ्प्_०४।३१।०११।१ श्रुतेन तपसा वा किं वचोभिश् चित्त-वृत्तिभिः  
भ्प्_०४।३१।०११।२ बुद्ध्या वा किं निपुणया बलेनेन्द्रिय-राधसा  
भ्प्_०४।३१।०१२।१ किं वा योगेन साङ्ख्येन न्यास-स्वाध्याययोर् अपि  
भ्प्_०४।३१।०१२।२ किं वा श्रेयोभिर् अन्यैश् च न यत्रात्म-प्रदो हरिः  
भ्प्_०४।३१।०१३।१ श्रेयसाम् अपि सर्वेषाम् आत्मा ह्य् अवधिर् अर्थतः  
भ्प्_०४।३१।०१३।२ सर्वेषाम् अपि भूतानां हरिर् आत्मात्मदः प्रियः  
भ्प्_०४।३१।०१४।१ यथा तरोर् मूल-निषेचनेन तृप्यन्ति तत्-स्कन्ध-भुजोपशाखाः  
भ्प्_०४।३१।०१४।२ प्राणोपहाराच् च यथेन्द्रियाणां तथैव सर्वार्हणम् अच्युतेज्या  
भ्प्_०४।३१।०१५।१ यथैव सूर्यात् प्रभवन्ति वारः पुनश् च तस्मिन् प्रविशन्ति काले  
भ्प्_०४।३१।०१५।२ भूतानि भूमौ स्थिर-जङ्गमानि तथा हराव् एव गुण-प्रवाहः  
भ्प्_०४।३१।०१६।१ एतत् पदं तज् जगद्-आत्मनः परं सकृद् विभातं सवितुर् यथा प्रभा  
भ्प्_०४।३१।०१६।२ यथासवो जाग्रति सुप्त-शक्तयो द्रव्य-क्रिया-ज्ञान-भिदा-भ्रमात्ययः  
भ्प्_०४।३१।०१७।१ यथा नभस्य् अभ्र-तमः-प्रकाशा भवन्ति भूपा न भवन्त्य् अनुक्रमात्  
भ्प्_०४।३१।०१७।२ एवं परे ब्रह्मणि शक्तयस् त्व् अमू रजस् तमः सत्त्वम् इति प्रवाहः  
भ्प्_०४।३१।०१८।१ तेनैकम् आत्मानम् अशेष-देहिनां कालं प्रधानं पुरुषं परेशम्  
भ्प्_०४।३१।०१८।२ स्व-तेजसा ध्वस्त-गुण-प्रवाहम् आत्मैक-भावेन भजध्वम् अद्धा  
भ्प्_०४।३१।०१९।१ दयया सर्व-भूतेषु सन्तुष्ट्या येन केन वा  
भ्प्_०४।३१।०१९।२ सर्वेन्द्रियोपशान्त्या च तुष्यत्य् आशु जनार्दनः  
भ्प्_०४।३१।०२०।१ अपहत-सकलैषणामलात्मन्य् अविरतम् एधित-भावनोपहूतः  
भ्प्_०४।३१।०२०।२ निज-जन-वश-गत्वम् आत्मनो ऽयन् न सरति छिद्रवद् अक्षरः सतां हि  
भ्प्_०४।३१।०२१।१ न भजति कुमनीषिणां स इज्यां हरिर् अधनात्म-धन-प्रियो रस-ज्ञः  
भ्प्_०४।३१।०२१।२ श्रुत-धन-कुल-कर्मणां मदैर् ये विदधति पापम् अकिञ्चनेषु सत्सु  
भ्प्_०४।३१।०२२।१ श्रियम् अनुचरतीं तद्-अर्थिनश् च द्विपद-पतीन् विबुधांश् च यत् स्व-पूर्णः  
भ्प्_०४।३१।०२२।२ न भजति निज-भृत्य-वर्ग-तन्त्रः कथम् अमुम् उद्विसृजेत् पुमान् कृत-ज्ञः  
भ्प्_०४।३१।०२३।० मैत्रेय उवाच  
भ्प्_०४।३१।०२३।१ इति प्रचेतसो राजन्न् अन्याश् च भगवत्-कथाः  
भ्प्_०४।३१।०२३।२ श्रावयित्वा ब्रह्म-लोकं ययौ स्वायम्भुवो मुनिः  
भ्प्_०४।३१।०२४।१ ते ऽपि तन्-मुख-निर्यातं यशो लोक-मलापहम्  
भ्प्_०४।३१।०२४।२ हरेर् निशम्य तत्-पादं ध्यायन्तस् तद्-गतिं ययुः  
भ्प्_०४।३१।०२५।१ एतत् ते ऽभिहितं क्षत्तर् यन् मां त्वं परिपृष्टवान्  
भ्प्_०४।३१।०२५।२ प्रचेतसां नारदस्य संवादं हरि-कीर्तनम्  
भ्प्_०४।३१।०२६।० श्री-शुक उवाच  
भ्प्_०४।३१।०२६।१ य एष उत्तानपदो मानवस्यानुवर्णितः  
भ्प्_०४।३१।०२६।२ वंशः प्रियव्रतस्यापि निबोध नृप-सत्तम  
भ्प्_०४।३१।०२७।१ यो नारदाद् आत्म-विद्याम् अधिगम्य पुनर् महीम्  
भ्प्_०४।३१।०२७।२ भुक्त्वा विभज्य पुत्रेभ्य ऐश्वरं समगात् पदम्  
भ्प्_०४।३१।०२८।१ इमां तु कौषारविणोपवर्णितां क्षत्ता निशम्याजित-वाद-सत्-कथाम्  
भ्प्_०४।३१।०२८।२ प्रवृद्ध-भावो ऽश्रु-कलाकुलो मुनेर् दधार मूर्ध्ना चरणं हृदा हरेः  
भ्प्_०४।३१।०२९।० विदुर उवाच  
भ्प्_०४।३१।०२९।१ सो ऽयम् अद्य महा-योगिन् भवता करुणात्मना  
भ्प्_०४।३१।०२९।२ दर्शितस् तमसः पारो यत्राकिञ्चन-गो हरिः  
भ्प्_०४।३१।०३०।० श्री-शुक उवाच  
भ्प्_०४।३१।०३०।१ इत्य् आनम्य तम् आमन्त्र्य विदुरो गजसाह्वयम्  
भ्प्_०४।३१।०३०।२ स्वानां दिदृक्षुः प्रययौ ज्ञातीनां निर्वृताशयः  
भ्प्_०४।३१।०३१।१ एतद् यः शृणुयाद् राजन् राज्ञां हर्य्-अर्पितात्मनाम्  
भ्प्_०४।३१।०३१।२ आयुर् धनं यशः स्वस्ति गतिम् ऐश्वर्यम् आप्नुयात्

