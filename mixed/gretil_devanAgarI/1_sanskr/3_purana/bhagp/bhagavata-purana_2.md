+++
title = "Bhagavata-Purana 2"

+++


## Intro
  
  
  
  
Bhagavata-Purana 2  
  
  
  
  
  
  
Bhagavata-Purana 2  
Input by ...  
  
  
  
  
THIS GRETIL TEXT FILE IS FOR REFERENCE PURPOSES ONLY!  
COPYRIGHT AND TERMS OF USAGE AS FOR SOURCE FILE.  
  
Text converted to Unicode (UTF-8).  
(This file is to be used with a UTF-8 font and your browser's VIEW configuration  
set to UTF-8.)  
  
  
  
description:multibyte sequence:  
long a  ā     
long A  Ā     
long i  ī     
long I  Ī     
long u  ū     
long U  Ū     
vocalic r  ṛ    
vocalic R  Ṛ    
long vocalic r  ṝ    
vocalic l  ḷ    
vocalic L  Ḷ    
long vocalic l  ḹ    
velar n  ṅ    
velar N  Ṅ    
palatal n  ñ     
palatal N  Ñ     
retroflex t  ṭ    
retroflex T  Ṭ    
retroflex d  ḍ    
retroflex D  Ḍ    
retroflex n  ṇ    
retroflex N  Ṇ    
palatal s  ś     
palatal S  Ś     
retroflex s  ṣ    
retroflex S  Ṣ    
anusvara  ṃ    
visarga  ḥ    
long e  ē     
long o  ō     
l underbar  ḻ    
r underbar  ṟ    
n underbar  ṉ    
k underbar  ḵ    
t underbar  ṯ    
  
  
  
Unless indicated otherwise, accents have been dropped in order   
to facilitate word search.  
  
For a comprehensive list of GRETIL encodings and formats see:  
http://gretil.sub.uni-goettingen.de/gretil/gretdiac.pdf  
and  
http://gretil.sub.uni-goettingen.de/gretil/gretdias.pdf  
  
For further information see:

## पाठः


भ्प्_०२।०१।००१।० श्रीशुक उवाच  
भ्प्_०२।०१।००१।१ वरीयान् एष ते प्रश्नः कृतो लोकहितं नृप  
भ्प्_०२।०१।००१।३ आत्मवित्सम्मतः पुंसां श्रोतव्यादिषु यः परः  
भ्प्_०२।०१।००२।१ श्रोतव्यादीनि राजेन्द्र नृणां सन्ति सहस्रशः  
भ्प्_०२।०१।००२।३ अपश्यताम् आत्मतत्त्वं गृहेषु गृहमेधिनाम्  
भ्प्_०२।०१।००३।१ निद्रया ह्रियते नक्तं व्यवायेन च वा वयः  
भ्प्_०२।०१।००३।३ दिवा चार्थेहया राजन् कुटुम्बभरणेन वा  
भ्प्_०२।०१।००४।१ देहापत्यकलत्रादिष्वात्मसैन्येष्वसत्स्वपि  
भ्प्_०२।०१।००४।३ तेषां प्रमत्तो निधनं पश्यन्न् अपि न पश्यति  
भ्प्_०२।०१।००५।१ तस्माद्भारत सर्वात्मा भगवान् ईश्वरो हरिः  
भ्प्_०२।०१।००५।३ श्रोतव्यः कीर्तितव्यश्च स्मर्तव्यश्चेच्छताभयम्  
भ्प्_०२।०१।००६।१ एतावान् साङ्ख्ययोगाभ्यां स्वधर्मपरिनिष्ठया  
भ्प्_०२।०१।००६।३ जन्मलाभः परः पुंसाम् अन्ते नारायणस्मृतिः  
भ्प्_०२।०१।००७।१ प्रायेण मुनयो राजन् निवृत्ता विधिषेधतः  
भ्प्_०२।०१।००७।३ नैर्गुण्यस्था रमन्ते स्म गुणानुकथने हरेः  
भ्प्_०२।०१।००८।१ इदं भागवतं नाम पुराणं ब्रह्मसम्मितम्  
भ्प्_०२।०१।००८।३ अधीतवान् द्वापरादौ पितुर्द्वैपायनादहम्  
भ्प्_०२।०१।००९।१ परिनिष्ठितो ऽपि नैर्गुण्य उत्तमश्लोकलीलया  
भ्प्_०२।०१।००९।३ गृहीतचेता राजर्षे आख्यानं यदधीतवान्  
भ्प्_०२।०१।०१०।१ तदहं ते ऽभिधास्यामि महापौरुषिको भवान्  
भ्प्_०२।०१।०१०।३ यस्य श्रद्दधताम् आशु स्यान् मुकुन्दे मतिः सती  
भ्प्_०२।०१।०११।१ एतन् निर्विद्यमानानाम् इच्छताम् अकुतोभयम्  
भ्प्_०२।०१।०११।३ योगिनां नृप निर्णीतं हरेर्नामानुकीर्तनम्  
भ्प्_०२।०१।०१२।१ किं प्रमत्तस्य बहुभिः परोक्षैर्हायनैरिह  
भ्प्_०२।०१।०१२।३ वरं मुहूर्तं विदितं घटते श्रेयसे यतः  
भ्प्_०२।०१।०१३।१ खट्वाङ्गो नाम राजर्षिर्ज्ञात्वेयत्ताम् इहायुषः  
भ्प्_०२।०१।०१३।३ मुहूर्तात् सर्वम् उत्सृज्य गतवान् अभयं हरिम्  
भ्प्_०२।०१।०१४।१ तवाप्येतर्हि कौरव्य सप्ताहं जीवितावधिः  
भ्प्_०२।०१।०१४।३ उपकल्पय तत् सर्वं तावद्यत् साम्परायिकम्  
भ्प्_०२।०१।०१५।१ अन्तकाले तु पुरुष आगते गतसाध्वसः  
भ्प्_०२।०१।०१५।३ छिन्द्यादसङ्गशस्त्रेण स्पृहां देहे ऽनु ये च तम्  
भ्प्_०२।०१।०१६।१ गृहात् प्रव्रजितो धीरः पुण्यतीर्थजलाप्लुतः  
भ्प्_०२।०१।०१६।३ शुचौ विविक्त आसीनो विधिवत् कल्पितासने  
भ्प्_०२।०१।०१७।१ अभ्यसेन् मनसा शुद्धं त्रिवृद्ब्रह्माक्षरं परम्  
भ्प्_०२।०१।०१७।३ मनो यच्छेज् जितश्वासो ब्रह्मबीजम् अविस्मरन्  
भ्प्_०२।०१।०१८।१ नियच्छेद्विषयेभ्यो ऽक्षान् मनसा बुद्धिसारथिः  
भ्प्_०२।०१।०१८।३ मनः कर्मभिराक्षिप्तं शुभार्थे धारयेद्धिया  
भ्प्_०२।०१।०१९।१ तत्रैकावयवं ध्यायेदव्युच्छिन्नेन चेतसा  
भ्प्_०२।०१।०१९।३ मनो निर्विषयं युक्त्वा ततः किञ्चन न स्मरेत्  
भ्प्_०२।०१।०१९।५ पदं तत् परमं विष्णोर्मनो यत्र प्रसीदति  
भ्प्_०२।०१।०२०।१ रजस्तमोभ्याम् आक्षिप्तं विमूढं मन आत्मनः  
भ्प्_०२।०१।०२०।३ यच्छेद्धारणया धीरो हन्ति या तत्कृतं मलम्  
भ्प्_०२।०१।०२१।१ यस्यां सन्धार्यमाणायां योगिनो भक्तिलक्षणः  
भ्प्_०२।०१।०२१।३ आशु सम्पद्यते योग आश्रयं भद्रम् ईक्षतः  
भ्प्_०२।०१।०२२।० राजोवाच  
भ्प्_०२।०१।०२२।१ यथा सन्धार्यते ब्रह्मन् धारणा यत्र सम्मता  
भ्प्_०२।०१।०२२।३ यादृशी वा हरेदाशु पुरुषस्य मनोमलम्  
भ्प्_०२।०१।०२३।० श्रीशुक उवाच  
भ्प्_०२।०१।०२३।१ जितासनो जितश्वासो जितसङ्गो जितेन्द्रियः  
भ्प्_०२।०१।०२३।३ स्थूले भगवतो रूपे मनः सन्धारयेद्धिया  
भ्प्_०२।०१।०२४।१ विशेषस्तस्य देहो ऽयं स्थविष्ठश्च स्थवीयसाम्  
भ्प्_०२।०१।०२४।३ यत्रेदं व्यज्यते विश्वं भूतं भव्यं भवच् च सत्  
भ्प्_०२।०१।०२५।१ अण्डकोशे शरीरे ऽस्मिन् सप्तावरणसंयुते  
भ्प्_०२।०१।०२५।३ वैराजः पुरुषो यो ऽसौ भगवान् धारणाश्रयः  
भ्प्_०२।०१।०२६।१ पातालम् एतस्य हि पादमूलं पठन्ति पार्ष्णिप्रपदे रसातलम्  
भ्प्_०२।०१।०२६।३ महातलं विश्वसृजो ऽथ गुल्फौ तलातलं वै पुरुषस्य जङ्घे  
भ्प्_०२।०१।०२७।१ द्वे जानुनी सुतलं विश्वमूर्तेर् ऊरुद्वयं वितलं चातलं च  
भ्प्_०२।०१।०२७।३ महीतलं तज्जघनं महीपते नभस्तलं नाभिसरो गृणन्ति  
भ्प्_०२।०१।०२८।१ उरःस्थलं ज्योतिरनीकम् अस्य ग्रीवा महर्वदनं वै जनो ऽस्य  
भ्प्_०२।०१।०२८।३ तपो वराटीं विदुरादिपुंसः सत्यं तु शीर्षाणि सहस्रशीर्ष्णः  
भ्प्_०२।०१।०२९।१ इन्द्रादयो बाहव आहुरुस्राः कर्णौ दिशः श्रोत्रम् अमुष्य शब्दः  
भ्प्_०२।०१।०२९।३ नासत्यदस्रौ परमस्य नासे घ्राणो ऽस्य गन्धो मुखम् अग्निरिद्धः  
भ्प्_०२।०१।०३०।१ द्यौरक्षिणी चक्षुरभूत् पतङ्गः पक्ष्माणि विष्णोरहनी उभे च  
भ्प्_०२।०१।०३०।३ तद्भ्रूविजृम्भः परमेष्ठिधिष्ण्यम् आपो ऽस्य तालू रस एव जिह्वा  
भ्प्_०२।०१।०३१।१ छन्दांस्यनन्तस्य शिरो गृणन्ति दंष्ट्रा यमः स्नेहकला द्विजानि  
भ्प्_०२।०१।०३१।३ हासो जनोन्मादकरी च माया दुरन्तसर्गो यदपाङ्गमोक्षः  
भ्प्_०२।०१।०३२।१ व्रीडोत्तरौष्ठो ऽधर एव लोभो धर्मः स्तनो ऽधर्मपथो ऽस्य पृष्ठम्  
भ्प्_०२।०१।०३२।३ कस्तस्य मेढ्रं वृषणौ च मित्रौ कुक्षिः समुद्रा गिरयो ऽस्थिसङ्घाः  
भ्प्_०२।०१।०३३।१ नाड्यो ऽस्य नद्यो ऽथ तनूरुहाणि महीरुहा विश्वतनोर्नृपेन्द्र  
भ्प्_०२।०१।०३३।३ अनन्तवीर्यः श्वसितं मातरिश्वा गतिर्वयः कर्म गुणप्रवाहः  
भ्प्_०२।०१।०३४।१ ईशस्य केशान् विदुरम्बुवाहान् वासस्तु सन्ध्यां कुरुवर्य भूम्नः  
भ्प्_०२।०१।०३४।३ अव्यक्तम् आहुर्हृदयं मनश्चस चन्द्रमाः सर्वविकारकोशः  
भ्प्_०२।०१।०३५।१ विज्ञानशक्तिं महिम् आमनन्ति सर्वात्मनो ऽन्तःकरणं गिरित्रम्  
भ्प्_०२।०१।०३५।३ अश्वाश्वतर्युष्ट्रगजा नखानि सर्वे मृगाः पशवः श्रोणिदेशे  
भ्प्_०२।०१।०३६।१ वयांसि तद्व्याकरणं विचित्रं मनुर्मनीषा मनुजो निवासः  
भ्प्_०२।०१।०३६।३ गन्धर्वविद्याधरचारणाप्सरः स्वरस्मृतीरसुरानीकवीर्यः  
भ्प्_०२।०१।०३७।१ ब्रह्माननं क्षत्रभुजो महात्मा विडूरुरङ्घ्रिश्रितकृष्णवर्णः  
भ्प्_०२।०१।०३७।३ नानाभिधाभीज्यगणोपपन्नो द्रव्यात्मकः कर्म वितानयोगः  
भ्प्_०२।०१।०३८।१ इयान् असावीश्वरविग्रहस्य यः सन्निवेशः कथितो मया ते  
भ्प्_०२।०१।०३८।३ सन्धार्यते ऽस्मिन् वपुषि स्थविष्ठे मनः स्वबुद्ध्या न यतो ऽस्ति किञ्चित्  
भ्प्_०२।०१।०३९।१ स सर्वधीवृत्त्यनुभूतसर्व आत्मा यथा स्वप्नजनेक्षितैकः  
भ्प्_०२।०१।०३९।३ तं सत्यम् आनन्दनिधिं भजेत नान्यत्र सज्जेद्यत आत्मपातः  
भ्प्_०२।०२।००१।० श्रीशुक उवाच  
भ्प्_०२।०२।००१।१ एवं पुरा धारणयात्मयोनिर् नष्टां स्मृतिं प्रत्यवरुध्य तुष्टात्  
भ्प्_०२।०२।००१।३ तथा ससर्जेदम् अमोघदृष्टिर् यथाप्ययात् प्राग् व्यवसायबुद्धिः  
भ्प्_०२।०२।००२।१ शाब्दस्य हि ब्रह्मण एष पन्था यन् नामभिर्ध्यायति धीरपार्थैः  
भ्प्_०२।०२।००२।३ परिभ्रमंस्तत्र न विन्दते ऽर्थान् मायामये वासनया शयानः  
भ्प्_०२।०२।००३।१ अतः कविर्नामसु यावदर्थः स्यादप्रमत्तो व्यवसायबुद्धिः  
भ्प्_०२।०२।००३।३ सिद्धे ऽन्यथार्थे न यतेत तत्र परिश्रमं तत्र समीक्षमाणः  
भ्प्_०२।०२।००४।१ सत्यां क्षितौ किं कशिपोः प्रयासैर् बाहौ स्वसिद्धे ह्युपबर्हणैः किम्  
भ्प्_०२।०२।००४।३ सत्यञ्जलौ किं पुरुधान्नपात्र्या दिग्वल्कलादौ सति किं दुकूलैः  
भ्प्_०२।०२।००५।१ चीराणि किं पथि न सन्ति दिशन्ति भिक्षां  
भ्प्_०२।०२।००५।२ नैवाङ्घ्रिपाः परभृतः सरितो ऽप्यशुष्यन्  
भ्प्_०२।०२।००५।३ रुद्धा गुहाः किम् अजितो ऽवति नोपसन्नान्  
भ्प्_०२।०२।००५।४ कस्माद्भजन्ति कवयो धनदुर्मदान्धान्  
भ्प्_०२।०२।००६।१ एवं स्वचित्ते स्वत एव सिद्ध आत्मा प्रियो ऽर्थो भगवान् अनन्तः  
भ्प्_०२।०२।००६।३ तं निर्वृतो नियतार्थो भजेत संसारहेतूपरमश्च यत्र  
भ्प्_०२।०२।००७।१ कस्तां त्वनादृत्य परानुचिन्ताम् ऋते पशून् असतीं नाम कुर्यात्  
भ्प्_०२।०२।००७।३ पश्यञ् जनं पतितं वैतरण्यां स्वकर्मजान् परितापाञ् जुषाणम्  
भ्प्_०२।०२।००८।१ केचित् स्वदेहान्तर्हृदयावकाशे प्रादेशमात्रं पुरुषं वसन्तम्  
भ्प्_०२।०२।००८।३ चतुर्भुजं कञ्जरथाङ्गशङ्ख गदाधरं धारणया स्मरन्ति  
भ्प्_०२।०२।००९।१ रसन्नवक्त्रं नलिनायतेक्षणं कदम्बकिञ्जल्कपिशङ्गवाससम्  
भ्प्_०२।०२।००९।३ लसन्महारत्नहिरण्मयाङ्गदं स्फुरन्महारत्नकिरीटकुण्डलम्  
भ्प्_०२।०२।०१०।१ उन्निद्रहृत्पङ्कजकर्णिकालये योगेश्वरास्थापितपादपल्लवम्  
भ्प्_०२।०२।०१०।३ श्रीलक्षणं कौस्तुभरत्नकन्धरम् अम्लानलक्ष्म्या वनमालयाचितम्  
भ्प्_०२।०२।०११।१ विभूषितं मेखलयाङ्गुलीयकैर् महाधनैर्नूपुरकङ्कणादिभिः  
भ्प्_०२।०२।०११।३ स्निग्धामलाकुञ्चितनीलकुन्तलैर् विरोचमानाननहासपेशलम्  
भ्प्_०२।०२।०१२।१ अदीनलीलाहसितेक्षणोल्लसद् भ्रूभङ्गसंसूचितभूर्यनुग्रहम्  
भ्प्_०२।०२।०१२।३ ईक्षेत चिन्तामयम् एनम् ईश्वरं यावन् मनो धारणयावतिष्ठते  
भ्प्_०२।०२।०१३।१ एकैकशो ऽङ्गानि धियानुभावयेत् पादादि यावद्धसितं गदाभृतः  
भ्प्_०२।०२।०१३।३ जितं जितं स्थानम् अपोह्य धारयेत् परं परं शुद्ध्यति धीर्यथा यथा  
भ्प्_०२।०२।०१४।१ यावन् न जायेत परावरे ऽस्मिन् विश्वेश्वरे द्रष्टरि भक्तियोगः  
भ्प्_०२।०२।०१४।३ तावत् स्थवीयः पुरुषस्य रूपं क्रियावसाने प्रयतः स्मरेत  
भ्प्_०२।०२।०१५।१ स्थिरं सुखं चासनम् आस्थितो यतिर् यदा जिहासुरिमम् अङ्ग लोकम्  
भ्प्_०२।०२।०१५।३ काले च देशे च मनो न सज्जयेत् प्राणान् नियच्छेन् मनसा जितासुः  
भ्प्_०२।०२।०१६।१ मनः स्वबुद्ध्यामलया नियम्य क्षेत्रज्ञ एतां निनयेत् तम् आत्मनि  
भ्प्_०२।०२।०१६।३ आत्मानम् आत्मन्यवरुध्य धीरो लब्धोपशान्तिर्विरमेत कृत्यात्  
भ्प्_०२।०२।०१७।१ न यत्र कालो ऽनिमिषां परः प्रभुः कुतो नु देवा जगतां य ईशिरे  
भ्प्_०२।०२।०१७।३ न यत्र सत्त्वं न रजस्तमश्च न वै विकारो न महान् प्रधानम्  
भ्प्_०२।०२।०१८।१ परं पदं वैष्णवम् आमनन्ति तद् यन् नेति नेतीत्यतदुत्सिसृक्षवः  
भ्प्_०२।०२।०१८।३ विसृज्य दौरात्म्यम् अनन्यसौहृदा हृदोपगुह्यार्हपदं पदे पदे  
भ्प्_०२।०२।०१९।१ इत्थं मुनिस्तूपरमेद्व्यवस्थितो विज्ञानदृग्वीर्यसुरन्धिताशयः  
भ्प्_०२।०२।०१९।३ स्वपार्ष्णिनापीड्य गुदं ततो ऽनिलं स्थानेषु षट्सून्नमयेज् जितक्लमः  
भ्प्_०२।०२।०२०।१ नाभ्यां स्थितं हृद्यधिरोप्य तस्माद् उदानगत्योरसि तं नयेन् मुनिः  
भ्प्_०२।०२।०२०।३ ततो ऽनुसन्धाय धिया मनस्वी स्वतालुमूलं शनकैर्नयेत  
भ्प्_०२।०२।०२१।१ तस्माद्भ्रुवोरन्तरम् उन्नयेत निरुद्धसप्तायतनो ऽनपेक्षः  
भ्प्_०२।०२।०२१।३ स्थित्वा मुहूर्तार्धम् अकुण्ठदृष्टिर् निर्भिद्य मूर्धन् विसृजेत् परं गतः  
भ्प्_०२।०२।०२२।१ यदि प्रयास्यन् नृप पारमेष्ठ्यं वैहायसानाम् उत यद्विहारम्  
भ्प्_०२।०२।०२२।३ अष्टाधिपत्यं गुणसन्निवाये सहैव गच्छेन् मनसेन्द्रियैश्च  
भ्प्_०२।०२।०२३।१ योगेश्वराणां गतिम् आहुरन्तर् बहिस्त्रिलोक्याः पवनान्तरात्मनाम्  
भ्प्_०२।०२।०२३।३ न कर्मभिस्तां गतिम् आप्नुवन्ति विद्यातपोयोगसमाधिभाजाम्  
भ्प्_०२।०२।०२४।१ वैश्वानरं याति विहायसा गतः सुषुम्णया ब्रह्मपथेन शोचिषा  
भ्प्_०२।०२।०२४।३ विधूतकल्को ऽथ हरेरुदस्तात् प्रयाति चक्रं नृप शैशुमारम्  
भ्प्_०२।०२।०२५।१ तद्विश्वनाभिं त्वतिवर्त्य विष्णोर् अणीयसा विरजेनात्मनैकः  
भ्प्_०२।०२।०२५।३ नमस्कृतं ब्रह्मविदाम् उपैति कल्पायुषो यद्विबुधा रमन्ते  
भ्प्_०२।०२।०२६।१ अथो अनन्तस्य मुखानलेन दन्दह्यमानं स निरीक्ष्य विश्वम्  
भ्प्_०२।०२।०२६।३ निर्याति सिद्धेश्वरयुष्टधिष्ण्यं यद्द्वैपरार्ध्यं तदु पारमेष्ठ्यम्  
भ्प्_०२।०२।०२७।१ न यत्र शोको न जरा न मृत्युर् नार्तिर्न चोद्वेग ऋते कुतश्चित्  
भ्प्_०२।०२।०२७।३ यच् चित् ततो ऽदः कृपयानिदंविदां दुरन्तदुःखप्रभवानुदर्शनात्  
भ्प्_०२।०२।०२८।१ ततो विशेषं प्रतिपद्य निर्भयस् तेनात्मनापो ऽनलमूर्तिरत्वरन्  
भ्प्_०२।०२।०२८।३ ज्योतिर्मयो वायुम् उपेत्य काले वाय्वात्मना खं बृहदात्मलिङ्गम्  
भ्प्_०२।०२।०२९।१ घ्राणेन गन्धं रसनेन वै रसं रूपं च दृष्ट्या श्वसनं त्वचैव  
भ्प्_०२।०२।०२९।३ श्रोत्रेण चोपेत्य नभोगुणत्वं प्राणेन चाकूतिम् उपैति योगी  
भ्प्_०२।०२।०३०।१ स भूतसूक्ष्मेन्द्रियसन्निकर्षं मनोमयं देवमयं विकार्यम्  
भ्प्_०२।०२।०३०।३ संसाद्य गत्या सह तेन याति विज्ञानतत्त्वं गुणसन्निरोधम्  
भ्प्_०२।०२।०३१।१ तेनात्मनात्मानम् उपैति शान्तम् आनन्दम् आनन्दमयो ऽवसाने  
भ्प्_०२।०२।०३१।३ एतां गतिं भागवतीं गतो यः स वै पुनर्नेह विषज्जते ऽङ्ग  
भ्प्_०२।०२।०३२।१ एते सृती ते नृप वेदगीते त्वयाभिपृष्टे च सनातने च  
भ्प्_०२।०२।०३२।३ ये वै पुरा ब्रह्मण आह तुष्ट आराधितो भगवान् वासुदेवः  
भ्प्_०२।०२।०३३।१ न ह्यतो ऽन्यः शिवः पन्था विशतः संसृताविह  
भ्प्_०२।०२।०३३।३ वासुदेवे भगवति भक्तियोगो यतो भवेत्  
भ्प्_०२।०२।०३४।१ भगवान् ब्रह्म कार्त्स्न्येन त्रिरन्वीक्ष्य मनीषया  
भ्प्_०२।०२।०३४।३ तदध्यवस्यत् कूटस्थो रतिरात्मन् यतो भवेत्  
भ्प्_०२।०२।०३५।१ भगवान् सर्वभूतेषु लक्षितः स्वात्मना हरिः  
भ्प्_०२।०२।०३५।३ दृश्यैर्बुद्ध्यादिभिर्द्रष्टा लक्षणैरनुमापकैः  
भ्प्_०२।०२।०३६।१ तस्मात् सर्वात्मना राजन् हरिः सर्वत्र सर्वदा  
भ्प्_०२।०२।०३६।३ श्रोतव्यः कीर्तितव्यश्च स्मर्तव्यो भगवान् नृणाम्  
भ्प्_०२।०२।०३७।१ पिबन्ति ये भगवत आत्मनः सतां कथामृतं श्रवणपुटेषु सम्भृतम्  
भ्प्_०२।०२।०३७।३ पुनन्ति ते विषयविदूषिताशयं व्रजन्ति तच्चरणसरोरुहान्तिकम्  
भ्प्_०२।०३।००१।० श्रीशुक उवाच  
भ्प्_०२।०३।००१।१ एवम् एतन् निगदितं पृष्टवान् यद्भवान् मम  
भ्प्_०२।०३।००१।३ नृणां यन् म्रियमाणानां मनुष्येषु मनीषिणाम्  
भ्प्_०२।०३।००२।१ ब्रह्मवर्चसकामस्तु यजेत ब्रह्मणः पतिम्  
भ्प्_०२।०३।००२।३ इन्द्रम् इन्द्रियकामस्तु प्रजाकामः प्रजापतीन्  
भ्प्_०२।०३।००३।१ देवीं मायां तु श्रीकामस्तेजस्कामो विभावसुम्  
भ्प्_०२।०३।००३।३ वसुकामो वसून् रुद्रान् वीर्यकामो ऽथ वीर्यवान्  
भ्प्_०२।०३।००४।१ अन्नाद्यकामस्त्वदितिं स्वर्गकामो ऽदितेः सुतान्  
भ्प्_०२।०३।००४।३ विश्वान् देवान् राज्यकामः साध्यान् संसाधको विशाम्  
भ्प्_०२।०३।००५।१ आयुष्कामो ऽश्विनौ देवौ पुष्टिकाम इलां यजेत्  
भ्प्_०२।०३।००५।३ प्रतिष्ठाकामः पुरुषो रोदसी लोकमातरौ  
भ्प्_०२।०३।००६।१ रूपाभिकामो गन्धर्वान् स्त्रीकामो ऽप्सर उर्वशीम्  
भ्प्_०२।०३।००६।३ आधिपत्यकामः सर्वेषां यजेत परमेष्ठिनम्  
भ्प्_०२।०३।००७।१ यज्ञं यजेद्यशस्कामः कोशकामः प्रचेतसम्  
भ्प्_०२।०३।००७।३ विद्याकामस्तु गिरिशं दाम्पत्यार्थ उमां सतीम्  
भ्प्_०२।०३।००८।१ धर्मार्थ उत्तमश्लोकं तन्तुः तन्वन् पित्न् यजेत्  
भ्प्_०२।०३।००८।३ रक्षाकामः पुण्यजनान् ओजस्कामो मरुद्गणान्  
भ्प्_०२।०३।००९।१ राज्यकामो मनून् देवान् निरृतिं त्वभिचरन् यजेत्  
भ्प्_०२।०३।००९।३ कामकामो यजेत् सोमम् अकामः पुरुषं परम्  
भ्प्_०२।०३।०१०।१ अकामः सर्वकामो वा मोक्षकाम उदारधीः  
भ्प्_०२।०३।०१०।३ तीव्रेण भक्तियोगेन यजेत पुरुषं परम्  
भ्प्_०२।०३।०११।१ एतावान् एव यजताम् इह निःश्रेयसोदयः  
भ्प्_०२।०३।०११।३ भगवत्यचलो भावो यद्भागवतसङ्गतः  
भ्प्_०२।०३।०१२।१ ज्ञानं यदाप्रतिनिवृत्तगुणोर्मिचक्रम्  
भ्प्_०२।०३।०१२।२ आत्मप्रसाद उत यत्र गुणेष्वसङ्गः  
भ्प्_०२।०३।०१२।३ कैवल्यसम्मतपथस्त्वथ भक्तियोगः  
भ्प्_०२।०३।०१२।४ को निर्वृतो हरिकथासु रतिं न कुर्यात्  
भ्प्_०२।०३।०१३।० शौनक उवाच  
भ्प्_०२।०३।०१३।१ इत्यभिव्याहृतं राजा निशम्य भरतर्षभः  
भ्प्_०२।०३।०१३।३ किम् अन्यत् पृष्टवान् भूयो वैयासकिम् ऋषिं कविम्  
भ्प्_०२।०३।०१४।१ एतच् छुश्रूषतां विद्वन् सूत नो ऽर्हसि भाषितुम्  
भ्प्_०२।०३।०१४।३ कथा हरिकथोदर्काः सतां स्युः सदसि ध्रुवम्  
भ्प्_०२।०३।०१५।१ स वै भागवतो राजा पाण्डवेयो महारथः  
भ्प्_०२।०३।०१५।३ बालक्रीडनकैः क्रीडन् कृष्णक्रीडां य आददे  
भ्प्_०२।०३।०१६।१ वैयासकिश्च भगवान् वासुदेवपरायणः  
भ्प्_०२।०३।०१६।३ उरुगायगुणोदाराः सतां स्युर्हि समागमे  
भ्प्_०२।०३।०१७।१ आयुर्हरति वै पुंसाम् उद्यन्न् अस्तं च यन्न् असौ  
भ्प्_०२।०३।०१७।३ तस्यर्ते यत्क्षणो नीत उत्तमश्लोकवार्तया  
भ्प्_०२।०३।०१८।१ तरवः किं न जीवन्ति भस्त्राः किं न श्वसन्त्युत  
भ्प्_०२।०३।०१८।३ न खादन्ति न मेहन्ति किं ग्रामे पशवो ऽपरे  
भ्प्_०२।०३।०१९।१ श्वविड्वराहोष्ट्रखरैः संस्तुतः पुरुषः पशुः  
भ्प्_०२।०३।०१९।३ न यत्कर्णपथोपेतो जातु नाम गदाग्रजः  
भ्प्_०२।०३।०२०।१ बिले बतोरुक्रमविक्रमान् ये न शृण्वतः कर्णपुटे नरस्य  
भ्प्_०२।०३।०२०।३ जिह्वासती दार्दुरिकेव सूत न चोपगायत्युरुगायगाथाः  
भ्प्_०२।०३।०२१।१ भारः परं पट्टकिरीटजुष्टम् अप्युत्तमाङ्गं न नमेन् मुकुन्दम्  
भ्प्_०२।०३।०२१।३ शावौ करौ नो कुरुते सपर्यां हरेर्लसत्काञ्चनकङ्कणौ वा  
भ्प्_०२।०३।०२२।१ बर्हायिते ते नयने नराणां लिङ्गानि विष्णोर्न निरीक्षतो ये  
भ्प्_०२।०३।०२२।३ पादौ नृणां तौ द्रुमजन्मभाजौ क्षेत्राणि नानुव्रजतो हरेर्यौ  
भ्प्_०२।०३।०२३।१ जीवञ् छवो भागवताङ्घ्रिरेणुं न जातु मर्त्यो ऽभिलभेत यस्तु  
भ्प्_०२।०३।०२३।३ श्रीविष्णुपद्या मनुजस्तुलस्याः श्वसञ् छवो यस्तु न वेद गन्धम्  
भ्प्_०२।०३।०२४।१ तदश्मसारं हृदयं बतेदं यद्गृह्यमाणैर्हरिनामधेयैः  
भ्प्_०२।०३।०२४।३ न विक्रियेताथ यदा विकारो नेत्रे जलं गात्ररुहेषु हर्षः  
भ्प्_०२।०३।०२५।१ अथाभिधेह्यङ्ग मनोऽनुकूलं प्रभाषसे भागवतप्रधानः  
भ्प्_०२।०३।०२५।३ यदाह वैयासकिरात्मविद्या विशारदो नृपतिं साधु पृष्टः  
भ्प्_०२।०४।००१।० सूत उवाच  
भ्प्_०२।०४।००१।१ वैयासकेरिति वचस्तत्त्वनिश्चयम् आत्मनः  
भ्प्_०२।०४।००१।३ उपधार्य मतिं कृष्णे औत्तरेयः सतीं व्यधात्  
भ्प्_०२।०४।००२।१ आत्मजायासुतागार पशुद्रविणबन्धुषु  
भ्प्_०२।०४।००२।३ राज्ये चाविकले नित्यं विरूढां ममतां जहौ  
भ्प्_०२।०४।००३।१ पप्रच्छ चेमम् एवार्थं यन् मां पृच्छथ सत्तमाः  
भ्प्_०२।०४।००३।३ कृष्णानुभावश्रवणे श्रद्दधानो महामनाः  
भ्प्_०२।०४।००४।१ संस्थां विज्ञाय सन्न्यस्य कर्म त्रैवर्गिकं च यत्  
भ्प्_०२।०४।००४।३ वासुदेवे भगवति आत्मभावं दृढं गतः  
भ्प्_०२।०४।००५।० राजोवाच  
भ्प्_०२।०४।००५।१ समीचीनं वचो ब्रह्मन् सर्वज्ञस्य तवानघ  
भ्प्_०२।०४।००५।३ तमो विशीर्यते मह्यं हरेः कथयतः कथाम्  
भ्प्_०२।०४।००६।१ भूय एव विवित्सामि भगवान् आत्ममायया  
भ्प्_०२।०४।००६।३ यथेदं सृजते विश्वं दुर्विभाव्यम् अधीश्वरैः  
भ्प्_०२।०४।००७।१ यथा गोपायति विभुर्यथा संयच्छते पुनः  
भ्प्_०२।०४।००७।३ यां यां शक्तिम् उपाश्रित्य पुरुशक्तिः परः पुमान्  
भ्प्_०२।०४।००७।५ आत्मानं क्रीडयन् क्रीडन् करोति विकरोति च  
भ्प्_०२।०४।००८।१ नूनं भगवतो ब्रह्मन् हरेरद्भुतकर्मणः  
भ्प्_०२।०४।००८।३ दुर्विभाव्यम् इवाभाति कविभिश्चापि चेष्टितम्  
भ्प्_०२।०४।००९।१ यथा गुणांस्तु प्रकृतेर्युगपत् क्रमशो ऽपि वा  
भ्प्_०२।०४।००९।३ बिभर्ति भूरिशस्त्वेकः कुर्वन् कर्माणि जन्मभिः  
भ्प्_०२।०४।०१०।१ विचिकित्सितम् एतन् मे ब्रवीतु भगवान् यथा  
भ्प्_०२।०४।०१०।३ शाब्दे ब्रह्मणि निष्णातः परस्मिंश्च भवान् खलु  
भ्प्_०२।०४।०११।० सूत उवाच  
भ्प्_०२।०४।०११।१ इत्युपामन्त्रितो राज्ञा गुणानुकथने हरेः  
भ्प्_०२।०४।०११।३ हृषीकेशम् अनुस्मृत्य प्रतिवक्तुं प्रचक्रमे  
भ्प्_०२।०४।०१२।० श्रीशुक उवाच  
भ्प्_०२।०४।०१२।१ नमः परस्मै पुरुषाय भूयसे सदुद्भवस्थाननिरोधलीलया  
भ्प्_०२।०४।०१२।३ गृहीतशक्तित्रितयाय देहिनाम् अन्तर्भवायानुपलक्ष्यवर्त्मने  
भ्प्_०२।०४।०१३।१ भूयो नमः सद्वृजिनच्छिदे ऽसताम् असम्भवायाखिलसत्त्वमूर्तये  
भ्प्_०२।०४।०१३।३ पुंसां पुनः पारमहंस्य आश्रमे व्यवस्थितानाम् अनुमृग्यदाशुषे  
भ्प्_०२।०४।०१४।१ नमो नमस्ते ऽस्त्वृषभाय सात्वतां विदूरकाष्ठाय मुहुः कुयोगिनाम्  
भ्प्_०२।०४।०१४।३ निरस्तसाम्यातिशयेन राधसा स्वधामनि ब्रह्मणि रंस्यते नमः  
भ्प्_०२।०४।०१५।१ यत्कीर्तनं यत्स्मरणं यदीक्षणं यद्वन्दनं यच्छ्रवणं यदर्हणम्  
भ्प्_०२।०४।०१५।३ लोकस्य सद्यो विधुनोति कल्मषं तस्मै सुभद्रश्रवसे नमो नमः  
भ्प्_०२।०४।०१६।१ विचक्षणा यच्चरणोपसादनात् सङ्गं व्युदस्योभयतो ऽन्तरात्मनः  
भ्प्_०२।०४।०१६।३ विन्दन्ति हि ब्रह्मगतिं गतक्लमास्तस्मै सुभद्रश्रवसे नमो नमः  
भ्प्_०२।०४।०१७।१ तपस्विनो दानपरा यशस्विनो मनस्विनो मन्त्रविदः सुमङ्गलाः  
भ्प्_०२।०४।०१७।३ क्षेमं न विन्दन्ति विना यदर्पणं तस्मै सुभद्रश्रवसे नमो नमः  
भ्प्_०२।०४।०१८।१ किरातहूणान्ध्रपुलिन्दपुल्कशा आभीरशुम्भा यवनाः खसादयः  
भ्प्_०२।०४।०१८।३ ये ऽन्ये च पापा यदपाश्रयाश्रयाः शुध्यन्ति तस्मै प्रभविष्णवे नमः  
भ्प्_०२।०४।०१९।१ स एष आत्मात्मवताम् अधीश्वरस्त्रयीमयो धर्ममयस्तपोमयः  
भ्प्_०२।०४।०१९।३ गतव्यलीकैरजशङ्करादिभिर्वितर्क्यलिङ्गो भगवान् प्रसीदताम्  
भ्प्_०२।०४।०२०।१ श्रियः पतिर्यज्ञपतिः प्रजापतिर्धियां पतिर्लोकपतिर्धरापतिः  
भ्प्_०२।०४।०२०।३ पतिर्गतिश्चान्धकवृष्णिसात्वतां प्रसीदतां मे भगवान् सतां पतिः  
भ्प्_०२।०४।०२१।१ यदङ्घ्र्यभिध्यानसमाधिधौतया धियानुपश्यन्ति हि तत्त्वम् आत्मनः  
भ्प्_०२।०४।०२१।३ वदन्ति चैतत् कवयो यथारुचं स मे मुकुन्दो भगवान् प्रसीदताम्  
भ्प्_०२।०४।०२२।१ प्रचोदिता येन पुरा सरस्वती वितन्वताजस्य सतीं स्मृतिं हृदि  
भ्प्_०२।०४।०२२।३ स्वलक्षणा प्रादुरभूत् किलास्यतः स मे ऋषीणाम् ऋषभः प्रसीदताम्  
भ्प्_०२।०४।०२३।१ भूतैर्महद्भिर्य इमाः पुरो विभुर्निर्माय शेते यदमूषु पूरुषः  
भ्प्_०२।०४।०२३।३ भुङ्क्ते गुणान् षोडश षोडशात्मकः सो ऽलङ्कृषीष्ट भगवान् वचांसि मे  
भ्प्_०२।०४।०२४।१ नमस्तस्मै भगवते वासुदेवाय वेधसे  
भ्प्_०२।०४।०२४।३ पपुर्ज्ञानम् अयं सौम्या यन्मुखाम्बुरुहासवम्  
भ्प्_०२।०४।०२५।१ एतदेवात्मभू राजन् नारदाय विपृच्छते  
भ्प्_०२।०४।०२५।३ वेदगर्भो ऽभ्यधात् साक्षाद्यदाह हरिरात्मनः  
भ्प्_०२।०५।००१।० नारद उवाच  
भ्प्_०२।०५।००१।१ देवदेव नमस्ते ऽस्तु भूतभावन पूर्वज  
भ्प्_०२।०५।००१।३ तद्विजानीहि यज् ज्ञानम् आत्मतत्त्वनिदर्शनम्  
भ्प्_०२।०५।००२।१ यद्रूपं यदधिष्ठानं यतः सृष्टम् इदं प्रभो  
भ्प्_०२।०५।००२।३ यत् संस्थं यत् परं यच् च तत् तत्त्वं वद तत्त्वतः  
भ्प्_०२।०५।००३।१ सर्वं ह्येतद्भवान् वेद भूतभव्यभवत्प्रभुः  
भ्प्_०२।०५।००३।३ करामलकवद्विश्वं विज्ञानावसितं तव  
भ्प्_०२।०५।००४।१ यद्विज्ञानो यदाधारो यत्परस्त्वं यदात्मकः  
भ्प्_०२।०५।००४।३ एकः सृजसि भूतानि भूतैरेवात्ममायया  
भ्प्_०२।०५।००५।१ आत्मन् भावयसे तानि न पराभावयन् स्वयम्  
भ्प्_०२।०५।००५।३ आत्मशक्तिम् अवष्टभ्य ऊर्णनाभिरिवाक्लमः  
भ्प्_०२।०५।००६।१ नाहं वेद परं ह्यस्मिन् नापरं न समं विभो  
भ्प्_०२।०५।००६।३ नामरूपगुणैर्भाव्यं सदसत् किञ्चिदन्यतः  
भ्प्_०२।०५।००७।१ स भवान् अचरद्घोरं यत् तपः सुसमाहितः  
भ्प्_०२।०५।००७।३ तेन खेदयसे नस्त्वं पराशङ्कां च यच्छसि  
भ्प्_०२।०५।००८।१ एतन् मे पृच्छतः सर्वं सर्वज्ञ सकलेश्वर  
भ्प्_०२।०५।००८।३ विजानीहि यथैवेदम् अहं बुध्ये ऽनुशासितः  
भ्प्_०२।०५।००९।० ब्रह्मोवाच  
भ्प्_०२।०५।००९।१ सम्यक् कारुणिकस्येदं वत्स ते विचिकित्सितम्  
भ्प्_०२।०५।००९।३ यदहं चोदितः सौम्य भगवद्वीर्यदर्शने  
भ्प्_०२।०५।०१०।१ नानृतं तव तच् चापि यथा मां प्रब्रवीषि भोः  
भ्प्_०२।०५।०१०।३ अविज्ञाय परं मत्त एतावत् त्वं यतो हि मे  
भ्प्_०२।०५।०११।१ येन स्वरोचिषा विश्वं रोचितं रोचयाम्यहम्  
भ्प्_०२।०५।०११।३ यथार्को ऽग्निर्यथा सोमो यथर्क्षग्रहतारकाः  
भ्प्_०२।०५।०१२।१ तस्मै नमो भगवते वासुदेवाय धीमहि  
भ्प्_०२।०५।०१२।३ यन्मायया दुर्जयया मां वदन्ति जगद्गुरुम्  
भ्प्_०२।०५।०१३।१ विलज्जमानया यस्य स्थातुम् ईक्षापथे ऽमुया  
भ्प्_०२।०५।०१३।३ विमोहिता विकत्थन्ते ममाहम् इति दुर्धियः  
भ्प्_०२।०५।०१४।१ द्रव्यं कर्म च कालश्च स्वभावो जीव एव च  
भ्प्_०२।०५।०१४।३ वासुदेवात् परो ब्रह्मन् न चान्यो ऽर्थो ऽस्ति तत्त्वतः  
भ्प्_०२।०५।०१५।१ नारायणपरा वेदा देवा नारायणाङ्गजाः  
भ्प्_०२।०५।०१५।३ नारायणपरा लोका नारायणपरा मखाः  
भ्प्_०२।०५।०१६।१ नारायणपरो योगो नारायणपरं तपः  
भ्प्_०२।०५।०१६।३ नारायणपरं ज्ञानं नारायणपरा गतिः  
भ्प्_०२।०५।०१७।१ तस्यापि द्रष्टुरीशस्य कूटस्थस्याखिलात्मनः  
भ्प्_०२।०५।०१७।३ सृज्यं सृजामि सृष्टो ऽहम् ईक्षयैवाभिचोदितः  
भ्प्_०२।०५।०१८।१ सत्त्वं रजस्तम इति निर्गुणस्य गुणास्त्रयः  
भ्प्_०२।०५।०१८।३ स्थितिसर्गनिरोधेषु गृहीता मायया विभोः  
भ्प्_०२।०५।०१९।१ कार्यकारणकर्तृत्वे द्रव्यज्ञानक्रियाश्रयाः  
भ्प्_०२।०५।०१९।३ बध्नन्ति नित्यदा मुक्तं मायिनं पुरुषं गुणाः  
भ्प्_०२।०५।०२०।१ स एष भगवांल् लिङ्गैस्त्रिभिरेतैरधोक्षजः  
भ्प्_०२।०५।०२०।३ स्वलक्षितगतिर्ब्रह्मन् सर्वेषां मम चेश्वरः  
भ्प्_०२।०५।०२१।१ कालं कर्म स्वभावं च मायेशो मायया स्वया  
भ्प्_०२।०५।०२१।३ आत्मन् यदृच्छया प्राप्तं विबुभूषुरुपाददे  
भ्प्_०२।०५।०२२।१ कालाद्गुणव्यतिकरः परिणामः स्वभावतः  
भ्प्_०२।०५।०२२।३ कर्मणो जन्म महतः पुरुषाधिष्ठितादभूत्  
भ्प्_०२।०५।०२३।१ महतस्तु विकुर्वाणाद्रजःसत्त्वोपबृंहितात्  
भ्प्_०२।०५।०२३।३ तमःप्रधानस्त्वभवद्द्रव्यज्ञानक्रियात्मकः  
भ्प्_०२।०५।०२४।१ सो ऽहङ्कार इति प्रोक्तो विकुर्वन् समभूत् त्रिधा  
भ्प्_०२।०५।०२४।३ वैकारिकस्तैजसश्च तामसश्चेति यद्भिदा  
भ्प्_०२।०५।०२४।५ द्रव्यशक्तिः क्रियाशक्तिर्ज्ञानशक्तिरिति प्रभो  
भ्प्_०२।०५।०२५।१ तामसादपि भूतादेर्विकुर्वाणादभून् नभः  
भ्प्_०२।०५।०२५।३ तस्य मात्रा गुणः शब्दो लिङ्गं यद्द्रष्टृदृश्ययोः  
भ्प्_०२।०५।०२६।१ नभसो ऽथ विकुर्वाणादभूत् स्पर्शगुणो ऽनिलः  
भ्प्_०२।०५।०२६।३ परान्वयाच् छब्दवांश्च प्राण ओजः सहो बलम्  
भ्प्_०२।०५।०२७।१ वायोरपि विकुर्वाणात् कालकर्मस्वभावतः  
भ्प्_०२।०५।०२७।३ उदपद्यत तेजो वै रूपवत् स्पर्शशब्दवत्  
भ्प्_०२।०५।०२८।१ तेजसस्तु विकुर्वाणादासीदम्भो रसात्मकम्  
भ्प्_०२।०५।०२८।३ रूपवत् स्पर्शवच् चाम्भो घोषवच् च परान्वयात्  
भ्प्_०२।०५।०२९।१ विशेषस्तु विकुर्वाणादम्भसो गन्धवान् अभूत्  
भ्प्_०२।०५।०२९।३ परान्वयाद्रसस्पर्श शब्दरूपगुणान्वितः  
भ्प्_०२।०५।०३०।१ वैकारिकान् मनो जज्ञे देवा वैकारिका दश  
भ्प्_०२।०५।०३०।३ दिग्वातार्कप्रचेतो ऽश्वि वह्नीन्द्रोपेन्द्रमित्रकाः  
भ्प्_०२।०५।०३१।१ तैजसात् तु विकुर्वाणादिन्द्रियाणि दशाभवन्  
भ्प्_०२।०५।०३१।३ ज्ञानशक्तिः क्रियाशक्तिर्बुद्धिः प्राणश्च तैजसौ  
भ्प्_०२।०५।०३१।५ श्रोत्रं त्वग्घ्राणदृग्जिह्वा वाग्दोर्मेढ्राङ्घ्रिपायवः  
भ्प्_०२।०५।०३२।१ यदैते ऽसङ्गता भावा भूतेन्द्रियमनोगुणाः  
भ्प्_०२।०५।०३२।३ यदायतननिर्माणे न शेकुर्ब्रह्मवित्तम  
भ्प्_०२।०५।०३३।१ तदा संहत्य चान्योन्यं भगवच्छक्तिचोदिताः  
भ्प्_०२।०५।०३३।३ सदसत्त्वम् उपादाय चोभयं ससृजुर्ह्यदः  
भ्प्_०२।०५।०३४।१ वर्षपूगसहस्रान्ते तदण्डम् उदके शयम्  
भ्प्_०२।०५।०३४।३ कालकर्मस्वभावस्थो जीवो ञ्जीवम् अजीवयत्  
भ्प्_०२।०५।०३५।१ स एव पुरुषस्तस्मादण्डं निर्भिद्य निर्गतः  
भ्प्_०२।०५।०३५।३ सहस्रोर्वङ्घ्रिबाह्वक्षः सहस्राननशीर्षवान्  
भ्प्_०२।०५।०३६।१ यस्येहावयवैर्लोकान् कल्पयन्ति मनीषिणः  
भ्प्_०२।०५।०३६।३ कट्यादिभिरधः सप्त सप्तोर्ध्वं जघनादिभिः  
भ्प्_०२।०५।०३७।१ पुरुषस्य मुखं ब्रह्म क्षत्रम् एतस्य बाहवः  
भ्प्_०२।०५।०३७।३ ऊर्वोर्वैश्यो भगवतः पद्भ्यां शूद्रो व्यजायत  
भ्प्_०२।०५।०३८।१ भूर्लोकः कल्पितः पद्भ्यां भुवर्लोको ऽस्य नाभितः  
भ्प्_०२।०५।०३८।३ हृदा स्वर्लोक उरसा महर्लोको महात्मनः  
भ्प्_०२।०५।०३९।१ ग्रीवायां जनलोको ऽस्य तपोलोकः स्तनद्वयात्  
भ्प्_०२।०५।०३९।३ मूर्धभिः सत्यलोकस्तु ब्रह्मलोकः सनातनः  
भ्प्_०२।०५।०४०।१ तत्कट्यां चातलं कॢप्तम् ऊरुभ्यां वितलं विभोः  
भ्प्_०२।०५।०४०।३ जानुभ्यां सुतलं शुद्धं जङ्घाभ्यां तु तलातलम्  
भ्प्_०२।०५।०४१।१ महातलं तु गुल्फाभ्यां प्रपदाभ्यां रसातलम्  
भ्प्_०२।०५।०४१।३ पातालं पादतलत इति लोकमयः पुमान्  
भ्प्_०२।०५।०४२।१ भूर्लोकः कल्पितः पद्भ्यां भुवर्लोको ऽस्य नाभितः  
भ्प्_०२।०५।०४२।३ स्वर्लोकः कल्पितो मूर्ध्ना इति वा लोककल्पना  
भ्प्_०२।०६।००१।० ब्रह्मोवाच  
भ्प्_०२।०६।००१।१ वाचां वह्नेर्मुखं क्षेत्रं छन्दसां सप्त धातवः  
भ्प्_०२।०६।००१।३ हव्यकव्यामृतान्नानां जिह्वा सर्वरसस्य च  
भ्प्_०२।०६।००२।१ सर्वासूनां च वायोश्च तन्नासे परमायणे  
भ्प्_०२।०६।००२।३ अश्विनोरोषधीनां च घ्राणो मोदप्रमोदयोः  
भ्प्_०२।०६।००३।१ रूपाणां तेजसां चक्षुर्दिवः सूर्यस्य चाक्षिणी  
भ्प्_०२।०६।००३।३ कर्णौ दिशां च तीर्थानां श्रोत्रम् आकाशशब्दयोः  
भ्प्_०२।०६।००३।५ तद्गात्रं वस्तुसाराणां सौभगस्य च भाजनम्  
भ्प्_०२।०६।००४।१ त्वग् अस्य स्पर्शवायोश्च सर्वमेधस्य चैव हि  
भ्प्_०२।०६।००४।३ रोमाण्युद्भिज्जजातीनां यैर्वा यज्ञस्तु सम्भृतः  
भ्प्_०२।०६।००५।१ केशश्मश्रुनखान्यस्य शिलालोहाभ्रविद्युताम्  
भ्प्_०२।०६।००५।३ बाहवो लोकपालानां प्रायशः क्षेमकर्मणाम्  
भ्प्_०२।०६।००६।१ विक्रमो भूर्भुवः स्वश्च क्षेमस्य शरणस्य च  
भ्प्_०२।०६।००६।३ सर्वकामवरस्यापि हरेश्चरण आस्पदम्  
भ्प्_०२।०६।००७।१ अपां वीर्यस्य सर्गस्य पर्जन्यस्य प्रजापतेः  
भ्प्_०२।०६।००७।३ पुंसः शिश्न उपस्थस्तु प्रजात्यानन्दनिर्वृतेः  
भ्प्_०२।०६।००८।१ पायुर्यमस्य मित्रस्य परिमोक्षस्य नारद  
भ्प्_०२।०६।००८।३ हिंसाया निरृतेर्मृत्योर्निरयस्य गुदं स्मृतः  
भ्प्_०२।०६।००९।१ पराभूतेरधर्मस्य तमसश्चापि पश्चिमः  
भ्प्_०२।०६।००९।३ नाड्यो नदनदीनां च गोत्राणाम् अस्थिसंहतिः  
भ्प्_०२।०६।०१०।१ अव्यक्तरससिन्धूनां भूतानां निधनस्य च  
भ्प्_०२।०६।०१०।३ उदरं विदितं पुंसो हृदयं मनसः पदम्  
भ्प्_०२।०६।०११।१ धर्मस्य मम तुभ्यं च कुमाराणां भवस्य च  
भ्प्_०२।०६।०११।३ विज्ञानस्य च सत्त्वस्य परस्यात्मा परायणम्  
भ्प्_०२।०६।०१२।१ अहं भवान् भवश्चैव त इमे मुनयो ऽग्रजाः  
भ्प्_०२।०६।०१२।३ सुरासुरनरा नागाः खगा मृगसरीसृपाः  
भ्प्_०२।०६।०१३।१ गन्धर्वाप्सरसो यक्षा रक्षोभूतगणोरगाः  
भ्प्_०२।०६।०१३।३ पशवः पितरः सिद्धा विद्याध्राश्चारणा द्रुमाः  
भ्प्_०२।०६।०१४।१ अन्ये च विविधा जीवाजलस्थलनभौकसः  
भ्प्_०२।०६।०१४।३ ग्रहर्क्षकेतवस्तारास्तडितः स्तनयित्नवः  
भ्प्_०२।०६।०१५।१ सर्वं पुरुष एवेदं भूतं भव्यं भवच् च यत्  
भ्प्_०२।०६।०१५।३ तेनेदम् आवृतं विश्वं वितस्तिम् अधितिष्ठति  
भ्प्_०२।०६।०१६।१ स्वधिष्ण्यं प्रतपन् प्राणो बहिश्च प्रतपत्यसौ  
भ्प्_०२।०६।०१६।३ एवं विराजं प्रतपंस्तपत्यन्तर्बहिः पुमान्  
भ्प्_०२।०६।०१७।१ सो ऽमृतस्याभयस्येशो मर्त्यम् अन्नं यदत्यगात्  
भ्प्_०२।०६।०१७।३ महिमैष ततो ब्रह्मन् पुरुषस्य दुरत्ययः  
भ्प्_०२।०६।०१८।१ पादेषु सर्वभूतानि पुंसः स्थितिपदो विदुः  
भ्प्_०२।०६।०१८।३ अमृतं क्षेमम् अभयं त्रिमूर्ध्नो ऽधायि मूर्धसु  
भ्प्_०२।०६।०१९।१ पादास्त्रयो बहिश्चासन्न् अप्रजानां य आश्रमाः  
भ्प्_०२।०६।०१९।३ अन्तस्त्रिलोक्यास्त्वपरो गृहमेधो ऽबृहद्व्रतः  
भ्प्_०२।०६।०२०।१ सृती विचक्रमे विश्वम् साशनानशने उभे  
भ्प्_०२।०६।०२०।३ यदविद्या च विद्या च पुरुषस्तूभयाश्रयः  
भ्प्_०२।०६।०२१।१ यस्मादण्डं विराड्जज्ञे भूतेन्द्रियगुणात्मकः  
भ्प्_०२।०६।०२१।३ तद्द्रव्यम् अत्यगाद्विश्वं गोभिः सूर्य इवातपन्  
भ्प्_०२।०६।०२२।१ यदास्य नाभ्यान् नलिनादहम् आसं महात्मनः  
भ्प्_०२।०६।०२२।३ नाविदं यज्ञसम्भारान् पुरुषावयवान् ऋते  
भ्प्_०२।०६।०२३।१ तेषु यज्ञस्य पशवः सवनस्पतयः कुशाः  
भ्प्_०२।०६।०२३।३ इदं च देवयजनं कालश्चोरुगुणान्वितः  
भ्प्_०२।०६।०२४।१ वस्तून्योषधयः स्नेहा रसलोहमृदो जलम्  
भ्प्_०२।०६।०२४।३ ऋचो यजूंषि सामानि चातुर्होत्रं च सत्तम  
भ्प्_०२।०६।०२५।१ नामधेयानि मन्त्राश्च दक्षिणाश्च व्रतानि च  
भ्प्_०२।०६।०२५।३ देवतानुक्रमः कल्पः सङ्कल्पस्तन्त्रम् एव च  
भ्प्_०२।०६।०२६।१ गतयो मतयश्चैव प्रायश्चित्तं समर्पणम्  
भ्प्_०२।०६।०२६।३ पुरुषावयवैरेते सम्भाराः सम्भृता मया  
भ्प्_०२।०६।०२७।१ इति सम्भृतसम्भारः पुरुषावयवैरहम्  
भ्प्_०२।०६।०२७।३ तम् एव पुरुषं यज्ञं तेनैवायजम् ईश्वरम्  
भ्प्_०२।०६।०२८।१ ततस्ते भ्रातर इमे प्रजानां पतयो नव  
भ्प्_०२।०६।०२८।३ अयजन् व्यक्तम् अव्यक्तं पुरुषं सुसमाहिताः  
भ्प्_०२।०६।०२९।१ ततश्च मनवः काले ईजिरे ऋषयो ऽपरे  
भ्प्_०२।०६।०२९।३ पितरो विबुधा दैत्या मनुष्याः क्रतुभिर्विभुम्  
भ्प्_०२।०६।०३०।१ नारायणे भगवति तदिदं विश्वम् आहितम्  
भ्प्_०२।०६।०३०।३ गृहीतमायोरुगुणः सर्गादावगुणः स्वतः  
भ्प्_०२।०६।०३१।१ सृजामि तन्नियुक्तो ऽहं हरो हरति तद्वशः  
भ्प्_०२।०६।०३१।३ विश्वं पुरुषरूपेण परिपाति त्रिशक्तिधृक्  
भ्प्_०२।०६।०३२।१ इति ते ऽभिहितं तात यथेदम् अनुपृच्छसि  
भ्प्_०२।०६।०३२।३ नान्यद्भगवतः किञ्चिद्भाव्यं सदसदात्मकम्  
भ्प्_०२।०६।०३३।१ न भारती मे ऽङ्ग मृषोपलक्ष्यते न वै क्वचिन् मे मनसो मृषा गतिः  
भ्प्_०२।०६।०३३।३ न मे हृषीकाणि पतन्त्यसत्पथे यन् मे हृदौत्कण्ठ्यवता धृतो हरिः  
भ्प्_०२।०६।०३४।१ सो ऽहं समाम्नायमयस्तपोमयः प्रजापतीनाम् अभिवन्दितः पतिः  
भ्प्_०२।०६।०३४।३ आस्थाय योगं निपुणं समाहितस्तं नाध्यगच्छं यत आत्मसम्भवः  
भ्प्_०२।०६।०३५।१ नतो ऽस्म्यहं तच्चरणं समीयुषां भवच्छिदं स्वस्त्ययनं सुमङ्गलम्  
भ्प्_०२।०६।०३५।३ यो ह्यात्ममायाविभवं स्म पर्यगाद् यथा नभः स्वान्तम् अथापरे कुतः  
भ्प्_०२।०६।०३६।१ नाहं न यूयं यदृतां गतिं विदुर् न वामदेवः किम् उतापरे सुराः  
भ्प्_०२।०६।०३६।३ तन्मायया मोहितबुद्धयस्त्विदं विनिर्मितं चात्मसमं विचक्ष्महे  
भ्प्_०२।०६।०३७।१ यस्यावतारकर्माणि गायन्ति ह्यस्मदादयः  
भ्प्_०२।०६।०३७।३ न यं विदन्ति तत्त्वेन तस्मै भगवते नमः  
भ्प्_०२।०६।०३८।१ स एष आद्यः पुरुषः कल्पे कल्पे सृजत्यजः  
भ्प्_०२।०६।०३८।३ आत्मात्मन्यात्मनात्मानं स संयच्छति पाति च  
भ्प्_०२।०६।०३९।१ विशुद्धं केवलं ज्ञानं प्रत्यक् सम्यग् अवस्थितम्  
भ्प्_०२।०६।०३९।३ सत्यं पूर्णम् अनाद्यन्तं निर्गुणं नित्यम् अद्वयम्  
भ्प्_०२।०६।०४०।१ ऋषे विदन्ति मुनयः प्रशान्तात्मेन्द्रियाशयाः  
भ्प्_०२।०६।०४०।३ यदा तदेवासत्तर्कैस्तिरोधीयेत विप्लुतम्  
भ्प्_०२।०६।०४१।१ आद्यो ऽवतारः पुरुषः परस्य कालः स्वभावः सदसन्मनश्च  
भ्प्_०२।०६।०४१।३ द्रव्यं विकारो गुण इन्द्रियाणि विराट् स्वराट् स्थास्नु चरिष्णु भूम्नः  
भ्प्_०२।०६।०४२।१ अहं भवो यज्ञ इमे प्रजेशा दक्षादयो ये भवदादयश्च  
भ्प्_०२।०६।०४२।३ स्वर्लोकपालाः खगलोकपाला नृलोकपालास्तललोकपालाः  
भ्प्_०२।०६।०४३।१ गन्धर्वविद्याधरचारणेशा ये यक्षरक्षोरगनागनाथाः  
भ्प्_०२।०६।०४३।३ ये वा ऋषीणाम् ऋषभाः पित्णां दैत्येन्द्रसिद्धेश्वरदानवेन्द्राः  
भ्प्_०२।०६।०४३।५ अन्ये च ये प्रेतपिशाचभूत कूष्माण्डयादोमृगपक्ष्यधीशाः  
भ्प्_०२।०६।०४४।१ यत् किञ्च लोके भगवन् महस्वद् ओजःसहस्वद्बलवत् क्षमावत्  
भ्प्_०२।०६।०४४।३ श्रीह्रीविभूत्यात्मवदद्भुतार्णं तत्त्वं परं रूपवदस्वरूपम्  
भ्प्_०२।०६।०४५।१ प्राधान्यतो यान् ऋष आमनन्ति लीलावतारान् पुरुषस्य भूम्नः  
भ्प्_०२।०६।०४५।३ आपीयतां कर्णकषायशोषान् अनुक्रमिष्ये त इमान् सुपेशान्  
भ्प्_०२।०७।००१।० ब्रह्मोवाच  
भ्प्_०२।०७।००१।१ यत्रोद्यतः क्षितितलोद्धरणाय बिभ्रत्  
भ्प्_०२।०७।००१।२ क्रौडीं तनुं सकलयज्ञमयीम् अनन्तः  
भ्प्_०२।०७।००१।३ अन्तर्महार्णव उपागतम् आदिदैत्यं  
भ्प्_०२।०७।००१।४ तं दंष्ट्रयाद्रिम् इव वज्रधरो ददार  
भ्प्_०२।०७।००२।१ जातो रुचेरजनयत् सुयमान् सुयज्ञ  
भ्प्_०२।०७।००२।२ आकूतिसूनुरमरान् अथ दक्षिणायाम्  
भ्प्_०२।०७।००२।३ लोकत्रयस्य महतीम् अहरद्यदार्तिं  
भ्प्_०२।०७।००२।४ स्वायम्भुवेन मनुना हरिरित्यनूक्तः  
भ्प्_०२।०७।००३।१ जज्ञे च कर्दमगृहे द्विज देवहूत्यां  
भ्प्_०२।०७।००३।२ स्त्रीभिः समं नवभिरात्मगतिं स्वमात्रे  
भ्प्_०२।०७।००३।३ ऊचे ययात्मशमलं गुणसङ्गपङ्कम्  
भ्प्_०२।०७।००३।४ अस्मिन् विधूय कपिलस्य गतिं प्रपेदे  
भ्प्_०२।०७।००४।१ अत्रेरपत्यम् अभिकाङ्क्षत आह तुष्टो  
भ्प्_०२।०७।००४।२ दत्तो मयाहम् इति यद्भगवान् स दत्तः  
भ्प्_०२।०७।००४।३ यत्पादपङ्कजपरागपवित्रदेहा  
भ्प्_०२।०७।००४।४ योगर्द्धिम् आपुरुभयीं यदुहैहयाद्याः  
भ्प्_०२।०७।००५।१ तप्तं तपो विविधलोकसिसृक्षया मे  
भ्प्_०२।०७।००५।२ आदौ सनात् स्वतपसः स चतुःसनो ऽभूत्  
भ्प्_०२।०७।००५।३ प्राक्कल्पसम्प्लवविनष्टम् इहात्मतत्त्वं  
भ्प्_०२।०७।००५।४ सम्यग् जगाद मुनयो यदचक्षतात्मन्  
भ्प्_०२।०७।००६।१ धर्मस्य दक्षदुहितर्यजनिष्ट मूर्त्यां  
भ्प्_०२।०७।००६।२ नारायणो नर इति स्वतपःप्रभावः  
भ्प्_०२।०७।००६।३ दृष्ट्वात्मनो भगवतो नियमावलोपं  
भ्प्_०२।०७।००६।४ देव्यस्त्वनङ्गपृतना घटितुं न शेकुः  
भ्प्_०२।०७।००७।१ कामं दहन्ति कृतिनो ननु रोषदृष्ट्या  
भ्प्_०२।०७।००७।२ रोषं दहन्तम् उत ते न दहन्त्यसह्यम्  
भ्प्_०२।०७।००७।३ सो ऽयं यदन्तरम् अलं प्रविशन् बिभेति  
भ्प्_०२।०७।००७।४ कामः कथं नु पुनरस्य मनः श्रयेत  
भ्प्_०२।०७।००८।१ विद्धः सपत्न्युदितपत्रिभिरन्ति राज्ञो  
भ्प्_०२।०७।००८।२ बालो ऽपि सन्न् उपगतस्तपसे वनानि  
भ्प्_०२।०७।००८।३ तस्मा अदाद्ध्रुवगतिं गृणते प्रसन्नो  
भ्प्_०२।०७।००८।४ दिव्याः स्तुवन्ति मुनयो यदुपर्यधस्तात्  
भ्प्_०२।०७।००९।१ यद्वेनम् उत्पथगतं द्विजवाक्यवज्र  
भ्प्_०२।०७।००९।२ निष्प्लुष्टपौरुषभगं निरये पतन्तम्  
भ्प्_०२।०७।००९।३ त्रात्वार्थितो जगति पुत्रपदं च लेभे  
भ्प्_०२।०७।००९।४ दुग्धा वसूनि वसुधा सकलानि येन  
भ्प्_०२।०७।०१०।१ नाभेरसावृषभ आस सुदेविसूनुर्  
भ्प्_०२।०७।०१०।२ यो वै चचार समदृग् जडयोगचर्याम्  
भ्प्_०२।०७।०१०।३ यत् पारमहंस्यम् ऋषयः पदम् आमनन्ति  
भ्प्_०२।०७।०१०।४ स्वस्थः प्रशान्तकरणः परिमुक्तसङ्गः  
भ्प्_०२।०७।०११।१ सत्रे ममास भगवान् हयशीरषाथो  
भ्प्_०२।०७।०११।२ साक्षात् स यज्ञपुरुषस्तपनीयवर्णः  
भ्प्_०२।०७।०११।३ छन्दोमयो मखमयो ऽखिलदेवतात्मा  
भ्प्_०२।०७।०११।४ वाचो बभूवुरुशतीः श्वसतो ऽस्य नस्तः  
भ्प्_०२।०७।०१२।१ मत्स्यो युगान्तसमये मनुनोपलब्धः  
भ्प्_०२।०७।०१२।२ क्षोणीमयो निखिलजीवनिकायकेतः  
भ्प्_०२।०७।०१२।३ विस्रंसितान् उरुभये सलिले मुखान् मे  
भ्प्_०२।०७।०१२।४ आदाय तत्र विजहार ह वेदमार्गान्  
भ्प्_०२।०७।०१३।१ क्षीरोदधावमरदानवयूथपानाम्  
भ्प्_०२।०७।०१३।२ उन्मथ्नताम् अमृतलब्धय आदिदेवः  
भ्प्_०२।०७।०१३।३ पृष्ठेन कच्छपवपुर्विदधार गोत्रं  
भ्प्_०२।०७।०१३।४ निद्राक्षणो ऽद्रिपरिवर्तकषाणकण्डूः  
भ्प्_०२।०७।०१४।१ त्रैपिष्टपोरुभयहा स नृसिंहरूपं  
भ्प्_०२।०७।०१४।२ कृत्वा भ्रमद्भ्रुकुटिदंष्ट्रकरालवक्त्रम्  
भ्प्_०२।०७।०१४।३ दैत्येन्द्रम् आशु गदयाभिपतन्तम् आराद्  
भ्प्_०२।०७।०१४।४ ऊरौ निपात्य विददार नखैः स्फुरन्तम्  
भ्प्_०२।०७।०१५।१ अन्तःसरस्युरुबलेन पदे गृहीतो  
भ्प्_०२।०७।०१५।२ ग्राहेण यूथपतिरम्बुजहस्त आर्तः  
भ्प्_०२।०७।०१५।३ आहेदम् आदिपुरुषाखिललोकनाथ  
भ्प्_०२।०७।०१५।४ तीर्थश्रवः श्रवणमङ्गलनामधेय  
भ्प्_०२।०७।०१६।१ श्रुत्वा हरिस्तम् अरणार्थिनम् अप्रमेयश्  
भ्प्_०२।०७।०१६।२ चक्रायुधः पतगराजभुजाधिरूढः  
भ्प्_०२।०७।०१६।३ चक्रेण नक्रवदनं विनिपाट्य तस्माद्  
भ्प्_०२।०७।०१६।४ धस्ते प्रगृह्य भगवान् कृपयोज्जहार  
भ्प्_०२।०७।०१७।१ ज्यायान् गुणैरवरजो ऽप्यदितेः सुतानां  
भ्प्_०२।०७।०१७।२ लोकान् विचक्रम इमान् यदथाधियज्ञः  
भ्प्_०२।०७।०१७।३ क्ष्मां वामनेन जगृहे त्रिपदच्छलेन  
भ्प्_०२।०७।०१७।४ याच्ञाम् ऋते पथि चरन् प्रभुभिर्न चाल्यः  
भ्प्_०२।०७।०१८।१ नार्थो बलेरयम् उरुक्रमपादशौचम्  
भ्प्_०२।०७।०१८।२ आपः शिखाधृतवतो विबुधाधिपत्यम्  
भ्प्_०२।०७।०१८।३ यो वै प्रतिश्रुतम् ऋते न चिकीर्षदन्यद्  
भ्प्_०२।०७।०१८।४ आत्मानम् अङ्ग मनसा हरये ऽभिमेने  
भ्प्_०२।०७।०१९।१ तुभ्यं च नारद भृशं भगवान् विवृद्ध  
भ्प्_०२।०७।०१९।२ भावेन साधु परितुष्ट उवाच योगम्  
भ्प्_०२।०७।०१९।३ ज्ञानं च भागवतम् आत्मसतत्त्वदीपं  
भ्प्_०२।०७।०१९।४ यद्वासुदेवशरणा विदुरञ्जसैव  
भ्प्_०२।०७।०२०।१ चक्रं च दिक्ष्वविहतं दशसु स्वतेजो  
भ्प्_०२।०७।०२०।२ मन्वन्तरेषु मनुवंशधरो बिभर्ति  
भ्प्_०२।०७।०२०।३ दुष्टेषु राजसु दमं व्यदधात् स्वकीर्तिं  
भ्प्_०२।०७।०२०।४ सत्ये त्रिपृष्ठ उशतीं प्रथयंश्चरित्रैः  
भ्प्_०२।०७।०२१।१ धन्वन्तरिश्च भगवान् स्वयम् एव कीर्तिर्  
भ्प्_०२।०७।०२१।२ नाम्ना नृणां पुरुरुजां रुज आशु हन्ति  
भ्प्_०२।०७।०२१।३ यज्ञे च भागम् अमृतायुरवावरुन्ध  
भ्प्_०२।०७।०२१।४ आयुष्यवेदम् अनुशास्त्यवतीर्य लोके  
भ्प्_०२।०७।०२२।१ क्षत्रं क्षयाय विधिनोपभृतं महात्मा  
भ्प्_०२।०७।०२२।२ ब्रह्मध्रुग् उज्झितपथं नरकार्तिलिप्सु  
भ्प्_०२।०७।०२२।३ उद्धन्त्यसाववनिकण्टकम् उग्रवीर्यस्  
भ्प्_०२।०७।०२२।४ त्रिःसप्तकृत्व उरुधारपरश्वधेन  
भ्प्_०२।०७।०२३।१ अस्मत्प्रसादसुमुखः कलया कलेश  
भ्प्_०२।०७।०२३।२ इक्ष्वाकुवम्श अवतीर्य गुरोर्निदेशे  
भ्प्_०२।०७।०२३।३ तिष्ठन् वनं सदयितानुज आविवेश  
भ्प्_०२।०७।०२३।४ यस्मिन् विरुध्य दशकन्धर आर्तिम् आर्च्छत्  
भ्प्_०२।०७।०२४।१ यस्मा अदादुदधिरूढभयाङ्गवेपो  
भ्प्_०२।०७।०२४।२ मार्गं सपद्यरिपुरं हरवद्दिधक्षोः  
भ्प्_०२।०७।०२४।३ दूरे सुहृन्मथितरोषसुशोणदृष्ट्या  
भ्प्_०२।०७।०२४।४ तातप्यमानमकरोरगनक्रचक्रः  
भ्प्_०२।०७।०२५।१ वक्षःस्थलस्पर्शरुग्नमहेन्द्रवाह  
भ्प्_०२।०७।०२५।२ दन्तैर्विडम्बितककुब्जुष ऊढहासम्  
भ्प्_०२।०७।०२५।३ सद्यो ऽसुभिः सह विनेष्यति दारहर्तुर्  
भ्प्_०२।०७।०२५।४ विस्फूर्जितैर्धनुष उच्चरतो ऽधिसैन्ये  
भ्प्_०२।०७।०२६।१ भूमेः सुरेतरवरूथविमर्दितायाः  
भ्प्_०२।०७।०२६।२ क्लेशव्ययाय कलया सितकृष्णकेशः  
भ्प्_०२।०७।०२६।३ जातः करिष्यति जनानुपलक्ष्यमार्गः  
भ्प्_०२।०७।०२६।४ कर्माणि चात्ममहिमोपनिबन्धनानि  
भ्प्_०२।०७।०२७।१ तोकेन जीवहरणं यदुलूकिकायास्  
भ्प्_०२।०७।०२७।२ त्रैमासिकस्य च पदा शकटो ऽपवृत्तः  
भ्प्_०२।०७।०२७।३ यद्रिङ्गतान्तरगतेन दिविस्पृशोर्वा  
भ्प्_०२।०७।०२७।४ उन्मूलनं त्वितरथार्जुनयोर्न भाव्यम्  
भ्प्_०२।०७।०२८।१ यद्वै व्रजे व्रजपशून् विषतोयपीतान्  
भ्प्_०२।०७।०२८।२ पालांस्त्वजीवयदनुग्रहदृष्टिवृष्ट्या  
भ्प्_०२।०७।०२८।३ तच्छुद्धये ऽतिविषवीर्यविलोलजिह्वम्  
भ्प्_०२।०७।०२८।४ उच्चाटयिष्यदुरगं विहरन् ह्रदिन्याम्  
भ्प्_०२।०७।०२९।१ तत् कर्म दिव्यम् इव यन् निशि निःशयानं  
भ्प्_०२।०७।०२९।२ दावाग्निना शुचिवने परिदह्यमाने  
भ्प्_०२।०७।०२९।३ उन्नेष्यति व्रजम् अतो ऽवसितान्तकालं  
भ्प्_०२।०७।०२९।४ नेत्रे पिधाप्य सबलो ऽनधिगम्यवीर्यः  
भ्प्_०२।०७।०३०।१ गृह्णीत यद्यदुपबन्धम् अमुष्य माता  
भ्प्_०२।०७।०३०।२ शुल्बं सुतस्य न तु तत् तदमुष्य माति  
भ्प्_०२।०७।०३०।३ यज् जृम्भतो ऽस्य वदने भुवनानि गोपी  
भ्प्_०२।०७।०३०।४ संवीक्ष्य शङ्कितमनाः प्रतिबोधितासीत्  
भ्प्_०२।०७।०३१।१ नन्दं च मोक्ष्यति भयाद्वरुणस्य पाशाद्  
भ्प्_०२।०७।०३१।२ गोपान् बिलेषु पिहितान् मयसूनुना च  
भ्प्_०२।०७।०३१।३ अह्न्यापृतं निशि शयानम् अतिश्रमेण  
भ्प्_०२।०७।०३१।४ लोकं विकुण्ठम् उपनेष्यति गोकुलं स्म  
भ्प्_०२।०७।०३२।१ गोपैर्मखे प्रतिहते व्रजविप्लवाय  
भ्प्_०२।०७।०३२।२ देवे ऽभिवर्षति पशून् कृपया रिरक्षुः  
भ्प्_०२।०७।०३२।३ धर्तोच्छिलीन्ध्रम् इव सप्तदिनानि सप्त  
भ्प्_०२।०७।०३२।४ वर्षो महीध्रम् अनघैककरे सलीलम्  
भ्प्_०२।०७।०३३।१ क्रीडन् वने निशि निशाकररश्मिगौर्यां  
भ्प्_०२।०७।०३३।२ रासोन्मुखः कलपदायतमूर्च्छितेन  
भ्प्_०२।०७।०३३।३ उद्दीपितस्मररुजां व्रजभृद्वधूनां  
भ्प्_०२।०७।०३३।४ हर्तुर्हरिष्यति शिरो धनदानुगस्य  
भ्प्_०२।०७।०३४।१ ये च प्रलम्बखरदर्दुरकेश्यरिष्ट  
भ्प्_०२।०७।०३४।२ मल्लेभकंसयवनाः कपिपौण्ड्रकाद्याः  
भ्प्_०२।०७।०३४।३ अन्ये च शाल्वकुजबल्वलदन्तवक्र  
भ्प्_०२।०७।०३४।४ सप्तोक्षशम्बरविदूरथरुक्मिमुख्याः  
भ्प्_०२।०७।०३५।१ ये वा मृधे समितिशालिन आत्तचापाः  
भ्प्_०२।०७।०३५।२ काम्बोजमत्स्यकुरुसृञ्जयकैकयाद्याः  
भ्प्_०२।०७।०३५।३ यास्यन्त्यदर्शनम् अलं बलपार्थभीम  
भ्प्_०२।०७।०३५।४ व्याजाह्वयेन हरिणा निलयं तदीयम्  
भ्प्_०२।०७।०३६।१ कालेन मीलितधियाम् अवमृश्य न्णां  
भ्प्_०२।०७।०३६।२ स्तोकायुषां स्वनिगमो बत दूरपारः  
भ्प्_०२।०७।०३६।३ आविर्हितस्त्वनुयुगं स हि सत्यवत्यां  
भ्प्_०२।०७।०३६।४ वेदद्रुमं विटपशो विभजिष्यति स्म  
भ्प्_०२।०७।०३७।१ देवद्विषां निगमवर्त्मनि निष्ठितानां  
भ्प्_०२।०७।०३७।२ पूर्भिर्मयेन विहिताभिरदृश्यतूर्भिः  
भ्प्_०२।०७।०३७।३ लोकान् घ्नतां मतिविमोहम् अतिप्रलोभं  
भ्प्_०२।०७।०३७।४ वेषं विधाय बहु भाष्यत औपधर्म्यम्  
भ्प्_०२।०७।०३८।१ यर्ह्यालयेष्वपि सतां न हरेः कथाः स्युः  
भ्प्_०२।०७।०३८।२ पाषण्डिनो द्विजजना वृषला नृदेवाः  
भ्प्_०२।०७।०३८।३ स्वाहा स्वधा वषडिति स्म गिरो न यत्र  
भ्प्_०२।०७।०३८।४ शास्ता भविष्यति कलेर्भगवान् युगान्ते  
भ्प्_०२।०७।०३९।१ सर्गे तपो ऽहम् ऋषयो नव ये प्रजेशाः  
भ्प्_०२।०७।०३९।२ स्थाने ऽथ धर्ममखमन्वमरावनीशाः  
भ्प्_०२।०७।०३९।३ अन्ते त्वधर्महरमन्युवशासुराद्या  
भ्प्_०२।०७।०३९।४ मायाविभूतय इमाः पुरुशक्तिभाजः  
भ्प्_०२।०७।०४०।१ विष्णोर्नु वीर्यगणनां कतमो ऽर्हतीह  
भ्प्_०२।०७।०४०।२ यः पार्थिवान्यपि कविर्विममे रजांसि  
भ्प्_०२।०७।०४०।३ चस्कम्भ यः स्वरहसास्खलता त्रिपृष्ठं  
भ्प्_०२।०७।०४०।४ यस्मात् त्रिसाम्यसदनादुरुकम्पयानम्  
भ्प्_०२।०७।०४१।१ नान्तं विदाम्यहम् अमी मुनयो ऽग्रजास्ते  
भ्प्_०२।०७।०४१।२ मायाबलस्य पुरुषस्य कुतो ऽवरा ये  
भ्प्_०२।०७।०४१।३ गायन् गुणान् दशशतानन आदिदेवः  
भ्प्_०२।०७।०४१।४ शेषो ऽधुनापि समवस्यति नास्य पारम्  
भ्प्_०२।०७।०४२।१ येषां स एष भगवान् दययेदनन्तः  
भ्प्_०२।०७।०४२।२ सर्वात्मनाश्रितपदो यदि निर्व्यलीकम्  
भ्प्_०२।०७।०४२।३ ते दुस्तराम् अतितरन्ति च देवमायां  
भ्प्_०२।०७।०४२।४ नैषां ममाहम् इति धीः श्वशृगालभक्ष्ये  
भ्प्_०२।०७।०४३।१ वेदाहम् अङ्ग परमस्य हि योगमायां  
भ्प्_०२।०७।०४३।२ यूयं भवश्च भगवान् अथ दैत्यवर्यः  
भ्प्_०२।०७।०४३।३ पत्नी मनोः स च मनुश्च तदात्मजाश्च  
भ्प्_०२।०७।०४३।४ प्राचीनबर्हिरृभुरङ्ग उत ध्रुवश्च  
भ्प्_०२।०७।०४४।१ इक्ष्वाकुरैलमुचुकुन्दविदेहगाधि  
भ्प्_०२।०७।०४४।२ रघ्वम्बरीषसगरा गयनाहुषाद्याः  
भ्प्_०२।०७।०४४।३ मान्धात्रलर्कशतधन्वनुरन्तिदेवा  
भ्प्_०२।०७।०४४।४ देवव्रतो बलिरमूर्त्तरयो दिलीपः  
भ्प्_०२।०७।०४५।१ सौभर्युतङ्कशिबिदेवलपिप्पलाद  
भ्प्_०२।०७।०४५।२ सारस्वतोद्धवपराशरभूरिषेणाः  
भ्प्_०२।०७।०४५।३ ये ऽन्ये विभीषणहनूमदुपेन्द्रदत्त  
भ्प्_०२।०७।०४५।४ पार्थार्ष्टिषेणविदुरश्रुतदेववर्याः  
भ्प्_०२।०७।०४६।१ ते वै विदन्त्यतितरन्ति च देवमायां  
भ्प्_०२।०७।०४६।२ स्त्रीशूद्रहूणशबरा अपि पापजीवाः  
भ्प्_०२।०७।०४६।३ यद्यद्भुतक्रमपरायणशीलशिक्षास्  
भ्प्_०२।०७।०४६।४ तिर्यग्जना अपि किम् उ श्रुतधारणा ये  
भ्प्_०२।०७।०४७।१ शश्वत् प्रशान्तम् अभयं प्रतिबोधमात्रं  
भ्प्_०२।०७।०४७।२ शुद्धं समं सदसतः परमात्मतत्त्वम्  
भ्प्_०२।०७।०४७।३ शब्दो न यत्र पुरुकारकवान् क्रियार्थो  
भ्प्_०२।०७।०४७।४ माया परैत्यभिमुखे च विलज्जमाना  
भ्प्_०२।०७।०४८।१ तद्वै पदं भगवतः परमस्य पुंसो  
भ्प्_०२।०७।०४८।२ ब्रह्मेति यद्विदुरजस्रसुखं विशोकम्  
भ्प्_०२।०७।०४८।३ सध्र्यङ् नियम्य यतयो यमकर्तहेतिं  
भ्प्_०२।०७।०४८।४ जह्युः स्वराडिव निपानखनित्रम् इन्द्रः  
भ्प्_०२।०७।०४९।१ स श्रेयसाम् अपि विभुर्भगवान् यतो ऽस्य  
भ्प्_०२।०७।०४९।२ भावस्वभावविहितस्य सतः प्रसिद्धिः  
भ्प्_०२।०७।०४९।३ देहे स्वधातुविगमे ऽनुविशीर्यमाणे  
भ्प्_०२।०७।०४९।४ व्योमेव तत्र पुरुषो न विशीर्यते ञ्जः  
भ्प्_०२।०७।०५०।१ सो ऽयं ते ऽभिहितस्तात भगवान् विश्वभावनः  
भ्प्_०२।०७।०५०।३ समासेन हरेर्नान्यदन्यस्मात् सदसच् च यत्  
भ्प्_०२।०७।०५१।१ इदं भागवतं नाम यन् मे भगवतोदितम्  
भ्प्_०२।०७।०५१।३ सङ्ग्रहो ऽयं विभूतीनां त्वम् एतद्विपुली कुरु  
भ्प्_०२।०७।०५२।१ यथा हरौ भगवति नृणां भक्तिर्भविष्यति  
भ्प्_०२।०७।०५२।३ सर्वात्मन्यखिलाधारे इति सङ्कल्प्य वर्णय  
भ्प्_०२।०७।०५३।१ मायां वर्णयतो ऽमुष्य ईश्वरस्यानुमोदतः  
भ्प्_०२।०७।०५३।३ शृण्वतः श्रद्धया नित्यं माययात्मा न मुह्यति  
भ्प्_०२।०८।००१।० राजोवाच  
भ्प्_०२।०८।००१।१ ब्रह्मणा चोदितो ब्रह्मन् गुणाख्याने ऽगुणस्य च  
भ्प्_०२।०८।००१।३ यस्मै यस्मै यथा प्राह नारदो देवदर्शनः  
भ्प्_०२।०८।००२।१ एतद्वेदितुम् इच्छामि तत्त्वं तत्त्वविदां वर  
भ्प्_०२।०८।००२।३ हरेरद्भुतवीर्यस्य कथा लोकसुमङ्गलाः  
भ्प्_०२।०८।००३।१ कथयस्व महाभाग यथाहम् अखिलात्मनि  
भ्प्_०२।०८।००३।३ कृष्णे निवेश्य निःसङ्गं मनस्त्यक्ष्ये कलेवरम्  
भ्प्_०२।०८।००४।१ शृण्वतः श्रद्धया नित्यं गृणतश्च स्वचेष्टितम्  
भ्प्_०२।०८।००४।३ कालेन नातिदीर्घेण भगवान् विशते हृदि  
भ्प्_०२।०८।००५।१ प्रविष्टः कर्णरन्ध्रेण स्वानां भावसरोरुहम्  
भ्प्_०२।०८।००५।३ धुनोति शमलं कृष्णः सलिलस्य यथा शरत्  
भ्प्_०२।०८।००६।१ धौतात्मा पुरुषः कृष्ण पादमूलं न मुञ्चति  
भ्प्_०२।०८।००६।३ मुक्तसर्वपरिक्लेशः पान्थः स्वशरणं यथा  
भ्प्_०२।०८।००७।१ यदधातुमतो ब्रह्मन् देहारम्भो ऽस्य धातुभिः  
भ्प्_०२।०८।००७।३ यदृच्छया हेतुना वा भवन्तो जानते यथा  
भ्प्_०२।०८।००८।१ आसीद्यदुदरात् पद्मं लोकसंस्थानलक्षणम्  
भ्प्_०२।०८।००८।३ यावान् अयं वै पुरुष इयत्तावयवैः पृथक्  
भ्प्_०२।०८।००८।५ तावान् असाविति प्रोक्तः संस्थावयववान् इव  
भ्प्_०२।०८।००९।१ अजः सृजति भूतानि भूतात्मा यदनुग्रहात्  
भ्प्_०२।०८।००९।३ ददृशे येन तद्रूपं नाभिपद्मसमुद्भवः  
भ्प्_०२।०८।०१०।१ स चापि यत्र पुरुषो विश्वस्थित्युद्भवाप्ययः  
भ्प्_०२।०८।०१०।३ मुक्त्वात्ममायां मायेशः शेते सर्वगुहाशयः  
भ्प्_०२।०८।०११।१ पुरुषावयवैर्लोकाः सपालाः पूर्वकल्पिताः  
भ्प्_०२।०८।०११।३ लोकैरमुष्यावयवाः सपालैरिति शुश्रुम  
भ्प्_०२।०८।०१२।१ यावान् कल्पो विकल्पो वा यथा कालो ऽनुमीयते  
भ्प्_०२।०८।०१२।३ भूतभव्यभवच्छब्द आयुर्मानं च यत् सतः  
भ्प्_०२।०८।०१३।१ कालस्यानुगतिर्या तु लक्ष्यते ऽण्वी बृहत्यपि  
भ्प्_०२।०८।०१३।३ यावत्यः कर्मगतयो यादृशीर्द्विजसत्तम  
भ्प्_०२।०८।०१४।१ यस्मिन् कर्मसमावायो यथा येनोपगृह्यते  
भ्प्_०२।०८।०१४।३ गुणानां गुणिनां चैव परिणामम् अभीप्सताम्  
भ्प्_०२।०८।०१५।१ भूपातालककुब्व्योम ग्रहनक्षत्रभूभृताम्  
भ्प्_०२।०८।०१५।३ सरित्समुद्रद्वीपानां सम्भवश्चैतदोकसाम्  
भ्प्_०२।०८।०१६।१ प्रमाणम् अण्डकोशस्य बाह्याभ्यन्तरभेदतः  
भ्प्_०२।०८।०१६।३ महतां चानुचरितं वर्णाश्रमविनिश्चयः  
भ्प्_०२।०८।०१७।१ युगानि युगमानं च धर्मो यश्च युगे युगे  
भ्प्_०२।०८।०१७।३ अवतारानुचरितं यदाश्चर्यतमं हरेः  
भ्प्_०२।०८।०१८।१ नृणां साधारणो धर्मः सविशेषश्च यादृशः  
भ्प्_०२।०८।०१८।३ श्रेणीनां राजर्षीणां च धर्मः कृच्छ्रेषु जीवताम्  
भ्प्_०२।०८।०१९।१ तत्त्वानां परिसङ्ख्यानं लक्षणं हेतुलक्षणम्  
भ्प्_०२।०८।०१९।३ पुरुषाराधनविधिर्योगस्याध्यात्मिकस्य च  
भ्प्_०२।०८।०२०।१ योगेश्वरैश्वर्यगतिर्लिङ्गभङ्गस्तु योगिनाम्  
भ्प्_०२।०८।०२०।३ वेदोपवेदधर्माणाम् इतिहासपुराणयोः  
भ्प्_०२।०८।०२१।१ सम्प्लवः सर्वभूतानां विक्रमः प्रतिसङ्क्रमः  
भ्प्_०२।०८।०२१।३ इष्टापूर्तस्य काम्यानां त्रिवर्गस्य च यो विधिः  
भ्प्_०२।०८।०२२।१ यो वानुशायिनां सर्गः पाषण्डस्य च सम्भवः  
भ्प्_०२।०८।०२२।३ आत्मनो बन्धमोक्षौ च व्यवस्थानं स्वरूपतः  
भ्प्_०२।०८।०२३।१ यथात्मतन्त्रो भगवान् विक्रीडत्यात्ममायया  
भ्प्_०२।०८।०२३।३ विसृज्य वा यथा मायाम् उदास्ते साक्षिवद्विभुः  
भ्प्_०२।०८।०२४।१ सर्वम् एतच् च भगवन् पृच्छतो मे ऽनुपूर्वशः  
भ्प्_०२।०८।०२४।३ तत्त्वतो ऽर्हस्युदाहर्तुं प्रपन्नाय महामुने  
भ्प्_०२।०८।०२५।१ अत्र प्रमाणं हि भवान् परमेष्ठी यथात्मभूः  
भ्प्_०२।०८।०२५।३ अपरे चानुतिष्ठन्ति पूर्वेषां पूर्वजैः कृतम्  
भ्प्_०२।०८।०२६।१ न मे ऽसवः परायन्ति ब्रह्मन्न् अनशनादमी  
भ्प्_०२।०८।०२६।३ पिबतो ञ्च्युतपीयूषम् तद्वाक्याब्धिविनिःसृतम्  
भ्प्_०२।०८।०२७।० सूत उवाच  
भ्प्_०२।०८।०२७।१ स उपामन्त्रितो राज्ञा कथायाम् इति सत्पतेः  
भ्प्_०२।०८।०२७।३ ब्रह्मरातो भृशं प्रीतो विष्णुरातेन संसदि  
भ्प्_०२।०८।०२८।१ प्राह भागवतं नाम पुराणं ब्रह्मसम्मितम्  
भ्प्_०२।०८।०२८।३ ब्रह्मणे भगवत्प्रोक्तं ब्रह्मकल्प उपागते  
भ्प्_०२।०८।०२९।१ यद्यत् परीक्षिदृषभः पाण्डूनाम् अनुपृच्छति  
भ्प्_०२।०८।०२९।३ आनुपूर्व्येण तत् सर्वम् आख्यातुम् उपचक्रमे  
भ्प्_०२।०९।००१।० श्रीशुक उवाच  
भ्प्_०२।०९।००१।१ आत्ममायाम् ऋते राजन् परस्यानुभवात्मनः  
भ्प्_०२।०९।००१।३ न घटेतार्थसम्बन्धः स्वप्नद्रष्टुरिवाञ्जसा  
भ्प्_०२।०९।००२।१ बहुरूप इवाभाति मायया बहुरूपया  
भ्प्_०२।०९।००२।३ रममाणो गुणेष्वस्या ममाहम् इति मन्यते  
भ्प्_०२।०९।००३।१ यर्हि वाव महिम्नि स्वे परस्मिन् कालमाययोः  
भ्प्_०२।०९।००३।३ रमेत गतसम्मोहस्त्यक्त्वोदास्ते तदोभयम्  
भ्प्_०२।०९।००४।१ आत्मतत्त्वविशुद्ध्यर्थं यदाह भगवान् ऋतम्  
भ्प्_०२।०९।००४।३ ब्रह्मणे दर्शयन् रूपम् अव्यलीकव्रतादृतः  
भ्प्_०२।०९।००५।१ स आदिदेवो जगतां परो गुरुः स्वधिष्ण्यम् आस्थाय सिसृक्षयैक्षत  
भ्प्_०२।०९।००५।३ तां नाध्यगच्छद्दृशम् अत्र सम्मतां प्रपञ्चनिर्माणविधिर्यया भवेत्  
भ्प्_०२।०९।००६।१ स चिन्तयन् द्व्यक्षरम् एकदाम्भस्य् उपाशृणोद्द्विर्गदितं वचो विभुः  
भ्प्_०२।०९।००६।३ स्पर्शेषु यत् षोडशम् एकविंशं निष्किञ्चनानां नृप यद्धनं विदुः  
भ्प्_०२।०९।००७।१ निशम्य तद्वक्तृदिदृक्षया दिशो विलोक्य तत्रान्यदपश्यमानः  
भ्प्_०२।०९।००७।३ स्वधिष्ण्यम् आस्थाय विमृश्य तद्धितं तपस्युपादिष्ट इवादधे मनः  
भ्प्_०२।०९।००८।१ दिव्यं सहस्राब्दम् अमोघदर्शनो जितानिलात्मा विजितोभयेन्द्रियः  
भ्प्_०२।०९।००८।३ अतप्यत स्माखिललोकतापनं तपस्तपीयांस्तपतां समाहितः  
भ्प्_०२।०९।००९।१ तस्मै स्वलोकं भगवान् सभाजितः सन्दर्शयाम् आस परं न यत्परम्  
भ्प्_०२।०९।००९।३ व्यपेतसङ्क्लेशविमोहसाध्वसं स्वदृष्टवद्भिर्पुरुषैरभिष्टुतम्  
भ्प्_०२।०९।०१०।१ प्रवर्तते यत्र रजस्तमस्तयोः सत्त्वं च मिश्रं न च कालविक्रमः  
भ्प्_०२।०९।०१०।३ न यत्र माया किम् उतापरे हरेर् अनुव्रता यत्र सुरासुरार्चिताः  
भ्प्_०२।०९।०११।१ श्यामावदाताः शतपत्रलोचनाः पिशङ्गवस्त्राः सुरुचः सुपेशसः  
भ्प्_०२।०९।०११।३ सर्वे चतुर्बाहव उन्मिषन्मणि प्रवेकनिष्काभरणाः सुवर्चसः  
भ्प्_०२।०९।०११।५ प्रवालवैदूर्यमृणालवर्चसः परिस्फुरत्कुण्डलमौलिमालिनः  
भ्प्_०२।०९।०१२।१ भ्राजिष्णुभिर्यः परितो विराजते लसद्विमानावलिभिर्महात्मनाम्  
भ्प्_०२।०९।०१२।३ विद्योतमानः प्रमदोत्तमाद्युभिः सविद्युदभ्रावलिभिर्यथा नभः  
भ्प्_०२।०९।०१३।१ श्रीर्यत्र रूपिण्युरुगायपादयोः करोति मानं बहुधा विभूतिभिः  
भ्प्_०२।०९।०१३।३ प्रेङ्खं श्रिता या कुसुमाकरानुगैर् विगीयमाना प्रियकर्म गायती  
भ्प्_०२।०९।०१४।१ ददर्श तत्राखिलसात्वतां पतिं श्रियः पतिं यज्ञपतिं जगत्पतिम्  
भ्प्_०२।०९।०१४।३ सुनन्दनन्दप्रबलार्हणादिभिः स्वपार्षदाग्रैः परिसेवितं विभुम्  
भ्प्_०२।०९।०१५।१ भृत्यप्रसादाभिमुखं दृगासवं प्रसन्नहासारुणलोचनाननम्  
भ्प्_०२।०९।०१५।३ किरीटिनं कुण्डलिनं चतुर्भुजं पीतांशुकं वक्षसि लक्षितं श्रिया  
भ्प्_०२।०९।०१६।१ अध्यर्हणीयासनम् आस्थितं परं वृतं चतुःषोडशपञ्चशक्तिभिः  
भ्प्_०२।०९।०१६।३ युक्तं भगैः स्वैरितरत्र चाध्रुवैः स्व एव धामन् रममाणम् ईश्वरम्  
भ्प्_०२।०९।०१७।१ तद्दर्शनाह्लादपरिप्लुतान्तरो हृष्यत्तनुः प्रेमभराश्रुलोचनः  
भ्प्_०२।०९।०१७।३ ननाम पादाम्बुजम् अस्य विश्वसृग् यत् पारमहंस्येन पथाधिगम्यते  
भ्प्_०२।०९।०१८।१ तं प्रीयमाणं समुपस्थितं कविं प्रजाविसर्गे निजशासनार्हणम्  
भ्प्_०२।०९।०१८।३ बभाष ईषत्स्मितशोचिषा गिरा प्रियः प्रियं प्रीतमनाः करे स्पृशन्  
भ्प्_०२।०९।०१९।० श्रीभगवान् उवाच  
भ्प्_०२।०९।०१९।१ त्वयाहं तोषितः सम्यग् वेदगर्भ सिसृक्षया  
भ्प्_०२।०९।०१९।३ चिरं भृतेन तपसा दुस्तोषः कूटयोगिनाम्  
भ्प्_०२।०९।०२०।१ वरं वरय भद्रं ते वरेशं माभिवाञ्छितम्  
भ्प्_०२।०९।०२०।३ ब्रह्मञ् छ्रेयःपरिश्रामः पुंसां मद्दर्शनावधिः  
भ्प्_०२।०९।०२१।१ मनीषितानुभावो ऽयं मम लोकावलोकनम्  
भ्प्_०२।०९।०२१।३ यदुपश्रुत्य रहसि चकर्थ परमं तपः  
भ्प्_०२।०९।०२२।१ प्रत्यादिष्टं मया तत्र त्वयि कर्मविमोहिते  
भ्प्_०२।०९।०२२।३ तपो मे हृदयं साक्षादात्माहं तपसो ऽनघ  
भ्प्_०२।०९।०२३।१ सृजामि तपसैवेदं ग्रसामि तपसा पुनः  
भ्प्_०२।०९।०२३।३ बिभर्मि तपसा विश्वं वीर्यं मे दुश्चरं तपः  
भ्प्_०२।०९।०२४।० ब्रह्मोवाच  
भ्प्_०२।०९।०२४।१ भगवन् सर्वभूतानाम् अध्यक्षो ऽवस्थितो गुहाम्  
भ्प्_०२।०९।०२४।३ वेद ह्यप्रतिरुद्धेन प्रज्ञानेन चिकीर्षितम्  
भ्प्_०२।०९।०२५।१ तथापि नाथमानस्य नाथ नाथय नाथितम्  
भ्प्_०२।०९।०२५।३ परावरे यथा रूपेजानीयां ते त्वरूपिणः  
भ्प्_०२।०९।०२६।१ यथात्ममायायोगेन नानाशक्त्युपबृंहितम्  
भ्प्_०२।०९।०२६।३ विलुम्पन् विसृजन् गृह्णन् बिभ्रदात्मानम् आत्मना  
भ्प्_०२।०९।०२७।१ क्रीडस्यमोघसङ्कल्प ऊर्णनाभिर्यथोर्णुते  
भ्प्_०२।०९।०२७।३ तथा तद्विषयां धेहि मनीषां मयि माधव  
भ्प्_०२।०९।०२८।१ भगवच्छिक्षितम् अहं करवाणि ह्यतन्द्रितः  
भ्प्_०२।०९।०२८।३ नेहमानः प्रजासर्गं बध्येयं यदनुग्रहात्  
भ्प्_०२।०९।०२९।१ यावत् सखा सख्युरिवेश ते कृतः प्रजाविसर्गे विभजामि भो जनम्  
भ्प्_०२।०९।०२९।३ अविक्लवस्ते परिकर्मणि स्थितो मा मे समुन्नद्धमदो ञ्ज मानिनः  
भ्प्_०२।०९।०३०।० श्रीभगवान् उवाच  
भ्प्_०२।०९।०३०।१ ज्ञानं परमगुह्यं मे यद्विज्ञानसमन्वितम्  
भ्प्_०२।०९।०३०।३ सरहस्यं तदङ्गं च गृहाण गदितं मया  
भ्प्_०२।०९।०३१।१ यावान् अहं यथाभावो यद्रूपगुणकर्मकः  
भ्प्_०२।०९।०३१।३ तथैव तत्त्वविज्ञानम् अस्तु ते मदनुग्रहात्  
भ्प्_०२।०९।०३२।१ अहम् एवासम् एवाग्रे नान्यद्यत् सदसत् परम्  
भ्प्_०२।०९।०३२।३ पश्चादहं यदेतच् च यो ऽवशिष्येत सो ऽस्म्यहम्  
भ्प्_०२।०९।०३३।१ ऋते ऽर्थं यत् प्रतीयेत न प्रतीयेत चात्मनि  
भ्प्_०२।०९।०३३।३ तद्विद्यादात्मनो मायां यथाभासो यथा तमः  
भ्प्_०२।०९।०३४।१ यथा महान्ति भूतानि भूतेषूच्चावचेष्वनु  
भ्प्_०२।०९।०३४।३ प्रविष्टान्यप्रविष्टानि तथा तेषु न तेष्वहम्  
भ्प्_०२।०९।०३५।१ एतावदेव जिज्ञास्यं तत्त्वजिज्ञासुनात्मनः  
भ्प्_०२।०९।०३५।३ अन्वयव्यतिरेकाभ्यां यत् स्यात् सर्वत्र सर्वदा  
भ्प्_०२।०९।०३६।१ एतन् मतं समातिष्ठ परमेण समाधिना  
भ्प्_०२।०९।०३६।३ भवान् कल्पविकल्पेषु न विमुह्यति कर्हिचित्  
भ्प्_०२।०९।०३७।० श्रीशुक उवाच  
भ्प्_०२।०९।०३७।१ सम्प्रदिश्यैवम् अजनो जनानां परमेष्ठिनम्  
भ्प्_०२।०९।०३७।३ पश्यतस्तस्य तद्रूपम् आत्मनो न्यरुणद्धरिः  
भ्प्_०२।०९।०३८।१ अन्तर्हितेन्द्रियार्थाय हरये विहिताञ्जलिः  
भ्प्_०२।०९।०३८।३ सर्वभूतमयो विश्वं ससर्जेदं स पूर्ववत्  
भ्प्_०२।०९।०३९।१ प्रजापतिर्धर्मपतिरेकदा नियमान् यमान्  
भ्प्_०२।०९।०३९।३ भद्रं प्रजानाम् अन्विच्छन्न् आतिष्ठत् स्वार्थकाम्यया  
भ्प्_०२।०९।०४०।१ तं नारदः प्रियतमो रिक्थादानाम् अनुव्रतः  
भ्प्_०२।०९।०४०।३ शुश्रूषमाणः शीलेन प्रश्रयेण दमेन च  
भ्प्_०२।०९।०४१।१ मायां विविदिषन् विष्णोर्मायेशस्य महामुनिः  
भ्प्_०२।०९।०४१।३ महाभागवतो राजन् पितरं पर्यतोषयत्  
भ्प्_०२।०९।०४२।१ तुष्टं निशाम्य पितरं लोकानां प्रपितामहम्  
भ्प्_०२।०९।०४२।३ देवर्षिः परिपप्रच्छ भवान् यन् मानुपृच्छति  
भ्प्_०२।०९।०४३।१ तस्मा इदं भागवतं पुराणं दशलक्षणम्  
भ्प्_०२।०९।०४३।३ प्रोक्तं भगवता प्राह प्रीतः पुत्राय भूतकृत्  
भ्प्_०२।०९।०४४।१ नारदः प्राह मुनये सरस्वत्यास्तटे नृप  
भ्प्_०२।०९।०४४।३ ध्यायते ब्रह्म परमं व्यासायामिततेजसे  
भ्प्_०२।०९।०४५।१ यदुताहं त्वया पृष्टो वैराजात् पुरुषादिदम्  
भ्प्_०२।०९।०४५।३ यथासीत् तदुपाख्यास्ते प्रश्नान् अन्यांश्च कृत्स्नशः  
भ्प्_०२।१०।००१।० श्रीशुक उवाच  
भ्प्_०२।१०।००१।१ अत्र सर्गो विसर्गश्च स्थानं पोषणम् ऊतयः  
भ्प्_०२।१०।००१।३ मन्वन्तरेशानुकथा निरोधो मुक्तिराश्रयः  
भ्प्_०२।१०।००२।१ दशमस्य विशुद्ध्यर्थं नवानाम् इह लक्षणम्  
भ्प्_०२।१०।००२।३ वर्णयन्ति महात्मानः श्रुतेनार्थेन चाञ्जसा  
भ्प्_०२।१०।००३।१ भूतमात्रेन्द्रियधियां जन्म सर्ग उदाहृतः  
भ्प्_०२।१०।००३।३ ब्रह्मणो गुणवैषम्याद्विसर्गः पौरुषः स्मृतः  
भ्प्_०२।१०।००४।१ स्थितिर्वैकुण्ठविजयः पोषणं तदनुग्रहः  
भ्प्_०२।१०।००४।३ मन्वन्तराणि सद्धर्म ऊतयः कर्मवासनाः  
भ्प्_०२।१०।००५।१ अवतारानुचरितं हरेश्चास्यानुवर्तिनाम्  
भ्प्_०२।१०।००५।३ पुंसाम् ईशकथाः प्रोक्ता नानाख्यानोपबृंहिताः  
भ्प्_०२।१०।००६।१ निरोधो ऽस्यानुशयनम् आत्मनः सह शक्तिभिः  
भ्प्_०२।१०।००६।३ मुक्तिर्हित्वान्यथा रूपं स्वरूपेण व्यवस्थितिः  
भ्प्_०२।१०।००७।१ आभासश्च निरोधश्च यतो ऽस्त्यध्यवसीयते  
भ्प्_०२।१०।००७।३ स आश्रयः परं ब्रह्म परमात्मेति शब्द्यते  
भ्प्_०२।१०।००८।१ यो ऽध्यात्मिको ऽयं पुरुषः सो ऽसावेवाधिदैविकः  
भ्प्_०२।१०।००८।३ यस्तत्रोभयविच्छेदः पुरुषो ह्याधिभौतिकः  
भ्प्_०२।१०।००९।१ एकम् एकतराभावे यदा नोपलभामहे  
भ्प्_०२।१०।००९।३ त्रितयं तत्र यो वेद स आत्मा स्वाश्रयाश्रयः  
भ्प्_०२।१०।०१०।१ पुरुषो ऽण्डं विनिर्भिद्य यदासौ स विनिर्गतः  
भ्प्_०२।१०।०१०।३ आत्मनो ऽयनम् अन्विच्छन्न् अपो ऽस्राक्षीच् छुचिः शुचीः  
भ्प्_०२।१०।०११।१ तास्ववात्सीत् स्वसृष्टासु सहस्रं परिवत्सरान्  
भ्प्_०२।१०।०११।३ तेन नारायणो नाम यदापः पुरुषोद्भवाः  
भ्प्_०२।१०।०१२।१ द्रव्यं कर्म च कालश्च स्वभावो जीव एव च  
भ्प्_०२।१०।०१२।३ यदनुग्रहतः सन्ति न सन्ति यदुपेक्षया  
भ्प्_०२।१०।०१३।१ एको नानात्वम् अन्विच्छन् योगतल्पात् समुत्थितः  
भ्प्_०२।१०।०१३।३ वीर्यं हिरण्मयं देवो मायया व्यसृजत् त्रिधा  
भ्प्_०२।१०।०१४।१ अधिदैवम् अथाध्यात्मम् अधिभूतम् इति प्रभुः  
भ्प्_०२।१०।०१४।३ अथैकं पौरुषं वीर्यं त्रिधाभिद्यत तच् छृणु  
भ्प्_०२।१०।०१५।१ अन्तः शरीर आकाशात् पुरुषस्य विचेष्टतः  
भ्प्_०२।१०।०१५।३ ओजः सहो बलं जज्ञे ततः प्राणो महान् असुः  
भ्प्_०२।१०।०१६।१ अनुप्राणन्ति यं प्राणाः प्राणन्तं सर्वजन्तुषु  
भ्प्_०२।१०।०१६।३ अपानन्तम् अपानन्ति नरदेवम् इवानुगाः  
भ्प्_०२।१०।०१७।१ प्राणेनाक्षिपता क्षुत् तृडन्तरा जायते विभोः  
भ्प्_०२।१०।०१७।३ पिपासतो जक्षतश्च प्राङ् मुखं निरभिद्यत  
भ्प्_०२।१०।०१८।१ मुखतस्तालु निर्भिन्नञ्जिह्वा तत्रोपजायते  
भ्प्_०२।१०।०१८।३ ततो नानारसो जज्ञे जिह्वया यो ऽधिगम्यते  
भ्प्_०२।१०।०१९।१ विवक्षोर्मुखतो भूम्नो वह्निर्वाग् व्याहृतं तयोः  
भ्प्_०२।१०।०१९।३ जले चैतस्य सुचिरं निरोधः समजायत  
भ्प्_०२।१०।०२०।१ नासिके निरभिद्येतां दोधूयति नभस्वति  
भ्प्_०२।१०।०२०।३ तत्र वायुर्गन्धवहो घ्राणो नसि जिघृक्षतः  
भ्प्_०२।१०।०२१।१ यदात्मनि निरालोकम् आत्मानं च दिदृक्षतः  
भ्प्_०२।१०।०२१।३ निर्भिन्ने ह्यक्षिणी तस्य ज्योतिश्चक्षुर्गुणग्रहः  
भ्प्_०२।१०।०२२।१ बोध्यमानस्य ऋषिभिरात्मनस्तज् जिघृक्षतः  
भ्प्_०२।१०।०२२।३ कर्णौ च निरभिद्येतां दिशः श्रोत्रं गुणग्रहः  
भ्प्_०२।१०।०२३।१ वस्तुनो मृदुकाठिन्य लघुगुर्वोष्णशीतताम्  
भ्प्_०२।१०।०२३।३ जिघृक्षतस्त्वङ् निर्भिन्ना तस्यां रोममहीरुहाः  
भ्प्_०२।१०।०२३।५ तत्र चान्तर्बहिर्वातस्त्वचा लब्धगुणो वृतः  
भ्प्_०२।१०।०२४।१ हस्तौ रुरुहतुस्तस्य नानाकर्मचिकीर्षया  
भ्प्_०२।१०।०२४।३ तयोस्तु बलवान् इन्द्र आदानम् उभयाश्रयम्  
भ्प्_०२।१०।०२५।१ गतिं जिगीषतः पादौ रुरुहाते ऽभिकामिकाम्  
भ्प्_०२।१०।०२५।३ पद्भ्यां यज्ञः स्वयं हव्यं कर्मभिः क्रियते नृभिः  
भ्प्_०२।१०।०२६।१ निरभिद्यत शिश्नो वै प्रजानन्दामृतार्थिनः  
भ्प्_०२।१०।०२६।३ उपस्थ आसीत् कामानां प्रियं तदुभयाश्रयम्  
भ्प्_०२।१०।०२७।१ उत्सिसृक्षोर्धातुमलं निरभिद्यत वै गुदम्  
भ्प्_०२।१०।०२७।३ ततः पायुस्ततो मित्र उत्सर्ग उभयाश्रयः  
भ्प्_०२।१०।०२८।१ आसिसृप्सोः पुरः पुर्या नाभिद्वारम् अपानतः  
भ्प्_०२।१०।०२८।३ तत्रापानस्ततो मृत्युः पृथक्त्वम् उभयाश्रयम्  
भ्प्_०२।१०।०२९।१ आदित्सोरन्नपानानाम् आसन् कुक्ष्यन्त्रनाडयः  
भ्प्_०२।१०।०२९।३ नद्यः समुद्राश्च तयोस्तुष्टिः पुष्टिस्तदाश्रये  
भ्प्_०२।१०।०३०।१ निदिध्यासोरात्ममायां हृदयं निरभिद्यत  
भ्प्_०२।१०।०३०।३ ततो मनश्चन्द्र इति सङ्कल्पः काम एव च  
भ्प्_०२।१०।०३१।१ त्वक्चर्ममांसरुधिर मेदोमज्जास्थिधातवः  
भ्प्_०२।१०।०३१।३ भूम्यप्तेजोमयाः सप्त प्राणो व्योमाम्बुवायुभिः  
भ्प्_०२।१०।०३२।१ गुणात्मकानीन्द्रियाणि भूतादिप्रभवा गुणाः  
भ्प्_०२।१०।०३२।३ मनः सर्वविकारात्मा बुद्धिर्विज्ञानरूपिणी  
भ्प्_०२।१०।०३३।१ एतद्भगवतो रूपं स्थूलं ते व्याहृतं मया  
भ्प्_०२।१०।०३३।३ मह्यादिभिश्चावरणैरष्टभिर्बहिरावृतम्  
भ्प्_०२।१०।०३४।१ अतः परं सूक्ष्मतमम् अव्यक्तं निर्विशेषणम्  
भ्प्_०२।१०।०३४।३ अनादिमध्यनिधनं नित्यं वाङ्मनसः परम्  
भ्प्_०२।१०।०३५।१ अमुनी भगवद्रूपे मया ते ह्यनुवर्णिते  
भ्प्_०२।१०।०३५।३ उभे अपि न गृह्णन्ति मायासृष्टे विपश्चितः  
भ्प्_०२।१०।०३६।१ स वाच्यवाचकतया भगवान् ब्रह्मरूपधृक्  
भ्प्_०२।१०।०३६।३ नामरूपक्रिया धत्ते सकर्माकर्मकः परः  
भ्प्_०२।१०।०३७।१ प्रजापतीन् मनून् देवान् ऋषीन् पितृगणान् पृथक्  
भ्प्_०२।१०।०३७।३ सिद्धचारणगन्धर्वान् विद्याध्रासुरगुह्यकान्  
भ्प्_०२।१०।०३८।१ किन्नराप्सरसो नागान् सर्पान् किम्पुरुषान् नरान्  
भ्प्_०२।१०।०३८।३ मात् रक्षःपिशाचांश्च प्रेतभूतविनायकान्  
भ्प्_०२।१०।०३९।१ कूष्माण्डोन्मादवेतालान् यातुधानान् ग्रहान् अपि  
भ्प्_०२।१०।०३९।३ खगान् मृगान् पशून् वृक्षान् गिरीन् नृप सरीसृपान्  
भ्प्_०२।१०।०४०।१ द्विविधाश्चतुर्विधा ये ऽन्ये जलस्थलनभौकसः  
भ्प्_०२।१०।०४०।३ कुशलाकुशला मिश्राः कर्मणां गतयस्त्विमाः  
भ्प्_०२।१०।०४१।१ सत्त्वं रजस्तम इति तिस्रः सुरनृनारकाः  
भ्प्_०२।१०।०४१।३ तत्राप्येकैकशो राजन् भिद्यन्ते गतयस्त्रिधा  
भ्प्_०२।१०।०४१।५ यदैकैकतरो ऽन्याभ्यां स्वभाव उपहन्यते  
भ्प्_०२।१०।०४२।१ स एवेदं जगद्धाता भगवान् धर्मरूपधृक्  
भ्प्_०२।१०।०४२।३ पुष्णाति स्थापयन् विश्वं तिर्यङ्नरसुरादिभिः  
भ्प्_०२।१०।०४३।१ ततः कालाग्निरुद्रात्मा यत् सृष्टम् इदम् आत्मनः  
भ्प्_०२।१०।०४३।३ सन्नियच्छति तत् काले घनानीकम् इवानिलः  
भ्प्_०२।१०।०४४।१ इत्थम्भावेन कथितो भगवान् भगवत्तमः  
भ्प्_०२।१०।०४४।३ नेत्थम्भावेन हि परं द्रष्टुम् अर्हन्ति सूरयः  
भ्प्_०२।१०।०४५।१ नास्य कर्मणि जन्मादौ परस्यानुविधीयते  
भ्प्_०२।१०।०४५।३ कर्तृत्वप्रतिषेधार्थं माययारोपितं हि तत्  
भ्प्_०२।१०।०४६।१ अयं तु ब्रह्मणः कल्पः सविकल्प उदाहृतः  
भ्प्_०२।१०।०४६।३ विधिः साधारणो यत्र सर्गाः प्राकृतवैकृताः  
भ्प्_०२।१०।०४७।१ परिमाणं च कालस्य कल्पलक्षणविग्रहम्  
भ्प्_०२।१०।०४७।३ यथा पुरस्ताद्व्याख्यास्ये पाद्मं कल्पम् अथो शृणु  
भ्प्_०२।१०।०४८।० शौनक उवाच  
भ्प्_०२।१०।०४८।१ यदाह नो भवान् सूत क्षत्ता भागवतोत्तमः  
भ्प्_०२।१०।०४८।३ चचार तीर्थानि भुवस्त्यक्त्वा बन्धून् सुदुस्त्यजान्  
भ्प्_०२।१०।०४९।१ क्षत्तुः कौशारवेस्तस्य संवादो ऽध्यात्मसंश्रितः  
भ्प्_०२।१०।०४९।३ यद्वा स भगवांस्तस्मै पृष्टस्तत्त्वम् उवाच ह  
भ्प्_०२।१०।०५०।१ ब्रूहि नस्तदिदं सौम्य विदुरस्य विचेष्टितम्  
भ्प्_०२।१०।०५०।३ बन्धुत्यागनिमित्तं च यथैवागतवान् पुनः  
भ्प्_०२।१०।०५१।० सूत उवाच  
भ्प्_०२।१०।०५१।१ राज्ञा परीक्षिता पृष्टो यदवोचन् महामुनिः  
भ्प्_०२।१०।०५१।३ तद्वो ऽभिधास्ये शृणुत राअज्ञः प्रश्नानुसारतः

