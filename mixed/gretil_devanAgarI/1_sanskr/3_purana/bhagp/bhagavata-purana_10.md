+++
title = "Bhagavata-Purana 10"

+++


## Intro
  
  
  
  
Bhagavata-Purana 10  
  
  
  
  
  
  
Bhagavata-Purana 10  
Input by ...  
  
  
  
  
THIS GRETIL TEXT FILE IS FOR REFERENCE PURPOSES ONLY!  
COPYRIGHT AND TERMS OF USAGE AS FOR SOURCE FILE.  
  
Text converted to Unicode (UTF-8).  
(This file is to be used with a UTF-8 font and your browser's VIEW configuration  
set to UTF-8.)  
  
  
  
description:multibyte sequence:  
long a  ā     
long A  Ā     
long i  ī     
long I  Ī     
long u  ū     
long U  Ū     
vocalic r  ṛ    
vocalic R  Ṛ    
long vocalic r  ṝ    
vocalic l  ḷ    
vocalic L  Ḷ    
long vocalic l  ḹ    
velar n  ṅ    
velar N  Ṅ    
palatal n  ñ     
palatal N  Ñ     
retroflex t  ṭ    
retroflex T  Ṭ    
retroflex d  ḍ    
retroflex D  Ḍ    
retroflex n  ṇ    
retroflex N  Ṇ    
palatal s  ś     
palatal S  Ś     
retroflex s  ṣ    
retroflex S  Ṣ    
anusvara  ṃ    
visarga  ḥ    
long e  ē     
long o  ō     
l underbar  ḻ    
r underbar  ṟ    
n underbar  ṉ    
k underbar  ḵ    
t underbar  ṯ    
  
  
  
Unless indicated otherwise, accents have been dropped in order   
to facilitate word search.  
  
For a comprehensive list of GRETIL encodings and formats see:  
http://gretil.sub.uni-goettingen.de/gretil/gretdiac.pdf  
and  
http://gretil.sub.uni-goettingen.de/gretil/gretdias.pdf  
  
For further information see:

## पाठः


भ्प्_१०।०१।००१।० श्री-राजोवाच  
भ्प्_१०।०१।००१।१ कथितो वंश-विस्तारो भवता सोम-सूर्ययोः  
भ्प्_१०।०१।००१।३ राज्ञां चोभय-वंश्यानां चरितं परमाद्भुतम्  
भ्प्_१०।०१।००२।१ यदोश् च धर्म-शीलस्य नितरां मुनि-सत्तम  
भ्प्_१०।०१।००२।३ तत्रांशेनावतीर्णस्य विष्णोर् वीर्याणि शम्स नः  
भ्प्_१०।०१।००३।१ अवतीर्य यदोर् वंशे भगवान् भूत-भावनः  
भ्प्_१०।०१।००३।३ कृतवान् यानि विश्वात्मा तानि नो वद विस्तरात्  
भ्प्_१०।०१।००४।१ निवृत्त-तर्षैर् उपगीयमानाद् भवौषधाच् छ्रोत्र-मनो-ऽभिरामात्  
भ्प्_१०।०१।००४।३ क उत्तमश्लोक-गुणानुवादात् पुमान् विरज्येत विना पशुघ्नात्  
भ्प्_१०।०१।००५।१ पितामहा मे समरे ऽमरञ्जयैर् देवव्रताद्यातिरथैस् तिमिङ्गिलैः  
भ्प्_१०।०१।००५।३ दुरत्ययं कौरव-सैन्य-सागरं कृत्वातरन् वत्स-पदं स्म यत्-प्लवाः  
भ्प्_१०।०१।००६।१ द्रौण्य्-अस्त्र-विप्लुष्टम् इदं मद्-अङ्गं सन्तान-बीजं कुरु-पाण्डवानाम्  
भ्प्_१०।०१।००६।३ जुगोप कुक्षिं गत आत्त-चक्रो मातुश् च मे यः शरणं गतायाः  
भ्प्_१०।०१।००७।१ वीर्याणि तस्याखिल-देह-भाजाम् अन्तर् बहिः पूरुष-काल-रूपैः  
भ्प्_१०।०१।००७।३ प्रयच्छतो मृत्युम् उतामृतं च माया-मनुष्यस्य वदस्व विद्वन्  
भ्प्_१०।०१।००८।१ रोहिण्यास् तनयः प्रोक्तो रामः सङ्कर्षणस् त्वया  
भ्प्_१०।०१।००८।३ देवक्या गर्भ-सम्बन्धः कुतो देहान्तरं विना  
भ्प्_१०।०१।००९।१ कस्मान् मुकुन्दो भगवान् पितुर् गेहाद् व्रजं गतः  
भ्प्_१०।०१।००९।३ क्व वासं ज्ञातिभिः सार्धं कृतवान् सात्वतां पतिः  
भ्प्_१०।०१।०१०।१ व्रजे वसन् किम् अकरोन् मधुपुर्यां च केशवः  
भ्प्_१०।०१।०१०।३ भ्रातरं चावधीत् कंसं मातुर् अद्धातद्-अर्हणम्  
भ्प्_१०।०१।०११।१ देहं मानुषम् आश्रित्य कति वर्षाणि वृष्णिभिः  
भ्प्_१०।०१।०११।३ यदु-पुर्यां सहावात्सीत् पत्न्यः कत्य् अभवन् प्रभोः  
भ्प्_१०।०१।०१२।१ एतद् अन्यच् च सर्वं मे मुने कृष्ण-विचेष्टितम्  
भ्प्_१०।०१।०१२।३ वक्तुम् अर्हसि सर्वज्ञ श्रद्दधानाय विस्तृतम्  
भ्प्_१०।०१।०१३।१ नैषातिदुःसहा क्षुन् मां त्यक्तोदम् अपि बाधते  
भ्प्_१०।०१।०१३।३ पिबन्तं त्वन्-मुखाम्भोज- च्युतं हरि-कथामृतम्  
भ्प्_१०।०१।०१४।० सूत उवाच  
भ्प्_१०।०१।०१४।१ एवं निशम्य भृगु-नन्दन साधु-वादं  
भ्प्_१०।०१।०१४।२ वैयासकिः स भगवान् अथ विष्णु-रातम्  
भ्प्_१०।०१।०१४।३ प्रत्यर्च्य कृष्ण-चरितं कलि-कल्मष-घ्नं  
भ्प्_१०।०१।०१४।४ व्याहर्तुम् आरभत भागवत-प्रधानः  
भ्प्_१०।०१।०१५।० श्री-शुक उवाच  
भ्प्_१०।०१।०१५।१ सम्यग् व्यवसिता बुद्धिस् तव राजर्षि-सत्तम  
भ्प्_१०।०१।०१५।३ वासुदेव-कथायां ते यज् जाता नैष्ठिकी रतिः  
भ्प्_१०।०१।०१६।१ वासुदेव-कथा-प्रश्नः पुरुषांस् त्रीन् पुनाति हि  
भ्प्_१०।०१।०१६।३ वक्तारं प्रच्छकं श्रोतॄंस् तत्-पाद-सलिलं यथा  
भ्प्_१०।०१।०१७।१ भूमिर् दृप्त-नृप-व्याज- दैत्यानीक-शतायुतैः  
भ्प्_१०।०१।०१७।३ आक्रान्ता भूरि-भारेण ब्रह्माणं शरणं ययौ  
भ्प्_१०।०१।०१८।१ गौर् भूत्वाश्रु-मुखी खिन्ना क्रन्दन्ती करुणं विभोः  
भ्प्_१०।०१।०१८।३ उपस्थितान्तिके तस्मै व्यसनं समवोचत  
भ्प्_१०।०१।०१९।१ ब्रह्मा तद्-उपधार्याथ सह देवैस् तया सह  
भ्प्_१०।०१।०१९।३ जगाम स-त्रि-नयनस् तीरं क्षीर-पयो-निधेः  
भ्प्_१०।०१।०२०।१ तत्र गत्वा जगन्नाथं देव-देवं वृषाकपिम्  
भ्प्_१०।०१।०२०।३ पुरुषं पुरुष-सूक्तेन उपतस्थे समाहितः  
भ्प्_१०।०१।०२१।१ गिरं समाधौ गगने समीरितां निशम्य वेधास् त्रिदशान् उवाच ह  
भ्प्_१०।०१।०२१।३ गां पौरुषीं मे शृणुतामराः पुनर् विधीयताम् आशु तथैव मा चिरम्  
भ्प्_१०।०१।०२२।१ पुरैव पुंसावधृतो धरा-ज्वरो भवद्भिर् अंशैर् यदुषूपजन्यताम्  
भ्प्_१०।०१।०२२।३ स यावद् उर्व्या भरम् ईश्वरेश्वरः स्व-काल-शक्त्या क्षपयंश् चरेद् भुवि  
भ्प्_१०।०१।०२३।१ वसुदेव-गृहे साक्षाद् भगवान् पुरुषः परः  
भ्प्_१०।०१।०२३।३ जनिष्यते तत्-प्रियार्थं सम्भवन्तु सुर-स्त्रियः  
भ्प्_१०।०१।०२४।१ वासुदेव-कलानन्तः सहस्र-वदनः स्वराट्  
भ्प्_१०।०१।०२४।३ अग्रतो भविता देवो हरेः प्रिय-चिकीर्षया  
भ्प्_१०।०१।०२५।१ विष्णोर् माया भगवती यया सम्मोहितं जगत्  
भ्प्_१०।०१।०२५।३ आदिष्टा प्रभुणांशेन कार्यार्थे सम्भविष्यति  
भ्प्_१०।०१।०२६।० श्री-शुक उवाच  
भ्प्_१०।०१।०२६।१ इत्य् आदिश्यामर-गणान् प्रजापति-पतिर् विभुः  
भ्प्_१०।०१।०२६।३ आश्वास्य च महीं गीर्भिः स्व-धाम परमं ययौ  
भ्प्_१०।०१।०२७।१ शूरसेनो यदुपतिर् मथुराम् आवसन् पुरीम्  
भ्प्_१०।०१।०२७।३ माथुराञ् छूरसेनांश् च विषयान् बुभुजे पुरा  
भ्प्_१०।०१।०२८।१ राजधानी ततः साभूत् सर्व-यादव-भूभुजाम्  
भ्प्_१०।०१।०२८।३ मथुरा भगवान् यत्र नित्यं सन्निहितो हरिः  
भ्प्_१०।०१।०२९।१ तस्यां तु कर्हिचिच् छौरिर् वसुदेवः कृतोद्वहः  
भ्प्_१०।०१।०२९।३ देवक्या सूर्यया सार्धं प्रयाणे रथम् आरुहत्  
भ्प्_१०।०१।०३०।१ उग्रसेन-सुतः कंसः स्वसुः प्रिय-चिकीर्षया  
भ्प्_१०।०१।०३०।३ रश्मीन् हयानां जग्राह रौक्मै रथ-शतैर् वृतः  
भ्प्_१०।०१।०३१।१ चतुः-शतं पारिबर्हं गजानां हेम-मालिनाम्  
भ्प्_१०।०१।०३१।३ अश्वानाम् अयुतं सार्धं रथानां च त्रि-षट्-शतम्  
भ्प्_१०।०१।०३२।१ दासीनां सुकुमारीणां द्वे शते समलङ्कृते  
भ्प्_१०।०१।०३२।३ दुहित्रे देवकः प्रादाद् याने दुहितृ-वत्सलः  
भ्प्_१०।०१।०३३।१ शङ्ख-तूर्य-मृदङ्गाश् च नेदुर् दुन्दुभयः समम्  
भ्प्_१०।०१।०३३।३ प्रयाण-प्रक्रमे तात वर-वध्वोः सुमङ्गलम्  
भ्प्_१०।०१।०३४।१ पथि प्रग्रहिणं कंसम् आभाष्याहाशरीर-वाक्  
भ्प्_१०।०१।०३४।३ अस्यास् त्वाम् अष्टमो गर्भो हन्ता यां वहसे ऽबुध  
भ्प्_१०।०१।०३५।१ इत्य् उक्तः स खलः पापो भोजानां कुल-पांसनः  
भ्प्_१०।०१।०३५।३ भगिनीं हन्तुम् आरब्धं खड्ग-पाणिः कचे ऽग्रहीत्  
भ्प्_१०।०१।०३६।१ तं जुगुप्सित-कर्माणं नृशंसं निरपत्रपम्  
भ्प्_१०।०१।०३६।३ वसुदेवो महा-भाग उवाच परिसान्त्वयन्  
भ्प्_१०।०१।०३७।० श्री-वसुदेव उवाच  
भ्प्_१०।०१।०३७।१ श्लाघनीय-गुणः शूरैर् भवान् भोज-यशस्करः  
भ्प्_१०।०१।०३७।३ स कथं भगिनीं हन्यात् स्त्रियम् उद्वाह-पर्वणि  
भ्प्_१०।०१।०३८।१ मृत्युर् जन्मवतां वीर देहेन सह जायते  
भ्प्_१०।०१।०३८।३ अद्य वाब्द-शतान्ते वा मृत्युर् वै प्राणिनां ध्रुवः  
भ्प्_१०।०१।०३९।१ देहे पञ्चत्वम् आपन्ने देही कर्मानुगो ऽवशः  
भ्प्_१०।०१।०३९।३ देहान्तरम् अनुप्राप्य प्राक्तनं त्यजते वपुः  
भ्प्_१०।०१।०४०।१ व्रजंस् तिष्ठन् पदैकेन यथैवैकेन गच्छति  
भ्प्_१०।०१।०४०।३ यथा तृण-जलौकैवं देही कर्म-गतिं गतः  
भ्प्_१०।०१।०४१।१ स्वप्ने यथा पश्यति देहम् ईदृशं मनोरथेनाभिनिविष्ट-चेतनः  
भ्प्_१०।०१।०४१।३ दृष्ट-श्रुताभ्यां मनसानुचिन्तयन् प्रपद्यते तत् किम् अपि ह्य् अपस्मृतिः  
भ्प्_१०।०१।०४२।१ यतो यतो धावति दैव-चोदितं मनो विकारात्मकम् आप पञ्चसु  
भ्प्_१०।०१।०४२।३ गुणेषु माया-रोचितेषु देह्य् असौ प्रपद्यमानः सह तेन जायते  
भ्प्_१०।०१।०४३।१ ज्योतिर् यथैवोदक-पार्थिवेष्व् अदः  
भ्प्_१०।०१।०४३।२ समीर-वेगानुगतं विभाव्यते  
भ्प्_१०।०१।०४३।३ एवं स्व-माया-रचितेष्व् असौ पुमान्  
भ्प्_१०।०१।०४३।४ गुणेषु रागानुगतो विमुह्यति  
भ्प्_१०।०१।०४४।१ तस्मान् न कस्यचिद् द्रोहम् आचरेत् स तथा-विधः  
भ्प्_१०।०१।०४४।३ आत्मनः क्षेमम् अन्विच्छन् द्रोग्धुर् वै परतो भयम्  
भ्प्_१०।०१।०४५।१ एषा तवानुजा बाला कृपणा पुत्रिकोपमा  
भ्प्_१०।०१।०४५।३ हन्तुं नार्हसि कल्याणीम् इमां त्वं दीन-वत्सलः  
भ्प्_१०।०१।०४६।० श्री-शुक उवाच  
भ्प्_१०।०१।०४६।१ एवं स सामभिर् भेदैर् बोध्यमानो ऽपि दारुणः  
भ्प्_१०।०१।०४६।३ न न्यवर्तत कौरव्य पुरुषादान् अनुव्रतः  
भ्प्_१०।०१।०४७।१ निर्बन्धं तस्य तं ज्ञात्वा विचिन्त्यानकदुन्दुभिः  
भ्प्_१०।०१।०४७।३ प्राप्तं कालं प्रतिव्योढुम् इदं तत्रान्वपद्यत  
भ्प्_१०।०१।०४८।१ मृत्युर् बुद्धिमतापोह्यो यावद् बुद्धि-बलोदयम्  
भ्प्_१०।०१।०४८।३ यद्य् असौ न निवर्तेत नापराधो ऽस्ति देहिनः  
भ्प्_१०।०१।०४९।१ प्रदाय मृत्यवे पुत्रान् मोचये कृपणाम् इमाम्  
भ्प्_१०।०१।०४९।३ सुता मे यदि जायेरन् मृत्युर् वा न म्रियेत चेत्  
भ्प्_१०।०१।०५०।१ विपर्ययो वा किं न स्याद् गतिर् धातुर् दुरत्यया  
भ्प्_१०।०१।०५०।३ उपस्थितो निवर्तेत निवृत्तः पुनर् आपतेत्  
भ्प्_१०।०१।०५१।१ अग्नेर् यथा दारु-वियोग-योगयोर् अदृष्टतो ऽन्यन् न निमित्तम् अस्ति  
भ्प्_१०।०१।०५१।३ एवं हि जन्तोर् अपि दुर्विभाव्यः शरीर-संयोग-वियोग-हेतुः  
भ्प्_१०।०१।०५२।१ एवं विमृश्य तं पापं यावद्-आत्मनि-दर्शनम्  
भ्प्_१०।०१।०५२।३ पूजयाम् आस वै शौरिर् बहु-मान-पुरःसरम्  
भ्प्_१०।०१।०५३।१ प्रसन्न-वदनाम्भोजो नृशंसं निरपत्रपम्  
भ्प्_१०।०१।०५३।३ मनसा दूयमानेन विहसन्न् इदम् अब्रवीत्  
भ्प्_१०।०१।०५४।० श्री-वसुदेव उवाच  
भ्प्_१०।०१।०५४।१ न ह्य् अस्यास् ते भयं सौम्य यद् वै साहाशरीर-वाक्  
भ्प्_१०।०१।०५४।३ पुत्रान् समर्पयिष्ये ऽस्या यतस् ते भयम् उत्थितम्  
भ्प्_१०।०१।०५५।० श्री-शुक उवाच  
भ्प्_१०।०१।०५५।१ स्वसुर् वधान् निववृते कंसस् तद्-वाक्य-सार-वित्  
भ्प्_१०।०१।०५५।३ वसुदेवो ऽपि तं प्रीतः प्रशस्य प्राविशद् गृहम्  
भ्प्_१०।०१।०५६।१ अथ काल उपावृत्ते देवकी सर्व-देवता  
भ्प्_१०।०१।०५६।३ पुत्रान् प्रसुषुवे चाष्टौ कन्यां चैवानुवत्सरम्  
भ्प्_१०।०१।०५७।१ कीर्तिमन्तं प्रथमजं कंसायानकदुन्दुभिः  
भ्प्_१०।०१।०५७।३ अर्पयाम् आस कृच्छ्रेण सो ऽनृताद् अतिविह्वलः  
भ्प्_१०।०१।०५८।१ किं दुःसहं नु साधूनां विदुषां किम् अपेक्षितम्  
भ्प्_१०।०१।०५८।३ किम् अकार्यं कदर्याणां दुस्त्यजं किं धृतात्मनाम्  
भ्प्_१०।०१।०५९।१ दृष्ट्वा समत्वं तच् छौरेः सत्ये चैव व्यवस्थितिम्  
भ्प्_१०।०१।०५९।३ कंसस् तुष्ट-मना राजन् प्रहसन्न् इदम् अब्रवीत्  
भ्प्_१०।०१।०६०।१ प्रतियातु कुमारो ऽयं न ह्य् अस्माद् अस्ति मे भयम्  
भ्प्_१०।०१।०६०।३ अष्टमाद् युवयोर् गर्भान् मृत्युर् मे विहितः किल  
भ्प्_१०।०१।०६१।१ तथेति सुतम् आदाय ययाव् आनकदुन्दुभिः  
भ्प्_१०।०१।०६१।३ नाभ्यनन्दत तद्-वाक्यम् असतो ऽविजितात्मनः  
भ्प्_१०।०१।०६२।१ नन्दाद्या ये व्रजे गोपा याश् चामीषां च योषितः  
भ्प्_१०।०१।०६२।३ वृष्णयो वसुदेवाद्या देवक्य्-आद्या यदु-स्त्रियः  
भ्प्_१०।०१।०६३।१ सर्वे वै देवता-प्राया उभयोर् अपि भारत  
भ्प्_१०।०१।०६३।३ ज्ञातयो बन्धु-सुहृदो ये च कंसम् अनुव्रताः  
भ्प्_१०।०१।०६४।१ एतत् कंसाय भगवाञ् छशंसाभ्येत्य नारदः  
भ्प्_१०।०१।०६४।३ भूमेर् भारायमाणानां दैत्यानां च वधोद्यमम्  
भ्प्_१०।०१।०६५।१ ऋषेर् विनिर्गमे कंसो यदून् मत्वा सुरान् इति  
भ्प्_१०।०१।०६५।३ देवक्या गर्भ-सम्भूतं विष्णुं च स्व-वधं प्रति  
भ्प्_१०।०१।०६६।१ देवकीं वसुदेवं च निगृह्य निगडैर् गृहे  
भ्प्_१०।०१।०६६।३ जातं जातम् अहन् पुत्रं तयोर् अजन-शङ्कया  
भ्प्_१०।०१।०६७।१ मातरं पितरं भ्रातॄन् सर्वांश् च सुहृदस् तथा  
भ्प्_१०।०१।०६७।३ घ्नन्ति ह्य् असुतृपो लुब्धा राजानः प्रायशो भुवि  
भ्प्_१०।०१।०६८।१ आत्मानम् इह सञ्जातं जानन् प्राग् विष्णुना हतम्  
भ्प्_१०।०१।०६८।३ महासुरं कालनेमिं यदुभिः स व्यरुध्यत  
भ्प्_१०।०१।०६९।१ उग्रसेनं च पितरं यदु-भोजान्धकाधिपम्  
भ्प्_१०।०१।०६९।३ स्वयं निगृह्य बुभुजे शूरसेनान् महा-बलः  
भ्प्_१०।०२।००१।० श्री-शुक उवाच  
भ्प्_१०।०२।००१।१ प्रलम्ब-बक-चाणूर- तृणावर्त-महाशनैः  
भ्प्_१०।०२।००१।३ मुष्टिकारिष्ट-द्विविद- पूतना-केशी-धेनुकैः  
भ्प्_१०।०२।००२।१ अन्यैश् चासुर-भूपालैर् बाण-भौमादिभिर् युतः  
भ्प्_१०।०२।००२।३ यदूनां कदनं चक्रे बली मागध-संश्रयः  
भ्प्_१०।०२।००३।१ ते पीडिता निविविशुः कुरु-पञ्चाल-केकयान्  
भ्प्_१०।०२।००३।३ शाल्वान् विदर्भान् निषधान् विदेहान् कोशलान् अपि  
भ्प्_१०।०२।००४।१ एके तम् अनुरुन्धाना ज्ञातयः पर्युपासते  
भ्प्_१०।०२।००४।३ हतेषु षट्सु बालेषु देवक्या औग्रसेनिना  
भ्प्_१०।०२।००५।१ सप्तमो वैष्णवं धाम यम् अनन्तं प्रचक्षते  
भ्प्_१०।०२।००५।३ गर्भो बभूव देवक्या हर्ष-शोक-विवर्धनः  
भ्प्_१०।०२।००६।१ भगवान् अपि विश्वात्मा विदित्वा कंसजं भयम्  
भ्प्_१०।०२।००६।३ यदूनां निज-नाथानां योगमायां समादिशत्  
भ्प्_१०।०२।००७।१ गच्छ देवि व्रजं भद्रे गोप-गोभिर् अलङ्कृतम्  
भ्प्_१०।०२।००७।३ रोहिणी वसुदेवस्य भार्यास्ते नन्द-गोकुले  
भ्प्_१०।०२।००७।५ अन्याश् च कंस-संविग्ना विवरेषु वसन्ति हि  
भ्प्_१०।०२।००८।१ देवक्या जठरे गर्भं शेषाख्यं धाम मामकम्  
भ्प्_१०।०२।००८।३ तत् सन्निकृष्य रोहिण्या उदरे सन्निवेशय  
भ्प्_१०।०२।००९।१ अथाहम् अंश-भागेन देवक्याः पुत्रतां शुभे  
भ्प्_१०।०२।००९।३ प्राप्स्यामि त्वं यशोदायां नन्द-पत्न्यां भविष्यसि  
भ्प्_१०।०२।०१०।१ अर्चिष्यन्ति मनुष्यास् त्वां सर्व-काम-वरेश्वरीम्  
भ्प्_१०।०२।०१०।३ धूपोपहार-बलिभिः सर्व-काम-वर-प्रदाम्  
भ्प्_१०।०२।०११।१ नामधेयानि कुर्वन्ति स्थानानि च नरा भुवि  
भ्प्_१०।०२।०११।३ दुर्गेति भद्रकालीति विजया वैष्णवीति च  
भ्प्_१०।०२।०१२।१ कुमुदा चण्डिका कृष्णा माधवी कन्यकेति च  
भ्प्_१०।०२।०१२।३ माया नारायणीशानी शारदेत्य् अम्बिकेति च  
भ्प्_१०।०२।०१३।१ गर्भ-सङ्कर्षणात् तं वै प्राहुः सङ्कर्षणं भुवि  
भ्प्_१०।०२।०१३।३ रामेति लोक-रमणाद् बलभद्रं बलोच्छ्रयात्  
भ्प्_१०।०२।०१४।१ सन्दिष्टैवं भगवता तथेत्य् ॐ इति तद्-वचः  
भ्प्_१०।०२।०१४।३ प्रतिगृह्य परिक्रम्य गां गता तत् तथाकरोत्  
भ्प्_१०।०२।०१५।१ गर्भे प्रणीते देवक्या रोहिणीं योग-निद्रया  
भ्प्_१०।०२।०१५।३ अहो विस्रंसितो गर्भ इति पौरा विचुक्रुशुः  
भ्प्_१०।०२।०१६।१ भगवान् अपि विश्वात्मा भक्तानाम् अभयङ्करः  
भ्प्_१०।०२।०१६।३ आविवेशांश-भागेन मन आनकदुन्दुभेः  
भ्प्_१०।०२।०१७।१ स बिभ्रत् पौरुषं धाम भ्राजमानो यथा रविः  
भ्प्_१०।०२।०१७।३ दुरासदो ऽतिदुर्धर्षो भूतानां सम्बभूव ह  
भ्प्_१०।०२।०१८।१ ततो जगन्-मङ्गलम् अच्युतांशं समाहितं शूर-सुतेन देवी  
भ्प्_१०।०२।०१८।३ दधार सर्वात्मकम् आत्म-भूतं काष्ठा यथानन्द-करं मनस्तः  
भ्प्_१०।०२।०१९।१ सा देवकी सर्व-जगन्-निवास- निवास-भूता नितरां न रेजे  
भ्प्_१०।०२।०१९।३ भोजेन्द्र-गेहे ऽग्नि-शिखेव रुद्धा सरस्वती ज्ञान-खले यथा सती  
भ्प्_१०।०२।०२०।१ तां वीक्ष्य कंसः प्रभयाजितान्तरां  
भ्प्_१०।०२।०२०।२ विरोचयन्तीं भवनं शुचि-स्मिताम्  
भ्प्_१०।०२।०२०।३ आहैष मे प्राण-हरो हरिर् गुहां  
भ्प्_१०।०२।०२०।४ ध्रुवं श्रितो यन् न पुरेयम् ईदृशी  
भ्प्_१०।०२।०२१।१ किम् अद्य तस्मिन् करणीयम् आशु मे यद् अर्थ-तन्त्रो न विहन्ति विक्रमम्  
भ्प्_१०।०२।०२१।३ स्त्रियाः स्वसुर् गुरुमत्या वधो ऽयं यशः श्रियं हन्त्य् अनुकालम् आयुः  
भ्प्_१०।०२।०२२।१ स एष जीवन् खलु सम्परेतो वर्तेत यो ऽत्यन्त-नृशंसितेन  
भ्प्_१०।०२।०२२।३ देहे मृते तं मनुजाः शपन्ति गन्ता तमो ऽन्धं तनु-मानिनो ध्रुवम्  
भ्प्_१०।०२।०२३।१ इति घोरतमाद् भावात् सन्निवृत्तः स्वयं प्रभुः  
भ्प्_१०।०२।०२३।३ आस्ते प्रतीक्षंस् तज्-जन्म हरेर् वैरानुबन्ध-कृत्  
भ्प्_१०।०२।०२४।१ आसीनः संविशंस् तिष्ठन् भुञ्जानः पर्यटन् महीम्  
भ्प्_१०।०२।०२४।३ चिन्तयानो हृषीकेशम् अपश्यत् तन्मयं जगत्  
भ्प्_१०।०२।०२५।१ ब्रह्मा भवश् च तत्रैत्य मुनिभिर् नारदादिभिः  
भ्प्_१०।०२।०२५।३ देवैः सानुचरैः साकं गीर्भिर् वृषणम् ऐडयन्  
भ्प्_१०।०२।०२६।१ सत्य-व्रतं सत्य-परं त्रि-सत्यं  
भ्प्_१०।०२।०२६।२ सत्यस्य योनिं निहितं च सत्ये  
भ्प्_१०।०२।०२६।३ सत्यस्य सत्यम् ऋत-सत्य-नेत्रं  
भ्प्_१०।०२।०२६।४ सत्यात्मकं त्वां शरणं प्रपन्नाः  
भ्प्_१०।०२।०२७।१ एकायनो ऽसौ द्वि-फलस् त्रि-मूलश् चतू-रसः पञ्च-विधः षड्-आत्मा  
भ्प्_१०।०२।०२७।३ सप्त-त्वग् अष्ट-विटपो नवाक्षो दश-च्छदी द्वि-खगो ह्य् आदि-वृक्षः  
भ्प्_१०।०२।०२८।१ त्वम् एक एवास्य सतः प्रसूतिस् त्वं सन्निधानं त्वम् अनुग्रहश् च  
भ्प्_१०।०२।०२८।३ त्वन्-मायया संवृत-चेतसस् त्वां पश्यन्ति नाना न विपश्चितो ये  
भ्प्_१०।०२।०२९।१ बिभर्षि रूपाण्य् अवबोध आत्मा क्षेमाय लोकस्य चराचरस्य  
भ्प्_१०।०२।०२९।३ सत्त्वोपपन्नानि सुखावहानि सताम् अभद्राणि मुहुः खलानाम्  
भ्प्_१०।०२।०३०।१ त्वय्य् अम्बुजाक्षाखिल-सत्त्व-धाम्नि समाधिनावेशित-चेतसैके  
भ्प्_१०।०२।०३०।३ त्वत्-पाद-पोतेन महत्-कृतेन कुर्वन्ति गोवत्स-पदं भवाब्धिम्  
भ्प्_१०।०२।०३१।१ स्वयं समुत्तीर्य सुदुस्तरं द्युमन्  
भ्प्_१०।०२।०३१।२ भवार्णवं भीमम् अदभ्र-सौहृदाः  
भ्प्_१०।०२।०३१।३ भवत्-पदाम्भोरुह-नावम् अत्र ते  
भ्प्_१०।०२।०३१।४ निधाय याताः सद्-अनुग्रहो भवान्  
भ्प्_१०।०२।०३२।१ ये ऽन्ये ऽरविन्दाक्ष विमुक्त-मानिनस्  
भ्प्_१०।०२।०३२।२ त्वय्य् अस्त-भावाद् अविशुद्ध-बुद्धयः  
भ्प्_१०।०२।०३२।३ आरुह्य कृच्छ्रेण परं पदं ततः  
भ्प्_१०।०२।०३२।४ पतन्त्य् अधो ऽनादृत-युष्मद्-अङ्घ्रयः  
भ्प्_१०।०२।०३३।१ तथा न ते माधव तावकाः क्वचिद् भ्रश्यन्ति मार्गात् त्वयि बद्ध-सौहृदाः  
भ्प्_१०।०२।०३३।३ त्वयाभिगुप्ता विचरन्ति निर्भया विनायकानीकप-मूर्धसु प्रभो  
भ्प्_१०।०२।०३४।१ सत्त्वं विशुद्धं श्रयते भवान् स्थितौ  
भ्प्_१०।०२।०३४।२ शरीरिणां श्रेय-उपायनं वपुः  
भ्प्_१०।०२।०३४।३ वेद-क्रिया-योग-तपः-समाधिभिस्  
भ्प्_१०।०२।०३४।४ तवार्हणं येन जनः समीहते  
भ्प्_१०।०२।०३५।१ सत्त्वं न चेद् धातर् इदं निजं भवेद्  
भ्प्_१०।०२।०३५।२ विज्ञानम् अज्ञान-भिदापमार्जनम्  
भ्प्_१०।०२।०३५।३ गुण-प्रकाशैर् अनुमीयते भवान्  
भ्प्_१०।०२।०३५।४ प्रकाशते यस्य च येन वा गुणः  
भ्प्_१०।०२।०३६।१ न नाम-रूपे गुण-जन्म-कर्मभिर् निरूपितव्ये तव तस्य साक्षिणः  
भ्प्_१०।०२।०३६।३ मनो-वचोभ्याम् अनुमेय-वर्त्मनो देव क्रियायां प्रतियन्त्य् अथापि हि  
भ्प्_१०।०२।०३७।१ शृण्वन् गृणन् संस्मरयंश् च चिन्तयन्  
भ्प्_१०।०२।०३७।२ नामानि रूपाणि च मङ्गलानि ते  
भ्प्_१०।०२।०३७।३ क्रियासु यस् त्वच्-चरणारविन्दयोर्  
भ्प्_१०।०२।०३७।४ आविष्ट-चेता न भवाय कल्पते  
भ्प्_१०।०२।०३८।१ दिष्ट्या हरे ऽस्या भवतः पदो भुवो  
भ्प्_१०।०२।०३८।२ भारो ऽपनीतस् तव जन्मनेशितुः  
भ्प्_१०।०२।०३८।३ दिष्ट्याङ्कितां त्वत्-पदकैः सुशोभनैर्  
भ्प्_१०।०२।०३८।४ द्रक्ष्याम गां द्यां च तवानुकम्पिताम्  
भ्प्_१०।०२।०३९।१ न ते ऽभवस्येश भवस्य कारणं विना विनोदं बत तर्कयामहे  
भ्प्_१०।०२।०३९।३ भवो निरोधः स्थितिर् अप्य् अविद्यया कृता यतस् त्वय्य् अभयाश्रयात्मनि  
भ्प्_१०।०२।०४०।१ मत्स्याश्व-कच्छप-नृसिंह-वराह-हंस-  
भ्प्_१०।०२।०४०।२ राजन्य-विप्र-विबुधेषु कृतावतारः  
भ्प्_१०।०२।०४०।३ त्वं पासि नस् त्रि-भुवनं च यथाधुनेश  
भ्प्_१०।०२।०४०।४ भारं भुवो हर यदूत्तम वन्दनं ते  
भ्प्_१०।०२।०४१।१ दिष्ट्याम्ब ते कुक्षि-गतः परः पुमान्  
भ्प्_१०।०२।०४१।२ अंशेन साक्षाद् भगवान् भवाय नः  
भ्प्_१०।०२।०४१।३ माभूद् भयं भोज-पतेर् मुमूर्षोर्  
भ्प्_१०।०२।०४१।४ गोप्ता यदूनां भविता तवात्मजः  
भ्प्_१०।०२।०४२।० श्री-शुक उवाच  
भ्प्_१०।०२।०४२।१ इत्य् अभिष्टूय पुरुषं यद्-रूपम् अनिदं यथा  
भ्प्_१०।०२।०४२।३ ब्रह्मेशानौ पुरोधाय देवाः प्रतिययुर् दिवम्  
भ्प्_१०।०३।००१।० श्री-शुक उवाच  
भ्प्_१०।०३।००१।१ अथ सर्व-गुणोपेतः कालः परम-शोभनः  
भ्प्_१०।०३।००१।३ यर्ह्य् एवाजन-जन्मर्क्षं शान्तर्क्ष-ग्रह-तारकम्  
भ्प्_१०।०३।००२।१ दिशः प्रसेदुर् गगनं निर्मलोडु-गणोदयम्  
भ्प्_१०।०३।००२।३ मही मङ्गल-भूयिष्ठ- पुर-ग्राम-व्रजाकरा  
भ्प्_१०।०३।००३।१ नद्यः प्रसन्न-सलिला ह्रदा जलरुह-श्रियः  
भ्प्_१०।०३।००३।३ द्विजालि-कुल-सन्नाद- स्तवका वन-राजयः  
भ्प्_१०।०३।००४।१ ववौ वायुः सुख-स्पर्शः पुण्य-गन्धवहः शुचिः  
भ्प्_१०।०३।००४।३ अग्नयश् च द्विजातीनां शान्तास् तत्र समिन्धत  
भ्प्_१०।०३।००५।१ मनांस्य् आसन् प्रसन्नानि साधूनाम् असुर-द्रुहाम्  
भ्प्_१०।०३।००५।३ जायमाने ऽजने तस्मिन् नेदुर् दुन्दुभयः समम्  
भ्प्_१०।०३।००६।१ जगुः किन्नर-गन्धर्वास् तुष्टुवुः सिद्ध-चारणाः  
भ्प्_१०।०३।००६।३ विद्याधर्यश् च ननृतुर् अप्सरोभिः समं मुदा  
भ्प्_१०।०३।००७।१ मुमुचुर् मुनयो देवाः सुमनांसि मुदान्विताः  
भ्प्_१०।०३।००७।३ मन्दं मन्दं जलधरा जगर्जुर् अनुसागरम्  
भ्प्_१०।०३।००८।१ निशीथे तम-उद्भूते जायमाने जनार्दने  
भ्प्_१०।०३।००८।३ देवक्यां देव-रूपिण्यां विष्णुः सर्व-गुहा-शयः  
भ्प्_१०।०३।००८।५ आविरासीद् यथा प्राच्यां दिशीन्दुर् इव पुष्कलः  
भ्प्_१०।०३।००९।१ तम् अद्भुतं बालकम् अम्बुजेक्षणं चतुर्-भुजं शङ्ख-गदाद्य्-उदायुधम्  
भ्प्_१०।०३।००९।३ श्रीवत्स-लक्ष्मं गल-शोभि-कौस्तुभं पीताम्बरं सान्द्र-पयोद-सौभगम्  
भ्प्_१०।०३।०१०।१ महार्ह-वैदूर्य-किरीट-कुण्डल- त्विषा परिष्वक्त-सहस्र-कुन्तलम्  
भ्प्_१०।०३।०१०।३ उद्दाम-काञ्च्य्-अङ्गद-कङ्कणादिभिर् विरोचमानं वसुदेव ऐक्षत  
भ्प्_१०।०३।०११।१ स विस्मयोत्फुल्ल-विलोचनो हरिं सुतं विलोक्यानकदुन्दुभिस् तदा  
भ्प्_१०।०३।०११।३ कृष्णावतारोत्सव-सम्भ्रमो ऽस्पृशन् मुदा द्विजेभ्यो ऽयुतम् आप्लुतो गवाम्  
भ्प्_१०।०३।०१२।१ अथैनम् अस्तौद् अवधार्य पूरुषं परं नताङ्गः कृत-धीः कृताञ्जलिः  
भ्प्_१०।०३।०१२।३ स्व-रोचिषा भारत सूतिका-गृहं विरोचयन्तं गत-भीः प्रभाव-वित्  
भ्प्_१०।०३।०१३।० श्री-वसुदेव उवाच  
भ्प्_१०।०३।०१३।१ विदितो ऽसि भवान् साक्षात् पुरुषः प्रकृतेः परः  
भ्प्_१०।०३।०१३।३ केवलानुभवानन्द- स्वरूपः सर्व-बुद्धि-दृक्  
भ्प्_१०।०३।०१४।१ स एव स्वप्रकृत्येदं सृष्ट्वाग्रे त्रि-गुणात्मकम्  
भ्प्_१०।०३।०१४।३ तद् अनु त्वं ह्य् अप्रविष्टः प्रविष्ट इव भाव्यसे  
भ्प्_१०।०३।०१५।१ यथेमे ऽविकृता भावास् तथा ते विकृतैः सह  
भ्प्_१०।०३।०१५।३ नाना-वीर्याः पृथग्-भूता विराजं जनयन्ति हि  
भ्प्_१०।०३।०१६।१ सन्निपत्य समुत्पाद्य दृश्यन्ते ऽनुगता इव  
भ्प्_१०।०३।०१६।३ प्राग् एव विद्यमानत्वान् न तेषाम् इह सम्भवः  
भ्प्_१०।०३।०१७।१ एवं भवान् बुद्ध्य्-अनुमेय-लक्षणैर् ग्राह्यैर् गुणैः सन्न् अपि तद्-गुणाग्रहः  
भ्प्_१०।०३।०१७।३ अनावृतत्वाद् बहिर् अन्तरं न ते सर्वस्य सर्वात्मन आत्म-वस्तुनः  
भ्प्_१०।०३।०१८।१ य आत्मनो दृश्य-गुणेषु सन्न् इति व्यवस्यते स्व-व्यतिरेकतो ऽबुधः  
भ्प्_१०।०३।०१८।३ विनानुवादं न च तन् मनीषितं सम्यग् यतस् त्यक्तम् उपाददत् पुमान्  
भ्प्_१०।०३।०१९।१ त्वत्तो ऽस्य जन्म-स्थिति-संयमान् विभो  
भ्प्_१०।०३।०१९।२ वदन्त्य् अनीहाद् अगुणाद् अविक्रियात्  
भ्प्_१०।०३।०१९।३ त्वयीश्वरे ब्रह्मणि नो विरुध्यते  
भ्प्_१०।०३।०१९।४ त्वद्-आश्रयत्वाद् उपचर्यते गुणैः  
भ्प्_१०।०३।०२०।१ स त्वं त्रि-लोक-स्थितये स्व-मायया  
भ्प्_१०।०३।०२०।२ बिभर्षि शुक्लं खलु वर्णम् आत्मनः  
भ्प्_१०।०३।०२०।३ सर्गाय रक्तं रजसोपबृंहितं  
भ्प्_१०।०३।०२०।४ कृष्णं च वर्णं तमसा जनात्यये  
भ्प्_१०।०३।०२१।१ त्वम् अस्य लोकस्य विभो रिरक्षिषुर् गृहे ऽवतीर्णो ऽसि ममाखिलेश्वर  
भ्प्_१०।०३।०२१।३ राजन्य-सञ्ज्ञासुर-कोटि-यूथपैर् निर्व्यूह्यमाना निहनिष्यसे चमूः  
भ्प्_१०।०३।०२२।१ अयं त्व् असभ्यस् तव जन्म नौ गृहे  
भ्प्_१०।०३।०२२।२ श्रुत्वाग्रजांस् ते न्यवधीत् सुरेश्वर  
भ्प्_१०।०३।०२२।३ स ते ऽवतारं पुरुषैः समर्पितं  
भ्प्_१०।०३।०२२।४ श्रुत्वाधुनैवाभिसरत्य् उदायुधः  
भ्प्_१०।०३।०२३।० श्री-शुक उवाच  
भ्प्_१०।०३।०२३।१ अथैनम् आत्मजं वीक्ष्य महा-पुरुष-लक्षणम्  
भ्प्_१०।०३।०२३।३ देवकी तम् उपाधावत् कंसाद् भीता सुविस्मिता  
भ्प्_१०।०३।०२४।० श्री-देवक्य् उवाच  
भ्प्_१०।०३।०२४।१ रूपं यत् तत् प्राहुर् अव्यक्तम् आद्यं  
भ्प्_१०।०३।०२४।२ ब्रह्म ज्योतिर् निर्गुणं निर्विकारम्  
भ्प्_१०।०३।०२४।३ सत्ता-मात्रं निर्विशेषं निरीहं  
भ्प्_१०।०३।०२४।४ स त्वं साक्षाद् विष्णुर् अध्यात्म-दीपः  
भ्प्_१०।०३।०२५।१ नष्टे लोके द्वि-परार्धावसाने महा-भूतेष्व् आदि-भूतं गतेषु  
भ्प्_१०।०३।०२५।३ व्यक्ते ऽव्यक्तं काल-वेगेन याते भवान् एकः शिष्यते ऽशेष-सञ्ज्ञः  
भ्प्_१०।०३।०२६।१ यो ऽयं कालस् तस्य ते ऽव्यक्त-बन्धो  
भ्प्_१०।०३।०२६।२ चेष्टाम् आहुश् चेष्टते येन विश्वम्  
भ्प्_१०।०३।०२६।३ निमेषादिर् वत्सरान्तो महीयांस्  
भ्प्_१०।०३।०२६।४ तं त्वेशानं क्षेम-धाम प्रपद्ये  
भ्प्_१०।०३।०२७।१ मर्त्यो मृत्यु-व्याल-भीतः पलायन् लोकान् सर्वान् निर्भयं नाध्यगच्छत्  
भ्प्_१०।०३।०२७।३ त्वत् पादाब्जं प्राप्य यदृच्छयाद्य सुस्थः शेते मृत्युर् अस्माद् अपैति  
भ्प्_१०।०३।०२८।१ स त्वं घोराद् उग्रसेनात्मजान् नस् त्राहि त्रस्तान् भृत्य-वित्रास-हासि  
भ्प्_१०।०३।०२८।३ रूपं चेदं पौरुषं ध्यान-धिष्ण्यं मा प्रत्यक्षं मांस-दृशां कृषीष्ठाः  
भ्प्_१०।०३।०२९।१ जन्म ते मय्य् असौ पापो मा विद्यान् मधुसूदन  
भ्प्_१०।०३।०२९।३ समुद्विजे भवद्-धेतोः कंसाद् अहम् अधीर-धीः  
भ्प्_१०।०३।०३०।१ उपसंहर विश्वात्मन्न् अदो रूपम् अलौकिकम्  
भ्प्_१०।०३।०३०।३ शङ्ख-चक्र-गदा-पद्म- श्रिया जुष्टं चतुर्-भुजम्  
भ्प्_१०।०३।०३१।१ विश्वं यद् एतत् स्व-तनौ निशान्ते यथावकाशं पुरुषः परो भवान्  
भ्प्_१०।०३।०३१।३ बिभर्ति सो ऽयं मम गर्भगो ऽभूद् अहो नृ-लोकस्य विडम्बनं हि तत्  
भ्प्_१०।०३।०३२।० श्री-भगवान् उवाच  
भ्प्_१०।०३।०३२।१ त्वम् एव पूर्व-सर्गे ऽभूः पृश्निः स्वायम्भुवे सति  
भ्प्_१०।०३।०३२।३ तदायं सुतपा नाम प्रजापतिर् अकल्मषः  
भ्प्_१०।०३।०३३।१ युवां वै ब्रह्मणादिष्टौ प्रजा-सर्गे यदा ततः  
भ्प्_१०।०३।०३३।३ सन्नियम्येन्द्रिय-ग्रामं तेपाथे परमं तपः  
भ्प्_१०।०३।०३४।१ वर्ष-वातातप-हिम- घर्म-काल-गुणान् अनु  
भ्प्_१०।०३।०३४।३ सहमानौ श्वास-रोध- विनिर्धूत-मनो-मलौ  
भ्प्_१०।०३।०३५।१ शीर्ण-पर्णानिलाहाराव् उपशान्तेन चेतसा  
भ्प्_१०।०३।०३५।३ मत्तः कामान् अभीप्सन्तौ मद्-आराधनम् ईहतुः  
भ्प्_१०।०३।०३६।१ एवं वां तप्यतोस् तीव्रं तपः परम-दुष्करम्  
भ्प्_१०।०३।०३६।३ दिव्य-वर्ष-सहस्राणि द्वादशेयुर् मद्-आत्मनोः  
भ्प्_१०।०३।०३७।१ तदा वां परितुष्टो ऽहम् अमुना वपुषानघे  
भ्प्_१०।०३।०३७।३ तपसा श्रद्धया नित्यं भक्त्या च हृदि भावितः  
भ्प्_१०।०३।०३८।१ प्रादुरासं वरद-राड् युवयोः काम-दित्सया  
भ्प्_१०।०३।०३८।३ व्रियतां वर इत्य् उक्ते मादृशो वां वृतः सुतः  
भ्प्_१०।०३।०३९।१ अजुष्ट-ग्राम्य-विषयाव् अनपत्यौ च दम्-पती  
भ्प्_१०।०३।०३९।३ न वव्राथे ऽपवर्गं मे मोहितौ देव-मायया  
भ्प्_१०।०३।०४०।१ गते मयि युवां लब्ध्वा वरं मत्-सदृशं सुतम्  
भ्प्_१०।०३।०४०।३ ग्राम्यान् भोगान् अभुञ्जाथां युवां प्राप्त-मनोरथौ  
भ्प्_१०।०३।०४१।१ अदृष्ट्वान्यतमं लोके शीलौदार्य-गुणैः समम्  
भ्प्_१०।०३।०४१।३ अहं सुतो वाम् अभवं पृश्निगर्भ इति श्रुतः  
भ्प्_१०।०३।०४२।१ तयोर् वां पुनर् एवाहम् अदित्याम् आस कश्यपात्  
भ्प्_१०।०३।०४२।३ उपेन्द्र इति विख्यातो वामनत्वाच् च वामनः  
भ्प्_१०।०३।०४३।१ तृतीये ऽस्मिन् भवे ऽहं वै तेनैव वपुषाथ वाम्  
भ्प्_१०।०३।०४३।३ जातो भूयस् तयोर् एव सत्यं मे व्याहृतं सति  
भ्प्_१०।०३।०४४।१ एतद् वां दर्शितं रूपं प्राग्-जन्म-स्मरणाय मे  
भ्प्_१०।०३।०४४।३ नान्यथा मद्-भवं ज्ञानं मर्त्य-लिङ्गेन जायते  
भ्प्_१०।०३।०४५।१ युवां मां पुत्र-भावेन ब्रह्म-भावेन चासकृत्  
भ्प्_१०।०३।०४५।३ चिन्तयन्तौ कृत-स्नेहौ यास्येथे मद्-गतिं पराम्  
भ्प्_१०।०३।०४६।० श्री-शुक उवाच  
भ्प्_१०।०३।०४६।१ इत्य् उक्त्वासीद् धरिस् तूष्णीं भगवान् आत्म-मायया  
भ्प्_१०।०३।०४६।३ पित्रोः सम्पश्यतोः सद्यो बभूव प्राकृतः शिशुः  
भ्प्_१०।०३।०४७।१ ततश् च शौरिर् भगवत्-प्रचोदितः  
भ्प्_१०।०३।०४७।२ सुतं समादाय स सूतिका-गृहात्  
भ्प्_१०।०३।०४७।३ यदा बहिर् गन्तुम् इयेष तर्ह्य् अजा  
भ्प्_१०।०३।०४७।४ या योगमायाजनि नन्द-जायया  
भ्प्_१०।०३।०४८।१ तया हृत-प्रत्यय-सर्व-वृत्तिषु द्वाः-स्थेषु पौरेष्व् अपि शायितेष्व् अथ  
भ्प्_१०।०३।०४८।३ द्वारश् च सर्वाः पिहिता दुरत्यया बृहत्-कपाटायस-कील-शृङ्खलैः  
भ्प्_१०।०३।०४९।१ ताः कृष्ण-वाहे वसुदेव आगते स्वयं व्यवर्यन्त यथा तमो रवेः  
भ्प्_१०।०३।०४९।३ ववर्ष पर्जन्य उपांशु-गर्जितः शेषो ऽन्वगाद् वारि निवारयन् फणैः  
भ्प्_१०।०३।०५०।१ मघोनि वर्षत्य् असकृद् यमानुजा गम्भीर-तोयौघ-जवोर्मि-फेनिला  
भ्प्_१०।०३।०५०।३ भयानकावर्त-शताकुला नदी मार्गं ददौ सिन्धुर् इव श्रियः पतेः  
भ्प्_१०।०३।०५१।१ नन्द-व्रजं शौरिर् उपेत्य तत्र तान्  
भ्प्_१०।०३।०५१।२ गोपान् प्रसुप्तान् उपलभ्य निद्रया  
भ्प्_१०।०३।०५१।३ सुतं यशोदा-शयने निधाय तत्-  
भ्प्_१०।०३।०५१।४ सुताम् उपादाय पुनर् गृहान् अगात्  
भ्प्_१०।०३।०५२।१ देवक्याः शयने न्यस्य वसुदेवो ऽथ दारिकाम्  
भ्प्_१०।०३।०५२।३ प्रतिमुच्य पदोर् लोहम् आस्ते पूर्ववद् आवृतः  
भ्प्_१०।०३।०५३।१ यशोदा नन्द-पत्नी च जातं परम् अबुध्यत  
भ्प्_१०।०३।०५३।३ न तल्-लिङ्गं परिश्रान्ता निद्रयापगत-स्मृतिः  
भ्प्_१०।०४।००१।० श्री-शुक उवाच  
भ्प्_१०।०४।००१।१ बहिर्-अन्तः-पुर-द्वारः सर्वाः पूर्ववद् आवृताः  
भ्प्_१०।०४।००१।३ ततो बाल-ध्वनिं श्रुत्वा गृह-पालाः समुत्थिताः  
भ्प्_१०।०४।००२।१ ते तु तूर्णम् उपव्रज्य देवक्या गर्भ-जन्म तत्  
भ्प्_१०।०४।००२।३ आचख्युर् भोज-राजाय यद् उद्विग्नः प्रतीक्षते  
भ्प्_१०।०४।००३।१ स तल्पात् तूर्णम् उत्थाय कालो ऽयम् इति विह्वलः  
भ्प्_१०।०४।००३।३ सूती-गृहम् अगात् तूर्णं प्रस्खलन् मुक्त-मूर्धजः  
भ्प्_१०।०४।००४।१ तम् आह भ्रातरं देवी कृपणा करुणं सती  
भ्प्_१०।०४।००४।३ स्नुषेयं तव कल्याण स्त्रियं मा हन्तुम् अर्हसि  
भ्प्_१०।०४।००५।१ बहवो हिंसिता भ्रातः शिशवः पावकोपमाः  
भ्प्_१०।०४।००५।३ त्वया दैव-निसृष्टेन पुत्रिकैका प्रदीयताम्  
भ्प्_१०।०४।००६।१ नन्व् अहं ते ह्य् अवरजा दीना हत-सुता प्रभो  
भ्प्_१०।०४।००६।३ दातुम् अर्हसि मन्दाया अङ्गेमां चरमां प्रजाम्  
भ्प्_१०।०४।००७।० श्री-शुक उवाच  
भ्प्_१०।०४।००७।१ उपगुह्यात्मजाम् एवं रुदत्या दीन-दीनवत्  
भ्प्_१०।०४।००७।३ याचितस् तां विनिर्भर्त्स्य हस्ताद् आचिच्छिदे खलः  
भ्प्_१०।०४।००८।१ तां गृहीत्वा चरणयोर् जात-मात्रां स्वसुः सुताम्  
भ्प्_१०।०४।००८।३ अपोथयच् छिला-पृष्ठे स्वार्थोन्मूलित-सौहृदः  
भ्प्_१०।०४।००९।१ सा तद्-धस्तात् समुत्पत्य सद्यो देव्य् अम्बरं गता  
भ्प्_१०।०४।००९।३ अदृश्यतानुजा विष्णोः सायुधाष्ट-महाभुजा  
भ्प्_१०।०४।०१०।१ दिव्य-स्रग्-अम्बरालेप- रत्नाभरण-भूषिता  
भ्प्_१०।०४।०१०।३ धनुः-शूलेषु-चर्मासि- शङ्ख-चक्र-गदा-धरा  
भ्प्_१०।०४।०११।१ सिद्ध-चारण-गन्धर्वैर् अप्सरः-किन्नरोरगैः  
भ्प्_१०।०४।०११।३ उपाहृतोरु-बलिभिः स्तूयमानेदम् अब्रवीत्  
भ्प्_१०।०४।०१२।१ किं मया हतया मन्द जातः खलु तवान्त-कृत्  
भ्प्_१०।०४।०१२।३ यत्र क्व वा पूर्व-शत्रुर् मा हिंसीः कृपणान् वृथा  
भ्प्_१०।०४।०१३।१ इति प्रभाष्य तं देवी माया भगवती भुवि  
भ्प्_१०।०४।०१३।३ बहु-नाम-निकेतेषु बहु-नामा बभूव ह  
भ्प्_१०।०४।०१४।१ तयाभिहितम् आकर्ण्य कंसः परम-विस्मितः  
भ्प्_१०।०४।०१४।३ देवकीं वसुदेवं च विमुच्य प्रश्रितो ऽब्रवीत्  
भ्प्_१०।०४।०१५।१ अहो भगिन्य् अहो भाम मया वां बत पाप्मना  
भ्प्_१०।०४।०१५।३ पुरुषाद इवापत्यं बहवो हिंसिताः सुताः  
भ्प्_१०।०४।०१६।१ स त्व् अहं त्यक्त-कारुण्यस् त्यक्त-ज्ञाति-सुहृत् खलः  
भ्प्_१०।०४।०१६।३ कान् लोकान् वै गमिष्यामि ब्रह्म-हेव मृतः श्वसन्  
भ्प्_१०।०४।०१७।१ दैवम् अप्य् अनृतं वक्ति न मर्त्या एव केवलम्  
भ्प्_१०।०४।०१७।३ यद्-विश्रम्भाद् अहं पापः स्वसुर् निहतवाञ् छिशून्  
भ्प्_१०।०४।०१८।१ मा शोचतं महा-भागाव् आत्मजान् स्व-कृतं भुजः  
भ्प्_१०।०४।०१८।३ जान्तवो न सदैकत्र दैवाधीनास् तदासते  
भ्प्_१०।०४।०१९।१ भुवि भौमानि भूतानि यथा यान्त्य् अपयान्ति च  
भ्प्_१०।०४।०१९।३ नायम् आत्मा तथैतेषु विपर्येति यथैव भूः  
भ्प्_१०।०४।०२०।१ यथानेवं-विदो भेदो यत आत्म-विपर्ययः  
भ्प्_१०।०४।०२०।३ देह-योग-वियोगौ च संसृतिर् न निवर्तते  
भ्प्_१०।०४।०२१।१ तस्माद् भद्रे स्व-तनयान् मया व्यापादितान् अपि  
भ्प्_१०।०४।०२१।३ मानुशोच यतः सर्वः स्व-कृतं विन्दते ऽवशः  
भ्प्_१०।०४।०२२।१ यावद् धतो ऽस्मि हन्तास्मी- त्य् आत्मानं मन्यते ऽस्व-दृक्  
भ्प्_१०।०४।०२२।३ तावत् तद्-अभिमान्य् अज्ञो बाध्य-बाधकताम् इयात्  
भ्प्_१०।०४।०२३।१ क्षमध्वं मम दौरात्म्यं साधवो दीन-वत्सलाः  
भ्प्_१०।०४।०२३।३ इत्य् उक्त्वाश्रु-मुखः पादौ श्यालः स्वस्रोर् अथाग्रहीत्  
भ्प्_१०।०४।०२४।१ मोचयाम् आस निगडाद् विश्रब्धः कन्यका-गिरा  
भ्प्_१०।०४।०२४।३ देवकीं वसुदेवं च दर्शयन्न् आत्म-सौहृदम्  
भ्प्_१०।०४।०२५।१ भ्रातुः समनुतप्तस्य क्षान्त-रोषा च देवकी  
भ्प्_१०।०४।०२५।३ व्यसृजद् वसुदेवश् च प्रहस्य तम् उवाच ह  
भ्प्_१०।०४।०२६।१ एवम् एतन् महा-भाग यथा वदसि देहिनाम्  
भ्प्_१०।०४।०२६।३ अज्ञान-प्रभवाहं-धीः स्व-परेति भिदा यतः  
भ्प्_१०।०४।०२७।१ शोक-हर्ष-भय-द्वेष- लोभ-मोह-मदान्विताः  
भ्प्_१०।०४।०२७।३ मिथो घ्नन्तं न पश्यन्ति भावैर् भावं पृथग्-दृशः  
भ्प्_१०।०४।०२८।० श्री-शुक उवाच  
भ्प्_१०।०४।०२८।१ कम्स एवं प्रसन्नाभ्यां विशुद्धं प्रतिभाषितः  
भ्प्_१०।०४।०२८।३ देवकी-वसुदेवाभ्याम् अनुज्ञातो ऽविशद् गृहम्  
भ्प्_१०।०४।०२९।१ तस्यां रात्र्यां व्यतीतायां कम्स आहूय मन्त्रिणः  
भ्प्_१०।०४।०२९।३ तेभ्य आचष्ट तत् सर्वं यद् उक्तं योग-निद्रया  
भ्प्_१०।०४।०३०।१ आकर्ण्य भर्तुर् गदितं तम् ऊचुर् देव-शत्रवः  
भ्प्_१०।०४।०३०।३ देवान् प्रति कृतामर्षा दैतेया नाति-कोविदाः  
भ्प्_१०।०४।०३१।१ एवं चेत् तर्हि भोजेन्द्र पुर-ग्राम-व्रजादिषु  
भ्प्_१०।०४।०३१।३ अनिर्दशान् निर्दशांश् च हनिष्यामो ऽद्य वै शिशून्  
भ्प्_१०।०४।०३२।१ किम् उद्यमैः करिष्यन्ति देवाः समर-भीरवः  
भ्प्_१०।०४।०३२।३ नित्यम् उद्विग्न-मनसो ज्या-घोषैर् धनुषस् तव  
भ्प्_१०।०४।०३३।१ अस्यतस् ते शर-व्रातैर् हन्यमानाः समन्ततः  
भ्प्_१०।०४।०३३।३ जिजीविषव उत्सृज्य पलायन-परा ययुः  
भ्प्_१०।०४।०३४।१ केचित् प्राञ्जलयो दीना न्यस्त-शस्त्रा दिवौकसः  
भ्प्_१०।०४।०३४।३ मुक्त-कच्छ-शिखाः केचिद् भीताः स्म इति वादिनः  
भ्प्_१०।०४।०३५।१ न त्वं विस्मृत-शस्त्रास्त्रान् विरथान् भय-संवृतान्  
भ्प्_१०।०४।०३५।३ हंस्य् अन्यासक्त-विमुखान् भग्न-चापान् अयुध्यतः  
भ्प्_१०।०४।०३६।१ किं क्षेम-शूरैर् विबुधैर् असंयुग-विकत्थनैः  
भ्प्_१०।०४।०३६।३ रहो-जुषा किं हरिणा शम्भुना वा वनौकसा  
भ्प्_१०।०४।०३६।५ किम् इन्द्रेणाल्प-वीर्येण ब्रह्मणा वा तपस्यता  
भ्प्_१०।०४।०३७।१ तथापि देवाः सापत्न्यान् नोपेक्ष्या इति मन्महे  
भ्प्_१०।०४।०३७।३ ततस् तन्-मूल-खनने नियुङ्क्ष्वास्मान् अनुव्रतान्  
भ्प्_१०।०४।०३८।१ यथामयो ऽङ्गे समुपेक्षितो नृभिर् न शक्यते रूढ-पदश् चिकित्सितुम्  
भ्प्_१०।०४।०३८।३ यथेन्द्रिय-ग्राम उपेक्षितस् तथा रिपुर् महान् बद्ध-बलो न चाल्यते  
भ्प्_१०।०४।०३९।१ मूलं हि विष्णुर् देवानां यत्र धर्मः सनातनः  
भ्प्_१०।०४।०३९।३ तस्य च ब्रह्म-गो-विप्रास् तपो यज्ञाः स-दक्षिणाः  
भ्प्_१०।०४।०४०।१ तस्मात् सर्वात्मना राजन् ब्राह्मणान् ब्रह्म-वादिनः  
भ्प्_१०।०४।०४०।३ तपस्विनो यज्ञ-शीलान् गाश् च हन्मो हविर्-दुघाः  
भ्प्_१०।०४।०४१।१ विप्रा गावश् च वेदाश् च तपः सत्यं दमः शमः  
भ्प्_१०।०४।०४१।३ श्रद्धा दया तितिक्षा च क्रतवश् च हरेस् तनूः  
भ्प्_१०।०४।०४२।१ स हि सर्व-सुराध्यक्षो ह्य् असुर-द्विड् गुहा-शयः  
भ्प्_१०।०४।०४२।३ तन्-मूला देवताः सर्वाः सेश्वराः स-चतुर्-मुखाः  
भ्प्_१०।०४।०४२।५ अयं वै तद्-वधोपायो यद् ऋषीणां विहिंसनम्  
भ्प्_१०।०४।०४३।० श्री-शुक उवाच  
भ्प्_१०।०४।०४३।१ एवं दुर्मन्त्रिभिः कंसः सह सम्मन्त्र्य दुर्मतिः  
भ्प्_१०।०४।०४३।३ ब्रह्म-हिंसां हितं मेने काल-पाशावृतो ऽसुरः  
भ्प्_१०।०४।०४४।१ सन्दिश्य साधु-लोकस्य कदने कदन-प्रियान्  
भ्प्_१०।०४।०४४।३ काम-रूप-धरान् दिक्षु दानवान् गृहम् आविशत्  
भ्प्_१०।०४।०४५।१ ते वै रजः-प्रकृतयस् तमसा मूढ-चेतसः  
भ्प्_१०।०४।०४५।३ सतां विद्वेषम् आचेरुर् आराद् आगत-मृत्यवः  
भ्प्_१०।०४।०४६।१ आयुः श्रियं यशो धर्मं लोकान् आशिष एव च  
भ्प्_१०।०४।०४६।३ हन्ति श्रेयांसि सर्वाणि पुंसो महद्-अतिक्रमः  
भ्प्_१०।०५।००१।० श्री-शुक उवाच  
भ्प्_१०।०५।००१।१ नन्दस् त्व् आत्मज उत्पन्ने जाताह्लादो महा-मनाः  
भ्प्_१०।०५।००१।३ आहूय विप्रान् वेद-ज्ञान् स्नातः शुचिर् अलङ्कृतः  
भ्प्_१०।०५।००२।१ वाचयित्वा स्वस्त्ययनं जात-कर्मात्मजस्य वै  
भ्प्_१०।०५।००२।३ कारयाम् आस विधिवत् पितृ-देवार्चनं तथा  
भ्प्_१०।०५।००३।१ धेनूनां नियुते प्रादाद् विप्रेभ्यः समलङ्कृते  
भ्प्_१०।०५।००३।३ तिलाद्रीन् सप्त रत्नौघ- शातकौम्भाम्बरावृतान्  
भ्प्_१०।०५।००४।१ कालेन स्नान-शौचाभ्यां संस्कारैस् तपसेज्यया  
भ्प्_१०।०५।००४।३ शुध्यन्ति दानैः सन्तुष्ट्या द्रव्याण्य् आत्मात्म-विद्यया  
भ्प्_१०।०५।००५।१ सौमङ्गल्य-गिरो विप्राः सूत-मागध-वन्दिनः  
भ्प्_१०।०५।००५।३ गायकाश् च जगुर् नेदुर् भेर्यो दुन्दुभयो मुहुः  
भ्प्_१०।०५।००६।१ व्रजः सम्मृष्ट-संसिक्त- द्वाराजिर-गृहान्तरः  
भ्प्_१०।०५।००६।३ चित्र-ध्वज-पताका-स्रक्- चैल-पल्लव-तोरणैः  
भ्प्_१०।०५।००७।१ गावो वृषा वत्सतरा हरिद्रा-तैल-रूषिताः  
भ्प्_१०।०५।००७।३ विचित्र-धातु-बर्हस्रग्- वस्त्र-काञ्चन-मालिनः  
भ्प्_१०।०५।००८।१ महार्ह-वस्त्राभरण- कञ्चुकोष्णीष-भूषिताः  
भ्प्_१०।०५।००८।३ गोपाः समाययू राजन् नानोपायन-पाणयः  
भ्प्_१०।०५।००९।१ गोप्यश् चाकर्ण्य मुदिता यशोदायाः सुतोद्भवम्  
भ्प्_१०।०५।००९।३ आत्मानं भूषयां चक्रुर् वस्त्राकल्पाञ्जनादिभिः  
भ्प्_१०।०५।०१०।१ नव-कुङ्कुम-किञ्जल्क- मुख-पङ्कज-भूतयः  
भ्प्_१०।०५।०१०।३ बलिभिस् त्वरितं जग्मुः पृथु-श्रोण्यश् चलत्-कुचाः  
भ्प्_१०।०५।०११।१ गोप्यः सुमृष्ट-मणि-कुण्डल-निष्क-कण्ठ्यश्  
भ्प्_१०।०५।०११।२ चित्राम्बराः पथि शिखा-च्युत-माल्य-वर्षाः  
भ्प्_१०।०५।०११।३ नन्दालयं स-वलया व्रजतीर् विरेजुर्  
भ्प्_१०।०५।०११।४ व्यालोल-कुण्डल-पयोधर-हार-शोभाः  
भ्प्_१०।०५।०१२।१ ता आशिषः प्रयुञ्जानाश् चिरं पाहीति बालके  
भ्प्_१०।०५।०१२।३ हरिद्रा-चूर्ण-तैलाद्भिः सिञ्चन्त्यो ऽजनम् उज्जगुः  
भ्प्_१०।०५।०१३।१ अवाद्यन्त विचित्राणि वादित्राणि महोत्सवे  
भ्प्_१०।०५।०१३।३ कृष्णे विश्वेश्वरे ऽनन्ते नन्दस्य व्रजम् आगते  
भ्प्_१०।०५।०१४।१ गोपाः परस्परं हृष्टा दधि-क्षीर-घृताम्बुभिः  
भ्प्_१०।०५।०१४।३ आसिञ्चन्तो विलिम्पन्तो नवनीतैश् च चिक्षिपुः  
भ्प्_१०।०५।०१५।१ नन्दो महा-मनास् तेभ्यो वासो ऽलङ्कार-गो-धनम्  
भ्प्_१०।०५।०१५।३ सूत-मागध-वन्दिभ्यो ये ऽन्ये विद्योपजीविनः  
भ्प्_१०।०५।०१६।१ तैस् तैः कामैर् अदीनात्मा यथोचितम् अपूजयत्  
भ्प्_१०।०५।०१६।३ विष्णोर् आराधनार्थाय स्व-पुत्रस्योदयाय च  
भ्प्_१०।०५।०१७।१ रोहिणी च महा-भागा नन्द-गोपाभिनन्दिता  
भ्प्_१०।०५।०१७।३ व्यचरद् दिव्य-वास-स्रक्- कण्ठाभरण-भूषिता  
भ्प्_१०।०५।०१८।१ तत आरभ्य नन्दस्य व्रजः सर्व-समृद्धिमान्  
भ्प्_१०।०५।०१८।३ हरेर् निवासात्म-गुणै रमाक्रीडम् अभून् नृप  
भ्प्_१०।०५।०१९।१ गोपान् गोकुल-रक्षायां निरूप्य मथुरां गतः  
भ्प्_१०।०५।०१९।३ नन्दः कंसस्य वार्षिक्यं करं दातुं कुरूद्वह  
भ्प्_१०।०५।०२०।१ वसुदेव उपश्रुत्य भ्रातरं नन्दम् आगतम्  
भ्प्_१०।०५।०२०।३ ज्ञात्वा दत्त-करं राज्ञे ययौ तद्-अवमोचनम्  
भ्प्_१०।०५।०२१।१ तं दृष्ट्वा सहसोत्थाय देहः प्राणम् इवागतम्  
भ्प्_१०।०५।०२१।३ प्रीतः प्रियतमं दोर्भ्यां सस्वजे प्रेम-विह्वलः  
भ्प्_१०।०५।०२२।१ पूजितः सुखम् आसीनः पृष्ट्वानामयम् आदृतः  
भ्प्_१०।०५।०२२।३ प्रसक्त-धीः स्वात्मजयोर् इदम् आह विशाम्पते  
भ्प्_१०।०५।०२३।१ दिष्ट्या भ्रातः प्रवयस इदानीम् अप्रजस्य ते  
भ्प्_१०।०५।०२३।३ प्रजाशाया निवृत्तस्य प्रजा यत् समपद्यत  
भ्प्_१०।०५।०२४।१ दिष्ट्या संसार-चक्रे ऽस्मिन् वर्तमानः पुनर्-भवः  
भ्प्_१०।०५।०२४।३ उपलब्धो भवान् अद्य दुर्लभं प्रिय-दर्शनम्  
भ्प्_१०।०५।०२५।१ नैकत्र प्रिय-संवासः सुहृदां चित्र-कर्मणाम्  
भ्प्_१०।०५।०२५।३ ओघेन व्यूह्यमानानां प्लवानां स्रोतसो यथा  
भ्प्_१०।०५।०२६।१ कच्चित् पशव्यं निरुजं भूर्य्-अम्बु-तृण-वीरुधम्  
भ्प्_१०।०५।०२६।३ बृहद् वनं तद् अधुना यत्रास्से त्वं सुहृद्-वृतः  
भ्प्_१०।०५।०२७।१ भ्रातर् मम सुतः कच्चिन् मात्रा सह भवद्-व्रजे  
भ्प्_१०।०५।०२७।३ तातं भवन्तं मन्वानो भवद्भ्याम् उपलालितः  
भ्प्_१०।०५।०२८।१ पुंसस् त्रि-वर्गो विहितः सुहृदो ह्य् अनुभावितः  
भ्प्_१०।०५।०२८।३ न तेषु क्लिश्यमानेषु त्रि-वर्गो ऽर्थाय कल्पते  
भ्प्_१०।०५।०२९।० श्री-नन्द उवाच  
भ्प्_१०।०५।०२९।१ अहो ते देवकी-पुत्राः कंसेन बहवो हताः  
भ्प्_१०।०५।०२९।३ एकावशिष्टावरजा कन्या सापि दिवं गता  
भ्प्_१०।०५।०३०।१ नूनं ह्य् अदृष्ट-निष्ठो ऽयम् अदृष्ट-परमो जनः  
भ्प्_१०।०५।०३०।३ अदृष्टम् आत्मनस् तत्त्वं यो वेद न स मुह्यति  
भ्प्_१०।०५।०३१।० श्री-वसुदेव उवाच  
भ्प्_१०।०५।०३१।१ करो वै वार्षिको दत्तो राज्ञे दृष्टा वयं च वः  
भ्प्_१०।०५।०३१।३ नेह स्थेयं बहु-तिथं सन्त्य् उत्पाताश् च गोकुले  
भ्प्_१०।०५।०३२।० श्री-शुक उवाच  
भ्प्_१०।०५।०३२।१ इति नन्दादयो गोपाः प्रोक्तास् ते शौरिणा ययुः  
भ्प्_१०।०५।०३२।३ अनोभिर् अनडुद्-युक्तैस् तम् अनुज्ञाप्य गोकुलम्  
भ्प्_१०।०६।००१।० श्री-शुक उवाच  
भ्प्_१०।०६।००१।१ नन्दः पथि वचः शौरेर् न मृषेति विचिन्तयन्  
भ्प्_१०।०६।००१।३ हरिं जगाम शरणम् उत्पातागम-शङ्कितः  
भ्प्_१०।०६।००२।१ कंसेन प्रहिता घोरा पूतना बाल-घातिनी  
भ्प्_१०।०६।००२।३ शिशूंश् चचार निघ्नन्ती पुर-ग्राम-व्रजादिषु  
भ्प्_१०।०६।००३।१ न यत्र श्रवणादीनि रक्षो-घ्नानि स्व-कर्मसु  
भ्प्_१०।०६।००३।३ कुर्वन्ति सात्वतां भर्तुर् यातुधान्यश् च तत्र हि  
भ्प्_१०।०६।००४।१ सा खे-चर्य् एकदोत्पत्य पूतना नन्द-गोकुलम्  
भ्प्_१०।०६।००४।३ योषित्वा माययात्मानं प्राविशत् काम-चारिणी  
भ्प्_१०।०६।००५।१ तां केश-बन्ध-व्यतिषक्त-मल्लिकां  
भ्प्_१०।०६।००५।२ बृहन्-नितम्ब-स्तन-कृच्छ्र-मध्यमाम्  
भ्प्_१०।०६।००५।३ सुवाससं कल्पित-कर्ण-भूषण-  
भ्प्_१०।०६।००५।४ त्विषोल्लसत्-कुन्तल-मण्डिताननाम्  
भ्प्_१०।०६।००६।१ वल्गु-स्मितापाङ्ग-विसर्ग-वीक्षितैर्  
भ्प्_१०।०६।००६।२ मनो हरन्तीं वनितां व्रजौकसाम्  
भ्प्_१०।०६।००६।३ अमंसताम्भोज-करेण रूपिणीं  
भ्प्_१०।०६।००६।४ गोप्यः श्रियं द्रष्टुम् इवागतां पतिम्  
भ्प्_१०।०६।००७।१ बाल-ग्रहस् तत्र विचिन्वती शिशून् यदृच्छया नन्द-गृहे ऽसद्-अन्तकम्  
भ्प्_१०।०६।००७।३ बालं प्रतिच्छन्न-निजोरु-तेजसं ददर्श तल्पे ऽग्निम् इवाहितं भसि  
भ्प्_१०।०६।००८।१ विबुध्य तां बालक-मारिका-ग्रहं चराचरात्मा स निमीलितेक्षणः  
भ्प्_१०।०६।००८।३ अनन्तम् आरोपयद् अङ्कम् अन्तकं यथोरगं सुप्तम् अबुद्धि-रज्जु-धीः  
भ्प्_१०।०६।००९।१ तां तीक्ष्ण-चित्ताम् अतिवाम-चेष्टितां वीक्ष्यान्तरा कोष-परिच्छदासिवत्  
भ्प्_१०।०६।००९।३ वर-स्त्रियं तत्-प्रभया च धर्षिते निरीक्ष्यमाणे जननी ह्य् अतिष्ठताम्  
भ्प्_१०।०६।०१०।१ तस्मिन् स्तनं दुर्जर-वीर्यम् उल्बणं  
भ्प्_१०।०६।०१०।२ घोराङ्कम् आदाय शिशोर् ददाव् अथ  
भ्प्_१०।०६।०१०।३ गाढं कराभ्यां भगवान् प्रपीड्य तत्-  
भ्प्_१०।०६।०१०।४ प्राणैः समं रोष-समन्वितो ऽपिबत्  
भ्प्_१०।०६।०११।१ सा मुञ्च मुञ्चालम् इति प्रभाषिणी निष्पीड्यमानाखिल-जीव-मर्मणि  
भ्प्_१०।०६।०११।३ विवृत्य नेत्रे चरणौ भुजौ मुहुः प्रस्विन्न-गात्रा क्षिपती रुरोद ह  
भ्प्_१०।०६।०१२।१ तस्याः स्वनेनातिगभीर-रंहसा साद्रिर् मही द्यौश् च चचाल स-ग्रहा  
भ्प्_१०।०६।०१२।३ रसा दिशश् च प्रतिनेदिरे जनाः पेतुः क्षितौ वज्र-निपात-शङ्कया  
भ्प्_१०।०६।०१३।१ निशा-चरीत्थं व्यथित-स्तना व्यसुर्  
भ्प्_१०।०६।०१३।२ व्यादाय केशांश् चरणौ भुजाव् अपि  
भ्प्_१०।०६।०१३।३ प्रसार्य गोष्ठे निज-रूपम् आस्थिता  
भ्प्_१०।०६।०१३।४ वज्राहतो वृत्र इवापतन् नृप  
भ्प्_१०।०६।०१४।१ पतमानो ऽपि तद्-देहस् त्रि-गव्यूत्य्-अन्तर-द्रुमान्  
भ्प्_१०।०६।०१४।३ चूर्णयाम् आस राजेन्द्र महद् आसीत् तद् अद्भुतम्  
भ्प्_१०।०६।०१५।१ ईषा-मात्रोग्र-दंष्ट्रास्यं गिरि-कन्दर-नासिकम्  
भ्प्_१०।०६।०१५।३ गण्ड-शैल-स्तनं रौद्रं प्रकीर्णारुण-मूर्धजम्  
भ्प्_१०।०६।०१६।१ अन्ध-कूप-गभीराक्षं पुलिनारोह-भीषणम्  
भ्प्_१०।०६।०१६।३ बद्ध-सेतु-भुजोर्व्-अङ्घ्रि शून्य-तोय-ह्रदोदरम्  
भ्प्_१०।०६।०१७।१ सन्तत्रसुः स्म तद् वीक्ष्य गोपा गोप्यः कलेवरम्  
भ्प्_१०।०६।०१७।३ पूर्वं तु तन्-निःस्वनित- भिन्न-हृत्-कर्ण-मस्तकाः  
भ्प्_१०।०६।०१८।१ बालं च तस्या उरसि क्रीडन्तम् अकुतोभयम्  
भ्प्_१०।०६।०१८।३ गोप्यस् तूर्णं समभ्येत्य जगृहुर् जात-सम्भ्रमाः  
भ्प्_१०।०६।०१९।१ यशोदा-रोहिणीभ्यां ताः समं बालस्य सर्वतः  
भ्प्_१०।०६।०१९।३ रक्षां विदधिरे सम्यग् गो-पुच्छ-भ्रमणादिभिः  
भ्प्_१०।०६।०२०।१ गो-मूत्रेण स्नापयित्वा पुनर् गो-रजसार्भकम्  
भ्प्_१०।०६।०२०।३ रक्षां चक्रुश् च शकृता द्वादशाङ्गेषु नामभिः  
भ्प्_१०।०६।०२१।१ गोप्यः संस्पृष्ट-सलिला अङ्गेषु करयोः पृथक्  
भ्प्_१०।०६।०२१।३ न्यस्यात्मन्य् अथ बालस्य बीज-न्यासम् अकुर्वत  
भ्प्_१०।०६।०२२।१ अव्याद् अजो ऽङ्घ्रि मणिमांस् तव जान्व् अथोरू  
भ्प्_१०।०६।०२२।२ यज्ञो ऽच्युतः कटि-तटं जठरं हयास्यः  
भ्प्_१०।०६।०२२।३ हृत् केशवस् त्वद्-उर ईश इनस् तु कण्ठं  
भ्प्_१०।०६।०२२।४ विष्णुर् भुजं मुखम् उरुक्रम ईश्वरः कम्  
भ्प्_१०।०६।०२३।१ चक्र्य् अग्रतः सह-गदो हरिर् अस्तु पश्चात्  
भ्प्_१०।०६।०२३।२ त्वत्-पार्श्वयोर् धनुर्-असी मधु-हाजनश् च  
भ्प्_१०।०६।०२३।३ कोणेषु शङ्ख उरुगाय उपर्य् उपेन्द्रस्  
भ्प्_१०।०६।०२३।४ तार्क्ष्यः क्षितौ हलधरः पुरुषः समन्तात्  
भ्प्_१०।०६।०२४।१ इन्द्रियाणि हृषीकेशः प्राणान् नारायणो ऽवतु  
भ्प्_१०।०६।०२४।३ श्वेतद्वीप-पतिश् चित्तं मनो योगेश्वरो ऽवतु  
भ्प्_१०।०६।०२५।१ पृश्निगर्भस् तु ते बुद्धिम् आत्मानं भगवान् परः  
भ्प्_१०।०६।०२५।३ क्रीडन्तं पातु गोविन्दः शयानं पातु माधवः  
भ्प्_१०।०६।०२६।१ व्रजन्तम् अव्याद् वैकुण्ठ आसीनं त्वां श्रियः पतिः  
भ्प्_१०।०६।०२६।३ भुञ्जानं यज्ञभुक् पातु सर्व-ग्रह-भयङ्करः  
भ्प्_१०।०६।०२७।१ डाकिन्यो यातुधान्यश् च कुष्माण्डा ये ऽर्भक-ग्रहाः  
भ्प्_१०।०६।०२७।३ भूत-प्रेत-पिशाचाश् च यक्ष-रक्षो-विनायकाः  
भ्प्_१०।०६।०२८।१ कोटरा रेवती ज्येष्ठा पूतना मातृकादयः  
भ्प्_१०।०६।०२८।३ उन्मादा ये ह्य् अपस्मारा देह-प्राणेन्द्रिय-द्रुहः  
भ्प्_१०।०६।०२९।१ स्वप्न-दृष्टा महोत्पाता वृद्धा बाल-ग्रहाश् च ये  
भ्प्_१०।०६।०२९।३ सर्वे नश्यन्तु ते विष्णोर् नाम-ग्रहण-भीरवः  
भ्प्_१०।०६।०३०।० श्री-शुक उवाच  
भ्प्_१०।०६।०३०।१ इति प्रणय-बद्धाभिर् गोपीभिः कृत-रक्षणम्  
भ्प्_१०।०६।०३०।३ पाययित्वा स्तनं माता सन्न्यवेशयद् आत्मजम्  
भ्प्_१०।०६।०३१।१ तावन् नन्दादयो गोपा मथुराया व्रजं गताः  
भ्प्_१०।०६।०३१।३ विलोक्य पूतना-देहं बभूवुर् अतिविस्मिताः  
भ्प्_१०।०६।०३२।१ नूनं बतर्षिः सञ्जातो योगेशो वा समास सः  
भ्प्_१०।०६।०३२।३ स एव दृष्टो ह्य् उत्पातो यद् आहानकदुन्दुभिः  
भ्प्_१०।०६।०३३।१ कलेवरं परशुभिश् छित्त्वा तत् ते व्रजौकसः  
भ्प्_१०।०६।०३३।३ दूरे क्षिप्त्वावयवशो न्यदहन् काष्ठ-वेष्टितम्  
भ्प्_१०।०६।०३४।१ दह्यमानस्य देहस्य धूमश् चागुरु-सौरभः  
भ्प्_१०।०६।०३४।३ उत्थितः कृष्ण-निर्भुक्त- सपद्य् आहत-पाप्मनः  
भ्प्_१०।०६।०३५।१ पूतना लोक-बाल-घ्नी राक्षसी रुधिराशना  
भ्प्_१०।०६।०३५।३ जिघांसयापि हरये स्तनं दत्त्वाप सद्-गतिम्  
भ्प्_१०।०६।०३६।१ किं पुनः श्रद्धया भक्त्या कृष्णाय परमात्मने  
भ्प्_१०।०६।०३६।३ यच्छन् प्रियतमं किं नु रक्तास् तन्-मातरो यथा  
भ्प्_१०।०६।०३७।१ पद्भ्यां भक्त-हृदि-स्थाभ्यां वन्द्याभ्यां लोक-वन्दितैः  
भ्प्_१०।०६।०३७।३ अङ्गं यस्याः समाक्रम्य भगवान् अपि तत्-स्तनम्  
भ्प्_१०।०६।०३८।१ यातुधान्य् अपि सा स्वर्गम् अवाप जननी-गतिम्  
भ्प्_१०।०६।०३८।३ कृष्ण-भुक्त-स्तन-क्षीराः किम् उ गावो ऽनुमातरः  
भ्प्_१०।०६।०३९।१ पयांसि यासाम् अपिबत् पुत्र-स्नेह-स्नुतान्य् अलम्  
भ्प्_१०।०६।०३९।३ भगवान् देवकी-पुत्रः कैवल्याद्य्-अखिल-प्रदः  
भ्प्_१०।०६।०४०।१ तासाम् अविरतं कृष्णे कुर्वतीनां सुतेक्षणम्  
भ्प्_१०।०६।०४०।३ न पुनः कल्पते राजन् संसारो ऽज्ञान-सम्भवः  
भ्प्_१०।०६।०४१।१ कट-धूमस्य सौरभ्यम् अवघ्राय व्रजौकसः  
भ्प्_१०।०६।०४१।३ किम् इदं कुत एवेति वदन्तो व्रजम् आययुः  
भ्प्_१०।०६।०४२।१ ते तत्र वर्णितं गोपैः पूतनागमनादिकम्  
भ्प्_१०।०६।०४२।३ श्रुत्वा तन्-निधनं स्वस्ति शिशोश् चासन् सुविस्मिताः  
भ्प्_१०।०६।०४३।१ नन्दः स्व-पुत्रम् आदाय प्रेत्यागतम् उदार-धीः  
भ्प्_१०।०६।०४३।३ मूर्ध्न्य् उपाघ्राय परमां मुदं लेभे कुरूद्वह  
भ्प्_१०।०६।०४४।१ य एतत् पूतना-मोक्षं कृष्णस्यार्भकम् अद्भुतम्  
भ्प्_१०।०६।०४४।३ शृणुयाच् छ्रद्धया मर्त्यो गोविन्दे लभते रतिम्  
भ्प्_१०।०७।००१।० श्री-राजोवाच१००७००११ येन येनावतारेण भगवान् हरिर् ईश्वरः  
भ्प्_१०।०७।००१।३ करोति कर्ण-रम्याणि मनो-ज्ञानि च नः प्रभो  
भ्प्_१०।०७।००२।१ यच्-छृण्वतो ऽपैत्य् अरतिर् वितृष्णा सत्त्वं च शुद्ध्यत्य् अचिरेण पुंसः  
भ्प्_१०।०७।००२।३ भक्तिर् हरौ तत्-पुरुषे च सख्यं तद् एव हारं वद मन्यसे चेत्  
भ्प्_१०।०७।००३।१ अथान्यद् अपि कृष्णस्य तोकाचरितम् अद्भुतम्  
भ्प्_१०।०७।००३।३ मानुषं लोकम् आसाद्य तज्-जातिम् अनुरुन्धतः  
भ्प्_१०।०७।००४।० श्री-शुक उवाच  
भ्प्_१०।०७।००४।१ कदाचिद् औत्थानिक-कौतुकाप्लवे जन्मर्क्ष-योगे समवेत-योषिताम्  
भ्प्_१०।०७।००४।३ वादित्र-गीत-द्विज-मन्त्र-वाचकैश् चकार सूनोर् अभिषेचनं सती  
भ्प्_१०।०७।००५।१ नन्दस्य पत्नी कृत-मज्जनादिकं विप्रैः कृत-स्वस्त्ययनं सुपूजितैः  
भ्प्_१०।०७।००५।३ अन्नाद्य-वासः-स्रग्-अभीष्ट-धेनुभिः सञ्जात-निद्राक्षम् अशीशयच् छनैः  
भ्प्_१०।०७।००६।१ औत्थानिकौत्सुक्य-मना मनस्विनी समागतान् पूजयती व्रजौकसः  
भ्प्_१०।०७।००६।३ नैवाशृणोद् वै रुदितं सुतस्य सा रुदन् स्तनार्थी चरणाव् उदक्षिपत्  
भ्प्_१०।०७।००७।१ अधः-शयानस्य शिशोर् अनो ऽल्पक- प्रवाल-मृद्व्-अङ्घ्रि-हतं व्यवर्तत  
भ्प्_१०।०७।००७।३ विध्वस्त-नाना-रस-कुप्य-भाजनं व्यत्यस्त-चक्राक्ष-विभिन्न-कूबरम्  
भ्प्_१०।०७।००८।१ दृष्ट्वा यशोदा-प्रमुखा व्रज-स्त्रिय  
भ्प्_१०।०७।००८।२ औत्थानिके कर्मणि याः समागताः  
भ्प्_१०।०७।००८।३ नन्दादयश् चाद्भुत-दर्शनाकुलाः  
भ्प्_१०।०७।००८।४ कथं स्वयं वै शकटं विपर्यगात्  
भ्प्_१०।०७।००९।१ ऊचुर् अव्यवसित-मतीन् गोपान् गोपीश् च बालकाः  
भ्प्_१०।०७।००९।३ रुदतानेन पादेन क्षिप्तम् एतन् न संशयः  
भ्प्_१०।०७।०१०।१ न ते श्रद्दधिरे गोपा बाल-भाषितम् इत्य् उत  
भ्प्_१०।०७।०१०।३ अप्रमेयं बलं तस्य बालकस्य न ते विदुः  
भ्प्_१०।०७।०११।१ रुदन्तं सुतम् आदाय यशोदा ग्रह-शङ्किता  
भ्प्_१०।०७।०११।३ कृत-स्वस्त्ययनं विप्रैः सूक्तैः स्तनम् अपाययत्  
भ्प्_१०।०७।०१२।१ पूर्ववत् स्थापितं गोपैर् बलिभिः स-परिच्छदम्  
भ्प्_१०।०७।०१२।३ विप्रा हुत्वार्चयां चक्रुर् दध्य्-अक्षत-कुशाम्बुभिः  
भ्प्_१०।०७।०१३।१ ये ऽसूयानृत-दम्भेर्षा- हिंसा-मान-विवर्जिताः  
भ्प्_१०।०७।०१३।३ न तेषां सत्य-शीलानाम् आशिषो विफलाः कृताः  
भ्प्_१०।०७।०१४।१ इति बालकम् आदाय सामर्ग्-यजुर्-उपाकृतैः  
भ्प्_१०।०७।०१४।३ जलैः पवित्रौषधिभिर् अभिषिच्य द्विजोत्तमैः  
भ्प्_१०।०७।०१५।१ वाचयित्वा स्वस्त्ययनं नन्द-गोपः समाहितः  
भ्प्_१०।०७।०१५।३ हुत्वा चाग्निं द्विजातिभ्यः प्रादाद् अन्नं महा-गुणम्  
भ्प्_१०।०७।०१६।१ गावः सर्व-गुणोपेता वासः-स्रग्-रुक्म-मालिनीः  
भ्प्_१०।०७।०१६।३ आत्मजाभ्युदयार्थाय प्रादात् ते चान्वयुञ्जत  
भ्प्_१०।०७।०१७।१ विप्रा मन्त्र-विदो युक्तास् तैर् याः प्रोक्तास् तथाशिषः  
भ्प्_१०।०७।०१७।३ ता निष्फला भविष्यन्ति न कदाचिद् अपि स्फुटम्  
भ्प्_१०।०७।०१८।१ एकदारोहम् आरूढं लालयन्ती सुतं सती  
भ्प्_१०।०७।०१८।३ गरिमाणं शिशोर् वोढुं न सेहे गिरि-कूटवत्  
भ्प्_१०।०७।०१९।१ भूमौ निधाय तं गोपी विस्मिता भार-पीडिता  
भ्प्_१०।०७।०१९।३ महा-पुरुषम् आदध्यौ जगताम् आस कर्मसु  
भ्प्_१०।०७।०२०।१ दैत्यो नाम्ना तृणावर्तः कंस-भृत्यः प्रणोदितः  
भ्प्_१०।०७।०२०।३ चक्रवात-स्वरूपेण जहारासीनम् अर्भकम्  
भ्प्_१०।०७।०२१।१ गोकुलं सर्वम् आवृण्वन् मुष्णंश् चक्षूंषि रेणुभिः  
भ्प्_१०।०७।०२१।३ ईरयन् सुमहा-घोर- शब्देन प्रदिशो दिशः  
भ्प्_१०।०७।०२२।१ मुहूर्तम् अभवद् गोष्ठं रजसा तमसावृतम्  
भ्प्_१०।०७।०२२।३ सुतं यशोदा नापश्यत् तस्मिन् न्यस्तवती यतः  
भ्प्_१०।०७।०२३।१ नापश्यत् कश्चनात्मानं परं चापि विमोहितः  
भ्प्_१०।०७।०२३।३ तृणावर्त-निसृष्टाभिः शर्कराभिर् उपद्रुतः  
भ्प्_१०।०७।०२४।१ इति खर-पवन-चक्र-पांशु-वर्षे सुत-पदवीम् अबलाविलक्ष्य माता  
भ्प्_१०।०७।०२४।३ अतिकरुणम् अनुस्मरन्त्य् अशोचद् भुवि पतिता मृत-वत्सका यथा गौः  
भ्प्_१०।०७।०२५।१ रुदितम् अनुनिशम्य तत्र गोप्यो भृशम् अनुतप्त-धियो ऽश्रु-पूर्ण-मुख्यः  
भ्प्_१०।०७।०२५।३ रुरुदुर् अनुपलभ्य नन्द-सूनुं पवन उपारत-पांशु-वर्ष-वेगे  
भ्प्_१०।०७।०२६।१ तृणावर्तः शान्त-रयो वात्या-रूप-धरो हरन्  
भ्प्_१०।०७।०२६।३ कृष्णं नभो-गतो गन्तुं नाशक्नोद् भूरि-भार-भृत्  
भ्प्_१०।०७।०२७।१ तम् अश्मानं मन्यमान आत्मनो गुरु-मत्तया  
भ्प्_१०।०७।०२७।३ गले गृहीत उत्स्रष्टुं नाशक्नोद् अद्भुतार्भकम्  
भ्प्_१०।०७।०२८।१ गल-ग्रहण-निश्चेष्टो दैत्यो निर्गत-लोचनः  
भ्प्_१०।०७।०२८।३ अव्यक्त-रावो न्यपतत् सह-बालो व्यसुर् व्रजे  
भ्प्_१०।०७।०२९।१ तम् अन्तरिक्षात् पतितं शिलायां विशीर्ण-सर्वावयवं करालम्  
भ्प्_१०।०७।०२९।३ पुरं यथा रुद्र-शरेण विद्धं स्त्रियो रुदत्यो ददृशुः समेताः  
भ्प्_१०।०७।०३०।१ प्रादाय मात्रे प्रतिहृत्य विस्मिताः कृष्णं च तस्योरसि लम्बमानम्  
भ्प्_१०।०७।०३०।३ तं स्वस्तिमन्तं पुरुषाद-नीतं विहायसा मृत्यु-मुखात् प्रमुक्तम्  
भ्प्_१०।०७।०३०।५ गोप्यश् च गोपाः किल नन्द-मुख्या लब्ध्वा पुनः प्रापुर् अतीव मोदम्  
भ्प्_१०।०७।०३१।१ अहो बतात्य्-अद्भुतम् एष रक्षसा बालो निवृत्तिं गमितो ऽभ्यगात् पुनः  
भ्प्_१०।०७।०३१।३ हिंस्रः स्व-पापेन विहिंसितः खलः साधुः समत्वेन भयाद् विमुच्यते  
भ्प्_१०।०७।०३२।१ किं नस् तपश् चीर्णम् अधोक्षजार्चनं  
भ्प्_१०।०७।०३२।२ पूर्तेष्ट-दत्तम् उत भूत-सौहृदम्  
भ्प्_१०।०७।०३२।३ यत् सम्परेतः पुनर् एव बालको  
भ्प्_१०।०७।०३२।४ दिष्ट्या स्व-बन्धून् प्रणयन्न् उपस्थितः  
भ्प्_१०।०७।०३३।१ दृष्ट्वाद्भुतानि बहुशो नन्द-गोपो बृहद्वने  
भ्प्_१०।०७।०३३।३ वसुदेव-वचो भूयो मानयाम् आस विस्मितः  
भ्प्_१०।०७।०३४।१ एकदार्भकम् आदाय स्वाङ्कम् आरोप्य भामिनी  
भ्प्_१०।०७।०३४।३ प्रस्नुतं पाययाम् आस स्तनं स्नेह-परिप्लुता  
भ्प्_१०।०७।०३५।१ पीत-प्रायस्य जननी सुतस्य रुचिर-स्मितम्  
भ्प्_१०।०७।०३५।३ मुखं लालयती राजञ् जृम्भतो ददृशे इदम्  
भ्प्_१०।०७।०३६।१ खं रोदसी ज्योतिर्-अनीकम् आशाः सूर्येन्दु-वह्नि-श्वसनाम्बुधींश् च  
भ्प्_१०।०७।०३६।३ द्वीपान् नगांस् तद्-दुहितॄर् वनानि भूतानि यानि स्थिर-जङ्गमानि  
भ्प्_१०।०७।०३७।१ सा वीक्ष्य विश्वं सहसा राजन् सञ्जात-वेपथुः  
भ्प्_१०।०७।०३७।३ सम्मील्य मृगशावाक्षी नेत्रे आसीत् सुविस्मिता  
भ्प्_१०।०८।००१।० श्री-शुक उवाच  
भ्प्_१०।०८।००१।१ गर्गः पुरोहितो राजन् यदूनां सुमहा-तपाः  
भ्प्_१०।०८।००१।३ व्रजं जगाम नन्दस्य वसुदेव-प्रचोदितः  
भ्प्_१०।०८।००२।१ तं दृष्ट्वा परम-प्रीतः प्रत्युत्थाय कृताञ्जलिः  
भ्प्_१०।०८।००२।३ आनर्चाधोक्षज-धिया प्रणिपात-पुरःसरम्  
भ्प्_१०।०८।००३।१ सूपविष्टं कृतातिथ्यं गिरा सूनृतया मुनिम्  
भ्प्_१०।०८।००३।३ नन्दयित्वाब्रवीद् ब्रह्मन् पूर्णस्य करवाम किम्  
भ्प्_१०।०८।००४।१ महद्-विचलनं नॄणां गृहिणां दीन-चेतसाम्  
भ्प्_१०।०८।००४।३ निःश्रेयसाय भगवन् कल्पते नान्यथा क्वचित्  
भ्प्_१०।०८।००५।१ ज्योतिषाम् अयनं साक्षाद् यत् तज् ज्ञानम् अतीन्द्रियम्  
भ्प्_१०।०८।००५।३ प्रणीतं भवता येन पुमान् वेद परावरम्  
भ्प्_१०।०८।००६।१ त्वं हि ब्रह्म-विदां श्रेष्ठः संस्कारान् कर्तुम् अर्हसि  
भ्प्_१०।०८।००६।३ बालयोर् अनयोर् नॄणां जन्मना ब्राह्मणो गुरुः  
भ्प्_१०।०८।००७।० श्री-गर्ग उवाच  
भ्प्_१०।०८।००७।१ यदूनाम् अहम् आचार्यः ख्यातश् च भुवि सर्वदा  
भ्प्_१०।०८।००७।३ सुतं मया संस्कृतं ते मन्यते देवकी-सुतम्  
भ्प्_१०।०८।००८।१ कंसः पाप-मतिः सख्यं तव चानकदुन्दुभेः  
भ्प्_१०।०८।००८।३ देवक्या अष्टमो गर्भो न स्त्री भवितुम् अर्हति  
भ्प्_१०।०८।००९।१ इति सञ्चिन्तयञ् छ्रुत्वा देवक्या दारिका-वचः  
भ्प्_१०।०८।००९।३ अपि हन्ता गताशङ्कस् तर्हि तन् नो ऽनयो भवेत्  
भ्प्_१०।०८।०१०।० श्री-नन्द उवाच  
भ्प्_१०।०८।०१०।१ अलक्षितो ऽस्मिन् रहसि मामकैर् अपि गो-व्रजे  
भ्प्_१०।०८।०१०।३ कुरु द्विजाति-संस्कारं स्वस्ति-वाचन-पूर्वकम्  
भ्प्_१०।०८।०११।० श्री-शुक उवाच  
भ्प्_१०।०८।०११।१ एवं सम्प्रार्थितो विप्रः स्व-चिकीर्षितम् एव तत्  
भ्प्_१०।०८।०११।३ चकार नाम-करणं गूढो रहसि बालयोः  
भ्प्_१०।०८।०१२।० श्री-गर्ग उवाच  
भ्प्_१०।०८।०१२।१ अयं हि रोहिणी-पुत्रो रमयन् सुहृदो गुणैः  
भ्प्_१०।०८।०१२।३ आख्यास्यते राम इति बलाधिक्याद् बलं विदुः  
भ्प्_१०।०८।०१२।५ यदूनाम् अपृथग्-भावात् सङ्कर्षणम् उशन्त्य् अपि  
भ्प्_१०।०८।०१३।१ आसन् वर्णास् त्रयो ह्य् अस्य गृह्णतो ऽनुयुगं तनूः  
भ्प्_१०।०८।०१३।३ शुक्लो रक्तस् तथा पीत इदानीं कृष्णतां गतः  
भ्प्_१०।०८।०१४।१ प्राग् अयं वसुदेवस्य क्वचिज् जातस् तवात्मजः  
भ्प्_१०।०८।०१४।३ वासुदेव इति श्रीमान् अभिज्ञाः सम्प्रचक्षते  
भ्प्_१०।०८।०१५।१ बहूनि सन्ति नामानि रूपाणि च सुतस्य ते  
भ्प्_१०।०८।०१५।३ गुण-कर्मानुरूपाणि तान्य् अहं वेद नो जनाः  
भ्प्_१०।०८।०१६।१ एष वः श्रेय आधास्यद् गोप-गोकुल-नन्दनः  
भ्प्_१०।०८।०१६।३ अनेन सर्व-दुर्गाणि यूयम् अञ्जस् तरिष्यथ  
भ्प्_१०।०८।०१७।१ पुरानेन व्रज-पते साधवो दस्यु-पीडिताः  
भ्प्_१०।०८।०१७।३ अराजके रक्ष्यमाणा जिग्युर् दस्यून् समेधिताः  
भ्प्_१०।०८।०१८।१ य एतस्मिन् महा-भागाः प्रीतिं कुर्वन्ति मानवाः  
भ्प्_१०।०८।०१८।३ नारयो ऽभिभवन्त्य् एतान् विष्णु-पक्षान् इवासुराः  
भ्प्_१०।०८।०१९।१ तस्मान् नन्दात्मजो ऽयं ते नारायण-समो गुणैः  
भ्प्_१०।०८।०१९।३ श्रिया कीर्त्यानुभावेन गोपायस्व समाहितः  
भ्प्_१०।०८।०२०।० श्री-शुक उवाच  
भ्प्_१०।०८।०२०।१ इत्य् आत्मानं समादिश्य गर्गे च स्व-गृहं गते  
भ्प्_१०।०८।०२०।३ नन्दः प्रमुदितो मेने आत्मानं पूर्णम् आशिषाम्  
भ्प्_१०।०८।०२१।१ कालेन व्रजताल्पेन गोकुले राम-केशवौ  
भ्प्_१०।०८।०२१।३ जानुभ्यां सह पाणिभ्यां रिङ्गमाणौ विजह्रतुः  
भ्प्_१०।०८।०२२।१ ताव् अङ्घ्रि-युग्मम् अनुकृष्य सरीसृपन्तौ  
भ्प्_१०।०८।०२२।२ घोष-प्रघोष-रुचिरं व्रज-कर्दमेषु  
भ्प्_१०।०८।०२२।३ तन्-नाद-हृष्ट-मनसाव् अनुसृत्य लोकं  
भ्प्_१०।०८।०२२।४ मुग्ध-प्रभीतवद् उपेयतुर् अन्ति मात्रोः  
भ्प्_१०।०८।०२३।१ तन्-मातरौ निज-सुतौ घृणया स्नुवन्त्यौ  
भ्प्_१०।०८।०२३।२ पङ्काङ्ग-राग-रुचिराव् उपगृह्य दोर्भ्याम्  
भ्प्_१०।०८।०२३।३ दत्त्वा स्तनं प्रपिबतोः स्म मुखं निरीक्ष्य  
भ्प्_१०।०८।०२३।४ मुग्ध-स्मिताल्प-दशनं ययतुः प्रमोदम्  
भ्प्_१०।०८।०२४।१ यर्ह्य् अङ्गना-दर्शनीय-कुमार-लीलाव्  
भ्प्_१०।०८।०२४।२ अन्तर्-व्रजे तद् अबलाः प्रगृहीत-पुच्छैः  
भ्प्_१०।०८।०२४।३ वत्सैर् इतस् तत उभाव् अनुकृष्यमाणौ  
भ्प्_१०।०८।०२४।४ प्रेक्षन्त्य उज्झित-गृहा जहृषुर् हसन्त्यः  
भ्प्_१०।०८।०२५।१ शृङ्ग्य्-अग्नि-दंष्ट्र्य्-असि-जल-द्विज-कण्टकेभ्यः  
भ्प्_१०।०८।०२५।२ क्रीडा-पराव् अतिचलौ स्व-सुतौ निषेद्धुम्  
भ्प्_१०।०८।०२५।३ गृह्याणि कर्तुम् अपि यत्र न तज्-जनन्यौ  
भ्प्_१०।०८।०२५।४ शेकात आपतुर् अलं मनसो ऽनवस्थाम्  
भ्प्_१०।०८।०२६।१ कालेनाल्पेन राजर्षे रामः कृष्णश् च गोकुले  
भ्प्_१०।०८।०२६।३ अघृष्ट-जानुभिः पद्भिर् विचक्रमतुर् अञ्जसा  
भ्प्_१०।०८।०२७।१ ततस् तु भगवान् कृष्णो वयस्यैर् व्रज-बालकैः  
भ्प्_१०।०८।०२७।३ सह-रामो व्रज-स्त्रीणां चिक्रीडे जनयन् मुदम्  
भ्प्_१०।०८।०२८।१ कृष्णस्य गोप्यो रुचिरं वीक्ष्य कौमार-चापलम्  
भ्प्_१०।०८।०२८।३ शृण्वन्त्याः किल तन्-मातुर् इति होचुः समागताः  
भ्प्_१०।०८।०२९।१ वत्सान् मुञ्चन् क्वचिद् असमये क्रोश-सञ्जात-हासः  
भ्प्_१०।०८।०२९।२ स्तेयं स्वाद्व् अत्त्य् अथ दधि-पयः कल्पितैः स्तेय-योगैः  
भ्प्_१०।०८।०२९।३ मर्कान् भोक्ष्यन् विभजति स चेन् नात्ति भाण्डं भिन्नत्ति  
भ्प्_१०।०८।०२९।४ द्रव्यालाभे सगृह-कुपितो यात्य् उपक्रोश्य तोकान्  
भ्प्_१०।०८।०३०।१ हस्ताग्राह्ये रचयति विधिं पीठकोलूखलाद्यैश्  
भ्प्_१०।०८।०३०।२ छिद्रं ह्य् अन्तर्-निहित-वयुनः शिक्य-भाण्डेषु तद्-वित्  
भ्प्_१०।०८।०३०।३ ध्वान्तागारे धृत-मणि-गणं स्वाङ्गम् अर्थ-प्रदीपं  
भ्प्_१०।०८।०३०।४ काले गोप्यो यर्हि गृह-कृत्येषु सुव्यग्र-चित्ताः  
भ्प्_१०।०८।०३१।१ एवं धार्ष्ट्यान्य् उशति कुरुते मेहनादीनि वास्तौ  
भ्प्_१०।०८।०३१।२ स्तेयोपायैर् विरचित-कृतिः सुप्रतीको यथास्ते  
भ्प्_१०।०८।०३१।३ इत्थं स्त्रीभिः स-भय-नयन-श्री-मुखालोकिनीभिर्  
भ्प्_१०।०८।०३१।४ व्याख्यातार्था प्रहसित-मुखी न ह्य् उपालब्धुम् ऐच्छत्  
भ्प्_१०।०८।०३२।१ एकदा क्रीडमानास् ते रामाद्या गोप-दारकाः  
भ्प्_१०।०८।०३२।३ कृष्णो मृदं भक्षितवान् इति मात्रे न्यवेदयन्  
भ्प्_१०।०८।०३३।१ सा गृहीत्वा करे कृष्णम् उपालभ्य हितैषिणी  
भ्प्_१०।०८।०३३।३ यशोदा भय-सम्भ्रान्त- प्रेक्षणाक्षम् अभाषत  
भ्प्_१०।०८।०३४।१ कस्मान् मृदम् अदान्तात्मन् भवान् भक्षितवान् रहः  
भ्प्_१०।०८।०३४।३ वदन्ति तावका ह्य् एते कुमारास् ते ऽग्रजो ऽप्य् अयम्  
भ्प्_१०।०८।०३५।१ नाहं भक्षितवान् अम्ब सर्वे मिथ्याभिशंसिनः  
भ्प्_१०।०८।०३५।३ यदि सत्य-गिरस् तर्हि समक्षं पश्य मे मुखम्  
भ्प्_१०।०८।०३६।१ यद्य् एवं तर्हि व्यादेही- त्य् उक्तः स भगवान् हरिः  
भ्प्_१०।०८।०३६।३ व्यादत्ताव्याहतैश्वर्यः क्रीडा-मनुज-बालकः  
भ्प्_१०।०८।०३७।१ सा तत्र ददृशे विश्वं जगत् स्थास्नु च खं दिशः  
भ्प्_१०।०८।०३७।३ साद्रि-द्वीपाब्धि-भूगोलं स-वाय्व्-अग्नीन्दु-तारकम्  
भ्प्_१०।०८।०३८।१ ज्योतिश्-चक्रं जलं तेजो नभस्वान् वियद् एव च  
भ्प्_१०।०८।०३८।३ वैकारिकाणीन्द्रियाणि मनो मात्रा गुणास् त्रयः  
भ्प्_१०।०८।०३९।१ एतद् विचित्रं सह-जीव-काल- स्वभाव-कर्माशय-लिङ्ग-भेदम्  
भ्प्_१०।०८।०३९।३ सूनोस् तनौ वीक्ष्य विदारितास्ये व्रजं सहात्मानम् अवाप शङ्काम्  
भ्प्_१०।०८।०४०।१ किं स्वप्न एतद् उत देवमाया किं वा मदीयो बत बुद्धि-मोहः  
भ्प्_१०।०८।०४०।३ अथो अमुष्यैव ममार्भकस्य यः कश्चनौत्पत्तिक आत्म-योगः  
भ्प्_१०।०८।०४१।१ अथो यथावन् न वितर्क-गोचरं चेतो-मनः-कर्म-वचोभिर् अञ्जसा  
भ्प्_१०।०८।०४१।३ यद्-आश्रयं येन यतः प्रतीयते सुदुर्विभाव्यं प्रणतास्मि तत्-पदम्  
भ्प्_१०।०८।०४२।१ अहं ममासौ पतिर् एष मे सुतो व्रजेश्वरस्याखिल-वित्तपा सती  
भ्प्_१०।०८।०४२।३ गोप्यश् च गोपाः सह-गोधनाश् च मे यन्-माययेत्थं कुमतिः स मे गतिः  
भ्प्_१०।०८।०४३।१ इत्थं विदित-तत्त्वायां गोपिकायां स ईश्वरः  
भ्प्_१०।०८।०४३।३ वैष्णवीं व्यतनोन् मायां पुत्र-स्नेहमयीं विभुः  
भ्प्_१०।०८।०४४।१ सद्यो नष्ट-स्मृतिर् गोपी सारोप्यारोहम् आत्मजम्  
भ्प्_१०।०८।०४४।३ प्रवृद्ध-स्नेह-कलिल- हृदयासीद् यथा पुरा  
भ्प्_१०।०८।०४५।१ त्रय्या चोपनिषद्भिश् च साङ्ख्य-योगैश् च सात्वतैः  
भ्प्_१०।०८।०४५।३ उपगीयमान-माहात्म्यं हरिं सामन्यतात्मजम्  
भ्प्_१०।०८।०४६।० श्री-राजोवाच  
भ्प्_१०।०८।०४६।१ नन्दः किम् अकरोद् ब्रह्मन् श्रेय एवं महोदयम्  
भ्प्_१०।०८।०४६।३ यशोदा च महा-भागा पपौ यस्याः स्तनं हरिः  
भ्प्_१०।०८।०४७।१ पितरौ नान्वविन्देतां कृष्णोदारार्भकेहितम्  
भ्प्_१०।०८।०४७।३ गायन्त्य् अद्यापि कवयो यल् लोक-शमलापहम्  
भ्प्_१०।०८।०४८।० श्री-शुक उवाच  
भ्प्_१०।०८।०४८।१ द्रोणो वसूनां प्रवरो धरया भार्यया सह  
भ्प्_१०।०८।०४८।३ करिष्यमाण आदेशान् ब्रह्मणस् तम् उवाच ह  
भ्प्_१०।०८।०४९।१ जातयोर् नौ महादेवे भुवि विश्वेश्वरे हरौ  
भ्प्_१०।०८।०४९।३ भक्तिः स्यात् परमा लोके ययाञ्जो दुर्गतिं तरेत्  
भ्प्_१०।०८।०५०।१ अस्त्व् इत्य् उक्तः स भगवान् व्रजे द्रोणो महा-यशाः  
भ्प्_१०।०८।०५०।३ जज्ञे नन्द इति ख्यातो यशोदा सा धराभवत्  
भ्प्_१०।०८।०५१।१ ततो भक्तिर् भगवति पुत्री-भूते जनार्दने  
भ्प्_१०।०८।०५१।३ दम्पत्योर् नितराम् आसीद् गोप-गोपीषु भारत  
भ्प्_१०।०८।०५२।१ कृष्णो ब्रह्मण आदेशं सत्यं कर्तुं व्रजे विभुः  
भ्प्_१०।०८।०५२।३ सह-रामो वसंश् चक्रे तेषां प्रीतिं स्व-लीलया  
भ्प्_१०।०९।००१।० श्री-शुक उवाच  
भ्प्_१०।०९।००१।१ एकदा गृह-दासीषु यशोदा नन्द-गेहिनी  
भ्प्_१०।०९।००१।३ कर्मान्तर-नियुक्तासु निर्ममन्थ स्वयं दधि  
भ्प्_१०।०९।००२।१ यानि यानीह गीतानि तद्-बाल-चरितानि च  
भ्प्_१०।०९।००२।३ दधि-निर्मन्थने काले स्मरन्ती तान्य् अगायत  
भ्प्_१०।०९।००३।१ क्षौमं वासः पृथु-कटि-तटे बिभ्रती सूत्र-नद्धं  
भ्प्_१०।०९।००३।२ पुत्र-स्नेह-स्नुत-कुच-युगं जात-कम्पं च सुभ्रूः  
भ्प्_१०।०९।००३।३ रज्ज्व्-आकर्ष-श्रम-भुज-चलत्-कङ्कणौ कुण्डले च  
भ्प्_१०।०९।००३।४ स्विन्नं वक्त्रं कबर-विगलन्-मालती निर्ममन्थ  
भ्प्_१०।०९।००४।१ तां स्तन्य-काम आसाद्य मथ्नन्तीं जननीं हरिः  
भ्प्_१०।०९।००४।३ गृहीत्वा दधि-मन्थानं न्यषेधत् प्रीतिम् आवहन्  
भ्प्_१०।०९।००५।१ तम् अङ्कम् आरूढम् अपाययत् स्तनं स्नेह-स्नुतं स-स्मितम् ईक्षती मुखम्  
भ्प्_१०।०९।००५।३ अतृप्तम् उत्सृज्य जवेन सा ययाव् उत्सिच्यमाने पयसि त्व् अधिश्रिते  
भ्प्_१०।०९।००६।१ सञ्जात-कोपः स्फुरितारुणाधरं सन्दश्य दद्भिर् दधि-मन्थ-भाजनम्  
भ्प्_१०।०९।००६।३ भित्त्वा मृषाश्रुर् दृषद्-अश्मना रहो जघास हैयङ्गवम् अन्तरं गतः  
भ्प्_१०।०९।००७।१ उत्तार्य गोपी सुशृतं पयः पुनः प्रविश्य सन्दृश्य च दध्य्-अमत्रकम्  
भ्प्_१०।०९।००७।३ भग्नं विलोक्य स्व-सुतस्य कर्म तज् जहास तं चापि न तत्र पश्यती  
भ्प्_१०।०९।००८।१ उलूखलाङ्घ्रेर् उपरि व्यवस्थितं मर्काय कामं ददतं शिचि स्थितम्  
भ्प्_१०।०९।००८।३ हैयङ्गवं चौर्य-विशङ्कितेक्षणं निरीक्ष्य पश्चात् सुतम् आगमच् छनैः  
भ्प्_१०।०९।००९।१ ताम् आत्त-यष्टिं प्रसमीक्ष्य सत्वरस्  
भ्प्_१०।०९।००९।२ ततो ऽवरुह्यापससार भीतवत्  
भ्प्_१०।०९।००९।३ गोप्य् अन्वधावन् न यम् आप योगिनां  
भ्प्_१०।०९।००९।४ क्षमं प्रवेष्टुं तपसेरितं मनः  
भ्प्_१०।०९।०१०।१ अन्वञ्चमाना जननी बृहच्-चलच्- छ्रोणी-भराक्रान्त-गतिः सुमध्यमा  
भ्प्_१०।०९।०१०।३ जवेन विस्रंसित-केश-बन्धन- च्युत-प्रसूनानुगतिः परामृशत्  
भ्प्_१०।०९।०११।१ कृतागसं तं प्ररुदन्तम् अक्षिणी कषन्तम् अञ्जन्-मषिणी स्व-पाणिना  
भ्प्_१०।०९।०११।३ उद्वीक्षमाणं भय-विह्वलेक्षणं हस्ते गृहीत्वा भिषयन्त्य् अवागुरत्  
भ्प्_१०।०९।०१२।१ त्यक्त्वा यष्टिं सुतं भीतं विज्ञायार्भक-वत्सला  
भ्प्_१०।०९।०१२।३ इयेष किल तं बद्धुं दाम्नातद्-वीर्य-कोविदा  
भ्प्_१०।०९।०१३।१ न चान्तर् न बहिर् यस्य न पूर्वं नापि चापरम्  
भ्प्_१०।०९।०१३।३ पूर्वापरं बहिश् चान्तर् जगतो यो जगच् च यः  
भ्प्_१०।०९।०१४।१ तं मत्वात्मजम् अव्यक्तं मर्त्य-लिङ्गम् अधोक्षजम्  
भ्प्_१०।०९।०१४।३ गोपिकोलूखले दाम्ना बबन्ध प्राकृतं यथा  
भ्प्_१०।०९।०१५।१ तद् दाम बध्यमानस्य स्वार्भकस्य कृतागसः  
भ्प्_१०।०९।०१५।३ द्व्य्-अङ्गुलोनम् अभूत् तेन सन्दधे ऽन्यच् च गोपिका  
भ्प्_१०।०९।०१६।१ यदासीत् तद् अपि न्यूनं तेनान्यद् अपि सन्दधे  
भ्प्_१०।०९।०१६।३ तद् अपि द्व्य्-अङ्गुलं न्यूनं यद् यद् आदत्त बन्धनम्  
भ्प्_१०।०९।०१७।१ एवं स्व-गेह-दामानि यशोदा सन्दधत्य् अपि  
भ्प्_१०।०९।०१७।३ गोपीनां सुस्मयन्तीनां स्मयन्ती विस्मिताभवत्  
भ्प्_१०।०९।०१८।१ स्व-मातुः स्विन्न-गात्राया विस्रस्त-कबर-स्रजः  
भ्प्_१०।०९।०१८।३ दृष्ट्वा परिश्रमं कृष्णः कृपयासीत् स्व-बन्धने  
भ्प्_१०।०९।०१९।१ एवं सन्दर्शिता ह्य् अङ्ग हरिणा भृत्य-वश्यता  
भ्प्_१०।०९।०१९।३ स्व-वशेनापि कृष्णेन यस्येदं सेश्वरं वशे  
भ्प्_१०।०९।०२०।१ नेमं विरिञ्चो न भवो न श्रीर् अप्य् अङ्ग-संश्रया  
भ्प्_१०।०९।०२०।३ प्रसादं लेभिरे गोपी यत् तत् प्राप विमुक्तिदात्  
भ्प्_१०।०९।०२१।१ नायं सुखापो भगवान् देहिनां गोपिका-सुतः  
भ्प्_१०।०९।०२१।३ ज्ञानिनां चात्म-भूतानां यथा भक्तिमताम् इह  
भ्प्_१०।०९।०२२।१ कृष्णस् तु गृह-कृत्येषु व्यग्रायां मातरि प्रभुः  
भ्प्_१०।०९।०२२।३ अद्राक्षीद् अर्जुनौ पूर्वं गुह्यकौ धनदात्मजौ  
भ्प्_१०।०९।०२३।१ पुरा नारद-शापेन वृक्षतां प्रापितौ मदात्  
भ्प्_१०।०९।०२३।३ नलकूवर-मणिग्रीवाव् इति ख्यातौ श्रियान्वितौ  
भ्प्_१०।१०।००१।० श्री-राजोवाच  
भ्प्_१०।१०।००१।१ कथ्यतां भगवन्न् एतत् तयोः शापस्य कारणम्  
भ्प्_१०।१०।००१।३ यत् तद् विगर्हितं कर्म येन वा देवर्षेस् तमः  
भ्प्_१०।१०।००२।० श्री-शुक उवाच  
भ्प्_१०।१०।००२।१ रुद्रस्यानुचरौ भूत्वा सुदृप्तौ धनदात्मजौ  
भ्प्_१०।१०।००२।३ कैलासोपवने रम्ये मन्दाकिन्यां मदोत्कटौ  
भ्प्_१०।१०।००३।१ वारुणीं मदिरां पीत्वा मदाघूर्णित-लोचनौ  
भ्प्_१०।१०।००३।३ स्त्री-जनैर् अनुगायद्भिश् चेरतुः पुष्पिते वने  
भ्प्_१०।१०।००४।१ अन्तः प्रविश्य गङ्गायाम् अम्भोज-वन-राजिनि  
भ्प्_१०।१०।००४।३ चिक्रीडतुर् युवतिभिर् गजाव् इव करेणुभिः  
भ्प्_१०।१०।००५।१ यदृच्छया च देवर्षिर् भगवांस् तत्र कौरव  
भ्प्_१०।१०।००५।३ अपश्यन् नारदो देवौ क्षीबाणौ समबुध्यत  
भ्प्_१०।१०।००६।१ तं दृष्ट्वा व्रीडिता देव्यो विवस्त्राः शाप-शङ्किताः  
भ्प्_१०।१०।००६।३ वासांसि पर्यधुः शीघ्रं विवस्त्रौ नैव गुह्यकौ  
भ्प्_१०।१०।००७।१ तौ दृष्ट्वा मदिरा-मत्तौ श्री-मदान्धौ सुरात्मजौ  
भ्प्_१०।१०।००७।३ तयोर् अनुग्रहार्थाय शापं दास्यन्न् इदं जगौ  
भ्प्_१०।१०।००८।० श्री-नारद उवाच  
भ्प्_१०।१०।००८।१ न ह्य् अन्यो जुषतो जोष्यान् बुद्धि-भ्रंशो रजो-गुणः  
भ्प्_१०।१०।००८।३ श्री-मदाद् आभिजात्यादिर् यत्र स्त्री द्यूतम् आसवः  
भ्प्_१०।१०।००९।१ हन्यन्ते पशवो यत्र निर्दयैर् अजितात्मभिः  
भ्प्_१०।१०।००९।३ मन्यमानैर् इमं देहम् अजरामृत्यु नश्वरम्  
भ्प्_१०।१०।०१०।१ देव-सञ्ज्ञितम् अप्य् अन्ते कृमि-विड्-भस्म-सञ्ज्ञितम्  
भ्प्_१०।१०।०१०।३ भूत-ध्रुक् तत्-कृते स्वार्थं किं वेद निरयो यतः  
भ्प्_१०।१०।०११।१ देहः किम् अन्न-दातुः स्वं निषेक्तुर् मातुर् एव च  
भ्प्_१०।१०।०११।३ मातुः पितुर् वा बलिनः क्रेतुर् अग्नेः शुनो ऽपि वा  
भ्प्_१०।१०।०१२।१ एवं साधारणं देहम् अव्यक्त-प्रभवाप्ययम्  
भ्प्_१०।१०।०१२।३ को विद्वान् आत्मसात् कृत्वा हन्ति जन्तून् ऋते ऽसतः  
भ्प्_१०।१०।०१३।१ असतः श्री-मदान्धस्य दारिद्र्यं परम् अञ्जनम्  
भ्प्_१०।१०।०१३।३ आत्मौपम्येन भूतानि दरिद्रः परम् ईक्षते  
भ्प्_१०।१०।०१४।१ यथा कण्टक-विद्धाङ्गो जन्तोर् नेच्छति तां व्यथाम्  
भ्प्_१०।१०।०१४।३ जीव-साम्यं गतो लिङ्गैर् न तथाविद्ध-कण्टकः  
भ्प्_१०।१०।०१५।१ दरिद्रो निरहं-स्तम्भो मुक्तः सर्व-मदैर् इह  
भ्प्_१०।१०।०१५।३ कृच्छ्रं यदृच्छयाप्नोति तद् धि तस्य परं तपः  
भ्प्_१०।१०।०१६।१ नित्यं क्षुत्-क्षाम-देहस्य दरिद्रस्यान्न-काङ्क्षिणः  
भ्प्_१०।१०।०१६।३ इन्द्रियाण्य् अनुशुष्यन्ति हिंसापि विनिवर्तते  
भ्प्_१०।१०।०१७।१ दरिद्रस्यैव युज्यन्ते साधवः सम-दर्शिनः  
भ्प्_१०।१०।०१७।३ सद्भिः क्षिणोति तं तर्षं तत आराद् विशुद्ध्यति  
भ्प्_१०।१०।०१८।१ साधूनां सम-चित्तानां मुकुन्द-चरणैषिणाम्  
भ्प्_१०।१०।०१८।३ उपेक्ष्यैः किं धन-स्तम्भैर् असद्भिर् असद्-आश्रयैः  
भ्प्_१०।१०।०१९।१ तद् अहं मत्तयोर् माध्व्या वारुण्या श्री-मदान्धयोः  
भ्प्_१०।१०।०१९।३ तमो-मदं हरिष्यामि स्त्रैणयोर् अजितात्मनोः  
भ्प्_१०।१०।०२०।१ यद् इमौ लोक-पालस्य पुत्रौ भूत्वा तमः-प्लुतौ  
भ्प्_१०।१०।०२०।३ न विवाससम् आत्मानं विजानीतः सुदुर्मदौ  
भ्प्_१०।१०।०२१।१ अतो ऽर्हतः स्थावरतां स्यातां नैवं यथा पुनः  
भ्प्_१०।१०।०२१।३ स्मृतिः स्यान् मत्-प्रसादेन तत्रापि मद्-अनुग्रहात्  
भ्प्_१०।१०।०२२।१ वासुदेवस्य सान्निध्यं लब्ध्वा दिव्य-शरच्-छते  
भ्प्_१०।१०।०२२।३ वृत्ते स्वर्लोकतां भूयो लब्ध-भक्ती भविष्यतः  
भ्प्_१०।१०।०२३।० श्री-शुक उवाच  
भ्प्_१०।१०।०२३।१ एवम् उक्त्वा स देवर्षिर् गतो नारायणाश्रमम्  
भ्प्_१०।१०।०२३।३ नलकूवर-मणिग्रीवाव् आसतुर् यमलार्जुनौ  
भ्प्_१०।१०।०२४।१ ऋषेर् भागवत-मुख्यस्य सत्यं कर्तुं वचो हरिः  
भ्प्_१०।१०।०२४।३ जगाम शनकैस् तत्र यत्रास्तां यमलार्जुनौ  
भ्प्_१०।१०।०२५।१ देवर्षिर् मे प्रियतमो यद् इमौ धनदात्मजौ  
भ्प्_१०।१०।०२५।३ तत् तथा साधयिष्यामि यद् गीतं तन् महात्मना  
भ्प्_१०।१०।०२६।१ इत्य् अन्तरेणार्जुनयोः कृष्णस् तु यमयोर् ययौ  
भ्प्_१०।१०।०२६।३ आत्म-निर्वेश-मात्रेण तिर्यग्-गतम् उलूखलम्  
भ्प्_१०।१०।०२७।१ बालेन निष्कर्षयतान्वग् उलूखलं तद्  
भ्प्_१०।१०।०२७।२ दामोदरेण तरसोत्कलिताङ्घ्रि-बन्धौ  
भ्प्_१०।१०।०२७।३ निष्पेततुः परम-विक्रमितातिवेप-  
भ्प्_१०।१०।०२७।४ स्कन्ध-प्रवाल-विटपौ कृत-चण्ड-शब्दौ  
भ्प्_१०।१०।०२८।१ तत्र श्रिया परमया ककुभः स्फुरन्तौ  
भ्प्_१०।१०।०२८।२ सिद्धाव् उपेत्य कुजयोर् इव जात-वेदाः  
भ्प्_१०।१०।०२८।३ कृष्णं प्रणम्य शिरसाखिल-लोक-नाथं  
भ्प्_१०।१०।०२८।४ बद्धाञ्जली विरजसाव् इदम् ऊचतुः स्म  
भ्प्_१०।१०।०२९।१ कृष्ण कृष्ण महा-योगिंस् त्वम् आद्यः पुरुषः परः  
भ्प्_१०।१०।०२९।३ व्यक्ताव्यक्तम् इदं विश्वं रूपं ते ब्राह्मणा विदुः  
भ्प्_१०।१०।०३०।१ त्वम् एकः सर्व-भूतानां देहास्व्-आत्मेन्द्रियेश्वरः  
भ्प्_१०।१०।०३०।३ त्वम् एव कालो भगवान् विष्णुर् अव्यय ईश्वरः  
भ्प्_१०।१०।०३१।१ त्वं महान् प्रकृतिः सूक्ष्मा रजः-सत्त्व-तमोमयी  
भ्प्_१०।१०।०३१।३ त्वम् एव पुरुषो ऽध्यक्षः सर्व-क्षेत्र-विकार-वित्  
भ्प्_१०।१०।०३२।१ गृह्यमाणैस् त्वम् अग्राह्यो विकारैः प्राकृतैर् गुणैः  
भ्प्_१०।१०।०३२।३ को न्व् इहार्हति विज्ञातुं प्राक् सिद्धं गुण-संवृतः  
भ्प्_१०।१०।०३३।१ तस्मै तुभ्यं भगवते वासुदेवाय वेधसे  
भ्प्_१०।१०।०३३।३ आत्म-द्योत-गुणैश् छन्न- महिम्ने ब्रह्मणे नमः  
भ्प्_१०।१०।०३४।१ यस्यावतारा ज्ञायन्ते शरीरेष्व् अशरीरिणः  
भ्प्_१०।१०।०३४।३ तैस् तैर् अतुल्यातिशयैर् वीर्यैर् देहिष्व् असङ्गतैः  
भ्प्_१०।१०।०३५।१ स भवान् सर्व-लोकस्य भवाय विभवाय च  
भ्प्_१०।१०।०३५।३ अवतीर्णो ऽंश-भागेन साम्प्रतं पतिर् आशिषाम्  
भ्प्_१०।१०।०३६।१ नमः परम-कल्याण नमः परम-मङ्गल  
भ्प्_१०।१०।०३६।३ वासुदेवाय शान्ताय यदूनां पतये नमः  
भ्प्_१०।१०।०३७।१ अनुजानीहि नौ भूमंस् तवानुचर-किङ्करौ  
भ्प्_१०।१०।०३७।३ दर्शनं नौ भगवत ऋषेर् आसीद् अनुग्रहात्  
भ्प्_१०।१०।०३८।१ वाणी गुणानुकथने श्रवणौ कथायां  
भ्प्_१०।१०।०३८।२ हस्तौ च कर्मसु मनस् तव पादयोर् नः  
भ्प्_१०।१०।०३८।३ स्मृत्यां शिरस् तव निवास-जगत्-प्रणामे  
भ्प्_१०।१०।०३८।४ दृष्टिः सतां दर्शने ऽस्तु भवत्-तनूनाम्  
भ्प्_१०।१०।०३९।० श्री-शुक उवाच  
भ्प्_१०।१०।०३९।१ इत्थं सङ्कीर्तितस् ताभ्यां भगवान् गोकुलेश्वरः  
भ्प्_१०।१०।०३९।३ दाम्ना चोलूखले बद्धः प्रहसन्न् आह गुह्यकौ  
भ्प्_१०।१०।०४०।० श्री-भगवान् उवाच  
भ्प्_१०।१०।०४०।१ ज्ञातं मम पुरैवैतद् ऋषिणा करुणात्मना  
भ्प्_१०।१०।०४०।३ यच् छ्री-मदान्धयोर् वाग्भिर् विभ्रंशो ऽनुग्रहः कृतः  
भ्प्_१०।१०।०४१।१ साधूनां सम-चित्तानां सुतरां मत्-कृतात्मनाम्  
भ्प्_१०।१०।०४१।३ दर्शनान् नो भवेद् बन्धः पुंसो ऽक्ष्णोः सवितुर् यथा  
भ्प्_१०।१०।०४२।१ तद् गच्छतं मत्-परमौ नलकूवर सादनम्  
भ्प्_१०।१०।०४२।३ सञ्जातो मयि भावो वाम् ईप्सितः परमो ऽभवः  
भ्प्_१०।१०।०४३।० श्री-शुक उवाच  
भ्प्_१०।१०।०४३।१ इत्य् उक्तौ तौ परिक्रम्य प्रणम्य च पुनः पुनः  
भ्प्_१०।१०।०४३।३ बद्धोलूखलम् आमन्त्र्य जग्मतुर् दिशम् उत्तराम्  
भ्प्_१०।११।००१।० श्री-शुक उवाच  
भ्प्_१०।११।००१।१ गोपा नन्दादयः श्रुत्वा द्रुमयोः पततो रवम्  
भ्प्_१०।११।००१।३ तत्राजग्मुः कुरु-श्रेष्ठ निर्घात-भय-शङ्किताः  
भ्प्_१०।११।००२।१ भूम्यां निपतितौ तत्र ददृशुर् यमलार्जुनौ  
भ्प्_१०।११।००२।३ बभ्रमुस् तद् अविज्ञाय लक्ष्यं पतन-कारणम्  
भ्प्_१०।११।००३।१ उलूखलं विकर्षन्तं दाम्ना बद्धं च बालकम्  
भ्प्_१०।११।००३।३ कस्येदं कुत आश्चर्यम् उत्पात इति कातराः  
भ्प्_१०।११।००४।१ बाला ऊचुर् अनेनेति तिर्यग्-गतम् उलूखलम्  
भ्प्_१०।११।००४।३ विकर्षता मध्य-गेन पुरुषाव् अप्य् अचक्ष्महि  
भ्प्_१०।११।००५।१ न ते तद्-उक्तं जगृहुर् न घटेतेति तस्य तत्  
भ्प्_१०।११।००५।३ बालस्योत्पाटनं तर्वोः केचित् सन्दिग्ध-चेतसः  
भ्प्_१०।११।००६।१ उलूखलं विकर्षन्तं दाम्ना बद्धं स्वम् आत्मजम्  
भ्प्_१०।११।००६।३ विलोक्य नन्दः प्रहसद्- वदनो विमुमोच ह  
भ्प्_१०।११।००७।१ गोपीभिः स्तोभितो ऽनृत्यद् भगवान् बालवत् क्वचित्  
भ्प्_१०।११।००७।३ उद्गायति क्वचिन् मुग्धस् तद्-वशो दारु-यन्त्रवत्  
भ्प्_१०।११।००८।१ बिभर्ति क्वचिद् आज्ञप्तः पीठकोन्मान-पादुकम्  
भ्प्_१०।११।००८।३ बाहु-क्षेपं च कुरुते स्वानां च प्रीतिम् आवहन्  
भ्प्_१०।११।००९।१ दर्शयंस् तद्-विदां लोक आत्मनो भृत्य-वश्यताम्  
भ्प्_१०।११।००९।३ व्रजस्योवाह वै हर्षं भगवान् बाल-चेष्टितैः  
भ्प्_१०।११।०१०।१ क्रीणीहि भोः फलानीति श्रुत्वा सत्वरम् अच्युतः  
भ्प्_१०।११।०१०।३ फलार्थी धान्यम् आदाय ययौ सर्व-फल-प्रदः  
भ्प्_१०।११।०११।१ फल-विक्रयिणी तस्य च्युत-धान्य-कर-द्वयम्  
भ्प्_१०।११।०११।३ फलैर् अपूरयद् रत्नैः फल-भाण्डम् अपूरि च  
भ्प्_१०।११।०१२।१ सरित्-तीर-गतं कृष्णं भग्नार्जुनम् अथाह्वयत्  
भ्प्_१०।११।०१२।३ रामं च रोहिणी देवी क्रीडन्तं बालकैर् भृशम्  
भ्प्_१०।११।०१३।१ नोपेयातां यदाहूतौ क्रीडा-सङ्गेन पुत्रकौ  
भ्प्_१०।११।०१३।३ यशोदां प्रेषयाम् आस रोहिणी पुत्र-वत्सलाम्  
भ्प्_१०।११।०१४।१ क्रीडन्तं सा सुतं बालैर् अतिवेलं सहाग्रजम्  
भ्प्_१०।११।०१४।३ यशोदाजोहवीत् कृष्णं पुत्र-स्नेह-स्नुत-स्तनी  
भ्प्_१०।११।०१५।१ कृष्ण कृष्णारविन्दाक्ष तात एहि स्तनं पिब  
भ्प्_१०।११।०१५।३ अलं विहारैः क्षुत्-क्षान्तः क्रीडा-श्रान्तो ऽसि पुत्रक  
भ्प्_१०।११।०१६।१ हे रामागच्छ ताताशु सानुजः कुल-नन्दन  
भ्प्_१०।११।०१६।३ प्रातर् एव कृताहारस् तद् भवान् भोक्तुम् अर्हति  
भ्प्_१०।११।०१७।१ प्रतीक्षते त्वां दाशार्ह भोक्ष्यमाणो व्रजाधिपः  
भ्प्_१०।११।०१७।३ एह्य् आवयोः प्रियं धेहि स्व-गृहान् यात बालकाः  
भ्प्_१०।११।०१८।१ धूलि-धूसरिताङ्गस् त्वं पुत्र मज्जनम् आवह  
भ्प्_१०।११।०१८।३ जन्मर्क्षं ते ऽद्य भवति विप्रेभ्यो देहि गाः शुचिः  
भ्प्_१०।११।०१९।१ पश्य पश्य वयस्यांस् ते मातृ-मृष्टान् स्वलङ्कृतान्  
भ्प्_१०।११।०१९।३ त्वं च स्नातः कृताहारो विहरस्व स्वलङ्कृतः  
भ्प्_१०।११।०२०।१ इत्थं यशोदा तम् अशेष-शेखरं मत्वा सुतं स्नेह-निबद्ध-धीर् नृप  
भ्प्_१०।११।०२०।३ हस्ते गृहीत्वा सह-रामम् अच्युतं नीत्वा स्व-वाटं कृतवत्य् अथोदयम्  
भ्प्_१०।११।०२१।० श्री-शुक उवाच  
भ्प्_१०।११।०२१।१ गोप-वृद्धा महोत्पातान् अनुभूय बृहद्वने  
भ्प्_१०।११।०२१।३ नन्दादयः समागम्य व्रज-कार्यम् अमन्त्रयन्  
भ्प्_१०।११।०२२।१ तत्रोपानन्द-नामाह गोपो ज्ञान-वयो-ऽधिकः  
भ्प्_१०।११।०२२।३ देश-कालार्थ-तत्त्व-ज्ञः प्रिय-कृद् राम-कृष्णयोः  
भ्प्_१०।११।०२३।१ उत्थातव्यम् इतो ऽस्माभिर् गोकुलस्य हितैषिभिः  
भ्प्_१०।११।०२३।३ आयान्त्य् अत्र महोत्पाता बालानां नाश-हेतवः  
भ्प्_१०।११।०२४।१ मुक्तः कथञ्चिद् राक्षस्या बाल-घ्न्या बालको ह्य् असौ  
भ्प्_१०।११।०२४।३ हरेर् अनुग्रहान् नूनम् अनश् चोपरि नापतत्  
भ्प्_१०।११।०२५।१ चक्र-वातेन नीतो ऽयं दैत्येन विपदं वियत्  
भ्प्_१०।११।०२५।३ शिलायां पतितस् तत्र परित्रातः सुरेश्वरैः  
भ्प्_१०।११।०२६।१ यन् न म्रियेत द्रुमयोर् अन्तरं प्राप्य बालकः  
भ्प्_१०।११।०२६।३ असाव् अन्यतमो वापि तद् अप्य् अच्युत-रक्षणम्  
भ्प्_१०।११।०२७।१ यावद् औत्पातिको ऽरिष्टो व्रजं नाभिभवेद् इतः  
भ्प्_१०।११।०२७।३ तावद् बालान् उपादाय यास्यामो ऽन्यत्र सानुगाः  
भ्प्_१०।११।०२८।१ वनं वृन्दावनं नाम पशव्यं नव-काननम्  
भ्प्_१०।११।०२८।३ गोप-गोपी-गवां सेव्यं पुण्याद्रि-तृण-वीरुधम्  
भ्प्_१०।११।०२९।१ तत् तत्राद्यैव यास्यामः शकटान् युङ्क्त मा चिरम्  
भ्प्_१०।११।०२९।३ गोधनान्य् अग्रतो यान्तु भवतां यदि रोचते  
भ्प्_१०।११।०३०।१ तच् छ्रुत्वैक-धियो गोपाः साधु साध्व् इति वादिनः  
भ्प्_१०।११।०३०।३ व्रजान् स्वान् स्वान् समायुज्य ययू रूढ-परिच्छदाः  
भ्प्_१०।११।०३१।१ वृद्धान् बालान् स्त्रियो राजन् सर्वोपकरणानि च  
भ्प्_१०।११।०३१।३ अनःस्व् आरोप्य गोपाला यत्ता आत्त-शरासनाः  
भ्प्_१०।११।०३२।१ गोधनानि पुरस्कृत्य शृङ्गाण्य् आपूर्य सर्वतः  
भ्प्_१०।११।०३२।३ तूर्य-घोषेण महता ययुः सह-पुरोहिताः  
भ्प्_१०।११।०३३।१ गोप्यो रूढ-रथा नूत्न- कुच-कुङ्कुम-कान्तयः  
भ्प्_१०।११।०३३।३ कृष्ण-लीला जगुः प्रीत्या निष्क-कण्ठ्यः सुवाससः  
भ्प्_१०।११।०३४।१ तथा यशोदा-रोहिण्याव् एकं शकटम् आस्थिते  
भ्प्_१०।११।०३४।३ रेजतुः कृष्ण-रामाभ्यां तत्-कथा-श्रवणोत्सुके  
भ्प्_१०।११।०३५।१ वृन्दावनं सम्प्रविश्य सर्व-काल-सुखावहम्  
भ्प्_१०।११।०३५।३ तत्र चक्रुर् व्रजावासं शकटैर् अर्ध-चन्द्रवत्  
भ्प्_१०।११।०३६।१ वृन्दावनं गोवर्धनं यमुना-पुलिनानि च  
भ्प्_१०।११।०३६।३ वीक्ष्यासीद् उत्तमा प्रीती राम-माधवयोर् नृप  
भ्प्_१०।११।०३७।१ एवं व्रजौकसां प्रीतिं यच्छन्तौ बाल-चेष्टितैः  
भ्प्_१०।११।०३७।३ कल-वाक्यैः स्व-कालेन वत्स-पालौ बभूवतुः  
भ्प्_१०।११।०३८।१ अविदूरे व्रज-भुवः सह गोपाल-दारकैः  
भ्प्_१०।११।०३८।३ चारयाम् आसतुर् वत्सान् नाना-क्रीडा-परिच्छदौ  
भ्प्_१०।११।०३९।१ क्वचिद् वादयतो वेणुं क्षेपणैः क्षिपतः क्वचित्  
भ्प्_१०।११।०३९।३ क्वचित् पादैः किङ्किणीभिः क्वचित् कृत्रिम-गो-वृषैः  
भ्प्_१०।११।०४०।१ वृषायमाणौ नर्दन्तौ युयुधाते परस्परम्  
भ्प्_१०।११।०४०।३ अनुकृत्य रुतैर् जन्तूंश् चेरतुः प्राकृतौ यथा  
भ्प्_१०।११।०४१।१ कदाचिद् यमुना-तीरे वत्सांश् चारयतोः स्वकैः  
भ्प्_१०।११।०४१।३ वयस्यैः कृष्ण-बलयोर् जिघांसुर् दैत्य आगमत्  
भ्प्_१०।११।०४२।१ तं वत्स-रूपिणं वीक्ष्य वत्स-यूथ-गतं हरिः  
भ्प्_१०।११।०४२।३ दर्शयन् बलदेवाय शनैर् मुग्ध इवासदत्  
भ्प्_१०।११।०४३।१ गृहीत्वापर-पादाभ्यां सह-लाङ्गूलम् अच्युतः  
भ्प्_१०।११।०४३।३ भ्रामयित्वा कपित्थाग्रे प्राहिणोद् गत-जीवितम्  
भ्प्_१०।११।०४३।५ स कपित्थैर् महा-कायः पात्यमानैः पपात ह  
भ्प्_१०।११।०४४।१ तं वीक्ष्य विस्मिता बालाः शशंसुः साधु साध्व् इति  
भ्प्_१०।११।०४४।३ देवाश् च परिसन्तुष्टा बभूवुः पुष्प-वर्षिणः  
भ्प्_१०।११।०४५।१ तौ वत्स-पालकौ भूत्वा सर्व-लोकैक-पालकौ  
भ्प्_१०।११।०४५।३ सप्रातर्-आशौ गो-वत्सांश् चारयन्तौ विचेरतुः  
भ्प्_१०।११।०४६।१ स्वं स्वं वत्स-कुलं सर्वे पाययिष्यन्त एकदा  
भ्प्_१०।११।०४६।३ गत्वा जलाशयाभ्याशं पाययित्वा पपुर् जलम्  
भ्प्_१०।११।०४७।१ ते तत्र ददृशुर् बाला महा-सत्त्वम् अवस्थितम्  
भ्प्_१०।११।०४७।३ तत्रसुर् वज्र-निर्भिन्नं गिरेः शृङ्गम् इव च्युतम्  
भ्प्_१०।११।०४८।१ स वै बको नाम महान् असुरो बक-रूप-धृक्  
भ्प्_१०।११।०४८।३ आगत्य सहसा कृष्णं तीक्ष्ण-तुण्डो ऽग्रसद् बली  
भ्प्_१०।११।०४९।१ कृष्णं महा-बक-ग्रस्तं दृष्ट्वा रामादयो ऽर्भकाः  
भ्प्_१०।११।०४९।३ बभूवुर् इन्द्रियाणीव विना प्राणं विचेतसः  
भ्प्_१०।११।०५०।१ तं तालु-मूलं प्रदहन्तम् अग्निवद् गोपाल-सूनुं पितरं जगद्-गुरोः  
भ्प्_१०।११।०५०।३ चच्छर्द सद्यो ऽतिरुषाक्षतं बकस् तुण्डेन हन्तुं पुनर् अभ्यपद्यत  
भ्प्_१०।११।०५१।१ तम् आपतन्तं स निगृह्य तुण्डयोर् दोर्भ्यां बकं कंस-सखं सतां पतिः  
भ्प्_१०।११।०५१।३ पश्यत्सु बालेषु ददार लीलया मुदावहो वीरणवद् दिवौकसाम्  
भ्प्_१०।११।०५२।१ तदा बकारिं सुर-लोक-वासिनः समाकिरन् नन्दन-मल्लिकादिभिः  
भ्प्_१०।११।०५२।३ समीडिरे चानक-शङ्ख-संस्तवैस् तद् वीक्ष्य गोपाल-सुता विसिस्मिरे  
भ्प्_१०।११।०५३।१ मुक्तं बकास्याद् उपलभ्य बालका रामादयः प्राणम् इवेन्द्रियो गणः  
भ्प्_१०।११।०५३।३ स्थानागतं तं परिरभ्य निर्वृताः प्रणीय वत्सान् व्रजम् एत्य तज् जगुः  
भ्प्_१०।११।०५४।१ श्रुत्वा तद् विस्मिता गोपा गोप्यश् चातिप्रियादृताः  
भ्प्_१०।११।०५४।३ प्रेत्यागतम् इवोत्सुक्याद् ऐक्षन्त तृषितेक्षणाः  
भ्प्_१०।११।०५५।१ अहो बतास्य बालस्य बहवो मृत्यवो ऽभवन्  
भ्प्_१०।११।०५५।३ अप्य् आसीद् विप्रियं तेषां कृतं पूर्वं यतो भयम्  
भ्प्_१०।११।०५६।१ अथाप्य् अभिभवन्त्य् एनं नैव ते घोर-दर्शनाः  
भ्प्_१०।११।०५६।३ जिघांसयैनम् आसाद्य नश्यन्त्य् अग्नौ पतङ्गवत्  
भ्प्_१०।११।०५७।१ अहो ब्रह्म-विदां वाचो नासत्याः सन्ति कर्हिचित्  
भ्प्_१०।११।०५७।३ गर्गो यद् आह भगवान् अन्वभावि तथैव तत्  
भ्प्_१०।११।०५८।१ इति नन्दादयो गोपाः कृष्ण-राम-कथां मुदा  
भ्प्_१०।११।०५८।३ कुर्वन्तो रममाणाश् च नाविन्दन् भव-वेदनाम्  
भ्प्_१०।११।०५९।१ एवं विहारैः कौमारैः कौमारं जहतुर् व्रजे  
भ्प्_१०।११।०५९।३ निलायनैः सेतु-बन्धैर् मर्कटोत्प्लवनादिभिः  
भ्प्_१०।१२।००१।० श्री-शुक उवाच  
भ्प्_१०।१२।००१।१ क्वचिद् वनाशाय मनो दधद् व्रजात् प्रातः समुत्थाय वयस्य-वत्सपान्  
भ्प्_१०।१२।००१।३ प्रबोधयञ् छृङ्ग-रवेण चारुणा विनिर्गतो वत्स-पुरःसरो हरिः  
भ्प्_१०।१२।००२।१ तेनैव साकं पृथुकाः सहस्रशः स्निग्धाः सुशिग्-वेत्र-विषाण-वेणवः  
भ्प्_१०।१२।००२।३ स्वान् स्वान् सहस्रोपरि-सङ्ख्ययान्वितान् वत्सान् पुरस्कृत्य विनिर्ययुर् मुदा  
भ्प्_१०।१२।००३।१ कृष्ण-वत्सैर् असङ्ख्यातैर् यूथी-कृत्य स्व-वत्सकान्  
भ्प्_१०।१२।००३।३ चारयन्तो ऽर्भ-लीलाभिर् विजह्रुस् तत्र तत्र ह  
भ्प्_१०।१२।००४।१ फल-प्रबाल-स्तवक- सुमनः-पिच्छ-धातुभिः  
भ्प्_१०।१२।००४।३ काच-गुञ्जा-मणि-स्वर्ण- भूषिता अप्य् अभूषयन्  
भ्प्_१०।१२।००५।१ मुष्णन्तो ऽन्योन्य-शिक्यादीन् ज्ञातान् आराच् च चिक्षिपुः  
भ्प्_१०।१२।००५।३ तत्रत्याश् च पुनर् दूराद् धसन्तश् च पुनर् ददुः  
भ्प्_१०।१२।००६।१ यदि दूरं गतः कृष्णो वन-शोभेक्षणाय तम्  
भ्प्_१०।१२।००६।३ अहं पूर्वम् अहं पूर्वम् इति संस्पृश्य रेमिरे  
भ्प्_१०।१२।००७।१ केचिद् वेणून् वादयन्तो ध्मान्तः शृङ्गाणि केचन  
भ्प्_१०।१२।००७।३ केचिद् भृङ्गैः प्रगायन्तः कूजन्तः कोकिलैः परे  
भ्प्_१०।१२।००८।१ विच्छायाभिः प्रधावन्तो गच्छन्तः साधु-हंसकैः  
भ्प्_१०।१२।००८।३ बकैर् उपविशन्तश् च नृत्यन्तश् च कलापिभिः  
भ्प्_१०।१२।००९।१ विकर्षन्तः कीश-बालान् आरोहन्तश् च तैर् द्रुमान्  
भ्प्_१०।१२।००९।३ विकुर्वन्तश् च तैः साकं प्लवन्तश् च पलाशिषु  
भ्प्_१०।१२।०१०।१ साकं भेकैर् विलङ्घन्तः सरितः स्रव-सम्प्लुताः  
भ्प्_१०।१२।०१०।३ विहसन्तः प्रतिच्छायाः शपन्तश् च प्रतिस्वनान्  
भ्प्_१०।१२।०११।१ इत्थं सतां ब्रह्म-सुखानुभूत्या दास्यं गतानां पर-दैवतेन  
भ्प्_१०।१२।०११।३ मायाश्रितानां नर-दारकेण साकं विजह्रुः कृत-पुण्य-पुञ्जाः  
भ्प्_१०।१२।०१२।१ यत्-पाद-पांसुर् बहु-जन्म-कृच्छ्रतो  
भ्प्_१०।१२।०१२।२ धृतात्मभिर् योगिभिर् अप्य् अलभ्यः  
भ्प्_१०।१२।०१२।३ स एव यद्-दृग्-विषयः स्वयं स्थितः  
भ्प्_१०।१२।०१२।४ किं वर्ण्यते दिष्टम् अतो व्रजौकसाम्  
भ्प्_१०।१२।०१३।१ अथाघ-नामाभ्यपतन् महासुरस् तेषां सुख-क्रीडन-वीक्षणाक्षमः  
भ्प्_१०।१२।०१३।३ नित्यं यद्-अन्तर् निज-जीवितेप्सुभिः पीतामृतैर् अप्य् अमरैः प्रतीक्ष्यते  
भ्प्_१०।१२।०१४।१ दृष्ट्वार्भकान् कृष्ण-मुखान् अघासुरः  
भ्प्_१०।१२।०१४।२ कंसानुशिष्टः स बकी-बकानुजः  
भ्प्_१०।१२।०१४।३ अयं तु मे सोदर-नाश-कृत् तयोर्  
भ्प्_१०।१२।०१४।४ द्वयोर् ममैनं स-बलं हनिष्ये  
भ्प्_१०।१२।०१५।१ एते यदा मत्-सुहृदोस् तिलापः कृतास् तदा नष्ट-समा व्रजौकसः  
भ्प्_१०।१२।०१५।३ प्राणे गते वर्ष्मसु का नु चिन्ता प्रजासवः प्राण-भृतो हि ये ते  
भ्प्_१०।१२।०१६।१ इति व्यवस्याजगरं बृहद् वपुः स योजनायाम-महाद्रि-पीवरम्  
भ्प्_१०।१२।०१६।३ धृत्वाद्भुतं व्यात्त-गुहाननं तदा पथि व्यशेत ग्रसनाशया खलः  
भ्प्_१०।१२।०१७।१ धराधरोष्ठो जलदोत्तरोष्ठो दर्य्-आननान्तो गिरि-शृङ्ग-दंष्ट्रः  
भ्प्_१०।१२।०१७।३ ध्वान्तान्तर्-आस्यो वितताध्व-जिह्वः परुषानिल-श्वास-दवेक्षणोष्णः  
भ्प्_१०।१२।०१८।१ दृष्ट्वा तं तादृशं सर्वे मत्वा वृन्दावन-श्रियम्  
भ्प्_१०।१२।०१८।३ व्यात्ताजगर-तुण्डेन ह्य् उत्प्रेक्षन्ते स्म लीलया  
भ्प्_१०।१२।०१९।१ अहो मित्राणि गदत सत्त्व-कूटं पुरः स्थितम्  
भ्प्_१०।१२।०१९।३ अस्मत्-सङ्ग्रसन-व्यात्त- व्याल-तुण्डायते न वा  
भ्प्_१०।१२।०२०।१ सत्यम् अर्क-करारक्तम् उत्तरा-हनुवद् घनम्  
भ्प्_१०।१२।०२०।३ अधरा-हनुवद् रोधस् तत्-प्रतिच्छाययारुणम्  
भ्प्_१०।१२।०२१।१ प्रतिस्पर्धेते सृक्कभ्यां सव्यासव्ये नगोदरे  
भ्प्_१०।१२।०२१।३ तुङ्ग-शृङ्गालयो ऽप्य् एतास् तद्-दंष्ट्राभिश् च पश्यत  
भ्प्_१०।१२।०२२।१ आस्तृतायाम-मार्गो ऽयं रसनां प्रतिगर्जति  
भ्प्_१०।१२।०२२।३ एषां अन्तर्-गतं ध्वान्तम् एतद् अप्य् अन्तर्-आननम्  
भ्प्_१०।१२।०२३।१ दावोष्ण-खर-वातो ऽयं श्वासवद् भाति पश्यत  
भ्प्_१०।१२।०२३।३ तद्-दग्ध-सत्त्व-दुर्गन्धो ऽप्य् अन्तर्-आमिष-गन्धवत्  
भ्प्_१०।१२।०२४।१ अस्मान् किम् अत्र ग्रसिता निविष्टान् अयं तथा चेद् बकवद् विनङ्क्ष्यति  
भ्प्_१०।१२।०२४।३ क्षणाद् अनेनेति बकार्य्-उशन्-मुखं वीक्ष्योद्धसन्तः कर-ताडनैर् ययुः  
भ्प्_१०।१२।०२५।१ इत्थं मिथो ऽतथ्यम् अतज्-ज्ञ-भाषितं  
भ्प्_१०।१२।०२५।२ श्रुत्वा विचिन्त्येत्य् अमृषा मृषायते  
भ्प्_१०।१२।०२५।३ रक्षो विदित्वाखिल-भूत-हृत्-स्थितः  
भ्प्_१०।१२।०२५।४ स्वानां निरोद्धुं भगवान् मनो दधे  
भ्प्_१०।१२।०२६।१ तावत् प्रविष्टास् त्व् असुरोदरान्तरं परं न गीर्णाः शिशवः स-वत्साः  
भ्प्_१०।१२।०२६।३ प्रतीक्षमाणेन बकारि-वेशनं हत-स्व-कान्त-स्मरणेन रक्षसा  
भ्प्_१०।१२।०२७।१ तान् वीक्ष्य कृष्णः सकलाभय-प्रदो  
भ्प्_१०।१२।०२७।२ ह्य् अनन्य-नाथान् स्व-कराद् अवच्युतान्  
भ्प्_१०।१२।०२७।३ दीनांश् च मृत्योर् जठराग्नि-घासान्  
भ्प्_१०।१२।०२७।४ घृणार्दितो दिष्ट-कृतेन विस्मितः  
भ्प्_१०।१२।०२८।१ कृत्यं किम् अत्रास्य खलस्य जीवनं  
भ्प्_१०।१२।०२८।२ न वा अमीषां च सतां विहिंसनम्  
भ्प्_१०।१२।०२८।३ द्वयं कथं स्याद् इति संविचिन्त्य  
भ्प्_१०।१२।०२८।४ ज्ञात्वाविशत् तुण्डम् अशेष-दृग् घरिः  
भ्प्_१०।१२।०२९।१ तदा घन-च्छदा देवा भयाद् धा-हेति चुक्रुशुः  
भ्प्_१०।१२।०२९।३ जहृषुर् ये च कंसाद्याः कौणपास् त्व् अघ-बान्धवाः  
भ्प्_१०।१२।०३०।१ तच् छ्रुत्वा भगवान् कृष्णस् त्व् अव्ययः सार्भ-वत्सकम्  
भ्प्_१०।१२।०३०।३ चूर्णी-चिकीर्षोर् आत्मानं तरसा ववृधे गले  
भ्प्_१०।१२।०३१।१ ततो ऽतिकायस्य निरुद्ध-मार्गिणो ह्य् उद्गीर्ण-दृष्टेर् भ्रमतस् त्व् इतस् ततः  
भ्प्_१०।१२।०३१।३ पूर्णो ऽन्तर्-अङ्गे पवनो निरुद्धो मूर्धन् विनिर्भिद्य विनिर्गतो बहिः  
भ्प्_१०।१२।०३२।१ तेनैव सर्वेषु बहिर् गतेषु प्राणेषु वत्सान् सुहृदः परेतान्  
भ्प्_१०।१२।०३२।३ दृष्ट्या स्वयोत्थाप्य तद्-अन्वितः पुनर् वक्त्रान् मुकुन्दो भगवान् विनिर्ययौ  
भ्प्_१०।१२।०३३।१ पीनाहि-भोगोत्थितम् अद्भुतं महज् ज्योतिः स्व-धाम्ना ज्वलयद् दिशो दश  
भ्प्_१०।१२।०३३।३ प्रतीक्ष्य खे ऽवस्थितम् ईश-निर्गमं विवेश तस्मिन् मिषतां दिवौकसाम्  
भ्प्_१०।१२।०३४।१ ततो ऽतिहृष्टाः स्व-कृतो ऽकृतार्हणं  
भ्प्_१०।१२।०३४।२ पुष्पैः सुगा अप्सरसश् च नर्तनैः  
भ्प्_१०।१२।०३४।३ गीतैः सुरा वाद्य-धराश् च वाद्यकैः  
भ्प्_१०।१२।०३४।४ स्तवैश् च विप्रा जय-निःस्वनैर् गणाः  
भ्प्_१०।१२।०३५।१ तद्-अद्भुत-स्तोत्र-सुवाद्य-गीतिका- जयादि-नैकोत्सव-मङ्गल-स्वनान्  
भ्प्_१०।१२।०३५।३ श्रुत्वा स्व-धाम्नो ऽन्त्य् अज आगतो ऽचिराद् दृष्ट्वा महीशस्य जगाम विस्मयम्  
भ्प्_१०।१२।०३६।१ राजन्न् आजगरं चर्म शुष्कं वृन्दावने ऽद्भुतम्  
भ्प्_१०।१२।०३६।३ व्रजौकसां बहु-तिथं बभूवाक्रीड-गह्वरम्  
भ्प्_१०।१२।०३७।१ एतत् कौमारजं कर्म हरेर् आत्माहि-मोक्षणम्  
भ्प्_१०।१२।०३७।३ मृत्योः पौगण्डके बाला दृष्ट्वोचुर् विस्मिता व्रजे  
भ्प्_१०।१२।०३८।१ नैतद् विचित्रं मनुजार्भ-मायिनः परावराणां परमस्य वेधसः  
भ्प्_१०।१२।०३८।३ अघो ऽपि यत्-स्पर्शन-धौत-पातकः प्रापात्म-साम्यं त्व् असतां सुदुर्लभम्  
भ्प्_१०।१२।०३९।१ सकृद् यद्-अङ्ग-प्रतिमान्तर्-आहिता मनोमयी भागवतीं ददौ गतिम्  
भ्प्_१०।१२।०३९।३ स एव नित्यात्म-सुखानुभूत्य्-अभि- व्युदस्त-मायो ऽन्तर्-गतो हि किं पुनः  
भ्प्_१०।१२।०४०।० श्री-सूत उवाच  
भ्प्_१०।१२।०४०।१ इत्थं द्विजा यादवदेव-दत्तः श्रुत्वा स्व-रातुश् चरितं विचित्रम्  
भ्प्_१०।१२।०४०।३ पप्रच्छ भूयो ऽपि तद् एव पुण्यं वैयासकिं यन् निगृहीत-चेताः  
भ्प्_१०।१२।०४१।० श्री-राजोवाच  
भ्प्_१०।१२।०४१।१ ब्रह्मन् कालान्तर-कृतं तत्-कालीनं कथं भवेत्  
भ्प्_१०।१२।०४१।३ यत् कौमारे हरि-कृतं जगुः पौगण्डके ऽर्भकाः  
भ्प्_१०।१२।०४२।१ तद् ब्रूहि मे महा-योगिन् परं कौतूहलं गुरो  
भ्प्_१०।१२।०४२।३ नूनम् एतद् धरेर् एव माया भवति नान्यथा  
भ्प्_१०।१२।०४३।१ वयं धन्यतमा लोके गुरो ऽपि क्षत्र-बन्धवः  
भ्प्_१०।१२।०४३।३ वयं पिबामो मुहुस् त्वत्तः पुण्यं कृष्ण-कथामृतम्  
भ्प्_१०।१२।०४४।० श्री-सूत उवाच  
भ्प्_१०।१२।०४४।१ इत्थं स्म पृष्टः स तु बादरायणिस्  
भ्प्_१०।१२।०४४।२ तत्-स्मारितानन्त-हृताखिलेन्द्रियः  
भ्प्_१०।१२।०४४।३ कृच्छ्रात् पुनर् लब्ध-बहिर्-दृशिः शनैः  
भ्प्_१०।१२।०४४।४ प्रत्याह तं भागवतोत्तमोत्तम  
भ्प्_१०।१३।००१।० श्री-शुक उवाच  
भ्प्_१०।१३।००१।१ साधु पृष्टं महा-भाग त्वया भागवतोत्तम  
भ्प्_१०।१३।००१।३ यन् नूतनयसीशस्य शृण्वन्न् अपि कथां मुहुः  
भ्प्_१०।१३।००२।१ सताम् अयं सार-भृतां निसर्गो यद्-अर्थ-वाणी-श्रुति-चेतसाम् अपि  
भ्प्_१०।१३।००२।३ प्रति-क्षणं नव्य-वद् अच्युतस्य यत् स्त्रिया विटानाम् इव साधु वार्ता  
भ्प्_१०।१३।००३।१ शृणुष्वावहितो राजन्न् अपि गुह्यं वदामि ते  
भ्प्_१०।१३।००३।३ ब्रूयुः स्निग्धस्य शिष्यस्य गुरवो गुह्यम् अप्य् उत  
भ्प्_१०।१३।००४।१ तथाघ-वदनान् मृत्यो रक्षित्वा वत्स-पालकान्  
भ्प्_१०।१३।००४।३ सरित्-पुलिनम् आनीय भगवान् इदम् अब्रवीत्  
भ्प्_१०।१३।००५।१ अहो ऽतिरम्यं पुलिनं वयस्याः स्व-केलि-सम्पन् मृदुलाच्छ-बालुकम्  
भ्प्_१०।१३।००५।३ स्फुटत्-सरो-गन्ध-हृतालि-पत्रिक- ध्वनि-प्रतिध्वान-लसद्-द्रुमाकुलम्  
भ्प्_१०।१३।००६।१ अत्र भोक्तव्यम् अस्माभिर् दिवारूढं क्षुधार्दिताः  
भ्प्_१०।१३।००६।३ वत्साः समीपे ऽपः पीत्वा चरन्तु शनकैस् तृणम्  
भ्प्_१०।१३।००७।१ तथेति पाययित्वार्भा वत्सान् आरुध्य शाद्वले  
भ्प्_१०।१३।००७।३ मुक्त्वा शिक्यानि बुभुजुः समं भगवता मुदा  
भ्प्_१०।१३।००८।१ कृष्णस्य विष्वक् पुरु-राजि-मण्डलैर्  
भ्प्_१०।१३।००८।२ अभ्याननाः फुल्ल-दृशो व्रजार्भकाः  
भ्प्_१०।१३।००८।३ सहोपविष्टा विपिने विरेजुश्  
भ्प्_१०।१३।००८।४ छदा यथाम्भोरुह-कर्णिकायाः  
भ्प्_१०।१३।००९।१ केचित् पुष्पैर् दलैः केचित् पल्लवैर् अङ्कुरैः फलैः  
भ्प्_१०।१३।००९।३ शिग्भिस् त्वग्भिर् दृषद्भिश् च बुभुजुः कृत-भाजनाः  
भ्प्_१०।१३।०१०।१ सर्वे मिथो दर्शयन्तः स्व-स्व-भोज्य-रुचिं पृथक्  
भ्प्_१०।१३।०१०।३ हसन्तो हासयन्तश् चा- भ्यवजह्रुः सहेश्वराः  
भ्प्_१०।१३।०११।१ बिभ्रद् वेणुं जठर-पटयोः शृङ्ग-वेत्रे च कक्षे  
भ्प्_१०।१३।०११।२ वामे पाणौ मसृण-कवलं तत्-फलान्य् अङ्गुलीषु  
भ्प्_१०।१३।०११।३ तिष्ठन् मध्ये स्व-परिसुहृदो हासयन् नर्मभिः स्वैः  
भ्प्_१०।१३।०११।४ स्वर्गे लोके मिषति बुभुजे यज्ञ-भुग् बाल-केलिः  
भ्प्_१०।१३।०१२।१ भारतैवं वत्स-पेषु भुञ्जानेष्व् अच्युतात्मसु  
भ्प्_१०।१३।०१२।३ वत्सास् त्व् अन्तर्-वने दूरं विविशुस् तृण-लोभिताः  
भ्प्_१०।१३।०१३।१ तान् दृष्ट्वा भय-सन्त्रस्तान् ऊचे कृष्णो ऽस्य भी-भयम्  
भ्प्_१०।१३।०१३।३ मित्राण्य् आशान् मा विरमते- हानेष्ये वत्सकान् अहम्  
भ्प्_१०।१३।०१४।१ इत्य् उक्त्वाद्रि-दरी-कुञ्ज- गह्वरेष्व् आत्म-वत्सकान्  
भ्प्_१०।१३।०१४।३ विचिन्वन् भगवान् कृष्णः सपाणि-कवलो ययौ  
भ्प्_१०।१३।०१५।१ अम्भोजन्म-जनिस् तद्-अन्तर-गतो मायार्भकस्येशितुर्  
भ्प्_१०।१३।०१५।२ द्रष्टुं मञ्जु महित्वम् अन्यद् अपि तद्-वत्सान् इतो वत्सपान्  
भ्प्_१०।१३।०१५।३ नीत्वान्यत्र कुरूद्वहान्तरदधात् खे ऽवस्थितो यः पुरा  
भ्प्_१०।१३।०१५।४ दृष्ट्वाघासुर-मोक्षणं प्रभवतः प्राप्तः परं विस्मयम्  
भ्प्_१०।१३।०१६।१ ततो वत्सान् अदृष्ट्वैत्य पुलिने ऽपि च वत्सपान्  
भ्प्_१०।१३।०१६।३ उभाव् अपि वने कृष्णो विचिकाय समन्ततः  
भ्प्_१०।१३।०१७।१ क्वाप्य् अदृष्ट्वान्तर्-विपिने वत्सान् पालांश् च विश्व-वित्  
भ्प्_१०।१३।०१७।३ सर्वं विधि-कृतं कृष्णः सहसावजगाम ह  
भ्प्_१०।१३।०१८।१ ततः कृष्णो मुदं कर्तुं तन्-मातॄणां च कस्य च  
भ्प्_१०।१३।०१८।३ उभयायितम् आत्मानं चक्रे विश्व-कृद् ईश्वरः  
भ्प्_१०।१३।०१९।१ यावद् वत्सप-वत्सकाल्पक-वपुर् यावत् कराङ्घ्र्य्-आदिकं  
भ्प्_१०।१३।०१९।२ यावद् यष्टि-विषाण-वेणु-दल-शिग् यावद् विभूषाम्बरम्  
भ्प्_१०।१३।०१९।३ यावच् छील-गुणाभिधाकृति-वयो यावद् विहारादिकं  
भ्प्_१०।१३।०१९।४ सर्वं विष्णुमयं गिरो ऽङ्ग-वद् अजः सर्व-स्वरूपो बभौ  
भ्प्_१०।१३।०२०।१ स्वयम् आत्मात्म-गोवत्सान् प्रतिवार्यात्म-वत्सपैः  
भ्प्_१०।१३।०२०।३ क्रीडन्न् आत्म-विहारैश् च सर्वात्मा प्राविशद् व्रजम्  
भ्प्_१०।१३।०२१।१ तत्-तद्-वत्सान् पृथङ् नीत्वा तत्-तद्-गोष्ठे निवेश्य सः  
भ्प्_१०।१३।०२१।३ तत्-तद्-आत्माभवद् राजंस् तत्-तत्-सद्म प्रविष्टवान्  
भ्प्_१०।१३।०२२।१ तन्-मातरो वेणु-रव-त्वरोत्थिता उत्थाप्य दोर्भिः परिरभ्य निर्भरम्  
भ्प्_१०।१३।०२२।३ स्नेह-स्नुत-स्तन्य-पयः-सुधासवं मत्वा परं ब्रह्म सुतान् अपाययन्  
भ्प्_१०।१३।०२३।१ ततो नृपोन्मर्दन-मज्ज-लेपना- लङ्कार-रक्षा-तिलकाशनादिभिः  
भ्प्_१०।१३।०२३।३ संलालितः स्वाचरितैः प्रहर्षयन् सायं गतो याम-यमेन माधवः  
भ्प्_१०।१३।०२४।१ गावस् ततो गोष्ठम् उपेत्य सत्वरं हुङ्कार-घोषैः परिहूत-सङ्गतान्  
भ्प्_१०।१३।०२४।३ स्वकान् स्वकान् वत्सतरान् अपाययन् मुहुर् लिहन्त्यः स्रवद् औधसं पयः  
भ्प्_१०।१३।०२५।१ गो-गोपीनां मातृतास्मिन्न् आसीत् स्नेहर्धिकां विना  
भ्प्_१०।१३।०२५।३ पुरोवद् आस्व् अपि हरेस् तोकता मायया विना  
भ्प्_१०।१३।०२६।१ व्रजौकसां स्व-तोकेषु स्नेह-वल्ल्य् आब्दम् अन्वहम्  
भ्प्_१०।१३।०२६।३ शनैर् निःसीम ववृधे यथा कृष्णे त्व् अपूर्ववत्  
भ्प्_१०।१३।०२७।१ इत्थम् आत्मात्मनात्मानं वत्स-पाल-मिषेण सः  
भ्प्_१०।१३।०२७।३ पालयन् वत्सपो वर्षं चिक्रीडे वन-गोष्ठयोः  
भ्प्_१०।१३।०२८।१ एकदा चारयन् वत्सान् स-रामो वनम् आविशत्  
भ्प्_१०।१३।०२८।३ पञ्च-षासु त्रि-यामासु हायनापूरणीष्व् अजः  
भ्प्_१०।१३।०२९।१ ततो विदूराच् चरतो गावो वत्सान् उपव्रजम्  
भ्प्_१०।१३।०२९।३ गोवर्धनाद्रि-शिरसि चरन्त्यो ददृशुस् तृणम्  
भ्प्_१०।१३।०३०।१ दृष्ट्वाथ तत्-स्नेह-वशो ऽस्मृतात्मा स गो-व्रजो ऽत्यात्मप-दुर्ग-मार्गः  
भ्प्_१०।१३।०३०।३ द्वि-पात् ककुद्-ग्रीव उदास्य-पुच्छो ऽगाद् धुङ्कृतैर् आस्रु-पया जवेन  
भ्प्_१०।१३।०३१।१ समेत्य गावो ऽधो वत्सान् वत्सवत्यो ऽप्य् अपाययन्  
भ्प्_१०।१३।०३१।३ गिलन्त्य इव चाङ्गानि लिहन्त्यः स्वौधसं पयः  
भ्प्_१०।१३।०३२।१ गोपास् तद्-रोधनायास- मौघ्य-लज्जोरु-मन्युना  
भ्प्_१०।१३।०३२।३ दुर्गाध्व-कृच्छ्रतो ऽभ्येत्य गो-वत्सैर् ददृशुः सुतान्  
भ्प्_१०।१३।०३३।१ तद्-ईक्षणोत्प्रेम-रसाप्लुताशया जातानुरागा गत-मन्यवो ऽर्भकान्  
भ्प्_१०।१३।०३३।३ उदुह्य दोर्भिः परिरभ्य मूर्धनि घ्राणैर् अवापुः परमां मुदं ते  
भ्प्_१०।१३।०३४।१ ततः प्रवयसो गोपास् तोकाश्लेष-सुनिर्वृताः  
भ्प्_१०।१३।०३४।३ कृच्छ्राच् छनैर् अपगतास् तद्-अनुस्मृत्य्-उदश्रवः  
भ्प्_१०।१३।०३५।१ व्रजस्य रामः प्रेमर्धेर् वीक्ष्यौत्कण्ठ्यम् अनुक्षणम्  
भ्प्_१०।१३।०३५।३ मुक्त-स्तनेष्व् अपत्येष्व् अप्य् अहेतु-विद् अचिन्तयत्  
भ्प्_१०।१३।०३६।१ किम् एतद् अद्भुतम् इव वासुदेवे ऽखिलात्मनि  
भ्प्_१०।१३।०३६।३ व्रजस्य सात्मनस् तोकेष्व् अपूर्वं प्रेम वर्धते  
भ्प्_१०।१३।०३७।१ केयं वा कुत आयाता दैवी वा नार्य् उतासुरी  
भ्प्_१०।१३।०३७।३ प्रायो मायास्तु मे भर्तुर् नान्या मे ऽपि विमोहिनी  
भ्प्_१०।१३।०३८।१ इति सञ्चिन्त्य दाशार्हो वत्सान् स-वयसान् अपि  
भ्प्_१०।१३।०३८।३ सर्वान् आचष्ट वैकुण्ठं चक्षुषा वयुनेन सः  
भ्प्_१०।१३।०३९।१ नैते सुरेशा ऋषयो न चैते त्वम् एव भासीश भिद्-आश्रये ऽपि  
भ्प्_१०।१३।०३९।३ सर्वं पृथक् त्वं निगमात् कथं वदेत्य् उक्तेन वृत्तं प्रभुणा बलो ऽवैत्  
भ्प्_१०।१३।०४०।१ तावद् एत्यात्मभूर् आत्म- मानेन त्रुट्य्-अनेहसा  
भ्प्_१०।१३।०४०।३ पुरोवद् आब्दं क्रीडन्तं ददृशे स-कलं हरिम्  
भ्प्_१०।१३।०४१।१ यावन्तो गोकुले बालाः स-वत्साः सर्व एव हि  
भ्प्_१०।१३।०४१।३ मायाशये शयाना मे नाद्यापि पुनर् उत्थिताः  
भ्प्_१०।१३।०४२।१ इत एते ऽत्र कुत्रत्या मन्-माया-मोहितेतरे  
भ्प्_१०।१३।०४२।३ तावन्त एव तत्राब्दं क्रीडन्तो विष्णुना समम्  
भ्प्_१०।१३।०४३।१ एवम् एतेषु भेदेषु चिरं ध्यात्वा स आत्म-भूः  
भ्प्_१०।१३।०४३।३ सत्याः के कतरे नेति ज्ञातुं नेष्टे कथञ्चन  
भ्प्_१०।१३।०४४।१ एवं सम्मोहयन् विष्णुं विमोहं विश्व-मोहनम्  
भ्प्_१०।१३।०४४।३ स्वयैव माययाजो ऽपि स्वयम् एव विमोहितः  
भ्प्_१०।१३।०४५।१ तम्यां तमोवन् नैहारं खद्योतार्चिर् इवाहनि  
भ्प्_१०।१३।०४५।३ महतीतर-मायैश्यं निहन्त्य् आत्मनि युञ्जतः  
भ्प्_१०।१३।०४६।१ तावत् सर्वे वत्स-पालाः पश्यतो ऽजस्य तत्-क्षणात्  
भ्प्_१०।१३।०४६।३ व्यदृश्यन्त घन-श्यामाः पीत-कौशेय-वाससः  
भ्प्_१०।१३।०४७।१ चतुर्-भुजाः शङ्ख-चक्र- गदा-राजीव-पाणयः  
भ्प्_१०।१३।०४७।३ किरीटिनः कुण्डलिनो हारिणो वन-मालिनः  
भ्प्_१०।१३।०४८।१ श्रीवत्साङ्गद-दो-रत्न- कम्बु-कङ्कण-पाणयः  
भ्प्_१०।१३।०४८।३ नूपुरैः कटकैर् भाताः कटि-सूत्राङ्गुलीयकैः  
भ्प्_१०।१३।०४९।१ आङ्घ्रि-मस्तकम् आपूर्णास् तुलसी-नव-दामभिः  
भ्प्_१०।१३।०४९।३ कोमलैः सर्व-गात्रेषु भूरि-पुण्यवद्-अर्पितैः  
भ्प्_१०।१३।०५०।१ चन्द्रिका-विशद-स्मेरैः सारुणापाङ्ग-वीक्षितैः  
भ्प्_१०।१३।०५०।३ स्वकार्थानाम् इव रजः- सत्त्वाभ्यां स्रष्टृ-पालकाः  
भ्प्_१०।१३।०५१।१ आत्मादि-स्तम्ब-पर्यन्तैर् मूर्तिमद्भिश् चराचरैः  
भ्प्_१०।१३।०५१।३ नृत्य-गीताद्य्-अनेकार्हैः पृथक् पृथग् उपासिताः  
भ्प्_१०।१३।०५२।१ अणिमाद्यैर् महिमभिर् अजाद्याभिर् विभूतिभिः  
भ्प्_१०।१३।०५२।३ चतुर्-विंशतिभिस् तत्त्वैः परीता महद्-आदिभिः  
भ्प्_१०।१३।०५३।१ काल-स्वभाव-संस्कार- काम-कर्म-गुणादिभिः  
भ्प्_१०।१३।०५३।३ स्व-महि-ध्वस्त-महिभिर् मूर्तिमद्भिर् उपासिताः  
भ्प्_१०।१३।०५४।१ सत्य-ज्ञानानन्तानन्द- मात्रैक-रस-मूर्तयः  
भ्प्_१०।१३।०५४।३ अस्पृष्ट-भूरि-माहात्म्या अपि ह्य् उपनिषद्-दृशाम्  
भ्प्_१०।१३।०५५।१ एवं सकृद् ददर्शाजः पर-ब्रह्मात्मनो ऽखिलान्  
भ्प्_१०।१३।०५५।३ यस्य भासा सर्वम् इदं विभाति स-चराचरम्  
भ्प्_१०।१३।०५६।१ ततो ऽतिकुतुकोद्वृत्य- स्तिमितैकादशेन्द्रियः  
भ्प्_१०।१३।०५६।३ तद्-धाम्नाभूद् अजस् तूष्णीं पूर्-देव्य्-अन्तीव पुत्रिका  
भ्प्_१०।१३।०५७।१ इतीरेशे ऽतर्क्ये निज-महिमनि स्व-प्रमितिके  
भ्प्_१०।१३।०५७।२ परत्राजातो ऽतन्-निरसन-मुख-ब्रह्मक-मितौ  
भ्प्_१०।१३।०५७।३ अनीशे ऽपि द्रष्टुं किम् इदम् इति वा मुह्यति सति  
भ्प्_१०।१३।०५७।४ चच्छादाजो ज्ञात्वा सपदि परमो ऽजा-जवनिकाम्  
भ्प्_१०।१३।०५८।१ ततो ऽर्वाक् प्रतिलब्धाक्षः कः परेतवद् उत्थितः  
भ्प्_१०।१३।०५८।३ कृच्छ्राद् उन्मील्य वै दृष्टीर् आचष्टेदं सहात्मना  
भ्प्_१०।१३।०५९।१ सपद्य् एवाभितः पश्यन् दिशो ऽपश्यत् पुरः-स्थितम्  
भ्प्_१०।१३।०५९।३ वृन्दावनं जनाजीव्य- द्रुमाकीर्णं समा-प्रियम्  
भ्प्_१०।१३।०६०।१ यत्र नैसर्ग-दुर्वैराः सहासन् नृ-मृगादयः  
भ्प्_१०।१३।०६०।३ मित्राणीवाजितावास- द्रुत-रुट्-तर्षकादिकम्  
भ्प्_१०।१३।०६१।१ तत्रोद्वहत् पशुप-वंश-शिशुत्व-नाट्यं  
भ्प्_१०।१३।०६१।२ ब्रह्माद्वयं परम् अनन्तम् अगाध-बोधम्  
भ्प्_१०।१३।०६१।३ वत्सान् सखीन् इव पुरा परितो विचिन्वद्  
भ्प्_१०।१३।०६१।४ एकं स-पाणि-कवलं परमेष्ठ्य् अचष्ट  
भ्प्_१०।१३।०६२।१ दृष्ट्वा त्वरेण निज-धोरणतो ऽवतीर्य  
भ्प्_१०।१३।०६२।२ पृथ्व्यां वपुः कनक-दण्डम् इवाभिपात्य  
भ्प्_१०।१३।०६२।३ स्पृष्ट्वा चतुर्-मुकुट-कोटिभिर् अङ्घ्रि-युग्मं  
भ्प्_१०।१३।०६२।४ नत्वा मुद्-अश्रु-सुजलैर् अकृताभिषेकम्  
भ्प्_१०।१३।०६३।१ उत्थायोत्थाय कृष्णस्य चिरस्य पादयोः पतन्  
भ्प्_१०।१३।०६३।३ आस्ते महित्वं प्राग्-दृष्टं स्मृत्वा स्मृत्वा पुनः पुनः  
भ्प्_१०।१३।०६४।१ शनैर् अथोत्थाय विमृज्य लोचने मुकुन्दम् उद्वीक्ष्य विनम्र-कन्धरः  
भ्प्_१०।१३।०६४।३ कृताञ्जलिः प्रश्रयवान् समाहितः स-वेपथुर् गद्गदयैलतेलया  
भ्प्_१०।१४।००१।० श्री-ब्रह्मोवाच  
भ्प्_१०।१४।००१।१ नौमीड्य ते ऽभ्र-वपुषे तडिद्-अम्बराय  
भ्प्_१०।१४।००१।२ गुञ्जावतंस-परिपिच्छ-लसन्-मुखाय  
भ्प्_१०।१४।००१।३ वन्य-स्रजे कवल-वेत्र-विषाण-वेणु-  
भ्प्_१०।१४।००१।४ लक्ष्म-श्रिये मृदु-पदे पशुपाङ्गजाय  
भ्प्_१०।१४।००२।१ अस्यापि देव वपुषो मद्-अनुग्रहस्य स्वेच्छा-मयस्य न तु भूत-मयस्य को ऽपि  
भ्प्_१०।१४।००२।३ नेशे महि त्व् अवसितुं मनसान्तरेण साक्षात् तवैव किम् उतात्म-सुखानुभूतेः  
भ्प्_१०।१४।००३।१ ज्ञाने प्रयासम् उदपास्य नमन्त एव  
भ्प्_१०।१४।००३।२ जीवन्ति सन्-मुखरितां भवदीय-वार्ताम्  
भ्प्_१०।१४।००३।३ स्थाने स्थिताः श्रुति-गतां तनु-वाङ्-मनोभिर्  
भ्प्_१०।१४।००३।४ ये प्रायशो ऽजित जितो ऽप्य् असि तैस् त्रि-लोक्याम्  
भ्प्_१०।१४।००४।१ श्रेयः-सृतिं भक्तिम् उदस्य ते विभो  
भ्प्_१०।१४।००४।२ क्लिश्यन्ति ये केवल-बोध-लब्धये  
भ्प्_१०।१४।००४।३ तेषाम् असौ क्लेशल एव शिष्यते  
भ्प्_१०।१४।००४।४ नान्यद् यथा स्थूल-तुषावघातिनाम्  
भ्प्_१०।१४।००५।१ पुरेह भूमन् बहवो ऽपि योगिनस् त्वद्-अर्पितेहा निज-कर्म-लब्धया  
भ्प्_१०।१४।००५।३ विबुध्य भक्त्यैव कथोपनीतया प्रपेदिरे ऽञ्जो ऽच्युत ते गतिं पराम्  
भ्प्_१०।१४।००६।१ तथापि भूमन् महिमागुणस्य ते विबोद्धुम् अर्हत्य् अमलान्तर्-आत्मभिः  
भ्प्_१०।१४।००६।३ अविक्रियात् स्वानुभवाद् अरूपतो ह्य् अनन्य-बोध्यात्मतया न चान्यथा  
भ्प्_१०।१४।००७।१ गुणात्मनस् ते ऽपि गुणान् विमातुं हितावतीऋनस्य क ईशिरे ऽस्य  
भ्प्_१०।१४।००७।३ कालेन यैर् वा विमिताः सु-कल्पैर् भू-पांशवः खे मिहिका द्यु-भासः  
भ्प्_१०।१४।००८।१ तत् ते ऽनुकम्पां सु-समीक्षमाणो भुञ्जान एवात्म-कृतं विपाकम्  
भ्प्_१०।१४।००८।३ हृद्-वाग्-वपुर्भिर् विदधन् नमस् ते जीवेत यो मुक्ति-पदे स दाय-भाक्  
भ्प्_१०।१४।००९।१ पश्येश मे ऽनार्यम् अनन्त आद्ये परात्मनि त्वय्य् अपि मायि-मायिनि  
भ्प्_१०।१४।००९।३ मायां वितत्येक्षितुम् आत्म-वैभवं ह्य् अहं कियान् ऐच्छम् इवार्चिर् अग्नौ  
भ्प्_१०।१४।०१०।१ अतः क्षमस्वाच्युत मे रजो-भुवो ह्य् अजानतस् त्वत्-पृथग्-ईश-मानिनः  
भ्प्_१०।१४।०१०।३ अजावलेपान्ध-तमो-ऽन्ध-चक्षुष एषो ऽनुकम्प्यो मयि नाथवान् इति  
भ्प्_१०।१४।०११।१ क्वाहं तमो-महद्-अहं-ख-चराग्नि-वार्-भू-  
भ्प्_१०।१४।०११।२ संवेष्टिताण्ड-घट-सप्त-वितस्ति-कायः  
भ्प्_१०।१४।०११।३ क्वेदृग्-विधाविगणिताण्ड-पराणु-चर्या-  
भ्प्_१०।१४।०११।४ वाताध्व-रोम-विवरस्य च ते महित्वम्  
भ्प्_१०।१४।०१२।१ उत्क्षेपणं गर्भ-गतस्य पादयोः किं कल्पते मातुर् अधोक्षजागसे  
भ्प्_१०।१४।०१२।३ किम् अस्ति-नास्ति-व्यपदेश-भूषितं तवास्ति कुक्षेः कियद् अप्य् अनन्तः  
भ्प्_१०।१४।०१३।१ जगत्-त्रयान्तोदधि-सम्प्लवोदे नारायणस्योदर-नाभि-नालात्  
भ्प्_१०।१४।०१३।३ विनिर्गतो ऽजस् त्व् इति वाङ् न वै मृषा किन्त्व् ईश्वर त्वन् न विनिर्गतो ऽस्मि  
भ्प्_१०।१४।०१४।१ नारायणस् त्वं न हि सर्व-देहिनाम् आत्मास्य् अधीशाखिल-लोक-साक्षी  
भ्प्_१०।१४।०१४।३ नारायणो ऽङ्गं नर-भू-जलायनात् तच् चापि सत्यं न तवैव माया  
भ्प्_१०।१४।०१५।१ तच् चेज् जल-स्थं तव सज् जगद्-वपुः  
भ्प्_१०।१४।०१५।२ किं मे न दृष्टं भगवंस् तदैव  
भ्प्_१०।१४।०१५।३ किं वा सु-दृष्टं हृदि मे तदैव  
भ्प्_१०।१४।०१५।४ किं नो सपद्य् एव पुनर् व्यदर्शि  
भ्प्_१०।१४।०१६।१ अत्रैव माया-धमनावतारे ह्य् अस्य प्रपञ्चस्य बहिः स्फुटस्य  
भ्प्_१०।१४।०१६।३ कृत्स्नस्य चान्तर् जठरे जनन्या मायात्वम् एव प्रकटी-कृतं ते  
भ्प्_१०।१४।०१७।१ यस्य कुक्षाव् इदं सर्वं सात्मं भाति यथा तथा  
भ्प्_१०।१४।०१७।३ तत् त्वय्य् अपीह तत् सर्वं किम् इदं मायया विना  
भ्प्_१०।१४।०१८।१ अद्यैव त्वद् ऋते ऽस्य किं मम न ते मायात्वम् आदर्शितम्  
भ्प्_१०।१४।०१८।२ एको ऽसि प्रथमं ततो व्रज-सुहृद्-वत्साः समस्ता अपि  
भ्प्_१०।१४।०१८।३ तावन्तो ऽसि चतुर्-भुजास् तद् अखिलैः साकं मयोपासितास्  
भ्प्_१०।१४।०१८।४ तावन्त्य् एव जगन्त्य् अभूस् तद् अमितं ब्रह्माद्वयं शिष्यते  
भ्प्_१०।१४।०१९।१ अजानतां त्वत्-पदवीम् अनात्मन्य् आत्मात्मना भासि वितत्य मायाम्  
भ्प्_१०।१४।०१९।३ सृष्टाव् इवाहं जगतो विधान इव त्वम् एषो ऽन्त इव त्रिनेत्रः  
भ्प्_१०।१४।०२०।१ सुरेष्व् ऋषिष्व् ईश तथैव नृष्व् अपि तिर्यक्षु यादःस्व् अपि ते ऽजनस्य  
भ्प्_१०।१४।०२०।३ जन्मासतां दुर्मद-निग्रहाय प्रभो विधातः सद्-अनुग्रहाय च  
भ्प्_१०।१४।०२१।१ को वेत्ति भूमन् भगवन् परात्मन् योगेश्वरोतीर् भवतस् त्रि-लोक्याम्  
भ्प्_१०।१४।०२१।३ क्व वा कथं वा कति वा कदेति विस्तारयन् क्रीडसि योग-मायाम्  
भ्प्_१०।१४।०२२।१ तस्माद् इदं जगद् अशेषम् असत्-स्वरूपं  
भ्प्_१०।१४।०२२।२ स्वप्नाभम् अस्त-धिषणं पुरु-दुःख-दुःखम्  
भ्प्_१०।१४।०२२।३ त्वय्य् एव नित्य-सुख-बोध-तनाव् अनन्ते  
भ्प्_१०।१४।०२२।४ मायात उद्यद् अपि यत् सद् इवावभाति  
भ्प्_१०।१४।०२३।१ एकस् त्वम् आत्मा पुरुषः पुराणः सत्यः स्वयं-ज्योतिर् अनन्त आद्यः  
भ्प्_१०।१४।०२३।३ नित्यो ऽक्षरो ऽजस्र-सुखो निरञ्जनः पूर्णाद्वयो मुक्त उपाधितो ऽमृतः  
भ्प्_१०।१४।०२४।१ एवं-विधं त्वां सकलात्मनाम् अपि स्वात्मानम् आत्मात्मतया विचक्षते  
भ्प्_१०।१४।०२४।३ गुर्व्-अर्क-लब्धोपनिषत्-सुचक्षुषा ये ते तरन्तीव भवानृताम्बुधिम्  
भ्प्_१०।१४।०२५।१ आत्मानम् एवात्मतयाविजानतां तेनैव जातं निखिलं प्रपञ्चितम्  
भ्प्_१०।१४।०२५।३ ज्ञानेन भूयो ऽपि च तत् प्रलीयते रज्ज्वाम् अहेर् भोग-भवाभवौ यथा  
भ्प्_१०।१४।०२६।१ अज्ञान-सञ्ज्ञौ भव-बन्ध-मोक्षौ द्वौ नाम नान्यौ स्त ऋत-ज्ञ-भावात्  
भ्प्_१०।१४।०२६।३ अजस्र-चित्य् आत्मनि केवले परे विचार्यमाणे तरणाव् इवाहनी  
भ्प्_१०।१४।०२७।१ त्वाम् आत्मानं परं मत्वा परम् आत्मानम् एव च  
भ्प्_१०।१४।०२७।३ आत्मा पुनर् बहिर् मृग्य अहो ऽज्ञ-जनताज्ञता  
भ्प्_१०।१४।०२८।१ अन्तर्-भवे ऽनन्त भवन्तम् एव ह्य् अतत् त्यजन्तो मृगयन्ति सन्तः  
भ्प्_१०।१४।०२८।३ असन्तम् अप्य् अन्त्य् अहिम् अन्तरेण सन्तं गुणं तं किम् उ यन्ति सन्तः  
भ्प्_१०।१४।०२९।१ अथापि ते देव पदाम्बुज-द्वय- प्रसाद-लेशानुगृहीत एव हि  
भ्प्_१०।१४।०२९।३ जानाति तत्त्वं भगवन्-महिम्नो न चान्य एको ऽपि चिरं विचिन्वन्  
भ्प्_१०।१४।०३०।१ तद् अस्तु मे नाथ स भूरि-भागो भवे ऽत्र वान्यत्र तु वा तिरश्चाम्  
भ्प्_१०।१४।०३०।३ येनाहम् एको ऽपि भवज्-जनानां भूत्वा निषेवे तव पाद-पल्लवम्  
भ्प्_१०।१४।०३१।१ अहो ऽति-धन्या व्रज-गो-रमण्यः स्तन्यामृतं पीतम् अतीव ते मुदा  
भ्प्_१०।१४।०३१।३ यासां विभो वत्सतरात्मजात्मना यत्-तृप्तये ऽद्यापि न चालम् अध्वराः  
भ्प्_१०।१४।०३२।१ अहो भाग्यम् अहो भाग्यं नन्द-गोप-व्रजौकसाम्  
भ्प्_१०।१४।०३२।३ यन्-मित्रं परमानन्दं पूर्णं ब्रह्म सनातनम्  
भ्प्_१०।१४।०३३।१ एषां तु भाग्य-महिमाच्युत तावद् आस्ताम्  
भ्प्_१०।१४।०३३।२ एकादशैव हि वयं बत भूरि-भागाः  
भ्प्_१०।१४।०३३।३ एतद्-धृषीक-चषकैर् असकृत् पिबामः  
भ्प्_१०।१४।०३३।४ शर्वादयो ऽङ्घ्र्य्-उदज-मध्व्-अमृतासवं ते  
भ्प्_१०।१४।०३४।१ तद् भूरि-भाग्यम् इह जन्म किम् अप्य् अटव्यां  
भ्प्_१०।१४।०३४।२ यद् गोकुले ऽपि कतमाङ्घ्रि-रजो-ऽभिषेकम्  
भ्प्_१०।१४।०३४।३ यज्-जीवितं तु निखिलं भगवान् मुकुन्दस्  
भ्प्_१०।१४।०३४।४ त्व् अद्यापि यत्-पद-रजः श्रुति-मृग्यम् एव  
भ्प्_१०।१४।०३५।१ एषां घोष-निवासिनाम् उत भवान् किं देव रातेति नश्  
भ्प्_१०।१४।०३५।२ चेतो विश्व-फलात् फलं त्वद्-अपरं कुत्राप्य् अयन् मुह्यति  
भ्प्_१०।१४।०३५।३ सद्-वेषाद् इव पूतनापि स-कुला त्वाम् एव देवापिता  
भ्प्_१०।१४।०३५।४ यद्-धामार्थ-सुहृत्-प्रियात्म-तनय-प्राणाशयास् त्वत्-कृते  
भ्प्_१०।१४।०३६।१ तावद् रागादयः स्तेनास् तावत् कारा-गृहं गृहम्  
भ्प्_१०।१४।०३६।३ तावन् मोहो ऽङ्घ्रि-निगडो यावत् कृष्ण न ते जनाः  
भ्प्_१०।१४।०३७।१ प्रपञ्चं निष्प्रपञ्चो ऽपि विडम्बयसि भू-तले  
भ्प्_१०।१४।०३७।३ प्रपन्न-जनतानन्द- सन्दोहं प्रथितुं प्रभो  
भ्प्_१०।१४।०३८।१ जानन्त एव जानन्तु किं बहूक्त्या न मे प्रभो  
भ्प्_१०।१४।०३८।३ मनसो वपुषो वाचो वैभवं तव गो-चरः  
भ्प्_१०।१४।०३९।१ अनुजानीहि मां कृष्ण सर्वं त्वं वेत्सि सर्व-दृक्  
भ्प्_१०।१४।०३९।३ त्वम् एव जगतां नाथो जगद् एतत् तवार्पितम्  
भ्प्_१०।१४।०४०।१ श्री-कृष्ण वृष्णि-कुल-पुष्कर-जोष-दायिन्  
भ्प्_१०।१४।०४०।२ क्ष्मा-निर्जर-द्विज-पशूदधि-वृद्धि-कारिन्  
भ्प्_१०।१४।०४०।३ उद्धर्म-शार्वर-हर क्षिति-राक्षस-ध्रुग्  
भ्प्_१०।१४।०४०।४ आ-कल्पम् आर्कम् अर्हन् भगवन् नमस् ते  
भ्प्_१०।१४।०४१।० श्री-शुक उवाच  
भ्प्_१०।१४।०४१।१ इत्य् अभिष्टूय भूमानं त्रिः परिक्रम्य पादयोः  
भ्प्_१०।१४।०४१।३ नत्वाभीष्टं जगद्-धाता स्व-धाम प्रत्यपद्यत  
भ्प्_१०।१४।०४२।१ ततो ऽनुज्ञाप्य भगवान् स्व-भुवं प्राग् अवस्थितान्  
भ्प्_१०।१४।०४२।३ वत्सान् पुलिनम् आनिन्ये यथा-पूर्व-सखं स्वकम्  
भ्प्_१०।१४।०४३।१ एकस्मिन्न् अपि याते ऽब्दे प्राणेशं चान्तरात्मनः  
भ्प्_१०।१४।०४३।३ कृष्ण-मायाहता राजन् क्षणार्धं मेनिरे ऽर्भकाः  
भ्प्_१०।१४।०४४।१ किं किं न विस्मरन्तीह माया-मोहित-चेतसः  
भ्प्_१०।१४।०४४।३ यन्-मोहितं जगत् सर्वम् अभीक्ष्णं विस्मृतात्मकम्  
भ्प्_१०।१४।०४५।१ ऊचुश् च सुहृदः कृष्णं स्व्-आगतं ते ऽति-रंहसा  
भ्प्_१०।१४।०४५।३ नैको ऽप्य् अभोजि कवल एहीतः साधु भुज्यताम्  
भ्प्_१०।१४।०४६।१ ततो हसन् हृषीकेशो ऽभ्यवहृत्य सहार्भकैः  
भ्प्_१०।१४।०४६।३ दर्शयंश् चर्माजगरं न्यवर्तत वनाद् व्रजम्  
भ्प्_१०।१४।०४७।१ बर्ह-प्रसून-वन-धातु-विचित्रिताङ्गः  
भ्प्_१०।१४।०४७।२ प्रोद्दाम-वेणु-दल-शृङ्ग-रवोत्सवाढ्यः  
भ्प्_१०।१४।०४७।३ वत्सान् गृणन्न् अनुग-गीत-पवित्र-कीर्तिर्  
भ्प्_१०।१४।०४७।४ गोपी-दृग्-उत्सव-दृशिः प्रविवेश गोष्ठम्  
भ्प्_१०।१४।०४८।१ अद्यानेन महा-व्यालो यशोदा-नन्द-सूनुना  
भ्प्_१०।१४।०४८।३ हतो ऽविता वयं चास्माद् इति बाला व्रजे जगुः  
भ्प्_१०।१४।०४९।० श्री-राजोवाच  
भ्प्_१०।१४।०४९।१ ब्रह्मन् परोद्भवे कृष्णे इयान् प्रेमा कथं भवेत्  
भ्प्_१०।१४।०४९।३ यो ऽभूत-पूर्वस् तोकेषु स्वोद्भवेष्व् अपि कथ्यताम्  
भ्प्_१०।१४।०५०।० श्री-शुक उवाच  
भ्प्_१०।१४।०५०।१ सर्वेषाम् अपि भूतानां नृप स्वात्मैव वल्लभः  
भ्प्_१०।१४।०५०।३ इतरे ऽपत्य-वित्ताद्यास् तद्-वल्लभतयैव हि  
भ्प्_१०।१४।०५१।१ तद् राजेन्द्र यथा स्नेहः स्व-स्वकात्मनि देहिनाम्  
भ्प्_१०।१४।०५१।३ न तथा ममतालम्बि- पुत्र-वित्त-गृहादिषु  
भ्प्_१०।१४।०५२।१ देहात्म-वादिनां पुंसाम् अपि राजन्य-सत्तम  
भ्प्_१०।१४।०५२।३ यथा देहः प्रियतमस् तथा न ह्य् अनु ये च तम्  
भ्प्_१०।१४।०५३।१ देहो ऽपि ममता-भाक् चेत् तर्ह्य् असौ नात्म-वत् प्रियः  
भ्प्_१०।१४।०५३।३ यज् जीर्यत्य् अपि देहे ऽस्मिन् जीविताशा बलीयसी  
भ्प्_१०।१४।०५४।१ तस्मात् प्रियतमः स्वात्मा सर्वेषाम् अपि देहिनाम्  
भ्प्_१०।१४।०५४।३ तद्-अर्थम् एव सकलं जगद् एतच् चराचरम्  
भ्प्_१०।१४।०५५।१ कृष्णम् एनम् अवेहि त्वम् आत्मानम् अखिलात्मनाम्  
भ्प्_१०।१४।०५५।३ जगद्-धिताय सो ऽप्य् अत्र देहीवाभाति मायया  
भ्प्_१०।१४।०५६।१ वस्तुतो जानताम् अत्र कृष्णं स्थास्नु चरिष्णु च  
भ्प्_१०।१४।०५६।३ भगवद्-रूपम् अखिलं नान्यद् वस्त्व् इह किञ्चन  
भ्प्_१०।१४।०५७।१ सर्वेषाम् अपि वस्तूनां भावार्थो भवति स्थितः  
भ्प्_१०।१४।०५७।३ तस्यापि भगवान् कृष्णः किम् अतद् वस्तु रूप्यताम्  
भ्प्_१०।१४।०५८।१ समाश्रिता ये पद-पल्लव-प्लवं महत्-पदं पुण्य-यशो मुरारेः  
भ्प्_१०।१४।०५८।३ भवाम्बुधिर् वत्स-पदं परं पदं पदं पदं यद् विपदां न तेषाम्  
भ्प्_१०।१४।०५९।१ एतत् ते सर्वम् आख्यातं यत् पृष्टो ऽहम् इह त्वया  
भ्प्_१०।१४।०५९।३ तत् कौमारे हरि-कृतं पौगण्डे परिकीर्तितम्  
भ्प्_१०।१४।०६०।१ एतत् सुहृद्भिश् चरितं मुरारेर् अघार्दनं शाद्वल-जेमनं च  
भ्प्_१०।१४।०६०।३ व्यक्तेतरद् रूपम् अजोर्व्-अभिष्टवं शृण्वन् गृणन्न् एति नरो ऽखिलार्थान्  
भ्प्_१०।१४।०६१।१ एवं विहारैः कौमारैः कौमारं जहतुर् व्रजे  
भ्प्_१०।१४।०६१।३ निलायनैः सेतु-बन्धैर् मर्कटोत्प्लवनादिभिः  
भ्प्_१०।१५।००१।० श्री-शुक उवाच  
भ्प्_१०।१५।००१।१ ततश् च पौगण्ड-वयः-श्रीतौ व्रजे  
भ्प्_१०।१५।००१।२ बभूवतुस् तौ पशु-पाल-सम्मतौ  
भ्प्_१०।१५।००१।३ गाश् चारयन्तौ सखिभिः समं पदैर्  
भ्प्_१०।१५।००१।४ वृन्दावनं पुण्यम् अतीव चक्रतुः  
भ्प्_१०।१५।००२।१ तन् माधवो वेणुम् उदीरयन् वृतो गोपैर् गृणद्भिः स्व-यशो बलान्वितः  
भ्प्_१०।१५।००२।३ पशून् पुरस्कृत्य पशव्यम् आविशद् विहर्तु-कामः कुसुमाकरं वनम्  
भ्प्_१०।१५।००३।१ तन् मञ्जु-घोषालि-मृग-द्विजाकुलं महन्-मनः-प्रख्य-पयः-सरस्वता  
भ्प्_१०।१५।००३।३ वातेन जुष्टं शत-पत्र-गन्धिना निरीक्ष्य रन्तुं भगवान् मनो दधे  
भ्प्_१०।१५।००४।१ स तत्र तत्रारुण-पल्लव-श्रिया फल-प्रसूनोरु-भरेण पादयोः  
भ्प्_१०।१५।००४।३ स्पृशच् छिखान् वीक्ष्य वनस्पतीन् मुदा स्मयन्न् इवाहाग्र-जम् आदि-पूरुषः  
भ्प्_१०।१५।००५।० श्री-भगवान् उवाच  
भ्प्_१०।१५।००५।१ अहो अमी देव-वरामरार्चितं पादाम्बुजं ते सुमनः-फलार्हणम्  
भ्प्_१०।१५।००५।३ नमन्त्य् उपादाय शिखाभिर् आत्मनस् तमो-ऽपहत्यै तरु-जन्म यत्-कृतम्  
भ्प्_१०।१५।००६।१ एते ऽलिनस् तव यशो ऽखिल-लोक-तीर्थं  
भ्प्_१०।१५।००६।२ गायन्त आदि-पुरुषानुपथं भजन्ते  
भ्प्_१०।१५।००६।३ प्रायो अमी मुनि-गणा भवदीय-मुख्या  
भ्प्_१०।१५।००६।४ गूढं वने ऽपि न जहत्य् अनघात्म-दैवम्  
भ्प्_१०।१५।००७।१ नृत्यन्त्य् अमी शिखिन ईड्य मुदा हरिण्यः  
भ्प्_१०।१५।००७।२ कुर्वन्ति गोप्य इव ते प्रियम् ईक्षणेन  
भ्प्_१०।१५।००७।३ सूक्तैश् च कोकिल-गणा गृहम् आगताय  
भ्प्_१०।१५।००७।४ धन्या वनौकस इयान् हि सतां निसर्गः  
भ्प्_१०।१५।००८।१ धन्येयम् अद्य धरणी तृण-वीरुधस् त्वत्-  
भ्प्_१०।१५।००८।२ पाद-स्पृशो द्रुम-लताः करजाभिमृष्टाः  
भ्प्_१०।१५।००८।३ नद्यो ऽद्रयः खग-मृगाः सदयावलोकैर्  
भ्प्_१०।१५।००८।४ गोप्यो ऽन्तरेण भुजयोर् अपि यत्-स्पृहा श्रीः  
भ्प्_१०।१५।००९।० श्री-शुक उवाच  
भ्प्_१०।१५।००९।१ एवं वृन्दावनं श्रीमत् कृष्णः प्रीत-मनाः पशून्  
भ्प्_१०।१५।००९।३ रेमे सञ्चारयन्न् अद्रेः सरिद्-रोधःसु सानुगः  
भ्प्_१०।१५।०१०।१ क्वचिद् गायति गायत्सु मदान्धालिष्व् अनुव्रतैः  
भ्प्_१०।१५।०१०।३ उपगीयमान-चरितः पथि सङ्कर्षणान्वितः  
भ्प्_१०।१५।०११।१ अनुजल्पति जल्पन्तं कल-वाक्यैः शुकं क्वचित्  
भ्प्_१०।१५।०११।३ क्वचित् स-वल्गु कूजन्तम् अनुकूजति कोकिलम्  
भ्प्_१०।१५।०११।५ क्वचिच् च काल-हंसानाम् अनुकूजति कूजितम्  
भ्प्_१०।१५।०११।७ अभिनृत्यति नृत्यन्तं बर्हिणं हासयन् क्वचित्  
भ्प्_१०।१५।०१२।१ मेघ-गम्भीरया वाचा नामभिर् दूर-गान् पशून्  
भ्प्_१०।१५।०१२।३ क्वचिद् आह्वयति प्रीत्या गो-गोपाल-मनोज्ञया  
भ्प्_१०।१५।०१३।१ चकोर-क्रौञ्च-चक्राह्व- भारद्वाजांश् च बर्हिणः  
भ्प्_१०।१५।०१३।३ अनुरौति स्म सत्त्वानां भीत-वद् व्याघ्र-सिंहयोः  
भ्प्_१०।१५।०१४।१ क्वचित् क्रीडा-परिश्रान्तं गोपोत्सङ्गोपबर्हणम्  
भ्प्_१०।१५।०१४।३ स्वयं विश्रमयत्य् आर्यं पाद-संवाहनादिभिः  
भ्प्_१०।१५।०१५।१ नृत्यतो गायतः क्वापि वल्गतो युध्यतो मिथः  
भ्प्_१०।१५।०१५।३ गृहीत-हस्तौ गोपालान् हसन्तौ प्रशशंसतुः  
भ्प्_१०।१५।०१६।१ क्वचित् पल्लव-तल्पेषु नियुद्ध-श्रम-कर्शितः  
भ्प्_१०।१५।०१६।३ वृक्ष-मूलाश्रयः शेते गोपोत्सङ्गोपबर्हणः  
भ्प्_१०।१५।०१७।१ पाद-संवाहनं चक्रुः केचित् तस्य महात्मनः  
भ्प्_१०।१५।०१७।३ अपरे हत-पाप्मानो व्यजनैः समवीजयन्  
भ्प्_१०।१५।०१८।१ अन्ये तद्-अनुरूपाणि मनोज्ञानि महात्मनः  
भ्प्_१०।१५।०१८।३ गायन्ति स्म महा-राज स्नेह-क्लिन्न-धियः शनैः  
भ्प्_१०।१५।०१९।१ एवं निगूढात्म-गतिः स्व-मायया गोपात्मजत्वं चरितैर् विडम्बयन्  
भ्प्_१०।१५।०१९।३ रेमे रमा-लालित-पाद-पल्लवो ग्राम्यैः समं ग्राम्य-वद् ईश-चेष्टितः  
भ्प्_१०।१५।०२०।१ श्रीदामा नाम गोपालो राम-केशवयोः सखा  
भ्प्_१०।१५।०२०।३ सुबल-स्तोककृष्णाद्या गोपाः प्रेम्णेदम् अब्रुवन्  
भ्प्_१०।१५।०२१।१ राम राम महा-बाहो कृष्ण दुष्ट-निबर्हण  
भ्प्_१०।१५।०२१।३ इतो ऽविदूरे सु-महद् वनं तालालि-सङ्कुलम्  
भ्प्_१०।१५।०२२।१ फलानि तत्र भूरीणि पतन्ति पतितानि च  
भ्प्_१०।१५।०२२।३ सन्ति किन्त्व् अवरुद्धानि धेनुकेन दुरात्मना  
भ्प्_१०।१५।०२३।१ सो ऽति-वीर्यो ऽसुरो राम हे कृष्ण खर-रूप-धृक्  
भ्प्_१०।१५।०२३।३ आत्म-तुल्य-बलैर् अन्यैर् ज्ञातिभिर् बहुभिर् वृतः  
भ्प्_१०।१५।०२४।१ तस्मात् कृत-नराहाराद् भीतैर् नृभिर् अमित्र-हन्  
भ्प्_१०।१५।०२४।३ न सेव्यते पशु-गणैः पक्षि-सङ्घैर् विवर्जितम्  
भ्प्_१०।१५।०२५।१ विद्यन्ते ऽभुक्त-पूर्वाणि फलानि सुरभीणि च  
भ्प्_१०।१५।०२५।३ एष वै सुरभिर् गन्धो विषूचीनो ऽवगृह्यते  
भ्प्_१०।१५।०२६।१ प्रयच्छ तानि नः कृष्ण गन्ध-लोभित-चेतसाम्  
भ्प्_१०।१५।०२६।३ वाञ्छास्ति महती राम गम्यतां यदि रोचते  
भ्प्_१०।१५।०२७।१ एवं सुहृद्-वचः श्रुत्वा सुहृत्-प्रिय-चिकीर्षया  
भ्प्_१०।१५।०२७।३ प्रहस्य जग्मतुर् गोपैर् वृतौ तालवनं प्रभू  
भ्प्_१०।१५।०२८।१ बलः प्रविश्य बाहुभ्यां तालान् सम्परिकम्पयन्  
भ्प्_१०।१५।०२८।३ फलानि पातयाम् आस मतङ्-गज इवौजसा  
भ्प्_१०।१५।०२९।१ फलानां पततां शब्दं निशम्यासुर-रासभः  
भ्प्_१०।१५।०२९।३ अभ्यधावत् क्षिति-तलं स-नगं परिकम्पयन्  
भ्प्_१०।१५।०३०।१ समेत्य तरसा प्रत्यग् द्वाभ्यां पद्भ्यां बलं बली  
भ्प्_१०।१५।०३०।३ निहत्योरसि का-शब्दं मुञ्चन् पर्यसरत् खलः  
भ्प्_१०।१५।०३१।१ पुनर् आसाद्य संरब्ध उपक्रोष्टा पराक् स्थितः  
भ्प्_१०।१५।०३१।३ चरणाव् अपरौ राजन् बलाय प्राक्षिपद् रुषा  
भ्प्_१०।१५।०३२।१ स तं गृहीत्वा प्रपदोर् भ्रामयित्वैक-पाणिना  
भ्प्_१०।१५।०३२।३ चिक्षेप तृण-राजाग्रे भ्रामण-त्यक्त-जीवितम्  
भ्प्_१०।१५।०३३।१ तेनाहतो महा-तालो वेपमानो बृहच्-छिराः  
भ्प्_१०।१५।०३३।३ पार्श्व-स्थं कम्पयन् भग्नः स चान्यं सो ऽपि चापरम्  
भ्प्_१०।१५।०३४।१ बलस्य लीलयोत्सृष्ट- खर-देह-हताहताः  
भ्प्_१०।१५।०३४।३ तालाश् चकम्पिरे सर्वे महा-वातेरिता इव  
भ्प्_१०।१५।०३५।१ नैतच् चित्रं भगवति ह्य् अनन्ते जगद्-ईश्वरे  
भ्प्_१०।१५।०३५।३ ओत-प्रोतम् इदं यस्मिंस् तन्तुष्व् अङ्ग यथा पटः  
भ्प्_१०।१५।०३६।१ ततः कृष्णं च रामं च ज्ञातयो धेनुकस्य ये  
भ्प्_१०।१५।०३६।३ क्रोष्टारो ऽभ्यद्रवन् सर्वे संरब्धा हत-बान्धवाः  
भ्प्_१०।१५।०३७।१ तांस् तान् आपततः कृष्णो रामश् च नृप लीलया  
भ्प्_१०।१५।०३७।३ गृहीत-पश्चाच्-चरणान् प्राहिणोत् तृण-राजसु  
भ्प्_१०।१५।०३८।१ फल-प्रकर-सङ्कीर्णं दैत्य-देहैर् गतासुभिः  
भ्प्_१०।१५।०३८।३ रराज भूः स-तालाग्रैर् घनैर् इव नभस्-तलम्  
भ्प्_१०।१५।०३९।१ तयोस् तत् सु-महत् कर्म निशम्य विबुधादयः  
भ्प्_१०।१५।०३९।३ मुमुचुः पुष्प-वर्षाणि चक्रुर् वाद्यानि तुष्टुवुः  
भ्प्_१०।१५।०४०।१ अथ ताल-फलान्य् आदन् मनुष्या गत-साध्वसाः  
भ्प्_१०।१५।०४०।३ तृणं च पशवश् चेरुर् हत-धेनुक-कानने  
भ्प्_१०।१५।०४१।१ कृष्णः कमल-पत्राक्षः पुण्य-श्रवण-कीर्तनः  
भ्प्_१०।१५।०४१।३ स्तूयमानो ऽनुगैर् गोपैः साग्रजो व्रजम् आव्रजत्  
भ्प्_१०।१५।०४२।१ तं गोरजश्-छुरित-कुन्तल-बद्ध-बर्ह-  
भ्प्_१०।१५।०४२।२ वन्य-प्रसून-रुचिरेक्षण-चारु-हासम्  
भ्प्_१०।१५।०४२।३ वेणुम् क्वणन्तम् अनुगैर् उपगीत-कीर्तिं  
भ्प्_१०।१५।०४२।४ गोप्यो दिदृक्षित-दृशो ऽभ्यगमन् समेताः  
भ्प्_१०।१५।०४३।१ पीत्वा मुकुन्द-मुख-सारघम् अक्षि-भृङ्गैस्  
भ्प्_१०।१५।०४३।२ तापं जहुर् विरह-जं व्रज-योषितो ऽह्नि  
भ्प्_१०।१५।०४३।३ तत् सत्-कृतिं समधिगम्य विवेश गोष्ठं  
भ्प्_१०।१५।०४३।४ सव्रीड-हास-विनयं यद् अपाङ्ग-मोक्षम्  
भ्प्_१०।१५।०४४।१ तयोर् यशोदा-रोहिण्यौ पुत्रयोः पुत्र-वत्सले  
भ्प्_१०।१५।०४४।३ यथा-कामं यथा-कालं व्यधत्तां परमाशिषः  
भ्प्_१०।१५।०४५।१ गताध्वान-श्रमौ तत्र मज्जनोन्मर्दनादिभिः  
भ्प्_१०।१५।०४५।३ नीवीं वसित्वा रुचिरां दिव्य-स्रग्-गन्ध-मण्डितौ  
भ्प्_१०।१५।०४६।१ जनन्य्-उपहृतं प्राश्य स्वाद्य् अन्नम् उपलालितौ  
भ्प्_१०।१५।०४६।३ संविश्य वर-शय्यायां सुखं सुषुपतुर् व्रजे  
भ्प्_१०।१५।०४७।१ एवं स भगवान् कृष्णो वृन्दावन-चरः क्वचित्  
भ्प्_१०।१५।०४७।३ ययौ रामम् ऋते राजन् कालिन्दीं सखिभिर् वृतः  
भ्प्_१०।१५।०४८।१ अथ गावश् च गोपाश् च निदाघातप-पीडिताः  
भ्प्_१०।१५।०४८।३ दुष्टं जलं पपुस् तस्यास् तृष्णार्ता विष-दूषितम्  
भ्प्_१०।१५।०४९।१ विषाम्भस् तद् उपस्पृश्य दैवोपहत-चेतसः  
भ्प्_१०।१५।०४९।३ निपेतुर् व्यसवः सर्वे सलिलान्ते कुरूद्वह  
भ्प्_१०।१५।०५०।१ वीक्ष्य तान् वै तथा-भूतान् कृष्णो योगेश्वरेश्वरः  
भ्प्_१०।१५।०५०।३ ईक्षयामृत-वर्षिण्या स्व-नाथान् समजीवयत्  
भ्प्_१०।१५।०५१।१ ते सम्प्रतीत-स्मृतयः समुत्थाय जलान्तिकात्  
भ्प्_१०।१५।०५१।३ आसन् सु-विस्मिताः सर्वे वीक्षमाणाः परस्परम्  
भ्प्_१०।१५।०५२।१ अन्वमंसत तद् राजन् गोविन्दानुग्रहेक्षितम्  
भ्प्_१०।१५।०५२।३ पीत्वा विषं परेतस्य पुनर् उत्थानम् आत्मनः  
भ्प्_१०।१६।००१।० श्री-शुक उवाच  
भ्प्_१०।१६।००१।१ विलोक्य दूषितां कृष्णां कृष्णः कृष्णाहिना विभुः  
भ्प्_१०।१६।००१।३ तस्या विशुद्धिम् अन्विच्छन् सर्पं तम् उदवासयत्  
भ्प्_१०।१६।००२।० श्री-राजोवाच  
भ्प्_१०।१६।००२।१ कथम् अन्तर्-जले ऽगाधे न्यगृह्णाद् भगवान् अहिम्  
भ्प्_१०।१६।००२।३ स वै बहु-युगावासं यथासीद् विप्र कथ्यताम्  
भ्प्_१०।१६।००३।१ ब्रह्मन् भगवतस् तस्य भूम्नः स्वच्छन्द-वर्तिनः  
भ्प्_१०।१६।००३।३ गोपालोदार-चरितं कस् तृप्येतामृतं जुषन्  
भ्प्_१०।१६।००४।० श्री-शुक उवाच  
भ्प्_१०।१६।००४।१ कालिन्द्यां कालियस्यासीद् ह्रदः कश्चिद् विषाग्निना  
भ्प्_१०।१६।००४।३ श्रप्यमाण-पया यस्मिन् पतन्त्य् उपरि-गाः खगाः  
भ्प्_१०।१६।००५।१ विप्रुष्मता विषदोर्मि- मारुतेनाभिमर्शिताः  
भ्प्_१०।१६।००५।३ म्रियन्ते तीर-गा यस्य प्राणिनः स्थिर-जङ्गमाः  
भ्प्_१०।१६।००६।१ तं चण्ड-वेग-विष-वीर्यम् अवेक्ष्य तेन  
भ्प्_१०।१६।००६।२ दुष्टां नदीं च खल-संयमनावतारः  
भ्प्_१०।१६।००६।३ कृष्णः कदम्बम् अधिरुह्य ततो ऽति-तुङ्गम्  
भ्प्_१०।१६।००६।४ आस्फोट्य गाढ-रशनो न्यपतद् विषोदे  
भ्प्_१०।१६।००७।१ सर्प-ह्रदः पुरुष-सार-निपात-वेग-  
भ्प्_१०।१६।००७।२ सङ्क्षोभितोरग-विषोच्छ्वसिताम्बु-राशिः  
भ्प्_१०।१६।००७।३ पर्यक् प्लुतो विष-कषाय-बिभीषणोर्मिर्  
भ्प्_१०।१६।००७।४ धावन् धनुः-शतम् अनन्त-बलस्य किं तत्  
भ्प्_१०।१६।००८।१ तस्य ह्रदे विहरतो भुज-दण्ड-घूर्ण-  
भ्प्_१०।१६।००८।२ वार्-घोषम् अङ्ग वर-वारण-विक्रमस्य  
भ्प्_१०।१६।००८।३ आश्रुत्य तत् स्व-सदनाभिभवं निरीक्ष्य  
भ्प्_१०।१६।००८।४ चक्षुः-श्रवाः समसरत् तद् अमृष्यमाणः  
भ्प्_१०।१६।००९।१ तं प्रेक्षणीय-सुकुमार-घनावदातं  
भ्प्_१०।१६।००९।२ श्रीवत्स-पीत-वसनं स्मित-सुन्दरास्यम्  
भ्प्_१०।१६।००९।३ क्रीडन्तम् अप्रतिभयं कमलोदराङ्घ्रिं  
भ्प्_१०।१६।००९।४ सन्दश्य मर्मसु रुषा भुजया चछाद  
भ्प्_१०।१६।०१०।१ तं नाग-भोग-परिवीतम् अदृष्ट-चेष्टम्  
भ्प्_१०।१६।०१०।२ आलोक्य तत्-प्रिय-सखाः पशुपा भृशार्ताः  
भ्प्_१०।१६।०१०।३ कृष्णे ऽर्पितात्म-सुहृद्-अर्थ-कलत्र-कामा  
भ्प्_१०।१६।०१०।४ दुःखानुशोक-भय-मूढ-धियो निपेतुः  
भ्प्_१०।१६।०११।१ गावो वृषा वत्सतर्यः क्रन्दमानाः सु-दुःखिताः  
भ्प्_१०।१६।०११।३ कृष्णे न्यस्तेक्षणा भीता रुदन्त्य इव तस्थिरे  
भ्प्_१०।१६।०१२।१ अथ व्रजे महोत्पातास् त्रि-विधा ह्य् अति-दारुणाः  
भ्प्_१०।१६।०१२।३ उत्पेतुर् भुवि दिव्य् आत्मन्य् आसन्न-भय-शंसिनः  
भ्प्_१०।१६।०१३।१ तान् आलक्ष्य भयोद्विग्ना गोपा नन्द-पुरोगमाः  
भ्प्_१०।१६।०१३।३ विना रामेण गाः कृष्णं ज्ञात्वा चारयितुं गतम्  
भ्प्_१०।१६।०१४।१ तैर् दुर्निमित्तैर् निधनं मत्वा प्राप्तम् अतद्-विदः  
भ्प्_१०।१६।०१४।३ तत्-प्राणास् तन्-मनस्कास् ते दुःख-शोक-भयातुराः  
भ्प्_१०।१६।०१५।१ आ-बाल-वृद्ध-वनिताः सर्वे ऽङ्ग पशु-वृत्तयः  
भ्प्_१०।१६।०१५।३ निर्जग्मुर् गोकुलाद् दीनाः कृष्ण-दर्शन-लालसाः  
भ्प्_१०।१६।०१६।१ तांस् तथा कातरान् वीक्ष्य भगवान् माधवो बलः  
भ्प्_१०।१६।०१६।३ प्रहस्य किञ्चिन् नोवाच प्रभाव-ज्ञो ऽनुजस्य सः  
भ्प्_१०।१६।०१७।१ ते ऽन्वेषमाणा दयितं कृष्णं सूचितया पदैः  
भ्प्_१०।१६।०१७।३ भगवल्-लक्षणैर् जग्मुः पदव्या यमुना-तटम्  
भ्प्_१०।१६।०१८।१ ते तत्र तत्राब्ज-यवाङ्कुशाशनि- ध्वजोपपन्नानि पदानि विश्-पतेः  
भ्प्_१०।१६।०१८।३ मार्गे गवाम् अन्य-पदान्तरान्तरे निरीक्षमाणा ययुर् अङ्ग सत्वराः  
भ्प्_१०।१६।०१९।१ अन्तर् ह्रदे भुजग-भोग-परीतम् आरात्  
भ्प्_१०।१६।०१९।२ कृष्णं निरीहम् उपलभ्य जलाशयान्ते  
भ्प्_१०।१६।०१९।३ गोपांश् च मूढ-धिषणान् परितः पशूंश् च  
भ्प्_१०।१६।०१९।४ सङ्क्रन्दतः परम-कश्मलम् आपुर् आर्ताः  
भ्प्_१०।१६।०२०।१ गोप्यो ऽनुरक्त-मनसो भगवत्य् अनन्ते  
भ्प्_१०।१६।०२०।२ तत्-सौहृद-स्मित-विलोक-गिरः स्मरन्त्यः  
भ्प्_१०।१६।०२०।३ ग्रस्ते ऽहिना प्रियतमे भृश-दुःख-तप्ताः  
भ्प्_१०।१६।०२०।४ शून्यं प्रिय-व्यतिहृतं ददृशुस् त्रि-लोकम्  
भ्प्_१०।१६।०२१।१ ताः कृष्ण-मातरम् अपत्यम् अनुप्रविष्टां  
भ्प्_१०।१६।०२१।२ तुल्य-व्यथाः समनुगृह्य शुचः स्रवन्त्यः  
भ्प्_१०।१६।०२१।३ तास् ता व्रज-प्रिय-कथाः कथयन्त्य आसन्  
भ्प्_१०।१६।०२१।४ कृष्णानने ऽर्पित-दृशो मृतक-प्रतीकाः  
भ्प्_१०।१६।०२२।१ कृष्ण-प्राणान् निर्विशतो नन्दादीन् वीक्ष्य तं ह्रदम्  
भ्प्_१०।१६।०२२।३ प्रत्यषेधत् स भगवान् रामः कृष्णानुभाव-वित्  
भ्प्_१०।१६।०२३।१ इत्थम् स्व-गोकुलम् अनन्य-गतिं निरीक्ष्य  
भ्प्_१०।१६।०२३।२ स-स्त्री-कुमारम् अति-दुःखितम् आत्म-हेतोः  
भ्प्_१०।१६।०२३।३ आज्ञाय मर्त्य-पदवीम् अनुवर्तमानः  
भ्प्_१०।१६।०२३।४ स्थित्वा मुहूर्तम् उदतिष्ठद् उरङ्ग-बन्धात्  
भ्प्_१०।१६।०२४।१ तत्-प्रथ्यमान-वपुषा व्यथितात्म-भोगस्  
भ्प्_१०।१६।०२४।२ त्यक्त्वोन्नमय्य कुपितः स्व-फणान् भुजङ्गः  
भ्प्_१०।१६।०२४।३ तस्थौ श्वसञ् छ्वसन-रन्ध्र-विषाम्बरीष-  
भ्प्_१०।१६।०२४।४ स्तब्धेक्षणोल्मुक-मुखो हरिम् ईक्षमाणः  
भ्प्_१०।१६।०२५।१ तं जिह्वया द्वि-शिखया परिलेलिहानं  
भ्प्_१०।१६।०२५।२ द्वे सृक्वणी ह्य् अति-कराल-विषाग्नि-दृष्टिम्  
भ्प्_१०।१६।०२५।३ क्रीडन्न् अमुं परिससार यथा खगेन्द्रो  
भ्प्_१०।१६।०२५।४ बभ्राम सो ऽप्य् अवसरं प्रसमीक्षमाणः  
भ्प्_१०।१६।०२६।१ एवं परिभ्रम-हतौजसम् उन्नतांसम्  
भ्प्_१०।१६।०२६।२ आनम्य तत्-पृथु-शिरःस्व् अधिरूढ आद्यः  
भ्प्_१०।१६।०२६।३ तन्-मूर्ध-रत्न-निकर-स्पर्शाति-ताम्र-  
भ्प्_१०।१६।०२६।४ पादाम्बुजो ऽखिल-कलादि-गुरुर् ननर्त  
भ्प्_१०।१६।०२७।१ तं नर्तुम् उद्यतम् अवेक्ष्य तदा तदीय-  
भ्प्_१०।१६।०२७।२ गन्धर्व-सिद्ध-मुनि-चारण-देव-वध्वः  
भ्प्_१०।१६।०२७।३ प्रीत्या मृदङ्ग-पणवानक-वाद्य-गीत-  
भ्प्_१०।१६।०२७।४ पुष्पोपहार-नुतिभिः सहसोपसेदुः  
भ्प्_१०।१६।०२८।१ यद् यच् छिरो न नमते ऽङ्ग शतैक-शीर्ष्णस्  
भ्प्_१०।१६।०२८।२ तत् तन् ममर्द खर-दण्ड-धरो ऽङ्घ्रि-पातैः  
भ्प्_१०।१६।०२८।३ क्षीणायुषो भ्रमत उल्बणम् आस्यतो ऽसृङ्  
भ्प्_१०।१६।०२८।४ नस्तो वमन् परम-कश्मलम् आप नागः  
भ्प्_१०।१६।०२९।१ तस्याक्षिभिर् गरलम् उद्वमतः शिरःसु  
भ्प्_१०।१६।०२९।२ यद् यत् समुन्नमति निःश्वसतो रुषोच्चैः  
भ्प्_१०।१६।०२९।३ नृत्यन् पदानुनमयन् दमयां बभूव  
भ्प्_१०।१६।०२९।४ पुष्पैः प्रपूजित इवेह पुमान् पुराणः  
भ्प्_१०।१६।०३०।१ तच्-चित्र-ताण्डव-विरुग्न-फणा-सहस्रो  
भ्प्_१०।१६।०३०।२ रक्तं मुखैर् उरु वमन् नृप भग्न-गात्रः  
भ्प्_१०।१६।०३०।३ स्मृत्वा चराचर-गुरुं पुरुषं पुराणं  
भ्प्_१०।१६।०३०।४ नारायणं तम् अरणं मनसा जगाम  
भ्प्_१०।१६।०३१।१ कृष्णस्य गर्भ-जगतो ऽति-भरावसन्नं  
भ्प्_१०।१६।०३१।२ पार्ष्णि-प्रहार-परिरुग्न-फणातपत्रम्  
भ्प्_१०।१६।०३१।३ दृष्ट्वाहिम् आद्यम् उपसेदुर् अमुष्य पत्न्य  
भ्प्_१०।१६।०३१।४ आर्ताः श्लथद्-वसन-भूषण-केश-बन्धाः  
भ्प्_१०।१६।०३२।१ तास् तं सु-विग्न-मनसो ऽथ पुरस्कृतार्भाः  
भ्प्_१०।१६।०३२।२ कायं निधाय भुवि भूत-पतिं प्रणेमुः  
भ्प्_१०।१६।०३२।३ साध्व्यः कृताञ्जलि-पुटाः शमलस्य भर्तुर्  
भ्प्_१०।१६।०३२।४ मोक्षेप्सवः शरण-दं शरणं प्रपन्नाः  
भ्प्_१०।१६।०३३।० नाग-पत्न्य ऊचुः  
भ्प्_१०।१६।०३३।१ न्याय्यो हि दण्डः कृत-किल्बिषे ऽस्मिंस्  
भ्प्_१०।१६।०३३।२ तवावतारः खल-निग्रहाय  
भ्प्_१०।१६।०३३।३ रिपोः सुतानाम् अपि तुल्य-दृष्टिर्  
भ्प्_१०।१६।०३३।४ धत्से दमं फलम् एवानुशंसन्  
भ्प्_१०।१६।०३४।१ अनुग्रहो ऽयं भवतः कृतो हि नो दण्डो ऽसतां ते खलु कल्मषापहः  
भ्प्_१०।१६।०३४।३ यद् दन्दशूकत्वम् अमुष्य देहिनः क्रोधो ऽपि ते ऽनुग्रह एव सम्मतः  
भ्प्_१०।१६।०३५।१ तपः सुतप्तं किम् अनेन पूर्वं निरस्त-मानेन च मान-देन  
भ्प्_१०।१६।०३५।३ धर्मो ऽथ वा सर्व-जनानुकम्पया यतो भवांस् तुष्यति सर्व-जीवः  
भ्प्_१०।१६।०३६।१ कस्यानुभावो ऽस्य न देव विद्महे तवाङ्घ्रि-रेणु-स्परशाधिकारः  
भ्प्_१०।१६।०३६।३ यद्-वाञ्छया श्रीर् ललनाचरत् तपो विहाय कामान् सु-चिरं धृत-व्रता  
भ्प्_१०।१६।०३७।१ न नाक-पृष्ठं न च सार्व-भौमं  
भ्प्_१०।१६।०३७।२ न पारमेष्ठ्यं न रसाधिपत्यम्  
भ्प्_१०।१६।०३७।३ न योग-सिद्धीर् अपुनर्-भवं वा  
भ्प्_१०।१६।०३७।४ वाञ्छन्ति यत्-पाद-रजः-प्रपन्नाः  
भ्प्_१०।१६।०३८।१ तद् एष नाथाप दुरापम् अन्यैस् तमो-जनिः क्रोध-वशो ऽप्य् अहीशः  
भ्प्_१०।१६।०३८।३ संसार-चक्रे भ्रमतः शरीरिणो यद्-इच्छतः स्याद् विभवः समक्षः  
भ्प्_१०।१६।०३९।१ नमस् तुभ्यं भगवते पुरुषाय महात्मने  
भ्प्_१०।१६।०३९।३ भूतावासाय भूताय पराय परमात्मने  
भ्प्_१०।१६।०४०।१ ज्ञान-विज्ञान-नीधये ब्रह्मणे ऽनन्त-शक्तये  
भ्प्_१०।१६।०४०।३ अगुणायाविकाराय नमस् ते प्राकृताय च  
भ्प्_१०।१६।०४१।१ कालाय काल-नाभाय कालावयव-साक्षिणे  
भ्प्_१०।१६।०४१।३ विश्वाय तद्-उपद्रष्ट्रे तत्-कर्त्रे विश्व-हेतवे  
भ्प्_१०।१६।०४२।१ भूत-मात्रेन्द्रिय-प्राण- मनो-बुद्ध्य्-आशयात्मने  
भ्प्_१०।१६।०४२।३ त्रि-गुणेनाभिमानेन गूढ-स्वात्मानुभूतये  
भ्प्_१०।१६।०४३।१ नमो ऽनन्ताय सूक्ष्माय कूट-स्थाय विपश्चिते  
भ्प्_१०।१६।०४३।३ नाना-वादानुरोधाय वाच्य-वाचक-शक्तये  
भ्प्_१०।१६।०४४।१ नमः प्रमाण-मूलाय कवये शास्त्र-योनये  
भ्प्_१०।१६।०४४।३ प्रवृत्ताय निवृत्ताय निगमाय नमो नमः  
भ्प्_१०।१६।०४५।१ नमः कृष्णाय रामाय वसुदेव-सुताय च  
भ्प्_१०।१६।०४५।३ प्रद्युम्नायानिरुद्धाय सात्वतां पतये नमः  
भ्प्_१०।१६।०४६।१ नमो गुण-प्रदीपाय गुणात्म-च्छादनाय च  
भ्प्_१०।१६।०४६।३ गुण-वृत्त्य्-उपलक्ष्याय गुण-द्रष्ट्रे स्व-संविदे  
भ्प्_१०।१६।०४७।१ अव्याकृत-विहाराय सर्व-व्याकृत-सिद्धये  
भ्प्_१०।१६।०४७।३ हृषीकेश नमस् ते ऽस्तु मुनये मौन-शीलिने  
भ्प्_१०।१६।०४८।१ परावर-गति-ज्ञाय सर्वाध्यक्षाय ते नमः  
भ्प्_१०।१६।०४८।३ अविश्वाय च विश्वाय तद्-द्रष्ट्रे ऽस्य च हेतवे  
भ्प्_१०।१६।०४९।१ त्वं ह्य् अस्य जन्म-स्थिति-संयमान् विभो  
भ्प्_१०।१६।०४९।२ गुणैर् अनीहो ऽकृत-काल-शक्ति-धृक्  
भ्प्_१०।१६।०४९।३ तत्-तत्-स्वभावान् प्रतिबोधयन् सतः  
भ्प्_१०।१६।०४९।४ समीक्षयामोघ-विहार ईहसे  
भ्प्_१०।१६।०५०।१ तस्यैव ते ऽमूस् तनवस् त्रि-लोक्यां  
भ्प्_१०।१६।०५०।२ शान्ता अशान्ता उत मूढ-योनयः  
भ्प्_१०।१६।०५०।३ शान्ताः प्रियास् ते ह्य् अधुनावितुं सतां  
भ्प्_१०।१६।०५०।४ स्थातुश् च ते धर्म-परीप्सयेहतः  
भ्प्_१०।१६।०५१।१ अपराधः सकृद् भर्त्रा सोढव्यः स्व-प्रजा-कृतः  
भ्प्_१०।१६।०५१।३ क्षन्तुम् अर्हसि शान्तात्मन् मूढस्य त्वाम् अजानतः  
भ्प्_१०।१६।०५२।१ अनुगृह्णीष्व भगवन् प्राणांस् त्यजति पन्नगः  
भ्प्_१०।१६।०५२।३ स्त्रीणां नः साधु-शोच्यानां पतिः प्राणः प्रदीयताम्  
भ्प्_१०।१६।०५३।१ विधेहि ते किङ्करीणाम् अनुष्ठेयं तवाज्ञया  
भ्प्_१०।१६।०५३।३ यच्-छ्रद्धयानुतिष्ठन् वै मुच्यते सर्वतो भयात्  
भ्प्_१०।१६।०५४।० श्री-शुक उवाच  
भ्प्_१०।१६।०५४।१ इत्थं स नाग-पत्नीभिर् भगवान् समभिष्टुतः  
भ्प्_१०।१६।०५४।३ मूर्च्छितं भग्न-शिरसं विससर्जाङ्घ्रि-कुट्टनैः  
भ्प्_१०।१६।०५५।१ प्रतिलब्धेन्द्रिय-प्राणः कालियः शनकैर् हरिम्  
भ्प्_१०।१६।०५५।३ कृच्छ्रात् समुच्छ्वसन् दीनः कृष्णं प्राह कृताञ्जलिः  
भ्प्_१०।१६।०५६।० कालिय उवाच  
भ्प्_१०।१६।०५६।१ वयं खलाः सहोत्पत्त्या तमसा दीर्घ-मन्यवः  
भ्प्_१०।१६।०५६।३ स्वभावो दुस्त्यजो नाथ लोकानां यद् असद्-ग्रहः  
भ्प्_१०।१६।०५७।१ त्वया सृष्टम् इदं विश्वं धातर् गुण-विसर्जनम्  
भ्प्_१०।१६।०५७।३ नाना-स्वभाव-वीर्यौजो- योनि-बीजाशयाकृति  
भ्प्_१०।१६।०५८।१ वयं च तत्र भगवन् सर्पा जात्य्-उरु-मन्यवः  
भ्प्_१०।१६।०५८।३ कथं त्यजामस् त्वन्-मायां दुस्त्यजां मोहिताः स्वयम्  
भ्प्_१०।१६।०५९।१ भवान् हि कारणं तत्र सर्व-ज्ञो जगद्-ईश्वरः  
भ्प्_१०।१६।०५९।३ अनुग्रहं निग्रहं वा मन्यसे तद् विधेहि नः  
भ्प्_१०।१६।०६०।० श्री-शुक उवाच  
भ्प्_१०।१६।०६०।१ इत्य् आकर्ण्य वचः प्राह भगवान् कार्य-मानुषः  
भ्प्_१०।१६।०६०।३ नात्र स्थेयं त्वया सर्प समुद्रं याहि मा चिरम्  
भ्प्_१०।१६।०६०।५ स्व-ज्ञात्य्-अपत्य-दाराढ्यो गो-नृभिर् भुज्यते नदी  
भ्प्_१०।१६।०६१।१ य एतत् संस्मरेन् मर्त्यस् तुभ्यं मद्-अनुशासनम्  
भ्प्_१०।१६।०६१।३ कीर्तयन्न् उभयोः सन्ध्योर् न युष्मद् भयम् आप्नुयात्  
भ्प्_१०।१६।०६२।१ यो ऽस्मिन् स्नात्वा मद्-आक्रीडे देवादींस् तर्पयेज् जलैः  
भ्प्_१०।१६।०६२।३ उपोष्य मां स्मरन्न् अर्चेत् सर्व-पापैः प्रमुच्यते  
भ्प्_१०।१६।०६३।१ द्वीपं रमणकं हित्वा ह्रदम् एतम् उपाश्रितः  
भ्प्_१०।१६।०६३।३ यद्-भयात् स सुपर्णस् त्वां नाद्यान् मत्-पाद-लाञ्छितम्  
भ्प्_१०।१६।०६४।० श्री-ऋषिर् उवाच  
भ्प्_१०।१६।०६४।१ मुक्तो भगवता राजन् कृष्णेनाद्भुत-कर्मणा  
भ्प्_१०।१६।०६४।३ तं पूजयाम् आस मुदा नाग-पत्न्यश् च सादरम्  
भ्प्_१०।१६।०६५।१ दिव्याम्बर-स्रङ्-मणिभिः परार्ध्यैर् अपि भूषणैः  
भ्प्_१०।१६।०६५।३ दिव्य-गन्धानुलेपैश् च महत्योत्पल-मालया  
भ्प्_१०।१६।०६६।१ पूजयित्वा जगन्-नाथं प्रसाद्य गरुड-ध्वजम्  
भ्प्_१०।१६।०६६।३ ततः प्रीतो ऽभ्यनुज्ञातः परिक्रम्याभिवन्द्य तम्  
भ्प्_१०।१६।०६७।१ स-कलत्र-सुहृत्-पुत्रो द्वीपम् अब्धेर् जगाम ह  
भ्प्_१०।१६।०६७।३ तदैव सामृत-जला यमुना निर्विषाभवत्  
भ्प्_१०।१६।०६७।७ अनुग्रहाद् भगवतः क्रीडा-मानुष-रूपिणः  
भ्प्_१०।१७।००१।० श्री-राजोवाच  
भ्प्_१०।१७।००१।१ नागालयं रमणकं कथं तत्याज कालियः  
भ्प्_१०।१७।००१।३ कृतं किं वा सुपर्णस्य तेनैकेनासमञ्जसम्  
भ्प्_१०।१७।००२।० श्री-शुक उवाच  
भ्प्_१०।१७।००२।१ उपहार्यैः सर्प-जनैर् मासि मासीह यो बलिः  
भ्प्_१०।१७।००२।३ वानस्पत्यो महा-बाहो नागानां प्राङ्-निरूपितः  
भ्प्_१०।१७।००३।१ स्वं स्वं भागं प्रयच्छन्ति नागाः पर्वणि पर्वणि  
भ्प्_१०।१७।००३।३ गोपीथायात्मनः सर्वे सुपर्णाय महात्मने  
भ्प्_१०।१७।००४।१ विष-वीर्य-मदाविष्टः काद्रवेयस् तु कालियः  
भ्प्_१०।१७।००४।३ कदर्थी-कृत्य गरुडं स्वयं तं बुभुजे बलिम्  
भ्प्_१०।१७।००५।१ तच् छ्रुत्वा कुपितो राजन् भगवान् भगवत्-प्रियः  
भ्प्_१०।१७।००५।३ विजिघांसुर् महा-वेगः कालियं समपाद्रवत्  
भ्प्_१०।१७।००६।१ तम् आपतन्तं तरसा विषायुधः प्रत्यभ्ययाद् उत्थित-नैक-मस्तकः  
भ्प्_१०।१७।००६।३ दद्भिः सुपर्णं व्यदशद् दद्-आयुधः कराल-जिह्रोच्छ्वसितोग्र-लोचनः  
भ्प्_१०।१७।००७।१ तं तार्क्ष्य-पुत्रः स निरस्य मन्युमान्  
भ्प्_१०।१७।००७।२ प्रचण्ड-वेगो मधुसूदनासनः  
भ्प्_१०।१७।००७।३ पक्षेण सव्येन हिरण्य-रोचिषा  
भ्प्_१०।१७।००७।४ जघान कद्रु-सुतम् उग्र-विक्रमः  
भ्प्_१०।१७।००८।१ सुपर्ण-पक्षाभिहतः कालियो ऽतीव विह्वलः  
भ्प्_१०।१७।००८।३ ह्रदं विवेश कालिन्द्यास् तद्-अगम्यं दुरासदम्  
भ्प्_१०।१७।००९।१ तत्रैकदा जल-चरं गरुडो भक्ष्यम् ईप्सितम्  
भ्प्_१०।१७।००९।३ निवारितः सौभरिणा प्रसह्य क्षुधितो ऽहरत्  
भ्प्_१०।१७।०१०।१ मीनान् सु-दुःखितान् दृष्ट्वा दीनान् मीन-पतौ हते  
भ्प्_१०।१७।०१०।३ कृपया सौभरिः प्राह तत्रत्य-क्षेमम् आचरन्  
भ्प्_१०।१७।०११।१ अत्र प्रविश्य गरुडो यदि मत्स्यान् स खादति  
भ्प्_१०।१७।०११।३ सद्यः प्राणैर् वियुज्येत सत्यम् एतद् ब्रवीम्य् अहम्  
भ्प्_१०।१७।०१२।१ तत् कालियः परं वेद नान्यः कश्चन लेलिहः  
भ्प्_१०।१७।०१२।३ अवात्सीद् गरुडाद् भीतः कृष्णेन च विवासितः  
भ्प्_१०।१७।०१३।१ कृष्णं ह्रदाद् विनिष्क्रान्तं दिव्य-स्रग्-गन्ध-वाससम्  
भ्प्_१०।१७।०१३।३ महा-मणि-गणाकीर्णं जाम्बूनद-परिष्कृतम्  
भ्प्_१०।१७।०१४।१ उपलभ्योत्थिताः सर्वे लब्ध-प्राणा इवासवः  
भ्प्_१०।१७।०१४।३ प्रमोद-निभृतात्मानो गोपाः प्रीत्याभिरेभिरे  
भ्प्_१०।१७।०१५।१ यशोदा रोहिणी नन्दो गोप्यो गोपाश् च कौरव  
भ्प्_१०।१७।०१५।३ कृष्णं समेत्य लब्धेहा आसन् शुष्का नगा अपि  
भ्प्_१०।१७।०१६।१ रामश् चाच्युतम् आलिङ्ग्य जहासास्यानुभाव-वित्  
भ्प्_१०।१७।०१६।३ प्रेम्णा तम् अङ्कम् आरोप्य पुनः पुनर् उदैक्षत  
भ्प्_१०।१७।०१६।५ गावो वृषा वत्सतर्यो लेभिरे परमां मुदम्  
भ्प्_१०।१७।०१७।१ नन्दं विप्राः समागत्य गुरवः स-कलत्रकाः  
भ्प्_१०।१७।०१७।३ ऊचुस् ते कालिय-ग्रस्तो दिष्ट्या मुक्तस् तवात्मजः  
भ्प्_१०।१७।०१८।१ देहि दानं द्वि-जातीनां कृष्ण-निर्मुक्ति-हेतवे  
भ्प्_१०।१७।०१८।३ नन्दः प्रीत-मना राजन् गाः सुवर्णं तदादिशत्  
भ्प्_१०।१७।०१९।१ यशोदापि महा-भागा नष्ट-लब्ध-प्रजा सती  
भ्प्_१०।१७।०१९।३ परिष्वज्याङ्कम् आरोप्य मुमोचाश्रु-कलां मुहुः  
भ्प्_१०।१७।०२०।१ तां रात्रिं तत्र राजेन्द्र क्षुत्-तृड्भ्यां श्रम-कर्षिताः  
भ्प्_१०।१७।०२०।३ ऊषुर् व्रयौकसो गावः कालिन्द्या उपकूलतः  
भ्प्_१०।१७।०२१।१ तदा शुचि-वनोद्भूतो दावाग्निः सर्वतो व्रजम्  
भ्प्_१०।१७।०२१।३ सुप्तं निशीथ आवृत्य प्रदग्धुम् उपचक्रमे  
भ्प्_१०।१७।०२२।१ तत उत्थाय सम्भ्रान्ता दह्यमाना व्रजौकसः  
भ्प्_१०।१७।०२२।३ कृष्णं ययुस् ते शरणं माया-मनुजम् ईश्वरम्  
भ्प्_१०।१७।०२३।१ कृष्ण कृष्ण महा-भग हे रामामित-विक्रम  
भ्प्_१०।१७।०२३।३ एष घोरतमो वह्निस् तावकान् ग्रसते हि नः  
भ्प्_१०।१७।०२४।१ सु-दुस्तरान् नः स्वान् पाहि कालाग्नेः सुहृदः प्रभो  
भ्प्_१०।१७।०२४।३ न शक्नुमस् त्वच्-चरणं सन्त्यक्तुम् अकुतो-भयम्  
भ्प्_१०।१७।०२५।१ इत्थं स्व-जन-वैक्लव्यं निरीक्ष्य जगद्-ईश्वरः  
भ्प्_१०।१७।०२५।३ तम् अग्निम् अपिबत् तीव्रम् अनन्तो ऽनन्त-शक्ति-धृक्  
भ्प्_१०।१८।००१।० श्री-शुक उवाच  
भ्प्_१०।१८।००१।१ अथ कृष्णः परिवृतो ज्ञातिभिर् मुदितात्मभिः  
भ्प्_१०।१८।००१।३ अनुगीयमानो न्यविशद् व्रजं गोकुल-मण्डितम्  
भ्प्_१०।१८।००२।१ व्रजे विक्रीडतोर् एवं गोपाल-च्छद्म-मायया  
भ्प्_१०।१८।००२।३ ग्रीष्मो नामर्तुर् अभवन् नाति-प्रेयाञ् छरीरिणाम्  
भ्प्_१०।१८।००३।१ स च वृन्दावन-गुणैर् वसन्त इव लक्षितः  
भ्प्_१०।१८।००३।३ यत्रास्ते भगवान् साक्षाद् रामेण सह केशवः  
भ्प्_१०।१८।००४।१ यत्र निर्झर-निर्ह्राद- निवृत्त-स्वन-झिल्लिकम्  
भ्प्_१०।१८।००४।३ शश्वत् तच्-छीकरर्जीष- द्रुम-मण्डल-मण्डितम्  
भ्प्_१०।१८।००५।१ सरित्-सरः-प्रस्रवणोर्मि-वायुना कह्लार-कञ्जोत्पल-रेणु-हारिणा  
भ्प्_१०।१८।००५।३ न विद्यते यत्र वनौकसां दवो निदाघ-वह्न्य्-अर्क-भवो ऽति-शाद्वले  
भ्प्_१०।१८।००६।१ अगाध-तोय-ह्रदिनी-तटोर्मिभिर् द्रवत्-पुरीष्याः पुलिनैः समन्ततः  
भ्प्_१०।१८।००६।३ न यत्र चण्डांशु-करा विषोल्बणा भुवो रसं शाद्वलितं च गृह्णते  
भ्प्_१०।१८।००७।१ वनं कुसुमितं श्रीमन् नदच्-चित्र-मृग-द्विजम्  
भ्प्_१०।१८।००७।३ गायन् मयूर-भ्रमरं कूजत्-कोकिल-सारसम्  
भ्प्_१०।१८।००८।१ क्रीडिष्यमाणस् तत् क्र्ष्णो भगवान् बल-संयुतः  
भ्प्_१०।१८।००८।३ वेणुं विरणयन् गोपैर् गो-धनैः संवृतो ऽविशत्  
भ्प्_१०।१८।००९।१ प्रवाल-बर्ह-स्तबक- स्रग्-धातु-कृत-भूषणाः  
भ्प्_१०।१८।००९।३ राम-कृष्णादयो गोपा ननृतुर् युयुधुर् जगुः  
भ्प्_१०।१८।०१०।१ कृष्णस्य नृत्यतः केचिज् जगुः केचिद् अवादयन्  
भ्प्_१०।१८।०१०।३ वेणु-पाणितलैः शृङ्गैः प्रशशंसुर् अथापरे  
भ्प्_१०।१८।०११।१ गोप-जाति-प्रतिच्छन्ना देवा गोपाल-रूपिणौ  
भ्प्_१०।१८।०११।३ ईडिरे कृष्ण-रामौ च नटा इव नटं नृप  
भ्प्_१०।१८।०१२।१ भ्रमणैर् लङ्घनैः क्षेपैर् आस्फोटन-विकर्षणैः  
भ्प्_१०।१८।०१२।३ चिक्रीडतुर् नियुद्धेन काक-पक्ष-धरौ क्वचित्  
भ्प्_१०।१८।०१३।१ क्वचिन् नृत्यत्सु चान्येषु गायकौ वादकौ स्वयम्  
भ्प्_१०।१८।०१३।३ शशंसतुर् महा-राज साधु साध्व् इति वादिनौ  
भ्प्_१०।१८।०१४।१ क्वचिद् बिल्वैः क्वचित् कुम्भैः क्वचामलक-मुष्टिभिः  
भ्प्_१०।१८।०१४।३ अस्पृश्य-नेत्र-बन्धाद्यैः क्वचिन् मृग-खगेहया  
भ्प्_१०।१८।०१५।१ क्वचिच् च दर्दुर-प्लावैर् विविधैर् उपहासकैः  
भ्प्_१०।१८।०१५।३ कदाचित् स्यन्दोलिकया कर्हिचिन् नृप-चेष्टया  
भ्प्_१०।१८।०१६।१ एवं तौ लोक-सिद्धाभिः क्रीडाभिश् चेरतुर् वने  
भ्प्_१०।१८।०१६।३ नद्य्-अद्रि-द्रोणि-कुञ्जेषु काननेषु सरःसु च  
भ्प्_१०।१८।०१७।१ पशूंश् चारयतोर् गोपैस् तद्-वने राम-कृष्णयोः  
भ्प्_१०।१८।०१७।३ गोप-रूपी प्रलम्बो ऽगाद् असुरस् तज्-जिहीर्षया  
भ्प्_१०।१८।०१८।१ तं विद्वान् अपि दाशार्हो भगवान् सर्व-दर्शनः  
भ्प्_१०।१८।०१८।३ अन्वमोदत तत्-सख्यं वधं तस्य विचिन्तयन्  
भ्प्_१०।१८।०१९।१ तत्रोपाहूय गोपालान् कृष्णः प्राह विहार-वित्  
भ्प्_१०।१८।०१९।३ हे गोपा विहरिष्यामो द्वन्द्वी-भूय यथा-यथम्  
भ्प्_१०।१८।०२०।१ तत्र चक्रुः परिवृढौ गोपा राम-जनार्दनौ  
भ्प्_१०।१८।०२०।३ कृष्ण-सङ्घट्टिनः केचिद् आसन् रामस्य चापरे  
भ्प्_१०।१८।०२१।१ आचेरुर् विविधाः क्रीडा वाह्य-वाहक-लक्षणाः  
भ्प्_१०।१८।०२१।३ यत्रारोहन्ति जेतारो वहन्ति च पराजिताः  
भ्प्_१०।१८।०२२।१ वहन्तो वाह्यमानाश् च चारयन्तश् च गो-धनम्  
भ्प्_१०।१८।०२२।३ भाण्डीरकं नाम वटं जग्मुः कृष्ण-पुरोगमाः  
भ्प्_१०।१८।०२३।१ राम-सङ्घट्टिनो यर्हि श्रीदाम-वृषभादयः  
भ्प्_१०।१८।०२३।३ क्रीडायां जयिनस् तांस् तान् ऊहुः कृष्णादयो नृप  
भ्प्_१०।१८।०२४।१ उवाह कृष्णो भगवान् श्रीदामानं पराजितः  
भ्प्_१०।१८।०२४।३ वृषभं भद्रसेनस् तु प्रलम्बो रोहिणी-सुतम्  
भ्प्_१०।१८।०२५।१ अविषह्यं मन्यमानः कृष्णं दानव-पुङ्गवः  
भ्प्_१०।१८।०२५।३ वहन् द्रुततरं प्रागाद् अवरोहणतः परम्  
भ्प्_१०।१८।०२६।१ तम् उद्वहन् धरणि-धरेन्द्र-गौरवं  
भ्प्_१०।१८।०२६।२ महासुरो विगत-रयो निजं वपुः  
भ्प्_१०।१८।०२६।३ स आस्थितः पुरट-परिच्छदो बभौ  
भ्प्_१०।१८।०२६।४ तडिद्-द्युमान् उडुपति-वाड् इवाम्बुदः  
भ्प्_१०।१८।०२७।१ निरीक्ष्य तद्-वपुर् अलम् अम्बरे चरत्  
भ्प्_१०।१८।०२७।२ प्रदीप्त-दृग् भ्रु-कुटि-तटोग्र-दंष्ट्रकम्  
भ्प्_१०।१८।०२७।३ ज्वलच्-छिखं कटक-किरीट-कुण्डल-  
भ्प्_१०।१८।०२७।४ त्विषाद्भुतं हलधर ईषद् अत्रसत्  
भ्प्_१०।१८।०२८।१ अथागत-स्मृतिर् अभयो रिपुं बलो विहाय सार्थम् इव हरन्तम् आत्मनः  
भ्प्_१०।१८।०२८।३ रुषाहनच् छिरसि दृढेन मुष्टिना सुराधिपो गिरिम् इव वज्र-रंहसा  
भ्प्_१०।१८।०२९।१ स आहतः सपदि विशीर्ण-मस्तको मुखाद् वमन् रुधिरम् अपस्मृतो ऽसुरः  
भ्प्_१०।१८।०२९।३ महा-रवं व्यसुर् अपतत् समीरयन् गिरिर् यथा मघवत आयुधाहतः  
भ्प्_१०।१८।०३०।१ दृष्ट्वा प्रलम्बं निहतं बलेन बल-शालिना  
भ्प्_१०।१८।०३०।३ गोपाः सु-विस्मिता आसन् साधु साध्व् इति वादिनः  
भ्प्_१०।१८।०३१।१ आशिषो ऽभिगृणन्तस् तं प्रशशंसुस् तद्-अर्हणम्  
भ्प्_१०।१८।०३१।३ प्रेत्यागतम् इवालिङ्ग्य प्रेम-विह्वल-चेतसः  
भ्प्_१०।१८।०३२।१ पापे प्रलम्बे निहते देवाः परम-निर्वृताः  
भ्प्_१०।१८।०३२।३ अभ्यवर्षन् बलं माल्यैः शशंसुः साधु साध्व् इति  
भ्प्_१०।१९।००१।० श्री-शुक उवाच  
भ्प्_१०।१९।००१।१ क्रीडासक्तेषु गोपेषु तद्-गावो दूर-चारिणीः  
भ्प्_१०।१९।००१।३ स्वैरं चरन्त्यो विविशुस् तृण-लोभेन गह्वरम्  
भ्प्_१०।१९।००२।१ अजा गावो महिष्यश् च निर्विशन्त्यो वनाद् वनम्  
भ्प्_१०।१९।००२।३ ईषीकाटवीं निर्विविशुः क्रन्दन्त्यो दाव-तर्षिताः  
भ्प्_१०।१९।००३।१ ते ऽपश्यन्तः पशून् गोपाः कृष्ण-रामादयस् तदा  
भ्प्_१०।१९।००३।३ जातानुतापा न विदुर् विचिन्वन्तो गवां गतिम्  
भ्प्_१०।१९।००४।१ तृणैस् तत्-खुर-दच्-छिन्नैर् गोष्-पदैर् अङ्कितैर् गवाम्  
भ्प्_१०।१९।००४।३ मार्गम् अन्वगमन् सर्वे नष्टाजीव्या विचेतसः  
भ्प्_१०।१९।००५।१ मुञ्जाटव्यां भ्रष्ट-मार्गं क्रन्दमानं स्व-गोधनम्  
भ्प्_१०।१९।००५।३ सम्प्राप्य तृषिताः श्रान्तास् ततस् ते सन्न्यवर्तयन्  
भ्प्_१०।१९।००६।१ ता आहूता भगवता मेघ-गम्भीरया गिरा  
भ्प्_१०।१९।००६।३ स्व-नाम्नां निनदं श्रुत्वा प्रतिनेदुः प्रहर्षिताः  
भ्प्_१०।१९।००७।१ ततः समन्ताद् दव-धूमकेतुर् यदृच्छयाभूत् क्षय-कृद् वनौकसाम्  
भ्प्_१०।१९।००७।३ समीरितः सारथिनोल्बणोल्मुकैर् विलेलिहानः स्थिर-जङ्गमान् महान्  
भ्प्_१०।१९।००८।१ तम् आपतन्तं परितो दवाग्निं गोपाश् च गावः प्रसमीक्ष्य भीताः  
भ्प्_१०।१९।००८।३ ऊचुश् च कृष्णं स-बलं प्रपन्ना यथा हरिं मृत्यु-भयार्दिता जनाः  
भ्प्_१०।१९।००९।१ कृष्ण कृष्ण महा-वीर हे रामामोघ विक्रम  
भ्प्_१०।१९।००९।३ दावाग्निना दह्यमानान् प्रपन्नांस् त्रातुम् अर्हथः  
भ्प्_१०।१९।०१०।१ नूनं त्वद्-बान्धवाः कृष्ण न चार्हन्त्य् अवसादितुम्  
भ्प्_१०।१९।०१०।३ वयं हि सर्व-धर्म-ज्ञ त्वन्-नाथास् त्वत्-परायणाः  
भ्प्_१०।१९।०११।० श्री-शुक उवाच  
भ्प्_१०।१९।०११।१ वचो निशम्य कृपणं बन्धूनां भगवान् हरिः  
भ्प्_१०।१९।०११।३ निमीलयत मा भैष्ट लोचनानीत्य् अभाषत  
भ्प्_१०।१९।०१२।१ तथेति मीलिताक्षेषु भगवान् अग्निम् उल्बणम्  
भ्प्_१०।१९।०१२।३ पीत्वा मुखेन तान् कृच्छ्राद् योगाधीशो व्यमोचयत्  
भ्प्_१०।१९।०१३।१ ततश् च ते ऽक्षीण्य् उन्मील्य पुनर् भाण्डीरम् आपिताः  
भ्प्_१०।१९।०१३।३ निशम्य विस्मिता आसन्न् आत्मानं गाश् च मोचिताः  
भ्प्_१०।१९।०१४।१ कृष्णस्य योग-वीर्यं तद् योग-मायानुभावितम्  
भ्प्_१०।१९।०१४।३ दावाग्नेर् आत्मनः क्षेमं वीक्ष्य ते मेनिरे ऽमरम्  
भ्प्_१०।१९।०१५।१ गाः सन्निवर्त्य सायाह्ने सह-रामो जनार्दनः  
भ्प्_१०।१९।०१५।३ वेणुं विरणयन् गोष्ठम् अगाद् गोपैर् अभिष्टुतः  
भ्प्_१०।१९।०१६।१ गोपीनां परमानन्द आसीद् गोविन्द-दर्शने  
भ्प्_१०।१९।०१६।३ क्षणं युग-शतम् इव यासां येन विनाभवत्  
भ्प्_१०।२०।००१।० श्री-शुक उवाच  
भ्प्_१०।२०।००१।१ तयोस् तद् अद्भुतं कर्म दावाग्नेर् मोक्षम् आत्मनः  
भ्प्_१०।२०।००१।३ गोपाः स्त्रीभ्यः समाचख्युः प्रलम्ब-वधम् एव च  
भ्प्_१०।२०।००२।१ गोप-वृद्धाश् च गोप्यश् च तद् उपाकर्ण्य विस्मिताः  
भ्प्_१०।२०।००२।३ मेनिरे देव-प्रवरौ कृष्ण-रामौ व्रजं गतौ  
भ्प्_१०।२०।००३।१ ततः प्रावर्तत प्रावृट् सर्व-सत्त्व-समुद्भवा  
भ्प्_१०।२०।००३।३ विद्योतमान-परिधिर् विस्फूर्जित-नभस्-तला  
भ्प्_१०।२०।००४।१ सान्द्र-नीलाम्बुदैर् व्योम स-विद्युत्-स्तनयित्नुभिः  
भ्प्_१०।२०।००४।३ अस्पष्ट-ज्योतिर् आच्छन्नं ब्रह्मेव स-गुणं बभौ  
भ्प्_१०।२०।००५।१ अष्टौ मासान् निपीतं यद् भूम्याश् चोद-मयं वसु  
भ्प्_१०।२०।००५।३ स्व-गोभिर् मोक्तुम् आरेभे पर्जन्यः काल आगते  
भ्प्_१०।२०।००६।१ तडिद्वन्तो महा-मेघाश् चण्ड -श्वसन -वेपिताः  
भ्प्_१०।२०।००६।३ प्रीणनं जीवनं ह्य् अस्य मुमुचुः करुणा इव  
भ्प्_१०।२०।००७।१ तपः-कृशा देव-मीढा आसीद् वर्षीयसी मही  
भ्प्_१०।२०।००७।३ यथैव काम्य-तपसस् तनुः सम्प्राप्य तत्-फलम्  
भ्प्_१०।२०।००८।१ निशा-मुखेषु खद्योतास् तमसा भान्ति न ग्रहाः  
भ्प्_१०।२०।००८।३ यथा पापेन पाषण्डा न हि वेदाः कलौ युगे  
भ्प्_१०।२०।००९।१ श्रुत्वा पर्जन्य-निनदं मण्डुकाः ससृजुर् गिरः  
भ्प्_१०।२०।००९।३ तूष्णीं शयानाः प्राग् यद्वद् ब्राह्मणा नियमात्यये  
भ्प्_१०।२०।०१०।१ आसन्न् उत्पथ-गामिन्यः क्षुद्र-नद्यो ऽनुशुष्यतीः  
भ्प्_१०।२०।०१०।३ पुंसो यथास्वतन्त्रस्य देह-द्रविण -सम्पदः  
भ्प्_१०।२०।०११।१ हरिता हरिभिः शष्पैर् इन्द्रगोपैश् च लोहिता  
भ्प्_१०।२०।०११।३ उच्छिलीन्ध्र-कृत-च्छाया नृणां श्रीर् इव भूर् अभूत्  
भ्प्_१०।२०।०१२।१ क्षेत्राणि शष्य-सम्पद्भिः कर्षकाणां मुदं ददुः  
भ्प्_१०।२०।०१२।३ मानिनाम् अनुतापं वै दैवाधीनम् अजानताम्  
भ्प्_१०।२०।०१३।१ जल-स्थलौकसः सर्वे नव-वारि-निषेवया  
भ्प्_१०।२०।०१३।३ अबिभ्रन् रुचिरं रूपं यथा हरि-निषेवया  
भ्प्_१०।२०।०१४।१ सरिद्भिः सङ्गतः सिन्धुश् चुक्षोभ श्वसनोर्मिमान्  
भ्प्_१०।२०।०१४।३ अपक्व-योगिनश् चित्तं कामाक्तं गुण-युग् यथा  
भ्प्_१०।२०।०१५।१ गिरयो वर्ष-धाराभिर् हन्यमाना न विव्यथुः  
भ्प्_१०।२०।०१५।३ अभिभूयमाना व्यसनैर् यथाधोक्षज-चेतसः  
भ्प्_१०।२०।०१६।१ मार्गा बभूवुः सन्दिग्धास् तृणैश् छन्ना ह्य् असंस्कृताः  
भ्प्_१०।२०।०१६।३ नाभ्यस्यमानाः श्रुतयो द्विजैः कालेन चाहताः  
भ्प्_१०।२०।०१७।१ लोक-बन्धुषु मेघेषु विद्युतश् चल-सौहृदाः  
भ्प्_१०।२०।०१७।३ स्थैर्यं न चक्रुः कामिन्यः पुरुषेषु गुणिष्व् इव  
भ्प्_१०।२०।०१८।१ धनुर् वियति माहेन्द्रं निर्गुणं च गुणिन्य् अभात्  
भ्प्_१०।२०।०१८।३ व्यक्ते गुण-व्यतिकरे ऽगुणवान् पुरुषो यथा  
भ्प्_१०।२०।०१९।१ न रराजोडुपश् छन्नः स्व-ज्योत्स्ना-राजितैर् घनैः  
भ्प्_१०।२०।०१९।३ अहं-मत्या भासितया स्व-भासा पुरुषो यथा  
भ्प्_१०।२०।०२०।१ मेघागमोत्सवा हृष्टाः प्रत्यनन्दञ् छिखण्डिनः  
भ्प्_१०।२०।०२०।३ गृहेषु तप्त-निर्विण्णा यथाच्युत-जनागमे  
भ्प्_१०।२०।०२१।१ पीत्वापः पादपाः पद्भिर् आसन् नानात्म-मूर्तयः  
भ्प्_१०।२०।०२१।३ प्राक् क्षामास् तपसा श्रान्ता यथा कामानुसेवया  
भ्प्_१०।२०।०२२।१ सरःस्व् अशान्त-रोधःसु न्यूषुर् अङ्गापि सारसाः  
भ्प्_१०।२०।०२२।३ गृहेष्व् अशान्त-कृत्येषु ग्राम्या इव दुराशयाः  
भ्प्_१०।२०।०२३।१ जलौघैर् निरभिद्यन्त सेतवो वर्षतीश्वरे  
भ्प्_१०।२०।०२३।३ पाषण्डिनाम् असद्-वादैर् वेद-मार्गाः कलौ यथा  
भ्प्_१०।२०।०२४।१ व्यमुञ्चन् वायुभिर् नुन्ना भूतेभ्यश् चामृतं घनाः  
भ्प्_१०।२०।०२४।३ यथाशिषो विश्-पतयः काले काले द्विजेरिताः  
भ्प्_१०।२०।०२५।१ एवं वनं तद् वर्षिष्ठं पक्व-खर्जुर-जम्बुमत्  
भ्प्_१०।२०।०२५।३ गो-गोपालैर् वृतो रन्तुं स-बलः प्राविशद् धरिः  
भ्प्_१०।२०।०२६।१ धेनवो मन्द-गामिन्य ऊधो-भारेण भूयसा  
भ्प्_१०।२०।०२६।३ ययुर् भगवताहूता द्रुतं प्रीत्या स्नुत-स्तनाः  
भ्प्_१०।२०।०२७।१ वनौकसः प्रमुदिता वन-राजीर् मधु-च्युतः  
भ्प्_१०।२०।०२७।३ जल-धारा गिरेर् नादाद् आसन्ना ददृशे गुहाः  
भ्प्_१०।२०।०२८।१ क्वचिद् वनस्पति-क्रोडे गुहायां चाभिवर्षति  
भ्प्_१०।२०।०२८।३ निर्विश्य भगवान् रेमे कन्द-मूल-फलाशनः  
भ्प्_१०।२०।०२९।१ दध्य्-ओदनं समानीतं शिलायां सलिलान्तिके  
भ्प्_१०।२०।०२९।३ सम्भोजनीयैर् बुभुजे गोपैः सङ्कर्षणान्वितः  
भ्प्_१०।२०।०३०।१ शाद्वलोपरि संविश्य चर्वतो मीलितेक्षणान्  
भ्प्_१०।२०।०३०।३ तृप्तान् वृषान् वत्सतरान् गाश् च स्वोधो-भर-श्रमाः  
भ्प्_१०।२०।०३१।१ प्रावृट्-श्रियं च तां वीक्ष्य सर्व-काल-सुखावहाम्  
भ्प्_१०।२०।०३१।३ भगवान् पूजयां चक्रे आत्म-शक्त्य्-उपबृंहिताम्  
भ्प्_१०।२०।०३२।१ एवं निवसतोस् तस्मिन् राम-केशवयोर् व्रजे  
भ्प्_१०।२०।०३२।३ शरत् समभवद् व्यभ्रा स्वच्छाम्ब्व्-अपरुषानिला  
भ्प्_१०।२०।०३३।१ शरदा नीरजोत्पत्त्या नीराणि प्रकृतिं ययुः  
भ्प्_१०।२०।०३३।३ भ्रष्टानाम् इव चेतांसि पुनर् योग-निषेवया  
भ्प्_१०।२०।०३४।१ व्योम्नो ऽब्भ्रं भूत-शाबल्यं भुवः पङ्कम् अपां मलम्  
भ्प्_१०।२०।०३४।३ शरज् जहाराश्रमिणां कृष्णे भक्तिर् यथाशुभम्  
भ्प्_१०।२०।०३५।१ सर्व-स्वं जलदा हित्वा विरेजुः शुभ्र-वर्चसः  
भ्प्_१०।२०।०३५।३ यथा त्यक्तैषणाः शान्ता मुनयो मुक्त-किल्बिषाः  
भ्प्_१०।२०।०३६।१ गिरयो मुमुचुस् तोयं क्वचिन् न मुमुचुः शिवम्  
भ्प्_१०।२०।०३६।३ यथा ज्ञानामृतं काले ज्ञानिनो ददते न वा  
भ्प्_१०।२०।०३७।१ नैवाविदन् क्षीयमाणं जलं गाध-जले-चराः  
भ्प्_१०।२०।०३७।३ यथायुर् अन्व्-अहं क्षय्यं नरा मूढाः कुटुम्बिनः  
भ्प्_१०।२०।०३८।१ गाध-वारि-चरास् तापम् अविन्दञ् छरद्-अर्क-जम्  
भ्प्_१०।२०।०३८।३ यथा दरिद्रः कृपणः कुटुम्ब्य् अविजितेन्द्रियः  
भ्प्_१०।२०।०३९।१ शनैः शनैर् जहुः पङ्कं स्थलान्य् आमं च वीरुधः  
भ्प्_१०।२०।०३९।३ यथाहं-ममतां धीराः शरीरादिष्व् अनात्मसु  
भ्प्_१०।२०।०४०।१ निश्चलाम्बुर् अभूत् तूष्णीं समुद्रः शरद्-आगमे  
भ्प्_१०।२०।०४०।३ आत्मन्य् उपरते सम्यङ् मुनिर् व्युपरतागमः  
भ्प्_१०।२०।०४१।१ केदारेभ्यस् त्व् अपो ऽगृह्णन् कर्षका दृढ-सेतुभिः  
भ्प्_१०।२०।०४१।३ यथा प्राणैः स्रवज् ज्ञानं तन्-निरोधेन योगिनः  
भ्प्_१०।२०।०४२।१ शरद्-अर्कांशु-जांस् तापान् भूतानाम् उडुपो ऽहरत्  
भ्प्_१०।२०।०४२।३ देहाभिमान-जं बोधो मुकुन्दो व्रज-योषिताम्  
भ्प्_१०।२०।०४३।१ खम् अशोभत निर्मेघं शरद्-विमल-तारकम्  
भ्प्_१०।२०।०४३।३ सत्त्व-युक्तं यथा चित्तं शब्द-ब्रह्मार्थ-दर्शनम्  
भ्प्_१०।२०।०४४।१ अखण्ड-मण्डलो व्योम्नि रराजोडु-गणैः शशी  
भ्प्_१०।२०।०४४।३ यथा यदु-पतिः कृष्णो वृष्णि-चक्रावृतो भुवि  
भ्प्_१०।२०।०४५।१ आश्लिष्य सम-शीतोष्णं प्रसून-वन-मारुतम्  
भ्प्_१०।२०।०४५।३ जनास् तापं जहुर् गोप्यो न कृष्ण-हृत-चेतसः  
भ्प्_१०।२०।०४६।१ गावो मृगाः खगा नार्यः पुष्पिण्यः शरदाभवन्  
भ्प्_१०।२०।०४६।३ अन्वीयमानाः स्व-वृषैः फलैर् ईश-क्रिया इव  
भ्प्_१०।२०।०४७।१ उदहृष्यन् वारिजानि सूर्योत्थाने कुमुद् विना  
भ्प्_१०।२०।०४७।३ राज्ञा तु निर्भया लोका यथा दस्यून् विना नृप  
भ्प्_१०।२०।०४८।१ पुर-ग्रामेष्व् आग्रयणैर् इन्द्रियैश् च महोत्सवैः  
भ्प्_१०।२०।०४८।३ बभौ भूः पक्व-शष्याढ्या कलाभ्यां नितरां हरेः  
भ्प्_१०।२०।०४९।१ वणिङ्-मुनि-नृप-स्नाता निर्गम्यार्थान् प्रपेदिरे  
भ्प्_१०।२०।०४९।३ वर्ष-रुद्धा यथा सिद्धाः स्व-पिण्डान् काल आगते  
भ्प्_१०।२१।००१।० श्री-शुक उवाच  
भ्प्_१०।२१।००१।१ इत्थं शरत्-स्वच्छ-जलं पद्माकर-सुगन्धिना  
भ्प्_१०।२१।००१।३ न्यविशद् वायुना वातं स -गो-गोपालको ऽच्युतः  
भ्प्_१०।२१।००२।१ कुसुमित-वनराजि-शुष्मि-भृङ्ग द्विज-कुल-घुष्ट-सरः-सरिन्-महीध्रम्  
भ्प्_१०।२१।००२।३ मधुपतिर् अवगाह्य चारयन् गाः सह-पशु-पाल-बलश् चुकूज वेणुम्  
भ्प्_१०।२१।००३।१ तद् व्रज-स्त्रिय आश्रुत्य वेणु-गीतं स्मरोदयम्  
भ्प्_१०।२१।००३।३ काश्चित् परोक्षं कृष्णस्य स्व-सखीभ्यो ऽन्ववर्णयन्  
भ्प्_१०।२१।००४।१ तद् वर्णयितुम् आरब्धाः स्मरन्त्यः कृष्ण-चेष्टितम्  
भ्प्_१०।२१।००४।३ नाशकन् स्मर-वेगेन विक्षिप्त-मनसो नृप  
भ्प्_१०।२१।००५।१ बर्हापीडं नट-वर-वपुः कर्णयोः कर्णिकारं  
भ्प्_१०।२१।००५।२ बिभ्रद् वासः कनक-कपिशं वैजयन्तीं च मालाम्  
भ्प्_१०।२१।००५।३ रन्ध्रान् वेणोर् अधर-सुधयापूरयन् गोप-वृन्दैर्  
भ्प्_१०।२१।००५।४ वृन्दारण्यं स्व-पद-रमणं प्राविशद् गीत-कीर्तिः  
भ्प्_१०।२१।००६।१ इति वेणु-रवं राजन् सर्व-भूत-मनोहरम्  
भ्प्_१०।२१।००६।३ श्रुत्वा व्रज-स्त्रियः सर्वा वर्णयन्त्यो ऽभिरेभिरे  
भ्प्_१०।२१।००७।० श्री-गोप्य ऊचुः  
भ्प्_१०।२१।००७।१ अक्षण्वतां फलम् इदं न परं विदामः  
भ्प्_१०।२१।००७।२ सख्यः पशून् अनविवेशयतोर् वयस्यैः  
भ्प्_१०।२१।००७।३ वक्त्रं व्रजेश-सुतयोर् अनवेणु-जुष्टं  
भ्प्_१०।२१।००७।४ यैर् वा निपीतम् अनुरक्त-कटाक्ष-मोक्षम्  
भ्प्_१०।२१।००८।१ चूत-प्रवाल-बर्ह-स्तबकोत्पलाब्ज मालानुपृक्त-परिधान-विचित्र-वेशौ  
भ्प्_१०।२१।००८।३ मध्ये विरेजतुर् अलं पशु-पाल-गोष्ठ्यां रङ्गे यथा नट-वरौ क्वच गायमानौ  
भ्प्_१०।२१।००९।१ गोप्यः किम् आचरद् अयं कुशलं स्म वेणुर्  
भ्प्_१०।२१।००९।२ दामोदराधर-सुधाम् अपि गोपिकानाम्  
भ्प्_१०।२१।००९।३ भुङ्क्ते स्वयं यद् अवशिष्ट-रसं ह्रदिन्यो  
भ्प्_१०।२१।००९।४ हृष्यत्-त्वचो ऽश्रु मुमुचुस् तरवो यथार्यः  
भ्प्_१०।२१।०१०।१ वृन्दावनं सखि भुवो वितनोति कीऋतिं  
भ्प्_१०।२१।०१०।२ यद् देवकी-सुत-पदाम्बुज-लब्ध-लक्ष्मि  
भ्प्_१०।२१।०१०।३ गोविन्द-वेणुम् अनु मत्त-मयूर-नृत्यं  
भ्प्_१०।२१।०१०।४ प्रेक्ष्याद्रि-सान्व्-अवरतान्य-समस्त-सत्त्वम्  
भ्प्_१०।२१।०११।१ धन्याः स्म मूढ-गतयो ऽपि हरिण्य एता  
भ्प्_१०।२१।०११।२ या नन्द-नन्दनम् उपात्त-विचित्र-वेशम्  
भ्प्_१०।२१।०११।३ आकर्ण्य वेणु-रणितं सह-कृष्ण-साराः  
भ्प्_१०।२१।०११।४ पूजां दधुर् विरचितां प्रणयावलोकैः  
भ्प्_१०।२१।०१२।१ कृष्णं निरीक्ष्य वनितोत्सव-रूप-शीलं  
भ्प्_१०।२१।०१२।२ श्रुत्वा च तत्-क्वणित-वेणु-विविक्त-गीतम्  
भ्प्_१०।२१।०१२।३ देव्यो विमान-गतयः स्मर-नुन्न-सारा  
भ्प्_१०।२१।०१२।४ भ्रश्यत्-प्रसून-कबरा मुमुहुर् विनीव्यः  
भ्प्_१०।२१।०१३।१ गावश् च कृष्ण-मुख-निर्गत-वेणु-गीत  
भ्प्_१०।२१।०१३।२ पीयूषम् उत्तभित-कर्ण-पुटैः पिबन्त्यः  
भ्प्_१०।२१।०१३।३ शावाः स्नुत-स्तन-पयः-कवलाः स्म तस्थुर्  
भ्प्_१०।२१।०१३।४ गोविन्दम् आत्मनि दृशाश्रु-कलाः स्पृशन्त्यः  
भ्प्_१०।२१।०१४।१ प्रायो बताम्ब विहगा मुनयो वने ऽस्मिन्  
भ्प्_१०।२१।०१४।२ कृष्णेक्षितं तद्-उदितं कल-वेणु-गीतम्  
भ्प्_१०।२१।०१४।३ आरुह्य ये द्रुम-भुजान् रुचिर-प्रवालान्  
भ्प्_१०।२१।०१४।४ शृण्वन्ति मीलित-दृशो विगतान्य-वाचः  
भ्प्_१०।२१।०१५।१ नद्यस् तदा तद् उपधार्य मुकुन्द-गीतम्  
भ्प्_१०।२१।०१५।२ आवर्त-लक्षित-मनोभव-भग्न-वेगाः  
भ्प्_१०।२१।०१५।३ आलिङ्गन-स्थगितम् ऊर्मि-भुजैर् मुरारेर्  
भ्प्_१०।२१।०१५।४ गृह्णन्ति पाद-युगलं कमलोपहाराः  
भ्प्_१०।२१।०१६।१ दृष्ट्वातपे व्रज-पशून् सह राम-गोपैः  
भ्प्_१०।२१।०१६।२ सञ्चारयन्तम् अनु वेणुम् उदीरयन्तम्  
भ्प्_१०।२१।०१६।३ प्रेम-प्रवृद्ध उदितः कुसुमावलीभिः  
भ्प्_१०।२१।०१६।४ सख्युर् व्यधात् स्व-वपुषाम्बुद आतपत्रम्  
भ्प्_१०।२१।०१७।१ पूर्णाः पुलिन्द्य उरुगाय-पदाब्ज-राग  
भ्प्_१०।२१।०१७।२ श्री-कुङ्कुमेन दयिता-स्तन-मण्डितेन  
भ्प्_१०।२१।०१७।३ तद्-दर्शन-स्मर-रुजस् तृण-रूषितेन  
भ्प्_१०।२१।०१७।४ लिम्पन्त्य आनन-कुचेषु जहुस् तद्-आधिम्  
भ्प्_१०।२१।०१८।१ हन्तायम् अद्रिर् अबला हरि-दास-वर्यो  
भ्प्_१०।२१।०१८।२ यद् राम-कृष्ण-चरण-स्परश-प्रमोदः  
भ्प्_१०।२१।०१८।३ मानं तनोति सह-गो-गणयोस् तयोर् यत्  
भ्प्_१०।२१।०१८।४ पानीय-सूयवस-कन्दर-कन्दमूलैः  
भ्प्_१०।२१।०१९।१ गा गोपकैर् अनु-वनं नयतोर् उदार  
भ्प्_१०।२१।०१९।२ वेणु-स्वनैः कल-पदैस् तनु-भृत्सु सख्यः  
भ्प्_१०।२१।०१९।३ अस्पन्दनं गति-मतां पुलकस् तरुणां  
भ्प्_१०।२१।०१९।४ निर्योग-पाश-कृत-लक्षणयोर् विचित्रम्  
भ्प्_१०।२१।०२०।१ एवं-विधा भगवतो या वृन्दावन-चारिणः  
भ्प्_१०।२१।०२०।३ वर्णयन्त्यो मिथो गोप्यः क्रीडास् तन्-मयतां ययुः  
भ्प्_१०।२२।००१।० श्री-शुक उवाच  
भ्प्_१०।२२।००१।१ हेमन्ते प्रथमे मासि नन्द-व्रज-कमारिकाः  
भ्प्_१०।२२।००१।३ चेरुर् हविष्यं भुञ्जानाः कात्यायन्य्-अर्चन-व्रतम्  
भ्प्_१०।२२।००२।१ आप्लुत्याम्भसि कालिन्द्या जलान्ते चोदिते ऽरुणे  
भ्प्_१०।२२।००२।३ कृत्वा प्रतिकृतिं देवीम् आनर्चुर् नृप सैकतीम्  
भ्प्_१०।२२।००३।१ गन्धैर् माल्यैः सुरभिभिर् बलिभिर् धूप-दीपकैः  
भ्प्_१०।२२।००३।३ उच्चावचैश् चोपहारैः प्रवाल-फल-तण्डुलैः  
भ्प्_१०।२२।००४।१ कात्यायनि महा-माये महा-योगिन्य् अधीश्वरि  
भ्प्_१०।२२।००४।३ नन्द-गोप-सुतं देवि पतिं मे कुरु ते नमः  
भ्प्_१०।२२।००४।५ इति मन्त्रं जपन्त्यस् ताः पूजां चक्रुः कमारिकाः  
भ्प्_१०।२२।००५।१ एवं मासं व्रतं चेरुः कुमार्यः कृष्ण-चेतसः  
भ्प्_१०।२२।००५।३ भद्रकालीं समानर्चुर् भूयान् नन्द-सुतः पतिः  
भ्प्_१०।२२।००६।१ ऊषस्य् उत्थाय गोत्रैः स्वैर् अन्योन्याबद्ध-बाहवः  
भ्प्_१०।२२।००६।३ कृष्णम् उच्चैर् जगुर् यान्त्यः कालिन्द्यां स्नातुम् अन्वहम्  
भ्प्_१०।२२।००७।१ नद्याः कदाचिद् आगत्य तीरे निक्षिप्य पूर्व-वत्  
भ्प्_१०।२२।००७।३ वासांसि कृष्णं गायन्त्यो विजह्रुः सलिले मुदा  
भ्प्_१०।२२।००८।१ भगवांस् तद् अभिप्रेत्य कृष्नो योगेश्वरेश्वरः  
भ्प्_१०।२२।००८।३ वयस्यैर् आवृतस् तत्र गतस् तत्-कर्म-सिद्धये  
भ्प्_१०।२२।००९।१ तासां वासांस्य् उपादाय नीपम् आरुह्य सत्वरः  
भ्प्_१०।२२।००९।३ हसद्भिः प्रहसन् बालैः परिहासम् उवाच ह  
भ्प्_१०।२२।०१०।१ अत्रागत्याबलाः कामं स्वं स्वं वासः प्रगृह्यताम्  
भ्प्_१०।२२।०१०।३ सत्यं ब्रवाणि नो नर्म यद् यूयं व्रत-कर्शिताः  
भ्प्_१०।२२।०११।१ न मयोदित-पूर्वं वा अनृतं तद् इमे विदुः  
भ्प्_१०।२२।०११।३ एकैकशः प्रतीच्छध्वं सहैवेति सु-मध्यमाः  
भ्प्_१०।२२।०१२।१ तस्य तत् क्ष्वेलितं दृष्ट्वा गोप्यः प्रेम-परिप्लुताः  
भ्प्_१०।२२।०१२।३ व्रीडिताः प्रेक्ष्य चान्योन्यं जात-हासा न निर्ययुः  
भ्प्_१०।२२।०१३।१ एवं ब्रुवति गोविन्दे नर्मणाक्षिप्त-चेतसः  
भ्प्_१०।२२।०१३।३ आ-कण्ठ-मग्नाः शीतोदे वेपमानास् तम् अब्रुवन्  
भ्प्_१०।२२।०१४।१ मानयं भोः कृथास् त्वां तु नन्द-गोप-सुतं प्रियम्  
भ्प्_१०।२२।०१४।३ जानीमो ऽङ्ग व्रज-श्लाघ्यं देहि वासांसि वेपिताः  
भ्प्_१०।२२।०१५।१ श्यामसुन्दर ते दास्यः करवाम तवोदितम्  
भ्प्_१०।२२।०१५।३ देहि वासांसि धर्म-ज्ञ नो चेद् राज्ञे ब्रुवाम हे  
भ्प्_१०।२२।०१६।० श्री-भगवान् उवाच  
भ्प्_१०।२२।०१६।१ भवत्यो यदि मे दास्यो मयोक्तं वा करिष्यथ  
भ्प्_१०।२२।०१६।३ अत्रागत्य स्व-वासांसि प्रतीच्छत शुचि-स्मिताः  
भ्प्_१०।२२।०१६।५ नो चेन् नाहं प्रदास्ये किं क्रुद्धो राजा करिष्यति  
भ्प्_१०।२२।०१७।१ ततो जलाशयात् सर्वा दारिकाः शीत-वेपिताः  
भ्प्_१०।२२।०१७।३ पाणिभ्यां योनिम् आच्छाद्य प्रोत्तेरुः शीत-कर्शिताः  
भ्प्_१०।२२।०१८।१ भगवान् आहता वीक्ष्य शुद्ध -भाव-प्रसादितः  
भ्प्_१०।२२।०१८।३ स्कन्धे निधाय वासांसि प्रीतः प्रोवाच स-स्मितम्  
भ्प्_१०।२२।०१९।१ यूयं विवस्त्रा यद् अपो धृत-व्रता व्यगाहतैतत् तद् उ देव-हेलनम्  
भ्प्_१०।२२।०१९।३ बद्ध्वाञ्जलिं मूर्ध्न्य् अपनुत्तये ऽंहसः कृत्वा नमो ऽधो-वसनं प्रगृह्यताम्  
भ्प्_१०।२२।०२०।१ इत्य् अच्युतेनाभिहितं व्रजाबला मत्वा विवस्त्राप्लवनं व्रत-च्युतिम्  
भ्प्_१०।२२।०२०।३ तत्-पूर्ति-कामास् तद्-अशेष-कर्मणां साक्षात्-कृतं नेमुर् अवद्य-मृग् यतः  
भ्प्_१०।२२।०२१।१ तास् तथावनता दृष्ट्वा भगवान् देवकी-सुतः  
भ्प्_१०।२२।०२१।३ वासांसि ताभ्यः प्रायच्छत् करुणस् तेन तोषितः  
भ्प्_१०।२२।०२२।१ दृढं प्रलब्धास् त्रपया च हापिताः  
भ्प्_१०।२२।०२२।२ प्रस्तोभिताः क्रीडन-वच् च कारिताः  
भ्प्_१०।२२।०२२।३ वस्त्राणि चैवापहृतान्य् अथाप्य् अमुं  
भ्प्_१०।२२।०२२।४ ता नाभ्यसूयन् प्रिय-सङ्ग-निर्वृताः  
भ्प्_१०।२२।०२३।१ परिधाय स्व-वासांसि प्रेष्ठ-सङ्गम-सज्जिताः  
भ्प्_१०।२२।०२३।३ गृहीत-चित्ता नो चेलुस् तस्मिन् लज्जायितेक्षणाः  
भ्प्_१०।२२।०२४।१ तासां विज्ञाय भगवान् स्व-पाद-स्पर्श-काम्यया  
भ्प्_१०।२२।०२४।३ धृत-व्रतानां सङ्कल्पम् आह दामोदरो ऽबलाः  
भ्प्_१०।२२।०२५।१ सङ्कल्पो विदितः साध्व्यो भवतीनां मद्-अर्चनम्  
भ्प्_१०।२२।०२५।३ मयानुमोदितः सो ऽसौ सत्यो भवितुम् अर्हति  
भ्प्_१०।२२।०२६।१ न मय्य् आवेशित-धियां कामः कामाय कल्पते  
भ्प्_१०।२२।०२६।३ भर्जिता क्वथिता धानाः प्रायो बीजाय नेशते  
भ्प्_१०।२२।०२७।१ याताबला व्रजं सिद्धा मयेमा रंस्यथा क्षपाः  
भ्प्_१०।२२।०२७।३ यद् उद्दिश्य व्रतम् इदं चेरुर् आर्यार्चनं सतीः  
भ्प्_१०।२२।०२८।० श्री-शुक उवाच  
भ्प्_१०।२२।०२८।१ इत्य् आदिष्टा भगवता लब्ध-कामाः कुमारिकाः  
भ्प्_१०।२२।०२८।३ ध्यायन्त्यस् तत्-पदाम्भोजम् कृच्छ्रान् निर्विविशुर् व्रजम्  
भ्प्_१०।२२।०२९।१ अथ गोपैः परिवृतो भगवान् देवकी-सुतः  
भ्प्_१०।२२।०२९।३ वृन्दावनाद् गतो दूरं चारयन् गाः सहाग्रजः  
भ्प्_१०।२२।०३०।१ निदघार्कातपे तिग्मे छायाभिः स्वाभिर् आत्मनः  
भ्प्_१०।२२।०३०।३ आतपत्रायितान् वीक्ष्य द्रुमान् आह व्रजौकसः  
भ्प्_१०।२२।०३१।१ हे स्तोक-कृष्ण हे अंशो श्रीदामन् सुबलार्जुन  
भ्प्_१०।२२।०३१।३ विशाल वृषभौजस्विन् देवप्रस्थ वरूथप  
भ्प्_१०।२२।०३२।१ पश्यतैतान् महा-भागान् परार्थैकान्त-जीवितान्  
भ्प्_१०।२२।०३२।३ वात-वर्षातप-हिमान् सहन्तो वारयन्ति नः  
भ्प्_१०।२२।०३३।१ अहो एषां वरं जन्म सर्व -प्राण्य्-उपजीवनम्  
भ्प्_१०।२२।०३३।३ सु-जनस्येव येषां वै विमुखा यान्ति नार्थिनः  
भ्प्_१०।२२।०३४।१ पत्र-पुष्प-फल-च्छाया- मूल-वल्कल-दारुभिः  
भ्प्_१०।२२।०३४।३ गन्ध-निर्यास-भस्मास्थि- तोक्मैः कामान् वितन्वते  
भ्प्_१०।२२।०३५।१ एतावज् जन्म-साफल्यं देहिनाम् इह देहिषु  
भ्प्_१०।२२।०३५।३ प्राणैर् अर्थैर् धिया वाचा श्रेय-आचरणं सदा  
भ्प्_१०।२२।०३६।१ इति प्रवाल-स्तबक- फल-पुष्प-दलोत्करैः  
भ्प्_१०।२२।०३६।३ तरूणां नम्र-शाखानां मध्यतो यमुनां गतः  
भ्प्_१०।२२।०३७।१ तत्र गाः पाययित्वापः सु-मृष्टाः शीतलाः शिवाः  
भ्प्_१०।२२।०३७।३ ततो नृप स्वयं गोपाः कामं स्वादु पपुर् जलम्  
भ्प्_१०।२२।०३८।१ तस्या उपवने कामं चारयन्तः पशून् नृप  
भ्प्_१०।२२।०३८।३ कृष्ण-रामाव् उपागम्य क्षुध्-आर्ता इदम् अब्रवन्  
भ्प्_१०।२३।००१।० श्री-गोप ऊचुः  
भ्प्_१०।२३।००१।१ राम राम महा-बाहो कृष्ण दुष्ट-निबर्हण  
भ्प्_१०।२३।००१।३ एषा वै बाधते क्षुन् नस् तच्-छान्तिं कर्तुम् अर्हथः  
भ्प्_१०।२३।००२।० श्री-शुक उवाच  
भ्प्_१०।२३।००२।१ इति विज्ञापितो गोपैर् भगवान् देवकी-सुतः  
भ्प्_१०।२३।००२।३ भक्ताया विप्र-भार्यायाः प्रसीदन्न् इदम् अब्रवीत्  
भ्प्_१०।२३।००३।१ प्रयात देव-यजनं ब्राह्मणा ब्रह्म-वादिनः  
भ्प्_१०।२३।००३।३ सत्रम् आङ्गिरसं नाम ह्य् आसते स्वर्ग-काम्यया  
भ्प्_१०।२३।००४।१ तत्र गत्वौदनं गोपा याचतास्मद्-विसर्जिताः  
भ्प्_१०।२३।००४।३ कीर्तयन्तो भगवत आर्यस्य मम चाभिधाम्  
भ्प्_१०।२३।००५।१ इत्य् आदिष्टा भगवता गत्वा याचन्त ते तथा  
भ्प्_१०।२३।००५।३ कृताञ्जलि-पुटा विप्रान् दण्ड-वत् पतिता भुवि  
भ्प्_१०।२३।००६।१ हे भूमि-देवाः शृणुत कृष्णस्यादेश-कारिणः  
भ्प्_१०।२३।००६।३ प्राप्ताञ् जानीत भद्रं वो गोपान् नो राम-चोदितान्  
भ्प्_१०।२३।००७।१ गाश् चारयन्ताव् अविदूर ओदनं रामाच्युतौ वो लषतो बुभुक्षितौ  
भ्प्_१०।२३।००७।३ तयोर् द्विजा ओदनम् अर्थिनोर् यदि श्रद्धा च वो यच्छत धर्म-वित्तमाः  
भ्प्_१०।२३।००८।१ दीक्षायाः पशु-संस्थायाः सौत्रामण्याश् च सत्तमाः  
भ्प्_१०।२३।००८।३ अन्यत्र दीक्षितस्यापि नान्नम् अश्नन् हि दुष्यति  
भ्प्_१०।२३।००९।१ इति ते भगवद्-याच्ञां शृण्वन्तो ऽपि न शुश्रुवुः  
भ्प्_१०।२३।००९।३ क्षुद्राशा भूरि-कर्माणो बालिशा वृद्ध-मानिनः  
भ्प्_१०।२३।०१०।१ देशः कालः पृथग् द्रव्यं मन्त्र-तन्त्रर्त्विजो ऽग्नयः  
भ्प्_१०।२३।०१०।३ देवता यजमानश् च क्रतुर् धर्मश् च यन्-मयः  
भ्प्_१०।२३।०११।१ तं ब्रह्म परमं साक्षाद् भगवन्तम् अधोक्षजम्  
भ्प्_१०।२३।०११।३ मनुष्य-दृष्ट्या दुष्प्रज्ञा मर्त्यात्मानो न मेनिरे  
भ्प्_१०।२३।०१२।१ न ते यद् ॐ इति प्रोचुर् न नेति च परन्तप  
भ्प्_१०।२३।०१२।३ गोपा निराशाः प्रत्येत्य तथोचुः कृष्ण-रामयोः  
भ्प्_१०।२३।०१३।१ तद् उपाकर्ण्य भगवान् प्रहस्य जगद्-ईश्वरः  
भ्प्_१०।२३।०१३।३ व्याजहार पुनर् गोपान् दर्शयन् लौकिकीं गतिम्  
भ्प्_१०।२३।०१४।१ मां ज्ञापयत पत्नीभ्यः स-सङ्कर्षणम् आगतम्  
भ्प्_१०।२३।०१४।३ दास्यन्ति कामम् अन्नं वः स्निग्धा मय्य् उषिता धिया  
भ्प्_१०।२३।०१५।१ गत्वाथ पत्नी-शालायां दृष्ट्वासीनाः स्व्-अलङ्कृताः  
भ्प्_१०।२३।०१५।३ नत्वा द्विज-सतीर् गोपाः प्रश्रिता इदम् अब्रुवन्  
भ्प्_१०।२३।०१६।१ नमो वो विप्र-पत्नीभ्यो निबोधत वचांसि नः  
भ्प्_१०।२३।०१६।३ इतो ऽविदूरे चरता कृष्णेनेहेषिता वयम्  
भ्प्_१०।२३।०१७।१ गाश् चारयन् स गोपालैः स-रामो दूरम् आगतः  
भ्प्_१०।२३।०१७।३ बुभुक्षितस्य तस्यान्नं सानुगस्य प्रदीयताम्  
भ्प्_१०।२३।०१८।१ श्रुत्वाच्युतम् उपायातं नित्यं तद्-दर्शनोत्सुकाः  
भ्प्_१०।२३।०१८।३ तत्-कथाक्षिप्त-मनसो बभूवुर् जात-सम्भ्रमाः  
भ्प्_१०।२३।०१९।१ चतुर्-विधं बहु-गुणम् अन्नम् आदाय भाजनैः  
भ्प्_१०।२३।०१९।३ अभिसस्रुः प्रियं सर्वाः समुद्रम् इव निम्नगाः  
भ्प्_१०।२३।०२०।१ निषिध्यमानाः पतिभिर् भ्रातृभिर् बन्धुभिः सुतैः  
भ्प्_१०।२३।०२०।३ भगवत्य् उत्तम-श्लोके दीर्घ-श्रुत -धृताशयाः  
भ्प्_१०।२३।०२१।१ यमुनोपवने ऽशोक नव-पल्लव-मण्डिते  
भ्प्_१०।२३।०२१।३ विचरन्तं वृतं गोपैः साग्रजं ददृशुः स्त्रियः  
भ्प्_१०।२३।०२२।१ श्यामं हिरण्य-परिधिं वनमाल्य-बर्ह-  
भ्प्_१०।२३।०२२।२ धातु-प्रवाल-नट-वेषम् अनव्रतांसे  
भ्प्_१०।२३।०२२।३ विन्यस्त-हस्तम् इतरेण धुनानम् अब्जं  
भ्प्_१०।२३।०२२।४ कर्णोत्पलालक-कपोल-मुखाब्ज-हासम्  
भ्प्_१०।२३।०२३।१ प्रायः-श्रुत-प्रियतमोदय-कर्ण-पूरैर्  
भ्प्_१०।२३।०२३।२ यस्मिन् निमग्न-मनसस् तम् अथाक्षि-रन्द्रैः  
भ्प्_१०।२३।०२३।३ अन्तः प्रवेश्य सु-चिरं परिरभ्य तापं  
भ्प्_१०।२३।०२३।४ प्राज्ञं यथाभिमतयो विजहुर् नरेन्द्र  
भ्प्_१०।२३।०२४।१ तास् तथा त्यक्त-सर्वाशाः प्राप्ता आत्म-दिदृक्षया  
भ्प्_१०।२३।०२४।३ विज्ञायाखिल-दृग्-द्रष्टा प्राह प्रहसिताननः  
भ्प्_१०।२३।०२५।१ स्वागतं वो महा-भागा आस्यतां करवाम किम्  
भ्प्_१०।२३।०२५।३ यन् नो दिदृक्षया प्राप्ता उपपन्नम् इदं हि वः  
भ्प्_१०।२३।०२६।१ नन्व् अद्धा मयि कुर्वन्ति कुशलाः स्वार्थ-दर्शिनः  
भ्प्_१०।२३।०२६।३ अहैतुक्य् अव्यवहितां भक्तिम् आत्म-प्रिये यथा  
भ्प्_१०।२३।०२७।१ प्राण-बुद्धि-मनः-स्वात्म दारापत्य-धनादयः  
भ्प्_१०।२३।०२७।३ यत्-सम्पर्कात् प्रिया आसंस् ततः को न्व् अपरः प्रियः  
भ्प्_१०।२३।०२८।१ तद् यात देव-यजनं पतयो वो द्विजातयः  
भ्प्_१०।२३।०२८।३ स्व-सत्रं पारयिष्यन्ति युष्माभिर् गृह-मेधिनः  
भ्प्_१०।२३।०२९।० श्री-पत्न्य ऊचुः  
भ्प्_१०।२३।०२९।१ मैवं विभो ऽर्हति भवान् गदितुं न्र्-शंसं  
भ्प्_१०।२३।०२९।२ सत्यं कुरुष्व निगमं तव पद-मूलम्  
भ्प्_१०।२३।०२९।३ प्राप्ता वयं तुलसि-दाम पदावसृष्टं  
भ्प्_१०।२३।०२९।४ केशैर् निवोढुम् अतिलङ्घ्य समस्त-बन्धून्  
भ्प्_१०।२३।०३०।१ गृह्णन्ति नो न पतयः पितरौ सुता वा  
भ्प्_१०।२३।०३०।२ न भ्रातृ-बन्धु-सुहृदः कुत एव चान्ये  
भ्प्_१०।२३।०३०।३ तस्माद् भवत्-प्रपदयोः पतितात्मनां नो  
भ्प्_१०।२३।०३०।४ नान्या भवेद् गतिर् अरिन्दम तद् विधेहि  
भ्प्_१०।२३।०३१।० श्री-भगवान् उवाच  
भ्प्_१०।२३।०३१।१ पतयो नाभ्यसूयेरन् पितृ-भ्रातृ-सुतादयः  
भ्प्_१०।२३।०३१।३ लोकाश् च वो मयोपेता देवा अप्य् अनुमन्वते  
भ्प्_१०।२३।०३२।१ न प्रीतये ऽनुरागाय ह्य् अङ्ग-सङ्गो नृणाम् इह  
भ्प्_१०।२३।०३२।३ तन् मनो मयि युञ्जाना अचिरान् माम् अवाप्स्यथ  
भ्प्_१०।२३।०३३।१ श्रवणाद् दर्शनाद् ध्यानान् मयि भावो ऽनुकीर्तनात्  
भ्प्_१०।२३।०३३।३ न तथा सन्निकर्षेण प्रतियात ततो गृहान्  
भ्प्_१०।२३।०३४।० श्री-शुक उवाच  
भ्प्_१०।२३।०३४।१ इत्य् उक्ता द्विज-पत्न्यस् ता यज्ञ-वाटं पुनर् गताः  
भ्प्_१०।२३।०३४।३ ते चानसूयवस् ताभिः स्त्रीभिः सत्रम् अपारयन्  
भ्प्_१०।२३।०३५।१ तत्रैका विधृता भर्त्रा भगवन्तं यथा-श्रुतम्  
भ्प्_१०।२३।०३५।३ हृडोपगुह्य विजहौ देहं कर्मानुबन्धनम्  
भ्प्_१०।२३।०३६।१ भगवान् अपि गोविन्दस् तेनैवान्नेन गोपकान्  
भ्प्_१०।२३।०३६।३ चतुर्-विधेनाशयित्वा स्वयं च बुभुजे प्रभुः  
भ्प्_१०।२३।०३७।१ एवं लीला-नर-वपुर् न्र्-लोकम् अनुशीलयन्  
भ्प्_१०।२३।०३७।३ रेमे गो-गोप-गोपीनां रमयन् रूप-वाक्-कृतैः  
भ्प्_१०।२३।०३८।१ अथानुस्मृत्य विप्रास् ते अन्वतप्यन् कृतागसः  
भ्प्_१०।२३।०३८।३ यद् विश्वेश्वरयोर् याच्ञाम् अहन्म नृ-विडम्बयोः  
भ्प्_१०।२३।०३९।१ दृष्ट्वा स्त्रीणां भगवति कृष्णे भक्तिम् अलौकिकीम्  
भ्प्_१०।२३।०३९।३ आत्मानं च तया हीनम् अनुतप्ता व्यगर्हयन्  
भ्प्_१०।२३।०४०।१ धिग् जन्म नस् त्रि-वृद् यत् तद् धिग् व्रतं धिग् बहु-ज्ञताम्  
भ्प्_१०।२३।०४०।३ धिक् कुलं धिक् क्रिया-दाक्ष्यं विमुखा ये त्व् अधोक्षजे  
भ्प्_१०।२३।०४१।१ नूनं भगवतो माया योगिनाम् अपि मोहिनी  
भ्प्_१०।२३।०४१।३ यद् वयं गुरवो नृणां स्वार्थे मुह्यामहे द्विजाः  
भ्प्_१०।२३।०४२।१ अहो पश्यत नारीणाम् अपि कृष्णे जगद्-गुरौ  
भ्प्_१०।२३।०४२।३ दुरन्त-भावं यो ऽविध्यन् मृत्यु-पाशान् गृहाभिधान्  
भ्प्_१०।२३।०४३।१ नासां द्विजाति-संस्कारो न निवासो गुराव् अपि  
भ्प्_१०।२३।०४३।३ न तपो नात्म-मीमांसा न शौचं न क्रियाः शुभाः  
भ्प्_१०।२३।०४४।१ तथापि ह्य् उत्तमः-श्लोके कृष्णे योगेश्वरेश्वरे  
भ्प्_१०।२३।०४४।३ भक्तिर् दृढा न चास्माकं संस्कारादिमताम् अपि  
भ्प्_१०।२३।०४५।१ ननु स्वार्थ-विमूढानां प्रमत्तानां गृहेहया  
भ्प्_१०।२३।०४५।३ अहो नः स्मारयाम् आस गोप-वाक्यैः सतां गतिः  
भ्प्_१०।२३।०४६।१ अन्यथा पूर्ण-कामस्य कैवल्याद्य्-अशिषां पतेः  
भ्प्_१०।२३।०४६।३ ईशितव्यैः किम् अस्माभिर् ईशस्यैतद् विडम्बनम्  
भ्प्_१०।२३।०४७।१ हित्वान्यान् भजते यं श्रीः पाद-स्पर्शाशयासकृत्  
भ्प्_१०।२३।०४७।३ स्वात्म-दोषापवर्गेण तद्-याच्ञा जन-मोहिनी  
भ्प्_१०।२३।०४८।१ देशः कालः पृथग् द्रव्यं मन्त्र-तन्त्रर्त्विजो ऽग्नयः  
भ्प्_१०।२३।०४८।३ देवता यजमानश् च क्रतुर् धर्मश् च यन्-मयः  
भ्प्_१०।२३।०४९।१ स एव भगवान् साक्षाद् विष्णुर् योगेश्वरेश्वरः  
भ्प्_१०।२३।०४९।३ जातो यदुष्व् इत्य् आशृण्म ह्य् अपि मूढा न विद्महे  
भ्प्_१०।२३।०५०।१ तस्मै नमो भगवते कृष्णायाकुण्ठ-मेधसे  
भ्प्_१०।२३।०५०।३ यन्-माया-मोहित-धियो भ्रमामः कर्म-वर्त्मसु  
भ्प्_१०।२३।०५१।१ स वै न आद्यः पुरुषः स्व-माया-मोहितात्मनाम्  
भ्प्_१०।२३।०५१।३ अविज्ञतानुभावानां क्षन्तुम् अर्हत्य् अतिक्रमम्  
भ्प्_१०।२३।०५२।१ इति स्वाघम् अनुस्मृत्य कृष्णे ते कृत-हेलनाः  
भ्प्_१०।२३।०५२।३ दिदृक्षवो व्रजम् अथ कंसाद् भीता न चाचलन्  
भ्प्_१०।२४।००१।० श्री-शुक उवाच  
भ्प्_१०।२४।००१।१ भगवान् अपि तत्रैव बलदेवेन संयुतः  
भ्प्_१०।२४।००१।३ अपश्यन् निवसन् गोपान् इन्द्र-याग-कृतोद्यमान्  
भ्प्_१०।२४।००२।१ तद्-अभिज्ञो ऽपि भगवान् सर्वात्मा सर्व-दर्शनः  
भ्प्_१०।२४।००२।३ प्रश्रयावनतो ऽपृच्छद् वृद्धान् नन्द-पुरोगमान्  
भ्प्_१०।२४।००३।१ कथ्यतां मे पितः को ऽयं सम्भ्रमो व उपागतः  
भ्प्_१०।२४।००३।३ किं फलं कस्य वोद्देशः केन वा साध्यते मखः  
भ्प्_१०।२४।००४।१ एतद् ब्रूहि महान् कामो मह्यं शुश्रूषवे पितः  
भ्प्_१०।२४।००४।३ न हि गोप्यं हि सधूनां कृत्यं सर्वात्मनाम् इह  
भ्प्_१०।२४।००४।५ अस्त्य् अस्व-पर-दृष्टीनाम् अमित्रोदास्त-विद्विषाम्  
भ्प्_१०।२४।००५।१ उदासीनो ऽरि-वद् वर्ज्य  
भ्प्_१०।२४।००५।२ आत्म-वत् सुहृद् उच्यते  
भ्प्_१०।२४।००६।१ ज्ञत्वाज्ञात्वा च कर्माणि जनो ऽयम् अनुतिष्ठति  
भ्प्_१०।२४।००६।३ विदुषः कर्म-सिद्धिः स्याद् यथा नाविदुषो भवेत्  
भ्प्_१०।२४।००७।१ तत्र तावत् क्रिया-योगो भवतां किं विचारितः  
भ्प्_१०।२४।००७।३ अथ वा लौकिकस् तन् मे पृच्छतः साधु भण्यताम्  
भ्प्_१०।२४।००८।० श्री-नन्द उवाच  
भ्प्_१०।२४।००८।१ पर्जन्यो भगवान् इन्द्रो मेघास् तस्यात्म-मूर्तयः  
भ्प्_१०।२४।००८।३ ते ऽभिवर्षन्ति भूतानां प्रीणनं जीवनं पयः  
भ्प्_१०।२४।००९।१ तं तात वयम् अन्ये च वार्मुचां पतिम् ईश्वरम्  
भ्प्_१०।२४।००९।३ द्रव्यैस् तद्-रेतसा सिद्धैर् यजन्ते क्रतुभिर् नराः  
भ्प्_१०।२४।०१०।१ तच्-छेषेणोपजीवन्ति त्रि-वर्ग-फल-हेतवे  
भ्प्_१०।२४।०१०।३ पुंसां पुरुष-काराणां पर्जन्यः फल-भावनः  
भ्प्_१०।२४।०११।१ य एनं विसृजेद् धर्मं परम्पर्यागतं नरः  
भ्प्_१०।२४।०११।३ कामाद् द्वेषाद् भयाल् लोभात् स वै नाप्नोति शोभनम्  
भ्प्_१०।२४।०१२।० श्री-शुक उवाच  
भ्प्_१०।२४।०१२।१ वचो निशम्य नन्दस्य तथान्येषां व्रजौकसाम्  
भ्प्_१०।२४।०१२।३ इन्द्राय मन्युं जनयन् पितरं प्राह केशवः  
भ्प्_१०।२४।०१३।० श्री-भगवान् उवाच  
भ्प्_१०।२४।०१३।१ कर्मणा जायते जन्तुः कर्मणैव प्रलीयते  
भ्प्_१०।२४।०१३।३ सुखं दुःखं भयं क्षेमं कर्मणैवाभिपद्यते  
भ्प्_१०।२४।०१४।१ अस्ति चेद् ईश्वरः कश्चित् फल-रूप्य् अन्य-कर्मणाम्  
भ्प्_१०।२४।०१४।३ कर्तारं भजते सो ऽपि न ह्य् अकर्तुः प्रभुर् हि सः  
भ्प्_१०।२४।०१५।१ किम् इन्द्रेणेह भूतानां स्व-स्व-कर्मानुवर्तिनाम्  
भ्प्_१०।२४।०१५।३ अनीशेनान्यथा कर्तुं स्वभाव-विहितं नृणाम्  
भ्प्_१०।२४।०१६।१ स्वभाव-तन्त्रो हि जनः स्वभावम् अनुवर्तते  
भ्प्_१०।२४।०१६।३ स्वभाव-स्थम् इदं सर्वं स-देवासुर-मानुषम्  
भ्प्_१०।२४।०१७।१ देहान् उच्चावचाञ् जन्तुः प्राप्योत्सृजति कर्मणा  
भ्प्_१०।२४।०१७।३ शत्रुर् मित्रम् उदासीनः कर्मैव गुरुर् ईश्वरः  
भ्प्_१०।२४।०१८।१ तस्मात् सम्पूजयेत् कर्म स्वभाव-स्थः स्व-कर्म-कृत्  
भ्प्_१०।२४।०१८।३ अन्जसा येन वर्तेत तद् एवास्य हि दैवतम्  
भ्प्_१०।२४।०१९।१ आजीव्यैकतरं भावं यस् त्व् अन्यम् उपजीवति  
भ्प्_१०।२४।०१९।३ न तस्माद् विन्दते क्षेमं जारान् नार्य् असती यथा  
भ्प्_१०।२४।०२०।१ वर्तेत ब्रह्मणा विप्रो राजन्यो रक्षया भुवः  
भ्प्_१०।२४।०२०।३ वैश्यस् तु वार्तया जीवेच् छूद्रस् तु द्विज-सेवया  
भ्प्_१०।२४।०२१।१ कृषि-वाणिज्य-गो-रक्षा कुसीदं तूर्यम् उच्यते  
भ्प्_१०।२४।०२१।३ वार्ता चतुर्-विधा तत्र वयं गो-वृत्तयो ऽनिशम्  
भ्प्_१०।२४।०२२।१ सत्त्वं रजस् तम इति स्थित्य्-उत्पत्त्य्-अन्त-हेतवः  
भ्प्_१०।२४।०२२।३ रजसोत्पद्यते विश्वम् अन्योन्यं विविधं जगत्  
भ्प्_१०।२४।०२३।१ रजसा चोदिता मेघा वर्षन्त्य् अम्बूनि सर्वतः  
भ्प्_१०।२४।०२३।३ प्रजास् तैर् एव सिध्यन्ति महेन्द्रः किं करिष्यति  
भ्प्_१०।२४।०२४।१ न नः पुरोजनपदा न ग्रामा न गृहा वयम्  
भ्प्_१०।२४।०२४।३ वनौकसस् तात नित्यं वन-शैल-निवासिनः  
भ्प्_१०।२४।०२५।१ तस्माद् गवां ब्राह्मणानाम् अद्रेश् चारभ्यतां मखः  
भ्प्_१०।२४।०२५।३ य इन्द्र-याग-सम्भारास् तैर् अयं साध्यतां मखः  
भ्प्_१०।२४।०२६।१ पच्यन्तां विविधाः पाकाः सूपान्ताः पायसादयः  
भ्प्_१०।२४।०२६।३ संयावापूप-शष्कुल्यः सर्व-दोहश् च गृह्यताम्  
भ्प्_१०।२४।०२७।१ हूयन्ताम् अग्नयः सम्यग् ब्राह्मणैर् ब्रह्म-वादिभिः  
भ्प्_१०।२४।०२७।३ अन्नं बहु-गुणं तेभ्यो देयं वो धेनु-दक्षिणाः  
भ्प्_१०।२४।०२८।१ अन्येभ्यश् चाश्व-चाण्डाल- पतितेभ्यो यथार्हतः  
भ्प्_१०।२४।०२८।३ यवसं च गवां दत्त्वा गिरये दीयतां बलिः  
भ्प्_१०।२४।०२९।१ स्व्-अलङ्कृता भुक्तवन्तः स्व्-अनुलिप्ताः सु-वाससः  
भ्प्_१०।२४।०२९।३ प्रदक्षिणां च कुरुत गो-विप्रानल-पर्वतान्  
भ्प्_१०।२४।०३०।१ एतन् मम मतं तात क्रियतां यदि रोचते  
भ्प्_१०।२४।०३०।३ अयं गो-ब्राह्मणाद्रीणां मह्यं च दयितो मखः  
भ्प्_१०।२४।०३१।० श्री-शुक उवाच  
भ्प्_१०।२४।०३१।१ कालात्मना भगवता शक्र-दर्प-जिघांसया  
भ्प्_१०।२४।०३१।३ प्रोक्तं निशम्य नन्दाद्याः साध्व् अगृह्णन्त तद्-वचः  
भ्प्_१०।२४।०३२।१ तथा च व्यदधुः सर्वं यथाह मधुसूदनः  
भ्प्_१०।२४।०३२।३ वाचयित्वा स्वस्त्य्-अयनं तद्-द्रव्येण गिरि-द्विजान्  
भ्प्_१०।२४।०३३।१ उपहृत्य बलीन् सम्यग् आदृता यवसं गवाम्  
भ्प्_१०।२४।०३३।३ गो-धनानि पुरस्कृत्य गिरिं चक्रुः प्रदक्षिणम्  
भ्प्_१०।२४।०३४।१ अनांस्य् अनडुद्-युक्तानि ते चारुह्य स्व्-अलङ्कृताः  
भ्प्_१०।२४।०३४।३ गोप्यश् च कृष्ण-वीर्याणि गायन्त्यः स-द्विजाशिषः  
भ्प्_१०।२४।०३५।१ कृष्णस् त्व् अन्यतमं रूपं गोप-विश्रम्भणं गतः  
भ्प्_१०।२४।०३५।३ शैलो ऽस्मीति ब्रुवन् भूरि बलिम् आदद् बृहद्-वपुः  
भ्प्_१०।२४।०३६।१ तस्मै नमो व्रज-जनैः सह चक्र आत्मनात्मने  
भ्प्_१०।२४।०३६।३ अहो पश्यत शैलो ऽसौ रूपी नो ऽनुग्रहं व्यधात्  
भ्प्_१०।२४।०३७।१ एषो ऽवजानतो मर्त्यान् काम-रूपी वनौकसः  
भ्प्_१०।२४।०३७।३ हन्ति ह्य् अस्मै नमस्यामः शर्मणे आत्मनो गवाम्  
भ्प्_१०।२४।०३८।१ इत्य् अद्रि-गो-द्विज-मखं वासुदेव-प्रचोदिताः  
भ्प्_१०।२४।०३८।३ यथा विधाय ते गोपा सह-कृष्णा व्रजं ययुः  
भ्प्_१०।२५।००१।० श्री-शुक उवाच  
भ्प्_१०।२५।००१।१ इन्द्रस् तदात्मनः पूजां विज्ञाय विहतां नृप  
भ्प्_१०।२५।००१।३ गोपेभ्यः कृष्ण-नाथेभ्यो नन्दादिभ्यश् चुकोप ह  
भ्प्_१०।२५।००२।१ गणं सांवर्तकं नाम मेघानां चान्त-कारीणाम्  
भ्प्_१०।२५।००२।३ इन्द्रः प्रचोदयत् क्रुद्धो वाक्यं चाहेश-मान्य् उत  
भ्प्_१०।२५।००३।१ अहो श्री-मद-माहात्म्यं गोपानां काननौकसाम्  
भ्प्_१०।२५।००३।३ कृष्णं मर्त्यम् उपाश्रित्य ये चक्रुर् देव-हेलनम्  
भ्प्_१०।२५।००४।१ यथादृढैः कर्म-मयैः क्रतुभिर् नाम-नौ-निभैः  
भ्प्_१०।२५।००४।३ विद्याम् आन्वीक्षिकीं हित्वा तितीर्षन्ति भवार्णवम्  
भ्प्_१०।२५।००५।१ वाचालं बालिशं स्तब्धम् अज्ञं पण्डित-मानिनम्  
भ्प्_१०।२५।००५।३ कृष्णं मर्त्यम् उपाश्रित्य गोपा मे चक्रुर् अप्रियम्  
भ्प्_१०।२५।००६।१ एषां श्रियावलिप्तानां कृष्णेनाध्मापितात्मनाम्  
भ्प्_१०।२५।००६।३ धुनुत श्री-मद-स्तम्भं पशून् नयत सङ्क्षयम्  
भ्प्_१०।२५।००७।१ अहं चैरावतं नागम् आरुह्यानुव्रजे व्रजम्  
भ्प्_१०।२५।००७।३ मरुद्-गणैर् महा-वेगैर् नन्द-गोष्ठ-जिघांसया  
भ्प्_१०।२५।००८।० श्री-शुक उवाच  
भ्प्_१०।२५।००८।१ इत्थं मघवताज्ञप्ता मेघा निर्मुक्त-बन्धनाः  
भ्प्_१०।२५।००८।३ नन्द-गोकुलम् आसारैः पीडयाम् आसुर् ओजसा  
भ्प्_१०।२५।००९।१ विद्योतमाना विद्युद्भिः स्तनन्तः स्तनयित्नुभिः  
भ्प्_१०।२५।००९।३ तीव्रैर् मरुद्-गणैर् नुन्ना ववृषुर् जल-शर्कराः  
भ्प्_१०।२५।०१०।१ स्थूणा-स्थूला वर्ष-धारा मुञ्चत्स्व् अभ्रेष्व् अभीक्ष्णशः  
भ्प्_१०।२५।०१०।३ जलौघैः प्लाव्यमाना भूर् नादृश्यत नतोन्नतम्  
भ्प्_१०।२५।०११।१ अत्य्-आसाराति-वातेन पशवो जात-वेपनाः  
भ्प्_१०।२५।०११।३ गोपा गोप्यश् च शीतार्ता गोविन्दं शरणं ययुः  
भ्प्_१०।२५।०१२।१ शिरः सुतांश् च कायेन प्रच्छाद्यासार-पीडिताः  
भ्प्_१०।२५।०१२।३ वेपमाना भगवतः पाद-मूलम् उपाययुः  
भ्प्_१०।२५।०१३।१ कृष्ण कृष्ण महा-भाग त्वन्-नाथं गोकुलं प्रभो  
भ्प्_१०।२५।०१३।३ त्रातुम् अर्हसि देवान् नः कुपिताद् भक्त-वत्सल  
भ्प्_१०।२५।०१४।१ शिला-वर्षाति-वातेन हन्यमानम् अचेतनम्  
भ्प्_१०।२५।०१४।३ निरीक्ष्य भगवान् मेने कुपितेन्द्र-कृतं हरिः  
भ्प्_१०।२५।०१५।१ अपर्त्व् अत्य्-उल्बणं वर्षम् अति-वातं शिला-मयम्  
भ्प्_१०।२५।०१५।३ स्व-यागे विहते ऽस्माभिर् इन्द्रो नाशाय वर्षति  
भ्प्_१०।२५।०१६।१ तत्र प्रतिविधिं सम्यग् आत्म-योगेन साधये  
भ्प्_१०।२५।०१६।३ लोकेश-मानिनां मौढ्याद् धनिष्ये श्री-मदं तमः  
भ्प्_१०।२५।०१७।१ न हि सद्-भाव-युक्तानां सुराणाम् ईश-विस्मयः  
भ्प्_१०।२५।०१७।३ मत्तो ऽसतां मान-भङ्गः प्रशमायोपकल्पते  
भ्प्_१०।२५।०१८।१ तस्मान् मच्-छरणं गोष्ठं मन्-नाथं मत्-परिग्रहम्  
भ्प्_१०।२५।०१८।३ गोपाये स्वात्म-योगेन सो ऽयं मे व्रत आहितः  
भ्प्_१०।२५।०१९।१ इत्य् उक्त्वैकेन हस्तेन कृत्वा गोवर्धनाचलम्  
भ्प्_१०।२५।०१९।३ दधार लीलया विष्णुश् छत्राकम् इव बालकः  
भ्प्_१०।२५।०२०।१ अथाह भगवान् गोपान् हे ऽम्ब तात व्रजौकसः  
भ्प्_१०।२५।०२०।३ यथोपजोषं विशत गिरि-गर्तं स-गो-धनाः  
भ्प्_१०।२५।०२१।१ न त्रास इह वः कार्यो मद्-धस्ताद्रि-निपातनात्  
भ्प्_१०।२५।०२१।३ वात-वर्ष-भयेनालं तत्-त्राणं विहितं हि वः  
भ्प्_१०।२५।०२२।१ तथा निर्विविशुर् गर्तं कृष्णाश्वासित-मानसः  
भ्प्_१०।२५।०२२।३ यथावकाशं स-धनाः स-व्रजाः सोपजीविनः  
भ्प्_१०।२५।०२३।१ क्षुत्-तृड्-व्यथां सुखापेक्षां हित्वा तैर् व्रज-वासिभिः  
भ्प्_१०।२५।०२३।३ वीक्ष्यमाणो दधाराद्रिं सप्ताहं नाचलत् पदात्  
भ्प्_१०।२५।०२४।१ कृष्ण-योगानुभावं तं निशम्येन्द्रो ऽति-विस्मितः  
भ्प्_१०।२५।०२४।३ निस्तम्भो भ्रष्ट-सङ्कल्पः स्वान् मेघान् सन्न्यवारयत्  
भ्प्_१०।२५।०२५।१ खं व्यभ्रम् उदितादित्यं वात-वर्षं च दारुणम्  
भ्प्_१०।२५।०२५।३ निशम्योपरतं गोपान् गोवर्धन-धरो ऽब्रवीत्  
भ्प्_१०।२५।०२६।१ निर्यात त्यजत त्रासं गोपाः स-स्त्री-धनार्भकाः  
भ्प्_१०।२५।०२६।३ उपारतं वात-वर्षं व्युद-प्रायाश् च निम्नगाः  
भ्प्_१०।२५।०२७।१ ततस् ते निर्ययुर् गोपाः स्वं स्वम् आदाय गो-धनम्  
भ्प्_१०।२५।०२७।३ शकटोढोपकरणं स्त्री-बाल-स्थविराः शनैः  
भ्प्_१०।२५।०२८।१ भगवान् अपि तं शैलं स्व-स्थाने पूर्व-वत् प्रभुः  
भ्प्_१०।२५।०२८।३ पश्यतां सर्व-भूतानां स्थापयाम् आस लीलया  
भ्प्_१०।२५।०२९।१ तं प्रेम-वेगान् निर्भृता व्रजौकसो  
भ्प्_१०।२५।०२९।२ यथा समीयुः परिरम्भणादिभिः  
भ्प्_१०।२५।०२९।३ गोप्यश् च स-स्नेहम् अपूजयन् मुदा  
भ्प्_१०।२५।०२९।४ दध्य्-अक्षताद्भिर् युयुजुः सद्-आशिषः  
भ्प्_१०।२५।०३०।१ यशोदा रोहिणी नन्दो रामश् च बलिनां वरः  
भ्प्_१०।२५।०३०।३ कृष्णम् आलिङ्ग्य युयुजुर् आशिषः स्नेह-कातराः  
भ्प्_१०।२५।०३१।१ दिवि देव-गणाः सिद्धाः साध्या गन्धर्व-चारणाः  
भ्प्_१०।२५।०३१।३ तुष्टुवुर् मुमुचुस् तुष्टाः पुष्प-वर्षाणि पार्थिव  
भ्प्_१०।२५।०३२।१ शङ्ख-दुन्दुभयो नेदुर् दिवि देव-प्रचोदिताः  
भ्प्_१०।२५।०३२।३ जगुर् गन्धर्व-पतयस् तुम्बुरु-प्रमुखा नृप  
भ्प्_१०।२५।०३३।१ ततो ऽनुरक्तैः पशुपैः परिश्रितो राजन् स्व-गोष्ठं स-बलो ऽव्रजद् धरिः  
भ्प्_१०।२५।०३३।३ तथा-विधान्य् अस्य कृतानि गोपिका गायन्त्य ईयुर् मुदिता हृदि-स्पृशः  
भ्प्_१०।२६।००१।० श्री-शुक उवाच  
भ्प्_१०।२६।००१।१ एवं-विधानि कर्माणि गोपाः कृष्णस्य वीक्ष्य ते  
भ्प्_१०।२६।००१।३ अतद्-वीर्य-विदः प्रोचुः समभ्येत्य सु-विस्मिताः  
भ्प्_१०।२६।००२।१ बालकस्य यद् एतानि कर्माण्य् अत्य्-अद्भुतानि वै  
भ्प्_१०।२६।००२।३ कथम् अर्हत्य् असौ जन्म ग्राम्येष्व् आत्म-जुगुप्सितम्  
भ्प्_१०।२६।००३।१ यः सप्त-हायनो बालः करेणैकेन लीलया  
भ्प्_१०।२६।००३।३ कथं बिभ्रद् गिरि-वरं पुष्करं गज-राड् इव  
भ्प्_१०।२६।००४।१ तोकेनामीलिताक्षेण पूतनाया महौजसः  
भ्प्_१०।२६।००४।३ पीतः स्तनः सह प्राणैः कालेनेव वयस् तनोः  
भ्प्_१०।२६।००५।१ हिन्वतो ऽधः शयानस्य मास्यस्य चरणाव् उदक्  
भ्प्_१०।२६।००५।३ अनो ऽपतद् विपर्यस्तं रुदतः प्रपदाहतम्  
भ्प्_१०।२६।००६।१ एक-हायन आसीनो ह्रियमाणो विहायसा  
भ्प्_१०।२६।००६।३ दैत्येन यस् तृणावर्तम् अहन् कण्ठ-ग्रहातुरम्  
भ्प्_१०।२६।००७।१ क्वचिद् धैयङ्गव-स्तैन्ये मात्रा बद्ध उदूखले  
भ्प्_१०।२६।००७।३ गच्छन्न् अर्जुनयोर् मध्ये बाहुभ्यां ताव् अपातयत्  
भ्प्_१०।२६।००८।१ वने सञ्चारयन् वत्सान् स-रामो बालकैर् वृतः  
भ्प्_१०।२६।००८।३ हन्तु-कामं बकं दोर्भ्यां मुखतो ऽरिम् अपाटयत्  
भ्प्_१०।२६।००९।१ वत्सेषु वत्स-रूपेण प्रविशन्तं जिघांसया  
भ्प्_१०।२६।००९।३ हत्वा न्यपातयत् तेन कपित्थानि च लीलया  
भ्प्_१०।२६।०१०।१ हत्वा रासभ-दैतेयं तद्-बन्धूंश् च बलान्वितः  
भ्प्_१०।२६।०१०।३ चक्रे ताल-वनं क्षेमं परिपक्व-फलान्वितम्  
भ्प्_१०।२६।०११।१ प्रलम्बं घातयित्वोग्रं बलेन बल-शालिना  
भ्प्_१०।२६।०११।३ अमोचयद् व्रज-पशून् गोपांश् चारण्य-वह्नितः  
भ्प्_१०।२६।०१२।१ आशी-विषतमाहीन्द्रं दमित्वा विमदं ह्रदात्  
भ्प्_१०।२६।०१२।३ प्रसह्योद्वास्य यमुनां चक्रे ऽसौ निर्विषोदकाम्  
भ्प्_१०।२६।०१३।१ दुस्त्यजश् चानुरागो ऽस्मिन् सर्वेषां नो व्रजौकसाम्  
भ्प्_१०।२६।०१३।३ नन्द ते तनये ऽस्मासु तस्याप्य् औत्पत्तिकः कथम्  
भ्प्_१०।२६।०१४।१ क्व सप्त-हायनो बालः क्व महाद्रि-विधारणम्  
भ्प्_१०।२६।०१४।३ ततो नो जायते शङ्का व्रज-नाथ तवात्मजे  
भ्प्_१०।२६।०१५।० श्री-नन्द उवाच  
भ्प्_१०।२६।०१५।१ श्रूयतां मे वचो गोपा व्येतु शङ्का च वो ऽर्भके  
भ्प्_१०।२६।०१५।३ एनम् कुमारम् उद्दिश्य गर्गो मे यद् उवाच ह  
भ्प्_१०।२६।०१६।१ वर्णास् त्रयः किलास्यासन् गृह्णतो ऽनु-युगं तनूः  
भ्प्_१०।२६।०१६।३ शुक्लो रक्तस् तथा पीत इदानीं कृष्णतां गतः  
भ्प्_१०।२६।०१७।१ प्रागयं वसुदेवस्य क्वचिज् जातस् तवात्मजः  
भ्प्_१०।२६।०१७।३ वासुदेव इति श्रीमान् अभिज्ञाः सम्प्रचक्षते  
भ्प्_१०।२६।०१८।१ बहूनि सन्ति नामानि रूपाणि च सुतस्य ते  
भ्प्_१०।२६।०१८।३ गुण -कर्मानुरूपाणि तान्य् अहं वेद नो जनाः  
भ्प्_१०।२६।०१९।१ एष वः श्रेय आधास्यद् गोप-गोकुल-नन्दनः  
भ्प्_१०।२६।०१९।३ अनेन सर्व-दुर्गाणि यूयम् अञ्जस् तरिष्यथ  
भ्प्_१०।२६।०२०।१ पुरानेन व्रज-पते साधवो दस्यु-पीडिताः  
भ्प्_१०।२६।०२०।३ अराजके रक्ष्यमाणा जिग्युर् दस्यून् समेधिताः  
भ्प्_१०।२६।०२१।१ य एतस्मिन् महा-भागे प्रीतिं कुर्वन्ति मानवाः  
भ्प्_१०।२६।०२१।३ नारयो ऽभिभवन्त्य् एतान् विष्णु-पक्षान् इवासुराः  
भ्प्_१०।२६।०२२।१ तस्मान् नन्द कुमारो ऽयं नारायण-समो गुणैः  
भ्प्_१०।२६।०२२।३ श्रिया कीर्त्यानुभावेन तत्-कर्मसु न विस्मयः  
भ्प्_१०।२६।०२३।१ इत्य् अद्धा मां समादिश्य गर्गे च स्व-गृहं गते  
भ्प्_१०।२६।०२३।३ मन्ये नारायणस्यांशं कृष्णम् अक्लिष्ट-कारिणम्  
भ्प्_१०।२६।०२४।१ इति नन्द-वचः श्रुत्वा गर्ग-गीतं तं व्रजौकसः  
भ्प्_१०।२६।०२४।३ मुदिता नन्दम् आनर्चुः कृष्णं च गत-विस्मयाः  
भ्प्_१०।२६।०२५।१ देवे वर्षति यज्ञ-विप्लव-रुषा वज्रास्म-वर्षानिलैः  
भ्प्_१०।२६।०२५।२ सीदत्-पाल-पशु-स्त्रिय् आत्म-शरणं दृष्ट्वानुकम्प्य् उत्स्मयन्  
भ्प्_१०।२६।०२५।३ उत्पाट्यैक-करेण शैलम् अबलो लीलोच्छिलीन्ध्रं यथा  
भ्प्_१०।२६।०२५।४ बिभ्रद् गोष्ठम् अपान् महेन्द्र-मद-भित् प्रीयान् न इन्द्रो गवाम्  
भ्प्_१०।२७।००१।० श्री-शुक उवाच  
भ्प्_१०।२७।००१।१ गोवर्धने धृते शैले आसाराद् रक्षिते व्रजे  
भ्प्_१०।२७।००१।३ गो-लोकाद् आव्रजत् कृष्णं सुरभिः शक्र एव च  
भ्प्_१०।२७।००२।१ विविक्त उपसङ्गम्य व्रीडीतः कृत-हेलनः  
भ्प्_१०।२७।००२।३ पस्पर्श पादयोर् एनं किरीटेनार्क-वर्चसा  
भ्प्_१०।२७।००३।१ दृष्ट-श्रुतानुभावो ऽस्य कृष्णस्यामित-तेजसः  
भ्प्_१०।२७।००३।३ नष्ट-त्रि-लोकेश-मद इदम् आह कृताञ्जलिः  
भ्प्_१०।२७।००४।० इन्द्र उवाच  
भ्प्_१०।२७।००४।१ विशुद्ध-सत्त्वं तव धाम शान्तं तपो-मयं ध्वस्त-रजस्-तमस्कम्  
भ्प्_१०।२७।००४।३ माया-मयो ऽयं गुण-सम्प्रवाहो न विद्यते ते ग्रहणानुबन्धः  
भ्प्_१०।२७।००५।१ कुतो नु तद्-धेतव ईश तत्-कृता लोभादयो ये ऽबुध-लिन्ग-भावाः  
भ्प्_१०।२७।००५।३ तथापि दण्डं भगवान् बिभर्ति धर्मस्य गुप्त्यै खल-निग्रहाय  
भ्प्_१०।२७।००६।१ पिता गुरुस् त्वं जगताम् अधीशो दुरत्ययः काल उपात्त-दण्डः  
भ्प्_१०।२७।००६।३ हिताय चेच्छा-तनुभिः समीहसे मानं विधुन्वन् जगद्-ईश-मानिनाम्  
भ्प्_१०।२७।००७।१ ये मद्-विधाज्ञा जगद्-ईश-मानिनस् त्वां वीक्ष्य काले ऽभयम् आशु तन्-मदम्  
भ्प्_१०।२७।००७।३ हित्वार्य-मार्गं प्रभजन्त्य् अपस्मया ईहा खलानाम् अपि ते ऽनुशासनम्  
भ्प्_१०।२७।००८।१ स त्वं ममैश्वर्य-मद-प्लुतस्य कृतागसस् ते ऽविदुषः प्रभावम्  
भ्प्_१०।२७।००८।३ क्षन्तुं प्रभो ऽथार्हसि मूढ-चेतसो मैवं पुनर् भून् मतिर् ईश मे ऽसती  
भ्प्_१०।२७।००९।१ तवावतारो ऽयम् अधोक्षजेह भुवो भराणाम् उरु-भार-जन्मनाम्  
भ्प्_१०।२७।००९।३ चमू-पतीनाम् अभवाय देव भवाय युष्मच्-चरणानुवर्तिनाम्  
भ्प्_१०।२७।०१०।१ नमस् तुभ्यं भगवते पुरुषाय महात्मने  
भ्प्_१०।२७।०१०।३ वासुदेवाय कृष्णाय सात्वतां पतये नमः  
भ्प्_१०।२७।०११।१ स्वच्छन्दोपात्त-देहाय विशुद्ध-ज्ञान-मूर्तये  
भ्प्_१०।२७।०११।३ सर्वस्मै सर्व-बीजाय सर्व-भूतात्मने नमः  
भ्प्_१०।२७।०१२।१ मयेदं भगवन् गोष्ठ- नाशायासार-वायुभिः  
भ्प्_१०।२७।०१२।३ चेष्टितं विहते यज्ञे मानिना तीव्र-मन्युना  
भ्प्_१०।२७।०१३।१ त्वयेशानुगृहीतो ऽस्मि ध्वस्त-स्तम्भो वृथोद्यमः  
भ्प्_१०।२७।०१३।३ ईश्वरं गुरुम् आत्मानं त्वाम् अहं शरणं गतः  
भ्प्_१०।२७।०१४।० श्री-शुक उवाच  
भ्प्_१०।२७।०१४।१ एवं सङ्कीर्तितः कृष्णो मघोना भगवान् अमुम्  
भ्प्_१०।२७।०१४।३ मेघ-गम्भीरया वाचा प्रहसन्न् इदम् अब्रवीत्  
भ्प्_१०।२७।०१५।० श्री-भगवान् उवाच  
भ्प्_१०।२७।०१५।१ मया ते ऽकारि मघवन् मख-भङ्गो ऽनुगृह्णता  
भ्प्_१०।२७।०१५।३ मद्-अनुस्मृतये नित्यं मत्तस्येन्द्र-श्रिया भृशम्  
भ्प्_१०।२७।०१६।१ माम् ऐश्वर्य-श्री-मदान्धो दण्ड पाणिं न पश्यति  
भ्प्_१०।२७।०१६।३ तं भ्रंशयामि सम्पद्भ्यो यस्य चेच्छाम्य् अनुग्रहम्  
भ्प्_१०।२७।०१७।१ गम्यतां शक्र भद्रं वः क्रियतां मे ऽनुशासनम्  
भ्प्_१०।२७।०१७।३ स्थीयतां स्वाधिकारेषु युक्तैर् वः स्तम्भ-वर्जितैः  
भ्प्_१०।२७।०१८।१ अथाह सुरभिः कृष्णम् अभिवन्द्य मनस्विनी  
भ्प्_१०।२७।०१८।३ स्व-सन्तानैर् उपामन्त्र्य गोप-रूपिणम् ईश्वरम्  
भ्प्_१०।२७।०१९।० सुरभिर् उवाच  
भ्प्_१०।२७।०१९।१ कृष्ण कृष्ण महा-योगिन् विश्वात्मन् विश्व-सम्भव  
भ्प्_१०।२७।०१९।३ भवता लोक-नाथेन स-नाथा वयम् अच्युत  
भ्प्_१०।२७।०२०।१ त्वं नः परमकं दैवं त्वं न इन्द्रो जगत्-पते  
भ्प्_१०।२७।०२०।३ भवाय भव गो-विप्र देवानां ये च साधवः  
भ्प्_१०।२७।०२१।१ इन्द्रं नस् त्वाभिषेक्ष्यामो ब्रह्मणा चोदिता वयम्  
भ्प्_१०।२७।०२१।३ अवतीर्णो ऽसि विश्वात्मन् भूमेर् भारापनुत्तये  
भ्प्_१०।२७।०२२।० शृई-शुक उवाच  
भ्प्_१०।२७।०२२।१ एवं कृष्णम् उपामन्त्र्य सुरभिः पयसात्मनः  
भ्प्_१०।२७।०२२।३ जलैर् आकाश-गङ्गाया ऐरावत-करोद्धृतैः  
भ्प्_१०।२७।०२३।१ इन्द्रः सुरर्षिभिः साकं चोदितो देव-मातृभिः  
भ्प्_१०।२७।०२३।३ अभ्यसिञ्चत दाशार्हं गोविन्द इति चाभ्यधात्  
भ्प्_१०।२७।०२४।१ तत्रागतास् तुम्बुरु-नारदादयो गन्धर्व-विद्याधर-सिद्ध-चारणाः  
भ्प्_१०।२७।०२४।३ जगुर् यशो लोक-मलापहं हरेः सुराङ्गनाः सन्ननृतुर् मुदान्विताः  
भ्प्_१०।२७।०२५।१ तं तुष्टुवुर् देव-निकाय-केतवो ह्य् अवाकिरंश् चाद्भुत-पुष्प-वृष्टिभिः  
भ्प्_१०।२७।०२५।३ लोकाः परां निर्वृतिम् आप्नुवंस् त्रयो गावस् तदा गाम् अनयन् पयो-द्रुताम्  
भ्प्_१०।२७।०२६।१ नाना-रसौघाः सरितो वृक्षा आसन् मधु-स्रवाः  
भ्प्_१०।२७।०२६।३ अकृष्ट-पच्यौषधयो गिरयो ऽबिभ्रन् उन् मणीन्  
भ्प्_१०।२७।०२७।१ कृष्णे ऽभिषिक्त एतानि सर्वाणि कुरु-नन्दन  
भ्प्_१०।२७।०२७।३ निर्वैराण्य् अभवंस् तात क्रूराण्य् अपि निसर्गतः  
भ्प्_१०।२७।०२८।१ इति गो-गोकुल-पतिं गोविन्दम् अभिषिच्य सः  
भ्प्_१०।२७।०२८।३ अनुज्ञातो ययौ शक्रो वृतो देवादिभिर् दिवम्  
भ्प्_१०।२८।००१।० श्री-बादरायणिर् उवाच  
भ्प्_१०।२८।००१।१ एकादश्यां निराहारः समभ्यर्च्य जनार्दनम्  
भ्प्_१०।२८।००१।३ स्नातुं नन्दस् तु कालिन्द्यां द्वादश्यां जलम् आविशत्  
भ्प्_१०।२८।००२।१ तं गृहीत्वानयद् भृत्यो वरुणस्यासुरो ऽन्तिकम्  
भ्प्_१०।२८।००२।३ अवज्ञायासुरीं वेलां प्रविष्टम् उदकं निशि  
भ्प्_१०।२८।००३।१ चुक्रुशुस् तम् अपश्यन्तः कृष्ण रामेति गोपकाः  
भ्प्_१०।२८।००३।३ भगवांस् तद् उपश्रुत्य पितरं वरुणाहृतम्  
भ्प्_१०।२८।००३।५ तद्-अन्तिकं गतो राजन् स्वानाम् अभय-दो विभुः  
भ्प्_१०।२८।००४।१ प्राप्तं वीक्ष्य हृषीकेशं लोक-पालः सपर्यया  
भ्प्_१०।२८।००४।३ महत्या पूजयित्वाह तद्-दर्शन-महोत्सवः  
भ्प्_१०।२८।००५।० श्री-वरुण उवाच  
भ्प्_१०।२८।००५।१ अद्य मे निभृतो देहो ऽद्यैवार्थो ऽधिगतः प्रभो  
भ्प्_१०।२८।००५।३ त्वत्-पाद-भाजो भगवन्न् अवापुः पारम् अध्वनः  
भ्प्_१०।२८।००६।१ नमस् तुभ्यं भगवते ब्रह्मणे परमात्मने  
भ्प्_१०।२८।००६।३ न यत्र श्रूयते माया लोक-सृष्टि-विकल्पना  
भ्प्_१०।२८।००७।१ अजानता मामकेन मूढेनाकार्य-वेदिना  
भ्प्_१०।२८।००७।३ आनीतो ऽयं तव पिता तद् भवान् क्षन्तुम् अर्हति  
भ्प्_१०।२८।००८।१ ममाप्य् अनुग्रहं कृष्ण कर्तुम् अर्हस्य् अशेष-दृक्  
भ्प्_१०।२८।००८।३ गोविन्द नीयताम् एष पिता ते पितृ-वत्सल  
भ्प्_१०।२८।००९।० श्री-शुक उवाच  
भ्प्_१०।२८।००९।१ एवं प्रसादितः कृष्णो भगवान् ईश्वरेश्वरः  
भ्प्_१०।२८।००९।३ आदायागात् स्व-पितरं बन्धूनां चावहन् मुदम्  
भ्प्_१०।२८।०१०।१ नन्दस् त्व् अतीन्द्रियं दृष्ट्वा लोक-पाल-महोदयम्  
भ्प्_१०।२८।०१०।३ कृष्णे च सन्नतिं तेषां ज्ञातिभ्यो विस्मितो ऽब्रवीत्  
भ्प्_१०।२८।०११।१ ते चौत्सुक्य-धियो राजन् मत्वा गोपास् तम् ईश्वरम्  
भ्प्_१०।२८।०११।३ अपि नः स्व-गतिं सूक्ष्माम् उपाधास्यद् अधीश्वरः  
भ्प्_१०।२८।०१२।१ इति स्वानां स भगवान् विज्ञायाखिल-दृक् स्वयम्  
भ्प्_१०।२८।०१२।३ सङ्कल्प-सिद्धये तेषां कृपयैतद् अचिन्तयत्  
भ्प्_१०।२८।०१३।१ जनो वै लोक एतस्मिन्न् अविद्या-काम-कर्मभिः  
भ्प्_१०।२८।०१३।३ उच्चावचासु गतिषु न वेद स्वां गतिं भ्रमन्  
भ्प्_१०।२८।०१४।१ इति सञ्चिन्त्य भगवान् महा-कारुणिको हरिः  
भ्प्_१०।२८।०१४।३ दर्शयाम् आस लोकं स्वं गोपानां तमसः परम्  
भ्प्_१०।२८।०१५।१ सत्यं ज्ञानम् अनन्तं यद् ब्रह्म-ज्योतिः सनातनम्  
भ्प्_१०।२८।०१५।३ यद् धि पश्यन्ति मुनयो गुणापाये समाहिताः  
भ्प्_१०।२८।०१६।१ ते तु ब्रह्म-ह्रदम् नीता मग्नाः कृष्णेन चोद्धृताः  
भ्प्_१०।२८।०१६।३ ददृशुर् ब्रह्मणो लोकं यत्राक्रूरो ऽध्यगात् पुरा  
भ्प्_१०।२८।०१७।१ नन्दादयस् तु तं दृष्ट्वा परमानन्द-निवृताः  
भ्प्_१०।२८।०१७।३ कृष्णं च तत्र च्छन्दोभिः स्तूयमानं सु-विस्मिताः  
भ्प्_१०।२९।००१।० श्री-बादरायणिर् उवाच  
भ्प्_१०।२९।००१।१ भगवान् अपि ता रातृईः शारदोत्फुल्ल-मल्लिकाः  
भ्प्_१०।२९।००१।३ वीक्ष्य रन्तुं मनश् चक्रे योग-मायाम् उपाश्रितः  
भ्प्_१०।२९।००२।१ तदोडुराजः ककुभः करैर् मुखं प्राच्या विलिम्पन्न् अरुणेन शन्तमैः  
भ्प्_१०।२९।००२।३ स चर्षणीनाम् उदगाच् छुचो मृजन् प्रियः प्रियाया इव दीर्घ-दर्शनः  
भ्प्_१०।२९।००३।१ दृष्ट्वा कुमुद्वन्तम् अखण्ड-मण्डलं  
भ्प्_१०।२९।००३।२ रमाननाभं नव-कुङ्कुमारुणम्  
भ्प्_१०।२९।००३।३ वनं च तत्-कोमल-गोभी रञ्जितं  
भ्प्_१०।२९।००३।४ जगौ कलं वाम-दृशां मनोहरम्  
भ्प्_१०।२९।००४।१ निशम्य गीतां तद् अनङ्ग-वर्धनं व्रज-स्त्रियः कृष्ण-गृहीत-मानसाः  
भ्प्_१०।२९।००४।३ आजग्मुर् अन्योन्यम् अलक्षितोद्यमाः स यत्र कान्तो जव-लोल-कुण्डलाः  
भ्प्_१०।२९।००५।१ दुहन्त्यो ऽभिययुः काश्चिद् दोहं हित्वा समुत्सुकाः  
भ्प्_१०।२९।००५।३ पयो ऽधिश्रित्य संयावम् अनुद्वास्यापरा ययुः  
भ्प्_१०।२९।००६।१ परिवेषयन्त्यस् तद् धित्वा पाययन्त्यः शिशून् पयः  
भ्प्_१०।२९।००६।३ शुश्रूषन्त्यः पतीन् काश्चिद् अश्नन्त्यो ऽपास्य भोजनम्  
भ्प्_१०।२९।००७।१ लिम्पन्त्यः प्रमृजन्त्यो ऽन्या अञ्जन्त्यः काश्च लोचने  
भ्प्_१०।२९।००७।३ व्यत्यस्त-वस्त्राभरणाः काश्चित् कृष्णान्तिकं ययुः  
भ्प्_१०।२९।००८।१ ता वार्यमाणाः पतिभिः पितृभिर् भ्रातृ-बन्धुभिः  
भ्प्_१०।२९।००८।३ गोविन्दापहृतात्मानो न न्यवर्तन्त मोहिताः  
भ्प्_१०।२९।००९।१ अन्तर्-गृह-गताः काश्चिद् गोप्यो ऽलब्ध-विनिर्गमाः  
भ्प्_१०।२९।००९।३ कृष्णं तद्-भावना-युक्ता दध्युर् मीलित-लोचनाः  
भ्प्_१०।२९।०१०।१ दुःसह-प्रेष्ठ-विरह- तीव्र-ताप-धुताशुभाः  
भ्प्_१०।२९।०१०।३ ध्यान-प्राप्ताच्युताश्लेष- निर्वृत्या क्षीण-मङ्गलाः  
भ्प्_१०।२९।०११।१ तम् एव परमात्मानं जार-बुद्ध्यापि सङ्गताः  
भ्प्_१०।२९।०११।३ जहुर् गुण-मयं देहं सद्यः प्रक्षीण-बन्धनाः  
भ्प्_१०।२९।०१२।० श्री-परीक्षिद् उवाच  
भ्प्_१०।२९।०१२।१ कृष्णं विदुः परं कान्तं न तु ब्रह्मतया मुने  
भ्प्_१०।२९।०१२।३ गुण-प्रवाहोपरमस् तासां गुण-धियां कथम्  
भ्प्_१०।२९।०१३।० श्री-शुक उवाच  
भ्प्_१०।२९।०१३।१ उक्तं पुरस्ताद् एतत् ते चैद्यः सिद्धिं यथा गतः  
भ्प्_१०।२९।०१३।३ द्विषन्न् अपि हृषीकेशं किम् उताधोक्षज-प्रियाः  
भ्प्_१०।२९।०१४।१ नृणां निःश्रेयसार्थाय व्यक्तिर् भगवतो नृप  
भ्प्_१०।२९।०१४।३ अव्ययस्याप्रमेयस्य निर्गुणस्य गुणात्मनः  
भ्प्_१०।२९।०१५।१ कामं क्रोधं भयं स्नेहम् ऐक्यं सौहृदम् एव च  
भ्प्_१०।२९।०१५।३ नित्यं हरौ विदधतो यान्ति तन्-मयतां हि ते  
भ्प्_१०।२९।०१६।१ न चैवं विस्मयः कार्यो भवता भगवत्य् अजे  
भ्प्_१०।२९।०१६।३ योगेश्वरेश्वरे कृष्णे यत एतद् विमुच्यते  
भ्प्_१०।२९।०१७।१ ता दृष्ट्वान्तिकम् आयाता भगवान् व्रज-योषितः  
भ्प्_१०।२९।०१७।३ अवदद् वदतां श्रेष्ठो वाचः पेशैर् विमोहयन्  
भ्प्_१०।२९।०१८।० श्री-भगवान् उवाच  
भ्प्_१०।२९।०१८।१ स्वागतं वो महा-भागाः प्रियं किं करवाणि वः  
भ्प्_१०।२९।०१८।३ व्रजस्यानामयं कच्चिद् ब्रूतागमन-कारणम्  
भ्प्_१०।२९।०१९।१ रजन्य् एषा घोर-रूपा घोर-सत्त्व-निषेविता  
भ्प्_१०।२९।०१९।३ प्रतियात व्रजं नेह स्थेयं स्त्रीभिः सु-मध्यमाः  
भ्प्_१०।२९।०२०।१ मातरः पितरः पुत्रा भ्रातरः पतयश् च वः  
भ्प्_१०।२९।०२०।३ विचिन्वन्ति ह्य् अपश्यन्तो मा कृढ्वं बन्धु-साध्वसम्  
भ्प्_१०।२९।०२१।१ दृष्टं वनं कुसुमितं राकेश-कर-रञ्जितम्  
भ्प्_१०।२९।०२१।३ यमुनानिल-लीलैजत् तरु-पल्लव-शोभितम्  
भ्प्_१०।२९।०२२।१ तद् यात मा चिरं गोष्ठं शुश्रूषध्वं पतीन् सतीः  
भ्प्_१०।२९।०२२।३ क्रन्दन्ति वत्सा बालाश् च तान् पाययत दुह्यत  
भ्प्_१०।२९।०२३।१ अथ वा मद्-अभिस्नेहाद् भवत्यो यन्त्रिताशयाः  
भ्प्_१०।२९।०२३।३ आगता ह्य् उपपन्नं वः प्रीयन्ते मयि जन्तवः  
भ्प्_१०।२९।०२४।१ भर्तुः शुश्रूषणं स्त्रीणां परो धर्मो ह्य् अमायया  
भ्प्_१०।२९।०२४।३ तद्-बन्धूनां च कल्याणः प्रजानां चानुपोषणम्  
भ्प्_१०।२९।०२५।१ दुःशीलो दुर्भगो वृद्धो जडो रोग्य् अधनो ऽपि वा  
भ्प्_१०।२९।०२५।३ पतिः स्त्रीभिर् न हातव्यो लोकेप्सुभिर् अपातकी  
भ्प्_१०।२९।०२६।१ अस्वर्ग्यम् अयशस्यं च फल्गु कृच्छ्रं भयावहम्  
भ्प्_१०।२९।०२६।३ जुगुप्सितं च सर्वत्र ह्य् औपपत्यं कुल-स्त्रियः  
भ्प्_१०।२९।०२७।१ श्रवणाद् दर्शनाद् ध्यानान् मयि भावो ऽनुकीर्तनात्  
भ्प्_१०।२९।०२७।३ न तथा सन्निकर्षेण प्रतियात ततो गृहान्  
भ्प्_१०।२९।०२८।० श्री-शुक उवाच  
भ्प्_१०।२९।०२८।१ इति विप्रियम् आकर्ण्य गोप्यो गोविन्द-भाषितम्  
भ्प्_१०।२९।०२८।३ विषण्णा भग्न-सङ्कल्पाश् चिन्ताम् आपुर् दुरत्ययाम्  
भ्प्_१०।२९।०२९।१ कृत्वा मुखान्य् अव शुचः श्वसनेन शुष्यद्  
भ्प्_१०।२९।०२९।२ बिम्बाधराणि चरणेन भुवः लिखन्त्यः  
भ्प्_१०।२९।०२९।३ अस्रैर् उपात्त-मसिभिः कुच-कुङ्कुमानि  
भ्प्_१०।२९।०२९।४ तस्थुर् मृजन्त्य उरु-दुःख-भराः स्म तूष्णीम्  
भ्प्_१०।२९।०३०।१ प्रेष्ठं प्रियेतरम् इव प्रतिभाषमाणं  
भ्प्_१०।२९।०३०।२ कृष्णं तद्-अर्थ-विनिवर्तित-सर्व-कामाः  
भ्प्_१०।२९।०३०।३ नेत्रे विमृज्य रुदितोपहते स्म किञ्चित्  
भ्प्_१०।२९।०३०।४ संरम्भ-गद्गद-गिरो ऽब्रुवतानुरक्ताः  
भ्प्_१०।२९।०३१।० श्री-गोप्य ऊचुः  
भ्प्_१०।२९।०३१।१ मैवं विभो ऽर्हति भवान् गदितुं नृ-शंसं  
भ्प्_१०।२९।०३१।२ सन्त्यज्य सर्व-विषयांस् तव पाद-मूलम्  
भ्प्_१०।२९।०३१।३ भक्ता भजस्व दुरवग्रह मा त्यजास्मान्  
भ्प्_१०।२९।०३१।४ देवो यथादि-पुरुषो भजते मुमुक्षून्  
भ्प्_१०।२९।०३२।१ यत् पत्य्-अपत्य-सुहृदाम् अनुवृत्तिर् अङ्ग  
भ्प्_१०।२९।०३२।२ स्त्रीणां स्व-धर्म इति धर्म-विदा त्वयोक्तम्  
भ्प्_१०।२९।०३२।३ अस्त्व् एवम् एतद् उपदेश-पदे त्वयीशे  
भ्प्_१०।२९।०३२।४ प्रेष्ठो भवांस् तनु-भृतां किल बन्धुर् आत्मा  
भ्प्_१०।२९।०३३।१ कुर्वन्ति हि त्वयि रतिं कुशलाः स्व आत्मन्  
भ्प्_१०।२९।०३३।२ नित्य-प्रिये पति-सुतादिभिर् आर्ति-दैः किम्  
भ्प्_१०।२९।०३३।३ तन् नः प्रसीद परमेश्वर मा स्म छिन्द्या  
भ्प्_१०।२९।०३३।४ आशां धृतां त्वयि चिराद् अरविन्द-नेत्र  
भ्प्_१०।२९।०३४।१ चित्तं सुखेन भवतापहृतं गृहेषु  
भ्प्_१०।२९।०३४।२ यन् निर्विशत्य् उत कराव् अपि गृह्य-कृत्ये  
भ्प्_१०।२९।०३४।३ पादौ पदं न चलतस् तव पाद-मूलाद्  
भ्प्_१०।२९।०३४।४ यामः कथं व्रजम् अथो करवाम किं वा  
भ्प्_१०।२९।०३५।१ सिञ्चाङ्ग नस् त्वद्-अधरामृत-पूरकेण  
भ्प्_१०।२९।०३५।२ हासावलोक-कल-गीत-ज-हृच्-छयाग्निम्  
भ्प्_१०।२९।०३५।३ नो चेद् वयं विरहजाग्न्य्-उपयुक्त-देहा  
भ्प्_१०।२९।०३५।४ ध्यानेन याम पदयोः पदवीं सखे ते  
भ्प्_१०।२९।०३६।१ यर्ह्य् अम्बुजाक्ष तव पाद-तलं रमाया  
भ्प्_१०।२९।०३६।२ दत्त-क्षणं क्वचिद् अरण्य-जन-प्रियस्य  
भ्प्_१०।२९।०३६।३ अस्प्राक्ष्म तत्-प्रभृति नान्य-समक्षम् अञ्जः  
भ्प्_१०।२९।०३६।४ स्थातुंस् त्वयाभिरमिता बत पारयामः  
भ्प्_१०।२९।०३७।१ श्रीर् यत् पदाम्बुज-रजश् चकमे तुलस्या  
भ्प्_१०।२९।०३७।२ लब्ध्वापि वक्षसि पदं किल भृत्य-जुष्टम्  
भ्प्_१०।२९।०३७।३ यस्याः स्व-वीक्षण उतान्य-सुर-प्रयासस्  
भ्प्_१०।२९।०३७।४ तद्वद् वयं च तव पाद-रजः प्रपन्नाः  
भ्प्_१०।२९।०३८।१ तन् नः प्रसीद वृजिनार्दन ते ऽन्घ्रि-मूलं  
भ्प्_१०।२९।०३८।२ प्राप्ता विसृज्य वसतीस् त्वद्-उपासनाशाः  
भ्प्_१०।२९।०३८।३ त्वत्-सुन्दर-स्मित-निरीक्षण-तीव्र-काम  
भ्प्_१०।२९।०३८।४ तप्तात्मनां पुरुष-भूषण देहि दास्यम्  
भ्प्_१०।२९।०३९।१ वीक्ष्यालकावृत-मुखं तव कुण्दल-श्री  
भ्प्_१०।२९।०३९।२ गण्ड-स्थलाधर-सुधं हसितावलोकम्  
भ्प्_१०।२९।०३९।३ दत्ताभयं च भुज-दण्ड-युगं विलोक्य  
भ्प्_१०।२९।०३९।४ वक्षः श्रियैक-रमणं च भवाम दास्यः  
भ्प्_१०।२९।०४०।१ का स्त्र्य् अङ्ग ते कल-पदायत-वेणु-गीत-  
भ्प्_१०।२९।०४०।२ सम्मोहितार्य-चरितान् न चलेत् त्रि-लोक्याम्  
भ्प्_१०।२९।०४०।३ त्रैलोक्य-सौभगम् इदं च निरीक्ष्य रूपं  
भ्प्_१०।२९।०४०।४ यद् गो-द्विज-द्रुम-मृगाः पुलकान्य् अबिभ्रन्  
भ्प्_१०।२९।०४१।१ व्यक्तं भवान् व्रज-भयार्ति-हरो ऽभिजातो  
भ्प्_१०।२९।०४१।२ देवो यथादि-पुरुषः सुर-लोक-गोप्ता  
भ्प्_१०।२९।०४१।३ तन् नो निधेहि कर-पङ्कजम् आर्त-बन्धो  
भ्प्_१०।२९।०४१।४ तप्त-स्तनेषु च शिरःसु च किङ्करीणाम्  
भ्प्_१०।२९।०४२।० श्री-शुक उवाच  
भ्प्_१०।२९।०४२।१ इति विक्लवितं तासां श्रुत्वा योगेश्वरेश्वरः  
भ्प्_१०।२९।०४२।३ प्रहस्य स-दयं गोपीर् आत्मारामो ऽप्य् अरीरमत्  
भ्प्_१०।२९।०४३।१ ताभिः समेताभिर् उदार-चेष्टितः प्रियेक्षणोत्फुल्ल-मुखीभिर् अच्युतः  
भ्प्_१०।२९।०४३।३ उदार-हास-द्विज-कुन्द-दीधतिर् व्यरोचतैणाङ्क इवोडुभिर् वृतः  
भ्प्_१०।२९।०४४।१ उपगीयमान उद्गायन् वनिता-शत-यूथपः  
भ्प्_१०।२९।०४४।३ मालां बिभ्रद् वैजयन्तीं व्यचरन् मण्डयन् वनम्  
भ्प्_१०।२९।०४५।१ नद्याः पुलिनम् आविश्य गोपीभिर् हिम-वालुकम्  
भ्प्_१०।२९।०४५।३ जुष्टं तत्-तरलानन्दि कुमुदामोद-वायुना  
भ्प्_१०।२९।०४६।१ बाहु-प्रसार-परिरम्भ-करालकोरु नीवी-स्तनालभन-नर्म-नखाग्र-पातैः  
भ्प्_१०।२९।०४६।३ क्ष्वेल्यावलोक-हसितैर् व्रज-सुन्दरीणाम् उत्तम्भयन् रति-पतिं रमयां चकार  
भ्प्_१०।२९।०४७।१ एवं भगवतः कृष्णाल् लब्ध-माना महात्मनः  
भ्प्_१०।२९।०४७।३ आत्मानं मेनिरे स्त्रीणां मानिन्यो ह्य् अधिकं भुवि  
भ्प्_१०।२९।०४८।१ तासां तत्-सौभग-मदं वीक्ष्य मानं च केशवः  
भ्प्_१०।२९।०४८।३ प्रशमाय प्रसादाय तत्रैवान्तरधीयत  
भ्प्_१०।३०।००१।० श्री-शुक उवाच  
भ्प्_१०।३०।००१।१ अन्तर्हिते भगवति सहसैव व्रजाङ्गनाः  
भ्प्_१०।३०।००१।३ अतप्यंस् तम् अचक्षाणाः करिण्य इव यूथपम्  
भ्प्_१०।३०।००२।१ गत्यानुराग-स्मित-विभ्रमेक्षितैर् मनो-रमालाप-विहार-विभ्रमैः  
भ्प्_१०।३०।००२।३ आक्षिप्त-चित्ताः प्रमदा रमा-पतेस् तास् ता विचेष्टा जगृहुस् तद्-आत्मिकाः  
भ्प्_१०।३०।००३।१ गति-स्मित-प्रेक्षण-भाषणादिषु प्रियाः प्रियस्य प्रतिरूढ-मूर्तयः  
भ्प्_१०।३०।००३।३ असाव् अहं त्व् इत्य् अबलास् तद्-आत्मिका न्यवेदिषुः कृष्ण-विहार-विभ्रमाः  
भ्प्_१०।३०।००४।१ गायन्त्य उच्चैर् अमुम् एव संहता विचिक्युर् उन्मत्तक-वद् वनाद् वनम्  
भ्प्_१०।३०।००४।३ पप्रच्छुर् आकाश-वद् अन्तरं बहिर् भूतेषु सन्तं पुरुषं वनस्पतीन्  
भ्प्_१०।३०।००५।१ दृष्टो वः कच्चिद् अश्वत्थ प्लक्ष न्यग्रोध नो मनः  
भ्प्_१०।३०।००५।३ नन्द-सूनुर् गतो हृत्वा प्रेम-हासावलोकनैः  
भ्प्_१०।३०।००६।१ कच्चित् कुरबकाशोक- नाग-पुन्नाग-चम्पकाः  
भ्प्_१०।३०।००६।३ रामानुजो मानिनीनाम् इतो दर्प-हर-स्मितः  
भ्प्_१०।३०।००७।१ कच्चित् तुलसि कल्याणि गोविन्द-चरण-प्रिये  
भ्प्_१०।३०।००७।३ सह त्वालि-कुलैर् बिभ्रद् दृष्टस् ते ऽति-प्रियो ऽच्युतः  
भ्प्_१०।३०।००८।१ मालत्य् अदर्शि वः कच्चिन् मल्लिके जाति-यूथिके  
भ्प्_१०।३०।००८।३ प्रीतिं वो जनयन् यातः कर-स्पर्शेन माधवः  
भ्प्_१०।३०।००९।१ चूत-प्रियाल-पनसासन-कोविदार जम्ब्व्-अर्क-बिल्व-बकुलाम्र-कदम्ब-नीपाः  
भ्प्_१०।३०।००९।३ ये ऽन्ये परार्थ-भवका यमुनोपकूलाः शंसन्तु कृष्ण-पदवीं रहितात्मनां नः  
भ्प्_१०।३०।०१०।१ किं ते कृतं क्षिति तपो बत केशवाङ्घ्रि-  
भ्प्_१०।३०।०१०।२ स्पर्शोत्सवोत्पुलकिताङ्ग-नहैर् विभासि  
भ्प्_१०।३०।०१०।३ अप्य् अङ्घ्रि-सम्भव उरुक्रम-विक्रमाद् वा  
भ्प्_१०।३०।०१०।४ आहो वराह-वपुषः परिरम्भणेन  
भ्प्_१०।३०।०११।१ अप्य् एण-पत्न्य् उपगतः प्रिययेह गात्रैस्  
भ्प्_१०।३०।०११।२ तन्वन् दृशां सखि सु-निर्वृतिम् अच्युतो वः  
भ्प्_१०।३०।०११।३ कान्ताङ्ग-सङ्ग-कुच-कुङ्कुम-रञ्जितायाः  
भ्प्_१०।३०।०११।४ कुन्द-स्रजः कुल-पतेर् इह वाति गन्धः  
भ्प्_१०।३०।०१२।१ बाहुं प्रियाम्स उपधाय गृहीत-पद्मो  
भ्प्_१०।३०।०१२।२ रामानुजस् तुलसिकालि-कुलैर् मदान्धैः  
भ्प्_१०।३०।०१२।३ अन्वीयमान इह वस् तरवः प्रणामं  
भ्प्_१०।३०।०१२।४ किं वाभिनन्दति चरन् प्रणयावलोकैः  
भ्प्_१०।३०।०१३।१ पृच्छतेमा लता बाहून् अप्य् आश्लिष्टा वनस्पतेः  
भ्प्_१०।३०।०१३।३ नूनं तत्-करज-स्पृष्टा बिभ्रत्य् उत्पुलकान्य् अहो  
भ्प्_१०।३०।०१४।१ इत्य् उन्मत्त-वचो गोप्यः कृष्णान्वेषण-कातराः  
भ्प्_१०।३०।०१४।३ लीला भगवतस् तास् ता ह्य् अनुचक्रुस् तद्-आत्मिकाः  
भ्प्_१०।३०।०१५।१ कस्याचित् पूतनायन्त्याः कृष्णायन्त्य् अपिबत् स्तनम्  
भ्प्_१०।३०।०१५।३ तोकयित्वा रुदत्य् अन्या पदाहन् शकटायतीम्  
भ्प्_१०।३०।०१६।१ दैत्यायित्वा जहारान्याम् एको कृष्णार्भ-भावनाम्  
भ्प्_१०।३०।०१६।३ रिङ्गयाम् आस काप्य् अङ्घ्री कर्षन्ती घोष-निःस्वनैः  
भ्प्_१०।३०।०१७।१ कृष्ण-रामायिते द्वे तु गोपायन्त्यश् च काश्चन  
भ्प्_१०।३०।०१७।३ वत्सायतीं हन्ति चान्या तत्रैका तु बकायतीम्  
भ्प्_१०।३०।०१८।१ आहूय दूर-गा यद्वत् कृष्णस् तम् अनुवर्ततीम्  
भ्प्_१०।३०।०१८।३ वेणुं क्वणन्तीं क्रीडन्तीम् अन्याः शंसन्ति साध्व् इति  
भ्प्_१०।३०।०१९।१ कस्याञ्चित् स्व-भुजं न्यस्य चलन्त्य् आहापरा ननु  
भ्प्_१०।३०।०१९।३ कृष्णो ऽहं पश्यत गतिं ललिताम् इति तन्-मनाः  
भ्प्_१०।३०।०२०।१ मा भैष्ट वात-वर्षाभ्यां तत्-त्राणं विहितं मय  
भ्प्_१०।३०।०२०।३ इत्य् उक्त्वैकेन हस्तेन यतन्त्य् उन्निदधे ऽम्बरम्  
भ्प्_१०।३०।०२१।१ आरुह्यैका पदाक्रम्य शिरस्य् आहापरां नृप  
भ्प्_१०।३०।०२१।३ दुष्टाहे गच्छ जातो ऽहं खलानाम् ननु दण्ड-कृत्  
भ्प्_१०।३०।०२२।१ तत्रैकोवाच हे गोपा दावाग्निं पश्यतोल्बणम्  
भ्प्_१०।३०।०२२।३ चक्षूंष्य् आश्व् अपिदध्वं वो विधास्ये क्षेमम् अञ्जसा  
भ्प्_१०।३०।०२३।१ बद्धान्यया स्रजा काचित् तन्वी तत्र उलूखले  
भ्प्_१०।३०।०२३।३ बध्नामि भाण्ड-भेत्तारं हैयङ्गव-मुषं त्व् इति  
भ्प्_१०।३०।०२३।५ भीता सु-दृक् पिधायास्यं भेजे भीति-विडम्बनम्  
भ्प्_१०।३०।०२४।१ एवं कृष्णं पृच्छमाना व्र्ण्दावन-लतास् तरून्  
भ्प्_१०।३०।०२४।३ व्यचक्षत वनोद्देशे पदानि परमात्मनः  
भ्प्_१०।३०।०२५।१ पदानि व्यक्तम् एतानि नन्द-सूनोर् महात्मनः  
भ्प्_१०।३०।०२५।३ लक्ष्यन्ते हि ध्वजाम्भोज- वज्राङ्कुश-यवादिभिः  
भ्प्_१०।३०।०२६।१ तैस् तैः पदैस् तत्-पदवीम् अन्विच्छन्त्यो ऽग्रतोऽबलाः  
भ्प्_१०।३०।०२६।३ वध्वाः पदैः सु-पृक्तानि विलोक्यार्ताः समब्रुवन्  
भ्प्_१०।३०।०२७।१ कस्याः पदानि चैतानि याताया नन्द-सूनुना  
भ्प्_१०।३०।०२७।३ अंस-न्यस्त-प्रकोष्ठायाः करेणोः करिणा यथा  
भ्प्_१०।३०।०२८।१ अनयाराधितो नूनं भगवान् हरिर् ईश्वरः  
भ्प्_१०।३०।०२८।३ यन् नो विहाय गोविन्दः प्रीतो याम् अनयद् रहः  
भ्प्_१०।३०।०२९।१ धन्या अहो अमी आल्यो गोविन्दाङ्घ्र्य्-अब्ज-रेणवः  
भ्प्_१०।३०।०२९।३ यान् ब्रह्मेशौ रमा देवी दधुर् मूर्ध्न्य् अघ-नुत्तये  
भ्प्_१०।३०।०३०।१ तस्या अमूनि नः क्षोभं कुर्वन्त्य् उच्चैः पदानि यत्  
भ्प्_१०।३०।०३०।३ यैकापहृत्य गोपीनाम् रहो भुन्क्ते ऽच्युताधरम्  
भ्प्_१०।३०।०३०।५ न लक्ष्यन्ते पदान्य् अत्र तस्या नूनं तृणाङ्कुरैः  
भ्प्_१०।३०।०३०।७ खिद्यत्-सुजाताङ्घ्रि-तलाम् उन्निन्ये प्रेयसीं प्रियः  
भ्प्_१०।३०।०३१।१ इमान्य् अधिक-मग्नानि पदानि वहतो वधूम्  
भ्प्_१०।३०।०३१।३ गोप्यः पश्यत कृष्णस्य भाराक्रान्तस्य कामिनः  
भ्प्_१०।३०।०३१।५ अत्रावरोपिता कान्ता पुष्प-हेतोर् महात्मना  
भ्प्_१०।३०।०३२।१ अत्र प्रसूनावचयः प्रियार्थे प्रेयसा कृतः  
भ्प्_१०।३०।०३२।३ प्रपदाक्रमण एते पश्यतासकले पदे  
भ्प्_१०।३०।०३३।१ केश-प्रसाधनं त्व् अत्र कामिन्याः कामिना कृतम्  
भ्प्_१०।३०।०३३।३ तानि चूडयता कान्ताम् उपविष्टम् इह ध्रुवम्  
भ्प्_१०।३०।०३४।१ रेमे तया चात्म-रत आत्मारामो ऽप्य् अखण्डितः  
भ्प्_१०।३०।०३४।३ कामिनां दर्शयन् दैन्यं स्त्रीणां चैव दुरात्मताम्  
भ्प्_१०।३०।०३५।१ इत्य् एवं दर्शयन्त्यस् ताश् चेरुर् गोप्यो विचेतसः  
भ्प्_१०।३०।०३५।३ यां गोपीम् अनयत् कृष्णो विहायान्याः स्त्रियो वने  
भ्प्_१०।३०।०३६।१ सा च मेने तदात्मानं वरिष्ठं सर्व-योषिताम्  
भ्प्_१०।३०।०३६।३ हित्वा गोपीः काम-याना माम् असौ भजते प्रियः  
भ्प्_१०।३०।०३७।१ ततो गत्वा वनोद्देशं दृप्ता केशवम् अब्रवीत्  
भ्प्_१०।३०।०३७।३ न पारये ऽहं चलितुं नय मां यत्र ते मनः  
भ्प्_१०।३०।०३८।१ एवम् उक्तः प्रियाम् आह स्कन्ध आरुह्यताम् इति  
भ्प्_१०।३०।०३८।३ ततश् चान्तर्दधे कृष्णः सा वधूर् अन्वतप्यत  
भ्प्_१०।३०।०३९।१ हा नाथ रमण प्रेष्ठ क्वासि क्वासि महा-भुज  
भ्प्_१०।३०।०३९।३ दास्यास् ते कृपणाया मे सखे दर्शय सन्निधिम्  
भ्प्_१०।३०।०४०।० श्री-शुक उवाच  
भ्प्_१०।३०।०४०।१ अन्विच्छन्त्यो भगवतो मार्गं गोप्यो ऽविदूरितः  
भ्प्_१०।३०।०४०।३ ददृशुः प्रिय-विश्लेषान् मोहितां दुःखितां सखीम्  
भ्प्_१०।३०।०४१।१ तया कथितम् आकर्ण्य मान-प्राप्तिं च माधवात्  
भ्प्_१०।३०।०४१।३ अवमानं च दौरात्म्याद् विस्मयं परमं ययुः  
भ्प्_१०।३०।०४२।१ ततो ऽविशन् वनं चन्द्र ज्योत्स्ना यावद् विभाव्यते  
भ्प्_१०।३०।०४२।३ तमः प्रविष्टम् आलक्ष्य ततो निववृतुः स्त्रियः  
भ्प्_१०।३०।०४३।१ तन्-मनस्कास् तद्-अलापास् तद्-विचेष्टास् तद्-आत्मिकाः  
भ्प्_१०।३०।०४३।३ तद्-गुणान् एव गायन्त्यो नात्मगाराणि सस्मरुः  
भ्प्_१०।३०।०४४।१ पुनः पुलिनम् आगत्य कालिन्द्याः कृष्ण-भावनाः  
भ्प्_१०।३०।०४४।३ समवेता जगुः कृष्णं तद्-आगमन-काङ्क्षिताः  
भ्प्_१०।३१।००१।० गोप्य ऊचुः  
भ्प्_१०।३१।००१।१ जयति ते ऽधिकं जन्मना व्रजः श्रयत इन्दिरा शश्वद् अत्र हि  
भ्प्_१०।३१।००१।३ दयित दृश्यतां दिक्षु तावकास् त्वयि धृतासवस् त्वां विचिन्वते  
भ्प्_१०।३१।००२।१ शरद्-उदाशये साधु-जात-सत्- सरसिजोदर-श्री-मुषा दृशा  
भ्प्_१०।३१।००२।३ सुरत-नाथ ते ऽशुल्क-दासिका वर-द निघ्नतो नेह किं वधः  
भ्प्_१०।३१।००३।१ विष-जलाप्ययाद् व्याल-राक्षसाद् वर्ष-मारुताद् वैद्युतानलात्  
भ्प्_१०।३१।००३।३ वृष-मयात्मजाद् विश्वतो भयाद् ऋषभ ते वयं रक्षिता मुहुः  
भ्प्_१०।३१।००४।१ न खलु गोपीका-नन्दनो भवान् अखिल-देहिनाम् अन्तरात्म-दृक्  
भ्प्_१०।३१।००४।३ विखनसार्थितो विश्व-गुप्तये सख उदेयिवान् सात्वतां कुले  
भ्प्_१०।३१।००५।१ विरचिताभयं वृष्णि-धूर्य ते चरणम् ईयुषां संसृतेर् भयात्  
भ्प्_१०।३१।००५।३ कर-सरोरुहं कान्त काम-दं शिरसि धेहि नः श्री-कर-ग्रहम्  
भ्प्_१०।३१।००६।१ व्रज-जनार्ति-हन् वीर योषितां निज-जन-स्मय-ध्वंसन-स्मित  
भ्प्_१०।३१।००६।३ भज सखे भवत्-किङ्करीः स्म नो जलरुहाननं चारु दर्शय  
भ्प्_१०।३१।००७।१ प्रणत-देहिनां पाप-कर्षणं तृण-चरानुगं श्री-निकेतनम्  
भ्प्_१०।३१।००७।३ फणि-फणार्पितं ते पदाम्बुजं कृणु कुचेषु नः कृन्धि हृच्-छयम्  
भ्प्_१०।३१।००८।१ मधुरया गिरा वल्गु-वाक्यया बुध-मनोज्ञया पुष्करेक्षण  
भ्प्_१०।३१।००८।३ विधि-करीर् इमा वीर मुह्यतीर् अधर-सीधुनाप्याययस्व नः  
भ्प्_१०।३१।००९।१ तव कथामृतं तप्त-जीवनं कविभिर् ईडितं कल्मषापहम्  
भ्प्_१०।३१।००९।३ श्रवण-मङ्गलं श्रीमद् आततं भुवि गृणन्ति ये भूरि-दा जनाः  
भ्प्_१०।३१।०१०।१ प्रहसितं प्रिय-प्रेम-वीक्षणं विहरणं च ते ध्यान-मङ्गलम्  
भ्प्_१०।३१।०१०।३ रहसि संविदो या हृदि स्पृशः कुहक नो मनः क्षोभयन्ति हि  
भ्प्_१०।३१।०११।१ चलसि यद् व्रजाच् चारयन् पशून् नलिन-सुन्दरं नाथ ते पदम्  
भ्प्_१०।३१।०११।३ शिल-तृणाङ्कुरैः सीदतीति नः कलिलतां मनः कान्त गच्छति  
भ्प्_१०।३१।०१२।१ दिन-परिक्षये नील-कुन्तलैर् वनरुहाननं बिभ्रद् आवृतम्  
भ्प्_१०।३१।०१२।३ घन-रजस्वलं दर्शयन् मुहुर् मनसि नः स्मरं वीर यच्छसि  
भ्प्_१०।३१।०१३।१ प्रणत-काम-दं पद्मजार्चितं धरणि-मण्डनं ध्येयम् आपदि  
भ्प्_१०।३१।०१३।३ चरण-पङ्कजं शन्तमं च ते रमण नः स्तनेष्व् अर्पयाधि-हन्  
भ्प्_१०।३१।०१४।१ सुरत-वर्धनं शोक-नाशनं स्वरित-वेणुना सुष्ठु चुम्बितम्  
भ्प्_१०।३१।०१४।३ इतर-राग-विस्मारणं नृणां वितर वीर नस् ते ऽधरामृतम्  
भ्प्_१०।३१।०१५।१ अटति यद् भवान् अह्नि काननं त्रुटि युगायते त्वाम् अपश्यताम्  
भ्प्_१०।३१।०१५।३ कुटिल-कुन्तलं श्री-मुखं च ते जड उदीक्षतां पक्ष्म-कृद् दृशाम्  
भ्प्_१०।३१।०१६।१ पति-सुतान्वय-भ्रातृ-बान्धवान् अतिविलङ्घ्य ते ऽन्त्य् अच्युतागताः  
भ्प्_१०।३१।०१६।३ गति-विदस् तवोद्गीत-मोहिताः कितव योषितः कस् त्यजेन् निशि  
भ्प्_१०।३१।०१७।१ रहसि संविदं हृच्-छयोदयं प्रहसिताननं प्रेम-वीक्षणम्  
भ्प्_१०।३१।०१७।३ बृहद्-उरः श्रियो वीक्ष्य धाम ते मुहुर् अति-स्पृहा मुह्यते मनः  
भ्प्_१०।३१।०१८।१ व्रज-वनौकसां व्यक्तिर् अङ्ग ते वृजिन-हन्त्र्य् अलं विश्व-मङ्गलम्  
भ्प्_१०।३१।०१८।३ त्यज मनाक् च नस् त्वत्-स्पृहात्मनां स्व-जन-हृद्-रुजां यन् निषूदनम्  
भ्प्_१०।३१।०१९।१ यत् ते सुजात-चरणाम्बुरुहं स्तनेषु  
भ्प्_१०।३१।०१९।२ भीताः शनैः प्रिय दधीमहि कर्कशेषु  
भ्प्_१०।३१।०१९।३ तेनाटवीम् अटसि तद् व्यथते न किं स्वित्  
भ्प्_१०।३१।०१९।४ कूर्पादिभिर् भ्रमति धीर् भवद्-आयुषां नः  
भ्प्_१०।३२।००१।० श्री-शुक उवाच  
भ्प्_१०।३२।००१।१ इति गोप्यः प्रगायन्त्यः प्रलपन्त्यश् च चित्रधा  
भ्प्_१०।३२।००१।३ रुरुदुः सु-स्वरं राजन् कृष्ण-दर्शन-लालसाः  
भ्प्_१०।३२।००२।१ तासाम् आविरभूच् छौरिः स्मयमान-मुखाम्बुजः  
भ्प्_१०।३२।००२।३ पीताम्बर-धरः स्रग्वी साक्षान् मन्मथ-मन्मथः  
भ्प्_१०।३२।००३।१ तं विलोक्यागतं प्रेष्ठं प्रीत्य्-उत्फुल्ल-दृशो ऽबलाः  
भ्प्_१०।३२।००३।३ उत्तस्थुर् युगपत् सर्वास् तन्वः प्राणम् इवागतम्  
भ्प्_१०।३२।००४।१ काचित् कराम्बुजं शौरेर् जगृहे ऽञ्जलिना मुदा  
भ्प्_१०।३२।००४।३ काचिद् दधार तद्-बाहुम् अंसे चन्दन-भूषितम्  
भ्प्_१०।३२।००५।१ काचिद् अञ्जलिनागृह्णात् तन्वी ताम्बूल-चर्वितम्  
भ्प्_१०।३२।००५।३ एका तद्-अङ्घ्रि-कमलं सन्तप्ता स्तनयोर् अधात्  
भ्प्_१०।३२।००६।१ एका भ्रु-कुटिम् आबध्य प्रेम-संरम्भ-विह्वला  
भ्प्_१०।३२।००६।३ घ्नन्तीवैक्षत् कटाक्षेपैः सन्दष्ट-दशन-च्छदा  
भ्प्_१०।३२।००७।१ अपरानिमिषद्-दृग्भ्यां जुषाणा तन्-मुखाम्बुजम्  
भ्प्_१०।३२।००७।३ आपीतम् अपि नातृप्यत् सन्तस् तच्-चरणं यथा  
भ्प्_१०।३२।००८।१ तं काचिन् नेत्र-रन्ध्रेण हृदि कृत्वा निमील्य च  
भ्प्_१०।३२।००८।३ पुलकाङ्ग्य् उपगुह्यास्ते योगीवानन्द-सम्प्लुता  
भ्प्_१०।३२।००९।१ सर्वास् ताः केशवालोक- परमोत्सव-निर्वृताः  
भ्प्_१०।३२।००९।३ जहुर् विरह-जं तापं प्राज्ञं प्राप्य यथा जनाः  
भ्प्_१०।३२।०१०।१ ताभिर् विधूत-शोकाभिर् भगवान् अच्युतो वृतः  
भ्प्_१०।३२।०१०।३ व्यरोचताधिकं तात पुरुषः शक्तिभिर् यथा  
भ्प्_१०।३२।०११।१ ताः समादाय कालिन्द्या निर्विश्य पुलिनं विभुः  
भ्प्_१०।३२।०११।३ विकसत्-कुन्द-मन्दार सुरभ्य्-अनिल-षट्पदम्  
भ्प्_१०।३२।०१२।१ शरच्-चन्द्रांशु-सन्दोह- ध्वस्त-दोषा-तमः शिवम्  
भ्प्_१०।३२।०१२।३ कृष्णाया हस्त-तरला चित-कोमल-वालुकम्  
भ्प्_१०।३२।०१३।१ तद्-दर्शनाह्लाद-विधूत-हृद्-रुजो मनोरथान्तं श्रुतयो यथा ययुः  
भ्प्_१०।३२।०१३।३ स्वैर् उत्तरीयैः कुच-कुङ्कुमाङ्कितैर् अचीकॢपन्न् आसनम् आत्म-बन्धवे  
भ्प्_१०।३२।०१४।१ तत्रोपविष्टो भगवान् स ईश्वरो योगेश्वरान्तर्-हृदि कल्पितासनः  
भ्प्_१०।३२।०१४।३ चकास गोपी-परिषद्-गतो ऽर्चितस् त्रैलोक्य-लक्ष्म्य्-एक-पदं वपुर् दधत्  
भ्प्_१०।३२।०१५।१ सभाजयित्वा तम् अनङ्ग-दीपनं सहास-लीलेक्षण-विभ्रम-भ्रुवा  
भ्प्_१०।३२।०१५।३ संस्पर्शनेनाङ्क-कृताङ्घ्रि-हस्तयोः संस्तुत्य ईषत् कुपिता बभाषिरे  
भ्प्_१०।३२।०१६।० श्री-गोप्य ऊचुः  
भ्प्_१०।३२।०१६।१ भजतो ऽनुभजन्त्य् एक एक एतद्-विपर्ययम्  
भ्प्_१०।३२।०१६।३ नोभयांश् च भजन्त्य् एक एतन् नो ब्रूहि साधु भोः  
भ्प्_१०।३२।०१७।० श्री-भगवान् उवाच  
भ्प्_१०।३२।०१७।१ मिथो भजन्ति ये सख्यः स्वार्थैकान्तोद्यमा हि ते  
भ्प्_१०।३२।०१७।३ न तत्र सौहृदं धर्मः स्वार्थार्थं तद् धि नान्यथा  
भ्प्_१०।३२।०१८।१ भजन्त्य् अभजतो ये वै करुणाः पितरौ यथा  
भ्प्_१०।३२।०१८।३ धर्मो निरपवादो ऽत्र सौहृदं च सु-मध्यमाः  
भ्प्_१०।३२।०१९।१ भजतो ऽपि न वै केचिद् भजन्त्य् अभजतः कुतः  
भ्प्_१०।३२।०१९।३ आत्मारामा ह्य् आप्त-कामा अकृत-ज्ञा गुरु-द्रुहः  
भ्प्_१०।३२।०२०।१ नाहं तु सख्यो भजतो ऽपि जन्तून् भजाम्य् अमीषाम् अनुवृत्ति-वृत्तये  
भ्प्_१०।३२।०२०।३ यथाधनो लब्ध-धने विनष्टे तच्-चिन्तयान्यन् निभृतो न वेद  
भ्प्_१०।३२।०२१।१ एवं मद्-अर्थोज्झित-लोक-वेद स्वानाम् हि वो मय्य् अनुवृत्तये ऽबलाः  
भ्प्_१०।३२।०२१।३ मयापरोक्षं भजता तिरोहितं मासूयितुं मार्हथ तत् प्रियं प्रियाः  
भ्प्_१०।३२।०२२।१ न पारये ऽहं निरवद्य-संयुजां स्व-साधु-कृत्यं विबुधायुषापि वः  
भ्प्_१०।३२।०२२।३ या माभजन् दुर्जर-गेह-शृङ्खलाः संवृश्च्य तद् वः प्रतियातु साधुना  
भ्प्_१०।३३।००१।० श्री-शुक उवाच  
भ्प्_१०।३३।००१।१ इत्थं भगवतो गोप्यः श्रुत्वा वाचः सु-पेशलाः  
भ्प्_१०।३३।००१।३ जहुर् विरह-जं तापं तद्-अङ्गोपचिताशिषः  
भ्प्_१०।३३।००२।१ तत्रारभत गोविन्दो रास-क्रीडाम् अनुव्रतैः  
भ्प्_१०।३३।००२।३ स्त्री-रत्नैर् अन्वितः प्रीतैर् अन्योन्याबद्ध-बाहुभिः  
भ्प्_१०।३३।००३।१ रासोत्सवः सम्प्रवृत्तो गोपी-मण्डल-मण्डितः  
भ्प्_१०।३३।००३।३ योगेश्वरेण कृष्णेन तासां मध्ये द्वयोर् द्वयोः  
भ्प्_१०।३३।००३।५ प्रविष्टेन गृहीतानां कण्ठे स्व-निकटं स्त्रियः  
भ्प्_१०।३३।००३।७ यं मन्येरन् नभस् तावद् विमान-शत-सङ्कुलम्  
भ्प्_१०।३३।००३।९ दिवौकसां स-दाराणाम् औत्सुक्यापहृतात्मनाम्  
भ्प्_१०।३३।००४।१ ततो दुन्दुभयो नेदुर् निपेतुः पुष्प-वृष्टयः  
भ्प्_१०।३३।००४।३ जगुर् गन्धर्व-पतयः स-स्त्रीकास् तद्-यशो ऽमलम्  
भ्प्_१०।३३।००५।१ वलयानां नूपुराणां किङ्किणीनां च योषिताम्  
भ्प्_१०।३३।००५।३ स-प्रियाणाम् अभूच् छब्दस् तुमुलो रास-मण्डले  
भ्प्_१०।३३।००६।१ तत्रातिशुशुभे ताभिर् भगवान् देवकी-सुतः  
भ्प्_१०।३३।००६।३ मध्ये मणीनां हैमानां महा-मरकतो यथा  
भ्प्_१०।३३।००७।१ पाद-न्यासैर् भुज-विधुतिभिः स-स्मितैर् भ्रू-विलासैर्  
भ्प्_१०।३३।००७।२ भज्यन् मध्यैश् चल-कुच-पटैः कुण्डलैर् गण्ड-लोलैः  
भ्प्_१०।३३।००७।३ स्विद्यन्-मुख्यः कवर-रसनाग्रन्थयः कृष्ण-वध्वो  
भ्प्_१०।३३।००७।४ गायन्त्यस् तं तडित इव ता मेघ-चक्रे विरेजुः  
भ्प्_१०।३३।००८।१ उच्चैर् जगुर् नृत्यमाना रक्त-कण्ठ्यो रति-प्रियाः  
भ्प्_१०।३३।००८।३ कृष्णाभिमर्श-मुदिता यद्-गीतेनेदम् आवृतम्  
भ्प्_१०।३३।००९।१ काचित् समं मुकुन्देन स्वर-जातीर् अमिश्रिताः  
भ्प्_१०।३३।००९।३ उन्निन्ये पूजिता तेन प्रीयता साधु साध्व् इति  
भ्प्_१०।३३।००९।५ तद् एव ध्रुवम् उन्निन्ये तस्यै मानं च बह्व् अदात्  
भ्प्_१०।३३।०१०।१ काचिद् रास-परिश्रान्ता पार्श्व-स्थस्य गदा-भृतः  
भ्प्_१०।३३।०१०।३ जग्राह बाहुना स्कन्धं श्लथद्-वलय-मल्लिका  
भ्प्_१०।३३।०११।१ तत्रैकांस-गतं बाहुं कृष्णस्योत्पल-सौरभम्  
भ्प्_१०।३३।०११।३ चन्दनालिप्तम् आघ्राय हृष्ट-रोमा चुचुम्ब ह  
भ्प्_१०।३३।०१२।१ कस्याश्चिन् नाट्य-विक्षिप्त कुण्डल-त्विष-मण्डितम्  
भ्प्_१०।३३।०१२।३ गण्डं गण्डे सन्दधत्याः प्रादात् ताम्बूल-चर्वितम्  
भ्प्_१०।३३।०१३।१ नृत्यती गायती काचित् कूजन् नूपुर-मेखला  
भ्प्_१०।३३।०१३।३ पार्श्व-स्थाच्युत-हस्ताब्जं श्रान्ताधात् स्तनयोः शिवम्  
भ्प्_१०।३३।०१४।१ गोप्यो लब्ध्वाच्युतं कान्तं श्रिय एकान्त-वल्लभम्  
भ्प्_१०।३३।०१४।३ गृहीत-कण्ठ्यस् तद्-दोर्भ्यां गायन्त्यस् तम् विजह्रिरे  
भ्प्_१०।३३।०१५।१ कर्णोत्पलालक-विटङ्क-कपोल-घर्म-  
भ्प्_१०।३३।०१५।२ वक्त्र-श्रियो वलय-नूपुर-घोष-वाद्यैः  
भ्प्_१०।३३।०१५।३ गोप्यः समं भगवता ननृतुः स्व-केश-  
भ्प्_१०।३३।०१५।४ स्रस्त-स्रजो भ्रमर-गायक-रास-गोष्ठ्याम्  
भ्प्_१०।३३।०१६।१ एवं परिष्वङ्ग-कराभिमर्श- स्निग्धेक्षणोद्दाम-विलास-हासैः  
भ्प्_१०।३३।०१६।३ रेमे रमेशो व्रज-सुन्दरीभिर् यथार्भकः स्व-प्रतिबिम्ब-विभ्रमः  
भ्प्_१०।३३।०१७।१ तद्-अङ्ग-सङ्ग-प्रमुदाकुलेन्द्रियाः केशान् दुकूलं कुच-पट्टिकां वा  
भ्प्_१०।३३।०१७।३ नाञ्जः प्रतिव्योढुम् अलं व्रज-स्त्रियो विस्रस्त-मालाभरणाः कुरूद्वह  
भ्प्_१०।३३।०१८।१ कृष्ण-विक्रीडितं वीक्ष्य मुमुहुः खे-चर-स्त्रियः  
भ्प्_१०।३३।०१८।३ कामार्दिताः शशाङ्कश् च स-गणो विस्मितो ऽभवत्  
भ्प्_१०।३३।०१९।१ कृत्वा तावन्तम् आत्मानं यावतीर् गोप-योषितः  
भ्प्_१०।३३।०१९।३ रेमे स भगवांस् ताभिर् आत्मारामो ऽपि लीलया  
भ्प्_१०।३३।०२०।१ तासां रति-विहारेण श्रान्तानां वदनानि सः  
भ्प्_१०।३३।०२०।३ प्रामृजत् करुणः प्रेम्णा शन्तमेनाङ्ग पाणिना  
भ्प्_१०।३३।०२१।१ गोप्यः स्फुरत्-पुरट-कुण्डल-कुन्तल-त्विड्-  
भ्प्_१०।३३।०२१।२ गण्ड-श्रिया सुधित-हास-निरीक्षणेन  
भ्प्_१०।३३।०२१।३ मानं दधत्य ऋषभस्य जगुः कृतानि  
भ्प्_१०।३३।०२१।४ पुण्यानि तत्-कर-रुह-स्पर्श-प्रमोदाः  
भ्प्_१०।३३।०२२।१ ताभिर् युतः श्रमम् अपोहितुम् अङ्ग-सङ्ग-  
भ्प्_१०।३३।०२२।२ घृष्ट-स्रजः स कुच-कुङ्कुम-रञ्जितायाः  
भ्प्_१०।३३।०२२।३ गन्धर्व-पालिभिर् अनुद्रुत आविशद् वाः  
भ्प्_१०।३३।०२२।४ श्रान्तो गजीभिर् इभ-राड् इव भिन्न-सेतुः  
भ्प्_१०।३३।०२३।१ सो ऽम्भस्य् अलं युवतिभिः परिषिच्यमानः  
भ्प्_१०।३३।०२३।२ प्रेम्णेक्षितः प्रहसतीभिर् इतस् ततो ऽङ्ग  
भ्प्_१०।३३।०२३।३ वैमानिकैः कुसुम-वर्षिभिर् ईद्यमानो  
भ्प्_१०।३३।०२३।४ रेमे स्वयं स्व-रतिर् अत्र गजेन्द्र-लीलः  
भ्प्_१०।३३।०२४।१ ततश् च कृष्णोपवने जल-स्थल प्रसून-गन्धानिल-जुष्ट-दिक्-तटे  
भ्प्_१०।३३।०२४।३ चचार भृङ्ग-प्रमदा-गणावृतो यथा मद-च्युद् द्विरदः करेणुभिः  
भ्प्_१०।३३।०२५।१ एवं शशाङ्कांशु-विराजिता निशाः स सत्य-कामो ऽनुरताबला-गणः  
भ्प्_१०।३३।०२५।३ सिषेव आत्मन्य् अवरुद्ध-सौरतः सर्वाः शरत्-काव्य-कथा-रसाश्रयाः  
भ्प्_१०।३३।०२६।० श्री-परीक्षिद् उवाच  
भ्प्_१०।३३।०२६।१ संस्थापनाय धर्मस्य प्रशमायेतरस्य च  
भ्प्_१०।३३।०२६।३ अवतीर्णो हि भगवान् अंशेन जगद्-ईश्वरः  
भ्प्_१०।३३।०२७।१ स कथं धर्म-सेतूनां वक्ता कर्ताभिरक्षिता  
भ्प्_१०।३३।०२७।३ प्रतीपम् आचरद् ब्रह्मन् पर-दाराभिमर्शनम्  
भ्प्_१०।३३।०२८।१ आप्त-कामो यदु-पतिः कृतवान् वै जुगुप्सितम्  
भ्प्_१०।३३।०२८।३ किम्-अभिप्राय एतन् नः शंशयं छिन्धि सु-व्रत  
भ्प्_१०।३३।०२९।० श्री-शुक उवाच  
भ्प्_१०।३३।०२९।१ धर्म-व्यतिक्रमो दृष्ट ईश्वराणां च साहसम्  
भ्प्_१०।३३।०२९।३ तेजीयसां न दोषाय वह्नेः सर्व-भुजो यथा  
भ्प्_१०।३३।०३०।१ नैतत् समाचरेज् जातु मनसापि ह्य् अनीश्वरः  
भ्प्_१०।३३।०३०।३ विनश्यत्य् आचरन् मौढ्याद् यथारुद्रो ऽब्धि-जं विषम्  
भ्प्_१०।३३।०३१।१ ईश्वराणां वचः सत्यं तथैवाचरितं क्वचित्  
भ्प्_१०।३३।०३१।३ तेषां यत् स्व-वचो-युक्तं बुद्धिमांस् तत् समाचरेत्  
भ्प्_१०।३३।०३२।१ कुशलाचरितेनैषाम् इह स्वार्थो न विद्यते  
भ्प्_१०।३३।०३२।३ विपर्ययेण वानर्थो निरहङ्कारिणां प्रभो  
भ्प्_१०।३३।०३३।१ किम् उताखिल-सत्त्वानां तिर्यङ्-मर्त्य-दिवौकसाम्  
भ्प्_१०।३३।०३३।३ ईशितुश् चेशितव्यानां कुशलाकुशलान्वयः  
भ्प्_१०।३३।०३४।१ यत्-पाद-पङ्कज-पराग-निषेव-तृप्ता  
भ्प्_१०।३३।०३४।२ योग-प्रभाव-विधुताखिल-कर्म-बन्धाः  
भ्प्_१०।३३।०३४।३ स्वैरं चरन्ति मुनयो ऽपि न नह्यमानास्  
भ्प्_१०।३३।०३४।४ तस्येच्छयात्त-वपुषः कुत एव बन्धः  
भ्प्_१०।३३।०३५।१ गोपीनां तत्-पतीनां च सर्वेषाम् एव देहिनाम्  
भ्प्_१०।३३।०३५।३ यो ऽन्तश् चरति सो ऽध्यक्षः क्रीडनेनेह देह-भाक्  
भ्प्_१०।३३।०३६।१ अनुग्रहाय भक्तानां मानुषं देहम् आस्थितः  
भ्प्_१०।३३।०३६।३ भजते तादृशीः क्रीड याः श्रुत्वा तत्-परो भवेत्  
भ्प्_१०।३३।०३७।१ नासूयन् खलु कृष्णाय मोहितास् तस्य मायया  
भ्प्_१०।३३।०३७।३ मन्यमानाः स्व-पार्श्व-स्थान् स्वान् स्वान् दारान् व्रजौकसः  
भ्प्_१०।३३।०३८।१ ब्रह्म-रात्र उपावृत्ते वासुदेवानुमोदिताः  
भ्प्_१०।३३।०३८।३ अनिच्छन्त्यो ययुर् गोप्यः स्व-गृहान् भगवत्-प्रियाः  
भ्प्_१०।३३।०३९।१ विक्रीडितं व्रज-वधूभिर् इदं च विष्णोः  
भ्प्_१०।३३।०३९।२ श्रद्धान्वितो ऽनुशृणुयाद् अथ वर्णयेद् यः  
भ्प्_१०।३३।०३९।३ भक्तिं परां भगवति प्रतिलभ्य कामं  
भ्प्_१०।३३।०३९।४ हृद्-रोगम् आश्व् अपहिनोत्य् अचिरेण धीरः  
भ्प्_१०।३४।००१।० श्री-शुक उवाच  
भ्प्_१०।३४।००१।१ एकदा देव-यात्रायां गोपाला जात-कौतुकाः  
भ्प्_१०।३४।००१।३ अनोभिर् अनडुद्-युक्तैः प्रययुस् ते ऽम्बिका-वनम्  
भ्प्_१०।३४।००२।१ तत्र स्नात्वा सरस्वत्यां देवं पशु-पतिं विभुम्  
भ्प्_१०।३४।००२।३ आनर्चुर् अर्हणैर् भक्त्या देवीं च णृपते ऽम्बिकाम्  
भ्प्_१०।३४।००३।१ गावो हिरण्यं वासांसि मधु मध्व्-अन्नम् आदृताः  
भ्प्_१०।३४।००३।३ ब्राह्मणेभ्यो ददुः सर्वे देवो नः प्रीयताम् इति  
भ्प्_१०।३४।००४।१ ऊषुः सरस्वती-तीरे जलं प्राश्य यत-व्रताः  
भ्प्_१०।३४।००४।३ रजनीं तां महा-भागा नन्द-सुनन्दकादयः  
भ्प्_१०।३४।००५।१ कश्चिन् महान् अहिस् तस्मिन् विपिने ऽति-बुभुक्षितः  
भ्प्_१०।३४।००५।३ यदृच्छयागतो नन्दं शयानम् उर-गो ऽग्रसीत्  
भ्प्_१०।३४।००६।१ स चुक्रोशाहिना ग्रस्तः कृष्ण कृष्ण महान् अयम्  
भ्प्_१०।३४।००६।३ सर्पो मां ग्रसते तात प्रपन्नं परिमोचय  
भ्प्_१०।३४।००७।१ तस्य चाक्रन्दितं श्रुत्वा गोपालाः सहसोत्थिताः  
भ्प्_१०।३४।००७।३ ग्रस्तं च दृष्ट्वा विभ्रान्ताः सर्पं विव्यधुर् उल्मुकैः  
भ्प्_१०।३४।००८।१ अलातैर् दह्यमानो ऽपि नामुञ्चत् तम् उरङ्गमः  
भ्प्_१०।३४।००८।३ तम् अस्पृशत् पदाभ्येत्य भगवान् सात्वतां पतिः  
भ्प्_१०।३४।००९।१ स वै भगवतः श्रीमत् पाद-स्पर्श-हताशुभः  
भ्प्_१०।३४।००९।३ भेजे सर्प-वपुर् हित्वा रूपं विद्याधरार्चितम्  
भ्प्_१०।३४।०१०।१ तम् अपृच्छद् धृषीकेशः प्रणतं समवस्थितम्  
भ्प्_१०।३४।०१०।३ दीप्यमानेन वपुषा पुरुषं हेम-मालिनम्  
भ्प्_१०।३४।०११।१ को भवान् परया लक्ष्म्या रोचते ऽद्भुत-दर्शनः  
भ्प्_१०।३४।०११।३ कथं जुगुप्सिताम् एतां गतिं वा प्रापितो ऽवशः  
भ्प्_१०।३४।०१२।० सर्प उवाच  
भ्प्_१०।३४।०१२।१ अहं विद्याधरः कश्चित् सुदर्शन इति श्रुतः  
भ्प्_१०।३४।०१२।३ श्रिया स्वरूप-सम्पत्त्या विमानेनाचरन् दिशः  
भ्प्_१०।३४।०१३।१ ऋषीन् विरूपाङ्गिरसः प्राहसं रूप-दर्पितः  
भ्प्_१०।३४।०१३।३ तैर् इमां प्रापितो योनिं प्रलब्धैः स्वेन पाप्मना  
भ्प्_१०।३४।०१४।१ शापो मे ऽनुग्रहायैव कृतस् तैः करुणात्मभिः  
भ्प्_१०।३४।०१४।३ यद् अहं लोक-गुरुणा पदा स्पृष्टो हताशुभः  
भ्प्_१०।३४।०१५।१ तं त्वाहं भव-भीतानां प्रपन्नानां भयापहम्  
भ्प्_१०।३४।०१५।३ आपृच्छे शाप-निर्मुक्तः पाद-स्पर्शाद् अमीव-हन्  
भ्प्_१०।३४।०१६।१ प्रपन्नो ऽस्मि महा-योगिन् महा-पुरुष सत्-पते  
भ्प्_१०।३४।०१६।३ अनुजानीहि मां देव सर्व-लोकेश्वरेश्वर  
भ्प्_१०।३४।०१७।१ ब्रह्म-दण्डाद् विमुक्तो ऽहं सद्यस् ते ऽच्युत दर्शनात्  
भ्प्_१०।३४।०१७।३ यन्-नाम गृह्णन्न् अखिलान् श्रोतॄन् आत्मानम् एव च  
भ्प्_१०।३४।०१७।५ सद्यः पुनाति किं भूयस् तस्य स्पृष्टः पदा हि ते  
भ्प्_१०।३४।०१८।१ इत्य् अनुज्ञाप्य दाशार्हं परिक्रम्याभिवन्द्य च  
भ्प्_१०।३४।०१८।३ सुदर्शनो दिवं यातः कृच्छ्रान् नन्दश् च मोचितः  
भ्प्_१०।३४।०१९।१ निशाम्य कृष्णस्य तद् आत्म-वैभवं  
भ्प्_१०।३४।०१९।२ व्रजौकसो विस्मित-चेतसस् ततः  
भ्प्_१०।३४।०१९।३ समाप्य तस्मिन् नियमं पुनर् व्रजं  
भ्प्_१०।३४।०१९।४ णृपाययुस् तत् कथयन्त आदृताः  
भ्प्_१०।३४।०२०।१ कदाचिद् अथ गोविन्दो रामश् चाद्भुत-विक्रमः  
भ्प्_१०।३४।०२०।३ विजह्रतुर् वने रात्र्यां मध्य-गौ व्रज-योषिताम्  
भ्प्_१०।३४।०२१।१ उपगीयमानौ ललितं स्त्री-जनैर् बद्ध-सौहृदैः  
भ्प्_१०।३४।०२१।३ स्व्-अलङ्कृतानुलिप्ताङ्गौ स्रग्विनौ विरजो-ऽम्बरौ  
भ्प्_१०।३४।०२२।१ निशा-मुखं मानयन्ताव् उदितोडुप-तारकम्  
भ्प्_१०।३४।०२२।३ मल्लिका-गन्ध-मत्तालि- जुष्टं कुमुद-वायुना  
भ्प्_१०।३४।०२३।१ जगतुः सर्व-भूतानां मनः-श्रवण-मङ्गलम्  
भ्प्_१०।३४।०२३।३ तौ कल्पयन्तौ युगपत् स्वर-मण्डल-मूर्च्छितम्  
भ्प्_१०।३४।०२४।१ गोप्यस् तद्-गीतम् आकर्ण्य मूर्च्छिता नाविदन् नृप  
भ्प्_१०।३४।०२४।३ स्रंसद्-दुकूलम् आत्मानं स्रस्त-केश-स्रजं ततः  
भ्प्_१०।३४।०२५।१ एवं विक्रीडतोः स्वैरं गायतोः सम्प्रमत्त-वत्  
भ्प्_१०।३४।०२५।३ शङ्खचूड इति ख्यातो धनदानुचरो ऽभ्यगात्  
भ्प्_१०।३४।०२६।१ तयोर् निरीक्षतो राजंस् तन्-नाथं प्रमदा-जनम्  
भ्प्_१०।३४।०२६।३ क्रोशन्तं कालयाम् आस दिश्य् उदीच्याम् अशङ्कितः  
भ्प्_१०।३४।०२७।१ क्रोशन्तं कृष्ण रामेति विलोक्य स्व-परिग्रहम्  
भ्प्_१०।३४।०२७।३ यथा गा दस्युना ग्रस्ता भ्रातराव् अन्वधावताम्  
भ्प्_१०।३४।०२८।१ मा भैष्टेत्य् अभयारावौ शाल-हस्तौ तरस्विनौ  
भ्प्_१०।३४।०२८।३ आसेदतुस् तं तरसा त्वरितं गुह्यकाधमम्  
भ्प्_१०।३४।०२९।१ स वीक्ष्य ताव् अनुप्राप्तौ काल-मृत्यू इवोद्विजन्  
भ्प्_१०।३४।०२९।३ विषृज्य स्त्री-जनं मूढः प्राद्रवज् जीवितेच्छया  
भ्प्_१०।३४।०३०।१ तम् अन्वधावद् गोविन्दो यत्र यत्र स धावति  
भ्प्_१०।३४।०३०।३ जिहीर्षुस् तच्-छिरो-रत्नं तस्थौ रक्षन् स्त्रियो बलः  
भ्प्_१०।३४।०३१।१ अविदूर इवाभ्येत्य शिरस् तस्य दुरात्मनः  
भ्प्_१०।३४।०३१।३ जहार मुष्टिनैवाङ्ग सह-चूड-मणिं विभुः  
भ्प्_१०।३४।०३२।१ शङ्खचूडं निहत्यैवं मणिम् आदाय भास्वरम्  
भ्प्_१०।३४।०३२।३ अग्रजायाददात् प्रीत्या पश्यन्तीनां च योषिताम्  
भ्प्_१०।३५।००१।० श्री-शुक उवाच  
भ्प्_१०।३५।००१।१ गोप्यः कृष्णे वनं याते तम् अनुद्रुत-चेतसः  
भ्प्_१०।३५।००१।३ कृष्ण-लीलाः प्रगायन्त्यो निन्युर् दुःखेन वासरान्  
भ्प्_१०।३५।००२।० श्री-गोप्य ऊचुः  
भ्प्_१०।३५।००२।१ वाम-बाहु-कृत-वाम-कपोलो वल्गित-भ्रुर् अधरार्पित-वेणुम्  
भ्प्_१०।३५।००२।३ कोमलाङ्गुलिभिर् आश्रित-मार्गं गोप्य ईरयति यत्र मुकुन्दः  
भ्प्_१०।३५।००३।१ व्योम-यान-वनिताः सह सिद्धैर् विस्मितास् तद् उपधार्य स-लज्जाः  
भ्प्_१०।३५।००३।३ काम-मार्गण-समर्पित-चित्ताः कश्मलं ययुर् अपस्मृत-नीव्यः  
भ्प्_१०।३५।००४।१ हन्त चित्रम् अबलाः शृणुतेदं हार-हास उरसि स्थिर-विद्युत्  
भ्प्_१०।३५।००४।३ नन्द-सूनुर् अयम् आर्त-जनानां नर्म-दो यर्हि कूजित-वेणुः  
भ्प्_१०।३५।००५।१ वृन्दशो व्रज-वृषा मृग-गावो वेणु-वाद्य-हृत-चेतस आरात्  
भ्प्_१०।३५।००५।३ दन्त-दष्ट-कवला धृत-कर्णा निद्रिता लिखित-चित्रम् इवासन्  
भ्प्_१०।३५।००६।१ बर्हिण-स्तबक-धातु-पलाशैर् बद्ध-मल्ल-परिबर्ह-विडम्बः  
भ्प्_१०।३५।००६।३ कर्हिचित् स-बल आलि स गोपैर् गाः समाह्वयति यत्र मुकुन्दः  
भ्प्_१०।३५।००७।१ तर्हि भग्न-गतयः सरितो वै तत्-पदाम्बुज-रजो ऽनिल-नीतम्  
भ्प्_१०।३५।००७।३ स्पृहयतीर् वयम् इवाबहु-पुण्याः प्रेम-वेपित-भुजाः स्तिमितापः  
भ्प्_१०।३५।००८।१ अनुचरैः समनुवर्णित-वीर्य आदि-पूरुष इवाचल-भूतिः  
भ्प्_१०।३५।००८।३ वन-चरो गिरि-तटेषु चरन्तीर् वेणुनाह्वयति गाः स यदा हि  
भ्प्_१०।३५।००९।१ वन-लतास् तरव आत्मनि विष्णुं व्यञ्जयन्त्य इव पुष्प-फलाढ्याः  
भ्प्_१०।३५।००९।३ प्रणत-भार-विटपा मधु-धाराः प्रेम-हृष्ट-तनवो ववृषुः स्म  
भ्प्_१०।३५।०१०।१ दर्शनीय-तिलको वन-माला- दिव्य-गन्ध-तुलसी-मधु-मत्तैः  
भ्प्_१०।३५।०१०।३ अलि-कुलैर् अलघु गीताम् अभीष्टम् आद्रियन् यर्हि सन्धित-वेणुः  
भ्प्_१०।३५।०११।१ सरसि सारस-हंस-विहङ्गाश् चारु-गीता-हृत-चेतस एत्य  
भ्प्_१०।३५।०११।३ हरिम् उपासत ते यत-चित्ता हन्त मीलित-दृशो धृत-मौनाः  
भ्प्_१०।३५।०१२।१ सह-बलः स्रग्-अवतंस-विलासः सानुषु क्षिति-भृतो व्रज-देव्यः  
भ्प्_१०।३५।०१२।३ हर्षयन् यर्हि वेणु-रवेण जात-हर्ष उपरम्भति विश्वम्  
भ्प्_१०।३५।०१३।१ महद्-अतिक्रमण-शङ्कित-चेता मन्द-मन्दम् अनुगर्जति मेघः  
भ्प्_१०।३५।०१३।३ सुहृदम् अभ्यवर्षत् सुमनोभिश् छायया च विदधत् प्रतपत्रम्  
भ्प्_१०।३५।०१४।१ विविध-गोप-चरणेषु विदग्धो वेणु-वाद्य उरुधा निज-शिक्षाः  
भ्प्_१०।३५।०१४।३ तव सुतः सति यदाधर-बिम्बे दत्त-वेणुर् अनयत् स्वर-जातीः  
भ्प्_१०।३५।०१५।१ सवनशस् तद् उपधार्य सुरेशाः शक्र-शर्व-परमेष्ठि-पुरोगाः  
भ्प्_१०।३५।०१५।३ कवय आनत-कन्धर-चित्ताः कश्मलं ययुर् अनिश्चित-तत्त्वाः  
भ्प्_१०।३५।०१६।१ निज-पदाब्ज-दलैर् ध्वज-वज्र नीरजाङ्कुश-विचित्र-ललामैः  
भ्प्_१०।३५।०१६।३ व्रज-भुवः शमयन् खुर-तोदं वर्ष्म-धुर्य-गतिर् ईडित-वेणुः  
भ्प्_१०।३५।०१७।१ व्रजति तेन वयं स-विलास वीक्षणार्पित-मनोभव-वेगाः  
भ्प्_१०।३५।०१७।३ कुज-गतिं गमिता न विदामः कश्मलेन कवरं वसनं वा  
भ्प्_१०।३५।०१८।१ मणि-धरः क्वचिद् आगणयन् गा मालया दयित-गन्ध-तुलस्याः  
भ्प्_१०।३५।०१८।३ प्रणयिनो ऽनुचरस्य कदांसे प्रक्षिपन् भुजम् अगायत यत्र  
भ्प्_१०।३५।०१९।१ क्वणित-वेणु-रव-वञ्चित-चित्ताः कृष्णम् अन्वसत कृष्ण-गृहिण्यः  
भ्प्_१०।३५।०१९।३ गुण-गणार्णम् अनुगत्य हरिण्यो गोपिका इव विमुक्त-गृहाशाः  
भ्प्_१०।३५।०२०।१ कुन्द-दाम-कृत-कौतुक-वेषो गोप-गोधन-वृतो यमुनायाम्  
भ्प्_१०।३५।०२०।३ नन्द-सूनुर् अनघे तव वत्सो नर्म-दः प्रणयिणां विजहार  
भ्प्_१०।३५।०२१।१ मन्द-वायुर् उपवात्य् अनकूलं मानयन् मलयज-स्पर्शेन  
भ्प्_१०।३५।०२१।३ वन्दिनस् तम् उपदेव-गणा ये वाद्य-गीत-बलिभिः परिवव्रुः  
भ्प्_१०।३५।०२२।१ वत्सलो व्रज-गवां यद् अग-ध्रो वन्द्यमान-चरणः पथि वृद्धैः  
भ्प्_१०।३५।०२२।३ कृत्स्न-गो-धनम् उपोह्य दिनान्ते गीत-वेणुर् अनुगेडित-कीर्तिः  
भ्प्_१०।३५।०२३।१ उत्सवं श्रम-रुचापि दृशीनाम् उन्नयन् खुर-रजश्-छुरित-स्रक्  
भ्प्_१०।३५।०२३।३ दित्सयैति सुहृद्-आसिष एष देवकी-जठर-भूर् उडु-राजः  
भ्प्_१०।३५।०२४।१ मद-विघूर्णित-लोचन ईषत् मान-दः स्व-सुहृदां वन-माली  
भ्प्_१०।३५।०२४।३ बदर-पाण्डु-वदनो मृदु-गण्डं मण्डयन् कनक-कुण्डल-लक्ष्म्या  
भ्प्_१०।३५।०२५।१ यदु-पतिर् द्विरद-राज-विहारो यामिनी-पतिर् इवैष दिनान्ते  
भ्प्_१०।३५।०२५।३ मुदित-वक्त्र उपयाति दुरन्तं मोचयन् व्रज-गवां दिन-तापम्  
भ्प्_१०।३५।०२६।० श्री-शुक उवाच  
भ्प्_१०।३५।०२६।१ एवं व्रज-स्त्रियो राजन् कृष्ण-लीलानुगायतीः  
भ्प्_१०।३५।०२६।३ रेमिरे ऽहःसु तच्-चित्तास् तन्-मनस्का महोदयाः  
भ्प्_१०।३६।००१।० श्री बादरायणिर् उवाच  
भ्प्_१०।३६।००१।१ अथ तर्ह्य् आगतो गोष्ठम् अरिष्टो वृषभासुरः  
भ्प्_१०।३६।००१।३ महीम् महा-ककुत्-कायः कम्पयन् खुर-विक्षताम्  
भ्प्_१०।३६।००२।१ रम्भमाणः खरतरं पदा च विलिखन् महीम्  
भ्प्_१०।३६।००२।३ उद्यम्य पुच्छं वप्राणि विषाणाग्रेण चोद्धरन्  
भ्प्_१०।३६।००२।५ किञ्चित् किञ्चिच् छकृन् मुञ्चन् मूत्रयन् स्तब्ध-लोचनः  
भ्प्_१०।३६।००३।१ यस्य निर्ह्रादितेनाङ्ग निष्ठुरेण गवां नृणाम्  
भ्प्_१०।३६।००३।३ पतन्त्य् अकालतो गर्भाः स्रवन्ति स्म भयेन वै  
भ्प्_१०।३६।००४।१ निर्विशन्ति घना यस्य ककुद्य् अचल-शङ्कया  
भ्प्_१०।३६।००४।३ तं तीक्ष्ण-शृङ्गम् उद्वीक्ष्य गोप्यो गोपाश् च तत्रसुः  
भ्प्_१०।३६।००५।१ पशवो दुद्रुवुर् भीता राजन् सन्त्यज्य गो-कुलम्  
भ्प्_१०।३६।००५।३ कृष्ण कृष्णेति ते सर्वे गोविन्दं शरणं ययुः  
भ्प्_१०।३६।००६।१ भगवान् अपि तद् वीक्ष्य गो-कुलं भय-विद्रुतम्  
भ्प्_१०।३६।००६।३ मा भैष्टेति गिराश्वास्य वृषासुरम् उपाह्वयत्  
भ्प्_१०।३६।००७।१ गोपालैः पशुभिर् मन्द त्रासितैः किम् असत्तम  
भ्प्_१०।३६।००७।३ मयि शास्तरि दुष्टानां त्वद्-विधानां दुरात्मनाम्  
भ्प्_१०।३६।००८।१ इत्य् आस्फोत्याच्युतो ऽरिष्टं तल-शब्देन कोपयन्  
भ्प्_१०।३६।००८।३ सख्युर् अंसे भुजाभोगं प्रसार्यावस्थितो हरिः  
भ्प्_१०।३६।००९।१ सो ऽप्य् एवं कोपितो ऽरिष्टः खुरेणावनिम् उल्लिखन्  
भ्प्_१०।३६।००९।३ उद्यत्-पुच्छ-भ्रमन्-मेघः क्रुद्धः कृष्णम् उपाद्रवत्  
भ्प्_१०।३६।०१०।१ अग्र-न्यस्त-विषाणाग्रः स्तब्धासृग्-लोचनो ऽच्युतम्  
भ्प्_१०।३६।०१०।३ कटाक्षिप्याद्रवत् तूर्णम् इन्द्र-मुक्तो ऽशनिर् यथा  
भ्प्_१०।३६।०११।१ गृहीत्वा शृङ्गयोस् तं वा अष्टादश पदानि सः  
भ्प्_१०।३६।०११।३ प्रत्यपोवाह भगवान् गजः प्रति-गजं यथा  
भ्प्_१०।३६।०१२।१ सो ऽपविद्धो भगवता पुनर् उत्थाय सत्वरम्  
भ्प्_१०।३६।०१२।३ आपतत् स्विन्न-सर्वाङ्गो निःश्वसन् क्रोध-मूर्च्छितः  
भ्प्_१०।३६।०१३।१ तम् आपतन्तं स निगृह्य शृङ्गयोः पदा समाक्रम्य निपात्य भू-तले  
भ्प्_१०।३६।०१३।३ निष्पीडयाम् आस यथार्द्रम् अम्बरं कृत्वा विषाणेन जघान सो ऽपतत्  
भ्प्_१०।३६।०१४।१ असृग् वमन् मूत्र-शकृत् समुत्सृजन् क्षिपंश् च पादान् अनवस्थितेक्षणः  
भ्प्_१०।३६।०१४।३ जगाम कृच्छ्रं निरृतेर् अथ क्षयं पुष्पैः किरन्तो हरिम् ईडिरे सुराः  
भ्प्_१०।३६।०१५।१ एवं कुकुद्मिनं हत्वा स्तूयमानः द्विजातिभिः  
भ्प्_१०।३६।०१५।३ विवेश गोष्ठं स-बलो गोपीनां नयनोत्सवः  
भ्प्_१०।३६।०१६।१ अरिष्टे निहते दैत्ये कृष्णेनाद्भुत-कर्मणा  
भ्प्_१०।३६।०१६।३ कंसायाथाह भगवान् नारदो देव-दर्शनः  
भ्प्_१०।३६।०१७।१ यशोदायाः सुतां कन्यां देवक्याः कृष्णम् एव च  
भ्प्_१०।३६।०१७।३ रामं च रोहिणी-पुत्रं वसुदेवेन बिभ्यता  
भ्प्_१०।३६।०१७।५ न्यस्तौ स्व-मित्रे नन्दे वै याभ्यां ते पुरुषा हताः  
भ्प्_१०।३६।०१८।१ निशम्य तद् भोज-पतिः कोपात् प्रचलितेन्द्रियः  
भ्प्_१०।३६।०१८।३ निशातम् असिम् आदत्त वसुदेव-जिघांसया  
भ्प्_१०।३६।०१९।१ निवारितो नारदेन तत्-सुतौ मृत्युम् आत्मनः  
भ्प्_१०।३६।०१९।३ ज्ञात्वा लोह-मयैः पाशैर् बबन्ध सह भार्यया  
भ्प्_१०।३६।०२०।१ प्रतियाते तु देवर्षौ कम्स आभाष्य केशिनम्  
भ्प्_१०।३६।०२०।३ प्रेषयाम् आस हन्येतां भवता राम-केशवौ  
भ्प्_१०।३६।०२१।१ ततो मुष्टिक-चाणूर शल-तोशलकादिकान्  
भ्प्_१०।३६।०२१।३ अमात्यान् हस्तिपांश् चैव समाहूयाह भोज-राट्  
भ्प्_१०।३६।०२२।१ भो भो निशम्यताम् एतद् वीर-चाणूर-मुष्टिकौ  
भ्प्_१०।३६।०२२।३ नन्द-व्रजे किलासाते सुताव् आनकदुन्दुभेः  
भ्प्_१०।३६।०२३।१ राम-कृष्णौ ततो मह्यं मृत्युः किल निदर्शितः  
भ्प्_१०।३६।०२३।३ भवद्भ्याम् इह सम्प्राप्तौ हन्येतां मल्ल-लीलया  
भ्प्_१०।३६।०२४।१ मञ्चाः क्रियन्तां विविधा मल्ल-रङ्ग-परिश्रिताः  
भ्प्_१०।३६।०२४।३ पौरा जानपदाः सर्वे पश्यन्तु स्वैर-संयुगम्  
भ्प्_१०।३६।०२५।१ महामात्र त्वया भद्र रङ्ग-द्वार्य् उपनीयताम्  
भ्प्_१०।३६।०२५।३ द्विपः कुवलयापीडो जहि तेन ममाहितौ  
भ्प्_१०।३६।०२६।१ आरभ्यतां धनुर्-यागश् चतुर्दश्यां यथा-विधि  
भ्प्_१०।३६।०२६।३ विशसन्तु पशून् मेध्यान् भूत-राजाय मीढुषे  
भ्प्_१०।३६।०२७।१ इत्य् आज्ञाप्यार्थ-तन्त्र-ज्ञ आहूय यदु-पुङ्गवम्  
भ्प्_१०।३६।०२७।३ गृहीत्वा पाणिना पाणिं ततो ऽक्रूरम् उवाच ह  
भ्प्_१०।३६।०२८।१ भो भो दान-पते मह्यं क्रियतां मैत्रम् आदृतः  
भ्प्_१०।३६।०२८।३ नान्यस् त्वत्तो हिततमो विद्यते भोज-वृष्णिषु  
भ्प्_१०।३६।०२९।१ अतस् त्वाम् आश्रितः सौम्य कार्य-गौरव-साधनम्  
भ्प्_१०।३६।०२९।३ यथेन्द्रो विष्णुम् आश्रित्य स्वार्थम् अध्यगमद् विभुः  
भ्प्_१०।३६।०३०।१ गच्छ नन्द-व्रजं तत्र सुताव् आनकदुन्दुभेः  
भ्प्_१०।३६।०३०।३ आसाते ताव् इहानेन रथेनानय मा चिरम्  
भ्प्_१०।३६।०३१।१ निसृष्टः किल मे मृत्युर् देवैर् वैकुण्ठ-संश्रयैः  
भ्प्_१०।३६।०३१।३ ताव् आनय समं गोपैर् नन्दाद्यैः साभ्युपायनैः  
भ्प्_१०।३६।०३२।१ घातयिष्य इहानीतौ काल-कल्पेन हस्तिना  
भ्प्_१०।३६।०३२।३ यदि मुक्तौ ततो मल्लैर् घातये वैद्युतोपमैः  
भ्प्_१०।३६।०३३।१ तयोर् निहतयोस् तप्तान् वसुदेव-पुरोगमान्  
भ्प्_१०।३६।०३३।३ तद्-बन्धून् निहनिष्यामि वृष्णि-भोज-दशार्हकान्  
भ्प्_१०।३६।०३४।१ उग्रसेनं च पितरं स्थविरं राज्य-कामुकं  
भ्प्_१०।३६।०३४।३ तद्-भ्रातरं देवकं च ये चान्ये विद्विषो मम  
भ्प्_१०।३६।०३५।१ ततश् चैषा मही मित्र  
भ्प्_१०।३६।०३५।२ भवित्री नष्ट-कण्टका  
भ्प्_१०।३६।०३६।१ जरासन्धो मम गुरुर् द्विविदो दयितः सखा  
भ्प्_१०।३६।०३६।३ शम्बरो नरको बाणो मय्य् एव कृत-सौहृदाः  
भ्प्_१०।३६।०३६।५ तैर् अहं सुर-पक्षीयान् हत्वा भोक्ष्ये महीं नृपान्  
भ्प्_१०।३६।०३७।१ एतज् ज्ञात्वानय क्षिप्रं राम-कृष्णाव् इहार्भकौ  
भ्प्_१०।३६।०३७।३ धनुर्-मख-निरीक्षार्थं द्रष्टुं यदु-पुर-श्रियम्  
भ्प्_१०।३६।०३८।० श्री-अक्रूर उवाच  
भ्प्_१०।३६।०३८।१ राजन् मनीषितं सध्र्यक् तव स्वावद्य-मार्जनम्  
भ्प्_१०।३६।०३८।३ सिद्ध्य्-असिद्ध्योः समं कुर्याद् दैवं हि फल-साधनम्  
भ्प्_१०।३६।०३९।१ मनोरथान् करोत्य् उच्चैर् जनो दैव-हतान् अपि  
भ्प्_१०।३६।०३९।३ युज्यते हर्ष-शोकाभ्यां तथाप्य् आज्ञां करोमि ते  
भ्प्_१०।३६।०४०।० श्री-शुक उवाच  
भ्प्_१०।३६।०४०।१ एवम् आदिश्य चाक्रूरं मन्त्रिणश् च विषृज्य सः  
भ्प्_१०।३६।०४०।३ प्रविवेश गृहं कंसस् तथाक्रूरः स्वम् आलयम्  
भ्प्_१०।३७।००१।० श्री-शुक उवाच  
भ्प्_१०।३७।००१।१ केशी तु कंस-प्रहितः खुरैर् महीं  
भ्प्_१०।३७।००१।२ महा-हयो निर्जरयन् मनो-जवः  
भ्प्_१०।३७।००१।३ सटावधूताभ्र-विमान-सङ्कुलं  
भ्प्_१०।३७।००१।४ कुर्वन् नभो हेषित-भीषिताखिलः  
भ्प्_१०।३७।००२।१ तं त्रासयन्तं भगवान् स्व-गोकुलं  
भ्प्_१०।३७।००२।२ तद्-धेषितैर् वाल-विघूर्णिताम्बुदम्  
भ्प्_१०।३७।००२।३ आत्मानम् आजौ मृगयन्तम् अग्र-णीर्  
भ्प्_१०।३७।००२।४ उपाह्वयत् स व्यनदन् मृगेन्द्र-वत्  
भ्प्_१०।३७।००३।१ स तं निशाम्याभिमुखो मखेन खं  
भ्प्_१०।३७।००३।२ पिबन्न् इवाभ्यद्रवद् अत्य्-अमर्षणः  
भ्प्_१०।३७।००३।३ जघान पद्भ्याम् अरविन्द-लोचनं  
भ्प्_१०।३७।००३।४ दुरासदश् चण्ड-जवो दुरत्ययः  
भ्प्_१०।३७।००४।१ तद् वञ्चयित्वा तम् अधोक्षजो रुषा प्रगृह्य दोर्भ्यां परिविध्य पादयोः  
भ्प्_१०।३७।००४।३ सावज्ञम् उत्सृज्य धनुः-शतान्तरे यथोरगं तार्क्ष्य-सुतो व्यवस्थितः  
भ्प्_१०।३७।००५।१ सः लब्ध-सञ्ज्ञः पुनर् उत्थितो रुषा  
भ्प्_१०।३७।००५।२ व्यादाय केशी तरसापतद् धरिम्  
भ्प्_१०।३७।००५।३ सो ऽप्य् अस्य वक्त्रे भुजम् उत्तरं स्मयन्  
भ्प्_१०।३७।००५।४ प्रवेशयाम् आस यथोरगं बिले  
भ्प्_१०।३७।००६।१ दन्ता निपेतुर् भगवद्-भुज-स्पृशस्  
भ्प्_१०।३७।००६।२ ते केशिनस् तप्त-मय-स्पृशो यथा  
भ्प्_१०।३७।००६।३ बाहुश् च तद्-देह-गतो महात्मनो  
भ्प्_१०।३७।००६।४ यथामयः संववृधे उपेक्षितः  
भ्प्_१०।३७।००७।१ समेधमानेन स कृष्ण-बाहुना निरुद्ध-वायुश् चरणांश् च विक्षिपन्  
भ्प्_१०।३७।००७।३ प्रस्विन्न-गात्रः परिवृत्त-लोचनः पपात लण्डं विसृजन् क्षितौ व्यसुः  
भ्प्_१०।३७।००८।१ तद्-देहतः कर्कटिका-फलोपमाद् व्यसोर् अपाकृष्य भुजं महा-भुजः  
भ्प्_१०।३७।००८।३ अविस्मितो ऽयत्न-हतारिकः सुरैः प्रसून-वर्षैर् वर्षद्भिर् ईडितः  
भ्प्_१०।३७।००९।१ देवर्षिर् उपसङ्गम्य भागवत-प्रवरो नृप  
भ्प्_१०।३७।००९।३ कृष्णम् अक्लिष्ट-कर्माणं रहस्य् एतद् अभाषत  
भ्प्_१०।३७।०१०।१ कृष्ण कृष्णाप्रमेयात्मन् योगेश जगद्-ईश्वर  
भ्प्_१०।३७।०१०।३ वासुदेवाखिलावास सात्वतां प्रवर प्रभो  
भ्प्_१०।३७।०११।१ त्वम् आत्मा सर्व-भूतानाम् एको ज्योतिर् इवैधसाम्  
भ्प्_१०।३७।०११।३ गूढो गुहा-शयः साक्षी महा-पुरुष ईश्वरः  
भ्प्_१०।३७।०१२।१ आत्मनात्माश्रयः पूर्वं मायया ससृजे गुणान्  
भ्प्_१०।३७।०१२।३ तैर् इदं सत्य-सङ्कल्पः सृजस्य् अत्स्य् अवसीश्वरः  
भ्प्_१०।३७।०१३।१ स त्वं भूधर-भूतानां दैत्य-प्रमथ-रक्षसाम्  
भ्प्_१०।३७।०१३।३ अवतीर्णो विनाशाय साधुनां रक्षणाय च  
भ्प्_१०।३७।०१४।१ दिष्ट्या ते निहतो दैत्यो लीलयायं हयाकृतिः  
भ्प्_१०।३७।०१४।३ यस्य हेषित-सन्त्रस्तास् त्यजन्त्य् अनिमिषा दिवम्  
भ्प्_१०।३७।०१५।१ चाणूरं मुष्टिकं चैव मल्लान् अन्यांश् च हस्तिनम्  
भ्प्_१०।३७।०१५।३ कंसं च निहतं द्रक्ष्ये परश्वो ऽहनि ते विभो  
भ्प्_१०।३७।०१६।१ तस्यानु शङ्ख-यवन- मुराणां नरकस्य च  
भ्प्_१०।३७।०१६।३ पारिजातापहरणम् इन्द्रस्य च पराजयम्  
भ्प्_१०।३७।०१७।१ उद्वाहं वीर-कन्यानां वीर्य-शुल्कादि-लक्षणम्  
भ्प्_१०।३७।०१७।३ नृगस्य मोक्षणं शापाद् द्वारकायां जगत्-पते  
भ्प्_१०।३७।०१८।१ स्यमन्तकस्य च मणेर् आदानं सह भार्यया  
भ्प्_१०।३७।०१८।३ मृत-पुत्र-प्रदानं च ब्राह्मणस्य स्व-धामतः  
भ्प्_१०।३७।०१९।१ पौण्ड्रकस्य वधं पश्चात् काशि-पुर्याश् च दीपनम्  
भ्प्_१०।३७।०१९।३ दन्तवक्रस्य निधनं चैद्यस्य च महा-क्रतौ  
भ्प्_१०।३७।०२०।१ यानि चान्यानि वीर्याणि द्वारकाम् आवसन् भवान्  
भ्प्_१०।३७।०२०।३ कर्ता द्रक्ष्याम्य् अहं तानि गेयानि कविभिर् भुवि  
भ्प्_१०।३७।०२१।१ अथ ते काल-रूपस्य क्षपयिष्णोर् अमुष्य वै  
भ्प्_१०।३७।०२१।३ अक्षौहिणीनां निधनं द्रक्ष्याम्य् अर्जुन-सारथेः  
भ्प्_१०।३७।०२२।१ विशुद्ध-विज्ञान-घनं स्व-संस्थया  
भ्प्_१०।३७।०२२।२ समाप्त-सर्वार्थम् अमोघ-वाञ्छितम्  
भ्प्_१०।३७।०२२।३ स्व-तेजसा नित्य-निवृत्त-माया-  
भ्प्_१०।३७।०२२।४ गुण-प्रवाहं भगवन्तम् ईमहि  
भ्प्_१०।३७।०२३।१ त्वाम् ईश्वरं स्वाश्रयम् आत्म-मायया विनिर्मिताशेष-विशेष-कल्पनम्  
भ्प्_१०।३७।०२३।३ क्रीडार्थम् अद्यात्त-मनुष्य-विग्रहं नतो ऽस्मि धुर्यं यदु-वृष्णि-सात्वताम्  
भ्प्_१०।३७।०२४।० श्री-शुक उवाच  
भ्प्_१०।३७।०२४।१ एवं यदु-पतिं कृष्णं भागवत-प्रवरो मुनिः  
भ्प्_१०।३७।०२४।३ प्रणिपत्याभ्यनुज्ञातो ययौ तद्-दर्शनोत्सवः  
भ्प्_१०।३७।०२५।१ भगवान् अपि गोविन्दो हत्वा केशिनम् आहवे  
भ्प्_१०।३७।०२५।३ पशून् अपालयत् पालैः प्रीतैर् व्रज-सुखावहः  
भ्प्_१०।३७।०२६।१ एकदा ते पशून् पालाश् चारयन्तो ऽद्रि-सानुषु  
भ्प्_१०।३७।०२६।३ चक्रुर् निलायन-क्रीडाश् चोर-पालापदेशतः  
भ्प्_१०।३७।०२७।१ तत्रासन् कतिचिच् चोराः पालाश् च कतिचिन् नृप  
भ्प्_१०।३७।०२७।३ मेषायिताश् च तत्रैके विजह्रुर् अकुतो-भयाः  
भ्प्_१०।३७।०२८।१ मय-पुत्रो महा-मायो व्योमो गोपाल-वेष-धृक्  
भ्प्_१०।३७।०२८।३ मेषायितान् अपोवाह प्रायश् चोरायितो बहून्  
भ्प्_१०।३७।०२९।१ गिरि-दर्यां विनिक्षिप्य नीतं नीतं महासुरः  
भ्प्_१०।३७।०२९।३ शिलया पिदधे द्वारं चतुः-पञ्चावशेषिताः  
भ्प्_१०।३७।०३०।१ तस्य तत् कर्म विज्ञाय कृष्णः शरण-दः सताम्  
भ्प्_१०।३७।०३०।३ गोपान् नयन्तं जग्राह वृकं हरिर् इवौजसा  
भ्प्_१०।३७।०३१।१ स निजं रूपम् आस्थाय गिरीन्द्र-सदृशं बली  
भ्प्_१०।३७।०३१।३ इच्छन् विमोक्तुम् आत्मानं नाशक्नोद् ग्रहणातुरः  
भ्प्_१०।३७।०३२।१ तं निगृह्याच्युतो दोर्भ्यां पातयित्वा मही-तले  
भ्प्_१०।३७।०३२।३ पश्यतां दिवि देवानां पशु-मारम् अमारयत्  
भ्प्_१०।३७।०३३।१ गुहा-पिधानं निर्भिद्य गोपान् निःसार्य कृच्छ्रतः  
भ्प्_१०।३७।०३३।३ स्तूयमानः सुरैर् गोपैः प्रविवेश स्व-गोकुलम्  
भ्प्_१०।३८।००१।० श्री-शुक उवाच  
भ्प्_१०।३८।००१।१ अक्रूरो ऽपि च तां रात्रिं मधु-पुर्यां महा-मतिः  
भ्प्_१०।३८।००१।३ उषित्वा रथम् आस्थाय प्रययौ नन्द-गोकुलम्  
भ्प्_१०।३८।००२।१ गच्छन् पथि महा-भागो भगवत्य् अम्बुजेक्षणे  
भ्प्_१०।३८।००२।३ भक्तिं पराम् उपगत एवम् एतद् अचिन्तयत्  
भ्प्_१०।३८।००३।१ किं मयाचरितं भद्रं किं तप्तं परमं तपः  
भ्प्_१०।३८।००३।३ किं वाथाप्य् अर्हते दत्तं यद् द्रक्ष्याम्य् अद्य केशवम्  
भ्प्_१०।३८।००४।१ ममैतद् दुर्लभं मन्य उत्तमः-श्लोक-दर्शनम्  
भ्प्_१०।३८।००४।३ विषयात्मनो यथा ब्रह्म- कीर्तनं शूद्र-जन्मनः  
भ्प्_१०।३८।००५।१ मैवं ममाधमस्यापि स्याद् एवाच्युत-दर्शनम्  
भ्प्_१०।३८।००५।३ ह्रियमाणः कल-नद्या क्वचित् तरति कश्चन  
भ्प्_१०।३८।००६।१ ममाद्यामङ्गलं नष्टं फलवांश् चैव मे भवः  
भ्प्_१०।३८।००६।३ यन् नमस्ये भगवतो योगि-ध्येयान्घ्रि-पङ्कजम्  
भ्प्_१०।३८।००७।१ कंसो बताद्याकृत मे ऽत्य्-अनुग्रहं द्रक्ष्ये ऽङ्घ्रि-पद्मं प्रहितो ऽमुना हरेः  
भ्प्_१०।३८।००७।३ कृतावतारस्य दुरत्ययं तमः पूर्वे ऽतरन् यन्-नख-मण्डल-त्विषा  
भ्प्_१०।३८।००८।१ यद् अर्चितं ब्रह्म-भवादिभिः सुरैः  
भ्प्_१०।३८।००८।२ श्रिया च देव्या मुनिभिः स-सात्वतैः  
भ्प्_१०।३८।००८।३ गो-चारणायानुचरैश् चरद् वने  
भ्प्_१०।३८।००८।४ यद् गोपिकानां कुच-कुङ्कुमाङ्कितम्  
भ्प्_१०।३८।००९।१ द्रक्ष्यामि नूनं सु-कपोल-नासिकं स्मितावलोकारुण-कञ्ज-लोचनम्  
भ्प्_१०।३८।००९।३ मुखं मुकुन्दस्य गुडालकावृतं प्रदक्षिणं मे प्रचरन्ति वै मृगाः  
भ्प्_१०।३८।०१०।१ अप्य् अद्य विष्णोर् मनुजत्वम् ईयुषो भारावताराय भुवो निजेच्छया  
भ्प्_१०।३८।०१०।३ लावण्य-धाम्नो भवितोपलम्भनं मह्यं न न स्यात् फलम् अञ्जसा दृशः  
भ्प्_१०।३८।०११।१ य ईक्षिताहं-रहितो ऽप्य् असत्-सतोः स्व-तेजसापास्त-तमो-भिदा-भ्रमः  
भ्प्_१०।३८।०११।३ स्व-माययात्मन् रचितैस् तद्-ईक्षया प्राणाक्ष-धीभिः सदनेष्व् अभीयते  
भ्प्_१०।३८।०१२।१ यस्याखिलामीव-हभिः सु-मङ्गलैः वाचो विमिश्रा गुण-कर्म-जन्मभिः  
भ्प्_१०।३८।०१२।३ प्राणन्ति शुम्भन्ति पुनन्ति वै जगत् यास् तद्-विरक्ताः शव-शोभना मताः  
भ्प्_१०।३८।०१३।१ स चावतीर्णः किल सत्वतान्वये स्व-सेतु-पालामर-वर्य-शर्म-कृत्  
भ्प्_१०।३८।०१३।३ यशो वितन्वन् व्रज आस्त ईश्वरो गायन्ति देवा यद् अशेष-मङ्गलम्  
भ्प्_१०।३८।०१४।१ तं त्व् अद्य नूनं महतां गतिं गुरुं  
भ्प्_१०।३८।०१४।२ त्रैलोक्य-कान्तं दृशिमन्-महोत्सवम्  
भ्प्_१०।३८।०१४।३ रूपं दधानं श्रिय ईप्सितास्पदं  
भ्प्_१०।३८।०१४।४ द्रक्ष्ये ममासन्न् उषसः सु-दर्शनाः  
भ्प्_१०।३८।०१५।१ अथावरूढः सपदीशयो रथात् प्रधान-पुंसोश् चरणं स्व-लब्धये  
भ्प्_१०।३८।०१५।३ धिया धृतं योगिभिर् अप्य् अहं ध्रुवं नमस्य आभ्यां च सखीन् वनौकसः  
भ्प्_१०।३८।०१६।१ अप्य् अङ्घ्रि-मूले पतितस्य मे विभुः  
भ्प्_१०।३८।०१६।२ शिरस्य् अधास्यन् निज-हस्त-पङ्कजम्  
भ्प्_१०।३८।०१६।३ दत्ताभयं काल-भुजाङ्ग-रंहसा  
भ्प्_१०।३८।०१६।४ प्रोद्वेजितानां शरणैषिणां णृनाम्  
भ्प्_१०।३८।०१७।१ समर्हणं यत्र निधाय कौशिकस् तथा बलिश् चाप जगत्-त्रयेन्द्रताम्  
भ्प्_१०।३८।०१७।३ यद् वा विहारे व्रज-योषितां श्रमं स्पर्शेन सौगन्धिक-गन्ध्य् अपानुदत्  
भ्प्_१०।३८।०१८।१ न मय्य् उपैष्यत्य् अरि-बुद्धिम् अच्युतः  
भ्प्_१०।३८।०१८।२ कंसस्य दूतः प्रहितो ऽपि विश्व-दृक्  
भ्प्_१०।३८।०१८।३ यो ऽन्तर् बहिश् चेतस एतद् ईहितं  
भ्प्_१०।३८।०१८।४ क्षेत्र-ज्ञ ईक्षत्य् अमलेन चक्षुषा  
भ्प्_१०।३८।०१९।१ अप्य् अङ्घ्रि-मूले ऽवहितं कृताञ्जलिं  
भ्प्_१०।३८।०१९।२ माम् ईक्षिता स-स्मितम् आर्द्रया दृशा  
भ्प्_१०।३८।०१९।३ सपद्य् अपध्वस्त-समस्त-किल्बिषो  
भ्प्_१०।३८।०१९।४ वोढा मुदं वीत-विशङ्क ऊर्जिताम्  
भ्प्_१०।३८।०२०।१ सुहृत्तमं ज्ञातिम् अनन्य-दैवतं दोर्भ्यां बृहद्भ्यां परिरप्स्यते ऽथ माम्  
भ्प्_१०।३८।०२०।३ आत्मा हि तीर्थी-क्रियते तदैव मे बन्धश् च कर्मात्मक उच्छ्वसित्य् अतः  
भ्प्_१०।३८।०२१।१ लब्ध्वाङ्ग-सङ्गम् प्रणतम् कृताञ्जलिं  
भ्प्_१०।३८।०२१।२ मां वक्ष्यते ऽक्रूर ततेत्य् उरुश्रवाः  
भ्प्_१०।३८।०२१।३ तदा वयं जन्म-भृतो महीयसा  
भ्प्_१०।३८।०२१।४ नैवादृतो यो धिग् अमुष्य जन्म तत्  
भ्प्_१०।३८।०२२।१ न तस्य कश्चिद् दयितः सुहृत्तमो न चाप्रियो द्वेष्य उपेक्ष्य एव वा  
भ्प्_१०।३८।०२२।३ तथापि भक्तान् भजते यथा तथा सुर-द्रुमो यद्वद् उपाश्रितो ऽर्थ-दः  
भ्प्_१०।३८।०२३।१ किं चाग्रजो मावनतं यदूत्तमः स्मयन् परिष्वज्य गृहीतम् अञ्जलौ  
भ्प्_१०।३८।०२३।३ गृहं प्रवेष्याप्त-समस्त-सत्कृतं सम्प्रक्ष्यते कंस-कृतं स्व-बन्धुषु  
भ्प्_१०।३८।०२४।० श्री-शुक उवाच  
भ्प्_१०।३८।०२४।१ इति सञ्चिन्तयन् कृष्णं श्वफल्क-तनयो ऽध्वनि  
भ्प्_१०।३८।०२४।३ रथेन गोकुलं प्राप्तः सूर्यश् चास्त-गिरिं नृप  
भ्प्_१०।३८।०२५।१ पदानि तस्याखिल-लोक-पाल- किरीट-जुष्टामल-पाद-रेणोः  
भ्प्_१०।३८।०२५।३ ददर्श गोष्ठे क्षिति-कौतुकानि विलक्षितान्य् अब्ज-यवाङ्कुशाद्यैः  
भ्प्_१०।३८।०२६।१ तद्-दर्शनाह्लाद-विवृद्ध-सम्भ्रमः  
भ्प्_१०।३८।०२६।२ प्रेम्णोर्ध्व-रोमाश्रु-कलाकुलेक्षणः  
भ्प्_१०।३८।०२६।३ रथाद् अवस्कन्द्य स तेष्व् अचेष्टत  
भ्प्_१०।३८।०२६।४ प्रभोर् अमून्य् अङ्घ्रि-रजांस्य् अहो इति  
भ्प्_१०।३८।०२७।१ देहं-भृताम् इयान् अर्थो हित्वा दम्भं भियं शुचम्  
भ्प्_१०।३८।०२७।३ सन्देशाद् यो हरेर् लिङ्ग- दर्शन-श्रवणादिभिः  
भ्प्_१०।३८।०२८।१ ददर्श कृष्णं रामं च व्रजे गो-दोहनं गतौ  
भ्प्_१०।३८।०२८।२ पीत-नीलाम्बर-धरौ शरद्-अम्बुरहेक्षणौ  
भ्प्_१०।३८।०२९।१ किशोरौ श्यामल-श्वेतौ श्री-निकेतौ बृहद्-भुजौ  
भ्प्_१०।३८।०२९।३ सु-मुखौ सुन्दर-वरौ बल-द्विरद-विक्रमौ  
भ्प्_१०।३८।०३०।१ ध्वज-वज्राङ्कुशाम्भोजैश् चिह्नितैर् अङ्घ्रिभिर् व्रजम्  
भ्प्_१०।३८।०३०।३ शोभयन्तौ महात्मानौ सानुक्रोश-स्मितेक्षणौ  
भ्प्_१०।३८।०३१।१ उदार-रुचिर-क्रीडौ स्रग्विणौ वन-मालिनौ  
भ्प्_१०।३८।०३१।३ पुण्य-गन्धानुलिप्ताङ्गौ स्नातौ विरज-वाससौ  
भ्प्_१०।३८।०३२।१ प्रधान-पुरुषाव् आद्यौ जगद्-धेतू जगत्-पती  
भ्प्_१०।३८।०३२।३ अवतीर्णौ जगत्य्-अर्थे स्वांशेन बल-केशवौ  
भ्प्_१०।३८।०३३।१ दिशो वितिमिरा राजन् कुर्वाणौ प्रभया स्वया  
भ्प्_१०।३८।०३३।३ यथा मारकतः शैलो रौप्यश् च कनकाचितौ  
भ्प्_१०।३८।०३४।१ रथात् तूर्णम् अवप्लुत्य सो ऽक्रूरः स्नेह-विह्वलः  
भ्प्_१०।३८।०३४।३ पपात चरणोपान्ते दण्ड-वद् राम-कृष्णयोः  
भ्प्_१०।३८।०३५।१ भगवद्-दर्शनाह्लाद- बाष्प-पर्याकुलेक्षणः  
भ्प्_१०।३८।०३५।३ पुलकचिताङ्ग औत्कण्ठ्यात् स्वाख्याने नाशकन् नृप  
भ्प्_१०।३८।०३६।१ भगवांस् तम् अभिप्रेत्य रथाङ्गाङ्कित-पाणिना  
भ्प्_१०।३८।०३६।३ परिरेभे ऽभ्युपाकृष्य प्रीतः प्रणत-वत्सलः  
भ्प्_१०।३८।०३७।१ सङ्कर्षणश् च प्रणतम् उपगुह्य महा-मनाः  
भ्प्_१०।३८।०३७।३ गृहीत्वा पाणिना पाणी अनयत् सानुजो गृहम्  
भ्प्_१०।३८।०३८।१ पृष्ट्वाथ स्व्-आगतं तस्मै निवेद्य च वरासनम्  
भ्प्_१०।३८।०३८।३ प्रक्षाल्य विधि-वत् पादौ मधु-पर्कार्हणम् आहरत्  
भ्प्_१०।३८।०३९।१ निवेद्य गां चातिथये संवाह्य श्रान्तम् आडृतः  
भ्प्_१०।३८।०३९।३ अन्नं बहु-गुणं मेध्यं श्रद्धयोपाहरद् विभुः  
भ्प्_१०।३८।०४०।१ तस्मै भुक्तवते प्रीत्या रामः परम-धर्म-वित्  
भ्प्_१०।३८।०४०।३ मख-वासैर् गन्ध-माल्यैः परां प्रीतिं व्यधात् पुनः  
भ्प्_१०।३८।०४१।१ पप्रच्छ सत्-कृतं नन्दः कथं स्थ निरनुग्रहे  
भ्प्_१०।३८।०४१।३ कंसे जीवति दाशार्ह सौन-पाला इवावयः  
भ्प्_१०।३८।०४२।१ यो ऽवधीत् स्व-स्वसुस् तोकान् क्रोशन्त्या असु-तृप् खलः  
भ्प्_१०।३८।०४२।३ किं नु स्वित् तत्-प्रजानां वः कुशलं विमृशामहे  
भ्प्_१०।३८।०४३।१ इत्थं सूनृतया वाचा नन्देन सु-सभाजितः  
भ्प्_१०।३८।०४३।३ अक्रूरः परिपृष्टेन जहाव् अध्व-परिश्रमम्  
भ्प्_१०।३९।००१।० श्री-शुक उवाच  
भ्प्_१०।३९।००१।१ सुखोपविष्टः पर्यङ्के रम-कृष्णोरु-मानितः  
भ्प्_१०।३९।००१।३ लेभे मनोरथान् सर्वान् पथि यान् स चकार ह  
भ्प्_१०।३९।००२।१ किम् अलभ्यं भगवति प्रसन्ने श्री-निकेतने  
भ्प्_१०।३९।००२।३ तथापि तत्-परा राजन् न हि वाञ्छन्ति किञ्चन  
भ्प्_१०।३९।००३।१ सायन्तनाशनं कृत्वा भगवान् देवकी-सुतः  
भ्प्_१०।३९।००३।३ सुहृत्सु वृत्तं कंसस्य पप्रच्छान्यच् चिकीर्षितम्  
भ्प्_१०।३९।००४।० श्री-भगवान् उवाच  
भ्प्_१०।३९।००४।१ तात सौम्यागतः कच्चित् स्व्-आगतं भद्रम् अस्तु वः  
भ्प्_१०।३९।००४।३ अपि स्व-ज्ञाति-बन्धूनाम् अनमीवम् अनामयम्  
भ्प्_१०।३९।००५।१ किं नु नः कुशलं पृच्छे एधमाने कुलामये  
भ्प्_१०।३९।००५।३ कंसे मातुल-नाम्नाङ्ग स्वानां नस् तत्-प्रजासु च  
भ्प्_१०।३९।००६।१ अहो अस्मद् अभूद् भूरि पित्रोर् वृजिनम् आर्ययोः  
भ्प्_१०।३९।००६।३ यद्-धेतोः पुत्र-मरणं यद्-धेतोर् बन्धनं तयोः  
भ्प्_१०।३९।००७।१ दिष्ट्याद्य दर्शनं स्वानां मह्यं वः सौम्य काङ्क्षितम्  
भ्प्_१०।३९।००७।३ सञ्जातं वर्ण्यतां तात तवागमन-कारणम्  
भ्प्_१०।३९।००८।० श्री-शुक उवाच  
भ्प्_१०।३९।००८।१ पृष्टो भगवता सर्वं वर्णयाम् आस माधवः  
भ्प्_१०।३९।००८।३ वैरानुबन्धं यदुषु वसुदेव-वधोद्यमम्  
भ्प्_१०।३९।००९।१ यत्-सन्देशो यद्-अर्थं वा दूतः सम्प्रेषितः स्वयम्  
भ्प्_१०।३९।००९।३ यद् उक्तं नारदेनास्य स्व-जन्मानकदुन्दुभेः  
भ्प्_१०।३९।०१०।१ श्रुत्वाक्रूर-वचः कृष्णो बलश् च पर-वीर-हा  
भ्प्_१०।३९।०१०।३ प्रहस्य नन्दं पितरं राज्ञा दिष्टं विजज्ञतुः  
भ्प्_१०।३९।०११।१ गोपान् समादिशत् सो ऽपि गृह्यतां सर्व-गो-रसः  
भ्प्_१०।३९।०११।३ उपायनानि गृह्णीध्वं युज्यन्तां शकटानि च  
भ्प्_१०।३९।०१२।१ यास्यामः श्वो मधु-पुरीं दास्यामो नृपते रसान्  
भ्प्_१०।३९।०१२।३ द्रक्ष्यामः सु-महत् पर्व यान्ति जानपदाः किल  
भ्प्_१०।३९।०१२।५ एवम् आघोषयत् क्षत्रा नन्द-गोपः स्व-गोकुले  
भ्प्_१०।३९।०१३।१ गोप्यस् तास् तद् उपश्रुत्य बभूवुर् व्यथिता भृशम्  
भ्प्_१०।३९।०१३।३ राम-कृष्णौ पुरीं नेतुम् अक्रूरं व्रजम् आगतम्  
भ्प्_१०।३९।०१४।१ काश्चित् तत्-कृत-हृत्-ताप श्वास-म्लान-मुख-श्रियः  
भ्प्_१०।३९।०१४।३ स्रंसद्-दुकूल-वलय केश-ग्रन्थ्यश् च काश्चन  
भ्प्_१०।३९।०१५।१ अन्याश् च तद्-अनुध्यान निवृत्ताशेष-वृत्तयः  
भ्प्_१०।३९।०१५।३ नाभ्यजानन्न् इमं लोकम् आत्म-लोकं गता इव  
भ्प्_१०।३९।०१६।१ स्मरन्त्यश् चापराः शौरेर् अनुराग-स्मितेरिताः  
भ्प्_१०।३९।०१६।३ हृदि-स्पृशश् चित्र-पदा गिरः सम्मुमुहुः स्त्रियः  
भ्प्_१०।३९।०१७।१ गतिं सु-ललितां चेष्टां स्निग्ध-हासावलोकनम्  
भ्प्_१०।३९।०१७।३ शोकापहानि नर्माणि प्रोद्दाम-चरितानि च  
भ्प्_१०।३९।०१८।१ चिन्तयन्त्यो मुकुन्दस्य भीता विरह-कातराः  
भ्प्_१०।३९।०१८।३ समेताः सङ्घशः प्रोचुर् अश्रु-मुख्यो ऽच्युताशयाः  
भ्प्_१०।३९।०१९।० श्री-गोप्य ऊचुः  
भ्प्_१०।३९।०१९।१ अहो विधातस् तव न क्वचिद् दया संयोज्य मैत्र्या प्रणयेन देहिनः  
भ्प्_१०।३९।०१९।३ तांश् चाकृतार्थान् वियुनङ्क्ष्य् अपार्थकं विक्रीडितं ते ऽर्भक-चेष्टितं यथा  
भ्प्_१०।३९।०२०।१ यस् त्वं प्रदर्श्यासित-कुन्तलावृतं  
भ्प्_१०।३९।०२०।२ मुकुन्द-वक्त्रं सु-कपोलम् उन्-नसम्  
भ्प्_१०।३९।०२०।३ शोकापनोद-स्मित-लेश-सुन्दरं  
भ्प्_१०।३९।०२०।४ करोषि पारोक्ष्यम् असाधु ते कृतम्  
भ्प्_१०।३९।०२१।१ क्रूरस् त्वम् अक्रूर-समाख्यया स्म नश्  
भ्प्_१०।३९।०२१।२ चक्षुर् हि दत्तं हरसे बताज्ञ-वत्  
भ्प्_१०।३९।०२१।३ येनैक-देशे ऽखिल-सर्ग-सौष्ठवं  
भ्प्_१०।३९।०२१।४ त्वदीयम् अद्राक्ष्म वयं मधु-द्विषः  
भ्प्_१०।३९।०२२।१ न नन्द-सूनुः क्षण-भङ्ग-सौहृदः  
भ्प्_१०।३९।०२२।२ समीक्षते नः स्व-कृतातुरा बत  
भ्प्_१०।३९।०२२।३ विहाय गेहान् स्व-जनान् सुतान् पतींस्  
भ्प्_१०।३९।०२२।४ तद्-दास्यम् अद्धोपगता नव-प्रियः  
भ्प्_१०।३९।०२३।१ सुखं प्रभाता रजनीयम् आशिषः सत्या बभूवुः पुर-योषितां ध्रुवम्  
भ्प्_१०।३९।०२३।३ याः सम्प्रविष्टस्य मुखं व्रजस्-पतेः पास्यन्त्य् अपाङ्गोत्कलित-स्मितासवम्  
भ्प्_१०।३९।०२४।१ तासां मुकुन्दो मधु-मञ्जु-भाषितैर्  
भ्प्_१०।३९।०२४।२ गृहीत-चित्तः पर-वान् मनस्व्य् अपि  
भ्प्_१०।३९।०२४।३ कथं पुनर् नः प्रतियास्यते ऽबला  
भ्प्_१०।३९।०२४।४ ग्राम्याः सलज्ज-स्मित-विभ्रमैर् भ्रमन्  
भ्प्_१०।३९।०२५।१ अद्य ध्रुवं तत्र दृशो भविष्यते दाशार्ह-भोजान्धक-वृष्णि-सात्वताम्  
भ्प्_१०।३९।०२५।३ महोत्सवः श्री-रमणं गुणास्पदं द्रक्ष्यन्ति ये चाध्वनि देवकी-सुतम्  
भ्प्_१०।३९।०२६।१ मैतद्-विधस्याकरुणस्य नाम भूद् अक्रूर इत्य् एतद् अतीव दारुणः  
भ्प्_१०।३९।०२६।३ यो ऽसाव् अनाश्वास्य सु-दुःखितम् जनं प्रियात् प्रियं नेष्यति पारम् अध्वनः  
भ्प्_१०।३९।०२७।१ अनार्द्र-धीर् एष समास्थितो रथं तम् अन्व् अमी च त्वरयन्ति दुर्मदाः  
भ्प्_१०।३९।०२७।३ गोपा अनोभिः स्थविरैर् उपेक्षितं दैवं च नो ऽद्य प्रतिकूलम् ईहते  
भ्प्_१०।३९।०२८।१ निवारयामः समुपेत्य माधवं किं नो ऽकरिष्यन् कुल-वृद्ध-बान्धवाः  
भ्प्_१०।३९।०२८।३ मुकुन्द-सङ्गान् निमिषार्ध-दुस्त्यजाद् दैवेन विध्वंसित-दीन-चेतसाम्  
भ्प्_१०।३९।०२९।१ यस्यानुराग-ललित-स्मित-वल्गु-मन्त्र  
भ्प्_१०।३९।०२९।२ लीलावलोक-परिरम्भण-रास-गोष्ठाम्  
भ्प्_१०।३९।०२९।३ नीताः स्म नः क्षणम् इव क्षणदा विना तं  
भ्प्_१०।३९।०२९।४ गोप्यः कथं न्व् अतितरेम तमो दुरन्तम्  
भ्प्_१०।३९।०३०।१ यो ऽह्नः क्षये व्रजम् अनन्त-सखः परीतो  
भ्प्_१०।३९।०३०।२ गोपैर् विशन् खुर-रजश्-छुरितालक-स्रक्  
भ्प्_१०।३९।०३०।३ वेणुं क्वणन् स्मित-कताक्ष-निरीक्षणेन  
भ्प्_१०।३९।०३०।४ चित्तं क्षिणोत्य् अमुम् ऋते नु कथं भवेम  
भ्प्_१०।३९।०३१।० श्री-शुक उवाच  
भ्प्_१०।३९।०३१।१ एवं ब्रुवाणा विरहातुरा भृशं व्रज-स्त्रियः कृष्ण-विषक्त-मानसाः  
भ्प्_१०।३९।०३१।३ विसृज्य लज्जां रुरुदुः स्म सु-स्वरं गोविन्द दामोदर माधवेति  
भ्प्_१०।३९।०३२।१ स्त्रीणाम् एवं रुदन्तीनाम् उदिते सवितर्य् अथ  
भ्प्_१०।३९।०३२।३ अक्रूरश् चोदयाम् आस कृत-मैत्रादिको रथम्  
भ्प्_१०।३९।०३३।१ गोपास् तम् अन्वसज्जन्त नन्दाद्याः शकटैस् ततः  
भ्प्_१०।३९।०३३।३ आदायोपायनं भूरि कुम्भान् गो-रस-सम्भृतान्  
भ्प्_१०।३९।०३४।१ गोप्यश् च दयितं कृष्णम् अनुव्रज्यानुरञ्जिताः  
भ्प्_१०।३९।०३४।३ प्रत्यादेशं भगवतः काङ्क्षन्त्यश् चावतस्थिरे  
भ्प्_१०।३९।०३५।१ तास् तथा तप्यतीर् वीक्ष्य स्व-प्रस्थाणे यदूत्तमः  
भ्प्_१०।३९।०३५।३ सान्त्वयाम् अस स-प्रेमैर् आयास्य इति दौत्यकैः  
भ्प्_१०।३९।०३६।१ यावद् आलक्ष्यते केतुर् यावद् रेणू रथस्य च  
भ्प्_१०।३९।०३६।३ अनुप्रस्थापितात्मानो लेख्यानीवोपलक्षिताः  
भ्प्_१०।३९।०३७।१ ता निराशा निववृतुर् गोविन्द-विनिवर्तने  
भ्प्_१०।३९।०३७।३ विशोका अहनी निन्युर् गायन्त्यः प्रिय-चेष्टितम्  
भ्प्_१०।३९।०३८।१ भगवान् अपि सम्प्राप्तो रामाक्रूर-युतो नृप  
भ्प्_१०।३९।०३८।३ रथेन वायु-वेगेन कालिन्दीम् अघ-नाशिनीम्  
भ्प्_१०।३९।०३९।१ तत्रोपस्पृश्य पानीयं पीत्वा मृष्टं मणि-प्रभम्  
भ्प्_१०।३९।०३९।३ वृक्ष-षण्डम् उपव्रज्य स-रामो रथम् आविशत्  
भ्प्_१०।३९।०४०।१ अक्रूरस् ताव् उपामन्त्र्य निवेश्य च रथोपरि  
भ्प्_१०।३९।०४०।३ कालिन्द्या ह्रदम् आगत्य स्नानं विधि-वद् आचरत्  
भ्प्_१०।३९।०४१।१ निमज्ज्य तस्मिन् सलिले जपन् ब्रह्म सनातनम्  
भ्प्_१०।३९।०४१।३ ताव् एव ददृशे ऽक्रूरो राम-कृष्णौ समन्वितौ  
भ्प्_१०।३९।०४२।१ तौ रथ-स्थौ कथम् इह सुताव् आनकदुन्दुभेः  
भ्प्_१०।३९।०४२।३ तर्हि स्वित् स्यन्दने न स्त इत्य् उन्मज्ज्य व्यचष्ट सः  
भ्प्_१०।३९।०४३।१ तत्रापि च यथा-पूर्वम् आसीनौ पुनर् एव सः  
भ्प्_१०।३९।०४३।३ न्यमज्जद् दर्शनं यन् मे मृषा किं सलिले तयोः  
भ्प्_१०।३९।०४४।१ भूयस् तत्रापि सो ऽद्राक्षीत् स्तूयमानम् अहीश्वरम्  
भ्प्_१०।३९।०४४।३ सिद्ध-चारण-गन्धर्वैर् असुरैर् नत-कन्धरैः  
भ्प्_१०।३९।०४५।१ सहस्र-शिरसं देवं सहस्र-फण-मौलिनम्  
भ्प्_१०।३९।०४५।३ नीलाम्बरं विस-श्वेतं शृङ्गैः श्वेतम् इव स्थितम्  
भ्प्_१०।३९।०४६।१ तस्योत्सङ्गे घन-स्यामं पीत-कौशेय-वाससम्  
भ्प्_१०।३९।०४६।३ पुरुषं चतुर्-भुजं शान्तम् पद्म-पत्रारुणेक्षणम्  
भ्प्_१०।३९।०४७।१ चारु-प्रसन्न-वदनं चारु-हास-निरीक्षणम्  
भ्प्_१०।३९।०४७।३ सु-भ्रून्नसं चरु-कर्णं सु-कपोलारुणाधरम्  
भ्प्_१०।३९।०४८।१ प्रलम्ब-पीवर-भुजं तुङ्गांसोरः-स्थल-श्रियम्  
भ्प्_१०।३९।०४८।३ कम्बु-कण्ठं निम्न-नाभिं वलिमत्-पल्लवोदरम्  
भ्प्_१०।३९।०४९।१ बृहत्-कति-तत-श्रोणि करभोरु-द्वयान्वितम्  
भ्प्_१०।३९।०४९।३ चारु-जानु-युगं चारु जङ्घा-युगल-संयुतम्  
भ्प्_१०।३९।०५०।१ तुङ्ग-गुल्फारुण-नख व्रात-दीधितिभिर् वृतम्  
भ्प्_१०।३९।०५०।३ नवाङ्गुल्य्-अङ्गुष्ठ-दलैर् विलसत्-पाद-पङ्कजम्  
भ्प्_१०।३९।०५१।१ सु-महार्ह-मणि-व्रात किरीट-कटकाङ्गदैः  
भ्प्_१०।३९।०५१।३ कटि-सूत्र-ब्रह्म-सूत्र हार-नूपुर-कुण्डलैः  
भ्प्_१०।३९।०५२।१ भ्राजमानं पद्म-करं शङ्ख-चक्र-गदा-धरम्  
भ्प्_१०।३९।०५२।३ श्रीवत्स-वक्षसं भ्राजत् कौस्तुभं वन-मालिनम्  
भ्प्_१०।३९।०५३।१ सुनन्द-नन्द-प्रमुखैः पर्षदैः सनकादिभिः  
भ्प्_१०।३९।०५३।३ सुरेशैर् ब्रह्म-रुद्राद्यैर् नवभिश् च द्विजोत्तमैः  
भ्प्_१०।३९।०५४।१ प्रह्राद-नारद-वसु प्रमुखैर् भागवतोत्तमैः  
भ्प्_१०।३९।०५४।३ स्तूयमानं पृथग्-भावैर् वचोभिर् अमलात्मभिः  
भ्प्_१०।३९।०५५।१ श्रिया पुष्ट्या गिरा कान्त्या कीर्त्या तुष्ट्येलयोर्जया  
भ्प्_१०।३९।०५५।३ विद्ययाविद्यया शक्त्या मायया च निषेवितम्  
भ्प्_१०।३९।०५६।१ विलोक्य सु-भृशं प्रीतो भक्त्या परमया युतः  
भ्प्_१०।३९।०५६।३ हृष्यत्-तनूरुहो भाव- परिक्लिन्नात्म-लोचनः  
भ्प्_१०।३९।०५७।१ गिरा गद्गदयास्तौषीत् सत्त्वम् आलम्ब्य सात्वतः  
भ्प्_१०।३९।०५७।३ प्रणम्य मूर्ध्नावहितः कृताञ्जलि-पुटः शनैः  
भ्प्_१०।४०।००१।० श्री-अक्रूर उवाच  
भ्प्_१०।४०।००१।१ नतो ऽस्म्य् अहं त्वाखिल-हेतु-हेतुं नारायणं पूरुषम् आद्यम् अव्ययम्  
भ्प्_१०।४०।००१।३ यन्-नाभि-जाताद् अरविन्द-कोषाद् ब्रह्माविरासीद् यत एष लोकः  
भ्प्_१०।४०।००२।१ भूस् तोयम् अग्निः पवनं खम् आदिर् महान् अजादिर् मन इन्द्रियाणि  
भ्प्_१०।४०।००२।३ सर्वेन्द्रियार्था विबुधाश् च सर्वे ये हेतवस् ते जगतो ऽङ्ग-भूताः  
भ्प्_१०।४०।००३।१ नैते स्वरूपं विदुर् आत्मनस् ते ह्य् अजादयो ऽनात्मतया गृहीतः  
भ्प्_१०।४०।००३।३ अजो ऽनुबद्धः स गुणैर् अजाया गुणात् परं वेद न ते स्वरूपम्  
भ्प्_१०।४०।००४।१ त्वां योगिनो यजन्त्य् अद्धा महा-पुरुषम् ईश्वरम्  
भ्प्_१०।४०।००४।३ साध्यात्मं साधिभूतं च साधिदैवं च साधवः  
भ्प्_१०।४०।००५।१ त्रय्या च विद्यया केचित् त्वां वै वैतानिका द्विजाः  
भ्प्_१०।४०।००५।३ यजन्ते विततैर् यज्ञैर् नाना-रूपामराख्यया  
भ्प्_१०।४०।००६।१ एके त्वाखिल-कर्माणि सन्न्यस्योपशमं गताः  
भ्प्_१०।४०।००६।३ ज्ञानिनो ज्ञान-यज्ञेन यजन्ति ज्ञान-विग्रहम्  
भ्प्_१०।४०।००७।१ अन्ये च संस्कृतात्मानो विधिनाभिहितेन ते  
भ्प्_१०।४०।००७।३ यजन्ति त्वन्-मयास् त्वां वै बहु-मूर्त्य्-एक-मूर्तिकम्  
भ्प्_१०।४०।००८।१ त्वाम् एवान्ये शिवोक्तेन मार्गेण शिव-रूपिणम्  
भ्प्_१०।४०।००८।३ बह्व्-आचार्य-विभेदेन भगवन्तर्न् उपासते  
भ्प्_१०।४०।००९।१ सर्व एव यजन्ति त्वां सर्व-देव-मयेश्वरम्  
भ्प्_१०।४०।००९।३ ये ऽप्य् अन्य-देवता-भक्ता यद्य् अप्य् अन्य-धियः प्रभो  
भ्प्_१०।४०।०१०।१ यथाद्रि-प्रभवा नद्यः पर्जन्यापूरिताः प्रभो  
भ्प्_१०।४०।०१०।३ विशन्ति सर्वतः सिन्धुं तद्वत् त्वां गतयो ऽन्ततः  
भ्प्_१०।४०।०११।१ सत्त्वं रजस् तम इति भवतः प्रकृतेर् गुणाः  
भ्प्_१०।४०।०११।३ तेषु हि प्राकृताः प्रोता आ-ब्रह्म-स्थावरादयः  
भ्प्_१०।४०।०१२।१ तुभ्यं नमस् ते त्व् अविषक्त-दृष्टये  
भ्प्_१०।४०।०१२।२ सर्वात्मने सर्व-धियां च साक्षिणे  
भ्प्_१०।४०।०१२।३ गुण-प्रवाहो ऽयम् अविद्यया कृतः  
भ्प्_१०।४०।०१२।४ प्रवर्तते देव-नृ-तिर्यग्-आत्मसु  
भ्प्_१०।४०।०१३।१ अग्निर् मुखं ते ऽवनिर् अङ्घ्रिर् ईक्षणं  
भ्प्_१०।४०।०१३।२ सूर्यो नभो नाभिर् अथो दिशः श्रुतिः  
भ्प्_१०।४०।०१३।३ द्यौः कं सुरेन्द्रास् तव बाहवो ऽर्णवाः  
भ्प्_१०।४०।०१३।४ कुक्षिर् मरुत् प्राण-बलं प्रकल्पितम्  
भ्प्_१०।४०।०१४।१ रोमाणि वृक्षौषधयः शिरोरुहा  
भ्प्_१०।४०।०१४।२ मेघाः परस्यास्थि-नखानि ते ऽद्रयः  
भ्प्_१०।४०।०१४।३ निमेषणं रात्र्य्-अहनी प्रजापतिर्  
भ्प्_१०।४०।०१४।४ मेढ्रस् तु वृष्टिस् तव वीर्यम् इष्यते  
भ्प्_१०।४०।०१५।१ त्वय्य् अव्ययात्मन् पुरुषे प्रकल्पिता लोकाः स-पाला बहु-जीव-सङ्कुलाः  
भ्प्_१०।४०।०१५।३ यथा जले सञ्जिहते जलौकसो ऽप्य् उदुम्बरे वा मशका मनो-मये  
भ्प्_१०।४०।०१६।१ यानि यानीह रूपाणि क्रीडनार्थं बिभर्षि हि  
भ्प्_१०।४०।०१६।३ तैर् आमृष्ट-शुचो लोका मुदा गायन्ति ते यशः  
भ्प्_१०।४०।०१७।१ नमः कारण-मत्स्याय प्रलयाब्धि-चराय च  
भ्प्_१०।४०।०१७।३ हयशीर्ष्णे नमस् तुभ्यं मधु-कैटभ-मृत्यवे  
भ्प्_१०।४०।०१८।१ अकूपाराय बृहते नमो मन्दर-धारिणे  
भ्प्_१०।४०।०१८।३ क्षित्य्-उद्धार-विहाराय नमः शूकर-मूर्तये  
भ्प्_१०।४०।०१९।१ नमस् ते ऽद्भुत-सिंहाय साधु-लोक-भयापह  
भ्प्_१०।४०।०१९।३ वामनाय नमस् तुभ्यं क्रान्त-त्रिभुवनाय च  
भ्प्_१०।४०।०२०।१ नमो भृगुणां पतये दृप्त-क्षत्र-वन-च्छिदे  
भ्प्_१०।४०।०२०।३ नमस् ते रघु-वर्याय रावणान्त-कराय च  
भ्प्_१०।४०।०२१।१ नमस् ते वासुदेवाय नमः सङ्कर्षणाय च  
भ्प्_१०।४०।०२१।३ प्रद्युम्नायनिरुद्धाय सात्वतां पतये नमः  
भ्प्_१०।४०।०२२।१ नमो बुद्धाय शुद्धाय दैत्य-दानव-मोहिने  
भ्प्_१०।४०।०२२।३ म्लेच्छ-प्राय-क्षत्र-हन्त्रे नमस् ते कल्कि-रूपिणे  
भ्प्_१०।४०।०२३।१ भगवन् जीव-लोको ऽयं मोहितस् तव मायया  
भ्प्_१०।४०।०२३।३ अहं ममेत्य् असद्-ग्राहो भ्राम्यते कर्म-वर्त्मसु  
भ्प्_१०।४०।०२४।१ अहं चात्मात्मजागार- दारार्थ-स्वजनादिषु  
भ्प्_१०।४०।०२४।३ भ्रमामि स्वप्न-कल्पेषु मूढः सत्य-धिया विभो  
भ्प्_१०।४०।०२५।१ अनित्यानात्म-दुःखेषु विपर्यय-मतिर् ह्य् अहम्  
भ्प्_१०।४०।०२५।३ द्वन्द्वारामस् तमो-विष्टो न जाने त्वात्मनः प्रियम्  
भ्प्_१०।४०।०२६।१ यथाबुधो जलं हित्वा प्रतिच्छन्नं तद्-उद्भवैः  
भ्प्_१०।४०।०२६।३ अभ्येति मृग-तृष्णां वै तद्वत् त्वाहं पराङ्-मुखः  
भ्प्_१०।४०।०२७।१ नोत्सहे ऽहं कृपण-धीः काम-कर्म-हतं मनः  
भ्प्_१०।४०।०२७।३ रोद्धुं प्रमाथिभिश् चाक्षैर् ह्रियमाणम् इतस् ततः  
भ्प्_१०।४०।०२८।१ सो ऽहं तवाङ्घ्र्य्-उपगतो ऽस्म्य् असतां दुरापं  
भ्प्_१०।४०।०२८।२ तच् चाप्य् अहं भवद्-अनुग्रह ईश मन्ये  
भ्प्_१०।४०।०२८।३ पुंसो भवेद् यर्हि संसरणापवर्गस्  
भ्प्_१०।४०।०२८।४ त्वय्य् अब्ज-नाभ सद्-उपासनया मतिः स्यात्  
भ्प्_१०।४०।०२९।१ नमो विज्ञान-मात्राय सर्व-प्रत्यय-हेतवे  
भ्प्_१०।४०।०२९।३ पुरुषेश-प्रधानाय ब्रह्मणे ऽनन्त-शक्तये  
भ्प्_१०।४०।०३०।१ नमस् ते वासुदेवाय सर्व-भूत-क्षयाय च  
भ्प्_१०।४०।०३०।३ हृषीकेश नमस् तुभ्यं प्रपन्नं पाहि मां प्रभो  
भ्प्_१०।४१।००१।० श्री-शुक उवाच  
भ्प्_१०।४१।००१।१ स्तुवतस् तस्य भगवान् दर्शयित्वा जले वपुः  
भ्प्_१०।४१।००१।३ भूयः समाहरत् कृष्णो नटो नाट्यम् इवात्मनः  
भ्प्_१०।४१।००२।१ सो ऽपि चान्तर्हितं वीक्ष्य जलाद् उन्मज्य सत्वरः  
भ्प्_१०।४१।००२।३ कृत्वा चावश्यकं सर्वं विस्मितो रथम् आगमत्  
भ्प्_१०।४१।००३।१ तम् अपृच्छद् धृषीकेशः किं ते दृष्टम् इवाद्भुतम्  
भ्प्_१०।४१।००३।३ भूमौ वियति तोये वा तथा त्वां लक्षयामहे  
भ्प्_१०।४१।००४।० श्री-अक्रूर उवाच  
भ्प्_१०।४१।००४।१ अद्भुतानीह यावन्ति भूमौ वियति वा जले  
भ्प्_१०।४१।००४।३ त्वयि विश्वात्मके तानि किं मे ऽदृष्टं विपश्यतः  
भ्प्_१०।४१।००५।१ यत्राद्भुतानि सर्वाणि भूमौ वियति वा जले  
भ्प्_१०।४१।००५।३ तं त्वानुपश्यतो ब्रह्मन् किं मे दृष्टम् इहाद्भुतम्  
भ्प्_१०।४१।००६।१ इत्य् उक्त्वा चोदयाम् आस स्यन्दनं गान्दिनी-सुतः  
भ्प्_१०।४१।००६।३ मथुराम् अनयद् रामं कृष्णं चैव दिनात्यये  
भ्प्_१०।४१।००७।१ मार्गे ग्राम-जना राजंस् तत्र तत्रोपसङ्गताः  
भ्प्_१०।४१।००७।३ वसुदेव-सुतौ वीक्ष्य प्रीता दृष्टिं न चाददुः  
भ्प्_१०।४१।००८।१ तावद् व्रजौकसस् तत्र नन्द-गोपादयो ऽग्रतः  
भ्प्_१०।४१।००८।३ पुरोपवनम् आसाद्य प्रतीक्षन्तो ऽवतस्थिरे  
भ्प्_१०।४१।००९।१ तान् समेत्याह भगवान् अक्रूरं जगद्-ईश्वरः  
भ्प्_१०।४१।००९।३ गृहीत्वा पाणिना पाणिं प्रश्रितं प्रहसन्न् इव  
भ्प्_१०।४१।०१०।१ भवान् प्रविशताम् अग्रे सह-यानः पुरीं गृहम्  
भ्प्_१०।४१।०१०।३ वयं त्व् इहावमुच्याथ ततो द्रक्ष्यामहे पुरीम्  
भ्प्_१०।४१।०११।० श्री-अक्रूर उवाच  
भ्प्_१०।४१।०११।१ नाहं भवद्भ्यां रहितः प्रवेक्ष्ये मथुरां प्रभो  
भ्प्_१०।४१।०११।३ त्यक्तुं नार्हसि मां नाथ भक्तं ते भक्त-वत्सल  
भ्प्_१०।४१।०१२।१ आगच्छ याम गेहान् नः स-नाथान् कुर्व् अधोक्षज  
भ्प्_१०।४१।०१२।३ सहाग्रजः स-गोपालैः सुहृद्भिश् च सुहृत्तम  
भ्प्_१०।४१।०१३।१ पुनीहि पाद-रजसा गृहान् नो गृह-मेधिनाम्  
भ्प्_१०।४१।०१३।३ यच्-छौचेनानुतृप्यन्ति पितरः साग्नयः सुराः  
भ्प्_१०।४१।०१४।१ अवनिज्याङ्घ्रि-युगलम् आसीत् श्लोक्यो बलिर् महान्  
भ्प्_१०।४१।०१४।३ ऐश्वर्यम् अतुलं लेभे गतिं चैकान्तिनां तु या  
भ्प्_१०।४१।०१५।१ आपस् ते ऽङ्घ्र्य्-अवनेजन्यस् त्रींल् लोकान् शुचयो ऽपुनन्  
भ्प्_१०।४१।०१५।३ शिरसाधत्त याः शर्वः स्वर् याताः सगरात्मजाः  
भ्प्_१०।४१।०१६।१ देव-देव जगन्-नाथ पुण्य-श्रवण-कीर्तन  
भ्प्_१०।४१।०१६।३ यदूत्तमोत्तमः-श्लोक नारायण नमो ऽस्तु ते  
भ्प्_१०।४१।०१७।० श्री-भगवन् उवाच  
भ्प्_१०।४१।०१७।१ आयास्ये भवतो गेहम् अहम् अर्य-समन्वितः  
भ्प्_१०।४१।०१७।३ यदु-चक्र-द्रुहं हत्वा वितरिष्ये सुहृत्-प्रियम्  
भ्प्_१०।४१।०१८।० श्री-शुक उवाच  
भ्प्_१०।४१।०१८।१ एवम् उक्तो भगवता सो ऽक्रूरो विमना इव  
भ्प्_१०।४१।०१८।३ पुरीं प्रविष्टः कंसाय कर्मावेद्य गृहं ययौ  
भ्प्_१०।४१।०१९।१ अथापराह्ने भगवान् कृष्णः सङ्कर्षणान्वितः  
भ्प्_१०।४१।०१९।३ मथुरां प्राविशद् गोपैर् दिदृक्षुः परिवारितः  
भ्प्_१०।४१।०२०।१ ददर्श तां स्फाटिक-तुण्ग-गोपुर- द्वारां बृहद्-धेम-कपाट-तोरणाम्  
भ्प्_१०।४१।०२०।३ ताम्रार-कोष्ठां परिखा-दुरासदाम् उद्यान-रम्योपवनोपशोभिताम्  
भ्प्_१०।४१।०२१।१ सौवर्ण-शृङ्गाटक-हर्म्य-निष्कुटैः श्रेणी-सभाभिर् भवनैर् उपस्कृताम्  
भ्प्_१०।४१।०२१।३ वैदूर्य-वज्रामल-नील-विद्रुमैर् मुक्ता-हरिद्भिर् वलभीषु वेदिषु  
भ्प्_१०।४१।०२२।१ जुष्टेषु जालामुख-रन्ध्र-कुट्टिमेष्व् आविष्ट-पारावत-बर्हि-नादिताम्  
भ्प्_१०।४१।०२२।३ संसिक्त-रथ्यापण-मार्ग-चत्वरां प्रकीर्ण-माल्याङ्कुर-लाज-तण्डुलाम्  
भ्प्_१०।४१।०२३।१ आपूर्ण-कुम्भैर् दधि-चन्दनोक्षितैः प्रसून-दीपावलिभिः स-पल्लवैः  
भ्प्_१०।४१।०२३।३ स-वृन्द-रम्भा-क्रमुकैः स-केतुभिः स्व्-अलङ्कृत-द्वार-गृहां स-पट्टिकैः  
भ्प्_१०।४१।०२४।१ तां सम्प्रविष्टौ वसुदेव-नन्दनौ वृतौ वयस्यैर् नरदेव-वर्त्मना  
भ्प्_१०।४१।०२४।३ द्रष्टुं समीयुस् त्वरिताः पुर-स्त्रियो हर्म्याणि चैवारुरुहुर् नृपोत्सुकाः  
भ्प्_१०।४१।०२५।१ काश्चिद् विपर्यग्-धृत-वस्त्र-भूषणा  
भ्प्_१०।४१।०२५।२ विस्मृत्य चैकं युगलेष्व् अथापराः  
भ्प्_१०।४१।०२५।३ कृतैक-पत्र-श्रवनैक-नूपुरा  
भ्प्_१०।४१।०२५।४ नाङ्क्त्वा द्वितीयं त्व् अपराश् च लोचनम्  
भ्प्_१०।४१।०२६।१ अश्नन्त्य एकास् तद् अपास्य सोत्सवा अभ्यज्यमाना अकृतोपमज्जनाः  
भ्प्_१०।४१।०२६।३ स्वपन्त्य उत्थाय निशम्य निःस्वनं प्रपाययन्त्यो ऽर्भम् अपोह्य मातरः  
भ्प्_१०।४१।०२७।१ मनांसि तासाम् अरविन्द-लोचनः प्रगल्भ-लीला-हसितावलोकैः  
भ्प्_१०।४१।०२७।३ जहार मत्त-द्विरदेन्द्र-विक्रमो दृशां ददच् छ्री-रमणात्मनोत्सवम्  
भ्प्_१०।४१।०२८।१ दृष्ट्वा मुहुः श्रुतम् अनुद्रुत-चेतसस् तं  
भ्प्_१०।४१।०२८।२ तत्-प्रेक्षणोत्स्मित-सुधोक्षण-लब्ध-मानाः  
भ्प्_१०।४१।०२८।३ आनन्द-मूर्तिम् उपगुह्य दृशात्म-लब्धं  
भ्प्_१०।४१।०२८।४ हृष्यत्-त्वचो जहुर् अनन्तम् अरिन्दमाधिम्  
भ्प्_१०।४१।०२९।१ प्रासाद-शिखरारूढाः प्रीत्य्-उत्फुल्ल-मुखाम्बुजाः  
भ्प्_१०।४१।०२९।३ अभ्यवर्षन् सौमनस्यैः प्रमदा बल-केशवौ  
भ्प्_१०।४१।०३०।१ दध्य्-अक्षतैः सोद-पात्रैः स्रग्-गन्धैर् अभ्युपायनैः  
भ्प्_१०।४१।०३०।३ ताव् आनर्चुः प्रमुदितास् तत्र तत्र द्विजातयः  
भ्प्_१०।४१।०३१।१ ऊचुः पौरा अहो गोप्यस् तपः किम् अचरन् महत्  
भ्प्_१०।४१।०३१।३ या ह्य् एताव् अनुपश्यन्ति नर-लोक-महोत्सवौ  
भ्प्_१०।४१।०३२।१ रजकं कञ्चिद् आयान्तं रङ्ग-कारं गदाग्रजः  
भ्प्_१०।४१।०३२।३ दृष्ट्वायाचत वासांसि धौतान्य् अत्य्-उत्तमानि च  
भ्प्_१०।४१।०३३।१ देह्य् आवयोः समुचितान्य् अङ्ग वासांसि चार्हतोः  
भ्प्_१०।४१।०३३।३ भविष्यति परं श्रेयो दातुस् ते नात्र संशयः  
भ्प्_१०।४१।०३४।१ स याचितो भगवता परिपूर्णेन सर्वतः  
भ्प्_१०।४१।०३४।३ साक्षेपं रुषितः प्राह भृत्यो राज्ञः सु-दुर्मदः  
भ्प्_१०।४१।०३५।१ ईदृशान्य् एव वासांसी नित्यं गिरि-वने-चरः  
भ्प्_१०।४१।०३५।३ परिधत्त किम् उद्वृत्ता राज-द्रव्याण्य् अभीप्सथ  
भ्प्_१०।४१।०३६।१ याताशु बालिशा मैवं प्रार्थ्यं यदि जिजीवीषा  
भ्प्_१०।४१।०३६।३ बध्नन्ति घ्नन्ति लुम्पन्ति दृप्तं राज-कुलानि वै  
भ्प्_१०।४१।०३७।१ एवं विकत्थमानस्य कुपितो देवकी-सुतः  
भ्प्_१०।४१।०३७।३ रजकस्य कराग्रेण शिरः कायाद् अपातयत्  
भ्प्_१०।४१।०३८।१ तस्यानुजीविनः सर्वे वासः-कोशान् विसृज्य वै  
भ्प्_१०।४१।०३८।३ दुद्रुवुः सर्वतो मार्गं वासांसि जगृहे ऽच्युतः  
भ्प्_१०।४१।०३९।१ वसित्वात्म-प्रिये वस्त्रे कृष्णः सङ्कर्षणस् तथा  
भ्प्_१०।४१।०३९।३ शेषाण्य् आदत्त गोपेभ्यो विसृज्य भुवि कानिचित्  
भ्प्_१०।४१।०४०।१ ततस् तु वायकः प्रीतस् तयोर् वेषम् अकल्पयत्  
भ्प्_१०।४१।०४०।३ विचित्र-वर्णैश् चैलेयैर् आकल्पैर् अनुरूपतः  
भ्प्_१०।४१।०४१।१ नाना-लक्षण-वेषाभ्यां कृष्ण-रामौ विरेजतुः  
भ्प्_१०।४१।०४१।३ स्व्-अलङ्कृतौ बाल-गजौ पर्वणीव सितेतरौ  
भ्प्_१०।४१।०४२।१ तस्य प्रसन्नो भगवान् प्रादात् सारूप्यम् आत्मनः  
भ्प्_१०।४१।०४२।३ श्रियं च परमां लोके बलैश्वर्य-स्मृतीन्द्रियम्  
भ्प्_१०।४१।०४३।१ ततः सुदाम्नो भवनं माला-कारस्य जग्मतुः  
भ्प्_१०।४१।०४३।३ तौ दृष्ट्वा स समुत्थाय ननाम शिरसा भुवि  
भ्प्_१०।४१।०४४।१ तयोर् आसनम् आनीय पाद्यं चार्घ्यार्हणादिभिः  
भ्प्_१०।४१।०४४।३ पूजां सानुगयोश् चक्रे स्रक्-ताम्बूलानुलेपनैः  
भ्प्_१०।४१।०४५।१ प्राह नः सार्थकं जन्म पावितं च कुलं प्रभो  
भ्प्_१०।४१।०४५।३ पितृ-देवर्षयो मह्यं तुष्टा ह्य् आगमनेन वाम्  
भ्प्_१०।४१।०४६।१ भवन्तौ किल विश्वस्य जगतः कारणं परम्  
भ्प्_१०।४१।०४६।३ अवतीर्णाव् इहांशेन क्षेमाय च भवाय च  
भ्प्_१०।४१।०४७।१ न हि वां विषमा दृष्टिः सुहृदोर् जगद्-आत्मनोः  
भ्प्_१०।४१।०४७।३ समयोः सर्व-भूतेषु भजन्तं भजतोर् अपि  
भ्प्_१०।४१।०४८।१ ताव् अज्ञापयतं भृत्यं किम् अहं करवाणि वाम्  
भ्प्_१०।४१।०४८।३ पुंसो ऽत्य्-अनुग्रहो ह्य् एष भवद्भिर् यन् नियुज्यते  
भ्प्_१०।४१।०४९।१ इत्य् अभिप्रेत्य राजेन्द्र सुदामा प्रीत-मानसः  
भ्प्_१०।४१।०४९।३ शस्तैः सु-गन्धैः कुसुमैर् माला विरचिता ददौ  
भ्प्_१०।४१।०५०।१ ताभिः स्व्-अलङ्कृतौ प्रीतौ कृष्ण-रामौ सहानुगौ  
भ्प्_१०।४१।०५०।३ प्रणताय प्रपन्नाय ददतुर् वर-दौ वरान्  
भ्प्_१०।४१।०५१।१ सो ऽपि वव्रे ऽचलां भक्तिं तस्मिन्न् एवाखिलात्मनि  
भ्प्_१०।४१।०५१।३ तद्-भक्तेषु च सौहार्दं भूतेषु च दयां पराम्  
भ्प्_१०।४१।०५२।१ इति तस्मै वरं दत्त्वा श्रियं चान्वय-वर्धिनीम्  
भ्प्_१०।४१।०५२।३ बलम् आयुर् यशः कान्तिं निर्जगाम सहाग्रजः  
भ्प्_१०।४२।००१।० श्री-शुक उवाच  
भ्प्_१०।४२।००१।१ अथ व्रजन् राज-पथेन माधवः स्त्रियं गृहीताङ्ग-विलेप-भाजनाम्  
भ्प्_१०।४२।००१।३ विलोक्य कुब्जां युवतीं वराननां पप्रच्छ यान्तीं प्रहसन् रस-प्रदः  
भ्प्_१०।४२।००२।१ का त्वं वरोर्व् एतद् उ हानुलेपनं कस्याङ्गने वा कथयस्व साधु नः  
भ्प्_१०।४२।००२।३ देह्य् आवयोर् अङ्ग-विलेपम् उत्तमं श्रेयस् ततस् ते न चिराद् भविष्यति  
भ्प्_१०।४२।००३।० सैरन्ध्र्य् उवाच  
भ्प्_१०।४२।००३।१ दास्य् अस्म्य् अहं सुन्दर कंस-सम्मता  
भ्प्_१०।४२।००३।२ त्रिवक्र-नामा ह्य् अनुलेप-कर्मणि  
भ्प्_१०।४२।००३।३ मद्-भावितं भोज-पतेर् अति-प्रियं  
भ्प्_१०।४२।००३।४ विना युवां को ऽन्यतमस् तद् अर्हति  
भ्प्_१०।४२।००४।१ रूप-पेशल-माधुर्य हसितालाप-वीक्षितैः  
भ्प्_१०।४२।००४।३ धर्षितात्मा ददौ सान्द्रम् उभयोर् अनुलेपनम्  
भ्प्_१०।४२।००५।१ ततस् ताव् अङ्ग-रागेण स्व-वर्णेतर-शोभिना  
भ्प्_१०।४२।००५।३ सम्प्राप्त-पर-भागेन शुशुभाते ऽनुरञ्जितौ  
भ्प्_१०।४२।००६।१ प्रसन्नो भगवान् कुब्जां त्रिवक्रां रुचिराननाम्  
भ्प्_१०।४२।००६।३ ऋज्वीं कर्तुं मनश् चक्रे दर्शयन् दर्शने फलम्  
भ्प्_१०।४२।००७।१ पद्भ्याम् आक्रम्य प्रपदे द्र्य्-अङ्गुल्य्-उत्तान-पाणिना  
भ्प्_१०।४२।००७।३ प्रगृह्य चिबुके ऽध्यात्मम् उदनीनमद् अच्युतः  
भ्प्_१०।४२।००८।१ सा तदर्जु-समानाङ्गी बृहच्-छ्रोणि-पयोधरा  
भ्प्_१०।४२।००८।३ मुकुन्द-स्पर्शनात् सद्यो बभूव प्रमदोत्तमा  
भ्प्_१०।४२।००९।१ ततो रूप-गुणौदार्य- सम्पन्ना प्राह केशवम्  
भ्प्_१०।४२।००९।३ उत्तरीयान्तम् अकृष्य स्मयन्ती जात-हृच्-छया  
भ्प्_१०।४२।०१०।१ एहि वीर गृहं यामो न त्वां त्यक्तुम् इहोत्सहे  
भ्प्_१०।४२।०१०।३ त्वयोन्मथित-चित्तायाः प्रसीद पुरुषर्षभ  
भ्प्_१०।४२।०११।१ एवं स्त्रिया याच्यमानः कृष्णो रामस्य पश्यतः  
भ्प्_१०।४२।०११।३ मुखं वीक्ष्यानु गोपानां प्रहसंस् ताम् उवाच ह  
भ्प्_१०।४२।०१२।१ एष्यामि ते गृहं सु-भ्रु पुंसाम् आधि-विकर्शनम्  
भ्प्_१०।४२।०१२।३ साधितार्थो ऽगृहाणां नः पान्थानां त्वं परायणम्  
भ्प्_१०।४२।०१३।१ विसृज्य माध्व्या वाण्या ताम् व्रजन् मार्गे वणिक्-पथैः  
भ्प्_१०।४२।०१३।३ नानोपायन-ताम्बूल- स्रग्-गन्धैः साग्रजो ऽर्चितः  
भ्प्_१०।४२।०१४।१ तद्-दर्शन-स्मर-क्षोभाद् आत्मानं नाविदन् स्त्रियः  
भ्प्_१०।४२।०१४।३ विस्रस्त-वासः-कवर वलया लेख्य-मूर्तयः  
भ्प्_१०।४२।०१५।१ ततः पौरान् पृच्छमानो धनुषः स्थानम् अच्युतः  
भ्प्_१०।४२।०१५।३ तस्मिन् प्रविष्टो ददृशे धनुर् ऐन्द्रम् इवाद्भुतम्  
भ्प्_१०।४२।०१६।१ पुरुषैर् बहुभिर् गुप्तम् अर्चितं परमर्द्धिमत्  
भ्प्_१०।४२।०१६।३ वार्यमाणो नृभिः कृष्णः प्रसह्य धनुर् आददे  
भ्प्_१०।४२।०१७।१ करेण वामेन स-लीलम् उद्धृतं सज्यं च कृत्वा निमिषेण पश्यताम्  
भ्प्_१०।४२।०१७।३ नृणां विकृष्य प्रबभञ्ज मध्यतो यथेक्षु-दण्डं मद-कर्य् उरुक्रमः  
भ्प्_१०।४२।०१८।१ धनुषो भज्यमानस्य शब्दः खं रोदसी दिशः  
भ्प्_१०।४२।०१८।३ पूरयाम् आस यं श्रुत्वा कंसस् त्रासम् उपागमत्  
भ्प्_१०।४२।०१९।१ तद्-रक्षिणः सानुचरं कुपिता आततायिनः  
भ्प्_१०।४२।०१९।३ गृहीतु-कामा आवव्रुर् गृह्यतां वध्यताम् इति  
भ्प्_१०।४२।०२०।१ अथ तान् दुरभिप्रायान् विलोक्य बल-केशवौ  
भ्प्_१०।४२।०२०।३ क्रुद्धौ धन्वन आदाय शकले तांश् च जघ्नतुः  
भ्प्_१०।४२।०२१।१ बलं च कंस-प्रहितं हत्वा शाला-मुखात् ततः  
भ्प्_१०।४२।०२१।३ निष्क्रम्य चेरतुर् हृष्टौ निरीक्ष्य पुर-सम्पदः  
भ्प्_१०।४२।०२२।१ तयोस् तद् अद्भुतं वीर्यं निशाम्य पुर-वासिनः  
भ्प्_१०।४२।०२२।३ तेजः प्रागल्भ्यं रूपं च मेनिरे विबुधोत्तमौ  
भ्प्_१०।४२।०२३।१ तयोर् विचरतोः स्वैरम् आदित्यो ऽस्तम् उपेयिवान्  
भ्प्_१०।४२।०२३।३ कृष्ण-रामौ वृतौ गोपैः पुराच् छकटम् ईयतुः  
भ्प्_१०।४२।०२४।१ गोप्यो मुकुन्द-विगमे विरहातुरा या आशासताशिष ऋता मधु-पुर्य् अभूवन्  
भ्प्_१०।४२।०२४।३ सम्पश्यतां पुरुष-भूषण-गात्र-लक्ष्मीं हित्वेतरान् नु भजतश् चकमे ऽयनं श्रीः  
भ्प्_१०।४२।०२५।१ अवनिक्ताङ्घ्रि-युगलौ भुक्त्वा क्षीरोपसेचनम्  
भ्प्_१०।४२।०२५।३ ऊषतुस् तां सुखं रात्रिं ज्ञात्वा कंस-चिकीर्षितम्  
भ्प्_१०।४२।०२६।१ कंसस् तु धनुषो भङ्गं रक्षिणां स्व-बलस्य च  
भ्प्_१०।४२।०२६।३ वधं निशम्य गोविन्द- राम-विक्रीडितं परम्  
भ्प्_१०।४२।०२७।१ दीर्घ-प्रजागरो भीतो दुर्निमित्तानि दुर्मतिः  
भ्प्_१०।४२।०२७।३ बहून्य् अचष्टोभयथा मृत्योर् दौत्य-कराणि च  
भ्प्_१०।४२।०२८।१ अदर्शनं स्व-शिरसः प्रतिरूपे च सत्य् अपि  
भ्प्_१०।४२।०२८।३ असत्य् अपि द्वितीये च द्वै-रूप्यं ज्योतिषां तथा  
भ्प्_१०।४२।०२९।१ छिद्र-प्रतीतिश् छायायां प्राण-घोषानुपश्रुतिः  
भ्प्_१०।४२।०२९।३ स्वर्ण-प्रतीतिर् वृक्षेषु स्व-पदानाम् अदर्शनम्  
भ्प्_१०।४२।०३०।१ स्वप्ने प्रेत-परिष्वङ्गः खर-यानं विषादनम्  
भ्प्_१०।४२।०३०।३ यायान् नलद-माल्य् एकस् तैलाभ्यक्तो दिग्-अम्बरः  
भ्प्_१०।४२।०३१।१ अन्यानि चेत्थं-भूतानि स्वप्न-जागरितानि च  
भ्प्_१०।४२।०३१।३ पश्यन् मरण-सन्त्रस्तो निद्रां लेभे न चिन्तया  
भ्प्_१०।४२।०३२।१ व्युष्टायां निशि कौरव्य सूर्ये चाद्भ्यः समुत्थिते  
भ्प्_१०।४२।०३२।३ कारयाम् आस वै कंसो मल्ल-क्रीडा-महोत्सवम्  
भ्प्_१०।४२।०३३।१ आनर्चुः पुरुषा रङ्गं तूर्य-भेर्यश् च जघ्निरे  
भ्प्_१०।४२।०३३।३ मञ्चाश् चालङ्कृताः स्रग्भिः पताका-चैल-तोरणैः  
भ्प्_१०।४२।०३४।१ तेषु पौरा जानपदा ब्रह्म-क्षत्र-पुरोगमाः  
भ्प्_१०।४२।०३४।३ यथोपजोषं विविशू राजानश् च कृतासनाः  
भ्प्_१०।४२।०३५।१ कंसः परिवृतो ऽमात्यै राज-मञ्च उपाविशत्  
भ्प्_१०।४२।०३५।३ मण्डलेश्वर-मध्य-स्थो हृदयेन विदूयता  
भ्प्_१०।४२।०३६।१ वाद्यमानेसु तूर्येषु मल्ल-तालोत्तरेषु च  
भ्प्_१०।४२।०३६।३ मल्लाः स्व्-अलङ्कृताः दृप्ताः सोपाध्यायाः समासत  
भ्प्_१०।४२।०३७।१ चाणूरो मुष्टिकः कूतः शलस् तोशल एव च  
भ्प्_१०।४२।०३७।३ त आसेदुर् उपस्थानं वल्गु-वाद्य-प्रहर्षिताः  
भ्प्_१०।४२।०३८।१ नन्द-गोपादयो गोपा भोज-राज-समाहुताः  
भ्प्_१०।४२।०३८।३ निवेदितोपायनास् त एकस्मिन् मञ्च आविशन्  
भ्प्_१०।४३।००१।० श्री-शुक उवाच  
भ्प्_१०।४३।००१।१ अथ कृष्णश् च रामश् च कृत-शौचौ परन्तप  
भ्प्_१०।४३।००१।३ मल्ल-दुन्दुभि-निर्घोषं श्रुत्वा द्रष्टुम् उपेयतुः  
भ्प्_१०।४३।००२।१ रङ्ग-द्वारं समासाद्य तस्मिन् नागम् अवस्थितम्  
भ्प्_१०।४३।००२।३ अपश्यत् कुवलयापीडं कृष्णो ऽम्बष्ठ-प्रचोदितम्  
भ्प्_१०।४३।००३।१ बद्ध्वा परिकरं शौरिः समुह्य कुटिलालकान्  
भ्प्_१०।४३।००३।३ उवाच हस्तिपं वाचा मेघ-नाद-गभीरया  
भ्प्_१०।४३।००४।१ अम्बष्ठाम्बष्ठ मार्गं नौ देह्य् अपक्रम मा चिरम्  
भ्प्_१०।४३।००४।३ नो चेत् स-कुञ्जरं त्वाद्य नयामि यम-सादनम्  
भ्प्_१०।४३।००५।१ एवं निर्भर्त्सितो ऽम्बष्ठः कुपितः कोपितं गजम्  
भ्प्_१०।४३।००५।३ चोदयाम् आस कृष्णाय कालान्तक-यमोपमम्  
भ्प्_१०।४३।००६।१ करीन्द्रस् तम् अभिद्रुत्य करेण तरसाग्रहीत्  
भ्प्_१०।४३।००६।३ कराद् विगलितः सो ऽमुं निहत्याङ्घ्रिष्व् अलीयत  
भ्प्_१०।४३।००७।१ सङ्क्रुद्धस् तम् अचक्षाणो घ्राण-दृष्टिः स केशवम्  
भ्प्_१०।४३।००७।३ परामृशत् पुष्करेण स प्रसह्य विनिर्गतः  
भ्प्_१०।४३।००८।१ पुच्छे प्रगृह्याति-बलं धनुषः पञ्च-विंशतिम्  
भ्प्_१०।४३।००८।३ विचकर्ष यथा नागं सुपर्ण इव लीलया  
भ्प्_१०।४३।००९।१ स पर्यावर्तमानेन सव्य-दक्षिणतो ऽच्युतः  
भ्प्_१०।४३।००९।३ बभ्राम भ्राम्यमाणेन गो-वत्सेनेव बालकः  
भ्प्_१०।४३।०१०।१ ततो ऽभिमखम् अभ्येत्य पाणिनाहत्य वारणम्  
भ्प्_१०।४३।०१०।३ प्राद्रवन् पातयाम् आस स्पृश्यमानः पदे पदे  
भ्प्_१०।४३।०११।१ स धावन् कृईदया भूमौ पतित्वा सहसोत्थितः  
भ्प्_१०।४३।०११।३ तम् मत्वा पतितं क्रुद्धो दन्ताभ्यां सो ऽहनत् क्षितिम्  
भ्प्_१०।४३।०१२।१ स्व-विक्रमे प्रतिहते कुञ्जरेन्द्रो ऽत्य्-अमर्षितः  
भ्प्_१०।४३।०१२।३ चोद्यमानो महामात्रैः कृष्णम् अभ्यद्रवद् रुषा  
भ्प्_१०।४३।०१३।१ तम् आपतन्तम् आसाद्य भगवान् मधुसूदनः  
भ्प्_१०।४३।०१३।३ निगृह्य पाणिना हस्तं पातयाम् आस भू-तले  
भ्प्_१०।४३।०१४।१ पतितस्य पदाक्रम्य मृगेन्द्र इव लीलया  
भ्प्_१०।४३।०१४।३ दन्तम् उत्पाट्य तेनेभं हस्तिपांश् चाहनद् धरिः  
भ्प्_१०।४३।०१५।१ मृतकं द्विपम् उत्सृज्य दन्त-पाणिः समाविशत्  
भ्प्_१०।४३।०१५।३ अंस-न्यस्त-विषाणो ऽसृङ्- मद-बिन्दुभिर् अङ्कितः  
भ्प्_१०।४३।०१५।५ विरूढ-स्वेद-कणिका वदनाम्बुरुहो बभौ  
भ्प्_१०।४३।०१६।१ वृतौ गोपैः कतिपयैर् बलदेव-जनार्दनौ  
भ्प्_१०।४३।०१६।३ रङ्गं विविशतू राजन् गज-दन्त-वरायुधौ  
भ्प्_१०।४३।०१७।१ मल्लानाम् अशनिर् नृणां नर-वरः स्त्रीणां स्मरो मूर्तिमान्  
भ्प्_१०।४३।०१७।२ गोपानां स्व-जनो ऽसतां क्षिति-भुजां शास्ता स्व-पित्रोः शिशुः  
भ्प्_१०।४३।०१७।३ मृत्युर् भोज-पतेर् विराड् अविदुषां तत्त्वं परं योगिनां  
भ्प्_१०।४३।०१७।४ वृष्णीनां पर-देवतेति विदितो रङ्गं गतः साग्रजः  
भ्प्_१०।४३।०१८।१ हतं कुवलयापीडं दृष्ट्वा ताव् अपि दुर्जयौ  
भ्प्_१०।४३।०१८।३ कंसो मनस्य् अपि तदा भृशम् उद्विविजे नृप  
भ्प्_१०।४३।०१९।१ तौ रेजतू रङ्ग-गतौ महा-भुजौ विचित्र-वेषाभरण-स्रग्-अम्बरौ  
भ्प्_१०।४३।०१९।३ यथा नटाव् उत्तम-वेष-धारिणौ मनः क्षिपन्तौ प्रभया निरीक्षताम्  
भ्प्_१०।४३।०२०।१ निरीक्ष्य ताव् उत्तम-पूरुषौ जना मञ्च-स्थिता नागर-राष्ट्रका नृप  
भ्प्_१०।४३।०२०।३ प्रहर्ष-वेगोत्कलितेक्षणाननाः पपुर् न तृप्ता नयनैस् तद्-आननम्  
भ्प्_१०।४३।०२१।१ पिबन्त इव चक्षुर्भ्यां लिहन्त इव जिह्वया  
भ्प्_१०।४३।०२१।३ जिघ्रन्त इव नासाभ्यां श्लिष्यन्त इव बाहुभिः  
भ्प्_१०।४३।०२२।१ ऊचुः परस्परं ते वै यथा-दृष्टं यथा-श्रुतम्  
भ्प्_१०।४३।०२२।३ तद्-रूप-गुण-माधुर्य- प्रागल्भ्य-स्मारिता इव  
भ्प्_१०।४३।०२३।१ एतौ भगवतः साक्षाद् धरेर् नारायणस्य हि  
भ्प्_१०।४३।०२३।३ अवतीर्णाव् इहांशेन वसुदेवस्य वेश्मनि  
भ्प्_१०।४३।०२४।१ एष वै किल देवक्यां जातो नीतश् च गोकुलम्  
भ्प्_१०।४३।०२४।३ कालम् एतं वसन् गूढो ववृधे नन्द-वेश्मनि  
भ्प्_१०।४३।०२५।१ पूतनानेन नीतान्तं चक्रवातश् च दानवः  
भ्प्_१०।४३।०२५।३ अर्जुनौ गुह्यकः केशी धेनुको ऽन्ये च तद्-विधाः  
भ्प्_१०।४३।०२६।१ गावः स-पाला एतेन दावाग्नेः परिमोचिताः  
भ्प्_१०।४३।०२६।३ कालियो दमितः सर्प इन्द्रश् च विमदः कृतः  
भ्प्_१०।४३।०२७।१ सप्ताहम् एक-हस्तेन धृतो ऽद्रि-प्रवरो ऽमुना  
भ्प्_१०।४३।०२७।३ वर्ष-वाताशनिभ्यश् च परित्रातं च गोकुलम्  
भ्प्_१०।४३।०२८।१ गोप्यो ऽस्य नित्य-मुदित- हसित-प्रेक्षणं मुखम्  
भ्प्_१०।४३।०२८।३ पश्यन्त्यो विविधांस् तापांस् तरन्ति स्माश्रमं मुदा  
भ्प्_१०।४३।०२९।१ वदन्त्य् अनेन वंशो ऽयं यदोः सु-बहु-विश्रुतः  
भ्प्_१०।४३।०२९।३ श्रियं यशो महत्वं च लप्स्यते परिरक्षितः  
भ्प्_१०।४३।०३०।१ अयं चास्याग्रजः श्रीमान् रामः कमल-लोचनः  
भ्प्_१०।४३।०३०।३ प्रलम्बो निहतो येन वत्सको ये बकादयः  
भ्प्_१०।४३।०३१।१ जनेष्व् एवं ब्रुवाणेषु तूर्येषु निनदत्सु च  
भ्प्_१०।४३।०३१।३ कृष्ण-रामौ समाभाष्य चाणूरो वाक्यम् अब्रवीत्  
भ्प्_१०।४३।०३२।१ हे नन्द-सूनो हे राम भवन्तौ वीर-सम्मतौ  
भ्प्_१०।४३।०३२।३ नियुद्ध-कुशलौ श्रुत्वा राज्ञाहूतौ दिदृक्षुणा  
भ्प्_१०।४३।०३३।१ प्रियं राज्ञः प्रकुर्वत्यः श्रेयो विन्दन्ति वै प्रजाः  
भ्प्_१०।४३।०३३।३ मनसा कर्मणा वाचा विपरीतम् अतो ऽन्यथा  
भ्प्_१०।४३।०३४।१ नित्यं प्रमुदिता गोपा वत्स-पाला यथा-स्फुटम्  
भ्प्_१०।४३।०३४।३ वनेषु मल्ल-युद्धेन क्रीडन्तश् चारयन्ति गाः  
भ्प्_१०।४३।०३५।१ तस्माद् राज्ञः प्रियं यूयं वयं च करवाम हे  
भ्प्_१०।४३।०३५।३ भूतानि नः प्रसीदन्ति सर्व-भूत-मयो नृपः  
भ्प्_१०।४३।०३६।१ तन् निशम्याब्रवीत् कृष्णो देश-कालोचितं वचः  
भ्प्_१०।४३।०३६।३ नियुद्धम् आत्मनो ऽभीष्टं मन्यमानो ऽभिनन्द्य च  
भ्प्_१०।४३।०३७।१ प्रजा भोज-पतेर् अस्य वयं चापि वने-चराः  
भ्प्_१०।४३।०३७।३ करवाम प्रियं नित्यं तन् नः परम् अनुग्रहः  
भ्प्_१०।४३।०३८।१ बाला वयं तुल्य-बलैः क्रीडिष्यामो यथोचितम्  
भ्प्_१०।४३।०३८।३ भवेन् नियुद्धं माधर्मः स्पृशेन् मल्ल-सभा-सदः  
भ्प्_१०।४३।०३९।० चाणूर उवाच  
भ्प्_१०।४३।०३९।१ न बालो न किशोरस् त्वं बलश् च बलिनां वरः  
भ्प्_१०।४३।०३९।३ लीलयेभो हतो येन सहस्र-द्विप-सत्त्व-भृत्  
भ्प्_१०।४३।०४०।१ तस्माद् भवद्भ्यां बलिभिर् योद्धव्यं नानयो ऽत्र वै  
भ्प्_१०।४३।०४०।३ मयि विक्रम वार्ष्णेय बलेन सह मुष्टिकः  
भ्प्_१०।४४।००१।० श्री-शुक उवाच  
भ्प्_१०।४४।००१।१ एवं चर्चित-सङ्कल्पो भगवान् मधुसूदनः  
भ्प्_१०।४४।००१।३ आससादाथ चणूरं मुष्ट्तिकं रोहिणी-सुतः  
भ्प्_१०।४४।००२।१ हस्ताभ्यां हस्तयोर् बद्ध्वा पद्भ्याम् एव च पादयोः  
भ्प्_१०।४४।००२।३ विचकर्षतुर् अन्योन्यं प्रसह्य विजिगीषया  
भ्प्_१०।४४।००३।१ अरत्नी द्वे अरत्निभ्यां जानुभ्यां चैव जानुनी  
भ्प्_१०।४४।००३।३ शिरः शीर्ष्णोरसोरस् ताव् अन्योन्यम् अभिजघ्नतुः  
भ्प्_१०।४४।००४।१ परिभ्रामण-विक्षेप- परिरम्भावपातनैः  
भ्प्_१०।४४।००४।३ उत्सर्पणापसर्पणैश् चान्योन्यं प्रत्यरुन्धताम्  
भ्प्_१०।४४।००५।१ उत्थापनैर् उन्नयनैश् चालनैः स्थापनैर् अपि  
भ्प्_१०।४४।००५।३ परस्परं जिगीषन्ताव् अपचक्रतुर् आत्मनः  
भ्प्_१०।४४।००६।१ तद् बलाबलवद् युद्धं समेताः सर्व-योषितः  
भ्प्_१०।४४।००६।३ ऊचुः परस्परं राजन् सानुकम्पा वरूथशः  
भ्प्_१०।४४।००७।१ महान् अयं बताधर्म एषां राज-सभा-सदाम्  
भ्प्_१०।४४।००७।३ ये बलाबलवद् युद्धं राज्ञो ऽन्विच्छन्ति पश्यतः  
भ्प्_१०।४४।००८।१ क्व वज्र-सार-सर्वाङ्गौ मल्लौ शैलेन्द्र-सन्निभौ  
भ्प्_१०।४४।००८।३ क्व चाति-सुकुमाराङ्गौ किशोरौ नाप्त-यौवनौ  
भ्प्_१०।४४।००९।१ धर्म-व्यतिक्रमो ह्य् अस्य समाजस्य ध्रुवं भवेत्  
भ्प्_१०।४४।००९।३ यत्राधर्मः समुत्तिष्ठेन् न स्थेयं तत्र कर्हिचित्  
भ्प्_१०।४४।०१०।१ न सभां प्रविशेत् प्राज्ञः सभ्य-दोषान् अनुस्मरन्  
भ्प्_१०।४४।०१०।३ अब्रुवन् विब्रुवन्न् अज्ञो नरः किल्बिषम् अश्नुते  
भ्प्_१०।४४।०११।१ वल्गतः शत्रुम् अभितः कृष्णस्य वदनाम्बुजम्  
भ्प्_१०।४४।०११।३ वीक्ष्यतां श्रम-वार्य्-उप्तं पद्म-कोशम् इवाम्बुभिः  
भ्प्_१०।४४।०१२।१ किं न पश्यत रामस्य मुखम् आताम्र-लोचनम्  
भ्प्_१०।४४।०१२।३ मुष्टिकं प्रति सामर्षं हास-संरम्भ-शोभितम्  
भ्प्_१०।४४।०१३।१ पुण्या बत व्रज-भुवो यद् अयं नृ-लिङ्ग  
भ्प्_१०।४४।०१३।२ गूढः पुराण-पुरुषो वन-चित्र-माल्यः  
भ्प्_१०।४४।०१३।३ गाः पालयन् सह-बलः क्वणयंश् च वेणुं  
भ्प्_१०।४४।०१३।४ विक्रीदयाञ्चति गिरित्र-रमार्चिताङ्घ्रिः  
भ्प्_१०।४४।०१४।१ गोप्यस् तपः किम् अचरन् यद् अमुष्य रूपं  
भ्प्_१०।४४।०१४।२ लावण्य-सारम् असमोर्ध्वम् अनन्य-सिद्धम्  
भ्प्_१०।४४।०१४।३ दृग्भिः पिबन्त्य् अनुसवाभिनवं दुरापम्  
भ्प्_१०।४४।०१४।४ एकान्त-धाम यशसः श्रीय ऐश्वरस्य  
भ्प्_१०।४४।०१५।१ या दोहने ऽवहनने मथनोपलेप प्रेङ्खेङ्खनार्भ-रुदितोक्षण-मार्जनादौ  
भ्प्_१०।४४।०१५।३ गायन्ति चैनम् अनुरक्त-धियो ऽश्रु-कण्ठ्यो धन्या व्रज-स्त्रिय उरुक्रम-चित्त-यानाः  
भ्प्_१०।४४।०१६।१ प्रातर् व्रजाद् व्रजत आविशतश् च सायं  
भ्प्_१०।४४।०१६।२ गोभिः समं क्वणयतो ऽस्य निशम्य वेणुम्  
भ्प्_१०।४४।०१६।३ निर्गम्य तूर्णम् अबलाः पथि भूरि-पुण्याः  
भ्प्_१०।४४।०१६।४ पश्यन्ति स-स्मित-मुखं स-दयावलोकम्  
भ्प्_१०।४४।०१७।१ एवं प्रभाषमाणासु स्त्रीषु योगेश्वरो हरिः  
भ्प्_१०।४४।०१७।३ शत्रुं हन्तुं मनश् चक्रे भगवान् भरतर्षभ  
भ्प्_१०।४४।०१८।१ स-भयाः स्त्री-गिरः श्रुत्वा पुत्र-स्नेह-शुचातुरौ  
भ्प्_१०।४४।०१८।३ पितराव् अन्वतप्येतां पुत्रयोर् अबुधौ बलम्  
भ्प्_१०।४४।०१९।१ तैस् तैर् नियुद्ध-विधिभिर् विविधैर् अच्युतेतरौ  
भ्प्_१०।४४।०१९।३ युयुधाते यथान्योन्यं तथैव बल-मुष्टिकौ  
भ्प्_१०।४४।०२०।१ भगवद्-गात्र-निष्पातैर् वज्र-नीष्पेष-निष्ठुरैः  
भ्प्_१०।४४।०२०।३ चाणूरो भज्यमानाङ्गो मुहुर् ग्लानिम् अवाप ह  
भ्प्_१०।४४।०२१।१ स श्येन-वेग उत्पत्य मुष्टी-कृत्य कराव् उभौ  
भ्प्_१०।४४।०२१।३ भगवन्तं वासुदेवं क्रुद्धो वक्षस्य् अबाधत  
भ्प्_१०।४४।०२२।१ नाचलत् तत्-प्रहारेण मालाहत इव द्विपः  
भ्प्_१०।४४।०२२।३ बाह्वोर् निगृह्य चाणूरं बहुशो भ्रामयन् हरिः  
भ्प्_१०।४४।०२३।१ भू-पृष्ठे पोथयाम् आस तरसा क्षीण जीवितम्  
भ्प्_१०।४४।०२३।३ विस्रस्ताकल्प-केश-स्रग् इन्द्र-ध्वज इवापतत्  
भ्प्_१०।४४।०२४।१ तथैव मुष्टिकः पूर्वं स्व-मुष्ट्याभिहतेन वै  
भ्प्_१०।४४।०२४।३ बलभद्रेण बलिना तलेनाभिहतो भृशम्  
भ्प्_१०।४४।०२५।१ प्रवेपितः स रुधिरम् उद्वमन् मुखतो ऽर्दितः  
भ्प्_१०।४४।०२५।३ व्यसुः पपातोर्व्य्-उपस्थे वाताहत इवाङ्घ्रिपः  
भ्प्_१०।४४।०२६।१ ततः कूटम् अनुप्राप्तं रामः प्रहरतां वरः  
भ्प्_१०।४४।०२६।३ अवधील् लीलया राजन् सावज्ञं वाम-मुष्टिना  
भ्प्_१०।४४।०२७।१ तर्ह्य् एव हि शलः कृष्ण- प्रपदाहत-शीर्षकः  
भ्प्_१०।४४।०२७।३ द्विधा विदीर्णस् तोशलक उभाव् अपि निपेततुः  
भ्प्_१०।४४।०२८।१ चाणूरे मुष्टिके कूटे शले तोशलके हते  
भ्प्_१०।४४।०२८।३ शेषाः प्रदुद्रुवुर् मल्लाः सर्वे प्राण-परीप्सवः  
भ्प्_१०।४४।०२९।१ गोपान् वयस्यान् आकृष्य तैः संसृज्य विजह्रतुः  
भ्प्_१०।४४।०२९।३ वाद्यमानेषु तूर्येषु वल्गन्तौ रुत-नूपुरौ  
भ्प्_१०।४४।०३०।१ जनाः प्रजहृषुः सर्वे कर्मणा राम-कृष्णयोः  
भ्प्_१०।४४।०३०।३ ऋते कंसं विप्र-मुख्याः साधवः साधु साध्व् इति  
भ्प्_१०।४४।०३१।१ हतेषु मल्ल-वर्येषु विद्रुतेषु च भोज-राट्  
भ्प्_१०।४४।०३१।३ न्यवारयत् स्व-तूर्याणि वाक्यं चेदम् उवाच ह  
भ्प्_१०।४४।०३२।१ निःसारयत दुर्वृत्तौ वसुदेवात्मजौ पुरात्  
भ्प्_१०।४४।०३२।३ धनं हरत गोपानां नन्दं बध्नीत दुर्मतिम्  
भ्प्_१०।४४।०३३।१ वसुदेवस् तु दुर्मेधा हन्यताम् आश्व् असत्तमः  
भ्प्_१०।४४।०३३।३ उग्रसेनः पिता चापि सानुगः पर-पक्ष-गः  
भ्प्_१०।४४।०३४।१ एवं विकत्थमाने वै कंसे प्रकुपितो ऽव्ययः  
भ्प्_१०।४४।०३४।३ लघिम्नोत्पत्य तरसा मञ्चम् उत्तुङ्गम् आरुहत्  
भ्प्_१०।४४।०३५।१ तम् आविशन्तम् आलोक्य मृत्युम् आत्मन आसनात्  
भ्प्_१०।४४।०३५।३ मनस्वी सहसोत्थाय जगृहे सो ऽसि-चर्मणी  
भ्प्_१०।४४।०३६।१ तं खड्ग-पाणिं विचरन्तम् आशु श्येनं यथा दक्षिण-सव्यम् अम्बरे  
भ्प्_१०।४४।०३६।३ समग्रहीद् दुर्विषहोग्र-तेजा यथोरगं तार्क्ष्य-सुतः प्रसह्य  
भ्प्_१०।४४।०३७।१ प्रगृह्य केशेषु चलत्-किरीतं निपात्य रङ्गोपरि तुङ्ग-मञ्चात्  
भ्प्_१०।४४।०३७।३ तस्योपरिष्टात् स्वयम् अब्ज-नाभः पपात विश्वाश्रय आत्म-तन्त्रः  
भ्प्_१०।४४।०३८।१ तं सम्परेतं विचकर्ष भूमौ हरिर् यथेभं जगतो विपश्यतः  
भ्प्_१०।४४।०३८।३ हा हेति शब्दः सु-महांस् तदाभूद् उदीरितः सर्व-जनैर् नरेन्द्र  
भ्प्_१०।४४।०३९।१ स नित्यदोद्विग्न-धिया तम् ईश्वरं पिबन्न् अदन् वा विचरन् स्वपन् श्वसन्  
भ्प्_१०।४४।०३९।३ ददर्श चक्रायुधम् अग्रतो यतस् तद् एव रूपं दुरवापम् आप  
भ्प्_१०।४४।०४०।१ तस्यानुजा भ्रातरो ऽष्टौ कङ्क-न्यग्रोधकादयः  
भ्प्_१०।४४।०४०।३ अभ्यधावन्न् अति-क्रुद्धा भ्रातुर् निर्वेश-कारिणः  
भ्प्_१०।४४।०४१।१ तथाति-रभसांस् तांस् तु संयत्तान् रोहिणी-सुतः  
भ्प्_१०।४४।०४१।३ अहन् परिघम् उद्यम्य पशून् इव मृगाधिपः  
भ्प्_१०।४४।०४२।१ नेदुर् दुन्दुभयो व्योम्नि ब्रह्मेशाद्या विभूतयः  
भ्प्_१०।४४।०४२।३ पुष्पैः किरन्तस् तं प्रीताः शशंसुर् ननृतुः स्त्रियः  
भ्प्_१०।४४।०४३।१ तेषां स्त्रियो महा-राज सुहृन्-मरण-दुःखिताः  
भ्प्_१०।४४।०४३।३ तत्राभीयुर् विनिघ्नन्त्यः शीर्षाण्य् अश्रु-विलोचनाः  
भ्प्_१०।४४।०४४।१ शयानान् वीर-शयायां पतीन् आलिङ्ग्य शोचतीः  
भ्प्_१०।४४।०४४।३ विलेपुः सु-स्वरं नार्यो विसृजन्त्यो मुहुः शुचः  
भ्प्_१०।४४।०४५।१ हा नाथ प्रिय धर्म-ज्ञ करुणानाथ-वत्सल  
भ्प्_१०।४४।०४५।३ त्वया हतेन निहता वयं ते स-गृह-प्रजाः  
भ्प्_१०।४४।०४६।१ त्वया विरहिता पत्या पुरीयं पुरुषर्षभ  
भ्प्_१०।४४।०४६।३ न शोभते वयम् इव निवृत्तोत्सव-मङ्गला  
भ्प्_१०।४४।०४७।१ अनागसां त्वं भूतानां कृतवान् द्रोहम् उल्बणम्  
भ्प्_१०।४४।०४७।३ तेनेमां भो दशां नीतो भूत-ध्रुक् को लभेत शम्  
भ्प्_१०।४४।०४८।१ सर्वेषाम् इह भूतानाम् एष हि प्रभवाप्ययः  
भ्प्_१०।४४।०४८।३ गोप्ता च तद्-अवध्यायी न क्वचित् सुखम् एधते  
भ्प्_१०।४४।०४९।० श्री-शुक उवाच  
भ्प्_१०।४४।०४९।१ राज-योषित आश्वास्य भगवांल् लोक-भावनः  
भ्प्_१०।४४।०४९।३ याम् आहुर् लौकिकीं संस्थां हतानां समकारयत्  
भ्प्_१०।४४।०५०।१ मातरं पितरं चैव मोचयित्वाथ बन्धनात्  
भ्प्_१०।४४।०५०।३ कृष्ण-रामौ ववन्दाते शिरसा स्पृश्य पादयोः  
भ्प्_१०।४४।०५१।१ देवकी वसुदेवश् च विज्ञाय जगद्-ईश्वरौ  
भ्प्_१०।४४।०५१।३ कृत-संवन्दनौ पुत्रौ सस्वजाते न शङ्कितौ  
भ्प्_१०।४५।००१।० श्री-शुक उवाच  
भ्प्_१०।४५।००१।१ पितराव् उपलब्धार्थौ विदित्वा पुरुषोत्तमः  
भ्प्_१०।४५।००१।३ मा भूद् इति निजां मायां ततान जन-मोहिनीम्  
भ्प्_१०।४५।००२।१ उवाच पितराव् एत्य साग्रजः सात्वनर्षभः  
भ्प्_१०।४५।००२।३ प्रश्रयावनतः प्रीणन्न् अम्ब तातेति सादरम्  
भ्प्_१०।४५।००३।१ नास्मत्तो युवयोस् तात नित्योत्कण्ठितयोर् अपि  
भ्प्_१०।४५।००३।३ बाल्य-पौगण्ड-कैशोराः पुत्राभ्याम् अभवन् क्वचित्  
भ्प्_१०।४५।००४।१ न लब्धो दैव-हतयोर् वासो नौ भवद्-अन्तिके  
भ्प्_१०।४५।००४।३ यां बालाः पितृ-गेह-स्था विन्दन्ते लालिता मुदम्  
भ्प्_१०।४५।००५।१ सर्वार्थ-सम्भवो देहो जनितः पोषितो यतः  
भ्प्_१०।४५।००५।३ न तयोर् याति निर्वेशं पित्रोर् मर्त्यः शतायुषा  
भ्प्_१०।४५।००६।१ यस् तयोर् आत्मजः कल्प आत्मना च धनेन च  
भ्प्_१०।४५।००६।३ वृत्तिं न दद्यात् तं प्रेत्य स्व-मांसं खादयन्ति हि  
भ्प्_१०।४५।००७।१ मातरं पितरं वृद्धं भार्यां साध्वीं सुतम् शिशुम्  
भ्प्_१०।४५।००७।३ गुरुं विप्रं प्रपन्नं च कल्पो ऽबिभ्रच् छ्वसन्-मृतः  
भ्प्_१०।४५।००८।१ तन् नाव् अकल्पयोः कंसान् नित्यम् उद्विग्न-चेतसोः  
भ्प्_१०।४५।००८।३ मोघम् एते व्यतिक्रान्ता दिवसा वाम् अनर्चतोः  
भ्प्_१०।४५।००९।१ तत् क्षन्तुम् अर्हथस् तात मातर् नौ पर-तन्त्रयोः  
भ्प्_१०।४५।००९।३ अकुर्वतोर् वां शुश्रूषां क्लिष्टयोर् दुर्हृदा भृशम्  
भ्प्_१०।४५।०१०।० श्री-शुक उवाच  
भ्प्_१०।४५।०१०।१ इति माया-मनुष्यस्य हरेर् विश्वात्मनो गिरा  
भ्प्_१०।४५।०१०।३ मोहिताव् अङ्कम् आरोप्य परिष्वज्यापतुर् मुदम्  
भ्प्_१०।४५।०११।१ सिञ्चन्ताव् अश्रु-धाराभिः स्नेह-पाशेन चावृतौ  
भ्प्_१०।४५।०११।३ न किञ्चिद् ऊचतू राजन् बाष्प-कण्ठौ विमोहितौ  
भ्प्_१०।४५।०१२।१ एवम् आश्वास्य पितरौ भगवान् देवकी-सुतः  
भ्प्_१०।४५।०१२।३ मातामहं तूग्रसेनं यदूनाम् अकरोन् णृपम्  
भ्प्_१०।४५।०१३।१ आह चास्मान् महा-राज प्रजाश् चाज्ञप्तुम् अर्हसि  
भ्प्_१०।४५।०१३।३ ययाति-शापाद् यदुभिर् नासितव्यं नृपासने  
भ्प्_१०।४५।०१४।१ मयि भृत्य उपासीने भवतो विबुधादयः  
भ्प्_१०।४५।०१४।३ बलिं हरन्त्य् अवनताः किम् उतान्ये नराधिपाः  
भ्प्_१०।४५।०१५।१ सर्वान् स्वान् ज्ञति-सम्बन्धान् दिग्भ्यः कंस-भयाकुलान्  
भ्प्_१०।४५।०१५।३ यदु-वृष्ण्य्-अन्धक-मधु दाशार्ह-कुकुरादिकान्  
भ्प्_१०।४५।०१६।१ सभाजितान् समाश्वास्य विदेशावास-कर्शितान्  
भ्प्_१०।४५।०१६।३ न्यवासयत् स्व-गेहेषु वित्तैः सन्तर्प्य विश्व-कृत्  
भ्प्_१०।४५।०१७।१ कृष्ण-सङ्कर्षण-भुजैर् गुप्ता लब्ध-मनोरथाः  
भ्प्_१०।४५।०१७।३ गृहेषु रेमिरे सिद्धाः कृष्ण-राम-गत-ज्वराः  
भ्प्_१०।४५।०१८।१ वीक्षन्तो ऽहर् अहः प्रीता मुकुन्द-वदनाम्बुजम्  
भ्प्_१०।४५।०१८।३ नित्यं प्रमुदितं श्रीमत् स-दय-स्मित-वीक्षणम्  
भ्प्_१०।४५।०१९।१ तत्र प्रवयसो ऽप्य् आसन् युवानो ऽति-बलौजसः  
भ्प्_१०।४५।०१९।३ पिबन्तो ऽक्षैर् मुकुन्दस्य मुखाम्बुज-सुधां मुहुः  
भ्प्_१०।४५।०२०।१ अथ नन्दं समसाद्य भगवान् देवकी-सुतः  
भ्प्_१०।४५।०२०।३ सङ्कर्षणश् च राजेन्द्र परिष्वज्येदम् ऊचतुः  
भ्प्_१०।४५।०२१।१ पितर् युवाभ्यां स्निग्धाभ्यां पोषितौ लालितौ भृशम्  
भ्प्_१०।४५।०२१।३ पित्रोर् अभ्यधिका प्रीतिर् आत्मजेष्व् आत्मनो ऽपि हि  
भ्प्_१०।४५।०२२।१ स पिता सा च जननी यौ पुष्णीतां स्व-पुत्र-वत्  
भ्प्_१०।४५।०२२।३ शिशून् बन्धुभिर् उत्सृष्टान् अकल्पैः पोष-रक्षणे  
भ्प्_१०।४५।०२३।१ यात यूयं व्रजन्न् तात वयं च स्नेह-दुःखितान्  
भ्प्_१०।४५।०२३।३ ज्ञातीन् वो द्रष्टुम् एष्यामो विधाय सुहृदां सुखम्  
भ्प्_१०।४५।०२४।१ एवं सान्त्वय्य भगवान् नन्दं स-व्रजम् अच्युतः  
भ्प्_१०।४५।०२४।३ वासो-ऽलङ्कार-कुप्याद्यैर् अर्हयाम् आस सादरम्  
भ्प्_१०।४५।०२५।१ इत्य् उक्तस् तौ परिष्वज्य नन्दः प्रणय-विह्वलः  
भ्प्_१०।४५।०२५।३ पूरयन्न् अश्रुभिर् नेत्रे सह गोपैर् व्रजं ययौ  
भ्प्_१०।४५।०२६।१ अथ शूर-सुतो राजन् पुत्रयोः समकारयत्  
भ्प्_१०।४५।०२६।३ पुरोधसा ब्राह्मणैश् च यथावद् द्विज-संस्कृतिम्  
भ्प्_१०।४५।०२७।१ तेभ्यो ऽदाद् दक्षिणा गावो रुक्म-मालाः स्व्-अलङ्कृताः  
भ्प्_१०।४५।०२७।३ स्व्-अलङ्कृतेभ्यः सम्पूज्य स-वत्साः क्षौम-मालिनीः  
भ्प्_१०।४५।०२८।१ याः कृष्ण-राम-जन्मर्क्षे मनो-दत्ता महा-मतिः  
भ्प्_१०।४५।०२८।३ ताश् चाददाद् अनुस्मृत्य कंसेनाधर्मतो हृताः  
भ्प्_१०।४५।०२९।१ ततश् च लब्ध-संस्कारौ द्विजत्वं प्राप्य सु-व्रतौ  
भ्प्_१०।४५।०२९।३ गर्गाद् यदु-कुलाचार्याद् गायत्रं व्रतम् आस्थितौ  
भ्प्_१०।४५।०३०।१ प्रभवौ सर्व-विद्यानां सर्व-ज्ञौ जगद्-ईश्वरौ  
भ्प्_१०।४५।०३०।३ नान्य-सिद्धामलं ज्ञानं गूहमानौ नरेहितैः  
भ्प्_१०।४५।०३१।१ अथो गुरु-कुले वासम् इच्छन्ताव् उपजग्मतुः  
भ्प्_१०।४५।०३१।३ काश्यं सान्दीपनिं नाम ह्य् अवन्ति-पुर-वासिनम्  
भ्प्_१०।४५।०३२।१ यथोपसाद्य तौ दान्तौ गुरौ वृत्तिम् अनिन्दिताम्  
भ्प्_१०।४५।०३२।३ ग्राहयन्ताव् उपेतौ स्म भक्त्या देवम् इवादृतौ  
भ्प्_१०।४५।०३३।१ तयोर् द्विज-वरस् तुष्टः शुद्ध-भावानुवृत्तिभिः  
भ्प्_१०।४५।०३३।३ प्रोवाच वेदान् अखिलान् सङ्गोपनिषदो गुरुः  
भ्प्_१०।४५।०३४।१ स-रहस्यं धनुर्-वेदं धर्मान् न्याय-पथांस् तथा  
भ्प्_१०।४५।०३४।३ तथा चान्वीक्षिकीं विद्यां राज-नीतिं च षड्-विधाम्  
भ्प्_१०।४५।०३५।१ सर्वं नर-वर-श्रेष्ठौ सर्व-विद्या-प्रवर्तकौ  
भ्प्_१०।४५।०३५।३ सकृन् निगद-मात्रेण तौ सञ्जगृहतुर् नृप  
भ्प्_१०।४५।०३६।१ अहो-रात्रैश् चतुः-षष्ट्या संयत्तौ तावतीः कलाः  
भ्प्_१०।४५।०३६।३ गुरु-दक्षिणयाचार्यं छन्दयाम् आसतुर् नृप  
भ्प्_१०।४५।०३७।१ द्विजस् तयोस् तं महिमानम् अद्भुतं  
भ्प्_१०।४५।०३७।२ संलोक्ष्य राजन्न् अति-मानुसीं मतिम्  
भ्प्_१०।४५।०३७।३ सम्मन्त्र्य पत्न्या स महार्णवे मृतं  
भ्प्_१०।४५।०३७।४ बालं प्रभासे वरयां बभूव ह  
भ्प्_१०।४५।०३८।१ तेथेत्य् अथारुह्य महा-रथौ रथं  
भ्प्_१०।४५।०३८।२ प्रभासम् आसाद्य दुरन्त-विक्रमौ  
भ्प्_१०।४५।०३८।३ वेलाम् उपव्रज्य निषीदतुः क्षनं  
भ्प्_१०।४५।०३८।४ सिन्धुर् विदित्वार्हनम् आहरत् तयोः  
भ्प्_१०।४५।०३९।१ तम् आह भगवान् आशु गुरु-पुत्रः प्रदीयताम्  
भ्प्_१०।४५।०३९।३ यो ऽसाव् इह त्वया ग्रस्तो बालको महतोर्मिणा  
भ्प्_१०।४५।०४०।० श्री-समुद्र उवाच  
भ्प्_१०।४५।०४०।१ न चाहार्षम् अहं देव दैत्यः पञ्चजनो महान्  
भ्प्_१०।४५।०४०।३ अन्तर्-जल-चरः कृष्ण शङ्ख-रूप-धरो ऽसुरः  
भ्प्_१०।४५।०४१।१ आस्ते तेनाहृतो नूनं तच् छ्रुत्वा सत्वरं प्रभुः  
भ्प्_१०।४५।०४१।३ जलम् आविश्य तं हत्वा नापश्यद् उदरे ऽर्भकम्  
भ्प्_१०।४५।०४२।१ तद्-अङ्ग-प्रभवं शङ्खम् आदाय रथम् आगमत्  
भ्प्_१०।४५।०४२।३ ततः संयमनीं नाम यमस्य दयितां पुरीम्  
भ्प्_१०।४५।०४३।१ गत्वा जनार्दनः शङ्खं प्रदध्मौ स-हलायुधः  
भ्प्_१०।४५।०४३।२ शङ्ख-निर्ह्रादम् आकर्ण्य प्रजा-संयमनो यमः  
भ्प्_१०।४५।०४४।१ तयोः सपर्यां महतीं चक्रे भक्त्य्-उपबृंहिताम्  
भ्प्_१०।४५।०४४।३ उवाचावनतः कृष्णं सर्व-भूताशयालयम्  
भ्प्_१०।४५।०४४।५ लीला-मनुष्ययोर् विष्णो युवयोः करवाम किम्  
भ्प्_१०।४५।०४५।० श्री-भगवान् उवाच  
भ्प्_१०।४५।०४५।१ गुरु-पुत्रम् इहानीतं निज-कर्म-निबन्धनम्  
भ्प्_१०।४५।०४५।३ आनयस्व महा-राज मच्-छासन-पुरस्कृतः  
भ्प्_१०।४५।०४६।१ तथेति तेनोपानीतं गुरु-पुत्रं यदूत्तमौ  
भ्प्_१०।४५।०४६।३ दत्त्वा स्व-गुरवे भूयो वृणीष्वेति तम् ऊचतुः  
भ्प्_१०।४५।०४७।० श्री-गुरुर् उवाच  
भ्प्_१०।४५।०४७।१ सम्यक् सम्पादितो वत्स भवद्भ्यां गुरु-निष्क्रयः  
भ्प्_१०।४५।०४७।३ को नु युष्मद्-विध-गुरोः कामानाम् अवशिष्यते  
भ्प्_१०।४५।०४८।१ गच्छतं स्व-गृहं वीरौ कीर्तिर् वाम् अस्तु पावनी  
भ्प्_१०।४५।०४८।३ छन्दांस्य् अयात-यामानि भवन्त्व् इह परत्र च  
भ्प्_१०।४५।०४९।१ गुरुणैवम् अनुज्ञातौ रथेनानिल-रंहसा  
भ्प्_१०।४५।०४९।३ आयातौ स्व-पुरं तात पर्जन्य-निनदेन वै  
भ्प्_१०।४५।०५०।१ समनन्दन् प्रजाः सर्वा दृष्ट्वा राम-जनार्दनौ  
भ्प्_१०।४५।०५०।३ अपश्यन्त्यो बह्व् अहानि नष्ट-लब्ध-धना इव  
भ्प्_१०।४६।००१।० श्री-शुक उवाच  
भ्प्_१०।४६।००१।१ वृष्णीनां प्रवरो मन्त्री कृष्णस्य दयितः सखा  
भ्प्_१०।४६।००१।३ शिष्यो बृहस्पतेः साक्षाद् उद्धवो बुद्धि-सत्तमः  
भ्प्_१०।४६।००२।१ तम् आह भगवान् प्रेष्ठं भक्तम् एकान्तिनं क्वचित्  
भ्प्_१०।४६।००२।३ गृहीत्वा पाणिना पाणिं प्रपन्नार्ति-हरो हरिः  
भ्प्_१०।४६।००३।१ गच्छोद्धव व्रजं सौम्य पित्रोर् नौ प्रीतिम् आवह  
भ्प्_१०।४६।००३।३ गोपीनां मद्-वियोगाधिं मत्-सन्देशैर् विमोचय  
भ्प्_१०।४६।००४।१ ता मन्-मनस्का तृष्ट्-प्राणा मद्-अर्थे त्यक्त-दैहिकाः  
भ्प्_१०।४६।००४।३ माम् एव दयितं प्रेष्ठम् आत्मानं मनसा गताः  
भ्प्_१०।४६।००४।५ ये त्यक्त-लोक-धर्माश् च मद्-अर्थे तान् बिभर्म्य् अहम्  
भ्प्_१०।४६।००५।१ मयि ताः प्रेयसां प्रेष्ठे दूर-स्थे गोकुल-स्त्रियः  
भ्प्_१०।४६।००५।३ स्मरन्त्यो ऽङ्ग विमुह्यन्ति विरहौत्कण्ठ्य-विह्वलाः  
भ्प्_१०।४६।००६।१ धारयन्त्य् अति-कृच्छ्रेण प्रायः प्राणान् कथञ्चन  
भ्प्_१०।४६।००६।३ प्रत्यागमन-सन्देशैर् बल्लव्यो मे मद्-आत्मिकाः  
भ्प्_१०।४६।००७।० श्री-शुक उवाच  
भ्प्_१०।४६।००७।१ इत्य् उक्त उद्धवो राजन् सन्देशं भर्तुर् आदृतः  
भ्प्_१०।४६।००७।३ आदाय रथम् आरुह्य प्रययौ नन्द-गोकुलम्  
भ्प्_१०।४६।००८।१ प्राप्तो नन्द-व्रजं श्रीमान् निम्लोचति विभावसौ  
भ्प्_१०।४६।००८।३ छन्न-यानः प्रविशतां पशूनां खुर-रेणुभिः  
भ्प्_१०।४६।००९।१ वासितार्थे ऽभियुध्यद्भिर् नादितं शुश्मिभिर् वृषैः  
भ्प्_१०।४६।००९।३ धावन्तीभिश् च वास्राभिर् उधो-भारैः स्व-वत्सकान्  
भ्प्_१०।४६।०१०।१ इतस् ततो विलङ्घद्भिर् गो-वत्सैर् मण्डितं सितैः  
भ्प्_१०।४६।०१०।३ गो-दोह-शब्दाभिरवं वेणूनां निःस्वनेन च  
भ्प्_१०।४६।०११।१ गायन्तीभिश् च कर्माणि शुभानि बल-कृष्णयोः  
भ्प्_१०।४६।०११।३ स्व्-अलङ्कृताभिर् गोपीभिर् गोपैश् च सु-विराजितम्  
भ्प्_१०।४६।०१२।१ अग्न्य्-अर्कातिथि-गो-विप्र- पितृ-देवार्चनान्वितैः  
भ्प्_१०।४६।०१२।३ धूप-दीपैश् च माल्यैश् च गोपावासैर् मनो-रमम्  
भ्प्_१०।४६।०१३।१ सर्वतः पुष्पित-वनं द्विजालि-कुल-नादितम्  
भ्प्_१०।४६।०१३।३ हंस-कारण्डवाकीर्णैः पद्म-षण्डैश् च मण्डितम्  
भ्प्_१०।४६।०१४।१ तम् आगतं समागम्य कृष्णस्यानुचरं प्रियम्  
भ्प्_१०।४६।०१४।३ नन्दः प्रीतः परिष्वज्य वासुदेव-धियार्चयत्  
भ्प्_१०।४६।०१५।१ भोजितं परमान्नेन संविष्टं कशिपौ सुखम्  
भ्प्_१०।४६।०१५।३ गत-श्रमं पर्यपृच्छत् पाद-संवाहनादिभिः  
भ्प्_१०।४६।०१६।१ कच्चिद् अङ्ग महा-भाग सखा नः शूर-नन्दनः  
भ्प्_१०।४६।०१६।३ आस्ते कुशल्य् अपत्याद्यैर् युक्तो मुक्तः सुहृद्-व्रतः  
भ्प्_१०।४६।०१७।१ दिष्ट्या कंसो हतः पापः सानुगः स्वेन पाप्मना  
भ्प्_१०।४६।०१७।३ साधूनां धर्म-शीलानां यदूनां द्वेष्टि यः सदा  
भ्प्_१०।४६।०१८।१ अपि स्मरति नः कृष्णो मातरं सुहृदः सखीन्  
भ्प्_१०।४६।०१८।३ गोपान् व्रजं चात्म-नाथं गावो वृन्दावनं गिरिम्  
भ्प्_१०।४६।०१९।१ अप्य् आयास्यति गोविन्दः स्व-जनान् सकृद् ईक्षितुम्  
भ्प्_१०।४६।०१९।३ तर्हि द्रक्ष्याम तद्-वक्त्रं सु-नसं सु-स्मितेक्षणम्  
भ्प्_१०।४६।०२०।१ दावाग्नेर् वात-वर्षाच् च वृष-सर्पाच् च रक्षिताः  
भ्प्_१०।४६।०२०।३ दुरत्ययेभ्यो मृत्युभ्यः कृष्णेन सु-महात्मना  
भ्प्_१०।४६।०२१।१ स्मरतां कृष्ण-वीर्याणि लीलापाङ्ग-निरीक्षितम्  
भ्प्_१०।४६।०२१।३ हसितं भाषितं चाङ्ग सर्वा नः शिथिलाः क्रियाः  
भ्प्_१०।४६।०२२।१ सरिच्-छैल-वनोद्देशान् मुकुन्द-पद-भूषितान्  
भ्प्_१०।४६।०२२।३ आक्रीडान् ईक्ष्यमाणानां मनो याति तद्-आत्मताम्  
भ्प्_१०।४६।०२३।१ मन्ये कृष्णं च रामं च प्राप्ताव् इह सुरोत्तमौ  
भ्प्_१०।४६।०२३।३ सुराणां महद्-अर्थाय गर्गस्य वचनं यथा  
भ्प्_१०।४६।०२४।१ कंसं नागायुत-प्राणं मल्लौ गज-पतिं यथा  
भ्प्_१०।४६।०२४।३ अवधिष्टां लीलयैव पशून् इव मृगाधिपः  
भ्प्_१०।४६।०२५।१ ताल-त्रयं महा-सारं धनुर् यष्टिम् इवेभ-राट्  
भ्प्_१०।४६।०२५।३ बभञ्जैकेन हस्तेन सप्ताहम् अदधाद् गिरिम्  
भ्प्_१०।४६।०२६।१ प्रलम्बो धेनुको ऽरिष्टस् तृणावर्तो बकादयः  
भ्प्_१०।४६।०२६।३ दैत्याः सुरासुर-जितो हता येनेह लीलया  
भ्प्_१०।४६।०२७।० श्री-शुक उवाच  
भ्प्_१०।४६।०२७।१ इति संस्मृत्य संस्मृत्य नन्दः कृष्णानुरक्त-धीः  
भ्प्_१०।४६।०२७।३ अत्य्-उत्कण्ठो ऽभवत् तूष्णीं प्रेम-प्रसर-विह्वलः  
भ्प्_१०।४६।०२८।१ यशोदा वर्ण्यमानानि पुत्रस्य चरितानि च  
भ्प्_१०।४६।०२८।३ शृण्वन्त्य् अश्रूण्य् अवास्राक्षीत् स्नेह-स्नुत-पयोधरा  
भ्प्_१०।४६।०२९।१ तयोर् इत्थं भगवति कृष्णे नन्द-यशोदयोः  
भ्प्_१०।४६।०२९।३ वीक्ष्यानुरागं परमं नन्दम् आहोद्धवो मुदा  
भ्प्_१०।४६।०३०।० श्री-उद्धव उवाच  
भ्प्_१०।४६।०३०।१ युवां श्लाघ्यतमौ नूनं देहिनाम् इह मान-द  
भ्प्_१०।४६।०३०।३ नारायणे ऽखिल-गुरौ यत् कृता मतिर् ईदृशी  
भ्प्_१०।४६।०३१।१ एतौ हि विश्वस्य च बीज-योनी रामो मुकुन्दः पुरुषः प्रधानम्  
भ्प्_१०।४६।०३१।३ अन्वीय भूतेषु विलक्षणस्य ज्ञानस्य चेशात इमौ पुराणौ  
भ्प्_१०।४६।०३२।१ यस्मिन् जनः प्राण-वियोग-काले क्षनं समावेश्य मनो ऽविशुद्धम्  
भ्प्_१०।४६।०३२।३ निर्हृत्य कर्माशयम् आशु याति परां गतिं ब्रह्म-मयो ऽर्क-वर्णः  
भ्प्_१०।४६।०३३।१ तस्मिन् भवन्ताव् अखिलात्म-हेतौ नारायणे कारण-मर्त्य-मूर्तौ  
भ्प्_१०।४६।०३३।३ भावं विधत्तां नितरां महात्मन् किं वावशिष्टं युवयोः सु-कृत्यम्  
भ्प्_१०।४६।०३४।१ आगमिष्यत्य् अदीर्घेण कालेन व्रजम् अच्युतः  
भ्प्_१०।४६।०३४।३ प्रियं विधास्यते पित्रोर् भगवान् सात्वतां पतिः  
भ्प्_१०।४६।०३५।१ हत्वा कंसं रङ्ग-मध्ये प्रतीपं सर्व-सात्वताम्  
भ्प्_१०।४६।०३५।३ यद् आह वः समागत्य कृष्णः सत्यं करोति तत्  
भ्प्_१०।४६।०३६।१ मा खिद्यतं महा-भागौ द्रक्ष्यथः कृष्णम् अन्तिके  
भ्प्_१०।४६।०३६।३ अन्तर् हृदि स भूतानाम् आस्ते ज्योतिर् इवैधसि  
भ्प्_१०।४६।०३७।१ न ह्य् अस्यास्ति प्रियः कश्चिन् नाप्रियो वास्त्य् अमानिनः  
भ्प्_१०।४६।०३७।३ नोत्तमो नाधमो वापि स-मानस्यासमो ऽपि वा  
भ्प्_१०।४६।०३८।१ न माता न पिता तस्य न भार्या न सुतादयः  
भ्प्_१०।४६।०३८।३ नात्मीयो न परश् चापि न देहो जन्म एव च  
भ्प्_१०।४६।०३९।१ न चास्य कर्म वा लोके सद्-असन्-मिश्र-योनिषु  
भ्प्_१०।४६।०३९।३ क्रीडार्थं सो ऽपि साधूनां परित्राणाय कल्पते  
भ्प्_१०।४६।०४०।१ सत्त्वं रजस् तम इति भजते निर्गुणो गुणान्  
भ्प्_१०।४६।०४०।३ क्रीडन्न् अतीतो ऽपि गुणैः सृजत्य् अवन् हन्त्य् अजः  
भ्प्_१०।४६।०४१।१ यथा भ्रमरिका-दृष्ट्या भ्राम्यतीव महीयते  
भ्प्_१०।४६।०४१।३ चित्ते कर्तरि तत्रात्मा कर्तेवाहं-धिया स्मृतः  
भ्प्_१०।४६।०४२।१ युवयोर् एव नैवायम् आत्मजो भगवान् हरिः  
भ्प्_१०।४६।०४२।३ सर्वेषाम् आत्मजो ह्य् आत्मा पिता माता स ईश्वरः  
भ्प्_१०।४६।०४३।१ दृष्टं श्रुतं भूत-भवद्-भविष्यत्  
भ्प्_१०।४६।०४३।२ स्थास्नुश् चरिष्णुर् महद् अल्पकं च  
भ्प्_१०।४६।०४३।३ विनाच्युताद् वस्तु तरां न वाच्यं  
भ्प्_१०।४६।०४३।४ स एव सर्वं परमात्म-भूतः  
भ्प्_१०।४६।०४४।१ एवं निशा सा ब्रुवतोर् व्यतीता नन्दस्य कृष्णानुचरस्य राजन्  
भ्प्_१०।४६।०४४।३ गोप्यः समुत्थाय निरूप्य दीपान् वास्तून् समभ्यर्च्य दौधीन्य् अमन्थुन्  
भ्प्_१०।४६।०४५।१ ता दीप-दीप्तैर् मणिभिर् विरेजू रज्जूर् विकर्षद्-भुज-कङ्कण-स्रजः  
भ्प्_१०।४६।०४५।३ चलन्-नितम्ब-स्तन-हार-कुण्डल- त्विषत्-कपोलारुण-कुङ्कुमाननाः  
भ्प्_१०।४६।०४६।१ उद्गायतीनाम् अरविन्द-लोचनं व्रजाङ्गनानां दिवम् अस्पृशद् ध्वनिः  
भ्प्_१०।४६।०४६।३ दध्नश् च निर्मन्थन-शब्द-मिश्रितो निरस्यते येन दिशाम् अमङ्गलम्  
भ्प्_१०।४६।०४७।१ भगवत्य् उदिते सूर्ये नन्द-द्वारि व्रजौकसः  
भ्प्_१०।४६।०४७।३ दृष्ट्वा रथं शातकौम्भं कस्यायम् इति चाब्रुवन्  
भ्प्_१०।४६।०४८।१ अक्रूर आगतः किं वा यः कंसस्यार्थ-साधकः  
भ्प्_१०।४६।०४८।३ येन नीतो मधु-पुरीं कृष्णः कमल-लोचनः  
भ्प्_१०।४६।०४९।१ किं साधयिष्यत्य् अस्माभिर् भर्तुः प्रीतस्य निष्कृतिम्  
भ्प्_१०।४६।०४९।३ ततः स्त्रीणां वदन्तीनाम् उद्धवो ऽगात् कृताह्निकः  
भ्प्_१०।४७।००१।० श्री-शुक उवाच  
भ्प्_१०।४७।००१।१ तं वीक्ष्य कृषानुचरं व्रज-स्त्रियः  
भ्प्_१०।४७।००१।२ प्रलम्ब-बाहुं नव-कञ्ज-लोचनम्  
भ्प्_१०।४७।००१।३ पीताम्बरं पुष्कर-मालिनं लसन्-  
भ्प्_१०।४७।००१।४ मुखारविन्दं परिमृष्ट-कुण्डलम्  
भ्प्_१०।४७।००२।१ सु-विस्मिताः को ऽयम् अपीव्य-दर्शनः  
भ्प्_१०।४७।००२।२ कुतश् च कस्याच्युत-वेष-भूषणः  
भ्प्_१०।४७।००२।३ इति स्म सर्वाः परिवव्रुर् उत्सुकास्  
भ्प्_१०।४७।००२।४ तम् उत्तमः-श्लोक-पदाम्बुजाश्रयम्  
भ्प्_१०।४७।००३।१ तं प्रश्रयेणावनताः सु-सत्-कृतं स-व्रीड-हासेक्षण-सूनृतादिभिः  
भ्प्_१०।४७।००३।३ रहस्य् अपृच्छन्न् उपविष्टम् आसने विज्ञाय सन्देश-हरं रमा-पतेः  
भ्प्_१०।४७।००४।१ जानीमस् त्वां यदु-पतेः पार्षदं समुपागतम्  
भ्प्_१०।४७।००४।३ भर्त्रेह प्रेषितः पित्रोर् भवान् प्रिय-चिकीर्षया  
भ्प्_१०।४७।००५।१ अन्यथा गो-व्रजे तस्य स्मरणीयं न चक्ष्महे  
भ्प्_१०।४७।००५।३ स्नेहानुबन्धो बन्धूनां मुनेर् अपि सु-दुस्त्यजः  
भ्प्_१०।४७।००६।१ अन्येष्व् अर्थ-कृता मैत्री यावद्-अर्थ-विडम्बनम्  
भ्प्_१०।४७।००६।३ पुम्भिः स्त्रीषु कृता यद्वत् सुमनःस्व् इव षट्पदैः  
भ्प्_१०।४७।००७।१ निःस्वं त्यजन्ति गणिका अकल्पं नृपतिं प्रजाः  
भ्प्_१०।४७।००७।३ अधीत-विद्या आचार्यम् ऋत्विजो दत्त-दक्षिणम्  
भ्प्_१०।४७।००८।१ खगा वीत-फलं वृक्षं भुक्त्वा चातिथयो गृहम्  
भ्प्_१०।४७।००८।३ दग्धं मृगास् तथारण्यं जारा भुक्त्वा रतां स्त्रियम्  
भ्प्_१०।४७।००९।१ इति गोप्यो हि गोविन्दे गत-वाक्-काय-मानसाः  
भ्प्_१०।४७।००९।३ कृष्ण-दूते समायाते उद्धवे त्यक्त-लौकिकाः  
भ्प्_१०।४७।०१०।१ गायन्त्यः प्रीय-कर्माणि रुदन्त्यश् च गत-ह्रियः  
भ्प्_१०।४७।०१०।३ तस्य संस्मृत्य संस्मृत्य यानि कैशोर-बाल्ययोः  
भ्प्_१०।४७।०११।१ काचिन् मधुकरं दृष्ट्वा ध्यायन्ती कृष्ण-सङ्गमम्  
भ्प्_१०।४७।०११।३ प्रिय-प्रस्थापितं दूतं कल्पयित्वेदम् अब्रवीत्  
भ्प्_१०।४७।०१२।० गोप्य् उवाच  
भ्प्_१०।४७।०१२।१ मधुप कितव-बन्धो मा स्पृशङ्घ्रिं सपत्न्याः  
भ्प्_१०।४७।०१२।२ कुच-विलुलित-माला-कुङ्कुम-श्मश्रुभिर् नः  
भ्प्_१०।४७।०१२।३ वहतु मधु-पतिस् तन्-मानिनीनां प्रसादं  
भ्प्_१०।४७।०१२।४ यदु-सदसि विडम्ब्यं यस्य दूतस् त्वम् ईदृक्  
भ्प्_१०।४७।०१३।१ सकृद् अधर-सुधां स्वां मोहिनीं पाययित्वा  
भ्प्_१०।४७।०१३।२ सुमनस इव सद्यस् तत्यजे ऽस्मान् भवादृक्  
भ्प्_१०।४७।०१३।३ परिचरति कथं तत्-पाद-पद्मं नु पद्मा  
भ्प्_१०।४७।०१३।४ ह्य् अपि बत हृत-चेता ह्य् उत्तमः-श्लोक-जल्पैः  
भ्प्_१०।४७।०१४।१ किम् इह बहु षड्-अङ्घ्रे गायसि त्वं यदूनाम्  
भ्प्_१०।४७।०१४।२ अधिपतिम् अगृहाणाम् अग्रतो नः पुराणम्  
भ्प्_१०।४७।०१४।३ विजय-सख-सखीनां गीयतां तत्-प्रसङ्गः  
भ्प्_१०।४७।०१४।४ क्षपित-कुच-रुजस् ते कल्पयन्तीष्टम् इष्टाः  
भ्प्_१०।४७।०१५।१ दिवि भुवि च रसायां काः स्त्रियस् तद्-दुरापाः  
भ्प्_१०।४७।०१५।२ कपट-रुचिर-हास-भ्रू-विजृम्भस्य याः स्युः  
भ्प्_१०।४७।०१५।३ चरण-रज उपास्ते यस्य भूतिर् वयं का  
भ्प्_१०।४७।०१५।४ अपि च कृपण-पक्षे ह्य् उत्तमः-श्लोक-शब्दः  
भ्प्_१०।४७।०१६।१ विसृज शिरसि पादं वेद्म्य् अहं चातु-कारैर्  
भ्प्_१०।४७।०१६।२ अनुनय-विदुषस् ते ऽभ्येत्य दौत्यैर् मुकुन्दात्  
भ्प्_१०।४७।०१६।३ स्व-कृत इह विषृष्टापत्य-पत्य्-अन्य-लोका  
भ्प्_१०।४७।०१६।४ व्यसृजद् अकृत-चेताः किं नु सन्धेयम् अस्मिन्  
भ्प्_१०।४७।०१७।१ मृगयुर् इव कपीन्द्रं विव्यधे लुब्ध-धर्मा  
भ्प्_१०।४७।०१७।२ स्त्रियम् अकृत विरूपां स्त्री-जितः काम-यानाम्  
भ्प्_१०।४७।०१७।३ बलिम् अपि बलिम् अत्त्वावेष्टयद् ध्वाङ्क्ष-वद् यस्  
भ्प्_१०।४७।०१७।४ तद् अलम् असित-सख्यैर् दुस्त्यजस् तत्-कथार्थः  
भ्प्_१०।४७।०१८।१ यद्-अनुचरित-लीला-कर्ण-पीयूष-विप्रुट्-  
भ्प्_१०।४७।०१८।२ सकृद्-अदन-विधूत-द्वन्द्व-धर्मा विनष्टाः  
भ्प्_१०।४७।०१८।३ सपदि गृह-कुटुम्बं दीनम् उत्सृज्य दीना  
भ्प्_१०।४७।०१८।४ बहव इह विहङ्गा भिक्षु-चर्यां चरन्ति  
भ्प्_१०।४७।०१९।१ वयम् ऋतम् इव जिह्म-व्याहृतं श्रद्दधानाः  
भ्प्_१०।४७।०१९।२ कुलिक-रुतम् इवाज्ञाः कृष्ण-वध्वो हरिण्यः  
भ्प्_१०।४७।०१९।३ ददृशुर् असकृद् एतत् तन्-नख-स्पर्श-तीव्र  
भ्प्_१०।४७।०१९।४ स्मर-रुज उपमन्त्रिन् भण्यताम् अन्य-वार्ता  
भ्प्_१०।४७।०२०।१ प्रिय-सख पुनर् आगाः प्रेयसा प्रेषितः किं  
भ्प्_१०।४७।०२०।२ वरय किम् अनुरुन्धे माननीयो ऽसि मे ऽङ्ग  
भ्प्_१०।४७।०२०।३ नयसि कथम् इहास्मान् दुस्त्यज-द्वन्द्व-पार्श्वं  
भ्प्_१०।४७।०२०।४ सततम् उरसि सौम्य श्रीर् वधूः साकम् आस्ते  
भ्प्_१०।४७।०२१।१ अपि बत मधु-पुर्याम् आर्य-पुत्रो ऽधुनास्ते  
भ्प्_१०।४७।०२१।२ स्मरति स पितृ-गेहान् सौम्य बन्धूंश् च गोपान्  
भ्प्_१०।४७।०२१।३ क्वचिद् अपि स कथा नः किङ्करीणां गृणीते  
भ्प्_१०।४७।०२१।४ भुजम् अगुरु-सुगन्धं मूर्ध्न्य् अधास्यत् कदा नु  
भ्प्_१०।४७।०२२।० श्री-शुक उवाच  
भ्प्_१०।४७।०२२।१ अथोद्धवो निशम्यैवं कृष्ण-दर्शन-लालसाः  
भ्प्_१०।४७।०२२।३ सान्त्वयन् प्रिय-सन्देशैर् गोपीर् इदम् अभाषत  
भ्प्_१०।४७।०२३।० श्री-उद्धव उवाच  
भ्प्_१०।४७।०२३।१ अहो यूयं स्म पूर्णार्था भवत्यो लोक-पूजिताः  
भ्प्_१०।४७।०२३।३ वासुदेवे भगवति यासाम् इत्य् अर्पितं मनः  
भ्प्_१०।४७।०२४।१ दान-व्रत-तपो-होम जप-स्वाध्याय-संयमैः  
भ्प्_१०।४७।०२४।३ श्रेयोभिर् विविधैश् चान्यैः कृष्णे भक्तिर् हि साध्यते  
भ्प्_१०।४७।०२५।१ भगवत्य् उत्तमः-श्लोके भवतीभिर् अनुत्तमा  
भ्प्_१०।४७।०२५।३ भक्तिः प्रवर्तिता दिष्ट्या मुनीनाम् अपि दुर्लभा  
भ्प्_१०।४७।०२६।१ दिष्ट्या पुत्रान् पतीन् देहान् स्व-जनान् भवनानि च  
भ्प्_१०।४७।०२६।३ हित्वावृनीत यूयं यत् कृष्णाख्यं पुरुषं परम्  
भ्प्_१०।४७।०२७।१ सर्वात्म-भावो ऽधिकृतो भवतीनाम् अधोक्षजे  
भ्प्_१०।४७।०२७।३ विरहेण महा-भागा महान् मे ऽनुग्रहः कृतः  
भ्प्_१०।४७।०२८।१ श्रूयतां प्रिय-सन्देशो भवतीनां सुखावहः  
भ्प्_१०।४७।०२८।३ यम् आदायागतो भद्रा अहं भर्तू रहस्-करः  
भ्प्_१०।४७।०२९।० श्री-भगवान् उवाच  
भ्प्_१०।४७।०२९।१ भवतीनां वियोगो मे न हि सर्वात्मना क्वचित्  
भ्प्_१०।४७।०२९।३ यथा भूतानि भूतेषु खं वाय्व्-अग्निर् जलं मही  
भ्प्_१०।४७।०२९।५ तथाहं च मनः-प्राण- भूतेन्द्रिय-गुणाश्रयः  
भ्प्_१०।४७।०३०।१ आत्मन्य् एवात्मनात्मानं सृजे हन्म्य् अनुपालये  
भ्प्_१०।४७।०३०।३ आत्म-मायानुभावेन भूतेन्द्रिय-गुणात्मना  
भ्प्_१०।४७।०३१।१ आत्मा ज्ञान-मयः शुद्धो व्यतिरिक्तो ऽगुणान्वयः  
भ्प्_१०।४७।०३१।३ सुषुप्ति-स्वप्न-जाग्रद्भिर् माया-वृत्तिभिर् ईयते  
भ्प्_१०।४७।०३२।१ येनेन्द्रियार्थान् ध्यायेत मृषा स्वप्न-वद् उत्थितः  
भ्प्_१०।४७।०३२।३ तन् निरुन्ध्याद् इन्द्रियाणि विनिद्रः प्रत्यपद्यत  
भ्प्_१०।४७।०३३।१ एतद्-अन्तः समाम्नायो योगः साङ्ख्यं मनीषिणाम्  
भ्प्_१०।४७।०३३।३ त्यागस् तपो दमः सत्यं समुद्रान्ता इवापगाः  
भ्प्_१०।४७।०३४।१ यत् त्व् अहं भवतीनां वै दूरे वर्ते प्रियो दृशाम्  
भ्प्_१०।४७।०३४।३ मनसः सन्निकर्षार्थं मद्-अनुध्यान-काम्यया  
भ्प्_१०।४७।०३५।१ यथा दूर-चरे प्रेष्ठे मन आविश्य वर्तते  
भ्प्_१०।४७।०३५।३ स्त्रीणां च न तथा चेतः सन्निकृष्टे ऽक्षि-गोचरे  
भ्प्_१०।४७।०३६।१ मय्य् आवेश्य मनः कृत्स्नं विमुक्ताशेष-वृत्ति यत्  
भ्प्_१०।४७।०३६।३ अनुस्मरन्त्यो मां नित्यम् अचिरान् माम् उपैष्यथ  
भ्प्_१०।४७।०३७।१ या मया क्रीडता रात्र्यां वने ऽस्मिन् व्रज आस्थिताः  
भ्प्_१०।४७।०३७।३ अलब्ध-रासाः कल्याण्यो मापुर् मद्-वीर्य-चिन्तया  
भ्प्_१०।४७।०३८।० श्री-शुक उवाच  
भ्प्_१०।४७।०३८।१ एवं प्रियतमादिष्टम् आकर्ण्य व्रज-योषितः  
भ्प्_१०।४७।०३८।३ ता ऊचुर् उद्धवं प्रीतास् तत्-सन्देशागत-स्मृतीः  
भ्प्_१०।४७।०३९।० गोप्य ऊचुः  
भ्प्_१०।४७।०३९।१ दिष्ट्याहितो हतः कंसो यदूनां सानुगो ऽघ-कृत्  
भ्प्_१०।४७।०३९।३ दिष्ट्याप्तैर् लब्ध-सर्वार्थैः कुशल्य् आस्ते ऽच्युतो ऽधुना  
भ्प्_१०।४७।०४०।१ कच्चिद् गदाग्रजः सौम्य करोति पुर-योषिताम्  
भ्प्_१०।४७।०४०।३ प्रीतिं नः स्निग्ध-सव्रीड- हासोदारेक्षणार्चितः  
भ्प्_१०।४७।०४१।१ कथं रति-विशेष-ज्ञः प्रियश् च पुर-योषिताम्  
भ्प्_१०।४७।०४१।३ नानुबध्येत तद्-वाक्यैर् विभ्रमैश् चानुभाजितः  
भ्प्_१०।४७।०४२।१ अपि स्मरति नः साधो गोविन्दः प्रस्तुते क्वचित्  
भ्प्_१०।४७।०४२।३ गोष्ठि-मध्ये पुर-स्त्रीणाम् ग्राम्याः स्वैर-कथान्तरे  
भ्प्_१०।४७।०४३।१ ताः किं निशाः स्मरति यासु तदा प्रियाभिर्  
भ्प्_१०।४७।०४३।२ वृन्दावने कुमुद-कुन्द-शशाङ्क-रम्ये  
भ्प्_१०।४७।०४३।३ रेमे क्वणच्-चरण-नूपुर-रास-गोष्ठ्याम्  
भ्प्_१०।४७।०४३।४ अस्माभिर् ईडित-मनोज्ञ-कथः कदाचित्  
भ्प्_१०।४७।०४४।१ अप्य् एष्यतीह दाशार्हस् तप्ताः स्व-कृतया शुचा  
भ्प्_१०।४७।०४४।३ सञ्जीवयन् नु नो गात्रैर् यथेन्द्रो वनम् अम्बुदैः  
भ्प्_१०।४७।०४५।१ कस्मात् कृष्ण इहायाति प्राप्त-राज्यो हताहितः  
भ्प्_१०।४७।०४५।३ नरेन्द्र-कन्या उद्वाह्य प्रीतः सर्व-सुहृद्-वृतः  
भ्प्_१०।४७।०४६।१ किम् अस्माभिर् वनौकोभिर् अन्याभिर् वा महात्मनः  
भ्प्_१०।४७।०४६।३ श्री-पतेर् आप्त-कामस्य क्रियेतार्थः कृतात्मनः  
भ्प्_१०।४७।०४७।१ परं सौख्यं हि नैराश्यं स्वैरिण्य् अप्य् आह पिङ्गला  
भ्प्_१०।४७।०४७।३ तज् जानतीनां नः कृष्णे तथाप्य् आशा दुरत्यया  
भ्प्_१०।४७।०४८।१ क उत्सहेत सन्त्यक्तुम् उत्तमःश्लोक-संविदम्  
भ्प्_१०।४७।०४८।३ अनिच्छतो ऽपि यस्य श्रीर् अङ्गान् न च्यवते क्वचित्  
भ्प्_१०।४७।०४९।१ सरिच्-छैल-वनोद्देशा गावो वेणु-रवा इमे  
भ्प्_१०।४७।०४९।३ सङ्कर्षण-सहायेन कृष्णेनाचरिताः प्रभो  
भ्प्_१०।४७।०५०।१ पुनः पुनः स्मारयन्ति नन्द-गोप-सुतं बत  
भ्प्_१०।४७।०५०।३ श्री-निकेतैस् तत्-पदकैर् विस्मर्तुं नैव शक्नुमः  
भ्प्_१०।४७।०५१।१ गत्या ललितयोदार- हास-लीलावलोकनैः  
भ्प्_१०।४७।०५१।३ माध्व्या गिरा हृत-धियः कथं तं विस्मराम हे  
भ्प्_१०।४७।०५२।१ हे नाथ हे रमा-नाथ व्रज-नाथार्ति-नाशन  
भ्प्_१०।४७।०५२।३ मग्नम् उद्धर गोविन्द गोकुलं वृजिनार्णवात्  
भ्प्_१०।४७।०५३।० श्री-शुक उवाच  
भ्प्_१०।४७।०५३।१ ततस् ताः कृष्ण-सन्देशैर् व्यपेत-विरह-ज्वराः  
भ्प्_१०।४७।०५३।३ उद्धवं पूजयां चक्रुर् ज्ञात्वात्मानम् अधोक्षजम्  
भ्प्_१०।४७।०५४।१ उवास कतिचिन् मासान् गोपीनां विनुदन् शुचः  
भ्प्_१०।४७।०५४।३ कृष्ण-लीला-कथां गायन् रमयाम् आस गोकुलम्  
भ्प्_१०।४७।०५५।१ यावन्त्य् अहानि नन्दस्य व्रजे ऽवात्सीत् स उद्धवः  
भ्प्_१०।४७।०५५।३ व्रजौकसां क्षण-प्रायाण्य् आसन् कृष्णस्य वार्तया  
भ्प्_१०।४७।०५६।१ सरिद्-वन-गिरि-द्रोणीर् वीक्षन् कुसुमितान् द्रुमान्  
भ्प्_१०।४७।०५६।३ कृष्णं संस्मारयन् रेमे हरि-दासो व्रजौकसाम्  
भ्प्_१०।४७।०५७।१ दृष्ट्वैवम्-आदि गोपीनां कृष्णावेशात्म-विक्लवम्  
भ्प्_१०।४७।०५७।३ उद्धवः परम-प्रीतस् ता नमस्यन्न् इदं जगौ  
भ्प्_१०।४७।०५८।१ एताः परं तनु-भृतो भुवि गोप-वध्वो  
भ्प्_१०।४७।०५८।२ गोविन्द एव निखिलात्मनि रूढ-भावाः  
भ्प्_१०।४७।०५८।३ वाञ्छन्ति यद् भव-भियो मुनयो वयं च  
भ्प्_१०।४७।०५८।४ किं ब्रह्म-जन्मभिर् अनन्त-कथा-रसस्य  
भ्प्_१०।४७।०५९।१ क्वेमाः स्त्रियो वन-चरीर् व्यभिचार-दुष्टाः  
भ्प्_१०।४७।०५९।२ कृष्णे क्व चैष परमात्मनि रूढ-भावः  
भ्प्_१०।४७।०५९।३ नन्व् ईश्वरो ऽनुभजतो ऽविदुषो ऽपि साक्षाच्  
भ्प्_१०।४७।०५९।४ छ्रेयस् तनोत्य् अगद-राज इवोपयुक्तः  
भ्प्_१०।४७।०६०।१ नायं श्रियो ऽङ्ग उ नितान्त-रतेः प्रसादः  
भ्प्_१०।४७।०६०।२ स्वर्-योषितां नलिन-गन्ध-रुचां कुतो ऽन्याः  
भ्प्_१०।४७।०६०।३ रासोत्सवे ऽस्य भुज-दण्ड-गृहीत-कण्ठ-  
भ्प्_१०।४७।०६०।४ लब्धाशिषां य उदगाद् व्रज-वल्लभीनाम्  
भ्प्_१०।४७।०६१।१ आसाम् अहो चरण-रेणु-जुषाम् अहं स्यां  
भ्प्_१०।४७।०६१।२ वृन्दावने किम् अपि गुल्म-लतौषधीनाम्  
भ्प्_१०।४७।०६१।३ या दुस्त्यजं स्व-जनम् आर्य-पथं च हित्वा  
भ्प्_१०।४७।०६१।४ भेजुर् मुकुन्द-पदवीं श्रुतिभिर् विमृग्याम्  
भ्प्_१०।४७।०६२।१ या वै श्रियार्चितम् अजादिभिर् आप्त-कामैर्  
भ्प्_१०।४७।०६२।२ योगेश्वरैर् अपि यद् आत्मनि रास-गोष्ठ्याम्  
भ्प्_१०।४७।०६२।३ कृष्णस्य तद् भगवतः चरणारविन्दं  
भ्प्_१०।४७।०६२।४ न्यस्तं स्तनेषु विजहुः परिरभ्य तापम्  
भ्प्_१०।४७।०६३।१ वन्दे नन्द-व्रज-स्त्रीणां पाद-रेणुम् अभीक्ष्णशः  
भ्प्_१०।४७।०६३।३ यासां हरि-कथोद्गीतं पुनाति भुवन-त्रयम्  
भ्प्_१०।४७।०६४।० श्री-शुक उवाच  
भ्प्_१०।४७।०६४।१ अथ गोपीर् अनुज्ञाप्य यशोदां नन्दम् एव च  
भ्प्_१०।४७।०६४।३ गोपान् आमन्त्र्य दाशार्हो यास्यन्न् आरुरुहे रथम्  
भ्प्_१०।४७।०६५।१ तं निर्गतं समासाद्य नानोपायन-पाणयः  
भ्प्_१०।४७।०६५।३ नन्दादयो ऽनुरागेण प्रावोचन्न् अश्रु-लोचनाः  
भ्प्_१०।४७।०६६।१ मनसो वृत्तयो नः स्युः कृष्ण पादाम्बुजाश्रयाः  
भ्प्_१०।४७।०६६।३ वाचो ऽभिधायिनीर् नाम्नां कायस् तत्-प्रह्वणादिषु  
भ्प्_१०।४७।०६७।१ कर्मभिर् भ्राम्यमाणानां यत्र क्वापीश्वरेच्छया  
भ्प्_१०।४७।०६७।३ मङ्गलाचरितैर् दानै रतिर् नः कृष्ण ईश्वरे  
भ्प्_१०।४७।०६८।१ एवं सभाजितो गोपैः कृष्ण-भक्त्या नराधिप  
भ्प्_१०।४७।०६८।३ उद्धवः पुनर् आगच्छन् मथुरां कृष्ण-पालिताम्  
भ्प्_१०।४७।०६९।१ कृष्णाय प्रणिपत्याह भक्त्य्-उद्रेकं व्रजौकसाम्  
भ्प्_१०।४७।०६९।३ वसुदेवाय रामाय राज्ञे चोपायनान्य् अदात्  
भ्प्_१०।४८।००१।० श्री-शुक उवाच  
भ्प्_१०।४८।००१।१ अथ विज्ञाय भगवान् सर्वात्मा सर्व-दर्शनः  
भ्प्_१०।४८।००१।३ सैरन्ध्र्याः काम-तप्तायाः प्रियम् इच्छन् गृहं ययौ  
भ्प्_१०।४८।००२।१ महार्होपस्करैर् आढ्यं कामोपायोपबृंहितम्  
भ्प्_१०।४८।००२।३ मुक्ता-दाम-पताकाभिर् वितान-शयनासनैः  
भ्प्_१०।४८।००२।५ धूपैः सुरभिभिर् दीपैः स्रग्-गन्धैर् अपि मण्डितम्  
भ्प्_१०।४८।००३।१ गृहं तम् आयान्तम् अवेक्ष्य सासनात् सद्यः समुत्थाय हि जात-सम्भ्रमा  
भ्प्_१०।४८।००३।३ यथोपसङ्गम्य सखीभिर् अच्युतं सभाजयाम् आस सद्-आसनादिभिः  
भ्प्_१०।४८।००४।१ तथोद्धवः साधुतयाभिपूजितो न्यषीदद् उर्व्याम् अभिमृश्य चासनम्  
भ्प्_१०।४८।००४।३ कृष्णो ऽपि तूर्णं शयनं महा-धनं विवेश लोकाचरितान्य् अनुव्रतः  
भ्प्_१०।४८।००५।१ सा मज्जनालेप-दुकूल-भूषण स्रग्-गन्ध-ताम्बूल-सुधासवादिभिः  
भ्प्_१०।४८।००५।३ प्रसाधितात्मोपससार माधवं स-व्रीड-लीलोत्स्मित-विभ्रमेक्षितैः  
भ्प्_१०।४८।००६।१ आहूय कान्तां नव-सङ्गम-ह्रिया विशङ्कितां कङ्कण-भूषिते करे  
भ्प्_१०।४८।००६।३ प्रगृह्य शय्याम् अधिवेश्य रामया रेमे ऽनुलेपार्पण-पुण्य-लेशया  
भ्प्_१०।४८।००७।१ सानङ्ग-तप्त-कुचयोर् उरसस् तथाक्ष्णोर्  
भ्प्_१०।४८।००७।२ जिघ्रन्त्य् अनन्त-चरणेन रुजो मृजन्ती  
भ्प्_१०।४८।००७।३ दोर्भ्यां स्तनान्तर-गतं परिरभ्य कान्तम्  
भ्प्_१०।४८।००७।४ आनन्द-मूर्तिम् अजहाद् अति-दीर्घ-तापम्  
भ्प्_१०।४८।००८।१ सैवं कैवल्य-नाथं तं प्राप्य दुष्प्राप्यम् ईश्वरम्  
भ्प्_१०।४८।००८।३ अङ्ग-रागार्पणेनाहो दुर्भगेदम् अयाचत  
भ्प्_१०।४८।००९।१ सहोष्यताम् इह प्रेष्ठ दिनानि कतिचिन् मया  
भ्प्_१०।४८।००९।३ रमस्व नोत्सहे त्यक्तुं सङ्गं ते ऽम्बुरुहेक्षण  
भ्प्_१०।४८।०१०।१ तस्यै काम-वरं दत्त्वा मानयित्वा च मान-दः  
भ्प्_१०।४८।०१०।३ सहोद्धवेन सर्वेशः स्व-धामागमद् ऋद्धिमत्  
भ्प्_१०।४८।०११।१ दुरार्ध्यं समाराध्य विष्णुं सर्वेश्वरेश्वरम्  
भ्प्_१०।४८।०११।३ यो वृणीते मनो-ग्राह्यम् असत्त्वात् कुमनीष्य् असौ  
भ्प्_१०।४८।०१२।१ अक्रूर-भवनं कृष्णः सह-रामोद्धवः प्रभुः  
भ्प्_१०।४८।०१२।३ किञ्चिच् चिकीर्षयन् प्रागाद् अक्रूर-प्रीय-काम्यया  
भ्प्_१०।४८।०१३।१ स तान् नर-वर-श्रेष्ठान् आराद् वीक्ष्य स्व-बान्धवान्  
भ्प्_१०।४८।०१३।३ प्रत्युत्थाय प्रमुदितः परिष्वज्याभिनन्द्य च  
भ्प्_१०।४८।०१४।१ ननाम कृष्णं रामं च स तैर् अप्य् अभिवादितः  
भ्प्_१०।४८।०१४।३ पूजयाम् आस विधि-वत् कृतासन-परिग्रहान्  
भ्प्_१०।४८।०१५।१ पादावनेजनीर् आपो धारयन् शिरसा नृप  
भ्प्_१०।४८।०१५।३ अर्हणेनाम्बरैर् दिव्यैर् गन्ध-स्रग्-भूषणोत्तमैः  
भ्प्_१०।४८।०१६।१ अर्चित्वा शिरसानम्य पादाव् अङ्क-गतौ मृजन्  
भ्प्_१०।४८।०१६।३ प्रश्रयावनतो ऽक्रूरः कृष्ण-रामाव् अभाषत  
भ्प्_१०।४८।०१७।१ दिष्ट्या पापो हतः कंसः सानुगो वाम् इदं कुलम्  
भ्प्_१०।४८।०१७।३ भवद्भ्याम् उद्धृतं कृच्छ्राद् दुरन्ताच् च समेधितम्  
भ्प्_१०।४८।०१८।१ युवां प्रधान-पुरुषौ जगद्-धेतू जगन्-मयौ  
भ्प्_१०।४८।०१८।३ भवद्भ्यां न विना किञ्चित् परम् अस्ति न चापरम्  
भ्प्_१०।४८।०१९।१ आत्म-सृष्टम् इदं विश्वम् अन्वाविश्य स्व-शक्तिभिः  
भ्प्_१०।४८।०१९।३ ईयते बहुधा ब्रह्मन् श्रु त-प्रत्यक्ष-गोचरम्  
भ्प्_१०।४८।०२०।१ यथा हि भूतेषु चराचरेषु मह्य्-आदयो योनिषु भान्ति नाना  
भ्प्_१०।४८।०२०।३ एवं भवान् केवल आत्म-योनिष्व् आत्मात्म-तन्त्रो बहुधा विभाति  
भ्प्_१०।४८।०२१।१ सृजस्य् अथो लुम्पसि पासि विश्वं रजस्-तमः-सत्त्व-गुणैः स्व-शक्तिभिः  
भ्प्_१०।४८।०२१।३ न बध्यसे तद्-गुण-कर्मभिर् वा ज्ञानात्मनस् ते क्व च बन्ध-हेतुः  
भ्प्_१०।४८।०२२।१ देहाद्य्-उपाधेर् अनिरूपितत्वाद् भवो न साक्षान् न भिदात्मनः स्यात्  
भ्प्_१०।४८।०२२।३ अतो न बन्धस् तव नैव मोक्षः स्याताम् निकामस् त्वयि नो ऽविवेकः  
भ्प्_१०।४८।०२३।१ त्वयोदितो ऽयं जगतो हिताय यदा यदा वेद-पथः पुराणः  
भ्प्_१०।४८।०२३।३ बाध्येत पाषण्ड-पथैर् असद्भिस् तदा भवान् सत्त्व-गुणं बिभर्ति  
भ्प्_१०।४८।०२४।१ स त्वम् प्रभो ऽद्य वसुदेव-गृहे ऽवतीर्णः  
भ्प्_१०।४८।०२४।२ स्वांशेन भारम् अपनेतुम् इहासि भूमेः  
भ्प्_१०।४८।०२४।३ अक्षौहिणी-शत-वधेन सुरेतरांश-  
भ्प्_१०।४८।०२४।४ राज्ञाम् अमुष्य च कुलस्य यशो वितन्वन्  
भ्प्_१०।४८।०२५।१ अद्येश नो वसतयः खलु भूरि-भागा  
भ्प्_१०।४८।०२५।२ यः सर्व-देव-पितृ-भूत-नृ-देव-मूर्तिः  
भ्प्_१०।४८।०२५।३ यत्-पाद-शौच-सलिलं त्रि-जगत् पुनाति  
भ्प्_१०।४८।०२५।४ स त्वं जगद्-गुरुर् अधोक्षज याः प्रविष्टः  
भ्प्_१०।४८।०२६।१ कः पण्डितस् त्वद् अपरं शरणं समीयाद्  
भ्प्_१०।४८।०२६।२ भक्त-प्रियाद् ऋत-गिरः सुहृदः कृत-ज्ञात्  
भ्प्_१०।४८।०२६।३ सर्वान् ददाति सुहृदो भजतो ऽभिकामान्  
भ्प्_१०।४८।०२६।४ आत्मानम् अप्य् उपचयापचयौ न यस्य  
भ्प्_१०।४८।०२७।१ दिष्ट्या जनार्दन भवान् इह नः प्रतीतो  
भ्प्_१०।४८।०२७।२ योगेश्वरैर् अपि दुराप-गतिः सुरेशैः  
भ्प्_१०।४८।०२७।३ छिन्ध्य् आशु नः सुत-कलत्र-धनाप्त-गेह-  
भ्प्_१०।४८।०२७।४ देहादि-मोह-रशनां भवदीय-मायाम्  
भ्प्_१०।४८।०२८।१ इत्य् अर्चितः संस्तुतश् च भक्तेन भगवान् हरिः  
भ्प्_१०।४८।०२८।३ अक्रूरं स-स्मितं प्राह गीर्भिः सम्मोहयन्न् इव  
भ्प्_१०।४८।०२९।० श्री-भगवान् उवाच  
भ्प्_१०।४८।०२९।१ त्वं नो गुरुः पितृव्यश् च श्लाघ्यो बन्धुश् च नित्यदा  
भ्प्_१०।४८।०२९।३ वयं तु रक्ष्याः पोष्याश् च अनुकम्प्याः प्रजा हि वः  
भ्प्_१०।४८।०३०।१ भवद्-विधा महा-भागा निषेव्या अर्ह-सत्तमाः  
भ्प्_१०।४८।०३०।३ श्रेयस्-कामैर् नृभिर् नित्यं देवाः स्वार्था न साधवः  
भ्प्_१०।४८।०३१।१ न ह्य् अम्-मयानि तीर्थानि न देवा मृच्-छिला-मयाः  
भ्प्_१०।४८।०३१।३ ते पुनन्त्य् उरु-कालेन दर्शनाद् एव साधवः  
भ्प्_१०।४८।०३२।१ स भवान् सुहृदां वै नः श्रेयान् श्रेयश्-चिकीर्षया  
भ्प्_१०।४८।०३२।३ जिज्ञासार्थं पाण्डवानां गच्छस्व त्वं गजाह्वयम्  
भ्प्_१०।४८।०३३।१ पितर्य् उपरते बालाः सह मात्रा सु-दुःखिताः  
भ्प्_१०।४८।०३३।३ आनीताः स्व-पुरं राज्ञा वसन्त इति शुश्रुम  
भ्प्_१०।४८।०३४।१ तेषु राजाम्बिका-पुत्रो भ्रातृ-पुत्रेषु दीन-धीः  
भ्प्_१०।४८।०३४।३ समो न वर्तते नूनं दुष्पुत्र-वश-गो ऽन्ध-दृक्  
भ्प्_१०।४८।०३५।१ गच्छ जानीहि तद्-वृत्तम् अधुना साध्व् असाधु वा  
भ्प्_१०।४८।०३५।३ विज्ञाय तद् विधास्यामो यथा शं सुहृदां भवेत्  
भ्प्_१०।४८।०३६।१ इत्य् अक्रूरं समादिश्य भगवान् हरिर् ईश्वरः  
भ्प्_१०।४८।०३६।३ सङ्कर्षणोद्धवाभ्यां वै ततः स्व-भवनं ययौ  
भ्प्_१०।४९।००१।० श्री-शुक उवाच  
भ्प्_१०।४९।००१।१ स गत्वा हास्तिनपुरं पौरवेन्द्र-यशो-ऽङ्कितम्  
भ्प्_१०।४९।००१।३ ददर्श तत्राम्बिकेयं स-भीष्मं विदुरं पृथाम्  
भ्प्_१०।४९।००२।१ सह-पुत्रं च बाह्लीकं भारद्वाजं स-गौतमम्  
भ्प्_१०।४९।००२।३ कर्नं सुयोधनं द्रौणिं पाण्डवान् सुहृदो ऽपरान्  
भ्प्_१०।४९।००३।१ यथावद् उपसङ्गम्य बन्धुभिर् गान्दिनी-सुतः  
भ्प्_१०।४९।००३।३ सम्पृष्टस् तैः सुहृद्-वार्तां स्वयं चापृच्छद् अव्ययम्  
भ्प्_१०।४९।००४।१ उवास कतिचिन् मासान् राज्ञो वृत्त-विवित्सया  
भ्प्_१०।४९।००४।३ दुष्प्रजस्याल्प-सारस्य खल-च्छन्दानुवर्तिनः  
भ्प्_१०।४९।००५।१ तेज ओजो बलं वीर्यं प्रश्रयादींश् च सद्-गुणान्  
भ्प्_१०।४९।००५।३ प्रजानुरागं पार्थेषु न सहद्भिश् चिकीऋषितम्  
भ्प्_१०।४९।००६।१ कृतं च धार्तराष्ट्रैर् यद् गर-दानाद्य् अपेशलम्  
भ्प्_१०।४९।००६।३ आचख्यौ सर्वम् एवास्मै पृथा विदुर एव च  
भ्प्_१०।४९।००७।१ पृथा तु भ्रातरं प्राप्तम् अक्रूरम् उपसृत्य तम्  
भ्प्_१०।४९।००७।३ उवाच जन्म-निलयं स्मरन्त्य् अश्रु-कलेक्षणा  
भ्प्_१०।४९।००८।१ अपि स्मरन्ति नः सौम्य पितरौ भ्रातरश् च मे  
भ्प्_१०।४९।००८।३ भगिन्यौ भ्रातृ-पुत्राश् च जामयः सख्य एव च  
भ्प्_१०।४९।००९।१ भ्रात्रेयो भगवान् कृष्णः शरण्यो भक्त-वत्सलः  
भ्प्_१०।४९।००९।३ पैतृ-ष्वस्रेयान् स्मरति रामश् चाम्बुरुहेक्षणः  
भ्प्_१०।४९।०१०।१ सपत्न-मध्ये शोचन्तीं वृकानां हरिणीम् इव  
भ्प्_१०।४९।०१०।३ सान्त्वयिष्यति मां वाक्यैः पितृ-हीनांश् च बालकान्  
भ्प्_१०।४९।०११।१ कृष्ण कृष्ण महा-योगिन् विश्वात्मन् विश्व-भावन  
भ्प्_१०।४९।०११।३ प्रपन्नां पाहि गोविन्द शिशुभिश् चावसीदतीम्  
भ्प्_१०।४९।०१२।१ नान्यत् तव पदाम्भोजात् पश्यामि शरणं नृणाम्  
भ्प्_१०।४९।०१२।३ बिभ्यतां मृत्यु-संसाराद् ईस्वरस्यापवर्गिकात्  
भ्प्_१०।४९।०१३।१ नमः कृष्णाय शुद्धाय ब्रह्मणे परमात्मने  
भ्प्_१०।४९।०१३।३ योगेश्वराय योगाय त्वाम् अहं शरणं गता  
भ्प्_१०।४९।०१४।० श्री-शुक उवाच  
भ्प्_१०।४९।०१४।१ इत्य् अनुस्मृत्य स्व-जनं कृष्णं च जगद्-ईश्वरम्  
भ्प्_१०।४९।०१४।३ प्रारुदद् दुःखिता राजन् भवतां प्रपितामही  
भ्प्_१०।४९।०१५।१ सम-दुःख-सुखो ऽक्रूरो विदुरश् च महा-यशाः  
भ्प्_१०।४९।०१५।३ सान्त्वयाम् आसतुः कुन्तीं तत्-पुत्रोत्पत्ति-हेतुभिः  
भ्प्_१०।४९।०१६।१ यास्यन् राजानम् अभ्येत्य विषमं पुत्र-लालसम्  
भ्प्_१०।४९।०१६।३ अवदत् सुहृदां मध्ये बन्धुभिः सौहृदोदितम्  
भ्प्_१०।४९।०१७।० अक्रूर उवाच  
भ्प्_१०।४९।०१७।१ भो भो वैचित्रवीर्य त्वं कुरूणां कीर्ति-वर्धन  
भ्प्_१०।४९।०१७।३ भ्रातर्य् उपरते पाण्डाव् अधुनासनम् आस्थितः  
भ्प्_१०।४९।०१८।१ धर्मेण पालयन्न् उर्वीं प्रजाः शीलेन रञ्जयन्  
भ्प्_१०।४९।०१८।३ वर्तमानः समः स्वेषु श्रेयः कीर्तिम् अवाप्स्यसि  
भ्प्_१०।४९।०१९।१ अन्यथा त्व् आचरंल् लोके गर्हितो यास्यसे तमः  
भ्प्_१०।४९।०१९।३ तस्मात् समत्वे वर्तस्व पाण्डवेष्व् आत्मजेषु च  
भ्प्_१०।४९।०२०।१ नेह चात्यन्त-संवासः कस्यचित् केनचित् सह  
भ्प्_१०।४९।०२०।३ राजन् स्वेनापि देहेन किम् उ जायात्मजादिभिः  
भ्प्_१०।४९।०२१।१ एकः प्रसूयते जन्तुर् एक एव प्रलीयते  
भ्प्_१०।४९।०२१।३ एको ऽनुभुङ्क्ते सुकृतम् एक एव च दुष्कृतम्  
भ्प्_१०।४९।०२२।१ अधर्मोपचितं वित्तं हरन्त्य् अन्ये ऽल्प-मेधसः  
भ्प्_१०।४९।०२२।३ सम्भोजनीयापदेशैर् जलानीव जलौकसः  
भ्प्_१०।४९।०२३।१ पुष्णाति यान् अधर्मेण स्व-बुद्ध्या तम् अपण्डितम्  
भ्प्_१०।४९।०२३।३ ते ऽकृतार्थं प्रहिण्वन्ति प्राणा रायः सुतादयः  
भ्प्_१०।४९।०२४।१ स्वयं किल्बिषम् आदाय तैस् त्यक्तो नार्थ-कोविदः  
भ्प्_१०।४९।०२४।३ असिद्धार्थो विशत्य् अन्धं स्व-धर्म-विमुखस् तमः  
भ्प्_१०।४९।०२५।१ तस्माल् लोकम् इमं राजन् स्वप्न-माया-मनोरथम्  
भ्प्_१०।४९।०२५।३ वीक्ष्यायम्यात्मनात्मानं समः शान्तो भव प्रभो  
भ्प्_१०।४९।०२६।० धृतराष्ट्र उवाच  
भ्प्_१०।४९।०२६।१ यथा वदति कल्याणीं वाचं दान-पते भवान्  
भ्प्_१०।४९।०२६।३ तथानया न तृप्यामि मर्त्यः प्राप्य यथामृतम्  
भ्प्_१०।४९।०२७।१ तथापि सूनृता सौम्य हृदि न स्थीयते चले  
भ्प्_१०।४९।०२७।३ पुत्रानुराग-विषमे विद्युत् सौदामनी यथा  
भ्प्_१०।४९।०२८।१ ईश्वरस्य विधिं को नु विधुनोत्य् अन्यथा पुमान्  
भ्प्_१०।४९।०२८।३ भूमेर् भारावताराय यो ऽवतीर्णो यदोः कुले  
भ्प्_१०।४९।०२९।१ यो दुर्विमर्श-पथया निज-माययेदं  
भ्प्_१०।४९।०२९।२ सृष्ट्वा गुणान् विभजते तद्-अनुप्रविष्टः  
भ्प्_१०।४९।०२९।३ तस्मै नमो दुरवबोध-विहार-तन्त्र-  
भ्प्_१०।४९।०२९।४ संसार-चक्र-गतये परमेश्वराय  
भ्प्_१०।४९।०३०।० श्री-शुक उवाच  
भ्प्_१०।४९।०३०।१ इत्य् अभिप्रेत्य नृपतेर् अभिप्रायं स यादवः  
भ्प्_१०।४९।०३०।३ सुहृद्भिः समनुज्ञातः पुनर् यदु-पुरीम् अगात्  
भ्प्_१०।४९।०३१।१ शशम्स राम-कृष्णाभ्यां धृतराष्ट्र-विचेष्टितम्  
भ्प्_१०।४९।०३१।३ पाण्दवान् प्रति कौरव्य यद्-अर्थं प्रेषितः स्वयम्  
भ्प्_१०।५०।००१।० श्री-शुक उवाच  
भ्प्_१०।५०।००१।१ अस्तिः प्राप्तिश् च कंसस्य महिष्यौ भरतर्षभ  
भ्प्_१०।५०।००१।३ मृते भर्तरि दुःखार्ते ईयतुः स्म पितुर् गृहान्  
भ्प्_१०।५०।००२।१ पित्रे मगध-राजाय जरासन्धाय दुःखिते  
भ्प्_१०।५०।००२।३ वेदयां चक्रतुः सर्वम् आत्म-वैधव्य-कारणम्  
भ्प्_१०।५०।००३।१ स तद् अप्रियम् आकर्ण्य शोकामर्ष-युतो नृप  
भ्प्_१०।५०।००३।३ अयादवीं महीं कर्तुं चक्रे परमम् उद्यमम्  
भ्प्_१०।५०।००४।१ अक्षौहिणीभिर् विंशत्या तिसृभिश् चापि संवृतः  
भ्प्_१०।५०।००४।३ यदु-राजधानीं मथुरां न्यरुधत् सर्वतो दिशम्  
भ्प्_१०।५०।००५।१ निरीक्ष्य तद्-बलं कृष्ण उद्वेलम् इव सागरम्  
भ्प्_१०।५०।००५।३ स्व-पुरं तेन संरुद्धं स्व-जनं च भयाकुलम्  
भ्प्_१०।५०।००६।१ चिन्तयाम् आस भगवान् हरिः कारण-मानुषः  
भ्प्_१०।५०।००६।३ तद्-देश-कालानुगुणं स्वावतार-प्रयोजनम्  
भ्प्_१०।५०।००७।१ हनिष्यामि बलं ह्य् एतद् भुवि भारं समाहितम्  
भ्प्_१०।५०।००७।३ मागधेन समानीतं वश्यानां सर्व-भूभुजाम्  
भ्प्_१०।५०।००८।१ अक्षौहिणीभिः सङ्ख्यातं भटाश्व-रथ-कुञ्जरैः  
भ्प्_१०।५०।००८।३ मागधस् तु न हन्तव्यो भूयः कर्ता बलोद्यमम्  
भ्प्_१०।५०।००९।१ एतद्-अर्थो ऽवतारो ऽयं भू-भार-हरणाय मे  
भ्प्_१०।५०।००९।३ संरक्षणाय साधूनां कृतो ऽन्येषां वधाय च  
भ्प्_१०।५०।०१०।१ अन्यो ऽपि धर्म-रक्षायै देहः सम्भ्रियते मया  
भ्प्_१०।५०।०१०।३ विरामायाप्य् अधर्मस्य काले प्रभवतः क्वचित्  
भ्प्_१०।५०।०११।१ एवं ध्यायति गोविन्द आकाशात् सूर्य-वर्चसौ  
भ्प्_१०।५०।०११।३ रथाव् उपस्थितौ सद्यः स-सूतौ स-परिच्छदौ  
भ्प्_१०।५०।०१२।१ आयुधानि च दिव्यानि पुराणानि यदृच्छया  
भ्प्_१०।५०।०१२।३ दृष्ट्वा तानि हृषीकेशः सङ्कर्षणम् अथाब्रवीत्  
भ्प्_१०।५०।०१३।१ पश्यार्य व्यसनं प्राप्तं यदूनां त्वावतां प्रभो  
भ्प्_१०।५०।०१३।३ एष ते रथ आयातो दयितान्य् आयुधानि च  
भ्प्_१०।५०।०१४।१ एतद्-अर्थं हि नौ जन्म साधूनाम् ईश शर्म-कृत्  
भ्प्_१०।५०।०१४।३ त्रयो-विंशत्य्-अनीकाख्यं भूमेर् भारम् अपाकुरु  
भ्प्_१०।५०।०१५।१ एवं सम्मन्त्र्य दाशार्हौ दंशितौ रथिनौ पुरात्  
भ्प्_१०।५०।०१५।३ निर्जग्मतुः स्वायुधाढ्यौ बलेनाल्पीयसा वृतौ  
भ्प्_१०।५०।०१६।१ शङ्खं दध्मौ विनिर्गत्य हरिर् दारुक-सारथिः  
भ्प्_१०।५०।०१६।३ ततो ऽभूत् पर-सैन्यानां हृदि वित्रास-वेपथुः  
भ्प्_१०।५०।०१७।१ ताव् आह मागधो वीक्ष्य हे कृष्ण पुरुषाधम  
भ्प्_१०।५०।०१७।३ न त्वया योद्धुम् इच्छामि बालेनैकेन लज्जया  
भ्प्_१०।५०।०१७।५ गुप्तेन हि त्वया मन्द न योत्स्ये याहि बन्धु-हन्  
भ्प्_१०।५०।०१८।१ तव राम यदि श्रद्धा युध्यस्व धैर्यम् उद्वह  
भ्प्_१०।५०।०१८।३ हित्वा वा मच्-छरैश् छिन्नं देहं स्वर् याहि मां जहि  
भ्प्_१०।५०।०१९।० श्री-भगवान् उवाच  
भ्प्_१०।५०।०१९।१ न वै शूरा विकत्थन्ते दर्शयन्त्य् एव पौरुषम्  
भ्प्_१०।५०।०१९।३ न गृह्णीमो वचो राजन्न् आतुरस्य मुमूर्षतः  
भ्प्_१०।५०।०२०।० श्री-शुक उवाच  
भ्प्_१०।५०।०२०।१ जरा-सुतस् ताव् अभिसृत्य माधवौ महा-बलौघेन बलीयसावृनोत्  
भ्प्_१०।५०।०२०।३ स-सैन्य-यान-ध्वज-वाजि-सारथी सूर्यानलौ वायुर् इवाभ्र-रेणुभिः  
भ्प्_१०।५०।०२१।१ सुपर्ण-ताल-ध्वज-चिहित्नौ रथाव्  
भ्प्_१०।५०।०२१।२ अलक्षयन्त्यो हरि-रामयोर् मृधे  
भ्प्_१०।५०।०२१।३ स्त्रियः पुराट्टालक-हर्म्य-गोपुरं  
भ्प्_१०।५०।०२१।४ समाश्रिताः सम्मुमुहुः शुचार्दितः  
भ्प्_१०।५०।०२२।१ हरिः परानीक-पयोमुचां मुहुः शिलीमुखात्य्-उल्बण-वर्ष-पीडितम्  
भ्प्_१०।५०।०२२।३ स्व-सैन्यम् आलोक्य सुरासुरार्चितं व्यस्फूर्जयच् छार्ङ्ग-शरासनोत्तमम्  
भ्प्_१०।५०।०२३।१ गृह्णन् निशङ्गाद् अथ सन्दधच् छरान्  
भ्प्_१०।५०।०२३।२ विकृष्य मुञ्चन् शित-बाण-पूगान्  
भ्प्_१०।५०।०२३।३ निघ्नन् रथान् कुञ्जर-वाजि-पत्तीन्  
भ्प्_१०।५०।०२३।४ निरन्तरं यद्वद् अलात-चक्रम्  
भ्प्_१०।५०।०२४।१ निर्भिन्न-कुम्भाः करिणो निपेतुर् अनेकशो ऽश्वाः शर-वृक्ण-कन्धराः  
भ्प्_१०।५०।०२४।३ रथा हताश्व-ध्वज-सूत-नायकाः पदायतश् छिन्न-भुजोरु-कन्धराः  
भ्प्_१०।५०।०२५।१ सञ्छिद्यमान-द्विपदेभ-वाजिनाम् अङ्ग-प्रसूताः शतशो ऽसृग्-आपगाः  
भ्प्_१०।५०।०२५।३ भुजाहयः पूरुष-शीर्ष-कच्छपा हत-द्विप-द्वीप-हय ग्रहाकुलाः  
भ्प्_१०।५०।०२६।१ करोरु-मीना नर-केश-शैवला धनुस्-तरङ्गायुध-गुल्म-सङ्कुलाः  
भ्प्_१०।५०।०२६।३ अच्छूरिकावर्त-भयानका महा- मणि-प्रवेकाभरणाश्म-शर्कराः  
भ्प्_१०।५०।०२७।१ प्रवर्तिता भीरु-भयावहा मृधे मनस्विनां हर्ष-करीः परस्परम्  
भ्प्_१०।५०।०२७।३ विनिघ्नतारीन् मुषलेन दुर्मदान् सङ्कर्षणेनापरीमेय-तेजसा  
भ्प्_१०।५०।०२८।१ बलं तद् अङ्गार्णव-दुर्ग-भैरवं दुरन्त-पारं मगधेन्द्र-पालितम्  
भ्प्_१०।५०।०२८।३ क्षयं प्रणीतं वसुदेव-पुत्रयोर् विक्रीडितं तज् जगद्-ईशयोः परम्  
भ्प्_१०।५०।०२९।१ स्थित्य्-उद्भवान्तं भुवन-त्रयस्य यः  
भ्प्_१०।५०।०२९।२ समीहिते ऽनन्त-गुणः स्व-लीलया  
भ्प्_१०।५०।०२९।३ न तस्य चित्रं पर-पक्ष-निग्रहस्  
भ्प्_१०।५०।०२९।४ तथापि मर्त्यानुविधस्य वर्ण्यते  
भ्प्_१०।५०।०३०।१ जग्राह विरथं रामो जरासन्धं महा-बलम्  
भ्प्_१०।५०।०३०।३ हतानीकावशिष्टासुं सिंहः सिंहम् इवौजसा  
भ्प्_१०।५०।०३१।१ बध्यमानं हतारातिं पाशैर् वारुण-मानुषैः  
भ्प्_१०।५०।०३१।३ वारयाम् आस गोविन्दस् तेन कार्य-चिकीर्षया  
भ्प्_१०।५०।०३२।१ सा मुक्तो लोक-नाथाभ्यां व्रीडितो वीर-सम्मतः  
भ्प्_१०।५०।०३२।३ तपसे कृत-सङ्कल्पो वारितः पथि राजभिः  
भ्प्_१०।५०।०३३।१ वाक्यैः पवित्रार्थ-पदैर् नयनैः प्राकृतैर् अपि  
भ्प्_१०।५०।०३३।३ स्व-कर्म-बन्ध-प्राप्तो ऽयं यदुभिस् ते पराभवः  
भ्प्_१०।५०।०३४।१ हतेषु सर्वानीकेषु नृपो बार्हद्रथस् तदा  
भ्प्_१०।५०।०३४।३ उपेक्षितो भगवता मगधान् दुर्मना ययौ  
भ्प्_१०।५०।०३५।१ मुकुन्दो ऽप्य् अक्षत-बलो निस्तीर्णारि-बलार्णवः  
भ्प्_१०।५०।०३५।३ विकीर्यमाणः कुसुमैस् त्रीदशैर् अनुमोदितः  
भ्प्_१०।५०।०३६।१ माथुरैर् उपसङ्गम्य विज्वरैर् मुदितात्मभिः  
भ्प्_१०।५०।०३६।३ उपगीयमान-विजयः सूत-मागध-वन्दिभिः  
भ्प्_१०।५०।०३७।१ शङ्ख-दुन्दुभयो नेदुर् भेरी-तूर्याण्य् अनेकशः  
भ्प्_१०।५०।०३७।३ वीणा-वेणु-मृदङ्गानि पुरं प्रविशति प्रभौ  
भ्प्_१०।५०।०३८।१ सिक्त-मार्गां हृष्ट-जनां पताकाभिर् अभ्यलङ्कृताम्  
भ्प्_१०।५०।०३८।३ निर्घुष्टां ब्रह्म-घोषेण कौतुकाबद्ध-तोरणाम्  
भ्प्_१०।५०।०३९।१ निचीयमानो नारीभिर् माल्य-दध्य्-अक्षताङ्कुरैः  
भ्प्_१०।५०।०३९।३ निरीक्ष्यमाणः स-स्नेहं प्रीत्य्-उत्कलित-लोचनैः  
भ्प्_१०।५०।०४०।१ आयोधन-गतं वित्तम् अनन्तं वीर-भूषणम्  
भ्प्_१०।५०।०४०।३ यदु-राजाय तत् सर्वम् आहृतं प्रादिशत् प्रभुः  
भ्प्_१०।५०।०४१।१ एवं सप्तदश-कृत्वस् तावत्य् अक्षौहिणी-बलः  
भ्प्_१०।५०।०४१।३ युयुधे मागधो राजा यदुभिः कृष्ण-पालितैः  
भ्प्_१०।५०।०४२।१ अक्षिण्वंस् तद्-बलं सर्वं वृष्णयः कृष्ण-तेजसा  
भ्प्_१०।५०।०४२।३ हतेषु स्वेष्व् अनीकेषु त्यक्तो ऽगाद् अरिभिर् नृपः  
भ्प्_१०।५०।०४३।१ अष्टादशम सङ्ग्राम आगामिनि तद्-अन्तरा  
भ्प्_१०।५०।०४३।३ नारद-प्रेषितो वीरो यवनः प्रत्यदृश्यत  
भ्प्_१०।५०।०४४।१ रुरोध मथुराम् एत्य तिसृभिर् म्लेच्छ-कोटिभिः  
भ्प्_१०।५०।०४४।३ नृ-लोके चाप्रतिद्वन्द्वो वृष्णीन् श्रुत्वात्म-सम्मितान्  
भ्प्_१०।५०।०४५।१ तं दृष्ट्वाचिन्तयत् कृष्णः सङ्कर्षण सहायवान्  
भ्प्_१०।५०।०४५।३ अहो यदूनां वृजिनं प्राप्तं ह्य् उभयतो महत्  
भ्प्_१०।५०।०४६।१ यवनो ऽयं निरुन्धे ऽस्मान् अद्य तावन् महा-बलः  
भ्प्_१०।५०।०४६।३ मागधो ऽप्य् अद्य वा श्वो वा परश्वो वागमिष्यति  
भ्प्_१०।५०।०४७।१ आवयोः युध्यतोर् अस्य यद्य् आगन्ता जरा-सुतः  
भ्प्_१०।५०।०४७।३ बन्धून् हनिष्यत्य् अथ वा नेष्यते स्व-पुरं बली  
भ्प्_१०।५०।०४८।१ तस्माद् अद्य विधास्यामो दुर्गं द्विपद-दुर्गमम्  
भ्प्_१०।५०।०४८।३ तत्र ज्ञातीन् समाधाय यवनं घातयामहे  
भ्प्_१०।५०।०४९।१ इति सम्मन्त्र्य भगवान् दुर्गं द्वादश-योजनम्  
भ्प्_१०।५०।०४९।३ अन्तः-समुद्रे नगरं कृत्स्नाद्भुतम् अचीकरत्  
भ्प्_१०।५०।०५०।१ दृश्यते यत्र हि त्वाष्ट्रं विज्ञानं शिल्प-नैपुणम्  
भ्प्_१०।५०।०५०।३ रथ्या-चत्वर-वीथीभिर् यथा-वास्तु विनिर्मितम्  
भ्प्_१०।५०।०५१।१ सुर-द्रुम-लतोद्यान- विचित्रोपवनान्वितम्  
भ्प्_१०।५०।०५१।३ हेम-शृङ्गैर् दिवि-स्पृग्भिः स्फटिकाट्टाल-गोपुरैः  
भ्प्_१०।५०।०५२।१ राजतारकुटैः कोष्ठैर् हेम-कुम्भैर् अलङ्कृतैः  
भ्प्_१०।५०।०५२।३ रत्न-कूतैर् गृहैर् हेमैर् महा-मारकत-स्थलैः  
भ्प्_१०।५०।०५३।१ वास्तोष्पतीनां च गृहैर् वल्लभीभिश् च निर्मितम्  
भ्प्_१०।५०।०५३।३ चातुर्-वर्ण्य-जनाकीर्णं यदु-देव-गृहोल्लसत्  
भ्प्_१०।५०।०५४।१ सुधर्मां पारिजातं च महेन्द्रः प्राहिणोद् धरेः  
भ्प्_१०।५०।०५४।३ यत्र चावस्थितो मर्त्यो मर्त्य-धर्मैर् न युज्यते  
भ्प्_१०।५०।०५५।१ श्यामैक-वर्णान् वरुणो हयान् शुक्लान् मनो-जवान्  
भ्प्_१०।५०।०५५।३ अष्टौ निधि-पतिः कोशान् लोक-पालो निजोदयान्  
भ्प्_१०।५०।०५६।१ यद् यद् भगवता दत्तम् आधिपत्यं स्व-सिद्धये  
भ्प्_१०।५०।०५६।३ सर्वं प्रत्यर्पयाम् आसुर् हरौ भूमि-गते नृप  
भ्प्_१०।५०।०५७।१ तत्र योग-प्रभावेन नीत्वा सर्व-जनं हरिः  
भ्प्_१०।५०।०५७।३ प्रजा-पालेन रामेण कृष्णः समनुमन्त्रितः  
भ्प्_१०।५०।०५७।५ निर्जगाम पुर-द्वारात् पद्म-माली निरायुधः  
भ्प्_१०।५१।००१।० श्री-शुक उवाच  
भ्प्_१०।५१।००१।१ तं विलोक्य विनिष्क्रान्तम् उज्जिहानम् इवोडुपम्  
भ्प्_१०।५१।००१।३ दर्शनीयतमं श्यामं पीत-कौशेय-वाससम्  
भ्प्_१०।५१।००२।१ श्रीवत्स-वक्षसं भ्राजत् कौस्तुभामुक्त-कन्धरम्  
भ्प्_१०।५१।००२।३ पृथु-दीर्घ-चतुर्-बाहुं नव-कञ्जारुणेक्षणम्  
भ्प्_१०।५१।००३।१ नित्य-प्रमुदितं श्रीमत् सु-कपोलं शुचि-स्मितम्  
भ्प्_१०।५१।००३।३ मुखारविन्दं बिभ्राणं स्फुरन्-मकर-कुण्डलम्  
भ्प्_१०।५१।००४।१ वासुदेवो ह्य् अयम् इति पुमान् श्रीवत्स-लाञ्छनः  
भ्प्_१०।५१।००४।३ चतुर्-भुजो ऽरविन्दाक्षो वन-माल्य् अति-सुन्दरः  
भ्प्_१०।५१।००५।१ लक्षणैर् नारद-प्रोक्तैर् नान्यो भवितुम् अर्हति  
भ्प्_१०।५१।००५।३ निरायुधश् चलन् पद्भ्यां योत्स्ये ऽनेन निरायुधः  
भ्प्_१०।५१।००६।१ इति निश्चित्य यवनः प्राद्रवद् तं पराङ्-मुखम्  
भ्प्_१०।५१।००६।३ अन्वधावज् जिघृक्षुस् तं दुरापम् अपि योगिनाम्  
भ्प्_१०।५१।००७।१ हस्त-प्राप्तम् इवात्मानं हरीणा स पदे पदे  
भ्प्_१०।५१।००७।३ नीतो दर्शयता दूरं यवनेशो ऽद्रि-कन्दरम्  
भ्प्_१०।५१।००८।१ पलायनं यदु-कुले जातस्य तव नोचितम्  
भ्प्_१०।५१।००८।३ इति क्षिपन्न् अनुगतो नैनं प्रापाहताशुभः  
भ्प्_१०।५१।००९।१ एवं क्षिप्तो ऽपि भगवान् प्राविशद् गिरि-कन्दरम्  
भ्प्_१०।५१।००९।३ सो ऽपि प्रविष्टस् तत्रान्यं शयानं ददृशे नरम्  
भ्प्_१०।५१।०१०।१ नन्व् असौ दूरम् आनीय शेते माम् इह साधु-वत्  
भ्प्_१०।५१।०१०।३ इति मत्वाच्युतं मूढस् तं पदा समताडयत्  
भ्प्_१०।५१।०११।१ स उत्थाय चिरं सुप्तः शनैर् उन्मील्य लोचने  
भ्प्_१०।५१।०११।३ दिशो विलोकयन् पार्श्वे तम् अद्राक्षीद् अवस्थितम्  
भ्प्_१०।५१।०१२।१ स तावत् तस्य रुष्टस्य दृष्टि-पातेन भारत  
भ्प्_१०।५१।०१२।३ देह-जेनाग्निना दग्धो भस्म-साद् अभवत् क्षणात्  
भ्प्_१०।५१।०१३।० श्री-राजोवाच  
भ्प्_१०।५१।०१३।१ को नाम स पुमान् ब्रह्मन् कस्य किं-वीर्य एव च  
भ्प्_१०।५१।०१३।३ कस्माद् गुहां गतः शिष्ये किं-तेजो यवनार्दनः  
भ्प्_१०।५१।०१४।० श्री-शुक उवाच  
भ्प्_१०।५१।०१४।१ स इक्ष्वाकु-कुले जातो मान्धातृ-तनयो महान्  
भ्प्_१०।५१।०१४।३ मुचुकुन्द इति ख्यातो ब्रह्मण्यः सत्य-सङ्गरः  
भ्प्_१०।५१।०१५।१ स याचितः सुर-गणैर् इन्द्राद्यैर् आत्म-रक्षणे  
भ्प्_१०।५१।०१५।३ असुरेभ्यः परित्रस्तैस् तद्-रक्षां सो ऽकरोच् चिरम्  
भ्प्_१०।५१।०१६।१ लब्ध्वा गुहं ते स्वः-पालं मुचुकुन्दम् अथाब्रुवन्  
भ्प्_१०।५१।०१६।३ राजन् विरमतां कृच्छ्राद् भवान् नः परिपालनात्  
भ्प्_१०।५१।०१७।१ नर-लोकं परित्यज्य राज्यं निहत-कण्टकम्  
भ्प्_१०।५१।०१७।३ अस्मान् पालयतो वीर कामास् ते सर्व उज्झिताः  
भ्प्_१०।५१।०१८।१ सुता महिष्यो भवतो ज्ञातयो ऽमात्य-मन्त्रिनः  
भ्प्_१०।५१।०१८।३ प्रजाश् च तुल्य-कालीना नाधुना सन्ति कालिताः  
भ्प्_१०।५१।०१९।१ कालो बलीयान् बलिनां भगवान् ईश्वरो ऽव्ययः  
भ्प्_१०।५१।०१९।३ प्रजाः कालयते क्रीडन् पशु-पालो यथा पशून्  
भ्प्_१०।५१।०२०।१ वरं वृणीष्व भद्रं ते ऋते कैवल्यम् अद्य नः  
भ्प्_१०।५१।०२०।३ एक एवेश्वरस् तस्य भगवान् विष्णुर् अव्ययः  
भ्प्_१०।५१।०२१।१ एवम् उक्तः स वै देवान् अभिवन्द्य महा-यशाः  
भ्प्_१०।५१।०२१।३ अशयिष्ट गुहा-विष्टो निद्रया देव-दत्तया  
भ्प्_१०।५१।०२२।१ यवने भस्म-सान् नीते भगवान् सात्वतर्षभः  
भ्प्_१०।५१।०२२।३ आत्मानं दर्शयाम् आस मुचुकुन्दाय धीमते  
भ्प्_१०।५१।०२३।१ तम् आलोक्य घन-श्यामं पीत-कौशेय-वाससम्  
भ्प्_१०।५१।०२३।३ श्रीवत्स-वक्षसं भ्राजत् कौस्तुभेन विराजितम्  
भ्प्_१०।५१।०२४।१ चतुर्-भुजं रोचमानं वैजयन्त्या च मालया  
भ्प्_१०।५१।०२४।३ चारु-प्रसन्न-वदनं स्फुरन्-मकर-कुण्डलम्  
भ्प्_१०।५१।०२५।१ प्रेक्षणीयं नृ-लोकस्य सानुराग-स्मितेक्षणम्  
भ्प्_१०।५१।०२५।३ अपीव्य-वयसं मत्त- मृगेन्द्रोदार-विक्रमम्  
भ्प्_१०।५१।०२६।१ पर्यपृच्छन् महा-बुद्धिस् तेजसा तस्य धर्षितः  
भ्प्_१०।५१।०२६।३ शङ्कितः शनकै राजा दुर्धर्षम् इव तेजसा  
भ्प्_१०।५१।०२७।० श्री-मुचुकुन्द उवाच  
भ्प्_१०।५१।०२७।१ को भवान् इह सम्प्राप्तो विपिने गिरि-गह्वरे  
भ्प्_१०।५१।०२७।३ पद्भ्यां पद्म-पलाशाभ्यां विचरस्य् उरु-कण्टके  
भ्प्_१०।५१।०२८।१ किं स्वित् तेजस्विनां तेजो भगवान् वा विभावसुः  
भ्प्_१०।५१।०२८।३ सूर्यः सोमो महेन्द्रो वा लोक-पालो परो ऽपि वा  
भ्प्_१०।५१।०२९।१ मन्ये त्वां देव-देवानां त्रयाणां पुरुषर्षभम्  
भ्प्_१०।५१।०२९।३ यद् बाधसे गुहा-ध्वान्तं प्रदीपः प्रभया यथा  
भ्प्_१०।५१।०३०।१ शुश्रूषताम् अव्यलीकम् अस्माकं नर-पुङ्गव  
भ्प्_१०।५१।०३०।३ स्व-जन्म कर्म गोत्रं वा कथ्यतां यदि रोचते  
भ्प्_१०।५१।०३१।१ वयं तु पुरुष-व्याघ्र ऐक्ष्वाकाः क्षत्र-बन्धवः  
भ्प्_१०।५१।०३१।३ मुचुकुन्द इति प्रोक्तो यौवनाश्वात्मजः प्रभो  
भ्प्_१०।५१।०३२।१ चिर-प्रजागर-श्रान्तो निद्रयापहतेन्द्रियः  
भ्प्_१०।५१।०३२।३ शये ऽस्मिन् विजने कामं केनाप्य् उत्थापितो ऽधुना  
भ्प्_१०।५१।०३३।१ सो ऽपि भस्मी-कृतो नूनम् आत्मीयेनैव पाप्मना  
भ्प्_१०।५१।०३३।३ अनन्तरं भवान् श्रीमांल् लक्षितो ऽमित्र-शासनः  
भ्प्_१०।५१।०३४।१ तेजसा ते ऽविषह्येण भूरि द्रष्टुं न शक्नुमः  
भ्प्_१०।५१।०३४।३ हतौजसा महा-भाग माननीयो ऽसि देहिनाम्  
भ्प्_१०।५१।०३५।१ एवं सम्भाषितो राज्ञा भगवान् भूत-भावनः  
भ्प्_१०।५१।०३५।३ प्रत्याह प्रहसन् वाण्या मेघ-नाद-गभीरया  
भ्प्_१०।५१।०३६।० श्री-भगवान् उवाच  
भ्प्_१०।५१।०३६।१ जन्म-कर्माभिधानानि सन्ति मे ऽङ्ग सहस्रशः  
भ्प्_१०।५१।०३६।३ न शक्यन्ते ऽनुसङ्ख्यातुम् अनन्तत्वान् मयापि हि  
भ्प्_१०।५१।०३७।१ क्वचिद् रजांसि विममे पार्थिवान्य् उरु-जन्मभिः  
भ्प्_१०।५१।०३७।३ गुण-कर्माभिधानानि न मे जन्मानि कर्हिचित्  
भ्प्_१०।५१।०३८।१ काल-त्रयोपपन्नानि जन्म-कर्माणि मे नृप  
भ्प्_१०।५१।०३८।३ अनुक्रमन्तो नैवान्तं गच्छन्ति परमर्षयः  
भ्प्_१०।५१।०३९।१ तथाप्य् अद्यतनान्य् अङ्ग शृनुष्व गदतो मम  
भ्प्_१०।५१।०३९।३ विज्ञापितो विरिञ्चेन पुराहं धर्म-गुप्तये  
भ्प्_१०।५१।०४०।१ भूमेर् भारायमाणानाम् असुराणां क्षयाय च  
भ्प्_१०।५१।०४०।३ अवतीर्णो यदु-कुले गृह आनकदुन्दुभेः  
भ्प्_१०।५१।०४०।५ वदन्ति वासुदेवेति वसुदेव-सुतं हि माम्  
भ्प्_१०।५१।०४१।१ कालनेमिर् हतः कंसः प्रलम्बाद्याश् च सद्-द्विषः  
भ्प्_१०।५१।०४१।३ अयं च यवनो दग्धो राजंस् ते तिग्म-चक्षुषा  
भ्प्_१०।५१।०४२।१ सो ऽहं तवानुग्रहार्थं गुहाम् एताम् उपागतः  
भ्प्_१०।५१।०४२।३ प्रार्थितः प्रचुरं पूर्वं त्वयाहं भक्त-वत्सलः  
भ्प्_१०।५१।०४३।१ वरान् वृणीष्व राजर्षे सर्वान् कामान् ददामि ते  
भ्प्_१०।५१।०४३।३ मां प्रसन्नो जनः कश्चिन् न भूयो ऽर्हति शोचितुम्  
भ्प्_१०।५१।०४४।० श्री-शुक उवाच  
भ्प्_१०।५१।०४४।१ इत्य् उक्तस् तं प्रणम्याह मुचुकुन्दो मुदान्वितः  
भ्प्_१०।५१।०४४।३ ज्ञात्वा नारायणं देवं गर्ग-वाक्यम् अनुस्मरन्  
भ्प्_१०।५१।०४५।० श्री-मुचुकुन्द उवाच  
भ्प्_१०।५१।०४५।१ विमोहितो ऽयं जन ईश मायया त्वदीयया त्वां न भजत्य् अनर्थ-दृक्  
भ्प्_१०।५१।०४५।३ सुखाय दुःख-प्रभवेषु सज्जते गृहेषु योषित् पुरुषश् च वञ्चितः  
भ्प्_१०।५१।०४६।१ लब्ध्वा जनो दुर्लभम् अत्र मानुषं  
भ्प्_१०।५१।०४६।२ कथञ्चिद् अव्यङ्गम् अयत्नतो ऽनघ  
भ्प्_१०।५१।०४६।३ पादारविन्दं न भजत्य् असन्-मतिर्  
भ्प्_१०।५१।०४६।४ गृहान्ध-कूपे पतितो यथा पशुः  
भ्प्_१०।५१।०४७।१ ममैष कालो ऽजित निष्फलो गतो राज्य-श्रियोन्नद्ध-मदस्य भू-पतेः  
भ्प्_१०।५१।०४७।३ मर्त्यात्म-बुद्धेः सुत-दार-कोश-भूष्व् आसज्जमानस्य दुरन्त-चिन्तया  
भ्प्_१०।५१।०४८।१ कलेवरे ऽस्मिन् घट-कुड्य-सन्निभे  
भ्प्_१०।५१।०४८।२ निरूढ-मानो नर-देव इत्य् अहम्  
भ्प्_१०।५१।०४८।३ वृतो रथेभाश्व-पदात्य्-अनीकपैर्  
भ्प्_१०।५१।०४८।४ गां पर्यटंस् त्वागणयन् सु-दुर्मदः  
भ्प्_१०।५१।०४९।१ प्रमत्तम् उच्चैर् इतिकृत्य-चिन्तया प्रवृद्ध-लोभं विषयेषु लालसम्  
भ्प्_१०।५१।०४९।३ त्वम् अप्रमत्तः सहसाभिपद्यसे क्षुल्-लेलिहानो ऽहिर् इवाखुम् अन्तकः  
भ्प्_१०।५१।०५०।१ पुरा रथैर् हेम-परिष्कृतैश् चरन्  
भ्प्_१०।५१।०५०।२ मतं-गजैर् वा नर-देव-सञ्ज्ञितः  
भ्प्_१०।५१।०५०।३ स एव कालेन दुरत्ययेन ते  
भ्प्_१०।५१।०५०।४ कलेवरो विट्-कृमि-भस्म-सञ्ज्ञितः  
भ्प्_१०।५१।०५१।१ निर्जित्य दिक्-चक्रम् अभूत-विग्रहो वरासन-स्थः सम-राज-वन्दितः  
भ्प्_१०।५१।०५१।३ गृहेषु मैथुन्य-सुखेषु योषितां क्रीडा-मृगः पूरुष ईश नीयते  
भ्प्_१०।५१।०५२।१ करोति कर्माणि तपः-सुनिष्ठितो निवृत्त-भोगस् तद्-अपेक्षयाददत्  
भ्प्_१०।५१।०५२।३ पुनश् च भूयासम् अहं स्व-राड् इति प्रवृद्ध-तर्षो न सुखाय कल्पते  
भ्प्_१०।५१।०५३।१ भवापवर्गो भ्रमतो यदा भवेज् जनस्य तर्ह्य् अच्युत सत्-समागमः  
भ्प्_१०।५१।०५३।३ सत्-सङ्गमो यर्हि तदैव सद्-गतौ परावरेशे त्वयि जायते मतिः  
भ्प्_१०।५१।०५४।१ मन्ये ममानुग्रह ईश ते कृतो राज्यानुबन्धापगमो यदृच्छया  
भ्प्_१०।५१।०५४।३ यः प्रार्थ्यते साधुभिर् एक-चर्यया वनं विविक्षद्भिर् अखण्ड-भूमि-पैः  
भ्प्_१०।५१।०५५।१ न कामये ऽन्यं तव पाद-सेवनाद् अकिञ्चन-प्रार्थ्यतमाद् वरं विभो  
भ्प्_१०।५१।०५५।३ आराध्य कस् त्वां ह्य् अपवर्ग-दं हरे वृणीत आर्यो वरम् आत्म-बन्धनम्  
भ्प्_१०।५१।०५६।१ तस्माद् विसृज्याशिष ईश सर्वतो रजस्-तमः-सत्त्व-गुणानुबन्धनाः  
भ्प्_१०।५१।०५६।३ निरञ्जनं निर्गुणम् अद्वयं परं त्वां ज्ञाप्ति-मात्रं पुरुषं व्रजाम्य् अहम्  
भ्प्_१०।५१।०५७।१ चिरम् इह वृजिनार्तस् तप्यमानो ऽनुतापैर्  
भ्प्_१०।५१।०५७।२ अवितृष-षड्-अमित्रो ऽलब्ध-शान्तिः कथञ्चित्  
भ्प्_१०।५१।०५७।३ शरण-द समुपेतस् त्वत्-पदाब्जं परात्मन्  
भ्प्_१०।५१।०५७।४ अभयम् ऋतम् अशोकं पाहि मापन्नम् ईश  
भ्प्_१०।५१।०५८।० श्री-भगवान् उवाच  
भ्प्_१०।५१।०५८।१ सार्वभौम महा-राज मतिस् ते विमलोर्जिता  
भ्प्_१०।५१।०५८।३ वरैः प्रलोभितस्यापि न कामैर् विहता यतः  
भ्प्_१०।५१।०५९।१ प्रलोभितो वरैर् यत् त्वम् अप्रमादाय विद्धि तत्  
भ्प्_१०।५१।०५९।३ न धीर् एकान्त-भक्तानाम् आशीर्भिर् भिद्यते क्वचित्  
भ्प्_१०।५१।०६०।१ युञ्जानानाम् अभक्तानां प्राणायामादिभिर् मनः  
भ्प्_१०।५१।०६०।३ अक्षीण-वासनं राजन् दृश्यते पुनर् उत्थितम्  
भ्प्_१०।५१।०६१।१ विचरस्व महीं कामं मय्य् आवेशित-मानसः  
भ्प्_१०।५१।०६१।३ अस्त्व् एवं नित्यदा तुभ्यं भक्तिर् मय्य् अनपायिनी  
भ्प्_१०।५१।०६२।१ क्षात्र-धर्म-स्थितो जन्तून् न्यवधीर् मृगयादिभिः  
भ्प्_१०।५१।०६२।३ समाहितस् तत् तपसा जह्य् अघं मद्-उपाश्रितः  
भ्प्_१०।५१।०६३।१ जन्मन्य् अनन्तरे राजन् सर्व-भूत-सुहृत्तमः  
भ्प्_१०।५१।०६३।३ भूत्वा द्विज-वरस् त्वं वै माम् उपैष्यसि केवलम्  
भ्प्_१०।५२।००१।० श्री-शुक उवाच  
भ्प्_१०।५२।००१।१ इत्थं सो ऽनग्रहीतो ऽन्ग कृष्णेनेक्ष्वाकु नन्दनः  
भ्प्_१०।५२।००१।३ तं परिक्रम्य सन्नम्य निश्चक्राम गुहा-मुखात्  
भ्प्_१०।५२।००२।१ संवीक्ष्य क्षुल्लकान् मर्त्यान् पशून् वीरुद्-वनस्पतीन्  
भ्प्_१०।५२।००२।३ मत्वा कलि-युगं प्राप्तं जगाम दिशम् उत्तराम्  
भ्प्_१०।५२।००३।१ तपः-श्रद्धा-युतो धीरो निःसङ्गो मुक्त-संशयः  
भ्प्_१०।५२।००३।३ समाधाय मनः कृष्णे प्राविशद् गन्धमादनम्  
भ्प्_१०।५२।००४।१ बदर्य्-आश्रमम् आसाद्य नर-नारायणालयम्  
भ्प्_१०।५२।००४।३ सर्व-द्वन्द्व-सहः शान्तस् तपसाराधयद् धरिम्  
भ्प्_१०।५२।००५।१ भगवान् पुनर् आव्रज्य पुरीं यवन-वेष्टिताम्  
भ्प्_१०।५२।००५।३ हत्वा म्लेच्छ-बलं निन्ये तदीयं द्वारकां धनम्  
भ्प्_१०।५२।००६।१ नीयमाने धने गोभिर् नृभिश् चाच्युत-चोदितैः  
भ्प्_१०।५२।००६।३ आजगाम जरासन्धस् त्रयो-विंशत्य्-अनीक-पः  
भ्प्_१०।५२।००७।१ विलोक्य वेग-रभसं रिपु-सैन्यस्य माधवौ  
भ्प्_१०।५२।००७।३ मनुष्य-चेष्टाम् आपन्नौ राजन् दुद्रुवतुर् द्रुतम्  
भ्प्_१०।५२।००८।१ विहाय वित्तं प्रचुरम् अभीतौ भीरु-भीत-वत्  
भ्प्_१०।५२।००८।३ पद्भ्यां पलाशाभ्यां चेलतुर् बहु-योजनम्  
भ्प्_१०।५२।००९।१ पलायमानौ तौ दृष्ट्वा मागधः प्रहसन् बली  
भ्प्_१०।५२।००९।३ अन्वधावद् रथानीकैर् ईशयोर् अप्रमाण-वित्  
भ्प्_१०।५२।०१०।१ प्रद्रुत्य दूरं संश्रान्तौ तुङ्गम् आरुहतां गिरिम्  
भ्प्_१०।५२।०१०।३ प्रवर्षणाख्यं भगवान् नित्यदा यत्र वर्षति  
भ्प्_१०।५२।०११।१ गिरौ निलीनाव् आज्ञाय नाधिगम्य पदं नृप  
भ्प्_१०।५२।०११।३ ददाह गिरिम् एधोभिः समन्ताद् अग्निम् उत्सृजन्  
भ्प्_१०।५२।०१२।१ तत उत्पत्य तरसा दह्यमान-तटाद् उभौ  
भ्प्_१०।५२।०१२।३ दशैक-योजनात् तुङ्गान् निपेततुर् अधो भुवि  
भ्प्_१०।५२।०१३।१ अलक्ष्यमाणौ रिपुणा सानुगेन यदूत्तमौ  
भ्प्_१०।५२।०१३।३ स्व-पुरं पुनर् आयातौ समुद्र-परिखां नृप  
भ्प्_१०।५२।०१४।१ सो ऽपि दग्धाव् इति मृषा मन्वानो बल-केशवौ  
भ्प्_१०।५२।०१४।३ बलम् आकृष्य सु-महन् मगधान् मागधो ययौ  
भ्प्_१०।५२।०१५।१ आनर्ताधिपतिः श्रीमान् रैवतो रैवतीं सुताम्  
भ्प्_१०।५२।०१५।३ ब्रह्मणा चोदितः प्रादाद् बलायेति पुरोदितम्  
भ्प्_१०।५२।०१६।१ भगवान् अपि गोविन्द उपयेमे कुरूद्वह  
भ्प्_१०।५२।०१६।३ वैदर्भीं भीष्मक-सुतां श्रियो मात्रां स्वयं-वरे  
भ्प्_१०।५२।०१७।१ प्रमथ्य तरसा राज्ञः शाल्वादींश् चैद्य-पक्ष-गान्  
भ्प्_१०।५२।०१७।३ पश्यतां सर्व-लोकानां तार्क्ष्य-पुत्रः सुधाम् इव  
भ्प्_१०।५२।०१८।० श्री-राजोवाच  
भ्प्_१०।५२।०१८।१ भगवान् भीष्मक-सुतां रुक्मिणीं रुचिराननाम्  
भ्प्_१०।५२।०१८।३ राक्षसेन विधानेन उपयेम इति श्रुतम्  
भ्प्_१०।५२।०१९।१ भगवन् श्रोतुम् इच्छामि कृष्णस्यामित-तेजसः  
भ्प्_१०।५२।०१९।३ यथा मागध-शाल्वादीन् जित्वा कन्याम् उपाहरत्  
भ्प्_१०।५२।०२०।१ ब्रह्मन् कृष्ण-कथाः पुण्या माध्वीर् लोक-मलापहाः  
भ्प्_१०।५२।०२०।३ को नु तृप्येत शृण्वानः श्रुत-ज्ञो नित्य-नूतनाः  
भ्प्_१०।५२।०२१।० श्री-बादरायणिर् उवाच  
भ्प्_१०।५२।०२१।१ राजासीद् भीष्मको नाम विदर्भाधिपतिर् महान्  
भ्प्_१०।५२।०२१।३ तस्य पन्चाभवन् पुत्राः कन्यैका च वरानना  
भ्प्_१०।५२।०२२।१ रुक्म्य् अग्रजो रुक्मरथो रुक्मबाहुर् अनन्तरः  
भ्प्_१०।५२।०२२।३ रुक्मकेशो रुक्ममाली रुक्मिण्य् एषा स्वसा सती  
भ्प्_१०।५२।०२३।१ सोपश्रुत्य मुकुन्दस्य रूप-वीर्य-गुण-श्रियः  
भ्प्_१०।५२।०२३।३ गृहागतैर् गीयमानास् तं मेने सदृशं पतिम्  
भ्प्_१०।५२।०२४।१ तां बुद्धि-लक्षणौदार्य- रूप-शील-गुणाश्रयाम्  
भ्प्_१०।५२।०२४।३ कृष्णश् च सदृशीं भार्यां समुद्वोढुं मनो दधे  
भ्प्_१०।५२।०२५।१ बन्धूनाम् इच्छतां दातुं कृष्णाय भगिनीं नृप  
भ्प्_१०।५२।०२५।३ ततो निवार्य कृष्ण-द्विड् रुक्मी चैद्यम् अमन्यत  
भ्प्_१०।५२।०२६।१ तद् अवेत्यासितापाङ्गी वैदर्भी दुर्मना भृशम्  
भ्प्_१०।५२।०२६।३ विचिन्त्याप्तं द्विजं कञ्चित् कृष्णाय प्राहिणोद् द्रुतम्  
भ्प्_१०।५२।०२७।१ द्वारकां स समभ्येत्य प्रतीहारैः प्रवेशितः  
भ्प्_१०।५२।०२७।३ अपश्यद् आद्यं पुरुषम् आसीनं काञ्चनासने  
भ्प्_१०।५२।०२८।१ दृष्ट्वा ब्रह्मण्य-देवस् तम् अवरुह्य निजासनात्  
भ्प्_१०।५२।०२८।३ उपवेश्यार्हयां चक्रे यथात्मानं दिवौकसः  
भ्प्_१०।५२।०२९।१ तं भुक्तवन्तं विश्रान्तम् उपगम्य सतां गतिः  
भ्प्_१०।५२।०२९।३ पाणिनाभिमृशन् पादाव् अव्यग्रस् तम् अपृच्छत  
भ्प्_१०।५२।०३०।१ कच्चिद् द्विज-वर-श्रेष्ठ धर्मस् ते वृद्ध-सम्मतः  
भ्प्_१०।५२।०३०।३ वर्तते नाति-कृच्छ्रेण सन्तुष्ट-मनसः सदा  
भ्प्_१०।५२।०३१।१ सन्तुष्टो यर्हि वर्तेत ब्राह्मणो येन केनचित्  
भ्प्_१०।५२।०३१।३ अहीयमानः स्वद् धर्मात् स ह्य् अस्याखिल-काम-धुक्  
भ्प्_१०।५२।०३२।१ असन्तुष्टो ऽसकृल् लोकान् आप्नोत्य् अपि सुरेश्वरः  
भ्प्_१०।५२।०३२।३ अकिञ्चनो ऽपि सन्तुष्टः शेते सर्वाङ्ग-विज्वरः  
भ्प्_१०।५२।०३३।१ विप्रान् स्व-लाभ-सन्तुष्टान् साधून् भूत-सुहृत्तमान्  
भ्प्_१०।५२।०३३।३ निरहङ्कारिणः शान्तान् नमस्ये शिरसासकृत्  
भ्प्_१०।५२।०३४।१ कच्चिद् वः कुशलं ब्रह्मन् राजतो यस्य हि प्रजाः  
भ्प्_१०।५२।०३४।३ सुखं वसन्ति विषये पाल्यमानाः स मे प्रियः  
भ्प्_१०।५२।०३५।१ यतस् त्वम् आगतो दुर्गं निस्तीर्येह यद्-इच्छया  
भ्प्_१०।५२।०३५।३ सर्वं नो ब्रूह्य् अगुह्यं चेत् किं कार्यं करवाम ते  
भ्प्_१०।५२।०३६।१ एवं सम्पृष्ट-सम्प्रश्नो ब्राह्मणः परमेष्ठिना  
भ्प्_१०।५२।०३६।३ लीला-गृहीत-देहेन तस्मै सर्वम् अवर्णयत्  
भ्प्_१०।५२।०३७।० श्री-रुक्मिण्य् उवाच  
भ्प्_१०।५२।०३७।१ श्रुत्वा गुणान् भुवन-सुन्दर शृण्वतां ते  
भ्प्_१०।५२।०३७।२ निर्विश्य कर्ण-विवरैर् हरतो ऽङ्ग-तापम्  
भ्प्_१०।५२।०३७।३ रूपं दृशां दृशिमताम् अखिलार्थ-लाभं  
भ्प्_१०।५२।०३७।४ त्वय्य् अच्युताविशति चित्तम् अपत्रपं मे  
भ्प्_१०।५२।०३८।१ का त्वा मुकुन्द महती कुल-शील-रूप-  
भ्प्_१०।५२।०३८।२ विद्या-वयो-द्रविण-धामभिर् आत्म-तुल्यम्  
भ्प्_१०।५२।०३८।३ धीरा पतिं कुलवती न वृणीत कन्या  
भ्प्_१०।५२।०३८।४ काले नृ-सिम्ह नर-लोक-मनो-ऽभिरामम्  
भ्प्_१०।५२।०३९।१ तन् मे भवान् खलु वृतः पतिर् अङ्ग जायाम्  
भ्प्_१०।५२।०३९।२ आत्मार्पितश् च भवतो ऽत्र विभो विधेहि  
भ्प्_१०।५२।०३९।३ मा वीर-भागम् अभिमर्शतु चैद्य आराद्  
भ्प्_१०।५२।०३९।४ गोमायु-वन् मृग-पतेर् बलिम् अम्बुजाक्ष  
भ्प्_१०।५२।०४०।१ पूर्तेष्ट-दत्त-नियम-व्रत-देव-विप्र  
भ्प्_१०।५२।०४०।२ गुर्व्-अर्चनादिभिर् अलं भगवान् परेशः  
भ्प्_१०।५२।०४०।३ आराधितो यदि गदाग्रज एत्य पाणिं  
भ्प्_१०।५२।०४०।४ गृह्णातु मे न दमघोष-सुतादयो ऽन्ये  
भ्प्_१०।५२।०४१।१ श्वो भाविनि त्वम् अजितोद्वहने विदर्भान्  
भ्प्_१०।५२।०४१।२ गुप्तः समेत्य पृतना-पतिभिः परीतः  
भ्प्_१०।५२।०४१।३ निर्मथ्य चैद्य-मगधेन्द्र-बलं प्रसह्य  
भ्प्_१०।५२।०४१।४ मां राक्षसेन विधिनोद्वह वीर्य-शुल्काम्  
भ्प्_१०।५२।०४२।१ अन्तः-पुरान्तर-चरीम् अनिहत्य बन्धून्  
भ्प्_१०।५२।०४२।२ त्वाम् उद्वहे कथम् इति प्रवदाम्य् उपायम्  
भ्प्_१०।५२।०४२।३ पूर्वे-द्युर् अस्ति महती कुल-देव-यात्रा  
भ्प्_१०।५२।०४२।४ यस्यां बहिर् नव-वधूर् गिरिजाम् उपेयात्  
भ्प्_१०।५२।०४३।१ यस्याङ्घ्रि-पङ्कज-रजः-स्नपनं महान्तो  
भ्प्_१०।५२।०४३।२ वाञ्छन्त्य् उमा-पतिर् इवात्म-तमो-ऽपहत्यै  
भ्प्_१०।५२।०४३।३ यर्ह्य् अम्बुजाक्ष न लभेय भवत्-प्रसादं  
भ्प्_१०।५२।०४३।४ जह्याम् असून् व्रत-कृशान् शत-जन्मभिः स्यात्  
भ्प्_१०।५२।०४४।० ब्राह्मण उवाच  
भ्प्_१०।५२।०४४।१ इत्य् एते गुह्य-सन्देशा यदु-देव मयाहृताः  
भ्प्_१०।५२।०४४।३ विमृश्य कर्तुं यच् चात्र क्रियतां तद् अनन्तरम्  
भ्प्_१०।५३।००१।० श्री-शुक उवाच  
भ्प्_१०।५३।००१।१ वैदर्भ्याः स तु सन्देशं निशम्य यदु-नन्दनः  
भ्प्_१०।५३।००१।३ प्रगृह्य पाणिना पाणिं प्रहसन्न् इदम् अब्रवीत्  
भ्प्_१०।५३।००२।० श्री-भगवान् उवाच  
भ्प्_१०।५३।००२।१ तथाहम् अपि तच्-चित्तो निद्रां च न लभे निशि  
भ्प्_१०।५३।००२।३ वेदाहम् रुक्मिणा द्वेषान् ममोद्वाहो निवारितः  
भ्प्_१०।५३।००३।१ ताम् आनयिष्य उन्मथ्य राजन्यापसदान् मृधे  
भ्प्_१०।५३।००३।३ मत्-पराम् अनवद्याङ्गीम् एधसो ऽग्नि-शिखाम् इव  
भ्प्_१०।५३।००४।० श्री-शुक उवाच  
भ्प्_१०।५३।००४।१ उद्वाहर्क्षं च विज्ञाय रुक्मिण्या मधुसूदनः  
भ्प्_१०।५३।००४।३ रथः संयुज्यताम् आशु दारुकेत्य् आह सारथिम्  
भ्प्_१०।५३।००५।१ स चाश्वैः शैब्य-सुग्रीव- मेघपुष्प-बलाहकैः  
भ्प्_१०।५३।००५।३ युक्तं रथम् उपानीय तस्थौ प्राञ्जलिर् अग्रतः  
भ्प्_१०।५३।००६।१ आरुह्य स्यन्दनं शौरिर् द्विजम् आरोप्य तूर्ण-गैः  
भ्प्_१०।५३।००६।३ आनर्ताद् एक-रात्रेण विदर्भान् अगमद् धयैः  
भ्प्_१०।५३।००७।१ राजा स कुण्डिन-पतिः पुत्र-स्नेह-वशानुगः  
भ्प्_१०।५३।००७।३ शिशुपालाय स्वां कन्यां दास्यन् कर्माण्य् अकारयत्  
भ्प्_१०।५३।००८।१ पुरं सम्मृष्ट-संसिक्त- मार्ग-रथ्या-चतुष्पथम्  
भ्प्_१०।५३।००८।३ चित्र-ध्वज-पताकाभिस् तोरणैः समलङ्कृतम्  
भ्प्_१०।५३।००९।१ स्रग्-गन्ध-माल्याभरणैर् विरजो-ऽम्बर-भूषितैः  
भ्प्_१०।५३।००९।३ जुष्टं स्त्री-पुरुषैः श्रीमद्- गृहैर् अगुरु-धूपितैः  
भ्प्_१०।५३।०१०।१ पितॄन् देवान् समभ्यर्च्य विप्रांश् च विधि-वन् नृप  
भ्प्_१०।५३।०१०।३ भोजयित्वा यथा-न्यायं वाचयाम् आस मङ्गलम्  
भ्प्_१०।५३।०११।१ सु-स्नातां सु-दतीं कन्यां कृत-कौतुक-मङ्गलाम्  
भ्प्_१०।५३।०११।३ आहतांशुक-युग्मेन भूषितां भूषणोत्तमैः  
भ्प्_१०।५३।०१२।१ चक्रुः साम-र्ग्-यजुर्-मन्त्रैर् वध्वा रक्षां द्विजोत्तमाः  
भ्प्_१०।५३।०१२।३ पुरोहितो ऽथर्व-विद् वै जुहाव ग्रह-शान्तये  
भ्प्_१०।५३।०१३।१ हिरण्य-रूप्य वासांसि तिलांश् च गुड-मिश्रितान्  
भ्प्_१०।५३।०१३।३ प्रादाद् धेनूश् च विप्रेभ्यो राजा विधि-विदां वरः  
भ्प्_१०।५३।०१४।१ एवं चेदि-पती राजा दमघोषः सुताय वै  
भ्प्_१०।५३।०१४।३ कारयाम् आस मन्त्र-ज्ञैः सर्वम् अभ्युदयोचितम्  
भ्प्_१०।५३।०१५।१ मद-च्युद्भिर् गजानीकैः स्यन्दनैर् हेम-मालिभिः  
भ्प्_१०।५३।०१५।३ पत्त्य्-अश्व-सङ्कुलैः सैन्यैः परीतः कुण्दीनं ययौ  
भ्प्_१०।५३।०१६।१ तं वै विदर्भाधिपतिः समभ्येत्याभिपूज्य च  
भ्प्_१०।५३।०१६।३ निवेशयाम् आस मुदा कल्पितान्य-निवेशने  
भ्प्_१०।५३।०१७।१ तत्र शाल्वो जरासन्धो दन्तवक्रो विदूरथः  
भ्प्_१०।५३।०१७।३ आजग्मुश् चैद्य-पक्षीयाः पौण्ड्रकाद्याः सहस्रशः  
भ्प्_१०।५३।०१८।१ कृष्ण-राम-द्विषो यत्ताः कन्यां चैद्याय साधितुम्  
भ्प्_१०।५३।०१८।३ यद्य् आगत्य हरेत् कृष्नो रामाद्यैर् यदुभिर् वृतः  
भ्प्_१०।५३।०१९।१ योत्स्यामः संहतास् तेन इति निश्चित-मानसाः  
भ्प्_१०।५३।०१९।३ आजग्मुर् भू-भुजः सर्वे समग्र-बल-वाहनाः  
भ्प्_१०।५३।०२०।१ श्रुत्वैतद् भगवान् रामो विपक्षीय नृपोद्यमम्  
भ्प्_१०।५३।०२०।३ कृष्णं चैकं गतं हर्तुं कन्यां कलह-शङ्कितः  
भ्प्_१०।५३।०२१।१ बलेन महता सार्धं भ्रातृ-स्नेह-परिप्लुतः  
भ्प्_१०।५३।०२१।३ त्वरितः कुण्डिनं प्रागाद् गजाश्व-रथ-पत्तिभिः  
भ्प्_१०।५३।०२२।१ भीष्म-कन्या वरारोहा काङ्क्षन्त्य् आगमनं हरेः  
भ्प्_१०।५३।०२२।३ प्रत्यापत्तिम् अपश्यन्ती द्विजस्याचिन्तयत् तदा  
भ्प्_१०।५३।०२३।१ अहो त्रि-यामान्तरित उद्वाहो मे ऽल्प-राधसः  
भ्प्_१०।५३।०२३।३ नागच्छत्य् अरविन्दाक्षो नाहं वेद्म्य् अत्र कारणम्  
भ्प्_१०।५३।०२३।५ सो ऽपि नावर्तते ऽद्यापि मत्-सन्देश-हरो द्विजः  
भ्प्_१०।५३।०२४।१ अपि मय्य् अनवद्यात्मा दृष्ट्वा किञ्चिज् जुगुप्सितम्  
भ्प्_१०।५३।०२४।३ मत्-पाणि-ग्रहणे नूनं नायाति हि कृतोद्यमः  
भ्प्_१०।५३।०२५।१ दुर्भगाया न मे धाता नानुकूलो महेश्वरः  
भ्प्_१०।५३।०२५।३ देवी वा विमुखी गौरी रुद्राणी गिरिजा सती  
भ्प्_१०।५३।०२६।१ एवं चिन्तयती बाला गोविन्द-हृत-मानसा  
भ्प्_१०।५३।०२६।३ न्यमीलयत काल-ज्ञा नेत्रे चाश्रु-कलाकुले  
भ्प्_१०।५३।०२७।१ एवं वध्वाः प्रतीक्षन्त्या गोविन्दागमनं नृप  
भ्प्_१०।५३।०२७।३ वाम ऊरुर् भुजो नेत्रम् अस्फुरन् प्रिय-भाषिणः  
भ्प्_१०।५३।०२८।१ अथ कृष्ण-विनिर्दिष्टः स एव द्विज-सत्तमः  
भ्प्_१०।५३।०२८।३ अन्तःपुर-चरीं देवीं राज-पुत्रीम् ददर्श ह  
भ्प्_१०।५३।०२९।१ सा तं प्रहृष्ट-वदनम् अव्यग्रात्म-गतिं सती  
भ्प्_१०।५३।०२९।३ आलक्ष्य लक्षणाभिज्ञा समपृच्छच् छुचि-स्मिता  
भ्प्_१०।५३।०३०।१ तस्या आवेदयत् प्राप्तं शशम्स यदु-नन्दनम्  
भ्प्_१०।५३।०३०।३ उक्तं च सत्य-वचनम् आत्मोपनयनं प्रति  
भ्प्_१०।५३।०३१।१ तम् आगतं समाज्ञाय वैदर्भी हृष्ट-मानसा  
भ्प्_१०।५३।०३१।३ न पश्यन्ती ब्राह्मणाय प्रियम् अन्यन् ननाम सा  
भ्प्_१०।५३।०३२।१ प्राप्तौ श्रुत्वा स्व-दुहितुर् उद्वाह-प्रेक्षणोत्सुकौ  
भ्प्_१०।५३।०३२।३ अभ्ययात् तूर्य-घोषेण राम-कृष्णौ समर्हणैः  
भ्प्_१०।५३।०३३।१ मधु-पर्कम् उपानीय वासांसि विरजांसि सः  
भ्प्_१०।५३।०३३।३ उपायनान्य् अभीष्टानि विधि-वत् समपूजयत्  
भ्प्_१०।५३।०३४।१ तयोर् निवेशनं श्रीमद् उपाकल्प्य महा-मतिः  
भ्प्_१०।५३।०३४।३ स-सैन्ययोः सानुगयोर् आतिथ्यं विदधे यथा  
भ्प्_१०।५३।०३५।१ एवं राज्ञां समेतानां यथा-वीर्यं यथा-वयः  
भ्प्_१०।५३।०३५।३ यथा-बलं यथा-वित्तं सर्वैः कामैः समर्हयत्  
भ्प्_१०।५३।०३६।१ कृष्णम् आगतम् आकर्ण्य विदर्भ-पुर-वासिनः  
भ्प्_१०।५३।०३६।३ आगत्य नेत्राञ्जलिभिः पपुस् तन्-मुख-पङ्कजम्  
भ्प्_१०।५३।०३७।१ अस्यैव भार्या भवितुं रुक्मिण्य् अर्हति नापरा  
भ्प्_१०।५३।०३७।३ असाव् अप्य् अनवद्यात्मा भैष्म्याः समुचितः पतिः  
भ्प्_१०।५३।०३८।१ किञ्चित् सु-चरितं यन् नस् तेन तुष्टस् त्रि-लोक-कृत्  
भ्प्_१०।५३।०३८।३ अनुगृह्णातु गृह्णातु वैदर्भ्याः पाणिम् अच्युतः  
भ्प्_१०।५३।०३९।१ एवं प्रेम-कला-बद्धा वदन्ति स्म पुरौकसः  
भ्प्_१०।५३।०३९।३ कन्या चान्तः-पुरात् प्रागाद् भटैर् गुप्ताम्बिकालयम्  
भ्प्_१०।५३।०४०।१ पद्भ्यां विनिर्ययौ द्रष्टुं भवान्याः पाद-पल्लवम्  
भ्प्_१०।५३।०४०।३ सा चानुध्यायती सम्यङ् मुकुन्द-चरणाम्बुजम्  
भ्प्_१०।५३।०४१।१ यत-वाङ् मातृभिः सार्धं सखीभिः परिवारिता  
भ्प्_१०।५३।०४१।३ गुप्ता राज-भटैः शूरैः सन्नद्धैर् उद्यतायुधैः  
भ्प्_१०।५३।०४१।५ मृडङ्ग-शङ्ख-पणवास् तूर्य-भेर्यश् च जघ्निरे  
भ्प्_१०।५३।०४२।१ नानोपहार बलिभिर् वारमुख्याः सहस्रशः  
भ्प्_१०।५३।०४२।३ स्रग्-गन्ध-वस्त्राभरणैर् द्विज-पत्न्यः स्व्-अलङ्कृताः  
भ्प्_१०।५३।०४३।१ गायन्त्यश् च स्तुवन्तश् च गायका वाद्य-वादकाः  
भ्प्_१०।५३।०४३।३ परिवार्य वधूं जग्मुः सूत-मागध-वन्दिनः  
भ्प्_१०।५३।०४४।१ आसाद्य देवी-सदनं धौत-पाद-कराम्बुजा  
भ्प्_१०।५३।०४४।३ उपस्पृश्य शुचिः शान्ता प्रविवेशाम्बिकान्तिकम्  
भ्प्_१०।५३।०४५।१ तां वै प्रवयसो बालां विधि-ज्ञा विप्र-योषितः  
भ्प्_१०।५३।०४५।३ भवानीं वन्दयां चक्रुर् भव-पत्नीं भवान्विताम्  
भ्प्_१०।५३।०४६।१ नमस्ये त्वाम्बिके ऽभीक्ष्णं स्व-सन्तान-युतां शिवाम्  
भ्प्_१०।५३।०४६।३ भूयात् पतिर् मे भगवान् कृष्णस् तद् अनुमोदताम्  
भ्प्_१०।५३।०४७।१ अद्भिर् गन्धाक्षतैर् धूपैर् वासः-स्रङ्-माल्य भूषणैः  
भ्प्_१०।५३।०४७।३ नानोपहार-बलिभिः प्रदीपावलिभिः पृथक्  
भ्प्_१०।५३।०४८।१ विप्र-स्त्रियः पतिमतीस् तथा तैः समपूजयत्  
भ्प्_१०।५३।०४८।३ लवणापूप-ताम्बूल- कण्ठ-सूत्र-फलेक्षुभिः  
भ्प्_१०।५३।०४९।१ तस्यै स्त्रियस् ताः प्रददुः शेषां युयुजुर् आशिषः  
भ्प्_१०।५३।०४९।३ ताभ्यो देव्यै नमश् चक्रे शेषां च जगृहे वधूः  
भ्प्_१०।५३।०५०।१ मुनि-व्रतम् अथ त्यक्त्वा निश्चक्रामाम्बिका-गृहात्  
भ्प्_१०।५३।०५०।३ प्रगृह्य पाणिना भृत्यां रत्न-मुद्रोपशोभिना  
भ्प्_१०।५३।०५१।१ तां देव-मायाम् इव धीर-मोहिनीं सु-मध्यमां कुण्डल-मण्डिताननाम्  
भ्प्_१०।५३।०५१।३ श्यामां नितम्बार्पित-रत्न-मेखलां व्यञ्जत्-स्तनीं कुन्तल-शङ्कितेक्षणाम्  
भ्प्_१०।५३।०५२।१ शुचि-स्मितां बिम्ब-फलाधर-द्युति- शोणायमान-द्विज-कुन्द-कुड्मलाम्  
भ्प्_१०।५३।०५२।३ पदा चलन्तीं कल-हंस-गामिनीं सिञ्जत्-कला-नूपुर-धाम-शोभिना  
भ्प्_१०।५३।०५३।१ विलोक्य वीरा मुमुहुः समागता यशस्विनस् तत्-कृत-हृच्-छयार्दिताः  
भ्प्_१०।५३।०५३।३ यां वीक्ष्य ते नृपतयस् तद् उदार-हास- व्रीदावलोक-हृत-चेतस उज्झितास्त्राः  
भ्प्_१०।५३।०५४।१ पेतुः क्षितौ गज-रथाश्व-गता विमूढा यात्रा-च्छलेन हरये ऽर्पयतीं स्व-शोभाम्  
भ्प्_१०।५३।०५४।३ सैवं शनैश् चलयती चल-पद्म-कोशौ प्राप्तिं तदा भगवतः प्रसमीक्षमाणा  
भ्प्_१०।५३।०५५।१ उत्सार्य वाम-करजैर् अलकान् अपङ्गैः प्राप्तान् ह्रियैक्षत नृपान् ददृशे ऽच्युतं च  
भ्प्_१०।५३।०५५।३ तां राज-कन्यां रथम् आरुरक्षतीं जहार कृष्णो द्विषतां समीक्षताम्  
भ्प्_१०।५३।०५६।१ रथं समारोप्य सुपर्ण-लक्षणं राजन्य-चक्रं परिभूय माधवः  
भ्प्_१०।५३।०५६।३ ततो ययौ राम-पुरोगमः शनैः शृगाल-मध्याद् इव भाग-हृद् धरिः  
भ्प्_१०।५३।०५७।१ तं मानिनः स्वाभिभवं यशः-क्षयं  
भ्प्_१०।५३।०५७।२ परे जरासन्ध-मुखा न सेहिरे  
भ्प्_१०।५३।०५७।३ अहो धिग् अस्मान् यश आत्त-धन्वनां  
भ्प्_१०।५३।०५७।४ गोपैर् हृतं केशरिणां मृगैर् इव  
भ्प्_१०।५४।००१।० श्री-शुक उवाच  
भ्प्_१०।५४।००१।१ इति सर्वे सु-संरब्धा वाहान् आरुह्य दंशिताः  
भ्प्_१०।५४।००१।३ स्वैः स्वैर् बलैः परिक्रान्ता अन्वीयुर् धृत-कार्मुकाः  
भ्प्_१०।५४।००२।१ तान् आपतत आलोक्य यादवानीक-यूथपाः  
भ्प्_१०।५४।००२।३ तस्थुस् तत्-सम्मुखा राजन् विस्फूर्ज्य स्व-धनूंषि ते  
भ्प्_१०।५४।००३।१ अश्व-पृष्ठे गज-स्कन्धे रथोपस्थे ऽस्त्र कोविदाः  
भ्प्_१०।५४।००३।३ मुमुचुः शर-वर्षाणि मेघा अद्रिष्व् अपो यथा  
भ्प्_१०।५४।००४।१ पत्युर् बलं शरासारैश् छन्नं वीक्ष्य सु-मध्यमा  
भ्प्_१०।५४।००४।३ स-व्रीड्म् ऐक्षत् तद्-वक्त्रं भय-विह्वल-लोचना  
भ्प्_१०।५४।००५।१ प्रहस्य भगवान् आह मा स्म भैर् वाम-लोचने  
भ्प्_१०।५४।००५।३ विनङ्क्ष्यत्य् अधुनैवैतत् तावकैः शात्रवं बलम्  
भ्प्_१०।५४।००६।१ तेषां तद्-विक्रमं वीरा गद-सङ्कर्षनादयः  
भ्प्_१०।५४।००६।३ अमृष्यमाणा नाराचैर् जघ्नुर् हय-गजान् रथान्  
भ्प्_१०।५४।००७।१ पेतुः शिरांसि रथिनाम् अश्विनां गजिनां भुवि  
भ्प्_१०।५४।००७।३ स-कुण्डल-किरीटानि सोष्णीषाणि च कोटिशः  
भ्प्_१०।५४।००८।१ हस्ताः सासि-गदेष्व्-आसाः करभा ऊरवो ऽङ्घ्रयः  
भ्प्_१०।५४।००८।३ अश्वाश्वतर-नागोष्ट्र- खर-मर्त्य-शिरांसि च  
भ्प्_१०।५४।००९।१ हन्यमान-बलानीका वृष्णिभिर् जय-काङ्क्षिभिः  
भ्प्_१०।५४।००९।३ राजानो विमुखा जग्मुर् जरासन्ध-पुरः-सराः  
भ्प्_१०।५४।०१०।१ शिशुपालं समभ्येत्य हृत-दारम् इवातुरम्  
भ्प्_१०।५४।०१०।३ नष्ट-त्विषं गतोत्साहं शुष्यद्-वदनम् अब्रुवन्  
भ्प्_१०।५४।०११।१ भो भोः पुरुष-शार्दूल दौर्मनस्यम् इदं त्यज  
भ्प्_१०।५४।०११।३ न प्रियाप्रिययो राजन् निष्ठा देहिषु दृश्यते  
भ्प्_१०।५४।०१२।१ यथा दारु-मयी योषित् नृत्यते कुहकेच्छया  
भ्प्_१०।५४।०१२।३ एवम् ईश्वर-तन्त्रो ऽयम् ईहते सुख-दुःखयोः  
भ्प्_१०।५४।०१३।१ शौरेः सप्त-दशाहं वै संयुगानि पराजितः  
भ्प्_१०।५४।०१३।३ त्रयो-विंशतिभिः सैन्यैर् जिग्ये एकम् अहं परम्  
भ्प्_१०।५४।०१४।१ तथाप्य् अहं न शोचामि न प्रहृष्यामि कर्हिचित्  
भ्प्_१०।५४।०१४।३ कालेन दैव-युक्तेन जानन् विद्रावितं जगत्  
भ्प्_१०।५४।०१५।१ अधुनापि वयं सर्वे वीर-यूथप-यूथपाः  
भ्प्_१०।५४।०१५।३ पराजिताः फल्गु-तन्त्रैर् यदुभिः कृष्ण-पालितैः  
भ्प्_१०।५४।०१६।१ रिपवो जिग्युर् अधुना काल आत्मानुसारिणि  
भ्प्_१०।५४।०१६।३ तदा वयं विजेष्यामो यदा कालः प्रदक्षिणः  
भ्प्_१०।५४।०१७।० श्री-शुक उवाच  
भ्प्_१०।५४।०१७।१ एवं प्रबोधितो मित्रैश् चैद्यो ऽगात् सानुगः पुरम्  
भ्प्_१०।५४।०१७।३ हत-शेषाः पुनस् ते ऽपि ययुः स्वं स्वं पुरं नृपाः  
भ्प्_१०।५४।०१८।१ रुक्मी तु राक्षसोद्वाहं कृष्ण-द्विड् असहन् स्वसुः  
भ्प्_१०।५४।०१८।३ पृष्ठतो ऽन्वगमत् कृष्णम् अक्षौहिण्या वृतो बली  
भ्प्_१०।५४।०१९।१ रुक्म्य् अमर्षी सु-संरब्धः शृण्वतां सर्व-भूभुजाम्  
भ्प्_१०।५४।०१९।३ प्रतिजज्ञे महा-बाहुर् दंशितः स-शरासनः  
भ्प्_१०।५४।०२०।१ अहत्वा समरे कृष्णम् अप्रत्यूह्य च रुक्मिणीम्  
भ्प्_१०।५४।०२०।३ कुण्डिनं न प्रवेक्ष्यामि सत्यम् एतद् ब्रवीमि वः  
भ्प्_१०।५४।०२१।१ इत्य् उक्त्वा रथम् आरुह्य सारथिं प्राह सत्वरः  
भ्प्_१०।५४।०२१।३ चोदयाश्वान् यतः कृष्णः तस्य मे संयुगं भवेत्  
भ्प्_१०।५४।०२२।१ अद्याहं निशितैर् बाणैर् गोपालस्य सु-दुर्मतेः  
भ्प्_१०।५४।०२२।३ नेष्ये वीर्य-मदं येन स्वसा मे प्रसभं हृता  
भ्प्_१०।५४।०२३।१ विकत्थमानः कुमतिर् ईश्वरस्याप्रमाण-वित्  
भ्प्_१०।५४।०२३।३ रथेनैकेन गोविन्दं तिष्ठ तिष्ठेत्य् अथाह्वयत्  
भ्प्_१०।५४।०२४।१ धनुर् विकृष्य सु-दृढं जघ्ने कृष्णं त्रिभिः शरैः  
भ्प्_१०।५४।०२४।३ आह चात्र क्षणं तिष्ठ यदूनां कुल-पांसन  
भ्प्_१०।५४।०२५।१ यत्र यासि स्वसारं मे मुषित्वा ध्वाङ्क्ष-वद् धविः  
भ्प्_१०।५४।०२५।३ हरिष्ये ऽद्य मदं मन्द मायिनः कूट-योधिनः  
भ्प्_१०।५४।०२६।१ यावन् न मे हतो बाणैः शयीथा मुञ्च दारीकाम्  
भ्प्_१०।५४।०२६।३ स्मयन् कृष्णो धनुश् छित्त्वा षड्भिर् विव्याध रुक्मिणम्  
भ्प्_१०।५४।०२७।१ अष्टभिश् चतुरो वाहान् द्वाभ्यां सूतं ध्वजं त्रिभिः  
भ्प्_१०।५४।०२७।३ स चान्यद् धनुर् आधाय कृष्णं विव्याध पञ्चभिः  
भ्प्_१०।५४।०२८।१ तैस् तादितः शरौघैस् तु चिच्छेद धनुर् अच्युतः  
भ्प्_१०।५४।०२८।३ पुनर् अन्यद् उपादत्त तद् अप्य् अच्छिनद् अव्ययः  
भ्प्_१०।५४।०२९।१ परिघं पट्टिशं शूलं चर्मासी शक्ति-तोमरौ  
भ्प्_१०।५४।०२९।३ यद् यद् आयुधम् आदत्त तत् सर्वं सो ऽच्छिनद् धरिः  
भ्प्_१०।५४।०३०।१ ततो रथाद् अवप्लुत्य खड्ग-पाणिर् जिघांसया  
भ्प्_१०।५४।०३०।३ कृष्णम् अभ्यद्रवत् क्रुद्धः पतङ्ग इव पावकम्  
भ्प्_१०।५४।०३१।१ तस्य चापततः खड्गं तिलशश् चर्म चेषुभिः  
भ्प्_१०।५४।०३१।३ छित्त्वासिम् आददे तिग्मं रुक्मिणं हन्तुम् उद्यतः  
भ्प्_१०।५४।०३२।१ दृष्ट्वा भ्रातृ-वधोद्योगं रुक्मिणी भय-विह्वला  
भ्प्_१०।५४।०३२।३ पतित्वा पादयोर् भर्तुर् उवाच करुणं सती  
भ्प्_१०।५४।०३३।० श्री-रुक्मिण्य् उवाच  
भ्प्_१०।५४।०३३।१ योगेश्वराप्रमेयात्मन् देव-देव जगत्-पते  
भ्प्_१०।५४।०३३।३ हन्तुं नार्हसि कल्याण भ्रातरं मे महा-भुज  
भ्प्_१०।५४।०३४।० श्री-शुक उवाच  
भ्प्_१०।५४।०३४।१ तया परित्रास-विकम्पिताङ्गया शुचावशुष्यन्-मुख-रुद्ध-कण्ठया  
भ्प्_१०।५४।०३४।३ कातर्य-विस्रंसित-हेम-मालया गृहीत-पादः करुणो न्यवर्तत  
भ्प्_१०।५४।०३५।१ चैलेन बद्ध्वा तम् असाधु-कारीणं स-श्मश्रु-केशं प्रवपन् व्यरूपयत्  
भ्प्_१०।५४।०३५।३ तावन् ममर्दुः पर-सैन्यम् अद्भुतं यदु-प्रवीरा नलिनीं यथा गजाः  
भ्प्_१०।५४।०३६।१ कृष्णान्तिकम् उपव्रज्य ददृशुस् तत्र रुक्मिणम्  
भ्प्_१०।५४।०३६।३ तथा-भूतं हत-प्रायं दृष्ट्वा सङ्कर्षणो विभुः  
भ्प्_१०।५४।०३६।५ विमुच्य बद्धं करुणो भगवान् कृष्णम् अब्रवीत्  
भ्प्_१०।५४।०३७।१ असाध्व् इदं त्वया कृष्ण कृतम् अस्मज्-जुगुप्सितम्  
भ्प्_१०।५४।०३७।३ वपनं श्मश्रु-केशानां वैरूप्यं सुहृदो वधः  
भ्प्_१०।५४।०३८।१ मैवास्मान् साध्व्य् असूयेथा भ्रातुर् वैरूप्य-चिन्तया  
भ्प्_१०।५४।०३८।३ सुख-दुःख-दो न चान्यो ऽस्ति यतः स्व-कृत-भुक् पुमान्  
भ्प्_१०।५४।०३९।१ बन्धुर् वधार्ह-दोषो ऽपि न बन्धोर् वधम् अर्हति  
भ्प्_१०।५४।०३९।३ त्याज्यः स्वेनैव दोषेण हतः किं हन्यते पुनः  
भ्प्_१०।५४।०४०।१ क्षत्रियाणाम् अयं धर्मः प्रजापति-विनिर्मितः  
भ्प्_१०।५४।०४०।३ भ्रातापि भ्रातरं हन्याद् येन घोरतमस् ततः  
भ्प्_१०।५४।०४१।१ राज्यस्य भूमेर् वित्तस्य स्त्रियो मानस्य तेजसः  
भ्प्_१०।५४।०४१।३ मानिनो ऽन्यस्य वा हेतोः श्री-मदान्धाः क्षिपन्ति हि  
भ्प्_१०।५४।०४२।१ तवेयं विषमा बुद्धिः सर्व-भूतेषु दुर्हृदाम्  
भ्प्_१०।५४।०४२।३ यन् मन्यसे सदाभद्रं सुहृदां भद्रम् अज्ञ-वत्  
भ्प्_१०।५४।०४३।१ आत्म-मोहो नृणाम् एव कल्पते देव-मायया  
भ्प्_१०।५४।०४३।३ सुहृद् दुर्हृद् उदासीन इति देहात्म-मानिनाम्  
भ्प्_१०।५४।०४४।१ एक एव परो ह्य् आत्मा सर्वेषाम् अपि देहिनाम्  
भ्प्_१०।५४।०४४।३ नानेव गृह्यते मूढैर् यथा ज्योतिर् यथा नभः  
भ्प्_१०।५४।०४५।१ देह आद्य्-अन्तवान् एष द्रव्य-प्राण-गुणात्मकः  
भ्प्_१०।५४।०४५।३ आत्मन्य् अविद्यया कॢप्तः संसारयति देहिनम्  
भ्प्_१०।५४।०४६।१ नात्मनो ऽन्येन संयोगो वियोगश् चसतः सति  
भ्प्_१०।५४।०४६।३ तद्-धेतुत्वात् तत्-प्रसिद्धेर् दृग्-रूपाभ्यां यथा रवेः  
भ्प्_१०।५४।०४७।१ जन्मादयस् तु देहस्य विक्रिया नात्मनः क्वचित्  
भ्प्_१०।५४।०४७।३ कलानाम् इव नैवेन्दोर् मृतिर् ह्य् अस्य कुहूर् इव  
भ्प्_१०।५४।०४८।१ यथा शयान आत्मानं विषयान् फलम् एव च  
भ्प्_१०।५४।०४८।३ अनुभुङ्क्ते ऽप्य् असत्य् अर्थे तथाप्नोत्य् अबुधो भवम्  
भ्प्_१०।५४।०४९।१ तस्माद् अज्ञान-जं शोकम् आत्म-शोष-विमोहनम्  
भ्प्_१०।५४।०४९।३ तत्त्व-ज्ञानेन निर्हृत्य स्व-स्था भव शुचि-स्मिते  
भ्प्_१०।५४।०५०।० श्री-शुक उवाच  
भ्प्_१०।५४।०५०।१ एवं भगवता तन्वी रामेण प्रतिबोधिता  
भ्प्_१०।५४।०५०।३ वैमनस्यं परित्यज्य मनो बुद्ध्या समादधे  
भ्प्_१०।५४।०५१।१ प्राणावशेष उत्सृष्टो द्विड्भिर् हत-बल-प्रभः  
भ्प्_१०।५४।०५१।३ स्मरन् विरूप-करणं वितथात्म-मनोरथः  
भ्प्_१०।५४।०५१।५ चक्रे भोजकटं नाम निवासाय महत् पुरम्  
भ्प्_१०।५४।०५२।१ अहत्वा दुर्मतिं कृष्णम् अप्रत्यूह्य यवीयसीम्  
भ्प्_१०।५४।०५२।३ कुण्डिनं न प्रवेक्ष्यामीत्य् उक्त्वा तत्रावसद् रुषा  
भ्प्_१०।५४।०५३।१ भगवान् भीष्मक-सुताम् एवं निर्जित्य भूमि-पान्  
भ्प्_१०।५४।०५३।३ पुरम् आनीय विधि-वद् उपयेमे कुरूद्वह  
भ्प्_१०।५४।०५४।१ तदा महोत्सवो नॄणां यदु-पुर्यां गृहे गृहे  
भ्प्_१०।५४।०५४।३ अभूद् अनन्य-भावानां कृष्णे यदु-पतौ नृप  
भ्प्_१०।५४।०५५।१ नरा नार्यश् च मुदिताः प्रमृष्ट-मणि-कुण्डलाः  
भ्प्_१०।५४।०५५।३ पारिबर्हम् उपाजह्रुर् वरयोश् चित्र-वाससोः  
भ्प्_१०।५४।०५६।१ सा वृष्णि-पुर्य् उत्तम्भितेन्द्र-केतुभिर्  
भ्प्_१०।५४।०५६।२ विचित्र-माल्याम्बर-रत्न-तोरणैः  
भ्प्_१०।५४।०५६।३ बभौ प्रति-द्वार्य् उपकॢप्त-मङ्गलैर्  
भ्प्_१०।५४।०५६।४ आपूर्ण-कुम्भागुरु-धूप-दीपकैः  
भ्प्_१०।५४।०५७।१ सिक्त-मार्गा मद-च्युद्भिर् आहूत-प्रेष्ठ-भूभुजाम्  
भ्प्_१०।५४।०५७।३ गजैर् द्वाःसु परामृष्ट- रम्भा-पूगोपशोभिता  
भ्प्_१०।५४।०५८।१ कुरु-सृञ्जय-कैकेय- विदर्भ-यदु-कुन्तयः  
भ्प्_१०।५४।०५८।३ मिथो मुमुदिरे तस्मिन् सम्भ्रमात् परिधावताम्  
भ्प्_१०।५४।०५९।१ रुक्मिण्या हरणं श्रुत्वा गीयमानं ततस् ततः  
भ्प्_१०।५४।०५९।३ राजानो राज-कन्याश् च बभूवुर् भृश-विस्मिताः  
भ्प्_१०।५४।०६०।१ द्वारकायाम् अभूद् राजन् महा-मोदः पुरौकसाम्  
भ्प्_१०।५४।०६०।३ रुक्मिण्या रमयोपेतं दृष्ट्वा कृष्णं श्रियः पतिम्  
भ्प्_१०।५५।००१।० श्री-शुक उवाच  
भ्प्_१०।५५।००१।१ कामस् तु वासुदेवांशो दग्धः प्राग् रुद्र-मन्युना  
भ्प्_१०।५५।००१।३ देहोपपत्तये भूयस् तम् एव प्रत्यपद्यत  
भ्प्_१०।५५।००२।१ स एव जातो वैदर्भ्यां कृष्ण-वीर्य-समुद्भवः  
भ्प्_१०।५५।००२।३ प्रद्युम्न इति विख्यातः सर्वतो ऽनवमः पितुः  
भ्प्_१०।५५।००३।१ तं शम्बरः काम-रूपी हृत्वा तोकम् अनिर्दशम्  
भ्प्_१०।५५।००३।३ स विदित्वात्मनः शत्रुं प्रास्योदन्वत्य् अगाद् गृहम्  
भ्प्_१०।५५।००४।१ तं निर्जगार बलवान् मीनः सो ऽप्य् अपरैः सह  
भ्प्_१०।५५।००४।३ वृतो जालेन महता गृहीतो मत्स्य-जीविभिः  
भ्प्_१०।५५।००५।१ तं शम्बराय कैवर्ता उपाजह्रुर् उपायनम्  
भ्प्_१०।५५।००५।३ सूदा महानसं नीत्वा- वद्यन् सुधितिनाद्भुतम्  
भ्प्_१०।५५।००६।१ दृष्ट्वा तद्-उदरे बालम् मायावत्यै न्यवेदयन्  
भ्प्_१०।५५।००६।३ नारदो ऽकथयत् सर्वं तस्याः शङ्कित-चेतसः  
भ्प्_१०।५५।००६।५ बालस्य तत्त्वम् उत्पत्तिं मत्स्योदर-निवेशनम्  
भ्प्_१०।५५।००७।१ सा च कामस्य वै पत्नी रतिर् नाम यशस्विनी  
भ्प्_१०।५५।००७।३ पत्युर् निर्दग्ध-देहस्य देहोत्पत्तिम् प्रतीक्षती  
भ्प्_१०।५५।००८।१ निरूपिता शम्बरेण सा सूदौदन-साधने  
भ्प्_१०।५५।००८।३ कामदेवं शिशुं बुद्ध्वा चक्रे स्नेहं तदार्भके  
भ्प्_१०।५५।००९।१ नाति-दीर्घेण कालेन स कार्ष्णि रूढ-यौवनः  
भ्प्_१०।५५।००९।३ जनयाम् आस नारीणां वीक्षन्तीनां च विभ्रमम्  
भ्प्_१०।५५।०१०।१ सा तम् पतिं पद्म-दलायतेक्षणं प्रलम्ब-बाहुं नर-लोक-सुन्दरम्  
भ्प्_१०।५५।०१०।३ स-व्रीड-हासोत्तभित-भ्रुवेक्षती प्रीत्योपतस्थे रतिर् अङ्ग सौरतैः  
भ्प्_१०।५५।०११।१ ताम् अह भगवान् कार्ष्णिर् मातस् ते मतिर् अन्यथा  
भ्प्_१०।५५।०११।३ मातृ-भावम् अतिक्रम्य वर्तसे कामिनी यथा  
भ्प्_१०।५५।०१२।० रतिर् उवाच  
भ्प्_१०।५५।०१२।१ भवान् नारायण-सुतः शम्बरेण हृतो गृहात्  
भ्प्_१०।५५।०१२।३ अहं ते ऽधिकृता पत्नी रतिः कामो भवान् प्रभो  
भ्प्_१०।५५।०१३।१ एष त्वानिर्दशं सिन्धाव् अक्षिपच् छम्बरो ऽसुरः  
भ्प्_१०।५५।०१३।३ मत्स्यो ऽग्रसीत् तद्-उदराद् इतः प्राप्तो भवान् प्रभो  
भ्प्_१०।५५।०१४।१ तम् इमं जहि दुर्धर्षं दुर्जयं शत्रुम् आत्मनः  
भ्प्_१०।५५।०१४।३ माया-शत-विदं तं च मायाभिर् मोहनादिभिः  
भ्प्_१०।५५।०१५।१ परीशोचति ते माता कुररीव गत-प्रजा  
भ्प्_१०।५५।०१५।३ पुत्र-स्नेहाकुला दीना विवत्सा गौर् इवातुरा  
भ्प्_१०।५५।०१६।१ प्रभाष्यैवं ददौ विद्यां प्रद्युम्नाय महात्मने  
भ्प्_१०।५५।०१६।३ मायावती महा-मायां सर्व-माया-विनाशिनीम्  
भ्प्_१०।५५।०१७।१ स च शम्बरम् अभ्येत्य संयुगाय समाह्वयत्  
भ्प्_१०।५५।०१७।३ अविषह्यैस् तम् आक्षेपैः क्षिपन् सञ्जनयन् कलिम्  
भ्प्_१०।५५।०१८।१ सो ऽधिक्षिप्तो दुर्वाचोभिः पदाहत इवोरगः  
भ्प्_१०।५५।०१८।३ निश्चक्राम गदा-पाणिर् अमर्षात् ताम्र-लोचनः  
भ्प्_१०।५५।०१९।१ गदाम् आविध्य तरसा प्रद्युम्नाय महात्मने  
भ्प्_१०।५५।०१९।३ प्रक्षिप्य व्यनदन् नादं वज्र-निष्पेष-निष्ठुरम्  
भ्प्_१०।५५।०२०।१ ताम् आपतन्तीं भगवान् प्रद्युम्नो गदया गदाम्  
भ्प्_१०।५५।०२०।३ अपास्य शत्रवे क्रुद्धः प्राहिणोत् स्व-गदां नृप  
भ्प्_१०।५५।०२१।१ स च मायां समाश्रित्य दैतेयीं मय-दर्शितम्  
भ्प्_१०।५५।०२१।३ मुमुचे ऽस्त्र-मयं वर्षं कार्ष्णौ वैहायसो ऽसुरः  
भ्प्_१०।५५।०२२।१ बाध्यमानो ऽस्त्र-वर्षेण रौक्मिणेयो महा-रथः  
भ्प्_१०।५५।०२२।३ सत्त्वात्मिकां महा-विद्यां सर्व-मायोपमर्दिनीम्  
भ्प्_१०।५५।०२३।१ ततो गौह्यक-गान्धर्व- पैशाचोरग-राक्षसीः  
भ्प्_१०।५५।०२३।३ प्रायुङ्क्त शतशो दैत्यः कार्ष्णिर् व्यधमयत् स ताः  
भ्प्_१०।५५।०२४।१ निशातम् असिम् उद्यम्य स-किरीटं स-कुण्डलम्  
भ्प्_१०।५५।०२४।३ शम्बरस्य शिरः कायात् ताम्र-श्मश्र्व् ओजसाहरत्  
भ्प्_१०।५५।०२५।१ आकीर्यमाणो दिवि-जैः स्तुवद्भिः कुसुमोत्करैः  
भ्प्_१०।५५।०२५।३ भार्ययाम्बर-चारिण्या पुरं नीतो विहायसा  
भ्प्_१०।५५।०२६।१ अन्तः-पुर-वरं राजन् ललना-शत-सङ्कुलम्  
भ्प्_१०।५५।०२६।३ विवेश पत्न्या गगनाद् विद्युतेव बलाहकः  
भ्प्_१०।५५।०२७।१ तं दृष्ट्वा जलद-श्यामं पीत-कौशेय-वाससम्  
भ्प्_१०।५५।०२७।३ प्रलम्ब-बाहुं ताम्राक्षं सु-स्मितं रुचिराननम्  
भ्प्_१०।५५।०२८।१ स्व्-अलङ्कृत-मुखाम्भोजं नील-वक्रालकालिभिः  
भ्प्_१०।५५।०२८।३ कृष्णं मत्वा स्त्रियो ह्रीता निलिल्युस् तत्र तत्र ह  
भ्प्_१०।५५।०२९।१ अवधार्य शनैर् ईषद् वैलक्षण्येन योषितः  
भ्प्_१०।५५।०२९।३ उपजग्मुः प्रमुदिताः स-स्त्री रत्नं सु-विस्मिताः  
भ्प्_१०।५५।०३०।१ अथ तत्रासितापाङ्गी वैदर्भी वल्गु-भाषिणी  
भ्प्_१०।५५।०३०।३ अस्मरत् स्व-सुतं नष्टं स्नेह-स्नुत-पयोधरा  
भ्प्_१०।५५।०३१।१ को न्व् अयम् नर-वैदूर्यः कस्य वा कमलेक्षणः  
भ्प्_१०।५५।०३१।३ धृतः कया वा जठरे केयं लब्धा त्व् अनेन वा  
भ्प्_१०।५५।०३२।१ मम चाप्य् आत्मजो नष्टो नीतो यः सूतिका-गृहात्  
भ्प्_१०।५५।०३२।३ एतत्-तुल्य-वयो-रूपो यदि जीवति कुत्रचित्  
भ्प्_१०।५५।०३३।१ कथं त्व् अनेन सम्प्राप्तं सारूप्यं शार्ङ्ग-धन्वनः  
भ्प्_१०।५५।०३३।३ आकृत्यावयवैर् गत्या स्वर-हासावलोकनैः  
भ्प्_१०।५५।०३४।१ स एव वा भवेन् नूनं यो मे गर्भे धृतो ऽर्भकः  
भ्प्_१०।५५।०३४।३ अमुष्मिन् प्रीतिर् अधिका वामः स्फुरति मे भुजः  
भ्प्_१०।५५।०३५।१ एवं मीमांसमणायां वैदर्भ्यां देवकी-सुतः  
भ्प्_१०।५५।०३५।३ देवक्य्-आनकदुन्दुभ्याम् उत्तमः-श्लोक आगमत्  
भ्प्_१०।५५।०३६।१ विज्ञातार्थो ऽपि भगवांस् तूष्णीम् आस जनार्दनः  
भ्प्_१०।५५।०३६।३ नारदो ऽकथयत् सर्वं शम्बराहरणादिकम्  
भ्प्_१०।५५।०३७।१ तच् छ्रुत्वा महद् आश्चर्यं कृष्णान्तः-पुर-योषितः  
भ्प्_१०।५५।०३७।३ अभ्यनन्दन् बहून् अब्दान् नष्टं मृतम् इवागतम्  
भ्प्_१०।५५।०३८।१ देवकी वसुदेवश् च कृष्ण-रामौ तथा स्त्रियः  
भ्प्_१०।५५।०३८।३ दम्पती तौ परिष्वज्य रुक्मिणी च ययुर् मुदम्  
भ्प्_१०।५५।०३९।१ नष्टं प्रद्युम्नम् आयातम् आकर्ण्य द्वारकौकसः  
भ्प्_१०।५५।०३९।३ अहो मृत इवायातो बालो दिष्ट्येति हाब्रुवन्  
भ्प्_१०।५५।०४०।१ यं वै मुहुः पितृ-सरूप-निजेश-भावास्  
भ्प्_१०।५५।०४०।२ तन्-मातरो यद् अभजन् रह-रूढ-भावाः  
भ्प्_१०।५५।०४०।३ चित्रं न तत् खलु रमास्पद-बिम्ब-बिम्बे  
भ्प्_१०।५५।०४०।४ कामे स्मरे ऽक्ष-विषये किम् उतान्य-नार्यः  
भ्प्_१०।५६।००१।० श्री-शुक उवाच  
भ्प्_१०।५६।००१।१ सत्राजितः स्व-तनयां कृष्णाय कृत-किल्बिषः  
भ्प्_१०।५६।००१।३ स्यमन्तकेन मणिना स्वयम् उद्यम्य दत्तवान्  
भ्प्_१०।५६।००२।० श्री-राजोवाच  
भ्प्_१०।५६।००२।१ सत्राजितः किम् अकरोद् ब्रह्मन् कृष्णस्य किल्बिषः  
भ्प्_१०।५६।००२।३ स्यमन्तकः कुतस् तस्य कस्माद् दत्ता सुता हरेः  
भ्प्_१०।५६।००३।० श्री-शुक उवाच  
भ्प्_१०।५६।००३।१ आसीत् सत्राजितः सूर्यो भक्तस्य परमः सखा  
भ्प्_१०।५६।००३।३ प्रीतस् तस्मै मणिं प्रादात् स च तुष्टः स्यमन्तकम्  
भ्प्_१०।५६।००४।१ स तं बिभ्रन् मणिं कण्ठे भ्राजमानो यथा रविः  
भ्प्_१०।५६।००४।३ प्रविष्टो द्वारकां राजन् तेजसा नोपलक्षितः  
भ्प्_१०।५६।००५।१ तं विलोक्य जना दूरात् तेजसा मुष्ट-दृष्टयः  
भ्प्_१०।५६।००५।३ दीव्यते ऽक्षैर् भगवते शशंसुः सूर्य-शङ्किताः  
भ्प्_१०।५६।००६।१ नारायण नमस् ते ऽस्तु शङ्ख-चक्र-गदा-धर  
भ्प्_१०।५६।००६।३ दामोदरारविन्दाक्ष गोविन्द यदु-नन्दन  
भ्प्_१०।५६।००७।१ एष आयाति सविता त्वां दिदृक्षुर् जगत्-पते  
भ्प्_१०।५६।००७।३ मुष्णन् गभस्ति-चक्रेण नृणां चक्षूंषि तिग्म-गुः  
भ्प्_१०।५६।००८।१ नन्व् अन्विच्छन्ति ते मार्गं त्री-लोक्यां विबुधर्षभाः  
भ्प्_१०।५६।००८।३ ज्ञात्वाद्य गूढं यदुषु द्रष्टुं त्वां यात्य् अजः प्रभो  
भ्प्_१०।५६।००९।० श्री-शुक उवाच  
भ्प्_१०।५६।००९।१ निशम्य बाल-वचनं प्रहस्याम्बुज-लोचनः  
भ्प्_१०।५६।००९।३ प्राह नासौ रविर् देवः सत्राजिन् मणिना ज्वलन्  
भ्प्_१०।५६।०१०।१ सत्राजित् स्व-गृहं श्रीमत् कृत-कौतुक-मङ्गलम्  
भ्प्_१०।५६।०१०।३ प्रविश्य देव-सदने मणिं विप्रैर् न्यवेशयत्  
भ्प्_१०।५६।०११।१ दिने दिने स्वर्ण-भारान् अष्टौ स सृजति प्रभो  
भ्प्_१०।५६।०११।३ दुर्भिक्ष-मार्य्-अरिष्टानि सर्पाधि-व्याधयो ऽशुभाः  
भ्प्_१०।५६।०११।५ न सन्ति मायिनस् तत्र यत्रास्ते ऽभ्यर्चितो मणिः  
भ्प्_१०।५६।०१२।१ स याचितो मणिं क्वापि यदु-राजाय शौरिणा  
भ्प्_१०।५६।०१२।३ नैवार्थ-कामुकः प्रादाद् याच्ञा-भङ्गम् अतर्कयन्  
भ्प्_१०।५६।०१३।१ तम् एकदा मणिं कण्ठे प्रतिमुच्य महा-प्रभम्  
भ्प्_१०।५६।०१३।३ प्रसेनो हयम् आरुह्य मृगायां व्यचरद् वने  
भ्प्_१०।५६।०१४।१ प्रसेनं स-हयं हत्वा मणिम् आच्छिद्य केशरी  
भ्प्_१०।५६।०१४।३ गिरिं विशन् जाम्बवता निहतो मणिम् इच्छता  
भ्प्_१०।५६।०१५।१ सो ऽपि चक्रे कुमारस्य मणिं क्रीडनकं बिले  
भ्प्_१०।५६।०१५।३ अपश्यन् भ्रातरं भ्राता सत्राजित् पर्यतप्यत  
भ्प्_१०।५६।०१६।१ प्रायः कृष्णेन निहतो मणि-ग्रीवो वनं गतः  
भ्प्_१०।५६।०१६।३ भ्राता ममेति तच् छ्रुत्वा कर्णे कर्णे ऽजपन् जनाः  
भ्प्_१०।५६।०१७।१ भगवांस् तद् उपश्रुत्य दुर्यशो लिप्तम् आत्मनि  
भ्प्_१०।५६।०१७।३ मार्ष्टुं प्रसेन-पदवीम् अन्वपद्यत नागरैः  
भ्प्_१०।५६।०१८।१ हतं प्रसेनं अश्वं च वीक्ष्य केशरिणा वने  
भ्प्_१०।५६।०१८।३ तं चाद्रि-पृष्ठे निहतम् ऋक्षेण ददृशुर् जनाः  
भ्प्_१०।५६।०१९।१ ऋक्ष-राज-बिलं भीमम् अन्धेन तमसावृतम्  
भ्प्_१०।५६।०१९।३ एको विवेश भगवान् अवस्थाप्य बहिः प्रजाः  
भ्प्_१०।५६।०२०।१ तत्र दृष्ट्वा मणि-प्रेष्ठं बाल-क्रीडनकं कृतम्  
भ्प्_१०।५६।०२०।३ हर्तुं कृत-मतिस् तस्मिन्न् अवतस्थे ऽर्भकान्तिके  
भ्प्_१०।५६।०२१।१ तम् अपूर्वं नरं दृष्ट्वा धात्री चुक्रोश भीत-वत्  
भ्प्_१०।५६।०२१।३ तच् छ्रुत्वाभ्यद्रवत् क्रुद्धो जाम्बवान् बलिनां वरः  
भ्प्_१०।५६।०२२।१ स वै भगवता तेन युयुधे स्वामीनात्मनः  
भ्प्_१०।५६।०२२।३ पुरुषम् प्राकृतं मत्वा कुपितो नानुभाव-वित्  
भ्प्_१०।५६।०२३।१ द्वन्द्व-युद्धं सु-तुमुलम् उभयोर् विजिगीषतोः  
भ्प्_१०।५६।०२३।३ आयुधाश्म-द्रुमैर् दोर्भिः क्रव्यार्थे श्येनयोर् इव  
भ्प्_१०।५६।०२४।१ आसीत् तद् अष्टा-विम्शाहम् इतरेतर-मुष्टिभिः  
भ्प्_१०।५६।०२४।३ वज्र-निष्पेष-परुषैर् अविश्रमम् अहर्-निशम्  
भ्प्_१०।५६।०२५।१ कृष्ण-मुष्टि-विनिष्पात निष्पिष्टाङ्गोरु बन्धनः  
भ्प्_१०।५६।०२५।३ क्षीण-सत्त्वः स्विन्न-गात्रस् तम् आहातीव विस्मितः  
भ्प्_१०।५६।०२६।१ जाने त्वां सऋव-भूतानां प्राण ओजः सहो बलम्  
भ्प्_१०।५६।०२६।३ विष्णुं पुराण-पुरुषं प्रभविष्णुम् अधीश्वरम्  
भ्प्_१०।५६।०२७।१ त्वं हि विश्व-सृजाम् स्रष्टा सृष्टानाम् अपि यच् च सत्  
भ्प्_१०।५६।०२७।३ कालः कलयताम् ईशः पर आत्मा तथात्मनाम्  
भ्प्_१०।५६।०२८।१ यस्येषद्-उत्कलित-रोष-कटाक्ष-मोक्षैर्  
भ्प्_१०।५६।०२८।२ वर्त्मादिशत् क्षुभित-नक्र-तिमिङ्गलो ऽब्धिः  
भ्प्_१०।५६।०२८।३ सेतुः कृतः स्व-यश उज्ज्वलिता च लङ्का  
भ्प्_१०।५६।०२८।४ रक्षः-शिरांसि भुवि पेतुर् इषु-क्षतानि  
भ्प्_१०।५६।०२९।१ इति विज्ञात-विइज्ञानम् ऋक्ष-राजानम् अच्युतः  
भ्प्_१०।५६।०२९।३ व्याजहार महा-राज भगवान् देवकी-सुतः  
भ्प्_१०।५६।०३०।१ अभिमृश्यारविन्दाक्षः पाणिना शं-करेण तम्  
भ्प्_१०।५६।०३०।३ कृपया परया भक्तं मेघ-गम्भीरया गिरा  
भ्प्_१०।५६।०३१।१ मणि-हेतोर् इह प्राप्ता वयम् ऋक्ष-पते बिलम्  
भ्प्_१०।५६।०३१।३ मिथ्याभिशापं प्रमृजन्न् आत्मनो मणिनामुना  
भ्प्_१०।५६।०३२।१ इत्य् उक्तः स्वां दुहितरं कन्यां जाम्बवतीं मुदा  
भ्प्_१०।५६।०३२।३ अर्हणार्थम् स मणिना कृष्णायोपजहार ह  
भ्प्_१०।५६।०३३।१ अदृष्ट्वा निर्गमं शौरेः प्रविष्टस्य बिलं जनाः  
भ्प्_१०।५६।०३३।३ प्रतीक्ष्य द्वादशाहानि दुःखिताः स्व-पुरं ययुः  
भ्प्_१०।५६।०३४।१ निशम्य देवकी देवी रक्मिण्य् आनकदुन्दुभिः  
भ्प्_१०।५६।०३४।३ सुहृदो ज्ञातयो ऽशोचन् बिलात् कृष्णम् अनिर्गतम्  
भ्प्_१०।५६।०३५।१ सत्राजितं शपन्तस् ते दुःखिता द्वारकौकसः  
भ्प्_१०।५६।०३५।३ उपतस्थुश् चन्द्रभागां दुर्गां कृष्णोपलब्धये  
भ्प्_१०।५६।०३६।१ तेषां तु देव्य्-उपस्थानात् प्रत्यादिष्टाशिषा स च  
भ्प्_१०।५६।०३६।३ प्रादुर्बभूव सिद्धार्थः स-दारो हर्षयन् हरिः  
भ्प्_१०।५६।०३७।१ उपलभ्य हृषीकेशं मृतं पुनर् इवागतम्  
भ्प्_१०।५६।०३७।३ सह पत्न्या मणि-ग्रीवं सर्वे जात-महोत्सवाः  
भ्प्_१०।५६।०३८।१ सत्राजितं समाहूय सभायां राज-सन्निधौ  
भ्प्_१०।५६।०३८।३ प्राप्तिं चाख्याय भगवान् मणिं तस्मै न्यवेदयत्  
भ्प्_१०।५६।०३९।१ स चाति-व्रीडितो रत्नं गृहीत्वावाङ्-मुखस् ततः  
भ्प्_१०।५६।०३९।३ अनुतप्यमानो भवनम् अगमत् स्वेन पाप्मना  
भ्प्_१०।५६।०४०।१ सो ऽनुध्यायंस् तद् एवाघं बलवद्-विग्रहाकुलः  
भ्प्_१०।५६।०४०।३ कथं मृजाम्य् आत्म-रजः प्रसीदेद् वाच्युतः कथम्  
भ्प्_१०।५६।०४१।१ किम् कृत्वा साधु मह्यं स्यान् न शपेद् वा जनो यथा  
भ्प्_१०।५६।०४१।३ अदीर्घ-दर्शनं क्षुद्रं मूढं द्रविण-लोलुपम्  
भ्प्_१०।५६।०४२।१ दास्ये दुहितरं तस्मै स्त्री-रत्नं रत्नम् एव च  
भ्प्_१०।५६।०४२।३ उपायो ऽयं समीचीनस् तस्य शान्तिर् न चान्यथा  
भ्प्_१०।५६।०४३।१ एवं व्यवसितो बुद्ध्या सत्राजित् स्व-सुतां शुभाम्  
भ्प्_१०।५६।०४३।३ मणिं च स्वयम् उद्यम्य कृष्णायोपजहार ह  
भ्प्_१०।५६।०४४।१ तां सत्यभामां भगवान् उपयेमे यथा-विधि  
भ्प्_१०।५६।०४४।३ बहुभिर् याचितां शील- रूपौदार्य-गुणान्विताम्  
भ्प्_१०।५६।०४५।१ भगवान् आह न मणिं प्रतीच्छामो वयं नृप  
भ्प्_१०।५६।०४५।३ तवास्तां देव-भक्तस्य वयं च फल-भागिनः  
भ्प्_१०।५७।००१।० श्री-बादरायणिर् उवाच  
भ्प्_१०।५७।००१।१ विज्ञातार्थो ऽपि गोविन्दो दग्धान् आकर्ण्य पाण्डवान्  
भ्प्_१०।५७।००१।३ कुन्तीं च कुल्य-करणे सह-रामो ययौ कुरून्  
भ्प्_१०।५७।००२।१ भीष्मं कृपं स विदुरं गान्धारीं द्रोणम् एव च  
भ्प्_१०।५७।००२।३ तुल्य-दुःखौ च सङ्गम्य हा कष्टम् इति होचतुः  
भ्प्_१०।५७।००३।१ लब्ध्वैतद् अन्तरं राजन् शतधन्वानम् ऊचतुः  
भ्प्_१०।५७।००३।३ अक्रूर-कृतवर्माणौ मनिः कस्मान् न गृह्यते  
भ्प्_१०।५७।००४।१ यो ऽस्मभ्यं सम्प्रतिश्रुत्य कन्या-रत्नं विगर्ह्य नः  
भ्प्_१०।५७।००४।३ कृष्णायादान् न सत्राजित् कस्माद् भ्रातरम् अन्वियात्  
भ्प्_१०।५७।००५।१ एवं भिन्न-मतिस् ताभ्यां सत्राजितम् असत्तमः  
भ्प्_१०।५७।००५।३ शयानम् अवधील् लोभात् स पापः क्षीण जीवितः  
भ्प्_१०।५७।००६।१ स्त्रीणां विक्रोशमानानां क्रन्दन्तीनाम् अनाथ-वत्  
भ्प्_१०।५७।००६।३ हत्वा पशून् सौनिक-वन् मणिम् आदाय जग्मिवान्  
भ्प्_१०।५७।००७।१ सत्यभामा च पितरं हतं वीक्ष्य शुचार्पिता  
भ्प्_१०।५७।००७।३ व्यलपत् तात तातेति हा हतास्मीति मुह्यती  
भ्प्_१०।५७।००८।१ तैल-द्रोण्यां मृतं प्रास्य जगाम गजसाह्वयम्  
भ्प्_१०।५७।००८।३ कृष्णाय विदितार्थाय तप्ताचख्यौ पितुर् वधम्  
भ्प्_१०।५७।००९।१ तद् आकर्ण्येश्वरौ राजन्न् अनुसृत्य नृ-लोकताम्  
भ्प्_१०।५७।००९।३ अहो नः परमं कष्टम् इत्य् अस्राक्षौ विलेपतुः  
भ्प्_१०।५७।०१०।१ आगत्य भगवांस् तस्मात् स-भार्यः साग्रजः पुरम्  
भ्प्_१०।५७।०१०।३ शतधन्वानम् आरेभे हन्तुं हर्तुं मणिं ततः  
भ्प्_१०।५७।०११।१ सो ऽपि कृतोद्यमं ज्ञात्वा भीतः प्राण-परीप्सया  
भ्प्_१०।५७।०११।३ साहाय्ये कृतवर्माणम् अयाचत स चाब्रवीत्  
भ्प्_१०।५७।०१२।१ नाहम् ईस्वरयोः कुर्यां हेलनं राम-कृष्णयोः  
भ्प्_१०।५७।०१२।३ को नु क्षेमाय कल्पेत तयोर् वृजिनम् आचरन्  
भ्प्_१०।५७।०१३।१ कंसः सहानुगो ऽपीतो यद्-द्वेषात् त्याजितः श्रिया  
भ्प्_१०।५७।०१३।३ जरासन्धः सप्तदश- संयुगाद् विरथो गतः  
भ्प्_१०।५७।०१४।१ प्रत्याख्यातः स चाक्रूरं पार्ष्णि-ग्राहम् अयाचत  
भ्प्_१०।५७।०१४।३ सो ऽप्य् आह को विरुध्येत विद्वान् ईश्वरयोर् बलम्  
भ्प्_१०।५७।०१५।१ य इदं लीलया विश्वं सृजत्य् अवति हन्ति च  
भ्प्_१०।५७।०१५।३ चेष्टां विश्व-सृजो यस्य न विदुर् मोहिताजया  
भ्प्_१०।५७।०१६।१ यः सप्त-हायनः शैलम् उत्पाट्यैकेन पाणिना  
भ्प्_१०।५७।०१६।३ दधार लीलया बाल उच्छिलीन्ध्रम् इवार्भकः  
भ्प्_१०।५७।०१७।१ नमस् तस्मै भगवते कृष्णायाद्भुत-कर्मणे  
भ्प्_१०।५७।०१७।३ अनन्तायादि-भूताय कूट-स्थायात्मने नमः  
भ्प्_१०।५७।०१८।१ प्रत्याख्यातः स तेनापि शतधन्वा महा-मणिम्  
भ्प्_१०।५७।०१८।३ तस्मिन् न्यस्याश्वम् आरुह्य शत-योजन-गं ययौ  
भ्प्_१०।५७।०१९।१ गरुड-ध्वजम् आरुह्य रथं राम-जनार्दनौ  
भ्प्_१०।५७।०१९।३ अन्वयातां महा-वेगैर् अश्वै राजन् गुरु-द्रुहम्  
भ्प्_१०।५७।०२०।१ मिथिलायाम् उपवने विसृज्य पतितं हयम्  
भ्प्_१०।५७।०२०।३ पद्भ्याम् अधावत् सन्त्रस्तः कृष्णो ऽप्य् अन्वद्रवद् रुषा  
भ्प्_१०।५७।०२१।१ पदातेर् भगवांस् तस्य पदातिस् तिग्म-नेमिना  
भ्प्_१०।५७।०२१।३ चक्रेण शिर उत्कृत्य वाससोर् व्यचिनोन् मणिम्  
भ्प्_१०।५७।०२२।१ अलब्ध-मणिर् आगत्य कृष्ण आहाग्रजान्तिकम्  
भ्प्_१०।५७।०२२।३ वृथा हतः शतधनुर् मणिस् तत्र न विद्यते  
भ्प्_१०।५७।०२३।१ तत आह बलो नूनं स मणिः शतधन्वना  
भ्प्_१०।५७।०२३।३ कस्मिंश्चित् पुरुषे न्यस्तस् तम् अन्वेष पुरं व्रज  
भ्प्_१०।५७।०२४।१ अहं वैदेहम् इच्छामि द्रष्टुं प्रियतमं मम  
भ्प्_१०।५७।०२४।३ इत्य् उक्त्वा मिथिलां राजन् विवेश यद-नन्दनः  
भ्प्_१०।५७।०२५।१ तं दृष्ट्वा सहसोत्थाय मैथिलः प्रीत-मानसः  
भ्प्_१०।५७।०२५।३ अर्हयां आस विधि-वद् अर्हणीयं समर्हणैः  
भ्प्_१०।५७।०२६।१ उवास तस्यां कतिचिन् मिथिलायां समा विभुः  
भ्प्_१०।५७।०२६।३ मानितः प्रीति-युक्तेन जनकेन महात्मना  
भ्प्_१०।५७।०२६।५ ततो ऽशिक्षद् गदां काले धार्तराष्ट्रः सुयोधनः  
भ्प्_१०।५७।०२७।१ केशवो द्वारकाम् एत्य निधनं शतधन्वनः  
भ्प्_१०।५७।०२७।३ अप्राप्तिं च मणेः प्राह प्रियायाः प्रिय-कृद् विभुः  
भ्प्_१०।५७।०२८।१ ततः स कारयाम् आस क्रिया बन्धोर् हतस्य वै  
भ्प्_१०।५७।०२८।३ साकं सुहृद्भिर् भगवान् या याः स्युः साम्परायिकीः  
भ्प्_१०।५७।०२९।१ अक्रूरः कृतवर्मा च श्रुत्वा शतधनोर् वधम्  
भ्प्_१०।५७।०२९।३ व्यूषतुर् भय-वित्रस्तौ द्वारकायाः प्रयोजकौ  
भ्प्_१०।५७।०३०।१ अक्रूरे प्रोषिते ऽरिष्टान्य् आसन् वै द्वारकौकसाम्  
भ्प्_१०।५७।०३०।३ शारीरा मानसास् तापा मुहुर् दैविक-भौतिकाः  
भ्प्_१०।५७।०३१।१ इत्य् अङ्गोपदिशन्त्य् एके विस्मृत्य प्राग् उदाहृतम्  
भ्प्_१०।५७।०३१।३ मुनि-वास-निवासे किं घटेतारिष्ट-दर्शनम्  
भ्प्_१०।५७।०३२।१ देवे ऽवर्षति काशीशः श्वफल्कायागताय वै  
भ्प्_१०।५७।०३२।३ स्व-सुतां गाण्दिनीं प्रादात् ततो ऽवर्षत् स्म काशिषु  
भ्प्_१०।५७।०३३।१ तत्-सुतस् तत्-प्रभावो ऽसाव् अक्रूरो यत्र यत्र ह  
भ्प्_१०।५७।०३३।३ देवो ऽभिवर्षते तत्र नोपतापा न मारीकाः  
भ्प्_१०।५७।०३४।१ इति वृद्ध-वचः श्रुत्वा नैतावद् इह कारणम्  
भ्प्_१०।५७।०३४।३ इति मत्वा समानाय्य प्राहाक्रूरं जनार्दनः  
भ्प्_१०।५७।०३५।१ पूजयित्वाभिभाष्यैनं कथयित्वा प्रियाः कथाः  
भ्प्_१०।५७।०३५।३ विज्ञताखिल-चित्त ज्ञः स्मयमान उवाच ह  
भ्प्_१०।५७।०३६।१ ननु दान-पते न्यस्तस् त्वय्य् आस्ते शतधन्वना  
भ्प्_१०।५७।०३६।३ स्यमन्तको मनिः श्रीमान् विदितः पूर्वम् एव नः  
भ्प्_१०।५७।०३७।१ सत्राजितो ऽनपत्यत्वाद् गृह्णीयुर् दुहितुः सुताः  
भ्प्_१०।५७।०३७।३ दायं निनीयापः पिण्डान् विमुच्यर्णं च शेषितम्  
भ्प्_१०।५७।०३८।१ तथापि दुर्धरस् त्व् अन्यैस् त्वय्य् आस्तां सु-व्रते मणिः  
भ्प्_१०।५७।०३८।३ किन्तु माम् अग्रजः सम्यङ् न प्रत्येति मणिं प्रति  
भ्प्_१०।५७।०३९।१ दर्शयस्व महा-भाग बन्धूनां शान्तिम् आवह  
भ्प्_१०।५७।०३९।३ अव्युच्छिन्ना मखास् ते ऽद्य वर्तन्ते रुक्म-वेदयः  
भ्प्_१०।५७।०४०।१ एवं सामभिर् आलब्धः श्वफल्क-तनयो मणिम्  
भ्प्_१०।५७।०४०।३ आदाय वाससाच्छन्नः ददौ सूर्य-सम-प्रभम्  
भ्प्_१०।५७।०४१।१ स्यमन्तकं दर्शयित्वा ज्ञातिभ्यो रज आत्मनः  
भ्प्_१०।५७।०४१।३ विमृज्य मणिना भूयस् तस्मै प्रत्यर्पयत् प्रभुः  
भ्प्_१०।५७।०४२।१ यस् त्व् एतद् भगवत ईश्वरस्य विष्णोर्  
भ्प्_१०।५७।०४२।२ वीर्याढ्यं वृजिन-हरं सु-मङ्गलं च  
भ्प्_१०।५७।०४२।३ आख्यानं पठति शृणोत्य् अनुस्मरेद् वा  
भ्प्_१०।५७।०४२।४ दुष्कीर्तिं दुरितम् अपोह्य याति शान्तिम्  
भ्प्_१०।५८।००१।० श्री-शुक उवाच  
भ्प्_१०।५८।००१।१ एकदा पाण्डवान् द्रष्टुं प्रतीतान् पुरुषोत्तमः  
भ्प्_१०।५८।००१।३ इन्द्रप्रस्थं गतः शृईमान् युयुधानादिभिर् वृतः  
भ्प्_१०।५८।००२।१ दृष्ट्वा तम् आगतं पार्था मुकुन्दम् अखिलेश्वरम्  
भ्प्_१०।५८।००२।३ उत्तस्थुर् युगपद् वीराः प्राणा मुख्यम् इवागतम्  
भ्प्_१०।५८।००३।१ परिष्वज्याच्युतं वीरा अङ्ग-सङ्ग-हतैनसः  
भ्प्_१०।५८।००३।३ सानुराग-स्मितं वक्त्रं वीक्ष्य तस्य मुदं ययुः  
भ्प्_१०।५८।००४।१ युधिष्ठिरस्य भीमस्य कृत्वा पादाभिवन्दनम्  
भ्प्_१०।५८।००४।३ फाल्गुनं परिरभ्याथ यमाभ्यां चाभिवन्दितः  
भ्प्_१०।५८।००५।१ परमासन आसीनं कृष्णा कृष्णम् अनिन्दिता  
भ्प्_१०।५८।००५।३ नवोढा व्रीडिता किञ्चिच् छनैर् एत्याभ्यवन्दत  
भ्प्_१०।५८।००६।१ तथैव सात्यकिः पार्थैः पूजितश् चाभिवन्दितः  
भ्प्_१०।५८।००६।३ निषसादासने ऽन्ये च पूजिताः पर्युपासत  
भ्प्_१०।५८।००७।१ पृथाम् समागत्य कृताभिवादनस् तयाति-हार्दार्द्र-दृशाभिरम्भितः  
भ्प्_१०।५८।००७।३ आपृष्टवांस् तां कुशलं सह-स्नुषां पितृ-ष्वसारम् परिपृष्ट-बान्धवः  
भ्प्_१०।५८।००८।१ तम् आह प्रेम-वैक्लव्य- रुद्ध-कण्ठाश्रु-लोचना  
भ्प्_१०।५८।००८।३ स्मरन्ती तान् बहून् क्लेशान् क्लेशापायात्म-दर्शनम्  
भ्प्_१०।५८।००९।१ तदैव कुशलं नो ऽभूत् स-नाथास् ते कृता वयम्  
भ्प्_१०।५८।००९।३ ज्ञतीन् नः स्मरता कृष्ण भ्राता मे प्रेषितस् त्वया  
भ्प्_१०।५८।०१०।१ न ते ऽस्ति स्व-पर-भ्रान्तिर् विश्वस्य सुहृद्-आत्मनः  
भ्प्_१०।५८।०१०।३ तथापि स्मरतां शश्वत् क्लेशान् हंसि हृदि स्थितः  
भ्प्_१०।५८।०११।० युधिष्ठिर उवाच  
भ्प्_१०।५८।०११।१ किं न आचरितं श्रेयो न वेदाहम् अधीश्वर  
भ्प्_१०।५८।०११।३ योगेश्वराणां दुर्दर्शो यन् नो दृष्टः कु-मेधसाम्  
भ्प्_१०।५८।०१२।१ इति वै वार्षिकान् मासान् राज्ञा सो ऽभ्यर्थितः सुखम्  
भ्प्_१०।५८।०१२।३ जनयन् नयनानन्दम् इन्द्रप्रस्थौकसां विभुः  
भ्प्_१०।५८।०१३।१ एकदा रथम् आरुह्य विजयो वानर-ध्वजम्  
भ्प्_१०।५८।०१३।३ गाण्डीवं धनुर् आदाय तूणौ चाक्षय-सायकौ  
भ्प्_१०।५८।०१४।१ साकं कृष्णेन सन्नद्धो विहर्तुं विपिनं महत्  
भ्प्_१०।५८।०१४।३ बहु-व्याल-मृगाकीर्णं प्राविशत् पर-वीर-हा  
भ्प्_१०।५८।०१५।१ तत्राविध्यच् छरैर् व्याघ्रान् शूकरान् महिषान् रुरून्  
भ्प्_१०।५८।०१५।३ शरभान् गवयान् खड्गान् हरिणान् शश-शल्लकान्  
भ्प्_१०।५८।०१६।१ तान् निन्युः किङ्करा राज्ञे मेध्यान् पर्वण्य् उपागते  
भ्प्_१०।५८।०१६।३ तृट्-परीतः परिश्रान्तो बिभत्सुर् यमुनाम् अगात्  
भ्प्_१०।५८।०१७।१ तत्रोपस्पृश्य विशदं पीत्वा वारि महा-रथौ  
भ्प्_१०।५८।०१७।३ कृष्णौ ददृशतुः कन्यां चरन्तीं चारु-दर्शनाम्  
भ्प्_१०।५८।०१८।१ ताम् आसाद्य वरारोहां सु-द्विजां रुचिराननाम्  
भ्प्_१०।५८।०१८।३ पप्रच्छ प्रेषितः सख्या फाल्गुनः प्रमदोत्तमाम्  
भ्प्_१०।५८।०१९।१ का त्वं कस्यासि सु-श्रोणि कुतो वा किं चिकीर्षसि  
भ्प्_१०।५८।०१९।३ मन्ये त्वां पतिम् इच्छन्तीं सर्वं कथय शोभने  
भ्प्_१०।५८।०२०।० श्री-कालिन्द्य् उवाच  
भ्प्_१०।५८।०२०।१ अहं देवस्य सवितुर् दुहिता पतिम् इच्छती  
भ्प्_१०।५८।०२०।३ विष्णुं वरेण्यं वर-दं तपः परमम् आस्थितः  
भ्प्_१०।५८।०२१।१ नान्यं पतिं वृणे वीर तम् ऋते श्री-निकेतनम्  
भ्प्_१०।५८।०२१।३ तुष्यतां मे स भगवान् मुकुन्दो ऽनाथ-संश्रयः  
भ्प्_१०।५८।०२२।१ कालिन्दीति समाख्याता वसामि यमुना-जले  
भ्प्_१०।५८।०२२।३ निर्मिते भवने पित्रा यावद् अच्युत-दर्शनम्  
भ्प्_१०।५८।०२३।१ तथावदद् गुडाकेशो वासुदेवाय सो ऽपि ताम्  
भ्प्_१०।५८।०२३।३ रथम् आरोप्य तद्-विद्वान् धर्म-राजम् उपागमत्  
भ्प्_१०।५८।०२४।१ यदैव कृष्णः सन्दिष्टः पार्थानां परमाद्बुतम्  
भ्प्_१०।५८।०२४।३ कारयाम् आस नगरं विचित्रं विश्वकर्मणा  
भ्प्_१०।५८।०२५।१ भगवांस् तत्र निवसन् स्वानां प्रिय-चिकीर्षया  
भ्प्_१०।५८।०२५।३ अग्नये खाण्डवं दातुम् अर्जुनस्यास सारथिः  
भ्प्_१०।५८।०२६।१ सो ऽग्निस् तुष्टो धनुर् अदाद् धयान् श्वेतान् रथं नृप  
भ्प्_१०।५८।०२६।३ अर्जुनायाक्षयौ तूणौ वर्म चाभेद्यम् अस्त्रिभिः  
भ्प्_१०।५८।०२७।१ मयश् च मोचितो वह्नेः सभां सख्य उपाहरत्  
भ्प्_१०।५८।०२७।३ यस्मिन् दुर्योधनस्यासीज् जल-स्थल-दृशि-भ्रमः  
भ्प्_१०।५८।०२८।१ स तेन समनुज्ञातः सुहृद्भिश् चानुमोदितः  
भ्प्_१०।५८।०२८।३ आययौ द्वारकां भूयः सात्यकि-प्रमखैर् वृतः  
भ्प्_१०।५८।०२९।१ अथोपयेमे कालिन्दीं सु-पुण्य-र्त्व्-ऋक्ष ऊर्जिते  
भ्प्_१०।५८।०२९।३ वितन्वन् परमानन्दं स्वानां परम-मङ्गलः  
भ्प्_१०।५८।०३०।१ विन्द्यानुविन्द्याव् आवन्त्यौ दुर्योधन-वशानुगौ  
भ्प्_१०।५८।०३०।३ स्वयं-वरे स्व-भगिनीं कृष्णे सक्तां न्यषेधताम्  
भ्प्_१०।५८।०३१।१ राजाधिदेव्यास् तनयां मित्रविन्दां पितृ-ष्वसुः  
भ्प्_१०।५८।०३१।३ प्रसह्य हृतवान् कृष्णो राजन् राज्ञां प्रपश्यताम्  
भ्प्_१०।५८।०३२।१ नग्नजिन् नाम कौशल्य आसीद् राजाति-धार्मिकः  
भ्प्_१०।५८।०३२।३ तस्य सत्याभवत् कन्या देवी नाग्नजिती नृप  
भ्प्_१०।५८।०३३।१ न तां शेकुर् नृपा वोढुम् अजित्वा सप्त-गो-वृषान्  
भ्प्_१०।५८।०३३।३ तीक्ष्ण-शृङ्गान् सु-दुर्धर्षान् वीर्य-गन्धासहान् खलान्  
भ्प्_१०।५८।०३४।१ तां श्रुत्वा वृष-जिल्-लभ्यां भगवान् सात्वतां पतिः  
भ्प्_१०।५८।०३४।३ जगाम कौशल्य-पुरं सैन्येन महता वृतः  
भ्प्_१०।५८।०३५।१ स कोशल-पतिः प्रीतः प्रत्युत्थानासनादिभिः  
भ्प्_१०।५८।०३५।३ अर्हणेनापि गुरुणा पूजयन् प्रतिनन्दितः  
भ्प्_१०।५८।०३६।१ वरं विलोक्याभिमतं समागतं नरेन्द्र-कन्या चकमे रमा-पतिम्  
भ्प्_१०।५८।०३६।३ भूयाद् अयं मे पतिर् आशिषो ऽनलः करोतु सत्या यदि मे धृतो व्रतः  
भ्प्_१०।५८।०३७।१ यत्-पाद-पङ्कज-रजः शिरसा बिभर्ति  
भ्प्_१०।५८।०३७।२ शृईर् अब्य-जः स-गिरिशः सह लोक-पालैः  
भ्प्_१०।५८।०३७।३ लीला-तनुः स्व-कृत-सेतु-परीप्सया यः  
भ्प्_१०।५८।०३७।४ काले ऽदधत् स भगवान् मम केन तुष्येत्  
भ्प्_१०।५८।०३८।१ अर्चितं पुनर् इत्य् आह नारायण जगत्-पते  
भ्प्_१०।५८।०३८।३ आत्मानन्देन पूर्णस्य करवाणि किम् अल्पकः  
भ्प्_१०।५८।०३९।० श्री-शुक उवाच  
भ्प्_१०।५८।०३९।१ तम् आह भगवान् हृष्टः कृतासन-परिग्रहः  
भ्प्_१०।५८।०३९।३ मेघ-गम्भीरया वाचा स-स्मितं कुरु-नन्दन  
भ्प्_१०।५८।०४०।० श्री-भगवान् उवाच  
भ्प्_१०।५८।०४०।१ नरेन्द्र याच्ञा कविभिर् विगर्हिता राजन्य-बन्धोर् निज-धर्म-वर्तिनः  
भ्प्_१०।५८।०४०।३ तथापि याचे तव सौहृदेच्छया कन्यां त्वदीयां न हि शुल्क-दा वयम्  
भ्प्_१०।५८।०४१।० श्री-राजोवाच  
भ्प्_१०।५८।०४१।१ को ऽन्यस् ते ऽभ्यधिको नाथ कन्या-वर इहेप्सितः  
भ्प्_१०।५८।०४१।३ गुणैक-धाम्नो यस्याङ्गे श्रीर् वसत्य् अनपायिनी  
भ्प्_१०।५८।०४२।१ किन्त्व् अस्माभिः कृतः पूर्वं समयः सात्वतर्षभ  
भ्प्_१०।५८।०४२।३ पुंसां वीर्य-परीक्षार्थं कन्या-वर-परीप्सया  
भ्प्_१०।५८।०४३।१ सप्तैते गो-वृषा वीर दुर्दान्ता दुरवग्रहाः  
भ्प्_१०।५८।०४३।३ एतैर् भग्नाः सु-बहवो भिन्न-गात्रा नृपात्मजाः  
भ्प्_१०।५८।०४४।१ यद् इमे निगृहीताः स्युस् त्वयैव यदु-नन्दन  
भ्प्_१०।५८।०४४।३ वरो भवान् अभिमतो दुहितुर् मे श्रियः-पते  
भ्प्_१०।५८।०४५।१ एवं समयम् आकर्ण्य बद्ध्वा परिकरं प्रभुः  
भ्प्_१०।५८।०४५।३ आत्मानं सप्तधा कृत्वा न्यगृह्णाल् लीलयैव तान्  
भ्प्_१०।५८।०४६।१ बद्ध्वा तान् दामभिः शौरिर् भग्न-दर्पान् हतौजसः  
भ्प्_१०।५८।०४६।३ व्यकर्सल् लीलया बद्धान् बालो दारु-मयान् यथा  
भ्प्_१०।५८।०४७।१ ततः प्रीतः सुतां राजा ददौ कृष्णाय विस्मितः  
भ्प्_१०।५८।०४७।३ तां प्रत्यगृह्णाद् भगवान् विधि-वत् सदृशीं प्रभुः  
भ्प्_१०।५८।०४८।१ राज-पत्न्यश् च दुहितुः कृष्णं लब्ध्वा प्रियं पतिम्  
भ्प्_१०।५८।०४८।३ लेभिरे परमानन्दं जातश् च परमोत्सवः  
भ्प्_१०।५८।०४९।१ शङ्ख-भेर्य्-आनका नेदुर् गीत-वाद्य-द्विजाशिषः  
भ्प्_१०।५८।०४९।३ नरा नार्यः प्रमुदिताः सुवासः-स्रग्-अलङ्कृताः  
भ्प्_१०।५८।०५०।१ दश-धेनु-सहस्राणि पारिबर्हम् अदाद् विभुः  
भ्प्_१०।५८।०५०।३ युवतीनां त्रि-साहस्रं निष्क-ग्रीव-सुवाससम्  
भ्प्_१०।५८।०५१।१ नव-नाग-सहस्राणि नागाच् छत-गुणान् रथान्  
भ्प्_१०।५८।०५१।३ रथाच् छत-गुणान् अश्वान् अश्वाच् छत-गुणान् नरान्  
भ्प्_१०।५८।०५२।१ दम्पती रथम् आरोप्य महत्या सेनया वृतौ  
भ्प्_१०।५८।०५२।३ स्नेह-प्रक्लिन्न-हृदयो यापयाम् आस कोशलः  
भ्प्_१०।५८।०५३।१ श्रुत्वैतद् रुरुधुर् भूपा नयन्तं पथि कन्यकाम्  
भ्प्_१०।५८।०५३।३ भग्न-वीर्याः सु-दुर्मर्षा यदुभिर् गो-वृषैः पुरा  
भ्प्_१०।५८।०५४।१ तान् अस्यतः शर-व्रातान् बन्धु-प्रिय-कृद् अर्जुनः  
भ्प्_१०।५८।०५४।३ गाण्डीवी कालयाम् आस सिंहः क्षुद्र-मृगान् इव  
भ्प्_१०।५८।०५५।१ पारिबर्हम् उपागृह्य द्वारकाम् एत्य सत्यया  
भ्प्_१०।५८।०५५।३ रेमे यदूनाम् ऋषभो भगवान् देवकी-सुतः  
भ्प्_१०।५८।०५६।१ श्रुतकीर्तेः सुतां भद्रां उपयेमे पितृ-ष्वसुः  
भ्प्_१०।५८।०५६।३ कैकेयीं भ्रातृभिर् दत्तां कृष्णः सन्तर्दनादिभिः  
भ्प्_१०।५८।०५७।१ सुतां च मद्राधिपतेर् लक्ष्मणां लक्षणैर् यताम्  
भ्प्_१०।५८।०५७।३ स्वयं-वरे जहारैकः स सुपर्णः सुधाम् इव  
भ्प्_१०।५८।०५८।१ अन्याश् चैवं-विधा भार्याः कृष्णस्यासन् सहस्रशः  
भ्प्_१०।५८।०५८।३ भौमं हत्वा तन्-निरोधाद् आहृताश् चारु-दर्शनाः  
भ्प्_१०।५९।००१।१ श्री-राजोवाच यथा हतो भगवता भौमो येने च ताः स्त्रियः  
भ्प्_१०।५९।००१।३ निरुद्धा एतद् आचक्ष्व विक्रमं शार्ङ्ग-धन्वनः  
भ्प्_१०।५९।००२।० श्री-शुक उवाच  
भ्प्_१०।५९।००२।१ इन्द्रेण हृत-छत्रेण हृत-कुण्डल-बन्धुना  
भ्प्_१०।५९।००२।३ हृतामराद्रि-स्थानेन ज्ञापितो भौम-चेष्टितम्  
भ्प्_१०।५९।००३।१ स-भार्यो गरुडारूढः प्राग्-ज्योतिष-पुरं ययौ  
भ्प्_१०।५९।००३।३ गिरि-दुर्गैः शस्त्र-दुर्गैर् जलाग्न्य्-अनिल-दुर्गमम्  
भ्प्_१०।५९।००३।५ मुर-पाशायुतैर् घोरैर् दृढैः सर्वत आवृतम्  
भ्प्_१०।५९।००४।१ गदया निर्बिभेदाद्रीन् शस्त्र-दुर्गाणि सायकैः  
भ्प्_१०।५९।००४।३ चक्रेणाग्निं जलं वायुं मुर-पाशांस् तथासिना  
भ्प्_१०।५९।००५।१ शङ्ख-नादेन यन्त्राणि हृदयानि मनस्विनाम्  
भ्प्_१०।५९।००५।३ प्राकारं गदया गुर्व्या निर्बिभेद गदाधरः  
भ्प्_१०।५९।००६।१ पाञ्चजन्य-ध्वनिं श्रुत्वा युगान्तशनि-भीषणम्  
भ्प्_१०।५९।००६।३ मुरः शयान उत्तस्थौ दैत्यः पञ्च-शिरा जलात्  
भ्प्_१०।५९।००७।१ त्रि-शूलम् उद्यम्य सु-दुर्निरीक्षणो युगान्त-सूर्यानल-रोचिर् उल्बणः  
भ्प्_१०।५९।००७।३ ग्रसंस् त्रि-लोकीम् इव पञ्चभिर् मुखैर् अभ्यद्रवत् तार्क्ष्य-सुतं यथोरगः  
भ्प्_१०।५९।००८।१ आविध्य शूलं तरसा गरुत्मते निरस्य वक्त्रैर् व्यनदत् स पञ्चभिः  
भ्प्_१०।५९।००८।३ स रोदसी सर्व-दिशो ऽम्बरं महान् आपूरयन्न् अण्ड-कटाहम् आवृणोत्  
भ्प्_१०।५९।००९।१ तदापतद् वै त्रि-शिखं गरुत्मते हरिः शराभ्याम् अभिनत् त्रिधोजसा  
भ्प्_१०।५९।००९।३ मुखेषु तं चापि शरैर् अताडयत् तस्मै गदां सो ऽपि रुषा व्यमुञ्चत  
भ्प्_१०।५९।०१०।१ ताम् आपतन्तीं गदया गदां मृधे गदाग्रजो निर्बिभिदे सहस्रधा  
भ्प्_१०।५९।०१०।३ उद्यम्य बाहून् अभिधावतो ऽजितः शिरांसि चक्रेण जहार लीलया  
भ्प्_१०।५९।०११।१ व्यसुः पपाताम्भसि कृत्त-शीर्षो निकृत्त-शृङ्गो ऽद्रिर् इवेन्द्र-तेजसा  
भ्प्_१०।५९।०११।३ तस्यात्मजाः सप्त पितुर् वधातुराः प्रतिक्रियामर्ष-जुषः समुद्यताः  
भ्प्_१०।५९।०१२।१ ताम्रो ऽन्तरिक्षः श्रवणो विभावसुर्  
भ्प्_१०।५९।०१२।२ वसुर् नभस्वान् अरुणश् च सप्तमः  
भ्प्_१०।५९।०१२।३ पीठं पुरस्कृत्य चमू-पतिं मृधे  
भ्प्_१०।५९।०१२।४ भौम-प्रयुक्ता निरगन् धृतायुधाः  
भ्प्_१०।५९।०१३।१ प्रायुञ्जतासाद्य शरान् असीन् गदाः शक्त्य्-ऋष्टि-शूलान्य् अजिते रुषोल्बणाः  
भ्प्_१०।५९।०१३।३ तच्-छस्त्र-कूटं भगवान् स्व-मार्गणैर् अमोघ-वीर्यस् तिलशश् चकर्त ह  
भ्प्_१०।५९।०१४।१ तान् पीठ-मुख्यान् अनयद् यम-क्षयं  
भ्प्_१०।५९।०१४।२ निकृत्त-शीर्षोरु-भुजाङ्घ्रि-वर्मणः  
भ्प्_१०।५९।०१४।३ स्वानीक-पान् अच्युत-चक्र-सायकैस्  
भ्प्_१०।५९।०१४।४ तथा निरस्तान् नरको धरा-सुतः  
भ्प्_१०।५९।०१४।५ निरीक्ष्य दुर्मर्षण आस्रवन्-मदैर्  
भ्प्_१०।५९।०१४।६ गजैः पयोधि-प्रभवैर् निराक्रमात्  
भ्प्_१०।५९।०१५।१ दृष्ट्वा स-भार्यं गरुडोपरि स्थितं  
भ्प्_१०।५९।०१५।२ सूर्योपरिष्टात् स-तडिद् घनं यथा  
भ्प्_१०।५९।०१५।३ कृष्णं स तस्मै व्यसृजच् छत-घ्नीं  
भ्प्_१०।५९।०१५।४ योधाश् च सर्वे युगपच् च विव्यधुः  
भ्प्_१०।५९।०१६।१ तद् भौम-सैन्यं भगवान् गदाग्रजो  
भ्प्_१०।५९।०१६।२ विचित्र-वाजैर् निशितैः शिलीमुखैः  
भ्प्_१०।५९।०१६।३ निकृत्त-बाहूरु-शिरोध्र-विग्रहं  
भ्प्_१०।५९।०१६।४ चकार तर्ह्य् एव हताश्व-कुञ्जरम्  
भ्प्_१०।५९।०१७।१ यानि योधैः प्रयुक्तानि शस्त्रास्त्राणि कुरूद्वह  
भ्प्_१०।५९।०१७।३ हरिस् तान्य् अच्छिनत् तीक्ष्णैः शरैर् एकैकशस् त्रीभिः  
भ्प्_१०।५९।०१८।१ उह्यमानः सुपर्णेन पक्षाभ्यां निघ्नता गजान्  
भ्प्_१०।५९।०१८।३ गुरुत्मता हन्यमानास् तुण्ड-पक्ष-नखेर् गजाः  
भ्प्_१०।५९।०१९।१ पुरम् एवाविशन्न् आर्ता नरको युध्य् अयुध्यत  
भ्प्_१०।५९।०२०।१ दृष्ट्वा विद्रावितं सैन्यं गरुडेनार्दितं स्वकं  
भ्प्_१०।५९।०२०।३ तं भौमः प्राहरच् छक्त्या वज्रः प्रतिहतो यतः  
भ्प्_१०।५९।०२०।५ नाकम्पत तया विद्धो मालाहत इव द्विपः  
भ्प्_१०।५९।०२१।१ शूलं भौमो ऽच्युतं हन्तुम् आददे वितथोद्यमः  
भ्प्_१०।५९।०२१।३ तद्-विसर्गात् पूर्वम् एव नरकस्य शिरो हरिः  
भ्प्_१०।५९।०२१।५ अपाहरद् गज-स्थस्य चक्रेण क्षुर-नेमिना  
भ्प्_१०।५९।०२२।१ स-कुण्डलं चारु-किरीट-भूषणं बभौ पृथिव्यां पतितम् समुज्ज्वलम्  
भ्प्_१०।५९।०२२।३ ह हेति साध्व् इत्य् ऋषयः सुरेश्वरा माल्यैर् मुकुन्दं विकिरन्त ईदिरे  
भ्प्_१०।५९।०२३।१ ततश् च भूः कृष्णम् उपेत्य कुण्डले  
भ्प्_१०।५९।०२३।२ प्रतप्त-जाम्बूनद-रत्न-भास्वरे  
भ्प्_१०।५९।०२३।३ स-वैजयन्त्या वन-मालयार्पयत्  
भ्प्_१०।५९।०२३।४ प्राचेतसं छत्रम् अथो महा-मणिम्  
भ्प्_१०।५९।०२४।१ अस्तौषीद् अथ विश्वेशं देवी देव-वरार्चितम्  
भ्प्_१०।५९।०२४।३ प्राञ्जलिः प्रणता राजन् भक्ति-प्रवणया धिया  
भ्प्_१०।५९।०२५।० भूमिर् उवाच  
भ्प्_१०।५९।०२५।१ नमस् ते देव-देवेश शङ्ख-चक्र-गदा-धर  
भ्प्_१०।५९।०२५।३ भक्तेच्छोपात्त-रूपाय परमात्मन् नमो ऽस्तु ते  
भ्प्_१०।५९।०२६।१ नमः पङ्कज-नाभाय नमः पङ्कज-मालिने  
भ्प्_१०।५९।०२६।३ नमः पङ्कज-नेत्राय नमस् तेपङ्कजाङ्घ्रये  
भ्प्_१०।५९।०२७।१ नमो भगवते तुभ्यं वासुदेवाय विष्णवे  
भ्प्_१०।५९।०२७।३ पुरुषायादि-बीजाय पूर्ण-बोधाय ते नमः  
भ्प्_१०।५९।०२८।१ अजाय जनयित्रे ऽस्य ब्रह्मणे ऽनन्त-शक्तये  
भ्प्_१०।५९।०२८।३ परावरात्मन् भूतात्मन् परमात्मन् नमो ऽस्तु ते  
भ्प्_१०।५९।०२९।१ त्वं वै सिसृक्षुर् अज उत्कटं प्रभो  
भ्प्_१०।५९।०२९।२ तमो निरोधाय बिभर्ष्य् असंवृतः  
भ्प्_१०।५९।०२९।३ स्थानाय सत्त्वं जगतो जगत्-पते  
भ्प्_१०।५९।०२९।४ कालः प्रधानं पुरुषो भवान् परः  
भ्प्_१०।५९।०३०।१ अहं पयो ज्योतिर् अथानिलो नभो मात्राणि देवा मन इन्द्रियाणि  
भ्प्_१०।५९।०३०।३ कर्ता महान् इत्य् अखिलं चराचरं त्वय्य् अद्वितीये भगवन् अयं भ्रमः  
भ्प्_१०।५९।०३१।१ तस्यात्मजो ऽयं तव पाद-पङ्कजं भीतः प्रपन्नार्ति-हरोपसादितः  
भ्प्_१०।५९।०३१।३ तत् पालयैनं कुरु हस्त-पङ्कजं शिरस्य् अमुष्याखिल-कल्मषापहम्  
भ्प्_१०।५९।०३२।० श्री-शुक उवाच  
भ्प्_१०।५९।०३२।१ इति भूम्य्-अर्थितो वाग्भिर् भगवान् भक्ति-नम्रया  
भ्प्_१०।५९।०३२।३ दत्त्वाभयं भौम-गृहम् प्राविशत् सकलर्द्धिमत्  
भ्प्_१०।५९।०३३।१ तत्र राजन्य-कन्यानां षट्-सहस्राधिकायुतम्  
भ्प्_१०।५९।०३३।३ भौमाहृतानां विक्रम्य राजभ्यो ददृशे हरिः  
भ्प्_१०।५९।०३४।१ तम् प्रविष्टं स्त्रियो वीक्ष्य नर-वर्यं विमोहिताः  
भ्प्_१०।५९।०३४।३ मनसा वव्रिरे ऽभीष्टं पतिं दैवोपसादितम्  
भ्प्_१०।५९।०३५।१ भूयात् पतिर् अयं मह्यं धाता तद् अनुमोदताम्  
भ्प्_१०।५९।०३५।३ इति सर्वाः पृथक् कृष्णे भावेन हृदयं दधुः  
भ्प्_१०।५९।०३६।१ ताः प्राहिणोद् द्वारवतीं सु-मृष्ट-विरजो-ऽम्बराः  
भ्प्_१०।५९।०३६।३ नर-यानैर् महा-कोशान् रथाश्वान् द्रविणं महात्  
भ्प्_१०।५९।०३७।१ ऐरावत-कुलेभांश् च चतुर्-दन्तांस् तरस्विनः  
भ्प्_१०।५९।०३७।३ पाण्डुरांश् च चतुः-षष्टिं प्रेरयाम् आस केशवः  
भ्प्_१०।५९।०३८।१ गत्वा सुरेन्द्र-भवनं दत्त्वादित्यै च कुण्डले  
भ्प्_१०।५९।०३८।३ पूजितस् त्रिदशेन्द्रेण महेन्द्र्याण्या च स-प्रियः  
भ्प्_१०।५९।०३९।१ चोदितो भार्ययोत्पाट्य पारीजातं गरुत्मति  
भ्प्_१०।५९।०३९।३ आरोप्य सेन्द्रान् विबुधान् निर्जित्योपानयत् पुरम्  
भ्प्_१०।५९।०४०।१ स्थापितः सत्यभामाया गृहोद्यानोपशोभनः  
भ्प्_१०।५९।०४०।३ अन्वगुर् भ्रमराः स्वर्गात् तद्-गन्धासव-लम्पटाः  
भ्प्_१०।५९।०४१।१ ययाच आनम्य किरीट-कोटिभिः पादौ स्पृशन्न् अच्युतम् अर्थ-साधनम्  
भ्प्_१०।५९।०४१।३ सिद्धार्थ एतेन विगृह्यते महान् अहो सुराणां च तमो धिग् आढ्यताम्  
भ्प्_१०।५९।०४२।१ अथो मुहूर्त एकस्मिन् नानागारेषु ताः स्त्रियः  
भ्प्_१०।५९।०४२।३ यथोपयेमे भगवान् तावद्-रूप-धरो ऽव्ययः  
भ्प्_१०।५९।०४३।१ गृहेषु तासाम् अनपाय्य् अतर्क-कृन् निरस्त-साम्यातिशयेष्व् अवस्थितः  
भ्प्_१०।५९।०४३।३ रेमे रमाभिर् निज-काम-सम्प्लुतो यथेतरो गार्हक-मेधिकांश् चरन्  
भ्प्_१०।५९।०४४।१ इत्थं रमा-पतिम् अवाप्य पतिं स्त्रियस् ता  
भ्प्_१०।५९।०४४।२ ब्रह्मादयो ऽपि न विदुः पदवीं यदीयाम्  
भ्प्_१०।५९।०४४।३ भेजुर् मुदाविरतम् एधितयानुराग  
भ्प्_१०।५९।०४४।४ हासावलोक-नव-सङ्गम-जल्प-लज्जाः  
भ्प्_१०।५९।०४५।१ प्रत्युद्गमासन-वरार्हण-पद-शौच-  
भ्प्_१०।५९।०४५।२ ताम्बूल-विश्रमण-वीजन-गन्ध-माल्यैः  
भ्प्_१०।५९।०४५।३ केश-प्रसार-शयन-स्नपनोपहार्यैः  
भ्प्_१०।५९।०४५।४ दासी-शता अपि विभोर् विदधुः स्म दास्यम्  
भ्प्_१०।६०।००१।० श्री-बादरायणिर् उवाच  
भ्प्_१०।६०।००१।१ कर्हिचित् सुखम् आसीनं स्व-तल्प-स्थं जगद्-गुरुम्  
भ्प्_१०।६०।००१।३ पतिं पर्यचरद् भैष्मी व्यजनेन सखी-जनैः  
भ्प्_१०।६०।००२।१ यस् त्व् एतल् लीलया विश्वं सृजत्य् अत्त्य् अवतीश्वरः  
भ्प्_१०।६०।००२।३ स हि जातः स्व-सेतूनां गोपीथाय यदुष्व् अजः  
भ्प्_१०।६०।००३।१ तस्मिन् अन्तर्-गृहे भ्राजन्- मुक्ता-दाम-विलम्बिना  
भ्प्_१०।६०।००३।३ विराजिते वितानेन दीपैर् मणि-मयैर् अपि  
भ्प्_१०।६०।००४।१ मल्लिका-दामभिः पुष्पैर् द्विरेफ-कुल-नादिते  
भ्प्_१०।६०।००४।३ जाल-रन्ध्र-प्रविष्टैश् च गोभिश् चन्द्रमसो ऽमलैः  
भ्प्_१०।६०।००५।१ पारिजात-वनामोद- वायुनोद्यान-शालिना  
भ्प्_१०।६०।००५।३ धूपैर् अगुरु-जै राजन् जाल-रन्ध्र-विनिर्गतैः  
भ्प्_१०।६०।००६।१ पयः-फेन-निभे शुभ्रे पर्यङ्के कशिपूत्तमे  
भ्प्_१०।६०।००६।३ उपतस्थे सुखासीनं जगताम् ईश्वरं पतिम्  
भ्प्_१०।६०।००७।१ वाल-व्यजनम् आदाय रत्न-दण्डं सखी-करात्  
भ्प्_१०।६०।००७।३ तेन वीजयती देवी उपासां चक्र ईश्वरम्  
भ्प्_१०।६०।००८।१ सोपाच्युतं क्वणयती मणि-नूपुराभ्यां  
भ्प्_१०।६०।००८।२ रेजे ऽङ्गुलीय-वलय-व्यजनाग्र-हस्ता  
भ्प्_१०।६०।००८।३ वस्त्रान्त-गूढ-कुच-कुङ्कुम-शोण-हार-  
भ्प्_१०।६०।००८।४ भासा नितम्ब-धृतया च परार्ध्य-काञ्च्या  
भ्प्_१०।६०।००९।१ तां रूपिणीं श्रीयम् अनन्य-गतिं निरीक्ष्य  
भ्प्_१०।६०।००९।२ या लीलया धृत-तनोर् अनुरूप-रूपा  
भ्प्_१०।६०।००९।३ प्रीतः स्मयन्न् अलक-कुण्डल-निष्क-कण्ठ-  
भ्प्_१०।६०।००९।४ वक्त्रोल्लसत्-स्मित-सुधां हरिर् आबभाषे  
भ्प्_१०।६०।०१०।० श्री-भगवान् उवाच  
भ्प्_१०।६०।०१०।१ राज-पुत्रीप्सिता भूपैर् लोक-पाल-विभूतिभिः  
भ्प्_१०।६०।०१०।३ महानुभावैः श्रीमद्भी रूपौदार्य-बलोर्जितैः  
भ्प्_१०।६०।०११।१ तान् प्राप्तान् अर्थिनो हित्वा चैद्यादीन् स्मर-दुर्मदान्  
भ्प्_१०।६०।०११।३ दत्ता भ्रात्रा स्व-पित्रा च कस्मान् नो ववृषे ऽसमान्  
भ्प्_१०।६०।०१२।१ राजभ्यो बिभ्यतः सु-भ्रु समुद्रं शरणं गतान्  
भ्प्_१०।६०।०१२।३ बलवद्भिः कृत-द्वेषान् प्रायस् त्यक्त-नृपासनान्  
भ्प्_१०।६०।०१३।१ अस्पष्ट-वर्त्मनाम् पुंसाम् अलोक-पथम् ईयुषाम्  
भ्प्_१०।६०।०१३।३ आस्थिताः पदवीं सु-भ्रु प्रायः सीदन्ति योषितः  
भ्प्_१०।६०।०१४।१ निष्किञ्चना वयं शश्वन् निष्किञ्चन-जन-प्रियाः  
भ्प्_१०।६०।०१४।३ तस्मा त्प्रायेण न ह्य् आढ्या मां भजन्ति सु-मध्यमे  
भ्प्_१०।६०।०१५।१ ययोर् आत्म-समं वित्तं जन्मैश्वर्याकृतिर् भवः  
भ्प्_१०।६०।०१५।३ तयोर् विवाहो मैत्री च नोत्तमाधमयोः क्वचित्  
भ्प्_१०।६०।०१६।१ वैदर्भ्य् एतद् अविज्ञाय त्वयादीर्घ-समीक्षया  
भ्प्_१०।६०।०१६।३ वृता वयं गुणैर् हीना भिक्षुभिः श्लाघिता मुधा  
भ्प्_१०।६०।०१७।१ अथात्मनो ऽनुरूपं वै भजस्व क्षत्रियर्षभम्  
भ्प्_१०।६०।०१७।३ येन त्वम् आशिषः सत्या इहामुत्र च लप्स्यसे  
भ्प्_१०।६०।०१८।१ चैद्य-शाल्व-जरासन्ध दन्तवक्रादयो नृपाः  
भ्प्_१०।६०।०१८।३ मम द्विषन्ति वामोरु रुक्मी चापि तवाग्रजः  
भ्प्_१०।६०।०१९।१ तेषां वीर्य-मदान्धानां दृप्तानां स्मय-नुत्तये  
भ्प्_१०।६०।०१९।३ आनितासि मया भद्रे तेजोपहरतासताम्  
भ्प्_१०।६०।०२०।१ उदासीना वयं नूनं न स्त्र्य्-अपत्यार्थ-कामुकाः  
भ्प्_१०।६०।०२०।३ आत्म-लब्ध्यास्महे पूर्णा गेहयोर् ज्योतिर्-अक्रियाः  
भ्प्_१०।६०।०२१।० श्री-शुक उवाच  
भ्प्_१०।६०।०२१।१ एतावद् उक्त्वा भगवान् आत्मानं वल्लभाम् इव  
भ्प्_१०।६०।०२१।३ मन्यमानाम् अविश्लेषात् तद्-दर्प-घ्न उपारमत्  
भ्प्_१०।६०।०२२।१ इति त्रिलोकेश-पतेस् तदात्मनः प्रियस्य देव्य् अश्रुत-पूर्वम् अप्रियम्  
भ्प्_१०।६०।०२२।३ आश्रुत्य भीता हृदि जात-वेपथुश् चिन्तां दुरन्तां रुदती जगाम ह  
भ्प्_१०।६०।०२३।१ पदा सु-जातेन नखारुण-श्रीया भुवं लिखन्त्य् अश्रुभिर् अञ्जनासितैः  
भ्प्_१०।६०।०२३।३ आसिञ्चती कुङ्कुम-रूषितौ स्तनौ तस्थाव् अधो-मुख्य् अति-दुःख-रुद्ध-वाक्  
भ्प्_१०।६०।०२४।१ तस्याः सु-दुःख-भय-शोक-विनष्ट-बुद्धेर्  
भ्प्_१०।६०।०२४।२ हस्ताच् छ्लथद्-वलयतो व्यजनं पपात  
भ्प्_१०।६०।०२४।३ देहश् च विक्लव-धियः सहसैव मुह्यन्  
भ्प्_१०।६०।०२४।४ रम्भेव वायु-विहतो प्रविकीर्य केशान्  
भ्प्_१०।६०।०२५।१ तद् दृष्ट्वा भगवान् कृष्णः प्रियायाः प्रेम-बन्धनम्  
भ्प्_१०।६०।०२५।३ हास्य-प्रौढिम् अजानन्त्याः करुणः सो ऽन्वकम्पत  
भ्प्_१०।६०।०२६।१ पर्यङ्काद् अवरुह्याशु ताम् उत्थाप्य चतुर्-भुजः  
भ्प्_१०।६०।०२६।३ केशान् समुह्य तद्-वक्त्रं प्रामृजत् पद्म-पाणिना  
भ्प्_१०।६०।०२७।१ प्रमृज्याश्रु-कले नेत्रे स्तनौ चोपहतौ शुचा  
भ्प्_१०।६०।०२७।३ आश्लिष्य बाहुना राजन् अनन्य-विषयां सतीम्  
भ्प्_१०।६०।०२८।१ सान्त्वयाम् आस सान्त्व-ज्ञः कृपया कृपणां प्रभुः  
भ्प्_१०।६०।०२८।३ हास्य-प्रौढि-भ्रमच्-चित्ताम् अतद्-अर्हां सतां गतिः  
भ्प्_१०।६०।०२९।० श्री-भगवान् उवाच  
भ्प्_१०।६०।०२९।१ मा मा वैदर्भ्य् असूयेथा जाने त्वां मत्-परायणाम्  
भ्प्_१०।६०।०२९।३ त्वद्-वचः श्रोतु-कामेन क्ष्वेल्याचरितम् अङ्गने  
भ्प्_१०।६०।०३०।१ मुखं च प्रेम-संरम्भ- स्फुरिताधरम् ईक्षितुम्  
भ्प्_१०।६०।०३०।३ कटा-क्षेपारुणापाङ्गं सुन्दर-भ्रु-कुटी-तटम्  
भ्प्_१०।६०।०३१।१ अयं हि परमो लाभो गृहेषु गृह-मेधिनाम्  
भ्प्_१०।६०।०३१।३ यन् नर्मैर् ईयते यामः प्रियया भीरु भामिनि  
भ्प्_१०।६०।०३२।० श्री-शुक उवाच  
भ्प्_१०।६०।०३२।१ सैवं भगवता राजन् वैदर्भी परिसान्त्विता  
भ्प्_१०।६०।०३२।३ ज्ञात्वा तत्-परिहासोक्तिं प्रिय-त्याग-भयं जहौ  
भ्प्_१०।६०।०३३।१ बभाष ऋषभं पुंसां वीक्षन्ती भगवन्-मुखम्  
भ्प्_१०।६०।०३३।३ स-व्रीड-हास-रुचिर- स्निग्धापाङ्गेन भारत  
भ्प्_१०।६०।०३४।० श्री-रुक्मिण्य् उवाच  
भ्प्_१०।६०।०३४।१ नन्व् एवम् एतद् अरविन्द-विलोचनाह यद् वै भवान् भगवतो ऽसदृशी विभूम्नः  
भ्प्_१०।६०।०३४।३ क्व स्वे महिम्न्य् अभिरतो भगवांस् त्र्य्-अधीशः क्वाहं गुण-प्रकृतिर् अज्ञ-गृहीत-पादा  
भ्प्_१०।६०।०३५।१ सत्यं भयाद् इव गुणेभ्य उरुक्रमान्तः  
भ्प्_१०।६०।०३५।२ शेते समुद्र उपलम्भन-मात्र आत्मा  
भ्प्_१०।६०।०३५।३ नित्यं कद्-इन्द्रिय-गणैः कृत-विग्रहस् त्वं  
भ्प्_१०।६०।०३५।४ त्वत्-सेवकैर् नृप-पदं विधुतं तमो ऽन्धम्  
भ्प्_१०।६०।०३६।१ त्वत्-पाद-पद्म-मकरन्द-जुषां मुनीनां  
भ्प्_१०।६०।०३६।२ वर्त्मास्फुटं न्र्-पशुभिर् ननु दुर्विभाव्यम्  
भ्प्_१०।६०।०३६।३ यस्माद् अलौकिकम् इवेहितम् ईश्वरस्य  
भ्प्_१०।६०।०३६।४ भूमंस् तवेहितम् अथो अनु ये भवन्तम्  
भ्प्_१०।६०।०३७।१ निष्किञ्चनो ननु भवान् न यतो ऽस्ति किञ्चिद्  
भ्प्_१०।६०।०३७।२ यस्मै बलिं बलि-भुजो ऽपि हरन्त्य् अजाद्याः  
भ्प्_१०।६०।०३७।३ न त्वा विदन्त्य् असु-तृपो ऽन्तकम् आढ्यतान्धाः  
भ्प्_१०।६०।०३७।४ प्रेष्ठो भवान् बलि-भुजाम् अपि ते ऽपि तुभ्यम्  
भ्प्_१०।६०।०३८।१ त्वं वै समस्त-पुरुषार्थ-मयः फलात्मा  
भ्प्_१०।६०।०३८।२ यद्-वाञ्छया सु-मतयो विसृजन्ति कृत्स्नम्  
भ्प्_१०।६०।०३८।३ तेषां विभो समुचितो भवतः समाजः  
भ्प्_१०।६०।०३८।४ पुंसः स्त्रियाश् च रतयोः सुख-दुःखिनोर् न  
भ्प्_१०।६०।०३९।१ त्वं न्यस्त-दण्ड-मुनिभिर् गदितानुभाव  
भ्प्_१०।६०।०३९।२ आत्मात्म-दश् च जगताम् इति मे वृतो ऽसि  
भ्प्_१०।६०।०३९।३ हित्वा भवद्-भ्रुव उदीरित-काल-वेग-  
भ्प्_१०।६०।०३९।४ ध्वस्ताशिषो ऽब्ज-भव-नाक-पतीन् कुतो ऽन्ये  
भ्प्_१०।६०।०४०।१ जाड्यं वचस् तव गदाग्रज यस् तु भूपान्  
भ्प्_१०।६०।०४०।२ विद्राव्य शार्ङ्ग-निनदेन जहर्थ मां त्वम्  
भ्प्_१०।६०।०४०।३ सिंहो यथा स्व-बलिम् ईश पशून् स्व-भागं  
भ्प्_१०।६०।०४०।४ तेभ्यो भयाद् यद् उदधिं शरणं प्रपन्नः  
भ्प्_१०।६०।०४१।१ यद्-वाञ्छया नृप-शिखामणयो ऽन्ग-वैन्य-  
भ्प्_१०।६०।०४१।२ जायन्त-नाहुष-गयादय ऐक्य-पत्यम्  
भ्प्_१०।६०।०४१।३ राज्यं विसृज्य विविशुर् वनम् अम्बुजाक्ष  
भ्प्_१०।६०।०४१।४ सीदन्ति ते ऽनुपदवीं त इहास्थिताः किम्  
भ्प्_१०।६०।०४२।१ कान्यं श्रयेत तव पाद-सरोज-गन्धम्  
भ्प्_१०।६०।०४२।२ आघ्राय सन्-मुखरितं जनतापवर्गम्  
भ्प्_१०।६०।०४२।३ लक्ष्म्य्-आलयं त्व् अविगणय्य गुणालयस्य  
भ्प्_१०।६०।०४२।४ मर्त्या सदोरु-भयम् अर्थ-विविइत-दृष्टिः  
भ्प्_१०।६०।०४३।१ तं त्वानुरूपम् अभजं जगताम् अधीशम्  
भ्प्_१०।६०।०४३।२ आत्मानम् अत्र च परत्र च काम-पूरम्  
भ्प्_१०।६०।०४३।३ स्यान् मे तवाङ्घ्रिर् अरणं सृतिभिर् भ्रमन्त्या  
भ्प्_१०।६०।०४३।४ यो वै भजन्तम् उपयात्य् अनृतापवर्गः  
भ्प्_१०।६०।०४४।१ तस्याः स्युर् अच्युत नृपा भवतोपदिष्टाः  
भ्प्_१०।६०।०४४।२ स्त्रीणां गृहेषु खर-गो-श्व-विडाल-भृत्याः  
भ्प्_१०।६०।०४४।३ यत्-कर्ण-मूलम् अन्-कर्षण नोपयायाद्  
भ्प्_१०।६०।०४४।४ युष्मत्-कथा मृड-विरिञ्च-सभासु गीता  
भ्प्_१०।६०।०४५।१ त्वक्-श्मश्रु-रोम-नख-केश-पिनद्धम् अन्तर्  
भ्प्_१०।६०।०४५।२ मांसास्थि-रक्त-कृमि-विट्-कफ-पित्त-वातम्  
भ्प्_१०।६०।०४५।३ जीवच्-छवं भजति कान्त-मतिर् विमूढा  
भ्प्_१०।६०।०४५।४ या ते पदाब्ज-मकरन्दम् अजिघ्रती स्त्री  
भ्प्_१०।६०।०४६।१ अस्त्व् अम्बुजाक्ष मम ते चरणानुराग  
भ्प्_१०।६०।०४६।२ आत्मन् रतस्य मयि चानतिरिक्त-दृष्टेः  
भ्प्_१०।६०।०४६।३ यर्ह्य् अस्य वृद्धय उपात्त-रजो-ऽति-मात्रो  
भ्प्_१०।६०।०४६।४ माम् ईक्षसे तद् उ ह नः परमानुकम्पा  
भ्प्_१०।६०।०४७।१ नैवालीकम् अहं मन्ये वचस् ते मधुसूदन  
भ्प्_१०।६०।०४७।३ अम्बाया एव हि प्रायः कन्यायाः स्याद् रतिः क्वचित्  
भ्प्_१०।६०।०४८।१ व्यूढायाश् चापि पुंश्चल्या मनो ऽभ्येति नवं नवम्  
भ्प्_१०।६०।०४८।३ बुधो ऽसतीं न बिभृयात् तां बिभ्रद् उभय-च्युतः  
भ्प्_१०।६०।०४९।० श्री-भगवान् उवाच  
भ्प्_१०।६०।०४९।१ साध्व्य् एतच्-छ्रोतु-कामैस् त्वं राज-पुत्री प्रलम्भिता  
भ्प्_१०।६०।०४९।३ मयोदितं यद् अन्वात्थ सर्वं तत् सत्यम् एव हि  
भ्प्_१०।६०।०५०।१ यान् यान् कामयसे कामान् मय्य् अकामाय भामिनि  
भ्प्_१०।६०।०५०।३ सन्ति ह्य् एकान्त-भक्तायास् तव कल्याणि नित्यद  
भ्प्_१०।६०।०५१।१ उपलब्धं पति-प्रेम पाति-व्रत्यं च ते ऽनघे  
भ्प्_१०।६०।०५१।३ यद् वाक्यैश् चाल्यमानाया न धीर् मय्य् अपकर्षिता  
भ्प्_१०।६०।०५२।१ ये मां भजन्ति दाम्पत्ये तपसा व्रत-चर्यया  
भ्प्_१०।६०।०५२।३ कामात्मानो ऽपवर्गेशं मोहिता मम मायया  
भ्प्_१०।६०।०५३।१ मां प्राप्य मानिन्य् अपवर्ग-सम्पदं  
भ्प्_१०।६०।०५३।२ वाञ्छन्ति ये सम्पद एव तत्-पतिम्  
भ्प्_१०।६०।०५३।३ ते मन्द-भागा निरये ऽपि ये नृणां  
भ्प्_१०।६०।०५३।४ मात्रात्मकत्वात् निरयः सु-सङ्गमः  
भ्प्_१०।६०।०५४।१ दिष्ट्या गृहेश्वर्य् असकृन् मयि त्वया कृतानुवृत्तिर् भव-मोचनी खलैः  
भ्प्_१०।६०।०५४।३ सु-दुष्करासौ सुतरां दुराशिषो ह्य् असुं-भराया निकृतिं जुषः स्त्रियाः  
भ्प्_१०।६०।०५५।१ न त्वादृशीम् प्रणयिनीं गृहिणीं गृहेषु  
भ्प्_१०।६०।०५५।२ पश्यामि मानिनि यया स्व-विवाह-काले  
भ्प्_१०।६०।०५५।३ प्राप्तान् नृपान् न विगणय्य रहो-हरो मे  
भ्प्_१०।६०।०५५।४ प्रस्थापितो द्विज उपश्रुत-सत्-कथस्य  
भ्प्_१०।६०।०५६।१ भ्रातुर् विरूप-करणं युधि निर्जितस्य  
भ्प्_१०।६०।०५६।२ प्रोद्वाह-पर्वणि च तद्-वधम् अक्ष-गोष्ठ्याम्  
भ्प्_१०।६०।०५६।३ दुःखं समुत्थम् असहो ऽस्मद्-अयोग-भीत्या  
भ्प्_१०।६०।०५६।४ नैवाब्रवीः किम् अपि तेन वयं जितास् ते  
भ्प्_१०।६०।०५७।१ दूतस् त्वयात्म-लभने सु-विविक्त-मन्त्रः  
भ्प्_१०।६०।०५७।२ प्रस्थापितो मयि चिरायति शून्यम् एतत्  
भ्प्_१०।६०।०५७।३ मत्वा जिहास इदं अङ्गम् अनन्य-योग्यं  
भ्प्_१०।६०।०५७।४ तिष्ठेत तत् त्वयि वयं प्रतिनन्दयामः  
भ्प्_१०।६०।०५८।० श्री-शुक उवाच  
भ्प्_१०।६०।०५८।१ एवं सौरत-संलापैर् भगवान् जगद्-ईश्वरः  
भ्प्_१०।६०।०५८।३ स्व-रतो रमया रेमे नर-लोकं विडम्बयन्  
भ्प्_१०।६०।०५९।१ तथान्यासाम् अपि विभुर् गृहेसु गृहवान् इव  
भ्प्_१०।६०।०५९।३ आस्थितो गृह-मेधीयान् धर्मान् लोक-गुरुर् हरिः  
भ्प्_१०।६१।००१।० श्री-शुक उवाच  
भ्प्_१०।६१।००१।१ एकैकशस् ताः कृष्णस्य पुत्रान् दश-दशाबआः  
भ्प्_१०।६१।००१।३ अजीजनन्न् अनवमान् पितुः सर्वात्म-सम्पदा  
भ्प्_१०।६१।००२।१ गृहाद् अनपगं वीक्ष्य राज-पुत्र्यो ऽच्युतं स्थितम्  
भ्प्_१०।६१।००२।३ प्रेष्ठं न्यमंसत स्वं स्वं न तत्-तत्त्व-विदः स्त्रियः  
भ्प्_१०।६१।००३।१ चार्व्-अब्ज-कोश-वदनायत-बाहु-नेत्र-  
भ्प्_१०।६१।००३।२ स-प्रेम-हास-रस-वीक्षित-वल्गु-जल्पैः  
भ्प्_१०।६१।००३।३ सम्मोहिता भगवतो न मनो विजेतुं  
भ्प्_१०।६१।००३।४ स्वैर् विभ्रमैः समशकन् वनिता विभूम्नः  
भ्प्_१०।६१।००४।१ स्मायावलोक-लव-दर्शित-भाव-हारि  
भ्प्_१०।६१।००४।२ भ्रू-मण्डल-प्रहित-सौरत-मन्त्र-शौण्डैः  
भ्प्_१०।६१।००४।३ पत्न्यस् तु शोडश-सहस्रम् अनङ्ग-बाणैर्  
भ्प्_१०।६१।००४।४ यस्येन्द्रियं विमथितुम् करणैर् न शेकुः  
भ्प्_१०।६१।००५।१ इत्थं रमा-पतिम् अवाप्य पतिं स्त्रियस् ता  
भ्प्_१०।६१।००५।२ ब्रह्मादयो ऽपि न विदुः पदवीं यदीयाम्  
भ्प्_१०।६१।००५।३ भेजुर् मुदाविरतम् एधितयानुराग-  
भ्प्_१०।६१।००५।४ हासावलोक-नव-सङ्गम-लालसाद्यम्  
भ्प्_१०।६१।००६।१ प्रत्युद्गमासन-वरार्हण-पाद-शौच-  
भ्प्_१०।६१।००६।२ ताम्बूल-विश्रमण-वीजन-गन्ध-माल्यैः  
भ्प्_१०।६१।००६।३ केश-प्रसार-शयन-स्नपनोपहार्यैः  
भ्प्_१०।६१।००६।४ दासी-शता अपि विभोर् विदधुः स्म दास्यम्  
भ्प्_१०।६१।००७।१ तासां या दश-पुत्राणां कृष्ण-स्त्रीणां पुरोदिताः  
भ्प्_१०।६१।००७।३ अष्टौ महिष्यस् तत्-पुत्रान् प्रद्युम्नादीन् गृणामि ते  
भ्प्_१०।६१।००८।१ चारुदेष्णः सुदेष्णश् च चारुदेहश् च वीर्यवान्  
भ्प्_१०।६१।००८।३ सुचारुश् चारुगुप्तश् च भद्रचारुस् तथापरः  
भ्प्_१०।६१।००९।१ चारुचन्द्रो विचारुश् च चारुश् च दशमो हरेः  
भ्प्_१०।६१।००९।३ प्रद्युम्न-प्रमुखा जाता रुक्मिण्यां नावमाः पितुः  
भ्प्_१०।६१।०१०।१ भानुः सुभानुः स्वर्भानुः प्रभानुर् भानुमांस् तथा  
भ्प्_१०।६१।०१०।३ चन्द्रभानुर् बृहद्भानुर् अतिभानुस् तथाष्टमः  
भ्प्_१०।६१।०११।१ श्रीभानुः प्रतिभानुश् च सत्यभामात्मजा दश  
भ्प्_१०।६१।०११।३ साम्बः सुमित्रः पुरुजिच् छतजिच् च सहस्रजित्  
भ्प्_१०।६१।०१२।१ विययश् चित्रकेतुश् च वसुमान् द्रविडः क्रतुः  
भ्प्_१०।६१।०१२।३ जाम्बवत्याः सुता ह्य् एते साम्बाद्याः पितृ-सम्मताः  
भ्प्_१०।६१।०१३।१ वीरश् चन्द्रो ऽश्वसेनश् च चित्रगुर् वेगवान् वृषः  
भ्प्_१०।६१।०१३।३ आमः शङ्कुर् वसुः श्रीमान् कुन्तिर् नाग्नजितेः सुताः  
भ्प्_१०।६१।०१४।१ श्रुतः कविर् वृषो वीरः सुबाहुर् भद्र एकलः  
भ्प्_१०।६१।०१४।३ शान्तिर् दर्शः पूर्णमासः कालिन्द्याः सोमको ऽवरः  
भ्प्_१०।६१।०१५।१ प्रघोषो गात्रवान् सिंहो बलः प्रबल ऊर्धगः  
भ्प्_१०।६१।०१५।३ माद्र्याः पुत्रा महाशक्तिः सह ओजो ऽपराजितः  
भ्प्_१०।६१।०१६।१ वृको हर्षो ऽनिलो गृध्रो वर्धनोन्नाद एव च  
भ्प्_१०।६१।०१६।३ महांसः पावनो वह्निर् मित्रविन्दात्मजाः क्षुधिः  
भ्प्_१०।६१।०१७।१ सङ्ग्रामजिद् बृहत्सेनः शूरः प्रहरणो ऽरिजित्  
भ्प्_१०।६१।०१७।३ जयः सुभद्रो भद्राया वाम आयुश् च सत्यकः  
भ्प्_१०।६१।०१८।१ दीप्तिमांस् ताम्रतप्ताद्या रोहिण्यास् तनया हरेः  
भ्प्_१०।६१।०१८।३ प्रद्यम्नाच् चानिरुद्धो ऽभूद् रुक्मवत्यां महा-बलः  
भ्प्_१०।६१।०१८।५ पुत्र्यां तु रुक्मिणो राजन् नाम्ना भोजकटे पुरे  
भ्प्_१०।६१।०१९।१ एतेषां पुत्र-पौत्राश् च बभूवुः कोटिशो नृप  
भ्प्_१०।६१।०१९।३ मातरः कृष्ण-जातीनां सहस्राणि च षोडश  
भ्प्_१०।६१।०२०।० श्री-राजोवाच  
भ्प्_१०।६१।०२०।१ कथं रुक्म्य् अरी-पुत्राय प्रादाद् दुहितरं युधि  
भ्प्_१०।६१।०२०।३ कृष्णेन परिभूतस् तं हन्तुं रन्ध्रं प्रतीक्षते  
भ्प्_१०।६१।०२०।५ एतद् आख्याहि मे विद्वन् द्विषोर् वैवाहिकं मिथः  
भ्प्_१०।६१।०२१।१ अनागतम् अतीतं च वर्तमानम् अतीन्द्रियम्  
भ्प्_१०।६१।०२१।३ विप्रकृष्टं व्यवहितं सम्यक् पश्यन्ति योगिनः  
भ्प्_१०।६१।०२२।० श्री-शुक उवाच  
भ्प्_१०।६१।०२२।१ वृतः स्वयं-वरे साक्षाद् अनण्गो ऽण्ग-युतस् तया  
भ्प्_१०।६१।०२२।३ राज्ञः समेतान् निर्जित्य जहारैक-रथो युधि  
भ्प्_१०।६१।०२३।१ यद्य् अप्य् अनुस्मरन् वैरं रुक्मी कृष्णावमानितः  
भ्प्_१०।६१।०२३।३ व्यतरद् भागिनेयाय सुतां कुर्वन् स्वसुः प्रियम्  
भ्प्_१०।६१।०२४।१ रुक्मिण्यास् तनयां राजन् कृतवर्म-सुतो बली  
भ्प्_१०।६१।०२४।३ उपयेमे विशालाक्षीं कन्यां चारुमतीं किल  
भ्प्_१०।६१।०२५।१ दौहित्रायानिरुद्धाय पौत्रीं रुक्म्य् आददाद् धरेः  
भ्प्_१०।६१।०२५।३ रोचनां बद्ध-वैरो ऽपि स्वसुः प्रिय-चिकीर्षया  
भ्प्_१०।६१।०२५।५ जानन्न् अधर्मं तद् यौनं स्नेह-पाशानुबन्धनः  
भ्प्_१०।६१।०२६।१ तस्मिन्न् अभ्युदये राजन् रुक्मिणी राम-केशवौ  
भ्प्_१०।६१।०२६।३ पुरं भोजकटं जग्मुः साम्ब-प्रद्युम्नकादयः  
भ्प्_१०।६१।०२७।१ तस्मिन् निवृत्त उद्वाहे कालिङ्ग-प्रमुखा नृपाः  
भ्प्_१०।६१।०२७।३ दृप्तास् ते रुक्मिणं प्रोचुर् बलम् अक्षैर् विनिर्जय  
भ्प्_१०।६१।०२८।१ अनक्ष-ज्ञो ह्य् अयं राजन्न् अपि तद्-व्यसनं महत्  
भ्प्_१०।६१।०२८।३ इत्य् उक्तो बलम् आहूय तेनाक्षैर् रुक्म्य् अदीव्यत  
भ्प्_१०।६१।०२९।१ शतं सहस्रम् अयुतं रामस् तत्राददे पणम्  
भ्प्_१०।६१।०२९।३ तं तु रुक्म्य् अजयत् तत्र कालिङ्गः प्राहसद् बलम्  
भ्प्_१०।६१।०२९।५ दन्तान् सन्दर्शयन्न् उच्चैर् नामृष्यत् तद् धलायुधः  
भ्प्_१०।६१।०३०।१ ततो लक्षं रुक्म्य् अगृह्णाद् ग्लहं तत्राजयद् बलः  
भ्प्_१०।६१।०३०।३ जितवान् अहम् इत्य् आह रुक्मी कैतवम् आश्रितः  
भ्प्_१०।६१।०३१।१ मन्युना क्षुभितः श्रीमान् समुद्र इव पर्वणि  
भ्प्_१०।६१।०३१।३ जात्यारुणाक्षो ऽति-रुषा न्यर्बुदं ग्लहम् आददे  
भ्प्_१०।६१।०३२।१ तं चापि जितवान् रामो धर्मेण छलम् आश्रितः  
भ्प्_१०।६१।०३२।३ रुक्मी जितं मयात्रेमे वदन्तु प्राश्निका इति  
भ्प्_१०।६१।०३३।१ तदाब्रवीन् नभो-वाणी बलेनैव जितो ग्लहः  
भ्प्_१०।६१।०३३।३ धर्मतो वचनेनैव रुक्मी वदति वै मृषा  
भ्प्_१०।६१।०३४।१ ताम् अनादृत्य वैदर्भो दुष्ट-राजन्य-चोदितः  
भ्प्_१०।६१।०३४।३ सङ्कर्षणं परिहसन् बभाषे काल-चोदितः  
भ्प्_१०।६१।०३५।१ नैवाक्ष-कोविदा यूयं गोपाला वन-गोचराः  
भ्प्_१०।६१।०३५।३ अक्षैर् दीव्यन्ति राजानो बाणैश् च न भवादृशाः  
भ्प्_१०।६१।०३६।१ रुक्मिणैवम् अधिक्षिप्तो राजभिश् चोपहासितः  
भ्प्_१०।६१।०३६।३ क्रुद्धः परिघम् उद्यम्य जघ्ने तं नृम्ण-संसदि  
भ्प्_१०।६१।०३७।१ कलिङ्ग-राजं तरसा गृहीत्वा दशमे पदे  
भ्प्_१०।६१।०३७।३ दन्तान् अपातयत् क्रुद्धो यो ऽहसद् विवृतैर् द्विजैः  
भ्प्_१०।६१।०३८।१ अन्ये निर्भिन्न-बाहूरु- शिरसो रुधिरोक्षिताः  
भ्प्_१०।६१।०३८।३ राजानो दुद्रवर् भीता बलेन पङ्घार्दिताः  
भ्प्_१०।६१।०३९।१ निहते रुक्मिणि श्याले नाब्रवीत् साध्व् असाधु वा  
भ्प्_१०।६१।०३९।३ रक्मिणी-बलयो राजन् स्नेह-भङ्ग-भयाद् धरिः  
भ्प्_१०।६१।०४०।१ ततो ऽनिरुद्धं सह सूर्यया वरं रथं समारोप्य ययुः कुशस्थलीम्  
भ्प्_१०।६१।०४०।३ रामादयो भोजकटाद् दशार्हाः सिद्धाखिलार्था मधुसूदनाश्रयाः  
भ्प्_१०।६२।००१।० श्री-राजोवाच  
भ्प्_१०।६२।००१।१ बाणस्य तनयाम् ऊषाम् उपयेमे यदूत्तमः  
भ्प्_१०।६२।००१।३ तत्र युद्धम् अभूद् घोरं हरि-शङ्करयोर् महत्  
भ्प्_१०।६२।००१।५ एतत् सर्वं महा-योगिन् समाख्यातुं त्वम् अर्हसि  
भ्प्_१०।६२।००२।० श्री-शुक उवाच  
भ्प्_१०।६२।००२।१ बाणः पुत्र-शत-ज्येष्ठो बलेर् आसीन् महात्मनः  
भ्प्_१०।६२।००२।३ येन वामन-रूपाय हरये ऽदायि मेदिनी  
भ्प्_१०।६२।००२।५ तस्यौरसः सुतो बानः शिव-भक्ति-रतः सदा  
भ्प्_१०।६२।००२।१ मान्यो वदान्यो धीमांश् च सत्य-सन्धो दृढ-व्रतः  
भ्प्_१०।६२।००२।३ शोणिताख्ये पुरे रम्ये स राज्यम् अकरोत् पुरा  
भ्प्_१०।६२।००२।५ तस्य शम्भोः प्रसादेन किङ्करा इव ते ऽमराः  
भ्प्_१०।६२।००२।१ सहस्र-बाहुर् वाद्येन ताण्दवे ऽतोषयन् मृडम्  
भ्प्_१०।६२।००३।१ भगवान् सर्व-भूतेशः शरण्यो भक्त-वत्सलः  
भ्प्_१०।६२।००३।३ वरेण छन्दयाम् आस स तं वव्रे पुराधिपम्  
भ्प्_१०।६२।००४।१ स एकदाह गिरिशं पार्श्व-स्थं वीर्य-दुर्मदः  
भ्प्_१०।६२।००४।३ किरीटेनार्क-वर्णेन संस्पृशंस् तत्-पदाम्बुजम्  
भ्प्_१०।६२।००५।१ नमस्ये त्वां महा-देव लोकानां गुरुम् ईश्वरम्  
भ्प्_१०।६२।००५।३ पुंसाम् अपूर्ण-कामानां काम-पूरामराङ्घ्रिपम्  
भ्प्_१०।६२।००६।१ दोः-सहस्रं त्वया दत्तं परं भाराय मे ऽभवत्  
भ्प्_१०।६२।००६।३ त्रि-लोक्यां प्रतियोद्धारं न लभे त्वद् ऋते समम्  
भ्प्_१०।६२।००७।१ कण्डूत्या निभृतैर् दोर्भिर् युयुत्सुर् दिग्-गजान् अहम्  
भ्प्_१०।६२।००७।३ आद्यायां चूर्णयन्न् अद्रीन् भीतास् ते ऽपि प्रदुद्रुवुः  
भ्प्_१०।६२।००८।१ तच् छ्रुत्वा भगवान् क्रुद्धः केतुस् ते भज्यते यदा  
भ्प्_१०।६२।००८।३ त्वद्-दर्प-घ्नं भवेन् मूढ संयुगं मत्-समेन ते  
भ्प्_१०।६२।००९।१ इत्य् उक्तः कुमतिर् हृष्टः स्व-गृहं प्राविशन् नृप  
भ्प्_१०।६२।००९।३ प्रतीक्षन् गिरिशादेशं स्व-वीर्य-नशनम् कुधीः  
भ्प्_१०।६२।०१०।१ तस्योषा नाम दुहिता स्वप्ने प्राद्युम्निना रतिम्  
भ्प्_१०।६२।०१०।३ कन्यालभत कान्तेन प्राग् अदृष्ट-श्रुतेन सा  
भ्प्_१०।६२।०११।१ सा तत्र तम् अपश्यन्ती क्वासि कान्तेति वादिनी  
भ्प्_१०।६२।०११।३ सखीनां मध्य उत्तस्थौ विह्वला व्रीडिता भृशम्  
भ्प्_१०।६२।०१२।१ बाणस्य मन्त्री कुम्भाण्डश् चित्रलेखा च तत्-सुता  
भ्प्_१०।६२।०१२।३ सख्य् अपृच्छत् सखीम् ऊषां कौतूहल-समन्विता  
भ्प्_१०।६२।०१३।१ कं त्वं मृगयसे सु-भ्रु कीदृशस् ते मनोरथः  
भ्प्_१०।६२।०१३।३ हस्त-ग्राहं न ते ऽद्यापि राज-पुत्र्य् उपलक्षये  
भ्प्_१०।६२।०१४।१ दृष्टः कश्चिन् नरः स्वप्ने श्यामः कमल-लोचनः  
भ्प्_१०।६२।०१४।३ पीत-वासा बृहद्-बाहुर् योषितां हृदयं-गमः  
भ्प्_१०।६२।०१५।१ तम् अहं मृगये कान्तं पाययित्वाधरं मधु  
भ्प्_१०।६२।०१५।३ क्वापि यातः स्पृहयतीं क्षिप्त्वा मां वृजिनार्णवे  
भ्प्_१०।६२।०१६।० चित्रलेखोवाच  
भ्प्_१०।६२।०१६।१ व्यसनं ते ऽपकर्षामि त्रि-लोक्यां यदि भाव्यते  
भ्प्_१०।६२।०१६।३ तम् आनेष्ये वरं यस् ते मनो-हर्ता तम् आदिश  
भ्प्_१०।६२।०१७।१ इत्य् उक्त्वा देव-गन्धर्व सिद्ध-चारण-पन्नगान्  
भ्प्_१०।६२।०१७।३ दैत्य-विद्याधरान् यक्षान् मनुजांश् च यथालिखत्  
भ्प्_१०।६२।०१८।१ मनुजेषु च सा वृष्नीन् शूरम् आनकदुन्दुभिम्  
भ्प्_१०।६२।०१८।३ व्यलिखद् राम-कृष्णौ च प्रद्युम्नं वीक्ष्य लज्जिता  
भ्प्_१०।६२।०१९।१ अनिरुद्धं विलिखितं वीक्ष्योषावाङ्-मुखी ह्रिया  
भ्प्_१०।६२।०१९।३ सो ऽसाव् असाव् इति प्राह स्मयमाना मही-पते  
भ्प्_१०।६२।०२०।१ चित्रलेखा तम् आज्ञाय पौत्रं कृष्णस्य योगिनी  
भ्प्_१०।६२।०२०।३ ययौ विहायसा राजन् द्वारकां कृष्ण-पालिताम्  
भ्प्_१०।६२।०२१।१ तत्र सुप्तं सु-पर्यङ्के प्राद्युम्निं योगम् आस्थिता  
भ्प्_१०।६२।०२१।३ गृहीत्वा शोणित-पुरं सख्यै प्रियम् अदर्शयत्  
भ्प्_१०।६२।०२२।१ सा च तं सुन्दर-वरं विलोक्य मुदितानना  
भ्प्_१०।६२।०२२।३ दुष्प्रेक्ष्ये स्व-गृहे पुम्भी रेमे प्राद्युम्निना समम्  
भ्प्_१०।६२।०२३।१ परार्ध्य-वासः-स्रग्-गन्ध- धूप-दीपासनादिभिः  
भ्प्_१०।६२।०२३।३ पान-भोजन-भक्ष्यैश् च वाक्यैः शुश्रूषणार्चितः  
भ्प्_१०।६२।०२४।१ गूढः कन्या-पुरे शश्वत्- प्रवृद्ध-स्नेहया तया  
भ्प्_१०।६२।०२४।३ नाहर्-गणान् स बुबुधे ऊषयापहृतेन्द्रियः  
भ्प्_१०।६२।०२५।१ तां तथा यदु-वीरेण भुज्यमानां हत-व्रताम्  
भ्प्_१०।६२।०२५।३ हेतुभिर् लक्षयां चक्रुर् आपृईतां दुरवच्छदैः  
भ्प्_१०।६२।०२६।१ भटा आवेदयां चक्रू राजंस् ते दुहितुर् वयम्  
भ्प्_१०।६२।०२६।३ विचेष्टितं लक्षयाम कन्यायाः कुल-दूषणम्  
भ्प्_१०।६२।०२७।१ अनपायिभिर् अस्माभिर् गुप्तायाश् च गृहे प्रभो  
भ्प्_१०।६२।०२७।३ कन्याया दूषणं पुम्भिर् दुष्प्रेक्ष्याया न विद्महे  
भ्प्_१०।६२।०२८।१ ततः प्रव्यथितो बाणो दुहितुः श्रुत-दूषणः  
भ्प्_१०।६२।०२८।३ त्वरितः कन्यकागारं प्राप्तो ऽद्राक्षीद् यदूद्वहम्  
भ्प्_१०।६२।०२९।१ कामात्मजं तं भुवनैक-सुन्दरं श्यामं पिशङ्गाम्बरम् अम्बुजेक्षणम्  
भ्प्_१०।६२।०२९।३ बृहद्-भुजं कुण्डल-कुन्तल-त्विषा स्मितावलोकेन च मण्डिताननम्  
भ्प्_१०।६२।०३०।१ दीव्यन्तम् अक्षैः प्रिययाभिनृम्णया तद्-अङ्ग-सङ्ग-स्तन-कुङ्कुम-स्रजम्  
भ्प्_१०।६२।०३०।३ बाह्वोर् दधानं मधु-मल्लिकाश्रितां तस्याग्र आसीनम् अवेक्ष्य विस्मितः  
भ्प्_१०।६२।०३१।१ स तं प्रविष्टं वृतम् आततायिभिर् भटैर् अनीकैर् अवलोक्य माधवः  
भ्प्_१०।६२।०३१।३ उद्यम्य मौर्वं परिघं व्यवस्थितो यथान्तको दण्ड-धरो जिघांसया  
भ्प्_१०।६२।०३२।१ जिघृक्षया तान् परितः प्रसर्पतः शुनो यथा शूकर-यूथपो ऽहनत्  
भ्प्_१०।६२।०३२।३ ते हन्यमाना भवनाद् विनिर्गता निर्भिन्न-मूर्धोरु-भुजाः प्रदुद्रुवुः  
भ्प्_१०।६२।०३३।१ तं नाग-पाशैर् बलि-नन्दनो बली घ्नन्तं स्व-सैन्यं कुपितो बबन्ध ह  
भ्प्_१०।६२।०३३।३ ऊषा भृशं शोक-विषाद-विह्वला बद्धं निशम्याश्रु-कलाक्ष्य् अरौत्सीत्  
भ्प्_१०।६३।००१।० शृई-शुक उवाच  
भ्प्_१०।६३।००१।१ अपश्यतां चानिरुद्धं तद्-बन्धूनां च भारत  
भ्प्_१०।६३।००१।३ चत्वारो वार्षिका मासा व्यतीयुर् अनुशोचताम्  
भ्प्_१०।६३।००२।१ नारदात् तद् उपाकर्ण्य वार्तां बद्धस्य कर्म च  
भ्प्_१०।६३।००२।३ प्रययुः शोणित-पुरं वृष्णयः कृष्ण-दैवताः  
भ्प्_१०।६३।००३।१ प्रद्युम्नो युयुधानश् च गदः साम्बो ऽथ सारणः  
भ्प्_१०।६३।००३।३ नन्दोपनन्द-भद्राद्या राम-कृष्णानुवर्तिनः  
भ्प्_१०।६३।००४।१ अक्षौहिणीभिर् द्वादशभिः समेताः सर्वतो दिशम्  
भ्प्_१०।६३।००४।३ रुरुधुर् बाण-नगरं समन्तात् सात्वतर्षभाः  
भ्प्_१०।६३।००५।१ भज्यमान-पुरोद्यान- प्राकाराट्टाल-गोपुरम्  
भ्प्_१०।६३।००५।३ प्रेक्षमाणो रुषाविष्टस् तुल्य-सैन्यो ऽभिनिर्ययौ  
भ्प्_१०।६३।००६।१ बाणार्थे भगवान् रुद्रः स-सुतः प्रमथैर् वृतः  
भ्प्_१०।६३।००६।३ आरुह्य नन्दि-वृषभं युयुधे राम-कृष्णयोः  
भ्प्_१०।६३।००७।१ आसीत् सु-तुमुलं युद्धम् अद्भुतं रोम-हर्षणम्  
भ्प्_१०।६३।००७।३ कृष्ण-शङ्करयो राजन् प्रद्युम्न-गुहयोर् अपि  
भ्प्_१०।६३।००८।१ कुम्भाण्ड-कूपकर्णाभ्यां बलेन सह संयुगः  
भ्प्_१०।६३।००८।३ साम्बस्य बाण-पुत्रेण बाणेन सह सात्यकेः  
भ्प्_१०।६३।००९।१ ब्रह्मादयः सुराधीशा मुनयः सिद्ध-चारणाः  
भ्प्_१०।६३।००९।३ गन्धर्वाप्सरसो यक्षा विमानैर् द्रष्टुम् आगमन्  
भ्प्_१०।६३।०१०।१ शङ्करानुचरान् शौरिर् भूत-प्रमथ-गुह्यकान्  
भ्प्_१०।६३।०१०।३ डाकिनीर् यातुधानांश् च वेतालान् स-विनायकान्  
भ्प्_१०।६३।०११।१ प्रेत-मातृ-पिशाचांश् च कुष्माण्डान् ब्रह्म-राक्षसान्  
भ्प्_१०।६३।०११।३ द्रावयाम् आस तीक्ष्णाग्रैः शरैः शार्ङ्ग-धनुश्-च्युतैः  
भ्प्_१०।६३।०१२।१ पृथग्-विधानि प्रायुङ्क्त पिणाक्य् अस्त्राणि शार्ङ्गिणे  
भ्प्_१०।६३।०१२।३ प्रत्य्-अस्त्रैः शमयाम् आस शार्ङ्ग-पाणिर् अविस्मितः  
भ्प्_१०।६३।०१३।१ ब्रह्मास्त्रस्य च ब्रह्मास्त्रं वायव्यस्य च पार्वतम्  
भ्प्_१०।६३।०१३।३ आग्नेयस्य च पार्जन्यं नैजं पाशुपतस्य च  
भ्प्_१०।६३।०१४।१ मोहयित्वा तु गिरिशं जृम्भणास्त्रेण जृम्भितम्  
भ्प्_१०।६३।०१४।३ बाणस्य पृतनां शौरिर् जघानासि-गदेषुभिः  
भ्प्_१०।६३।०१५।१ स्कन्दः प्रद्युम्न-बाणौघैर् अर्द्यमानः समन्ततः  
भ्प्_१०।६३।०१५।३ असृग् विमुञ्चन् गात्रेभ्यः शिखिनापक्रमद् रणात्  
भ्प्_१०।६३।०१६।१ कुम्भाण्ड-कूपकर्णश् च पेततुर् मुषलार्दितौ  
भ्प्_१०।६३।०१६।३ दुद्रुवुस् तद्-अनीकनि हत-नाथानि सर्वतः  
भ्प्_१०।६३।०१७।१ विशीर्यमाणम् स्व-बलं दृष्ट्वा बाणो ऽत्य्-अमर्षितः  
भ्प्_१०।६३।०१७।३ कृष्णम् अभ्यद्रवत् सङ्ख्ये रथी हित्वैव सात्यकिम्  
भ्प्_१०।६३।०१८।१ धनूंष्य् आकृष्य युगपद् बाणः पञ्च-शतानि वै  
भ्प्_१०।६३।०१८।३ एकैकस्मिन् शरौ द्वौ द्वौ सन्दधे रण-दुर्मदः  
भ्प्_१०।६३।०१९।१ तानि चिच्छेद भगवान् धनूंसि युगपद् धरिः  
भ्प्_१०।६३।०१९।३ सारथिं रथम् अश्वांश् च हत्वा शङ्खम् अपूरयत्  
भ्प्_१०।६३।०२०।१ तन्-माता कोटरा नाम नग्ना मक्त-शिरोरुहा  
भ्प्_१०।६३।०२०।३ पुरो ऽवतस्थे कृष्णस्य पुत्र-प्राण-रिरक्षया  
भ्प्_१०।६३।०२१।१ ततस् तिर्यङ्-मुखो नग्नाम् अनिरीक्षन् गदाग्रजः  
भ्प्_१०।६३।०२१।३ बाणश् च तावद् विरथश् छिन्न-धन्वाविशत् पुरम्  
भ्प्_१०।६३।०२२।१ विद्राविते भूत-गणे ज्वरस् तु त्री-शिरास् त्री-पात्  
भ्प्_१०।६३।०२२।३ अभ्यधावत दाशार्हं दहन्न् इव दिशो दश  
भ्प्_१०।६३।०२३।१ अथ नारायणः देवः तं दृष्ट्वा व्यसृजज् ज्वरम्  
भ्प्_१०।६३।०२३।३ माहेश्वरो वैष्णवश् च युयुधाते ज्वराव् उभौ  
भ्प्_१०।६३।०२४।१ माहेश्वरः समाक्रन्दन् वैष्णवेन बलार्दितः  
भ्प्_१०।६३।०२४।३ अलब्ध्वाभयम् अन्यत्र भीतो माहेश्वरो ज्वरः  
भ्प्_१०।६३।०२४।५ शरणार्थी हृषीकेशं तुष्टाव प्रयताञ्जलिः  
भ्प्_१०।६३।०२५।० ज्वर उवाच  
भ्प्_१०।६३।०२५।१ नमामि त्वानन्त-शक्तिं परेशम् सर्वात्मानं केवलं ज्ञप्ति-मात्रम्  
भ्प्_१०।६३।०२५।३ विश्वोत्पत्ति-स्थान-संरोध-हेतुं यत् तद् ब्रह्म ब्रह्म-लिङ्गम् प्रशान्तम्  
भ्प्_१०।६३।०२६।१ कालो दैवं कर्म जीवः स्वभावो द्रव्यं क्षेत्रं प्राण आत्मा विकारः  
भ्प्_१०।६३।०२६।३ तत्-सङ्घातो बीज-रोह-प्रवाहस् त्वन्-मायैषा तन्-निषेधं प्रपद्ये  
भ्प्_१०।६३।०२७।१ नाना-भावैर् लीलयैवोपपन्नैर् देवान् साधून् लोक-सेतून् बिभर्षि  
भ्प्_१०।६३।०२७।३ हंस्य् उन्मार्गान् हिंसया वर्तमानान् जन्मैतत् ते भार-हाराय भूमेः  
भ्प्_१०।६३।०२८।१ तप्तो ऽहम् ते तेजसा दुःसहेन शान्तोग्रेणात्य्-उल्बणेन ज्वरेण  
भ्प्_१०।६३।०२८।३ तावत् तापो देहिनां ते ऽन्घ्रि-मूलं नो सेवेरन् यावद् आशानुबद्धाः  
भ्प्_१०।६३।०२९।० श्री-भगवान् उवाच  
भ्प्_१०।६३।०२९।१ त्रि-शिरस् ते प्रसन्नो ऽस्मि व्येतु ते मज्-ज्वराद् भयम्  
भ्प्_१०।६३।०२९।३ यो नौ स्मरति संवादं तस्य त्वन् न भवेद् भयम्  
भ्प्_१०।६३।०३०।१ इत्य् उक्तो ऽच्युतम् आनम्य गतो माहेश्वरो ज्वरः  
भ्प्_१०।६३।०३०।३ बाणस् तु रथम् आरूढः प्रागाद् योत्स्यन् जनार्दनम्  
भ्प्_१०।६३।०३१।१ ततो बाहु-सहस्रेण नानायुध-धरो ऽसुरः  
भ्प्_१०।६३।०३१।३ मुमोच परम-क्रुद्धो बाणांश् चक्रायुधे नृप  
भ्प्_१०।६३।०३२।१ तस्यास्यतो ऽस्त्राण्य् असकृच् चक्रेण क्षुर-नेमिना  
भ्प्_१०।६३।०३२।३ चिच्छेद भगवान् बाहून् शाखा इव वनस्पतेः  
भ्प्_१०।६३।०३३।१ बाहुषु छिद्यमानेषु बाणस्य भगवान् भवः  
भ्प्_१०।६३।०३३।३ भक्तानकम्प्य् उपव्रज्य चक्रायुधम् अभाषत  
भ्प्_१०।६३।०३४।० श्री-रुद्र उवाच  
भ्प्_१०।६३।०३४।१ त्वं हि ब्रह्म परं ज्योतिर् गूढं ब्रह्मणि वाङ्-मये  
भ्प्_१०।६३।०३४।३ यं पश्यन्त्य् अमलात्मान आकाशम् इव केवलम्  
भ्प्_१०।६३।०३५।१ नाभिर् नभो ऽग्निर् मुखम् अम्बु रेतो  
भ्प्_१०।६३।०३५।२ द्यौः शीर्षम् आशाः श्रुतिर् अङ्घ्रिर् उर्वी  
भ्प्_१०।६३।०३५।३ चन्द्रो मनो यस्य दृग् अर्क आत्मा  
भ्प्_१०।६३।०३५।४ अहं समुद्रो जठरं भुजेन्द्रः  
भ्प्_१०।६३।०३६।१ रोमाणि यस्यौषधयो ऽम्बु-वाहाः  
भ्प्_१०।६३।०३६।२ केशा विरिञ्चो धिषणा विसर्गः  
भ्प्_१०।६३।०३६।३ प्रजा-पतिर् हृदयं यस्य धर्मः  
भ्प्_१०।६३।०३६।४ स वै भवान् पुरुषो लोक-कल्पः  
भ्प्_१०।६३।०३७।१ तवावतारो ऽयम् अकुण्ठ-धामन् धर्मस्य गुप्त्यै जगतो हिताय  
भ्प्_१०।६३।०३७।३ वयं च सर्वे भवतानुभाविता विभावयामो भुवनानि सप्त  
भ्प्_१०।६३।०३८।१ त्वम् एक आद्यः पुरुषो ऽद्वितीयस् तुर्यः स्व-दृग् धेतुर् अहेतुर् ईशः  
भ्प्_१०।६३।०३८।३ प्रतीयसे ऽथापि यथा-विकारं स्व-मायया सर्व-गुण-प्रसिद्ध्यै  
भ्प्_१०।६३।०३९।१ यथैव सूर्यः पिहितश् छायया स्वया  
भ्प्_१०।६३।०३९।२ छायां च रूपाणि च सञ्चकास्ति  
भ्प्_१०।६३।०३९।३ एवं गुणेनापिहितो गुणांस् त्वम्  
भ्प्_१०।६३।०३९।४ आत्म-प्रदीपो गुणिनश् च भूमन्  
भ्प्_१०।६३।०४०।१ यन्-माया-मोहित-धियः पुत्र-दार-गृहादिषु  
भ्प्_१०।६३।०४०।३ उन्मज्जन्ति निमज्जन्ति प्रसक्ता वृजिनार्णवे  
भ्प्_१०।६३।०४१।१ देव-दत्तम् इमं लब्ध्वा नृ-लोकम् अजितेन्द्रियः  
भ्प्_१०।६३।०४१।३ यो नाद्रियेत त्वत्-पादौ स शोच्यो ह्य् आत्म-वञ्चकः  
भ्प्_१०।६३।०४२।१ यस् त्वां विसृजते मर्त्य आत्मानं प्रियम् ईश्वरम्  
भ्प्_१०।६३।०४२।३ विपर्ययेन्द्रियार्थार्थं विषम् अत्त्य् अमृतं त्यजन्  
भ्प्_१०।६३।०४३।१ अहं ब्रह्माथ विबुधा मुनयश् चामलाशयाः  
भ्प्_१०।६३।०४३।३ सर्वात्मना प्रपन्नास् त्वाम् आत्मानं प्रेष्ठम् ईश्वरम्  
भ्प्_१०।६३।०४४।१ तं त्वा जगत्-स्थित्य्-उदयान्त-हेतुं  
भ्प्_१०।६३।०४४।२ समं प्रसान्तं सुहृद्-आत्म-दैवम्  
भ्प्_१०।६३।०४४।३ अनन्यम् एकं जगद्-आत्म-केतं  
भ्प्_१०।६३।०४४।४ भवापवर्गाय भजाम देवम्  
भ्प्_१०।६३।०४५।१ अयं ममेष्टो दयितो ऽनुवर्ती मयाभयं दत्तम् अमुष्य देव  
भ्प्_१०।६३।०४५।३ सम्पाद्यतां तद् भवतः प्रसादो यथा हि ते दैत्य-पतौ प्रसादः  
भ्प्_१०।६३।०४६।० श्री-भगवान् उवाच  
भ्प्_१०।६३।०४६।१ यद् आत्थ भगवंस् त्वं नः करवाम प्रियं तव  
भ्प्_१०।६३।०४६।३ भवतो यद् व्यवसितं तन् मे साध्व् अनुमोदितम्  
भ्प्_१०।६३।०४७।१ अवध्यो ऽयं ममाप्य् एष वैरोचनि-सुतो ऽसुरः  
भ्प्_१०।६३।०४७।३ प्रह्रादाय वरो दत्तो न वध्यो मे तवान्वयः  
भ्प्_१०।६३।०४८।१ दर्पोपशमनायास्य प्रवृक्णा बाहवो मया  
भ्प्_१०।६३।०४८।३ सूदितं च बलं भूरि यच् च भारायितं भुवः  
भ्प्_१०।६३।०४९।१ चत्वारो ऽस्य भुजाः शिष्टा भविष्यत्य् अजरामरः  
भ्प्_१०।६३।०४९।३ पार्षद-मुख्यो भवतो न कुतश्चिद्-भयो ऽसुरः  
भ्प्_१०।६३।०५०।१ इति लब्ध्वाभयं कृष्णं प्रणम्य शिरसासुरः  
भ्प्_१०।६३।०५०।३ प्राद्युम्निं रथम् आरोप्य स-वध्वो समुपानयत्  
भ्प्_१०।६३।०५१।१ अक्षौहिण्या परिवृतं सु-वासः-समलङ्कृतम्  
भ्प्_१०।६३।०५१।३ स-पत्नीकं पुरस्-कृत्य ययौ रुद्रानुमोदितः  
भ्प्_१०।६३।०५२।१ स्व-राजधानीं समलङ्कृतां ध्वजैः  
भ्प्_१०।६३।०५२।२ स-तोरणैर् उक्षित-मार्ग-चत्वराम्  
भ्प्_१०।६३।०५२।३ विवेश शङ्खानक-दुन्दुभि-स्वनैर्  
भ्प्_१०।६३।०५२।४ अभ्युद्यतः पौर-सुहृद्-द्विजातिभिः  
भ्प्_१०।६३।०५३।१ य एवं कृष्ण-विजयं शङ्करेण च संयुगम्  
भ्प्_१०।६३।०५३।३ संस्मरेत् प्रातर् उत्थाय न तस्य स्यात् पराजयः  
भ्प्_१०।६४।००१।० श्री-बादरायणिर् उवाच  
भ्प्_१०।६४।००१।१ एकदोपवनं राजन् जग्मुर् यदु-कुमारकाः  
भ्प्_१०।६४।००१।३ विहर्तुं साम्ब-प्रद्युम्न चारु-भानु-गदादयः  
भ्प्_१०।६४।००२।१ क्रीडित्वा सु-चिरं तत्र विचिन्वन्तः पिपासिताः  
भ्प्_१०।६४।००२।३ जलं निरुदके कूपे ददृशुः सत्त्वम् अद्भुतम्  
भ्प्_१०।६४।००३।१ कृकलासं गिरि-निभं वीक्ष्य विस्मित-मानसाः  
भ्प्_१०।६४।००३।३ तस्य चोद्धरणे यत्नं चक्रुस् ते कृपयान्विताः  
भ्प्_१०।६४।००४।१ चर्म-जैस् तान्तवैः पाशैर् बद्ध्वा पतितम् अर्भकाः  
भ्प्_१०।६४।००४।३ नाशक्नुरन् समुद्धर्तुं कृष्णायाचख्युर् उत्सुकाः  
भ्प्_१०।६४।००५।१ तत्रागत्यारविन्दाक्षो भगवान् विश्व-भावनः  
भ्प्_१०।६४।००५।३ वीक्ष्योज्जहार वामेन तं करेण स लीलया  
भ्प्_१०।६४।००६।१ स उत्तमः-श्लोक-कराभिमृष्टो विहाय सद्यः कृकलास-रूपम्  
भ्प्_१०।६४।००६।३ सन्तप्त-चामीकर-चारु-वर्णः स्वर्ग्य् अद्भुतालङ्करणाम्बर-स्रक्  
भ्प्_१०।६४।००७।१ पप्रच्छ विद्वान् अपि तन्-निदानं जनेषु विख्यापयितुं मुकुन्दः  
भ्प्_१०।६४।००७।३ कस् त्वं महा-भाग वरेण्य-रूपो देवोत्तमं त्वां गणयामि नूनम्  
भ्प्_१०।६४।००८।१ दशाम् इमां वा कतमेन कर्मणा सम्प्रापितो ऽस्य् अतद्-अर्हः सु-भद्र  
भ्प्_१०।६४।००८।३ आत्मानम् आख्याहि विवित्सतां नो यन् मन्यसे नः क्षमम् अत्र वक्तुम्  
भ्प्_१०।६४।००९।० श्री-शुक उवाच  
भ्प्_१०।६४।००९।१ इति स्म राजा सम्पृष्टः कृष्णेनानन्त-मूर्तिना  
भ्प्_१०।६४।००९।३ माधवं प्रणिपत्याह किरीटेनार्क-वर्चसा  
भ्प्_१०।६४।०१०।० नृग उवाच  
भ्प्_१०।६४।०१०।१ नृगो नाम नरेन्द्रो ऽहम् इक्ष्वाकु-तनयः प्रभो  
भ्प्_१०।६४।०१०।३ दानिष्व् आख्यायमानेषु यदि ते कर्णम् अस्पृशम्  
भ्प्_१०।६४।०११।१ किं नु ते ऽविदितं नाथ सर्व-भूतात्म-साक्षिणः  
भ्प्_१०।६४।०११।३ कालेनाव्याहत-दृशो वक्ष्ये ऽथापि तवाज्ञया  
भ्प्_१०।६४।०१२।१ यावत्यः सिकता भूमेर् यावत्यो दिवि तारकाः  
भ्प्_१०।६४।०१२।३ यावत्यो वर्ष-धाराश् च तावतीर् अददं स्म गाः  
भ्प्_१०।६४।०१३।१ पयस्विनीस् तरुणीः शील-रूप- गुणोपपन्नाः कपिला हेम-सृङ्गीः  
भ्प्_१०।६४।०१३।३ न्यायार्जिता रूप्य-खुराः स-वत्सा दुकूल-मालाभरणा ददाव् अहम्  
भ्प्_१०।६४।०१४।१ स्व्-अलङ्कृतेभ्यो गुण-शीलवद्भ्यः सीदत्-कुटुम्बेभ्य ऋत-व्रतेभ्यः  
भ्प्_१०।६४।०१४।३ तपः-श्रुत-ब्रह्म-वदान्य-सद्भ्यः प्रादां युवभ्यो द्विज-पुङ्गवेभ्यः  
भ्प्_१०।६४।०१५।१ गो-भू-हिरण्यायतनाश्व-हस्तिनः कन्याः स-दासीस् तिल-रूप्य-शय्याः  
भ्प्_१०।६४।०१५।३ वासांसि रत्नानि परिच्छदान् रथान् इष्टं च यज्ञैश् चरितं च पूर्तम्  
भ्प्_१०।६४।०१६।१ कस्यचिद् द्विज-मुख्यस्य भ्रष्टा गौर् मम गो-धने  
भ्प्_१०।६४।०१६।३ सम्पृक्ताविदुषा सा च मया दत्ता द्विजातये  
भ्प्_१०।६४।०१७।१ तां नीयमानां तत्-स्वामी दृष्ट्रोवाच ममेति तम्  
भ्प्_१०।६४।०१७।३ ममेति परिग्राह्य् आह नृगो मे दत्तवान् इति  
भ्प्_१०।६४।०१८।१ विप्रौ विवदमानौ माम् ऊचतुः स्वार्थ-साधकौ  
भ्प्_१०।६४।०१८।३ भवान् दातापहर्तेति तच् छ्रुत्वा मे ऽभवद् भ्रमः  
भ्प्_१०।६४।०१९।१ अनुनीताव् उभौ विप्रौ धर्म-कृच्छ्र-गतेन वै  
भ्प्_१०।६४।०१९।३ गवां लक्षं प्रकृष्टानां दास्याम्य् एषा प्रदीयताम्  
भ्प्_१०।६४।०२०।१ भवन्ताव् अनुगृह्णीतां किङ्करस्याविजानतः  
भ्प्_१०।६४।०२०।३ समुद्धरतं मां कृच्छ्रात् पतन्तं निरये ऽशुचौ  
भ्प्_१०।६४।०२१।१ नाहं प्रतीच्छे वै राजन्न् इत्य् उक्त्वा स्वाम्य् अपाक्रमत्  
भ्प्_१०।६४।०२१।३ नान्यद् गवाम् अप्य् अयुतम् इच्छामीत्य् अपरो ययौ  
भ्प्_१०।६४।०२२।१ एतस्मिन्न् अन्तरे यामैर् दूतैर् नीतो यम-क्षयम्  
भ्प्_१०।६४।०२२।३ यमेन पृष्टस् तत्राहं देव-देव जगत्-पते  
भ्प्_१०।६४।०२३।१ पूर्वं त्वम् अशुभं भुङ्क्ष उताहो नृपते शुभम्  
भ्प्_१०।६४।०२३।३ नान्तं दानस्य धर्मस्य पश्ये लोकस्य भास्वतः  
भ्प्_१०।६४।०२४।१ पूर्वं देवाशुभं भुञ्ज इति प्राह पतेति सः  
भ्प्_१०।६४।०२४।३ तावद् अद्राक्षम् आत्मानं कृकलासं पतन् प्रभो  
भ्प्_१०।६४।०२५।१ ब्रह्मण्यस्य वदान्यस्य तव दासस्य केशव  
भ्प्_१०।६४।०२५।३ स्मृतिर् नाद्यापि विध्वस्ता भवत्-सन्दर्शनार्थिनः  
भ्प्_१०।६४।०२६।१ स त्वं कथं मम विभो ऽक्षि-पथः परात्मा  
भ्प्_१०।६४।०२६।२ योगेश्वरः श्रुति-दृशामल-हृद्-विभाव्यः  
भ्प्_१०।६४।०२६।३ साक्षाद् अधोक्षज उरु-व्यसनान्ध-बुद्धेः  
भ्प्_१०।६४।०२६।४ स्यान् मे ऽनुदृश्य इह यस्य भवापवर्गः  
भ्प्_१०।६४।०२७।१ देव-देव जगन्-नाथ गोविन्द पुरुषोत्तम  
भ्प्_१०।६४।०२७।३ नारायण हृषीकेश पुण्य-श्लोकाच्युताव्यय  
भ्प्_१०।६४।०२८।१ अनुजानीहि मां कृष्ण यान्तं देव-गतिं प्रभो  
भ्प्_१०।६४।०२८।३ यत्र क्वापि सतश् चेतो भूयान् मे त्वत्-पदास्पदम्  
भ्प्_१०।६४।०२९।१ नमस् ते सर्व-भावाय ब्रह्मणे ऽनन्त-शक्तये  
भ्प्_१०।६४।०२९।३ कृष्णाय वासुदेवाय योगानां पतये नमः  
भ्प्_१०।६४।०३०।१ इत्य् उक्त्वा तं परिक्रम्य पादौ स्पृष्ट्वा स्व-मौलिना  
भ्प्_१०।६४।०३०।३ अनुज्ञातो विमानाग्र्यम् आरुहत् पश्यतां नृणाम्  
भ्प्_१०।६४।०३१।१ कृष्णः परिजनं प्राह भगवान् देवकी-सुतः  
भ्प्_१०।६४।०३१।३ ब्रह्मण्य-देवो धर्मात्मा राजन्यान् अनुशिक्षयन्  
भ्प्_१०।६४।०३२।१ दुर्जरं बत ब्रह्म-स्वं भुक्तम् अग्नेर् मनाग् अपि  
भ्प्_१०।६४।०३२।३ तेजीयसो ऽपि किम् उत राज्ञां ईश्वर-मानिनाम्  
भ्प्_१०।६४।०३३।१ नाहं हालाहलं मन्ये विषं यस्य प्रतिक्रिया  
भ्प्_१०।६४।०३३।३ ब्रह्म-स्वं हि विषं प्रोक्तं नास्य प्रतिविधिर् भुवि  
भ्प्_१०।६४।०३४।१ हिनस्ति विषम् अत्तारं वह्निर् अद्भिः प्रशाम्यति  
भ्प्_१०।६४।०३४।३ कुलं स-मूलं दहति ब्रह्म-स्वारणि-पावकः  
भ्प्_१०।६४।०३५।१ ब्रह्म-स्वं दुरनुज्ञातं भुक्तं हन्ति त्रि-पूरुषम्  
भ्प्_१०।६४।०३५।३ प्रसह्य तु बलाद् भुक्तं दश पूर्वान् दशापरान्  
भ्प्_१०।६४।०३६।१ राजानो राज-लक्ष्म्यान्धा नात्म-पातं विचक्षते  
भ्प्_१०।६४।०३६।३ निरयं ये ऽभिमन्यन्ते ब्रह्म-स्वं साधु बालिशाः  
भ्प्_१०।६४।०३७।१ गृह्णन्ति यावतः पांशून् क्रन्दताम् अश्रु-बिन्दवः  
भ्प्_१०।६४।०३७।३ विप्राणां हृत-वृत्तीनाम् वदान्यानां कुटुम्बिनाम्  
भ्प्_१०।६४।०३८।१ राजानो राज-कुल्याश् च तावतो ऽब्दान् निरङ्कुशाः  
भ्प्_१०।६४।०३८।३ कुम्भी-पाकेषु पच्यन्ते ब्रह्म-दायापहारिणः  
भ्प्_१०।६४।०३९।१ स्व-दत्तां पर-दत्तां वा ब्रह्म-वृत्तिं हरेच् च यः  
भ्प्_१०।६४।०३९।३ षष्टि-वर्ष-सहस्राणि विष्ठायां जायते कृमिः  
भ्प्_१०।६४।०४०।१ न मे ब्रह्म-धनं भूयाद् यद् गृध्वाल्पायुषो नराः  
भ्प्_१०।६४।०४०।३ पराजिताश् च्युता राज्याद् भवन्त्य् उद्वेजिनो ऽहयः  
भ्प्_१०।६४।०४१।१ विप्रं कृतागसम् अपि नैव द्रुह्यत मामकाः  
भ्प्_१०।६४।०४१।३ घ्नन्तं बहु शपन्तं वा नमस्-कुरुत नित्यशः  
भ्प्_१०।६४।०४२।१ यथाहं प्रणमे विप्रान् अनुकालं समाहितः  
भ्प्_१०।६४।०४२।३ तथा नमत यूयं च यो ऽन्यथा मे स दण्ड-भाक्  
भ्प्_१०।६४।०४३।१ ब्राह्मणार्थो ह्य् अपहृतो हर्तारं पातयत्य् अधः  
भ्प्_१०।६४।०४३।३ अजानन्तम् अपि ह्य् एनं नृगं ब्राह्मण-गौर् इव  
भ्प्_१०।६४।०४४।१ एवं विश्राव्य भगवान् मुकुन्दो द्वारकौकसः  
भ्प्_१०।६४।०४४।३ पावनः सर्व-लोकानां विवेश निज-मन्दिरम्  
भ्प्_१०।६५।००१।० श्री-शुक उवाच  
भ्प्_१०।६५।००१।१ बलभद्रः कुरु-श्रेष्ठ भगवान् रथम् आस्थितः  
भ्प्_१०।६५।००१।३ सुहृद्-दिदृक्षुर् उत्कण्ठः प्रययौ नन्द-गोकुलम्  
भ्प्_१०।६५।००२।१ परिष्वक्तश् चिरोत्कण्ठैर् गोपैर् गोपीभिर् एव च  
भ्प्_१०।६५।००२।३ रामो ऽभिवाद्य पितराव् आशीर्भिर् अभिनन्दितः  
भ्प्_१०।६५।००३।१ चिरं नः पाहि दाशार्ह सानुजो जगद्-ईश्वरः  
भ्प्_१०।६५।००३।३ इत्य् आरोप्याङ्कम् आलिङ्ग्य नेत्रैः सिषिचतुर् जलैः  
भ्प्_१०।६५।००४।१ गोप-वृद्धांश् च विधि-वद् यविष्ठैर् अभिवन्दितः  
भ्प्_१०।६५।००४।३ यथा-वयो यथा-सख्यं यथा-सम्बन्धम् आत्मनः  
भ्प्_१०।६५।००५।१ समुपेत्याथ गोपालान् हास्य-हस्त-ग्रहादिभिः  
भ्प्_१०।६५।००५।३ विश्रान्तम् सुखम् आसीनं पप्रच्छुः पर्युपागताः  
भ्प्_१०।६५।००६।१ पृष्टाश् चानामयं स्वेषु प्रेम-गद्गदया गिरा  
भ्प्_१०।६५।००६।३ कृष्णे कमल-पत्राक्षे सन्न्यस्ताखिल-राधसः  
भ्प्_१०।६५।००७।१ कच्चिन् नो बान्धवा राम सर्वे कुशलम् आसते  
भ्प्_१०।६५।००७।३ कच्चित् स्मरथ नो राम यूयं दार-सुतान्विताः  
भ्प्_१०।६५।००८।१ दिष्ट्या कंसो हतः पापो दिष्ट्या मुक्ताः सुहृज्-जनाः  
भ्प्_१०।६५।००८।३ निहत्य निर्जित्य रिपून् दिष्ट्या दुर्गं समाश्रीताः  
भ्प्_१०।६५।००९।१ गोप्यो हसन्त्यः पप्रच्छू राम-सन्दर्शनादृताः  
भ्प्_१०।६५।००९।३ कच्चिद् आस्ते सुखं कृष्णः पुर-स्त्री-जन-वल्लभः  
भ्प्_१०।६५।०१०।१ कच्चित् स्मरति वा बन्धून् पितरं मातरं च सः  
भ्प्_१०।६५।०१०।३ अप्य् असौ मातरं द्रष्टुं सकृद् अप्य् आगमिष्यति  
भ्प्_१०।६५।०१०।५ अपि वा स्मरते ऽस्माकम् अनुसेवां महा-भुजः  
भ्प्_१०।६५।०११।१ मातरं पितरं भ्रातॄन् पतीन् पुत्रान् स्वसॄन् अपि  
भ्प्_१०।६५।०११।३ यद्-अर्थे जहिम दाशार्ह दुस्त्यजान् स्व-जनान् प्रभो  
भ्प्_१०।६५।०१२।१ ता नः सद्यः परित्यज्य गतः सञ्छिन्न-सौहृदः  
भ्प्_१०।६५।०१२।३ कथं नु तादृशं स्त्रीभिर् न श्रद्धीयेत भाषितम्  
भ्प्_१०।६५।०१३।१ कथं नु गृह्णन्त्य् अनवस्थितात्मनो  
भ्प्_१०।६५।०१३।२ वचः कृत-घ्नस्य बुधाः पुर-स्त्रियः  
भ्प्_१०।६५।०१३।३ गृह्णन्ति वै चित्र-कथस्य सुन्दर-  
भ्प्_१०।६५।०१३।४ स्मितावलोकोच्छ्वसित-स्मरातुराः  
भ्प्_१०।६५।०१४।१ किं नस् तत्-कथया गोप्यः कथाः कथयतापराः  
भ्प्_१०।६५।०१४।३ यात्य् अस्माभिर् विना कालो यदि तस्य तथैव नः  
भ्प्_१०।६५।०१५।१ इति प्रहसितं शौरेर् जल्पितं चारु-वीक्षितम्  
भ्प्_१०।६५।०१५।३ गतिं प्रेम-परिष्वङ्गं स्मरन्त्यो रुरुदुः स्त्रियः  
भ्प्_१०।६५।०१६।१ सङ्कर्षणस् ताः कृष्णस्य सन्देशैर् हृदयं-गमैः  
भ्प्_१०।६५।०१६।३ सान्त्वयाम् आस भगवान् नानानुनय-कोविदः  
भ्प्_१०।६५।०१७।१ द्वौ मासौ तत्र चावात्सीन् मधुं माधवं एव च  
भ्प्_१०।६५।०१७।३ रामः क्षपासु भगवान् गोपीनां रतिम् आवहन्  
भ्प्_१०।६५।०१८।१ पूर्ण-चन्द्र-कला-मृष्टे कौमुदी-गन्ध-वायुना  
भ्प्_१०।६५।०१८।३ यमुनोपवने रेमे सेविते स्त्री-गणैर् वृतः  
भ्प्_१०।६५।०१९।१ वरुण-प्रेषिता देवी वारुणी वृक्ष-कोटरात्  
भ्प्_१०।६५।०१९।३ पतन्ती तद् वनं सर्वं स्व-गन्धेनाध्यवासयत्  
भ्प्_१०।६५।०२०।१ तं गन्धं मधु-धाराया वायुनोपहृतं बलः  
भ्प्_१०।६५।०२०।३ आघ्रायोपगतस् तत्र ललनाभिः समं पपौ  
भ्प्_१०।६५।०२१।१ उपगीयमानो गन्धर्वैर् वनिता-शोभि-मण्डले  
भ्प्_१०।६५।०२१।३ रेमे करेणु-यूथेशो माहेन्द्र इव वारणः  
भ्प्_१०।६५।०२२।१ नेदुर् दुन्दुभयो व्योम्नि ववृषुः कुसुमैर् मुदा  
भ्प्_१०।६५।०२२।३ गन्धर्वा मुनयो रामं तद्-वीर्यैर् ईडिरे तदा  
भ्प्_१०।६५।०२३।१ उपगीयमान-चरितो वनिताभिर् हलायुध  
भ्प्_१०।६५।०२३।३ वनेषु व्यचरत् क्षीवो मद-विह्वल-लोचनः  
भ्प्_१०।६५।०२४।१ स्रग्व्य् एक-कुण्डलो मत्तो वैजयन्त्या च मालया  
भ्प्_१०।६५।०२४।३ बिभ्रत् स्मित-मुखाम्भोजं स्वेद-प्रालेय-भूषितम्  
भ्प्_१०।६५।०२५।१ स आजुहाव यमुनां जल-क्रीडार्थम् ईश्वरः  
भ्प्_१०।६५।०२५।३ निजं वाक्यम् अनादृत्य मत्त इत्य् आपगां बलः  
भ्प्_१०।६५।०२५।१ अनागतां हलाग्रेण कुपितो विचकर्ष ह  
भ्प्_१०।६५।०२६।१ पापे त्वं माम् अवज्ञाय यन् नायासि मयाहुता  
भ्प्_१०।६५।०२६।३ नेष्ये त्वां लाङ्गलाग्रेण शतधा काम-चारिणीम्  
भ्प्_१०।६५।०२७।१ एवं निर्भर्त्सिता भीता यमुना यदु-नन्दनम्  
भ्प्_१०।६५।०२७।३ उवाच चकिता वाचं पतिता पादयोर् नृप  
भ्प्_१०।६५।०२८।१ राम राम महा-बाहो न जाने तव विक्रमम्  
भ्प्_१०।६५।०२८।३ यस्यैकांशेन विधृता जगती जगतः पते  
भ्प्_१०।६५।०२९।१ परं भावं भगवतो भगवन् माम् अजानतीम्  
भ्प्_१०।६५।०२९।३ मोक्तुम् अर्हसि विश्वात्मन् प्रपन्नां भक्त-वत्सल  
भ्प्_१०।६५।०३०।१ ततो व्यमुञ्चद् यमुनां याचितो भगवान् बलः  
भ्प्_१०।६५।०३०।३ विजगाह जलं स्त्रीभिः करेणुभिर् इवेभ-राट्  
भ्प्_१०।६५।०३१।१ कामं विहृत्य सलिलाद् उत्तीर्णायासीताम्बरे  
भ्प्_१०।६५।०३१।३ भूषणानि महार्हाणि ददौ कान्तिः शुभां स्रजम्  
भ्प्_१०।६५।०३२।१ वसित्वा वाससी नीले मालां आमुच्य काञ्चनीम्  
भ्प्_१०।६५।०३२।३ रेये स्व्-अलङ्कृतो लिप्तो माहेन्द्र इव वारणः  
भ्प्_१०।६५।०३३।१ अद्यापि दृश्यते राजन् यमुनाकृष्ट-वर्त्मना  
भ्प्_१०।६५।०३३।३ बलस्यानन्त-वीर्यस्य वीर्यं सूचयतीव हि  
भ्प्_१०।६५।०३४।१ एवं सर्वा निशा याता एकेव रमतो व्रजे  
भ्प्_१०।६५।०३४।३ रामस्याक्षिप्त-चित्तस्य माधुर्यैर् व्रज-योषिताम्  
भ्प्_१०।६६।००१।० श्री-शुक उवाच  
भ्प्_१०।६६।००१।१ नन्द-व्रजं गते रामे करूषाधिपतिर् नृप  
भ्प्_१०।६६।००१।३ वासुदेवो ऽहम् इत्य् अज्ञो दूतं कृष्णाय प्राहिणोत्  
भ्प्_१०।६६।००२।१ त्वं वासुदेवो भगवान् अवतीऋनो जगत्-पतिः  
भ्प्_१०।६६।००२।३ इति प्रस्तोभितो बालैर् मेन आत्मानम् अच्युतम्  
भ्प्_१०।६६।००३।१ दूतं च प्राहिणोन् मन्दः कृष्णायाव्यक्त-वर्त्मने  
भ्प्_१०।६६।००३।३ द्वारकायां यथा बालो नृपो बाल-कृतो ऽबुधः  
भ्प्_१०।६६।००४।१ दूतस् तु द्वारकाम् एत्य सभायाम् आस्थितं प्रभुम्  
भ्प्_१०।६६।००४।३ कृष्णं कमल-पत्राक्षं राज-सन्देशम् अब्रवीत्  
भ्प्_१०।६६।००५।१ वासुदेवो ऽवतीर्नो ऽहम् एक एव न चापरः  
भ्प्_१०।६६।००५।३ भूतानाम् अनुकम्पार्थं त्वं तु मिथ्याभिधां त्यज  
भ्प्_१०।६६।००६।१ यानि त्वम् अस्मच्-चिह्नानि मौढ्याद् बिभर्षि सात्वत  
भ्प्_१०।६६।००६।३ त्यक्त्वैहि मां त्वं शरणं नो चेद् देहि ममाहवम्  
भ्प्_१०।६६।००७।० श्री-शुक उवाच  
भ्प्_१०।६६।००७।१ कत्थनं तद् उपाकर्ण्य पौण्ड्रकस्याल्प-मेधसः  
भ्प्_१०।६६।००७।३ उग्रसेनादयः सभ्या उच्चकैर् जहसुस् तदा  
भ्प्_१०।६६।००८।१ उवाच दूतं भगवान् परिहास-कथाम् अनु  
भ्प्_१०।६६।००८।३ उत्स्रक्ष्ये मूढ चिह्नानि यैस् त्वम् एवं विकत्थसे  
भ्प्_१०।६६।००९।१ मुखं तद् अपिधायाज्ञ कङ्क-गृध्र-वटैर् वृतः  
भ्प्_१०।६६।००९।३ शयिष्यसे हतस् तत्र भविता शरणं शुनाम्  
भ्प्_१०।६६।०१०।१ इति दूतस् तम् आक्षेपं स्वामिने सर्वम् आहरत्  
भ्प्_१०।६६।०१०।३ कृष्णो ऽपि रथम् आस्थाय काशीम् उपजगाम ह  
भ्प्_१०।६६।०११।१ पौण्ड्रको ऽपि तद्-उद्योगम् उपलभ्य महा-रथः  
भ्प्_१०।६६।०११।३ अक्षौहिणीभ्यां संयुक्तो निश्चक्राम पुराद् द्रुतम्  
भ्प्_१०।६६।०१२।१ तस्य काशी-पतिर् मित्रं पार्ष्णि-ग्राहो ऽन्वयान् नृप  
भ्प्_१०।६६।०१२।३ अक्षौहिणीभिस् तिसृभिर् अपश्यत् पौण्ड्रकं हरिः  
भ्प्_१०।६६।०१३।१ शङ्खार्य्-असि-गदा-शार्ङ्ग- श्रीवत्साद्य्-उपलक्षितम्  
भ्प्_१०।६६।०१३।३ बिभ्राणं कौस्तुभ-मणिं वन-माला-विभूषितम्  
भ्प्_१०।६६।०१४।१ कौशेय-वाससी पीते वसानं गरुड-ध्वजम्  
भ्प्_१०।६६।०१४।३ अमूल्य-मौल्य्-आभरणं स्फुरन्-मकर-कुण्डलम्  
भ्प्_१०।६६।०१५।१ दृष्ट्वा तम् आत्मनस् तुल्यं वेषं कृत्रिमम् आस्थितम्  
भ्प्_१०।६६।०१५।३ यथा नटं रङ्ग-गतं विजहास भृशं हरीः  
भ्प्_१०।६६।०१६।१ शुलैर् गदाभिः परिघैः शक्त्य्-ऋष्टि-प्रास-तोमरैः  
भ्प्_१०।६६।०१६।३ असिभिः पट्टिशैर् बाणैः प्राहरन्न् अरयो हरिम्  
भ्प्_१०।६६।०१७।१ कृष्णस् तु तत् पौण्ड्रक-काशिराजयोर्  
भ्प्_१०।६६।०१७।२ बलं गज-स्यन्दन-वाजि-पत्ति-मत्  
भ्प्_१०।६६।०१७।३ गदासि-चक्रेषुभिर् आर्दयद् भृशं  
भ्प्_१०।६६।०१७।४ यथा युगान्ते हुत-भुक् पृथक् प्रजाः  
भ्प्_१०।६६।०१८।१ आयोधनं तद् रथ-वाजि-कुञ्जर- द्विपत्-खरोष्ट्रैर् अरिणावखण्डितैः  
भ्प्_१०।६६।०१८।३ बभौ चितं मोद-वहं मनस्विनाम् आक्रीडनं भूत-पतेर् इवोल्बणम्  
भ्प्_१०।६६।०१९।१ अथाह पौण्ड्रकं शौरिर् भो भो पौण्ड्रक यद् भवान्  
भ्प्_१०।६६।०१९।३ दूत-वाक्येन माम् आह तान्य् अस्त्रण्य् उत्सृजामि ते  
भ्प्_१०।६६।०२०।१ त्याजयिष्ये ऽभिधानं मे यत् त्वयाज्ञ मृषा धृतम्  
भ्प्_१०।६६।०२०।३ व्रजामि शरनं ते ऽद्य यदि नेच्छामि संयुगम्  
भ्प्_१०।६६।०२१।१ इति क्षिप्त्वा शितैर् बाणैर् विरथी-कृत्य पौण्ड्रकम्  
भ्प्_१०।६६।०२१।३ शिरो ऽवृश्चद् रथाङ्गेन वज्रेणेन्द्रो यथा गिरेः  
भ्प्_१०।६६।०२२।१ तथा काशी-पतेः कायाच् छिर उत्कृत्य पत्रिभिः  
भ्प्_१०।६६।०२२।३ न्यपातयत् काशी-पुर्यां पद्म-कोशम् इवानिलः  
भ्प्_१०।६६।०२३।१ एवं मत्सरिणम् हत्वा पौण्ड्रकं स-सखं हरिः  
भ्प्_१०।६६।०२३।३ द्वारकाम् आविशत् सिद्धैर् गीयमान-कथामृतः  
भ्प्_१०।६६।०२४।१ स नित्यं भगवद्-ध्यान- प्रध्वस्ताखिल-बन्धनः  
भ्प्_१०।६६।०२४।३ बिभ्राणश् च हरे राजन् स्वरूपं तन्-मयो ऽभवत्  
भ्प्_१०।६६।०२५।१ शिरः पतितम् आलोक्य राज-द्वारे स-कुण्डलम्  
भ्प्_१०।६६।०२५।३ किम् इदं कस्य वा वक्त्रम् इति संशिशिरे जनाः  
भ्प्_१०।६६।०२६।१ राज्ञः काशी-पतेर् ज्ञात्वा महिष्यः पुत्र-बान्धवाः  
भ्प्_१०।६६।०२६।३ पौराश् च हा हता राजन् नाथ नाथेति प्रारुदन्  
भ्प्_१०।६६।०२७।१ सुदक्षिणस् तस्य सुतः कृत्वा संस्था-विधिं पतेः  
भ्प्_१०।६६।०२७।३ निहत्य पितृ-हन्तारं यास्याम्य् अपचितिं पितुः  
भ्प्_१०।६६।०२८।१ इत्य् आत्मनाभिसन्धाय सोपाध्यायो महेश्वरम्  
भ्प्_१०।६६।०२८।३ सु-दक्षिणो ऽर्चयाम् आस परमेण समाधिना  
भ्प्_१०।६६।०२९।१ प्रीतो ऽविमुक्ते भगवांस् तस्मै वरम् अदाद् विभुः  
भ्प्_१०।६६।०२९।३ पितृ-हन्तृ-वधोपायं स वव्रे वरम् ईप्सितम्  
भ्प्_१०।६६।०३०।१ दक्षिणाग्निं परिचर ब्राह्मणैः समम् ऋत्विजम्  
भ्प्_१०।६६।०३०।३ अभिचार-विधानेन स चाग्निः प्रमथैर् वृतः  
भ्प्_१०।६६।०३१।१ साधयिष्यति सङ्कल्पम् अब्रह्मण्ये प्रयोजितः  
भ्प्_१०।६६।०३१।३ इत्य् आदिष्टस् तथा चक्रे कृष्णायाभिचरन् व्रती  
भ्प्_१०।६६।०३२।१ ततो ऽग्निर् उत्थितः कुण्डान् मूर्तिमान् अति-भीषणः  
भ्प्_१०।६६।०३२।३ तप्त-ताम्र-शिखा-श्मश्रुर् अङ्गारोद्गारि-लोचनः  
भ्प्_१०।६६।०३३।१ दंष्ट्रोग्र-भ्रु-कुटी-दण्ड- कठोरास्यः स्व-जिह्वया  
भ्प्_१०।६६।०३३।३ आलिहन् सृक्वणी नग्नो विधुन्वंस् त्रि-शिखं ज्वलत्  
भ्प्_१०।६६।०३४।१ पद्भ्यां ताल-प्रमाणाभ्यां कम्पयन्न् अवनी-तलम्  
भ्प्_१०।६६।०३४।३ सो ऽभ्यधावद् वृतो भूतैर् द्वारकां प्रदहन् दिशः  
भ्प्_१०।६६।०३५।१ तम् आभिचार-दहनम् आयान्तं द्वारकौकसः  
भ्प्_१०।६६।०३५।३ विलोक्य तत्रसुः सर्वे वन-दाहे मृगा यथा  
भ्प्_१०।६६।०३६।१ अक्षैः सभायां क्रीडन्तं भगवन्तं भयातुराः  
भ्प्_१०।६६।०३६।३ त्राहि त्राहि त्रि-लोकेश वह्नेः प्रदहतः पुरम्  
भ्प्_१०।६६।०३७।१ श्रुत्वा तज् जन-वैक्लव्यं दृष्ट्वा स्वानां च साध्वसम्  
भ्प्_१०।६६।०३७।३ शरण्यः सम्प्रहस्याह मा भैष्टेत्य् अवितास्म्य् अहम्  
भ्प्_१०।६६।०३८।१ सर्वस्यान्तर्-बहिः-साक्षी कृत्यां माहेश्वरीं विभुः  
भ्प्_१०।६६।०३८।३ विज्ञाय तद्-विघातार्थं पार्श्व-स्थं चक्रम् आदिशत्  
भ्प्_१०।६६।०३९।१ तत् सूर्य-कोटि-प्रतिमं सुदर्शनं जाज्वल्यमानं प्रलयानल-प्रभम्  
भ्प्_१०।६६।०३९।३ स्व-तेजसा खं ककुभो ऽथ रोदसी चक्रं मुकुन्दास्त्रं अथाग्निम् आर्दयत्  
भ्प्_१०।६६।०४०।१ कृत्यानलः प्रतिहतः स रथान्ग-पाणेर्  
भ्प्_१०।६६।०४०।२ अस्त्रौजसा स नृप भग्न-मुखो निवृत्तः  
भ्प्_१०।६६।०४०।३ वाराणसीं परिसमेत्य सुदक्षिणं तं  
भ्प्_१०।६६।०४०।४ सर्त्विग्-जनं समदहत् स्व-कृतो ऽभिचारः  
भ्प्_१०।६६।०४१।१ चक्रं च विष्णोस् तद्-अनुप्रविष्टं वारानसीं साट्ट-सभालयापणाम्  
भ्प्_१०।६६।०४१।३ स-गोपुराट्टालक-कोष्ठ-सङ्कुलां स-कोश-हस्त्य्-अश्व-रथान्न-शालिनीम्  
भ्प्_१०।६६।०४२।१ दग्ध्वा वाराणसीं सर्वां विष्णोश् चक्रं सुदर्शनम्  
भ्प्_१०।६६।०४२।३ भूयः पार्श्वम् उपातिष्ठत् कृष्णस्याक्लिष्ट-कर्मणः  
भ्प्_१०।६६।०४३।१ य एनं श्रावयेन् मर्त्य उत्तमः-श्लोक-विक्रमम्  
भ्प्_१०।६६।०४३।३ समाहितो वा शृणुयात् सर्व-पापैः प्रमुच्यते  
भ्प्_१०।६७।००१।० श्री-राजोवाच  
भ्प्_१०।६७।००१।१ भुयो ऽहं श्रोतुम् इच्छामि रामस्याद्भुत-कर्मणः  
भ्प्_१०।६७।००१।३ अनन्तस्याप्रमेयस्य यद् अन्यत् कृतवान् प्रभुः  
भ्प्_१०।६७।००२।० श्री-शुक उवाच  
भ्प्_१०।६७।००२।१ नरकस्य सखा कश्चिद् द्विविदो नाम वानरः  
भ्प्_१०।६७।००२।३ सुग्रीव-सचिवः सो ऽथ भ्राता मैन्दस्य वीर्यवान्  
भ्प्_१०।६७।००३।१ सख्युः सो ऽपचितिं कुर्वन् वानरो राष्ट्र-विप्लवम्  
भ्प्_१०।६७।००३।३ पुर-ग्रामाकरान् घोषान् अदहद् वह्निम् उत्सृजन्  
भ्प्_१०।६७।००४।१ क्वचित् स शैलान् उत्पाट्य तैर् देशान् समचूर्णयत्  
भ्प्_१०।६७।००४।३ आनर्तान् सुतराम् एव यत्रास्ते मित्र-हा हरिः  
भ्प्_१०।६७।००५।१ क्वचित् समुद्र-मध्य-स्थो दोर्भ्याम् उत्क्षिप्य तज्-जलम्  
भ्प्_१०।६७।००५।३ देशान् नागायुत-प्राणो वेला-कूले न्यमज्जयत्  
भ्प्_१०।६७।००६।१ आश्रमान् ऋषि-मुख्यानां कृत्वा भग्न-वनस्पतीन्  
भ्प्_१०।६७।००६।३ अदूषयच् छकृन्-मूत्रैर् अग्नीन् वैतानिकान् खलः  
भ्प्_१०।६७।००७।१ पुरुषान् योषितो दृप्तः क्ष्माभृद्-द्रोनी-गुहासु सः  
भ्प्_१०।६७।००७।३ निक्षिप्य चाप्यधाच् छैलैः पेशष्कारीव कीटकम्  
भ्प्_१०।६७।००८।१ एवं देशान् विप्रकुर्वन् दूषयंश् च कुल-स्त्रियः  
भ्प्_१०।६७।००८।३ श्रुत्वा सु-ललितं गीतं गिरिं रैवतकं ययौ  
भ्प्_१०।६७।००९।१ तत्रापश्यद् यदु-पतिं रामं पुष्कर-मालिनम्  
भ्प्_१०।६७।००९।३ सुदर्शनीय-सर्वाङ्गं ललना-यूथ-मध्य-गम्  
भ्प्_१०।६७।०१०।१ गायन्तं वारुणीं पीत्वा मद-विह्वल-लोचनम्  
भ्प्_१०।६७।०१०।३ विभ्राजमानं वपुषा प्रभिन्नम् इव वारणम्  
भ्प्_१०।६७।०११।१ दुष्टः शाखा-मृगः शाखाम् आरूढः कम्पयन् द्रुमान्  
भ्प्_१०।६७।०११।३ चक्रे किलकिला-शब्दम् आत्मानं सम्प्रदर्शयन्  
भ्प्_१०।६७।०१२।१ तस्य धार्ष्ट्यं कपेर् वीक्ष्य तरुण्यो जाति-चापलाः  
भ्प्_१०।६७।०१२।३ हास्य-प्रिया विजहसुर् बलदेव-परिग्रहाः  
भ्प्_१०।६७।०१३।१ ता हेलयाम् आस कपिर् भ्रू-क्षेपैर् सम्मुखादिभिः  
भ्प्_१०।६७।०१३।३ दर्शयन् स्व-गुदं तासां रामस्य च निरीक्षितः  
भ्प्_१०।६७।०१४।१ तं ग्राव्णा प्राहरत् क्रुद्धो बलः प्रहरतां वरः  
भ्प्_१०।६७।०१४।३ स वञ्चयित्वा ग्रावाणं मदिरा-कलशं कपिः  
भ्प्_१०।६७।०१५।१ गृहीत्वा हेलयाम् आस धूर्तस् तं कोपयन् हसन्  
भ्प्_१०।६७।०१५।३ निर्भिद्य कलशं दुष्टो वासांस्य् आस्फालयद् बलम्  
भ्प्_१०।६७।०१५।५ कदर्थी-कृत्य बलवान् विप्रचक्रे मदोद्धतः  
भ्प्_१०।६७।०१६।१ तं तस्याविनयं दृष्ट्वा देशांश् च तद्-उपद्रुतान्  
भ्प्_१०।६७।०१६।३ क्रुद्धो मुषलम् आदत्त हलं चारि-जिघांसया  
भ्प्_१०।६७।०१७।१ द्विविदो ऽपि महा-वीर्यः शालम् उद्यम्य पाणिना  
भ्प्_१०।६७।०१७।३ अभ्येत्य तरसा तेन बलं मूर्धन्य् अताडयत्  
भ्प्_१०।६७।०१८।१ तं तु सङ्कर्षणो मूर्ध्नि पतन्तम् अचलो यथा  
भ्प्_१०।६७।०१८।३ प्रतिजग्राह बलवान् सुनन्देनाहनच् च तम्  
भ्प्_१०।६७।०१९।१ मूषलाहत-मस्तिष्को विरेजे रक्त-धारया  
भ्प्_१०।६७।०१९।३ गिरिर् यथा गैरिकया प्रहारं नानुचिन्तयन्  
भ्प्_१०।६७।०२०।१ पुनर् अन्यं समुत्क्षिप्य कृत्वा निष्पत्रम् ओजसा  
भ्प्_१०।६७।०२०।३ तेनाहनत् सु-सङ्क्रुद्धस् तं बलः शतधाच्छिनत्  
भ्प्_१०।६७।०२१।१ ततो ऽन्येन रुषा जघ्ने तं चापि शतधाच्छिनत्  
भ्प्_१०।६७।०२२।१ एवं युध्यन् भगवता भग्ने भग्ने पुनः पुनः  
भ्प्_१०।६७।०२२।३ आकृष्य सर्वतो वृक्षान् निर्वृक्षम् अकरोद् वनम्  
भ्प्_१०।६७।०२३।१ ततो ऽमुञ्चच् छिला-वर्षं बलस्योपर्य् अमर्षितः  
भ्प्_१०।६७।०२३।३ तत् सर्वं चूर्णयां आस लीलया मुषलायुधः  
भ्प्_१०।६७।०२४।१ स बाहू ताल-सङ्काशौ मुष्टी-कृत्य कपीश्वरः  
भ्प्_१०।६७।०२४।३ आसाद्य रोहिणी-पुत्रं ताभ्यां वक्षस्य् अरूरुजत्  
भ्प्_१०।६७।०२५।१ यादवेन्द्रो ऽपि तं दोर्भ्यां त्यक्त्वा मुषल-लाङ्गले  
भ्प्_१०।६७।०२५।३ जत्राव् अभ्यर्दयत् क्रुद्धः सो ऽपतद् रुधिरं वमन्  
भ्प्_१०।६७।०२६।१ चकम्पे तेन पतता स-टङ्कः स-वनस्पतिः  
भ्प्_१०।६७।०२६।३ पर्वतः कुरु-शार्दूल वायुना नौर् इवाम्भसि  
भ्प्_१०।६७।०२७।१ जय-शब्दो नमः-शब्दः साधु साध्व् इति चाम्बरे  
भ्प्_१०।६७।०२७।३ सुर-सिद्ध-मुनीन्द्राणाम् आसीत् कुसुम-वर्षिणाम्  
भ्प्_१०।६७।०२८।१ एवं निहत्य द्विविदं जगद्-व्यतिकरावहम्  
भ्प्_१०।६७।०२८।३ संस्तूयमानो भगवान् जनैः स्व-पुरम् आविशत्  
भ्प्_१०।६८।००१।० श्री-शुक उवाच  
भ्प्_१०।६८।००१।१ दुर्योधन-सुतां राजन् लक्ष्मणां समितिं-जयः  
भ्प्_१०।६८।००१।३ स्वयंवर-स्थाम् अहरत् साम्बो जाम्बवती-सुतः  
भ्प्_१०।६८।००२।१ कौरवाः कुपिता ऊचुर् दुर्विनीतो ऽयम् अर्भकः  
भ्प्_१०।६८।००२।३ कदर्थी-कृत्य नः कन्याम् अकामाम् अहरद् बलात्  
भ्प्_१०।६८।००३।१ बध्नीतेमं दुर्विनीतं किं करिष्यन्ति वृष्णयः  
भ्प्_१०।६८।००३।३ ये ऽस्मत्-प्रसादोपचितां दत्तां नो भुञ्जते महीम्  
भ्प्_१०।६८।००४।१ निगृहीतं सुतं श्रुत्वा यद्य् एष्यन्तीह वृष्णयः  
भ्प्_१०।६८।००४।३ भग्न-दर्पाः शमं यान्ति प्राणा इव सु-संयताः  
भ्प्_१०।६८।००५।१ इति कर्णः शलो भूरिर् यज्ञकेतुः सुयोधनः  
भ्प्_१०।६८।००५।३ साम्बम् आरेभिरे योद्धुं कुरु-वृद्धानुमोदिताः  
भ्प्_१०।६८।००६।१ दृष्ट्वानुधावतः साम्बो धार्तराष्ट्रान् महा-रथः  
भ्प्_१०।६८।००६।३ प्रगृह्य रुचिरं चापं तस्थौ सिम्ह इवैकलः  
भ्प्_१०।६८।००७।१ तं ते जिघृक्षवः क्रुद्धास् तिष्ठ तिष्ठेति भाषिणः  
भ्प्_१०।६८।००७।३ आसाद्य धन्विनो बाणैः कर्णाग्रण्यः समाकिरन्  
भ्प्_१०।६८।००८।१ सो ऽपविद्धः कुरु-श्रेष्ठ कुरुभिर् यदु-नन्दनः  
भ्प्_१०।६८।००८।३ नामृष्यत् तद् अचिन्त्यार्भः सिम्ह क्षुद्र-मृगैर् इव  
भ्प्_१०।६८।००९।१ विस्फूर्ज्य रुचिरं चापं सर्वान् विव्याध सायकैः  
भ्प्_१०।६८।००९।३ कर्णादीन् षड् रथान् वीरस् तावद्भिर् युगपत् पृथक्  
भ्प्_१०।६८।०१०।१ चतुर्भिश् चतुरो वाहान् एकैकेन च सारथीन्  
भ्प्_१०।६८।०१०।३ रथिनश् च महेष्वासांस् तस्य तत् ते ऽभ्यपूजयन्  
भ्प्_१०।६८।०११।१ तं तु ते विरथं चक्रुश् चत्वारश् चतुरो हयान्  
भ्प्_१०।६८।०११।३ एकस् तु सारथिं जघ्ने चिच्छेदण्यः शरासनम्  
भ्प्_१०।६८।०१२।१ तं बद्ध्वा विरथी-कृत्य कृच्छ्रेण कुरवो युधि  
भ्प्_१०।६८।०१२।३ कुमारं स्वस्य कन्यां च स्व-पुरं जयिनो ऽविशन्  
भ्प्_१०।६८।०१३।१ तच् छ्रुत्वा नारदोक्तेन राजन् सञ्जात-मन्यवः  
भ्प्_१०।६८।०१३।३ कुरून् प्रत्य् उद्यमं चक्रुर् उग्रसेन-प्रचोदिताः  
भ्प्_१०।६८।०१४।१ सान्त्वयित्वा तु तान् रामः सन्नद्धान् वृष्णि-पुङ्गवान्  
भ्प्_१०।६८।०१४।३ नैच्छत् कुरूणां वृष्णीनां कलिं कलि-मलापहः  
भ्प्_१०।६८।०१५।१ जगाम हास्तिन-पुरं रथेनादित्य-वर्चसा  
भ्प्_१०।६८।०१५।३ ब्राह्मणैः कुल-वृद्धैश् च वृतश् चन्द्र इव ग्रहैः  
भ्प्_१०।६८।०१६।१ गत्वा गजाह्वयं रामो बाह्योपवनम् आस्थितः  
भ्प्_१०।६८।०१६।३ उद्धवं प्रेषयाम् आस धृतराष्ट्रं बुभुत्सया  
भ्प्_१०।६८।०१७।१ सो ऽभिवन्द्याम्बिका-पुत्रं भीष्मं द्रोणं च बाह्लिकम्  
भ्प्_१०।६८।०१७।३ दुर्योधनं च विधि-वद् रामम् आगतं अब्रवीत्  
भ्प्_१०।६८।०१८।१ ते ऽति-प्रीतास् तम् आकर्ण्य प्राप्तं रामं सुहृत्-तमम्  
भ्प्_१०।६८।०१८।३ तम् अर्चयित्वाभिययुः सर्वे मङ्गल-पाणयः  
भ्प्_१०।६८।०१९।१ तं सङ्गम्य यथा-न्यायं गाम् अर्घ्यं च न्यवेदयन्  
भ्प्_१०।६८।०१९।३ तेषां ये तत्-प्रभाव-ज्ञाः प्रणेमुः शिरसा बलम्  
भ्प्_१०।६८।०२०।१ बन्धून् कुशलिनः श्रुत्वा पृष्ट्वा शिवम् अनामयम्  
भ्प्_१०।६८।०२०।३ परस्परम् अथो रामो बभाषे ऽविक्लवं वचः  
भ्प्_१०।६८।०२१।१ उग्रसेनः क्षितेशेशो यद् व आज्ञापयत् प्रभुः  
भ्प्_१०।६८।०२१।३ तद् अव्यग्र-धियः श्रुत्वा कुरुध्वम् अविलम्बितम्  
भ्प्_१०।६८।०२२।१ यद् यूयं बहवस् त्व् एकं जित्वाधर्मेण धार्मिकम्  
भ्प्_१०।६८।०२२।३ अबध्नीताथ तन् मृष्ये बन्धूनाम् ऐक्य-काम्यया  
भ्प्_१०।६८।०२३।१ वीर्य-शौर्य-बलोन्नद्धम् आत्म-शक्ति-समं वचः  
भ्प्_१०।६८।०२३।३ कुरवो बलदेवस्य निशम्योचुः प्रकोपिताः  
भ्प्_१०।६८।०२४।१ अहो महच् चित्रम् इदं काल-गत्या दुरत्यया  
भ्प्_१०।६८।०२४।३ आरुरुक्षत्य् उपानद् वै शिरो मुकुट-सेवितम्  
भ्प्_१०।६८।०२५।१ एते यौनेन सम्बद्धाः सह-शय्यासनाशनाः  
भ्प्_१०।६८।०२५।३ वृष्णयस् तुल्यतां नीता अस्मद्-दत्त-नृपासनाः  
भ्प्_१०।६८।०२६।१ चामर-व्यजने शङ्खम् आतपत्रं च पाण्डुरम्  
भ्प्_१०।६८।०२६।३ किरीटम् आसनं शय्यां भुञ्जते ऽस्मद्-उपेक्षया  
भ्प्_१०।६८।०२७।१ अलं यदूनां नरदेव-लाञ्छनैर् दातुः प्रतीपैः फणिनाम् इवामृतम्  
भ्प्_१०।६८।०२७।३ ये ऽस्मत्-प्रसादोपचिता हि यादवा आज्ञापयन्त्य् अद्य गत-त्रपा बत  
भ्प्_१०।६८।०२८।१ कथम् इन्द्रो ऽपि कुरुभिर् भीष्म-द्रोणार्जुनादिभिः  
भ्प्_१०।६८।०२८।३ अदत्तम् अवरुन्धीत सिंह-ग्रस्तम् इवोरणः  
भ्प्_१०।६८।०२९।० श्री-बादरायणिर् उवाच  
भ्प्_१०।६८।०२९।१ जन्म-बन्धु-श्रीयोन्नद्ध- मदास् ते भरतर्षभ  
भ्प्_१०।६८।०२९।३ आश्राव्य रामं दुर्वाच्यम् असभ्याः पुरम् आविशन्  
भ्प्_१०।६८।०३०।१ दृष्ट्वा कुरूनां दौःशील्यं श्रुत्वावाच्यानि चाच्युतः  
भ्प्_१०।६८।०३०।३ अवोचत् कोप-संरब्धो दुष्प्रेक्ष्यः प्रहसन् मुहुः  
भ्प्_१०।६८।०३१।१ नूनं नाना-मदोन्नद्धाः शान्तिं नेच्छन्त्य् असाधवः  
भ्प्_१०।६८।०३१।३ तेषां हि प्रशमो दण्डः पशूनां लगुडो यथा  
भ्प्_१०।६८।०३२।१ अहो यदून् सु-संरब्धान् कृष्णं च कुपितं शनैः  
भ्प्_१०।६८।०३२।३ सान्त्वयित्वाहम् एतेषां शमम् इच्छन्न् इहागतः  
भ्प्_१०।६८।०३३।१ त इमे मन्द-मतयः कलहाभिरताः खलाः  
भ्प्_१०।६८।०३३।३ तं माम् अवज्ञाय मुहुर् दुर्भाषान् मानिनो ऽब्रुवन्  
भ्प्_१०।६८।०३४।१ नोग्रसेनः किल विभुर् भोज-वृष्ण्य्-अन्धकेश्वरः  
भ्प्_१०।६८।०३४।३ शक्रादयो लोक-पाला यस्यादेशानुवर्तिनः  
भ्प्_१०।६८।०३५।१ सुधर्माक्रम्यते येन पारिजातो ऽमराङ्घ्रिपः  
भ्प्_१०।६८।०३५।३ आनीय भुज्यते सो ऽसौ न किलाध्यासनार्हणः  
भ्प्_१०।६८।०३६।१ यस्य पाद-युगं साक्षाच् छ्रीर् उपास्ते ऽखिलेश्वरी  
भ्प्_१०।६८।०३६।३ स नार्हति किल श्रीशो नरदेव-परिच्छदान्  
भ्प्_१०।६८।०३७।१ यस्याङ्घ्रि-पङ्कज-रजो ऽखिल-लोक-पालैर्  
भ्प्_१०।६८।०३७।२ मौल्य्-उत्तमैर् धृतम् उपासित-तीर्थ-तीर्थम्  
भ्प्_१०।६८।०३७।३ ब्रह्मा भवो ऽहम् अपि यस्य कलाः कलायाः  
भ्प्_१०।६८।०३७।४ श्रीश् चोद्वहेम चिरम् अस्य नृपासनं क्व  
भ्प्_१०।६८।०३८।१ भुञ्जते कुरुभिर् दत्तं भू-खण्डं वृष्णयः किल  
भ्प्_१०।६८।०३८।३ उपानहः किल वयं स्वयं तु कुरवः शिरः  
भ्प्_१०।६८।०३९।१ अहो ऐश्वर्य-मत्तानां मत्तानाम् इव मानिनाम्  
भ्प्_१०।६८।०३९।३ असम्बद्धा गिऋओ रुक्षाः कः सहेतानुशासीता  
भ्प्_१०।६८।०४०।१ अद्य निष्कौरवं पृथ्वीं करिष्यामीत्य् अमर्षितः  
भ्प्_१०।६८।०४०।३ गृहीत्वा हलम् उत्तस्थौ दहन्न् इव जगत्-त्रयम्  
भ्प्_१०।६८।०४१।१ लाङ्गलाग्रेण नगरम् उद्विदार्य गजाह्वयम्  
भ्प्_१०।६८।०४१।३ विचकर्ष स गङ्गायां प्रहरिष्यन्न् अमर्षितः  
भ्प्_१०।६८।०४२।१ जल-यानम् इवाघूर्णं गङ्गायां नगरं पतत्  
भ्प्_१०।६८।०४२।३ आकृष्यमाणम् आलोक्य कौरवाः जात-सम्भ्रमाः  
भ्प्_१०।६८।०४३।१ तम् एव शरणं जग्मुः स-कुटुम्बा जिजीविषवः  
भ्प्_१०।६८।०४३।३ स-लक्ष्मणं पुरस्-कृत्य साम्बं प्राञ्जलयः प्रभुम्  
भ्प्_१०।६८।०४४।१ राम रामाखिलाधार प्रभावं न विदाम ते  
भ्प्_१०।६८।०४४।३ मूढानां नः कु-बुद्धीनां क्षन्तुम् अर्हस्य् अतिक्रमम्  
भ्प्_१०।६८।०४५।१ स्थित्य्-उत्पत्त्य्-अप्ययानां त्वम् एको हेतुर् निराश्रयः  
भ्प्_१०।६८।०४५।३ लोकान् क्रीडनकान् ईश क्रीडतस् ते वदन्ति हि  
भ्प्_१०।६८।०४६।१ त्वम् एव मूर्ध्नीदम् अनन्त लीलया भू-मण्डलं बिभर्षि सहस्र-मूर्धन्  
भ्प्_१०।६८।०४६।३ अन्ते च यः स्वात्म-निरुद्ध-विश्वः शेषे ऽद्वितीयः परिशिष्यमाणः  
भ्प्_१०।६८।०४७।१ कोपस् ते ऽखिल-शिक्षार्थं न द्वेषान् न च मत्सरात्  
भ्प्_१०।६८।०४७।३ बिभ्रतो भगवन् सत्त्वं स्थिति-पालन-तत्परः  
भ्प्_१०।६८।०४८।१ नमस् ते सर्व-भूतात्मन् सर्व-शक्ति-धराव्यय  
भ्प्_१०।६८।०४८।३ विश्व-कर्मन् नमस् ते ऽस्तु त्वां वयं शरणं गताः  
भ्प्_१०।६८।०४९।० श्री-शुक उवाच  
भ्प्_१०।६८।०४९।१ एवं प्रपन्नैः संविग्नैर् वेपमानायनैर् बलः  
भ्प्_१०।६८।०४९।३ प्रसादितः सु-प्रसन्नो मा भैष्टेत्य् अभयं ददौ  
भ्प्_१०।६८।०५०।१ दुर्योधनः पारिबर्हं कुञ्जरान् षष्टि-हायनान्  
भ्प्_१०।६८।०५०।३ ददौ च द्वादश-शतान्य् अयुतानि तुरङ्गमान्  
भ्प्_१०।६८।०५१।१ रथानां षट्-सहस्राणि रौक्माणां सूर्य-वर्चसाम्  
भ्प्_१०।६८।०५१।३ दासीनां निष्क-कण्ठीनां सहस्रं दुहितृ-वत्सलः  
भ्प्_१०।६८।०५२।१ प्रतिगृह्य तु तत् सर्वं भगवान् सात्वतर्षभः  
भ्प्_१०।६८।०५२।३ स-सुतः स-स्नुषः प्रायात् सुहृद्भिर् अभिनन्दितः  
भ्प्_१०।६८।०५३।१ ततः प्रविष्टः स्व-पुरं हलायुधः  
भ्प्_१०।६८।०५३।२ समेत्य बन्धून् अनुरक्त-चेतसः  
भ्प्_१०।६८।०५३।३ शशम्स सर्वं यदु-पुङ्गवानां  
भ्प्_१०।६८।०५३।४ मध्ये सभायां कुरुषु स्व-चेष्टितम्  
भ्प्_१०।६८।०५४।१ अद्यापि च पुरं ह्य् एतत् सूचयद् राम-विक्रमम्  
भ्प्_१०।६८।०५४।३ समुन्नतं दक्षिणतो गङ्गायाम् अनुदृश्यते  
भ्प्_१०।६९।००१।० श्री-शुक उवाच  
भ्प्_१०।६९।००१।१ नरकं निहतं श्रुत्वा तथोद्वाहं च योषिताम्  
भ्प्_१०।६९।००१।३ कृष्णेनैकेन बह्वीनां तद्-दिदृक्षुः स्म नारदः  
भ्प्_१०।६९।००२।१ चित्रं बतैतद् एकेन वपुषा युगपत् पृथक्  
भ्प्_१०।६९।००२।३ गृहेषु द्व्य्-अष्ट-साहस्रं स्त्रिय एक उदावहत्  
भ्प्_१०।६९।००३।१ इत्य् उत्सुको द्वारवतीं देवर्षिर् द्रष्टुम् आगमत्  
भ्प्_१०।६९।००३।३ पुष्पितोपवनाराम- द्विजालि-कुल-नादिताम्  
भ्प्_१०।६९।००४।१ उत्फुल्लेन्दीवराम्भोज- कह्लार-कुमुदोत्पलैः  
भ्प्_१०।६९।००४।३ छुरितेषु सरःसूच्चैः कूजितां हंस-सारसैः  
भ्प्_१०।६९।००५।१ प्रासाद-लक्षैर् नवभिर् जुष्टां स्फाटिक-राजतैः  
भ्प्_१०।६९।००५।३ महा-मरकत-प्रख्यैः स्वर्ण-रत्न-परिच्छदैः  
भ्प्_१०।६९।००६।१ विभक्त-रथ्या-पथ-चत्वरापणैः शाला-सभाभी रुचिरां सुरालयैः  
भ्प्_१०।६९।००६।३ संसिक्त-मार्गाङ्गन-वीथि-देहलीं पतत्-पताक-ध्वज-वारितातपाम्  
भ्प्_१०।६९।००७।१ तस्याम् अन्तः-पुरं श्रीमद् अर्चितं सर्व-धिष्ण्य-पैः  
भ्प्_१०।६९।००७।३ हरेः स्व-कौशलं यत्र त्वष्ट्रा कार्त्स्न्येन दर्शितम्  
भ्प्_१०।६९।००८।१ तत्र षोडशभिः सद्म- सहस्रैः समलङ्कृतम्  
भ्प्_१०।६९।००८।३ विवेशैकतोमं शौरेः पत्नीनां भवनं महत्  
भ्प्_१०।६९।००९।१ विष्टब्धं विद्रुम-स्तम्भैर् वैदूर्य-फलकोत्तमैः  
भ्प्_१०।६९।००९।३ इन्द्रनील-मयैः कुड्यैर् जगत्या चाहत-त्विषा  
भ्प्_१०।६९।०१०।१ वितानैर् निर्मितैस् त्वष्ट्रा मुक्ता-दाम-विलम्बिभिः  
भ्प्_१०।६९।०१०।३ दान्तैर् आसन-पर्यङ्कैर् मण्य्-उत्तम-परिष्कृतैः  
भ्प्_१०।६९।०११।१ दासीभिर् निष्क-कण्ठीभिः सु-वासोभिर् अलङ्कृतम्  
भ्प्_१०।६९।०११।३ पुम्भिः स-कञ्चुकोष्णीष सु-वस्त्र-मणि-कुण्डलैः  
भ्प्_१०।६९।०१२।१ रत्न-प्रदीप-निकर-द्युतिभिर् निरस्त- ध्वान्तं विचित्र-वलभीषु शिखण्डिनो ऽङ्ग  
भ्प्_१०।६९।०१२।३ नृत्यन्ति यत्र विहितागुरु-धूपम् अक्षैर् निर्यान्तम् ईक्ष्य घन-बुद्धय उन्नदन्तः  
भ्प्_१०।६९।०१३।१ तस्मिन् समान-गुण-रूप-वयः-सु-वेष-  
भ्प्_१०।६९।०१३।२ दासी-सहस्र-युतयानुसवं गृहिण्या  
भ्प्_१०।६९।०१३।३ विप्रो ददर्श चमर-व्यजनेन रुक्म-  
भ्प्_१०।६९।०१३।४ दण्डेन सात्वत-पतिं परिवीजयन्त्या  
भ्प्_१०।६९।०१४।१ तं सन्निरीक्ष्य भगवान् सहसोत्थित-श्री-  
भ्प्_१०।६९।०१४।२ पर्यङ्कतः सकल-धर्म-भृतां वरिष्ठः  
भ्प्_१०।६९।०१४।३ आनम्य पाद-युगलं शिरसा किरीट-  
भ्प्_१०।६९।०१४।४ जुष्टेन साञ्जलिर् अवीविशद् आसने स्वे  
भ्प्_१०।६९।०१५।१ तस्यावनिज्य चरणौ तद्-अपः स्व-मूर्ध्ना  
भ्प्_१०।६९।०१५।२ बिभ्रज् जगद्-गुरुतमो ऽपि सतां पतिर् हि  
भ्प्_१०।६९।०१५।३ ब्रह्मण्य-देव इति यद् गुण-नाम युक्तं  
भ्प्_१०।६९।०१५।४ तस्यैव यच्-चरण-शौचम् अशेष-तीर्थम्  
भ्प्_१०।६९।०१६।१ सम्पूज्य देव-ऋषि-वर्यम् ऋषिः पुराणो  
भ्प्_१०।६९।०१६।२ नारायणो नर-सखो विधिनोदितेन  
भ्प्_१०।६९।०१६।३ वाण्याभिभाष्य मितयामृत-मिष्टया तं  
भ्प्_१०।६९।०१६।४ प्राह प्रभो भगवते करवाम हे किम्  
भ्प्_१०।६९।०१७।० श्री-नारद उवाच  
भ्प्_१०।६९।०१७।१ नैवाद्भुतं त्वयि विभो ऽखिल-लोक-नाथे  
भ्प्_१०।६९।०१७।२ मैत्री जनेषु सकलेषु दमः खलानाम्  
भ्प्_१०।६९।०१७।३ निःश्रेयसाय हि जगत्-स्थिति-रक्षणाभ्यां  
भ्प्_१०।६९।०१७।४ स्वैरावतार उरुगाय विदाम सुष्ठु  
भ्प्_१०।६९।०१८।१ दृष्टं तवाङ्घ्रि-युगलं जनतापवर्गं  
भ्प्_१०।६९।०१८।२ ब्रह्मादिभिर् हृदि विचिन्त्यम् अगाध-बोधैः  
भ्प्_१०।६९।०१८।३ संसार-कूप-पतितोत्तरणावलम्बं  
भ्प्_१०।६९।०१८।४ ध्यायंश् चराम्य् अनुगृहाण यथा स्मृतिः स्यात्  
भ्प्_१०।६९।०१९।१ ततो ऽन्यद् आविशद् गेहं कृष्ण-पत्न्याः स नारदः  
भ्प्_१०।६९।०१९।३ योगेश्वरेश्वरस्याङ्ग योग-माया-विवित्सया  
भ्प्_१०।६९।०२०।१ दीव्यन्तम् अक्षैस् तत्रापि प्रियया चोद्धवेन च  
भ्प्_१०।६९।०२०।३ पूजितः परया भक्त्या प्रत्युत्थानासनादिभिः  
भ्प्_१०।६९।०२१।१ पृष्टश् चाविदुषेवासौ कदायातो भवान् इति  
भ्प्_१०।६९।०२१।३ क्रियते किं नु पूर्णानाम् अपूर्णैर् अस्मद्-आदिभिः  
भ्प्_१०।६९।०२२।१ अथापि ब्रूहि नो ब्रह्मन् जन्मैतच् छोभनं कुरु  
भ्प्_१०।६९।०२२।३ स तु विस्मित उत्थाय तूष्णीम् अन्यद् अगाद् गृहम्  
भ्प्_१०।६९।०२३।१ तत्राप्य् अचष्ट गोविन्दं लालयन्तं सुतान् शिशून्  
भ्प्_१०।६९।०२३।३ ततो ऽन्यस्मिन् गृहे ऽपश्यन् मज्जनाय कृतोद्यमम्  
भ्प्_१०।६९।०२४।१ जुह्वन्तं च वितानाग्नीन् यजन्तं पञ्चभिर् मखैः  
भ्प्_१०।६९।०२४।३ भोजयन्तं द्विजान् क्वापि भुञ्जानम् अवशेषितम्  
भ्प्_१०।६९।०२५।१ क्वापि सन्ध्याम् उपासीनं जपन्तं ब्रह्म वाग्-यतम्  
भ्प्_१०।६९।०२५।३ एकत्र चासि-चर्माभ्यां चरन्तम् असि-वर्त्मसु  
भ्प्_१०।६९।०२६।१ अश्वैर् गजै रथैः क्वापि विचरन्तं गदाग्रजम्  
भ्प्_१०।६९।०२६।३ क्वचिच् छयानं पर्यङ्के स्तूयमानं च वन्दिभिः  
भ्प्_१०।६९।०२७।१ मन्त्रयन्तं च कस्मिंश्चिन् मन्त्रिभिश् चोद्धवादिभिः  
भ्प्_१०।६९।०२७।३ जल-क्रीडा-रतं क्वापि वारमुख्याबलावृतम्  
भ्प्_१०।६९।०२८।१ कुत्रचिद् द्विज-मुख्येभ्यो ददतं गाः स्व्-अलङ्कृताः  
भ्प्_१०।६९।०२८।३ इतिहास-पुराणानि शृण्वन्तं मङ्गलानि च  
भ्प्_१०।६९।०२९।१ हसन्तं हास-कथया कदाचित् प्रियया गृहे  
भ्प्_१०।६९।०२९।३ क्वापि धर्मं सेवमानम् अर्थ-कामौ च कुत्रचित्  
भ्प्_१०।६९।०३०।१ ध्यायन्तम् एकम् आसीनं पुरुषं प्रकृतेः परम्  
भ्प्_१०।६९।०३०।३ शुश्रूषन्तं गुरून् क्वापि कामैर् भोगैः सपर्यया  
भ्प्_१०।६९।०३१।१ कुर्वन्तं विग्रहं कैश्चित् सन्धिं चान्यत्र केशवम्  
भ्प्_१०।६९।०३१।३ कुत्रापि सह रामेण चिन्तयन्तं सतां शिवम्  
भ्प्_१०।६९।०३२।१ पुत्राणां दुहितॄणां च काले विध्य्-उपयापनम्  
भ्प्_१०।६९।०३२।३ दारैर् वरैस् तत्-सदृशैः कल्पयन्तं विभूतिभिः  
भ्प्_१०।६९।०३३।१ प्रस्थापनोपनयनैर् अपत्यानां महोत्सवान्  
भ्प्_१०।६९।०३३।३ वीक्ष्य योगेश्वरेशस्य येषां लोका विसिस्मिरे  
भ्प्_१०।६९।०३४।१ यजन्तं सकलान् देवान् क्वापि क्रतुभिर् ऊर्जितैः  
भ्प्_१०।६९।०३४।३ पूर्तयन्तं क्वचिद् धर्मं कूर्पाराम-मठादिभिः  
भ्प्_१०।६९।०३५।१ चरन्तं मृगयां क्वापि हयम् आरुह्य सैन्धवम्  
भ्प्_१०।६९।०३५।३ घ्नन्तं तत्र पशून् मेध्यान् परीतं यदु-पुङ्गवैः  
भ्प्_१०।६९।०३६।१ अव्यक्त-लिन्गं प्रकृतिष्व् अन्तः-पुर-गृहादिषु  
भ्प्_१०।६९।०३६।३ क्वचिच् चरन्तं योगेशं तत्-तद्-भाव-बुभुत्सया  
भ्प्_१०।६९।०३७।१ अथोवाच हृषीकेशं नारदः प्रहसन्न् इव  
भ्प्_१०।६९।०३७।३ योग-मायोदयं वीक्ष्य मानुषीम् ईयुषो गतिम्  
भ्प्_१०।६९।०३८।१ विदाम योग-मायास् ते दुर्दर्शा अपि मायिनाम्  
भ्प्_१०।६९।०३८।३ योगेश्वरात्मन् निर्भाता भवत्-पाद-निषेवया  
भ्प्_१०।६९।०३९।१ अनुजानीहि मां देव लोकांस् ते यशसाप्लुतान्  
भ्प्_१०।६९।०३९।३ पर्यटामि तवोद्गायन् लीला भुवन-पावनीः  
भ्प्_१०।६९।०४०।० श्री-भगवान् उवाच  
भ्प्_१०।६९।०४०।१ ब्रह्मन् धन्नस्य वक्ताहं कर्ता तद्-अनुमोदिता  
भ्प्_१०।६९।०४०।३ तच् छिक्षयन् लोकम् इमम् आस्थितः पुत्र मा खिदः  
भ्प्_१०।६९।०४१।० श्री-शुक उवाच  
भ्प्_१०।६९।०४१।१ इत्य् आचरन्तं सद्-धर्मान् पावनान् गृह-मेधिनाम्  
भ्प्_१०।६९।०४१।३ तम् एव सर्व-गेहेषु सन्तम् एकं ददर्श ह  
भ्प्_१०।६९।०४२।१ कृष्णस्यानन्त-वीर्यस्य योग-माया-महोदयम्  
भ्प्_१०।६९।०४२।३ मुहुर् दृष्ट्वा ऋषिर् अभूद् विस्मितो जात-कौतुकः  
भ्प्_१०।६९।०४३।१ इत्य् अर्थ-काम-धर्मेषु कृष्णेन श्रद्धितात्मना  
भ्प्_१०।६९।०४३।३ सम्यक् सभाजितः प्रीतस् तम् एवानुस्मरन् ययौ  
भ्प्_१०।६९।०४४।१ एवं मनुष्य-पदवीम् अनुवर्तमानो नारायणो ऽखिल-भवाय गृहीत-शक्तिः  
भ्प्_१०।६९।०४४।३ रेमे ऽण्ग षोडश-सहस्र-वराङ्गनानां स-व्रीड-सौहृद-निरीक्षण-हास-जुष्टः  
भ्प्_१०।६९।०४५।१ यानीह विश्व-विलयोद्भव-वृत्ति-हेतुः  
भ्प्_१०।६९।०४५।२ कर्माण्य् अनन्य-विषयाणि हरीश् चकार  
भ्प्_१०।६९।०४५।३ यस् त्व् अङ्ग गायति शृणोत्य् अनुमोदते वा  
भ्प्_१०।६९।०४५।४ भक्तिर् भवेद् भगवति ह्य् अपवर्ग-मार्गे  
भ्प्_१०।७०।००१।० श्री-शुक उवाच  
भ्प्_१०।७०।००१।१ अथोषस्य् उपवृत्तायां कुक्कुटान् कूजतो ऽशपन्  
भ्प्_१०।७०।००१।३ गृहीत-कण्ठ्यः पतिभिर् माधव्यो विरहातुराः  
भ्प्_१०।७०।००२।१ वयांस्य् अरोरुवन् कृष्णं बोधयन्तीव वन्दिनः  
भ्प्_१०।७०।००२।३ गायत्स्व् अलिष्व् अनिद्राणि मन्दार-वन-वायुभिः  
भ्प्_१०।७०।००३।१ मुहूर्तं तं तु वैदर्भी नामृष्यद् अति-शोभनम्  
भ्प्_१०।७०।००३।३ परिरम्भण-विश्लेषात् प्रिय-बाह्व्-अन्तरं गता  
भ्प्_१०।७०।००४।१ ब्राह्मे मुहूर्त उत्थाय वार्य् उपस्पृश्य माधवः  
भ्प्_१०।७०।००४।३ दध्यौ प्रसन्न-करण आत्मानं तमसः परम्  
भ्प्_१०।७०।००५।१ एकं स्वयं-ज्योतिर् अनन्यम् अव्ययं स्व-संस्थया नित्य-निरस्त-कल्मषम्  
भ्प्_१०।७०।००५।३ ब्रह्माख्यम् अस्योद्भव-नाश-हेतुभिः स्व-शक्तिभिर् लक्षित-भाव-निर्वृतिम्  
भ्प्_१०।७०।००६।१ अथाप्लुतो ऽम्भस्य् अमले यथा-विधि  
भ्प्_१०।७०।००६।२ क्रिया-कलापं परिधाय वाससी  
भ्प्_१०।७०।००६।३ चकार सन्ध्योपगमादि सत्तमो  
भ्प्_१०।७०।००६।४ हुतानलो ब्रह्म जजाप वाग्-यतः  
भ्प्_१०।७०।००७।१ उपस्थायार्कम् उद्यन्तं तर्पयित्वात्मनः कलाः  
भ्प्_१०।७०।००७।३ देवान् ऋषीन् पितॄन् वृद्धान् विप्रान् अभ्यर्च्य चात्मवान्  
भ्प्_१०।७०।००८।१ धेनूनां रुक्म-शृङ्गीनां साध्वीनां मौक्तिक-स्रजाम्  
भ्प्_१०।७०।००८।३ पयस्विनीनां गृष्टीनां स-वत्सानां सु-वाससाम्  
भ्प्_१०।७०।००९।१ ददौ रूप्य-खुराग्राणां क्षौमाजिन-तिलैः सह  
भ्प्_१०।७०।००९।३ अलङ्कृतेभ्यो विप्रेभ्यो बद्वं बद्वं दिने दिने  
भ्प्_१०।७०।०१०।१ गो-विप्र-देवता-वृद्ध- गुरून् भूतानि सर्वशः  
भ्प्_१०।७०।०१०।३ नमस्कृत्यात्म-सम्भूतीर् मङ्गलानि समस्पृशत्  
भ्प्_१०।७०।०११।१ आत्मानं भूषयाम् आस नर-लोक-विभूषणम्  
भ्प्_१०।७०।०११।३ वासोभिर् भूषणैः स्वीयैर् दिव्य-स्रग्-अनुलेपनैः  
भ्प्_१०।७०।०१२।१ अवेक्ष्याज्यं तथादर्शं गो-वृष-द्विज-देवताः  
भ्प्_१०।७०।०१२।३ कामांश् च सर्व-वर्णानां पौरान्तः-पुर-चारिणाम्  
भ्प्_१०।७०।०१२।५ प्रदाप्य प्रकृतीः कामैः प्रतोष्य प्रत्यनन्दत  
भ्प्_१०।७०।०१३।१ संविभज्याग्रतो विप्रान् स्रक्-ताम्बूलानुलेपनैः  
भ्प्_१०।७०।०१३।३ सुहृदः प्रकृतीर् दारान् उपायुङ्क्त ततः स्वयम्  
भ्प्_१०।७०।०१४।१ तावत् सूत उपानीय स्यन्दनं परमाद्भुतम्  
भ्प्_१०।७०।०१४।३ सुग्रीवाद्यैर् हयैर् युक्तं प्रणम्यावस्थितो ऽग्रतः  
भ्प्_१०।७०।०१५।१ गृहीत्वा पाणिना पाणी सारथेस् तम् अथारुहत्  
भ्प्_१०।७०।०१५।३ सात्यक्य्-उद्धव-संयुक्तः पूर्वाद्रिम् इव भास्करः  
भ्प्_१०।७०।०१६।१ ईक्षितो ऽन्तः-पुर-स्त्रीणां स-व्रीड-प्रेम-वीक्षितैः  
भ्प्_१०।७०।०१६।३ कृच्छ्राद् विसृष्टो निरगाज् जात-हासो हरन् मनः  
भ्प्_१०।७०।०१७।१ सुधर्माख्यां सभां सर्वैर् वृष्णिभिः परिवारितः  
भ्प्_१०।७०।०१७।३ प्राविशद् यन्-निविष्टानां न सन्त्य् अङ्ग षड् ऊर्मयः  
भ्प्_१०।७०।०१८।१ तत्रोपविस्तः परमासने विभुर् बभौ स्व-भासा ककुभो ऽवभासयन्  
भ्प्_१०।७०।०१८।३ वृतो नृ-सिंहैर् यदुभिर् यदूत्तमो यथोडु-राजो दिवि तारका-गणैः  
भ्प्_१०।७०।०१९।१ तत्रोपमन्त्रिणो राजन् नाना-हास्य-रसैर् विभुम्  
भ्प्_१०।७०।०१९।३ उपतस्थुर् नटाचार्या नर्तक्यस् ताण्डवैः पृथक्  
भ्प्_१०।७०।०२०।१ मृदङ्ग-वीणा-मुरज- वेणु-ताल-दर-स्वनैः  
भ्प्_१०।७०।०२०।३ ननृतुर् जगुस् तुष्टुवुश् च सूत-मागध-वन्दिनः  
भ्प्_१०।७०।०२१।१ तत्राहुर् ब्राह्मणाः केचिद् आसीना ब्रह्म-वादिनः  
भ्प्_१०।७०।०२१।३ पूर्वेषां पुण्य-यशसां राज्ञां चाकथयन् कथाः  
भ्प्_१०।७०।०२२।१ तत्रैकः पुरुषो राजन्न् आगतो ऽपूर्व-दर्शनः  
भ्प्_१०।७०।०२२।३ विज्ञापितो भगवते प्रतीहारैः प्रवेशितः  
भ्प्_१०।७०।०२३।१ स नमस्कृत्य कृष्णाय परेशाय कृताञ्जलिः  
भ्प्_१०।७०।०२३।३ राज्ञाम् आवेदयद् दुःखं जरासन्ध-निरोध-जम्  
भ्प्_१०।७०।०२४।१ ये च दिग्-विजये तस्य सन्नतिं न ययुर् नृपाः  
भ्प्_१०।७०।०२४।३ प्रसह्य रुद्धास् तेनासन्न् अयुते द्वे गिरिव्रजे  
भ्प्_१०।७०।०२५।० राजान ऊचुः  
भ्प्_१०।७०।०२५।१ कृष्ण कृष्णाप्रमेयात्मन् प्रपन्न-भय-भञ्जन  
भ्प्_१०।७०।०२५।३ वयं त्वां शरणं यामो भव-भीताः पृथग्-धियः  
भ्प्_१०।७०।०२६।१ लोको विकर्म-निरतः कुशले प्रमत्तः  
भ्प्_१०।७०।०२६।२ कर्मण्य् अयं त्वद्-उदिते भवद्-अर्चने स्वे  
भ्प्_१०।७०।०२६।३ यस् तावद् अस्य बलवान् इह जीविताशां  
भ्प्_१०।७०।०२६।४ सद्यश् छिनत्त्य् अनिमिषाय नमो ऽस्तु तस्मै  
भ्प्_१०।७०।०२७।१ लोके भवाञ् जगद्-इनः कलयावतीर्णः  
भ्प्_१०।७०।०२७।२ सद्-रक्षणाय खल-निग्रहणाय चान्यः  
भ्प्_१०।७०।०२७।३ कश्चित् त्वदीयम् अतियाति निदेशम् ईश  
भ्प्_१०।७०।०२७।४ किं वा जनः स्व-कृतम् ऋच्छति तन् न विद्मः  
भ्प्_१०।७०।०२८।१ स्वप्नायितं नृप-सुखं पर-तन्त्रम् ईश  
भ्प्_१०।७०।०२८।२ शश्वद्-भयेन मृतकेन धुरं वहामः  
भ्प्_१०।७०।०२८।३ हित्वा तद् आत्मनि सुखं त्वद्-अनीह-लभ्यं  
भ्प्_१०।७०।०२८।४ क्लिश्यामहे ऽति-कृपणास् तव माययेह  
भ्प्_१०।७०।०२९।१ तन् नो भवान् प्रणत-शोक-हराङ्घ्रि-युग्मो  
भ्प्_१०।७०।०२९।२ बद्धान् वियुङ्क्ष्व मगधाह्वय-कर्म-पाशात्  
भ्प्_१०।७०।०२९।३ यो भू-भुजो ऽयुत-मतङ्गज-वीर्यम् एको  
भ्प्_१०।७०।०२९।४ बिभ्रद् रुरोध भवने मृग-राड् इवावीः  
भ्प्_१०।७०।०३०।१ यो वै त्वया द्वि-नव-कृत्व उदात्त-चक्र  
भ्प्_१०।७०।०३०।२ भग्नो मृधे खलु भवन्तम् अनन्त-वीर्यम्  
भ्प्_१०।७०।०३०।३ जित्वा नृ-लोक-निरतं सकृद् ऊढ-दर्पो  
भ्प्_१०।७०।०३०।४ युष्मत्-प्रजा रुजति नो ऽजित तद् विधेहि  
भ्प्_१०।७०।०३१।० दूत उवाच  
भ्प्_१०।७०।०३१।१ इति मागध-संरुद्धा भवद्-दर्शन-कङ्क्षिणः  
भ्प्_१०।७०।०३१।३ प्रपन्नाः पाद-मूलं ते दीनानां शं विधीयताम्  
भ्प्_१०।७०।०३२।० श्री-शुक उवाच  
भ्प्_१०।७०।०३२।१ राज-दूते ब्रुवत्य् एवं देवर्षिः परम-द्युतिः  
भ्प्_१०।७०।०३२।३ बिभ्रत् पिङ्ग-जटा-भारं प्रादुरासीद् यथा रविः  
भ्प्_१०।७०।०३३।१ तं दृष्ट्वा भगवान् कृष्णः सर्व-लोकेश्वरेश्वरः  
भ्प्_१०।७०।०३३।३ ववन्द उत्थितः शीर्ष्णा स-सभ्यः सानुगो मुदा  
भ्प्_१०।७०।०३४।१ सभाजयित्वा विधि-वत् कृतासन-परिग्रहम्  
भ्प्_१०।७०।०३४।३ बभाषे सुनृतैर् वाक्यैः श्रद्धया तर्पयन् मुनिम्  
भ्प्_१०।७०।०३५।१ अपि स्विद् अद्य लोकानां त्रयाणाम् अकुतो-भयम्  
भ्प्_१०।७०।०३५।३ ननु भूयान् भगवतो लोकान् पर्यटतो गुणः  
भ्प्_१०।७०।०३६।१ न हि ते ऽविदितं किञ्चिल् लोकेष्व् ईश्वर-कर्तृषु  
भ्प्_१०।७०।०३६।३ अथ पृच्छामहे युष्मान् पाण्डवानां चिकीर्षितम्  
भ्प्_१०।७०।०३७।० श्री-नारद उवाच  
भ्प्_१०।७०।०३७।१ दृष्टा माया ते बहुशो दुरत्यया माया विभो विश्व-सृजश् च मायिनः  
भ्प्_१०।७०।०३७।३ भूतेषु भूमंश् चरतः स्व-शक्तिभिर् वह्नेर् इव च्छन्न-रुचो न मे ऽद्भुतम्  
भ्प्_१०।७०।०३८।१ तवेहितं को ऽर्हति साधु वेदितुं स्व-माययेदं सृजतो नियच्छतः  
भ्प्_१०।७०।०३८।३ यद् विद्यमानात्मतयावभासते तस्मै नमस् ते स्व-विलक्षणात्मने  
भ्प्_१०।७०।०३९।१ जीवस्य यः संसरतो विमोक्षणं न जानतो ऽनर्थ-वहाच् छरीरतः  
भ्प्_१०।७०।०३९।३ लीलावतारैः स्व-यशः प्रदीपकं प्राज्वालयत् त्वा तम् अहं प्रपद्ये  
भ्प्_१०।७०।०४०।१ अथाप्य् आश्रावये ब्रह्म नर-लोक-विडम्बनम्  
भ्प्_१०।७०।०४०।३ राज्ञः पैतृ-ष्वस्रेयस्य भक्तस्य च चिकीर्षितम्  
भ्प्_१०।७०।०४१।१ यक्ष्यति त्वां मखेन्द्रेण राजसूयेन पाण्डवः  
भ्प्_१०।७०।०४१।३ पारमेष्ठ्य-कामो नृपतिस् तद् भवान् अनुमोदताम्  
भ्प्_१०।७०।०४२।१ तस्मिन् देव क्रतु-वरे भवन्तं वै सुरादयः  
भ्प्_१०।७०।०४२।३ दिदृक्षवः समेष्यन्ति राजानश् च यशस्विनः  
भ्प्_१०।७०।०४३।१ श्रवणात् कीर्तनाद् ध्यानात् पूयन्ते ऽन्ते-वसायिनः  
भ्प्_१०।७०।०४३।३ तव ब्रह्म-मयस्येश किम् उतेक्षाभिमर्शिनः  
भ्प्_१०।७०।०४४।१ यस्यामलं दिवि यशः प्रथितं रसायां  
भ्प्_१०।७०।०४४।२ भूमौ च ते भुवन-मङ्गल दिग्-वितानम्  
भ्प्_१०।७०।०४४।३ मन्दाकिनीति दिवि भोगवतीति चाधो  
भ्प्_१०।७०।०४४।४ गङ्गेति चेह चरणाम्बु पुनाति विश्वम्  
भ्प्_१०।७०।०४५।० श्री-शुक उवाच  
भ्प्_१०।७०।०४५।१ तत्र तेष्व् आत्म-पक्षेष्व् अ- गृणत्सु विजिगीषया  
भ्प्_१०।७०।०४५।३ वाचः पेशैः स्मयन् भृत्यम् उद्धवं प्राह केशवः  
भ्प्_१०।७०।०४६।० श्री-भगवान् उवाच  
भ्प्_१०।७०।०४६।१ त्वं हि नः परमं चक्षुः सुहृन् मन्त्रार्थ-तत्त्व-वित्  
भ्प्_१०।७०।०४६।३ अथात्र ब्रूह्य् अनुष्ठेयं श्रद्दध्मः करवाम तत्  
भ्प्_१०।७०।०४७।१ इत्य् उपामन्त्रितो भर्त्रा सर्व-ज्ञेनापि मुग्ध-वत्  
भ्प्_१०।७०।०४७।३ निदेशं शिरसाधाय उद्धवः प्रत्यभाषत  
भ्प्_१०।७१।००१।० श्री-शुक उवाच  
भ्प्_१०।७१।००१।१ इत्य् उदीरितम् आकर्ण्य देवऋषेर् उद्धवो ऽब्रवीत्  
भ्प्_१०।७१।००१।३ सभ्यानां मतम् आज्ञाय कृष्णस्य च महा-मतिः  
भ्प्_१०।७१।००२।० श्री-उद्धव उवाच  
भ्प्_१०।७१।००२।१ यद् उक्तम् ऋषिना देव साचिव्यं यक्ष्यतस् त्वया  
भ्प्_१०।७१।००२।३ कार्यं पैतृ-ष्वस्रेयस्य रक्षा च शरणैषिणाम्  
भ्प्_१०।७१।००३।१ यष्टव्यम् राजसूयेन दिक्-चक्र-जयिना विभो  
भ्प्_१०।७१।००३।३ अतो जरा-सुत-जय उभयार्थो मतो मम  
भ्प्_१०।७१।००४।१ अस्माकं च महान् अर्थो ह्य् एतेनैव भविष्यति  
भ्प्_१०।७१।००४।३ यशश् च तव गोविन्द राज्ञो बद्धान् विमुञ्चतः  
भ्प्_१०।७१।००५।१ स वै दुर्विषहो राजा नागायुत-समो बले  
भ्प्_१०।७१।००५।३ बलिनाम् अपि चान्येषां भीमं सम-बलं विना  
भ्प्_१०।७१।००६।१ द्वै-रथे स तु जेतव्यो मा शताक्षौहिणी-युतः  
भ्प्_१०।७१।००६।३ ब्राह्मण्यो ऽभ्यर्थितो विप्रैर् न प्रत्याख्याति कर्हिचित्  
भ्प्_१०।७१।००७।१ ब्रह्म-वेष-धरो गत्वा तं भिक्षेत वृकोदरः  
भ्प्_१०।७१।००७।३ हनिष्यति न सन्देहो द्वै-रथे तव सन्निधौ  
भ्प्_१०।७१।००८।१ निमित्तं परम् ईशस्य विश्व-सर्ग-निरोधयोः  
भ्प्_१०।७१।००८।३ हिरण्यगर्भः शर्वश् च कालस्यारूपिणस् तव  
भ्प्_१०।७१।००९।१ गायन्ति ते विशद-कर्म गृहेषु देव्यो  
भ्प्_१०।७१।००९।२ राज्ञां स्व-शत्रु-वधम् आत्म-विमोक्षणं च  
भ्प्_१०।७१।००९।३ गोप्यश् च कुञ्जर-पतेर् जनकात्मजायाः  
भ्प्_१०।७१।००९।४ पित्रोश् च लब्ध-शरणा मुनयो वयं च  
भ्प्_१०।७१।०१०।१ जरासन्ध-वधः कृष्ण भूर्य्-अर्थायोपकल्पते  
भ्प्_१०।७१।०१०।३ प्रायः पाक-विपाकेन तव चाभिमतः क्रतुः  
भ्प्_१०।७१।०११।० श्री-शुक उवाच  
भ्प्_१०।७१।०११।१ इत्य् उद्धव-वचो राजन् सर्वतो-भद्रम् अच्युतम्  
भ्प्_१०।७१।०११।३ देवर्षिर् यदु-वृद्धाश् च कृष्णश् च प्रत्यपूजयन्  
भ्प्_१०।७१।०१२।१ अथादिशत् प्रयाणाय भगवान् देवकी-सुतः  
भ्प्_१०।७१।०१२।३ भृत्यान् दारुक-जैत्रादीन् अनुज्ञाप्य गुरून् विभुः  
भ्प्_१०।७१।०१३।१ निर्गमय्यावरोधान् स्वान् स-सुतान् स-परिच्छदान्  
भ्प्_१०।७१।०१३।३ सङ्कर्षणम् अनुज्ञाप्य यदु-राजं च शत्रु-हन्  
भ्प्_१०।७१।०१३।५ सूतोपनीतं स्व-रथम् आरुहद् गरुड-ध्वजम्  
भ्प्_१०।७१।०१४।१ ततो रथ-द्विप-भट-सादि-नायकैः  
भ्प्_१०।७१।०१४।२ करालया परिवृत आत्म-सेनया  
भ्प्_१०।७१।०१४।३ मृदङ्ग-भेर्य्-आनक-शङ्ख-गोमुखैः  
भ्प्_१०।७१।०१४।४ प्रघोष-घोषित-ककुभो निरक्रमत्  
भ्प्_१०।७१।०१५।१ नृ-वाजि-काञ्चन-शिबिकाभिर् अच्युतं सहात्मजाः पतिम् अनु सु-व्रता ययुः  
भ्प्_१०।७१।०१५।३ वराम्बराभरण-विलेपन-स्रजः सु-संवृता नृभिर् असि-चर्म-पाणिभिः  
भ्प्_१०।७१।०१६।१ नरोष्ट्र-गो-महिष-खराश्वतर्य्-अनः  
भ्प्_१०।७१।०१६।२ करेणुभिः परिजन-वार-योषितः  
भ्प्_१०।७१।०१६।३ स्व्-अलङ्कृताः कट-कुटि-कम्बलाम्बराद्य्-  
भ्प्_१०।७१।०१६।४ उपस्करा ययुर् अधियुज्य सर्वतः  
भ्प्_१०।७१।०१७।१ बलं बृहद्-ध्वज-पट-छत्र-चामरैर्  
भ्प्_१०।७१।०१७।२ वरायुधाभरण-किरीट-वर्मभिः  
भ्प्_१०।७१।०१७।३ दिवांशुभिस् तुमुल-रवं बभौ रवेर्  
भ्प्_१०।७१।०१७।४ यथार्णवः क्षुभित-तिमिङ्गिलोर्मिभिः  
भ्प्_१०।७१।०१८।१ अथो मुनिर् यदु-पतिना सभाजितः प्रणम्य तं हृदि विदधद् विहायसा  
भ्प्_१०।७१।०१८।३ निशम्य तद्-व्यवसितम् आहृतार्हणो मुकुन्द-सन्दरशन-निर्वृतेन्द्रियः  
भ्प्_१०।७१।०१९।१ राज-दूतम् उवाचेदं भगवान् प्रीणयन् गिरा  
भ्प्_१०।७१।०१९।३ मा भैष्ट दूत भद्रं वो घातयिष्यामि मागधम्  
भ्प्_१०।७१।०२०।१ इत्य् उक्तः प्रस्थितो दूतो यथा-वद् अवदन् नृपान्  
भ्प्_१०।७१।०२०।३ ते ऽपि सन्दर्शनं शौरेः प्रत्यैक्षन् यन् मुमुक्षवः  
भ्प्_१०।७१।०२१।१ आनर्त-सौवीर-मरूंस् तीर्त्वा विनशनं हरिः  
भ्प्_१०।७१।०२१।३ गिरीन् नदीर् अतीयाय पुर-ग्राम-व्रजाकरान्  
भ्प्_१०।७१।०२२।१ ततो दृषद्वतीं तीर्त्वा मुकुन्दो ऽथ सरस्वतीम्  
भ्प्_१०।७१।०२२।३ पञ्चालान् अथ मत्स्यांश् च शक्र-प्रस्थम् अथागमत्  
भ्प्_१०।७१।०२३।१ तम् उपागतम् आकर्ण्य प्रीतो दुर्दर्शनं नृनाम्  
भ्प्_१०।७१।०२३।३ अजात-शत्रुर् निरगात् सोपध्यायः सुहृद्-वृतः  
भ्प्_१०।७१।०२४।१ गीत-वादित्र-घोषेण ब्रह्म-घोषेण भूयसा  
भ्प्_१०।७१।०२४।३ अभ्ययात् स हृषीकेशं प्राणाः प्राणम् इवादृतः  
भ्प्_१०।७१।०२५।१ दृष्ट्वा विक्लिन्न-हृदयः कृष्णं स्नेहेन पाण्डवः  
भ्प्_१०।७१।०२५।३ चिराद् दृष्टं प्रियतमं सस्वजे ऽथ पुनः पुनः  
भ्प्_१०।७१।०२६।१ दोर्भ्यां परिष्वज्य रमामलालयं मुकुन्द-गात्रं नृ-पतिर् हताशुभः  
भ्प्_१०।७१।०२६।३ लेभे परां निर्वृतिम् अश्रु-लोचनो हृष्यत्-तनुर् विस्मृत-लोक-विभ्रमः  
भ्प्_१०।७१।०२७।१ तं मातुलेयं परिरभ्य निर्वृतो भीमः स्मयन् प्रेम-जलाकुलेन्द्रियः  
भ्प्_१०।७१।०२७।३ यमौ किरीटी च सुहृत्तमं मुदा प्रवृद्ध-बाष्पाः परिरेभिरे ऽच्युतम्  
भ्प्_१०।७१।०२८।१ अर्जुनेन परिष्वक्तो यमाभ्याम् अभिवादितः  
भ्प्_१०।७१।०२८।३ ब्राह्मणेभ्यो नमस्कृत्य वृद्धेभ्यश् च यथार्हतः  
भ्प्_१०।७१।०२८।५ मानिनो मानयाम् आस कुरु-सृञ्जय-कैकयान्  
भ्प्_१०।७१।०२९।१ सूत-मागध-गन्धर्वा वन्दिनश् चोपमन्त्रिणः  
भ्प्_१०।७१।०२९।३ मृदङ्ग-शङ्ख-पटह वीणा-पणव-गोमुखैः  
भ्प्_१०।७१।०२९।५ ब्राह्मणाश् चारविन्दाक्षं तुष्टुवुर् ननृतुर् जगुः  
भ्प्_१०।७१।०३०।१ एवं सुहृद्भिः पर्यस्तः पुण्य-श्लोक-शिखामणिः  
भ्प्_१०।७१।०३०।३ संस्तूयमानो भगवान् विवेशालङ्कृतं पुरम्  
भ्प्_१०।७१।०३१।१ संसिक्त-वर्त्म करिणां मद-गन्ध-तोयैश्  
भ्प्_१०।७१।०३१।२ चित्र-ध्वजैः कनक-तोरण-पूर्ण-कुम्भैः  
भ्प्_१०।७१।०३१।३ मृष्टात्मभिर् नव-दुकूल-विभूषण-स्रग्-  
भ्प्_१०।७१।०३१।४ गन्धैर् नृभिर् युवतिभिश् च विराजमानम्  
भ्प्_१०।७१।०३२।१ उद्दीप्त-दीप-बलिभिः प्रति-सद्म जाल  
भ्प्_१०।७१।०३२।२ निर्यात-धूप-रुचिरं विलसत्-पताकम्  
भ्प्_१०।७१।०३२।३ मूर्धन्य-हेम-कलशै रजतोरु-शृङ्गैर्  
भ्प्_१०।७१।०३२।४ जुष्टं ददर्श भवनैः कुरु-राज-धाम  
भ्प्_१०।७१।०३३।१ प्राप्तं निशम्य नर-लोचन-पान-पात्रम्  
भ्प्_१०।७१।०३३।२ औत्सुक्य-विश्लथित-केश-दुकूल-बन्धाः  
भ्प्_१०।७१।०३३।३ सद्यो विसृज्य गृह-कर्म पतींश् च तल्पे  
भ्प्_१०।७१।०३३।४ द्रष्टुं ययुर् युवतयः स्म नरेन्द्र-मार्गे  
भ्प्_१०।७१।०३४।१ तस्मिन् सु-सङ्कुल इभाश्व-रथ-द्विपद्भिः  
भ्प्_१०।७१।०३४।२ कृष्णम् स-भार्यम् उपलभ्य गृहाधिरूढाः  
भ्प्_१०।७१।०३४।३ नार्यो विकीर्य कुसुमैर् मनसोपगुह्य  
भ्प्_१०।७१।०३४।४ सु-स्वागतं विदधुर् उत्स्मय-वीक्षितेन  
भ्प्_१०।७१।०३५।१ ऊचुः स्त्रियः पथि निरीक्ष्य मुकुन्द-पत्नीस्  
भ्प्_१०।७१।०३५।२ तारा यथोडुप-सहाः किम् अकार्य् अमूभिः  
भ्प्_१०।७१।०३५।३ यच् चक्षुषां पुरुष-मौलिर् उदार-हास  
भ्प्_१०।७१।०३५।४ लीलावलोक-कलयोत्सवम् आतनोति  
भ्प्_१०।७१।०३६।१ तत्र तत्रोपसङ्गम्य पौरा मङ्गल-पाणयः  
भ्प्_१०।७१।०३६।३ चक्रुः सपर्यां कृष्णाय श्रेणी-मुख्या हतैनसः  
भ्प्_१०।७१।०३७।१ अन्तः-पुर-जनैः प्रीत्या मुकुन्दः फुल्ल-लोचनैः  
भ्प्_१०।७१।०३७।३ स-सम्भ्रमैर् अभ्युपेतः प्राविशद् राज-मन्दिरम्  
भ्प्_१०।७१।०३८।१ पृथा विलोक्य भ्रात्रेयं कृष्णं त्रि-भुवनेश्वरम्  
भ्प्_१०।७१।०३८।३ प्रीतात्मोत्थाय पर्यङ्कात् स-स्नुषा परिषस्वजे  
भ्प्_१०।७१।०३९।१ गोविन्दं गृहम् आनीय देव-देवेशम् आदृतः  
भ्प्_१०।७१।०३९।३ पूजायां नाविदत् कृत्यं प्रमोदोपहतो नृपः  
भ्प्_१०।७१।०४०।१ पितृ-स्वसुर् गुरु-स्त्रीणां कृष्णश् चक्रे ऽभिवादनम्  
भ्प्_१०।७१।०४०।३ स्वयं च कृष्णया राजन् भगिन्या चाभिवन्दितः  
भ्प्_१०।७१।०४१।१ श्वशृवा सञ्चोदिता कृष्णा कृष्ण-पत्नीश् च सर्वशः  
भ्प्_१०।७१।०४१।३ आनर्च रुक्मिणीं सत्यां भद्रां जाम्बवतीं तथा  
भ्प्_१०।७१।०४२।१ कालिन्दीं मित्रविन्दां च शैब्यां नाग्नजितीं सतीम्  
भ्प्_१०।७१।०४२।३ अन्याश् चाभ्यागता यास् तु वासः-स्रङ्-मण्डनादिभिः  
भ्प्_१०।७१।०४३।१ सुखं निवासयाम् आस धर्म-राजो जनार्दनम्  
भ्प्_१०।७१।०४३।३ स-सैन्यं सानुगामत्यं स-भार्यं च नवं नवम्  
भ्प्_१०।७१।०४४।१ तर्पयित्वा खाण्डवेन वह्निं फाल्गुन-संयुतः  
भ्प्_१०।७१।०४४।३ मोचयित्वा मयं येन राज्ञे दिव्या सभा कृता  
भ्प्_१०।७१।०४५।१ उवास कतिचिन् मासान् राज्ञः प्रिय-चिकीर्षया  
भ्प्_१०।७१।०४५।३ विहरन् रथम् आरुह्य फाल्गुनेन भटैर् वृतः  
भ्प्_१०।७२।००१।० श्री-शुक उवाच  
भ्प्_१०।७२।००१।१ एकदा तु सभा-मध्य आस्थितो मुनिभिर् वृतः  
भ्प्_१०।७२।००१।३ ब्राह्मणैः क्षत्रियैर् वैश्यैर् भ्रातृभिश् च युधिष्ठिरः  
भ्प्_१०।७२।००२।१ आचार्यैः कुल-वृद्धैश् च ज्ञाति-सम्बन्धि-बान्धवैः  
भ्प्_१०।७२।००२।३ शृण्वताम् एव चैतेषाम् आभाष्येदम् उवाच ह  
भ्प्_१०।७२।००३।० श्री-युधिष्ठिर उवाच  
भ्प्_१०।७२।००३।१ क्रतु-राजेन गोविन्द राजसूयेन पावनीः  
भ्प्_१०।७२।००३।३ यक्ष्ये विभूतीर् भवतस् तत् सम्पादय नः प्रभो  
भ्प्_१०।७२।००४।१ त्वत्-पादुके अविरतं परि ये चरन्ति  
भ्प्_१०।७२।००४।२ ध्यायन्त्य् अभद्र-नशने शुचयो गृणन्ति  
भ्प्_१०।७२।००४।३ विन्दन्ति ते कमल-नाभ भवापवर्गम्  
भ्प्_१०।७२।००४।४ आशासते यदि त आशिष ईश नान्ये  
भ्प्_१०।७२।००५।१ तद् देव-देव भवतश् चरणारविन्द-  
भ्प्_१०।७२।००५।२ सेवानुभावम् इह पश्यतु लोक एषः  
भ्प्_१०।७२।००५।३ ये त्वां भजन्ति न भजन्त्य् उत वोभयेषां  
भ्प्_१०।७२।००५।४ निष्ठां प्रदर्शय विभो कुरु-सृञ्जयानाम्  
भ्प्_१०।७२।००६।१ न ब्रह्मणः स्व-पर-भेद-मतिस् तव स्यात्  
भ्प्_१०।७२।००६।२ सर्वात्मनः सम-दृशः स्व-सुखानुभूतेः  
भ्प्_१०।७२।००६।३ संसेवतां सुर-तरोर् इव ते प्रसादः  
भ्प्_१०।७२।००६।४ सेवानुरूपम् उदयो न विपर्ययो ऽत्र  
भ्प्_१०।७२।००७।० श्री-भगवान् उवाच  
भ्प्_१०।७२।००७।१ सम्यग् व्यवसितं राजन् भवता शत्रु-कर्शन  
भ्प्_१०।७२।००७।३ कल्याणी येन ते कीर्तिर् लोकान् अनुभविष्यति  
भ्प्_१०।७२।००८।१ ऋषीणां पितृ-देवानां सुहृदाम् अपि नः प्रभो  
भ्प्_१०।७२।००८।३ सर्वेषाम् अपि भूतानाम् ईप्सितः क्रतु-राड् अयम्  
भ्प्_१०।७२।००९।१ विजित्य नृपतीन् सर्वान् कृत्वा च जगतीं वशे  
भ्प्_१०।७२।००९।३ सम्भृत्य सर्व-सम्भारान् आहरस्व महा-क्रतुम्  
भ्प्_१०।७२।०१०।१ एते ते भ्रातरो राजंल् लोक-पालांश-सम्भवाः  
भ्प्_१०।७२।०१०।३ जितो ऽस्म्य् आत्मवता ते ऽहं दुर्जयो यो ऽकृतात्मभिः  
भ्प्_१०।७२।०११।१ न कश्चिन् मत्-परं लोके तेजसा यशसा श्रिया  
भ्प्_१०।७२।०११।३ विभूतिभिर् वाभिभवेद् देवो ऽपि किम् उ पार्थिवः  
भ्प्_१०।७२।०१२।० श्री-शुक उवाच  
भ्प्_१०।७२।०१२।१ निशम्य भगवद्-गीतं प्रीतः फुल्ल-मुखाम्बुजः  
भ्प्_१०।७२।०१२।३ भ्रातॄन् दिग्-विजये ऽयुङ्क्त विष्णु-तेजोपबृंहितान्  
भ्प्_१०।७२।०१३।१ सहदेवं दक्षिणस्याम् आदिशत् सह सृञ्जयैः  
भ्प्_१०।७२।०१३।३ दिशि प्रतीच्यां नकुलम् उदीच्यां सव्यसाचिनम्  
भ्प्_१०।७२।०१३।५ प्राच्यां वृकोदरं मत्स्यैः केकयैः सह मद्रकैः  
भ्प्_१०।७२।०१४।१ ते विजित्य नृपान् वीरा आजह्रुर् दिग्भ्य ओजसा  
भ्प्_१०।७२।०१४।३ अजात-शत्रवे भूरि द्रविणं नृप यक्ष्यते  
भ्प्_१०।७२।०१५।१ श्रुत्वाजितं जरासन्धं नृपतेर् ध्यायतो हरिः  
भ्प्_१०।७२।०१५।३ आहोपायं तम् एवाद्य उद्धवो यम् उवाच ह  
भ्प्_१०।७२।०१६।१ भीमसेनो ऽर्जुनः कृष्णो ब्रह्म-लिन्ग-धरास् त्रयः  
भ्प्_१०।७२।०१६।३ जग्मुर् गिरिव्रजं तात बृहद्रथ-सुतो यतः  
भ्प्_१०।७२।०१७।१ ते गत्वातिथ्य-वेलायां गृहेषु गृह-मेधिनम्  
भ्प्_१०।७२।०१७।३ ब्रह्मण्यं समयाचेरन् राजन्या ब्रह्म-लिङ्गिनः  
भ्प्_१०।७२।०१८।१ राजन् विद्ध्य् अतिथीन् प्राप्तान् अर्थिनो दूरम् आगतान्  
भ्प्_१०।७२।०१८।३ तन् नः प्रयच्छ भद्रं ते यद् वयं कामयामहे  
भ्प्_१०।७२।०१९।१ किं दुर्मर्षं तितिक्षूणां किम् अकार्यम् असाधुभिः  
भ्प्_१०।७२।०१९।३ किं न देयं वदान्यानां कः परः सम-दर्शिनाम्  
भ्प्_१०।७२।०२०।१ यो ऽनित्येन शरीरेण सतां गेयं यशो ध्रुवम्  
भ्प्_१०।७२।०२०।३ नाचिनोति स्वयं कल्पः स वाच्यः शोच्य एव सः  
भ्प्_१०।७२।०२१।१ हरिश्चन्द्रो रन्तिदेव उञ्छवृत्तिः शिबिर् बलिः  
भ्प्_१०।७२।०२१।३ व्याधः कपोतो बहवो ह्य् अध्रुवेण ध्रुवं गताः  
भ्प्_१०।७२।०२२।० श्री-शुक उवाच  
भ्प्_१०।७२।०२२।१ स्वरैर् आकृतिभिस् तांस् तु प्रकोष्ठैर् ज्या-हतैर् अपि  
भ्प्_१०।७२।०२२।३ राजन्य-बन्धून् विज्ञाय दृष्ट-पूर्वान् अचिन्तयत्  
भ्प्_१०।७२।०२३।१ राजन्य-बन्धवो ह्य् एते ब्रह्म-लिङ्गानि बिभ्रति  
भ्प्_१०।७२।०२३।३ ददानि भिक्षितं तेभ्य आत्मानम् अपि दुस्त्यजम्  
भ्प्_१०।७२।०२४।१ बलेर् नु श्रूयते कीर्तिर् वितता दिक्ष्व् अकल्मषा  
भ्प्_१०।७२।०२४।३ ऐश्वर्याद् भ्रंशितस्यापि विप्र-व्याजेन विष्णुना  
भ्प्_१०।७२।०२५।१ श्रियं जिहीर्षतेन्द्रस्य विष्णवे द्विज-रूपिणे  
भ्प्_१०।७२।०२५।३ जानन्न् अपि महीम् प्रादाद् वार्यमाणो ऽपि दैत्य-राट्  
भ्प्_१०।७२।०२६।१ जीवता ब्राह्मणार्थाय को न्व् अर्थः क्षत्र-बन्धुना  
भ्प्_१०।७२।०२६।३ देहेन पतमानेन नेहता विपुलं यशः  
भ्प्_१०।७२।०२७।१ इत्य् उदार-मतिः प्राह कृष्णार्जुन-वृकोदरान्  
भ्प्_१०।७२।०२७।३ हे विप्रा व्रियतां कामो ददाम्य् आत्म-शिरो ऽपि वः  
भ्प्_१०।७२।०२८।० श्री-भगवान् उवाच  
भ्प्_१०।७२।०२८।१ युद्धं नो देहि राजेन्द्र द्वन्द्वशो यदि मन्यसे  
भ्प्_१०।७२।०२८।३ युद्धार्थिनो वयं प्राप्ता राजन्या नान्य-काङ्क्षिणः  
भ्प्_१०।७२।०२९।१ असौ वृकोदरः पार्थस् तस्य भ्रातार्जुनो ह्य् अयम्  
भ्प्_१०।७२।०२९।३ अनयोर् मातुलेयं मां कृष्णं जानीहि ते रिपुम्  
भ्प्_१०।७२।०३०।१ एवम् आवेदितो राजा जहासोच्चैः स्म मागधः  
भ्प्_१०।७२।०३०।३ आह चामर्षितो मन्दा युद्धं तर्हि ददामि वः  
भ्प्_१०।७२।०३१।१ न त्वया भीरुणा योत्स्ये युधि विक्लव-तेजसा  
भ्प्_१०।७२।०३१।३ मथुरां स्व-पुरीं त्यक्त्वा समुद्रं शरणं गतः  
भ्प्_१०।७२।०३२।१ अयं तु वयसातुल्यो नाति-सत्त्वो न मे समः  
भ्प्_१०।७२।०३२।३ अर्जुनो न भवेद् योद्धा भीमस् तुल्य-बलो मम  
भ्प्_१०।७२।०३३।१ इत्य् उक्त्वा भीमसेनाय प्रादाय महतीं गदाम्  
भ्प्_१०।७२।०३३।३ द्वितीयां स्वयम् आदाय निर्जगाम पुराद् बहिः  
भ्प्_१०।७२।०३४।१ ततः समेखले वीरौ संयुक्ताव् इतरेतरम्  
भ्प्_१०।७२।०३४।३ जघ्नतुर् वज्र-कल्पाभ्यां गदाभ्यां रण-दुर्मदौ  
भ्प्_१०।७२।०३५।१ मण्डलानि विचित्राणि सव्यं दक्षिणम् एव च  
भ्प्_१०।७२।०३५।३ चरतोः शुशुभे युद्धं नटयोर् इव रङ्गिणोः  
भ्प्_१०।७२।०३६।१ ततश् चट-चटा-शब्दो वज्र-निष्पेस-सन्निभः  
भ्प्_१०।७२।०३६।३ गदयोः क्षिप्तयो राजन् दन्तयोर् इव दन्तिनोः  
भ्प्_१०।७२।०३७।१ ते वै गदे भुज-जवेन निपात्यमाने  
भ्प्_१०।७२।०३७।२ अन्योन्यतो ऽंस-कटि-पाद-करोरु-जत्रुम्  
भ्प्_१०।७२।०३७।३ चूर्णी-बभूवतुर् उपेत्य यथार्क-शाखे  
भ्प्_१०।७२।०३७।४ संयुध्यतोर् द्विरदयोर् इव दीप्त-मन्व्योः  
भ्प्_१०।७२।०३८।१ इत्थं तयोः प्रहतयोर् गदयोर् नृ-वीरौ  
भ्प्_१०।७२।०३८।२ क्रुद्धौ स्व-मुष्टिभिर् अयः-स्परशैर् अपिष्टाम्  
भ्प्_१०।७२।०३८।३ शब्दस् तयोः प्रहरतोर् इभयोर् इवासीन्  
भ्प्_१०।७२।०३८।४ निर्घात-वज्र-परुषस् तल-ताडनोत्थः  
भ्प्_१०।७२।०३९।१ तयोर् एवं प्रहरतोः सम-शिक्षा-बलौजसोः  
भ्प्_१०।७२।०३९।३ निर्विशेषम् अभूद् युद्धम् अक्षीण-जवयोर् नृप  
भ्प्_१०।७२।०४०।१ शत्रोर् जन्म-मृती विद्वाञ् जीवितं च जरा-कृतम्  
भ्प्_१०।७२।०४०।३ पार्थम् आप्याययन् स्वेन तेजसाचिन्तयद् धरिः  
भ्प्_१०।७२।०४१।१ सञ्चिन्त्यारी-वधोपायं भीमस्यामोघ-दर्शनः  
भ्प्_१०।७२।०४१।३ दर्शयाम् आस विटपं पाटयन्न् इव सञ्ज्ञया  
भ्प्_१०।७२।०४२।१ तद् विज्ञाय महा-सत्त्वो भीमः प्रहरतां वरः  
भ्प्_१०।७२।०४२।३ गृहीत्वा पादयोः शत्रुं पातयाम् आस भू-तले  
भ्प्_१०।७२।०४३।१ एकम् पादं पदाक्रम्य दोर्भ्याम् अन्यं प्रगृह्य सः  
भ्प्_१०।७२।०४३।३ गुदतः पाटयाम् आस शाखम् इव महा-गजः  
भ्प्_१०।७२।०४४।१ एक-पादोरु-वृषण- कटि-पृष्ठ-स्तनांसके  
भ्प्_१०।७२।०४४।३ एक-बाह्व्-अक्षि-भ्रू-कर्णे शकले ददृशुः प्रजाः  
भ्प्_१०।७२।०४५।१ हाहा-कारो महान् आसीन् निहते मगधेश्वरे  
भ्प्_१०।७२।०४५।३ पूजयाम् आसतुर् भीमं परिरभ्य जयाच्यतौ  
भ्प्_१०।७२।०४६।१ सहदेवं तत्-तनयं भगवान् भूत-भावनः  
भ्प्_१०।७२।०४६।३ अभ्यषिञ्चद् अमेयात्मा मगधानां पतिं प्रभुः  
भ्प्_१०।७२।०४६।५ मोचयाम् आस राजन्यान् संरुद्धा मागधेन ये  
भ्प्_१०।७३।००१।० श्री-शुक उवाच  
भ्प्_१०।७३।००१।१ अयुते द्वे शतान्य् अष्टौ निरुद्धा युधि निर्जिताः  
भ्प्_१०।७३।००१।३ ते निर्गता गिरिद्रोण्यां मलिना मल-वाससः  
भ्प्_१०।७३।००२।१ क्षुत्-क्षामाः शुष्क-वदनाः संरोध-परिकर्शिताः  
भ्प्_१०।७३।००२।३ ददृशुस् ते घन-श्यामं पीत-कौशेय-वाससम्  
भ्प्_१०।७३।००३।१ श्रीवत्साङ्कं चतुर्-बाहुं पद्म-गर्भारुणेक्षणम्  
भ्प्_१०।७३।००३।३ चारु-प्रसन्न-वदनं स्फुरन्-मकर-कुण्डलम्  
भ्प्_१०।७३।००४।१ पद्म-हस्तं गदा-शङ्ख रथाङ्गैर् उपलक्षितम्  
भ्प्_१०।७३।००४।३ किरीट-हार-कटक- कटि-सूत्राङ्गदाञ्चितम्  
भ्प्_१०।७३।००५।१ भ्राजद्-वर-मणि-ग्रीवं निवीतं वन-मालया  
भ्प्_१०।७३।००५।३ पिबन्त इव चक्षुर्भ्यां लिहन्त इव जिह्वया  
भ्प्_१०।७३।००६।१ जिघ्रन्त इव नासाभ्यां रम्भन्त इव बाहुभिः  
भ्प्_१०।७३।००६।३ प्रणेमुर् हत-पाप्मानो मूर्धभिः पादयोर् हरेः  
भ्प्_१०।७३।००७।१ कृष्ण-सन्दर्शनाह्लाद ध्वस्त-संरोधन-क्लमाः  
भ्प्_१०।७३।००७।३ प्रशशंसुर् हृषीकेशं गीर्भिः प्राञ्जलयो नृपाः  
भ्प्_१०।७३।००८।० राजान ऊचुः  
भ्प्_१०।७३।००८।१ नमस् ते देव-देवेश प्रपन्नार्ति-हराव्यय  
भ्प्_१०।७३।००८।३ प्रपन्नान् पाहि नः कृष्ण निर्विण्णान् घोर-संसृतेः  
भ्प्_१०।७३।००९।१ नैनं नाथानुसूयामो मागधं मधुसूदन  
भ्प्_१०।७३।००९।३ अनुग्रहो यद् भवतो राज्ञां राज्य-च्युतिर् विभो  
भ्प्_१०।७३।०१०।१ राज्यैश्वर्य-मदोन्नद्धो न श्रेयो विन्दते नृपः  
भ्प्_१०।७३।०१०।३ त्वन्-माया-मोहितो ऽनित्या मन्यते सम्पदो ऽचलाः  
भ्प्_१०।७३।०११।१ मृग-तृष्णां यथा बाला मन्यन्त उदकाशयम्  
भ्प्_१०।७३।०११।३ एवं वैकारिकीं मायाम् अयुक्ता वस्तु चक्षते  
भ्प्_१०।७३।०१२।१ वयं पुरा श्री-मद-नष्ट-दृष्टयो जिगीषयास्या इतरेतर-स्पृधः  
भ्प्_१०।७३।०१२।३ घ्नन्तः प्रजाः स्वा अति-निर्घृणाः प्रभो मृत्युं पुरस् त्वाविगणय्य दुर्मदाः  
भ्प्_१०।७३।०१३।१ त एव कृष्णाद्य गभीर-रंहसा दुरन्ते-वीर्येण विचालिताः श्रियः  
भ्प्_१०।७३।०१३।३ कालेन तन्वा भवतो ऽनुकम्पया विनष्ट-दर्पाश् चरणौ स्मराम ते  
भ्प्_१०।७३।०१४।१ अथो न राज्यम् मृग-तृष्णि-रूपितं देहेन शश्वत् पतता रुजां भुवा  
भ्प्_१०।७३।०१४।३ उपासितव्यं स्पृहयामहे विभो क्रिया-फलं प्रेत्य च कर्ण-रोचनम्  
भ्प्_१०।७३।०१५।१ तं नः समादिशोपायं येन ते चरणाब्जयोः  
भ्प्_१०।७३।०१५।३ स्मृतिर् यथा न विरमेद् अपि संसरताम् इह  
भ्प्_१०।७३।०१६।१ कृष्णाय वासुदेवाय हरये परमात्मने  
भ्प्_१०।७३।०१६।३ प्रणत-क्लेश-नाशाय गोविन्दाय नमो नमः  
भ्प्_१०।७३।०१७।० श्री-शुक उवाच  
भ्प्_१०।७३।०१७।१ संस्तूयमानो भगवान् राजभिर् मुक्त-बन्धनैः  
भ्प्_१०।७३।०१७।३ तान् आह करुणस् तात शरण्यः श्लक्ष्णया गिरा  
भ्प्_१०।७३।०१८।० श्री-भगवान् उवाच  
भ्प्_१०।७३।०१८।१ अद्य प्रभृति वो भूपा मय्य् आत्मन्य् अखिलेश्वरे  
भ्प्_१०।७३।०१८।३ सु-दृढा जायते भक्तिर् बाढम् आशंसितं तथा  
भ्प्_१०।७३।०१९।१ दिष्ट्या व्यवसितं भूपा भवन्त ऋत-भाषिणः  
भ्प्_१०।७३।०१९।३ श्रीय्-ऐश्वर्य-मदोन्नाहं पश्य उन्मादकं नृणाम्  
भ्प्_१०।७३।०२०।१ हैहयो नहुषो वेणो रावणो नरको ऽपरे  
भ्प्_१०।७३।०२०।३ श्री-मदाद् भ्रंशिताः स्थानाद् देव-दैत्य-नरेश्वराः  
भ्प्_१०।७३।०२१।१ भवन्त एतद् विज्ञाय देहाद्य् उत्पाद्यम् अन्त-वत्  
भ्प्_१०।७३।०२१।३ मां यजन्तो ऽध्वरैर् युक्ताः प्रजा धर्मेण रक्ष्यथ  
भ्प्_१०।७३।०२२।१ सन्तन्वन्तः प्रजा-तन्तून् सुखं दुःखं भवाभवौ  
भ्प्_१०।७३।०२२।३ प्राप्तं प्राप्तं च सेवन्तो मच्-चित्ता विचरिष्यथ  
भ्प्_१०।७३।०२३।१ उदासीनाश् च देहादाव् आत्मारामा धृत-व्रताः  
भ्प्_१०।७३।०२३।३ मय्य् आवेश्य मनः सम्यङ् माम् अन्ते ब्रह्म यास्यथ  
भ्प्_१०।७३।०२४।० श्री-शुक उवाच  
भ्प्_१०।७३।०२४।१ इत्य् आदिश्य नृपान् कृष्णो भगवान् भुवनेश्वरः  
भ्प्_१०।७३।०२४।३ तेषां न्ययुङ्क्त पुरुषान् स्त्रियो मज्जन-कर्मणि  
भ्प्_१०।७३।०२५।१ सपर्यां कारयाम् आस सहदेवेन भारत  
भ्प्_१०।७३।०२५।३ नरदेवोचितैर् वस्त्रैर् भूषणैः स्रग्-विलेपनैः  
भ्प्_१०।७३।०२६।१ भोजयित्वा वरान्नेन सु-स्नातान् समलङ्कृतान्  
भ्प्_१०।७३।०२६।३ भोगैश् च विविधैर् युक्तांस् ताम्बूलाद्यैर् नृपोचितैः  
भ्प्_१०।७३।०२७।१ ते पूजिता मुकुन्देन राजानो मृष्ट-कुण्डलाः  
भ्प्_१०।७३।०२७।३ विरेजुर् मोचिताः क्लेशात् प्रावृड्-अन्ते यथा ग्रहाः  
भ्प्_१०।७३।०२८।१ रथान् सद्-अश्वान् आरोप्य मणि-काञ्चन-भूषितान्  
भ्प्_१०।७३।०२८।३ प्रीणय्य सुनृतैर् वाक्यैः स्व-देशान् प्रत्ययापयत्  
भ्प्_१०।७३।०२९।१ त एवं मोचिताः कृच्छ्रात् कृष्णेन सु-महात्मना  
भ्प्_१०।७३।०२९।३ ययुस् तम् एव ध्यायन्तः कृतानि च जगत्-पतेः  
भ्प्_१०।७३।०३०।१ जगदुः प्रकृतिभ्यस् ते महा-पुरुष-चेष्टितम्  
भ्प्_१०।७३।०३०।३ यथान्वशासद् भगवांस् तथा चक्रुर् अतन्द्रिताः  
भ्प्_१०।७३।०३१।१ जरासन्धं घातयित्वा भीमसेनेन केशवः  
भ्प्_१०।७३।०३१।३ पार्थाभ्यां संयुतः प्रायात् सहदेवेन पूजितः  
भ्प्_१०।७३।०३२।१ गत्वा ते खाण्डव-प्रस्थं शङ्खान् दध्मुर् जितारयः  
भ्प्_१०।७३।०३२।३ हर्षयन्तः स्व-सुहृदो दुर्हृदां चासुखावहाः  
भ्प्_१०।७३।०३३।१ तच् छ्रुत्वा प्रीत-मनस इन्द्रप्रस्थ-निवासिनः  
भ्प्_१०।७३।०३३।३ मेनिरे मागधं शान्तं राजा चाप्त-मनोरथः  
भ्प्_१०।७३।०३४।१ अभिवन्द्याथ राजानं भीमार्जुन-जनार्दनाः  
भ्प्_१०।७३।०३४।३ सर्वम् आश्रावयां चक्रुर् आत्मना यद् अनुष्ठितम्  
भ्प्_१०।७३।०३५।१ निशम्य धर्म-राजस् तत् केशवेनानुकम्पितम्  
भ्प्_१०।७३।०३५।३ आनन्दाश्रु-कलां मुञ्चन् प्रेम्णा नोवाच किञ्चन  
भ्प्_१०।७४।००१।० श्री-शुक उवाच  
भ्प्_१०।७४।००१।१ एवं युधिष्ठिरो राजा जरासन्ध-वधं विभोः  
भ्प्_१०।७४।००१।३ कृष्णस्य चानुभावं तं श्रुत्वा प्रीतस् तम् अब्रवीत्  
भ्प्_१०।७४।००२।० श्री-युधिष्ठिर उवाच  
भ्प्_१०।७४।००२।१ ये स्युस् त्रै-लोक्य-गुरवः सर्वे लोका महेश्वराः  
भ्प्_१०।७४।००२।३ वहन्ति दुर्लभं लब्द्वा शिरसैवानुशासनम्  
भ्प्_१०।७४।००३।१ स भवान् अरविन्दाक्षो दीनानाम् ईश-मानिनाम्  
भ्प्_१०।७४।००३।३ धत्ते ऽनुशासनं भूमंस् तद् अत्यन्त-विडम्बनम्  
भ्प्_१०।७४।००४।१ न ह्य् एकस्याद्वितीयस्य ब्रह्मणः परमात्मनः  
भ्प्_१०।७४।००४।३ कर्मभिर् वर्धते तेजो ह्रसते च यथा रवेः  
भ्प्_१०।७४।००५।१ न वै ते ऽजित भक्तानां ममाहम् इति माधव  
भ्प्_१०।७४।००५।३ त्वं तवेति च नाना-धीः पशूनाम् इव वैकृती  
भ्प्_१०।७४।००६।० श्री-शुक उवाच  
भ्प्_१०।७४।००६।१ इत्य् उक्त्वा यज्ञिये काले वव्रे युक्तान् स ऋत्विजः  
भ्प्_१०।७४।००६।३ कृष्णानुमोदितः पार्थो ब्राह्मणान् ब्रह्म-वादिनः  
भ्प्_१०।७४।००७।१ द्वैपायनो भरद्वाजः सुमन्तुर् गोतमो ऽसितः  
भ्प्_१०।७४।००७।३ वसिष्ठश् च्यवनः कण्वो मैत्रेयः कवषस् त्रितः  
भ्प्_१०।७४।००८।१ विश्वामित्रो वामदेवः सुमतिर् जैमिनिः क्रतुः  
भ्प्_१०।७४।००८।३ पैलः पराशरो गर्गो वैशम्पायन एव च  
भ्प्_१०।७४।००९।१ अथर्वा कश्यपो धौम्यो रामो भार्गव आसुरिः  
भ्प्_१०।७४।००९।३ वीतिहोत्रो मधुच्छन्दा वीरसेनो ऽकृतव्रणः  
भ्प्_१०।७४।०१०।१ उपहूतास् तथा चान्ये द्रोण-भीष्म-कृपादयः  
भ्प्_१०।७४।०१०।३ धृतराष्ट्रः सह-सुतो विदुरश् च महा-मतिः  
भ्प्_१०।७४।०११।१ ब्राह्मणाः क्षत्रिया वैश्याः शूद्रा यज्ञ-दिदृक्षवः  
भ्प्_१०।७४।०११।३ तत्रेयुः सर्व-राजानो राज्ञां प्रकृतयो नृप  
भ्प्_१०।७४।०१२।१ ततस् ते देव-यजनं ब्राह्मणाः स्वर्ण-लाङ्गलैः  
भ्प्_१०।७४।०१२।३ कृष्ट्वा तत्र यथाम्नायं दीक्षयां चक्रिरे नृपम्  
भ्प्_१०।७४।०१३।१ हैमाः किलोपकरणा वरुणस्य यथा पुरा  
भ्प्_१०।७४।०१३।३ इन्द्रादयो लोक-पाला विरिञ्चि-भव-संयुताः  
भ्प्_१०।७४।०१४।१ स-गणाः सिद्ध-गन्धर्वा विद्याधर-महोरगाः  
भ्प्_१०।७४।०१४।३ मुनयो यक्ष-रक्षांसि खग-किन्नर-चारणाः  
भ्प्_१०।७४।०१५।१ राजानश् च समाहूता राज-पत्न्यश् च सर्वशः  
भ्प्_१०।७४।०१५।३ राजसूयं समीयुः स्म राज्ञः पाण्डु-सुतस्य वै  
भ्प्_१०।७४।०१५।५ मेनिरे कृष्ण-भक्तस्य सूपपन्नम् अविस्मिताः  
भ्प्_१०।७४।०१६।१ अयाजयन् महा-राजं याजका देव-वर्चसः  
भ्प्_१०।७४।०१६।३ राजसूयेन विधि-वत् प्रचेतसम् इवामराः  
भ्प्_१०।७४।०१७।१ सूत्ये ऽहन्य् अवनी-पालो याजकान् सदसस्-पतीन्  
भ्प्_१०।७४।०१७।३ अपूजयन् महा-भागान् यथा-वत् सु-समाहितः  
भ्प्_१०।७४।०१८।१ सदस्याग्र्यार्हणार्हं वै विमृशन्तः सभा-सदः  
भ्प्_१०।७४।०१८।३ नाध्यगच्छन्न् अनैकान्त्यात् सहदेवस् तदाब्रवीत्  
भ्प्_१०।७४।०१९।१ अर्हति ह्य् अच्युतः श्रैष्ठ्यं भगवान् सात्वतां पतिः  
भ्प्_१०।७४।०१९।३ एष वै देवताः सर्वा देश-काल-धनादयः  
भ्प्_१०।७४।०२०।१ यद्-आत्मकम् इदं विश्वं क्रतवश् च यद्-आत्मकाः  
भ्प्_१०।७४।०२०।३ अग्निर् आहुतयो मन्त्रा साङ्ख्यं योगश् च यत्-परः  
भ्प्_१०।७४।०२१।१ एक एवाद्वितीयो ऽसाव् ऐतद्-आत्म्यम् इदं जगत्  
भ्प्_१०।७४।०२१।३ आत्मनात्माश्रयः सभ्याः सृजत्य् अवति हन्त्य् अजः  
भ्प्_१०।७४।०२२।१ विविधानीह कर्माणि जनयन् यद्-अवेक्षया  
भ्प्_१०।७४।०२२।३ ईहते यद् अयं सर्वः श्रेयो धर्मादि-लक्षणम्  
भ्प्_१०।७४।०२३।१ तस्मात् कृष्णाय महते दीयतां परमार्हणम्  
भ्प्_१०।७४।०२३।३ एवं चेत् सर्व-भूतानाम् आत्मनश् चार्हणं भवेत्  
भ्प्_१०।७४।०२४।१ सर्व-भूतात्म-भूताय कृष्णायानन्य-दर्शिने  
भ्प्_१०।७४।०२४।३ देयं शान्ताय पूर्णाय दत्तस्यानन्त्यम् इच्छता  
भ्प्_१०।७४।०२५।१ इत्य् उक्त्वा सहदेवो ऽभूत् तूष्णीं कृष्णानुभाव-वित्  
भ्प्_१०।७४।०२५।३ तच् छ्रुत्वा तुष्टुवुः सर्वे साधु साध्व् इति सत्तमाः  
भ्प्_१०।७४।०२६।१ श्रुत्वा द्विजेरितं राजा ज्ञात्वा हार्दं सभा-सदाम्  
भ्प्_१०।७४।०२६।३ समर्हयद् धृषीकेशं प्रीतः प्रणय-विह्वलः  
भ्प्_१०।७४।०२७।१ तत्-पादाव् अवनिज्यापः शिरसा लोक-पावनीः  
भ्प्_१०।७४।०२७।३ स-भार्यः सानुजामात्यः स-कुटुम्बो वहन् मुदा  
भ्प्_१०।७४।०२८।१ वासोभिः पीत-कौषेयैर् भूषणैश् च महा-धनैः  
भ्प्_१०।७४।०२८।३ अर्हयित्वाश्रु-पूर्णाक्षो नाशकत् समवेक्षितुम्  
भ्प्_१०।७४।०२९।१ इत्थं सभाजितं वीक्ष्य सर्वे प्राञ्जलयो जनाः  
भ्प्_१०।७४।०२९।३ नमो जयेति नेमुस् तं निपेतुः पुष्प-वृष्टयः  
भ्प्_१०।७४।०३०।१ इत्थं निशम्य दमघोष-सुतः स्व-पीठाद्  
भ्प्_१०।७४।०३०।२ उत्थाय कृष्ण-गुण-वर्णन-जात-मन्युः  
भ्प्_१०।७४।०३०।३ उत्क्षिप्य बाहुम् इदम् आह सदस्य् अमर्षी  
भ्प्_१०।७४।०३०।४ संश्रावयन् भगवते परुषाण्य् अभीतः  
भ्प्_१०।७४।०३१।१ ईशो दुरत्ययः काल इति सत्यवती स्रुतिः  
भ्प्_१०।७४।०३१।३ वृद्धानाम् अपि यद् बुद्धिर् बाल-वाक्यैर् विभिद्यते  
भ्प्_१०।७४।०३२।१ यूयं पात्र-विदां श्रेष्ठा मा मन्ध्वं बाल-भाषीतम्  
भ्प्_१०।७४।०३२।३ सदसस्-पतयः सर्वे कृष्णो यत् सम्मतो ऽर्हणे  
भ्प्_१०।७४।०३३।१ तपो-विद्या-व्रत-धरान् ज्ञान-विध्वस्त-कल्मषान्  
भ्प्_१०।७४।०३३।३ परमऋषीन् ब्रह्म-निष्ठांल् लोक-पालैश् च पूजितान्  
भ्प्_१०।७४।०३४।१ सदस्-पतीन् अतिक्रम्य गोपालः कुल-पांसनः  
भ्प्_१०।७४।०३४।३ यथा काकः पुरोडाशं सपर्यां कथम् अर्हति  
भ्प्_१०।७४।०३५।१ वर्णाश्रम-कुलापेतः सर्व-धर्म-बहिष्-कृतः  
भ्प्_१०।७४।०३५।३ स्वैर-वर्ती गुणैर् हीनः सपर्यां कथम् अर्हति  
भ्प्_१०।७४।०३६।१ ययातिनैषां हि कुलं शप्तं सद्भिर् बहिष्-कृतम्  
भ्प्_१०।७४।०३६।३ वृथा-पान-रतं शश्वत् सपर्यां कथम् अर्हति  
भ्प्_१०।७४।०३७।१ ब्रह्मर्षि-सेवितान् देशान् हित्वैते ऽब्रह्म-वर्चसम्  
भ्प्_१०।७४।०३७।३ समुद्रं दुर्गम् आश्रित्य बाधन्ते दस्यवः प्रजाः  
भ्प्_१०।७४।०३८।१ एवम्-आदीन्य् अभद्राणि बभाषे नष्ट-मङ्गलः  
भ्प्_१०।७४।०३८।३ नोवाच किञ्चिद् भगवान् यथा सिंहः शिवा-रुतम्  
भ्प्_१०।७४।०३९।१ भगवन्-निन्दनं श्रुत्वा दुःसहं तत् सभा-सदः  
भ्प्_१०।७४।०३९।३ कर्णौ पिधाय निर्जग्मुः शपन्तश् चेदि-पं रुषा  
भ्प्_१०।७४।०४०।१ निन्दां भगवतः शृण्वंस् तत्-परस्य जनस्य वा  
भ्प्_१०।७४।०४०।३ ततो नापैति यः सो ऽपि यात्य् अधः सुकृताच् च्युतः  
भ्प्_१०।७४।०४१।१ ततः पाण्डु-सुताः क्रुद्धा मत्स्य-कैकय-सृञ्जयाः  
भ्प्_१०।७४।०४१।३ उदायुधाः समुत्तस्थुः शिशुपाल-जिघांसवः  
भ्प्_१०।७४।०४२।१ ततश् चैद्यस् त्व् असम्भ्रान्तो जगृहे खड्ग-चर्मणी  
भ्प्_१०।७४।०४२।३ भर्त्सयन् कृष्ण-पक्षीयान् राज्ञः सदसि भारत  
भ्प्_१०।७४।०४३।१ तावद् उत्थाय भगवान् स्वान् निवार्य स्वयं रुषा  
भ्प्_१०।७४।०४३।३ शिरः क्षुरान्त-चक्रेण जहार पततो रिपोः  
भ्प्_१०।७४।०४४।१ शब्दः कोलाहलो ऽथासीच् छिशुपाले हते महान्  
भ्प्_१०।७४।०४४।३ तस्यानुयायिनो भूपा दुद्रुवुर् जीवितैषिणः  
भ्प्_१०।७४।०४५।१ चैद्य-देहोत्थितं ज्योतिर् वासुदेवम् उपाविशत्  
भ्प्_१०।७४।०४५।३ पश्यतां सर्व-भूतानाम् उल्केव भुवि खाच् च्युता  
भ्प्_१०।७४।०४६।१ जन्म-त्रयानुगुणित- वैर-संरब्धया धिया  
भ्प्_१०।७४।०४६।३ ध्यायंस् तन्-मयतां यातो भावो हि भव-कारणम्  
भ्प्_१०।७४।०४७।१ ऋत्विग्भ्यः स-सदस्येभ्यो दक्षिनां विपुलाम् अदात्  
भ्प्_१०।७४।०४७।३ सर्वान् सम्पूज्य विधि-वच् चक्रे ऽवभृथम् एक-राट्  
भ्प्_१०।७४।०४८।१ साधयित्वा क्रतुः राज्ञः कृष्णो योगेश्वरेश्वरः  
भ्प्_१०।७४।०४८।३ उवास कतिचिन् मासान् सुहृद्भिर् अभियाचितः  
भ्प्_१०।७४।०४९।१ ततो ऽनुज्ञाप्य राजानम् अनिच्छन्तम् अपीश्वरः  
भ्प्_१०।७४।०४९।३ ययौ स-भार्यः सामात्यः स्व-पुरं देवकी-सुतः  
भ्प्_१०।७४।०५०।१ वर्णितं तद् उपाख्यानं मया ते बहु-विस्तरम्  
भ्प्_१०।७४।०५०।३ वैकुण्ठ-वासिनोर् जन्म विप्र-शापात् पुनः पुनः  
भ्प्_१०।७४।०५१।१ राजसूयावभृथ्येन स्नातो राजा युधिष्ठिरः  
भ्प्_१०।७४।०५१।३ ब्रह्म-क्षत्र-सभा-मध्ये शुशुभे सुर-राड् इव  
भ्प्_१०।७४।०५२।१ राज्ञा सभाजिताः सर्वे सुर-मानव-खेचराः  
भ्प्_१०।७४।०५२।३ कृष्णं क्रतुं च शंसन्तः स्व-धामानि ययुर् मुदा  
भ्प्_१०।७४।०५३।१ दुर्योधनम् ऋते पापं कलिं कुरु-कुलामयम्  
भ्प्_१०।७४।०५३।३ यो न सेहे श्रीयं स्फीतां दृष्ट्वा पाण्डु-सुतस्य ताम्  
भ्प्_१०।७४।०५४।१ य इदं कीर्तयेद् विष्णोः कर्म चैद्य-वधादिकम्  
भ्प्_१०।७४।०५४।३ राज-मोक्षं वितानं च सर्व-पापैः प्रमुच्यते  
भ्प्_१०।७५।००१।० श्री-राजोवाच१०७५००११ अजात-शत्रोस् तम् दृष्ट्वा राजसूय-महोदयम्  
भ्प्_१०।७५।००१।३ सर्वे मुमुदिरे ब्रह्मन् नृ-देवा ये समागताः  
भ्प्_१०।७५।००२।१ दुर्योधनं वर्जयित्वा राजानः सर्षयः सुराः  
भ्प्_१०।७५।००२।३ इति श्रुतं नो भगवंस् तत्र कारणम् उच्यताम्  
भ्प्_१०।७५।००३।० श्री-बादरायणिर् उवाच  
भ्प्_१०।७५।००३।१ पितामहस्य ते यज्ञे राजसूये महात्मनः  
भ्प्_१०।७५।००३।३ बान्धवाः परिचर्यायां तस्यासन् प्रेम-बन्धनाः  
भ्प्_१०।७५।००४।१ भीमो महानसाध्यक्षो धनाध्यक्षः सुयोधनः  
भ्प्_१०।७५।००४।३ सहदेवस् तु पूजायां नकुलो द्रव्य-साधने  
भ्प्_१०।७५।००५।१ गुरु-शुश्रूषणे जिष्णुः कृष्णः पादावनेजने  
भ्प्_१०।७५।००५।३ परिवेषणे द्रुपद-जा कर्णो दाने महा-मनाः  
भ्प्_१०।७५।००६।१ युयुधानो विकर्णश् च हार्दिक्यो विदुरादयः  
भ्प्_१०।७५।००६।३ बाह्लीक-पुत्रा भूर्य्-आद्या ये च सन्तर्दनादयः  
भ्प्_१०।७५।००७।१ निरूपिता महा-यज्ञे नाना-कर्मसु ते तदा  
भ्प्_१०।७५।००७।३ प्रवर्तन्ते स्म राजेन्द्र राज्ञः प्रिय-चिकीर्षवः  
भ्प्_१०।७५।००८।१ ऋत्विक्-सदस्य-बहु-वित्सु सुहृत्तमेषु  
भ्प्_१०।७५।००८।२ स्व्-इष्टेषु सूनृत-समर्हण-दक्षिणाभिः  
भ्प्_१०।७५।००८।३ चैद्ये च सात्वत-पतेश् चरणं प्रविष्टे  
भ्प्_१०।७५।००८।४ चक्रुस् ततस् त्व् अवभृथ-स्नपनं द्यु-नद्याम्  
भ्प्_१०।७५।००९।१ मृदङ्ग-शङ्ख-पणव- धुन्धुर्य्-आनक-गोमुखाः  
भ्प्_१०।७५।००९।३ वादित्राणि विचित्राणि नेदुर् आवभृथोत्सवे  
भ्प्_१०।७५।०१०।१ नार्तक्यो ननृतुर् हृष्टा गायका यूथशो जगुः  
भ्प्_१०।७५।०१०।३ वीणा-वेणु-तलोन्नादस् तेषां स दिवम् अस्पृशत्  
भ्प्_१०।७५।०११।१ चित्र-ध्वज-पताकाग्रैर् इभेन्द्र-स्यन्दनार्वभिः  
भ्प्_१०।७५।०११।३ स्व्-अलङ्कृतैर् भटैर् भूपा निर्ययू रुक्म-मालिनः  
भ्प्_१०।७५।०१२।१ यदु-सृञ्जय-काम्बोज- कुरु-केकय-कोशलाः  
भ्प्_१०।७५।०१२।३ कम्पयन्तो भुवं सैन्यैर् ययमान-पुरः-सराः  
भ्प्_१०।७५।०१३।१ सदस्यर्त्विग्-द्विज-श्रेष्ठा ब्रह्म-घोषेण भूयसा  
भ्प्_१०।७५।०१३।३ देवर्षि-पितृ-गन्धर्वास् तुष्टुवुः पुष्प-वर्षिणः  
भ्प्_१०।७५।०१४।१ स्व्-अलण्कृता नरा नार्यो गन्ध-स्रग्-भूषणाम्बरैः  
भ्प्_१०।७५।०१४।३ विलिम्पन्त्यो ऽभिसिञ्चन्त्यो विजह्रुर् विविधै रसैः  
भ्प्_१०।७५।०१५।१ तैल-गोरस-गन्धोद- हरिद्रा-सान्द्र-कुङ्कुमैः  
भ्प्_१०।७५।०१५।३ पुम्भिर् लिप्ताः प्रलिम्पन्त्यो विजह्रुर् वार-योषितः  
भ्प्_१०।७५।०१६।१ गुप्ता नृभिर् निरगमन्न् उपलब्धुम् एतद्  
भ्प्_१०।७५।०१६।२ देव्यो यथा दिवि विमान-वरैर् नृ-देव्यो  
भ्प्_१०।७५।०१६।३ ता मातुलेय-सखिभिः परिषिच्यमानाः  
भ्प्_१०।७५।०१६।४ स-व्रीड-हास-विकसद्-वदना विरेजुः  
भ्प्_१०।७५।०१७।१ ता देवरान् उत सखीन् सिषिचुर् दृतीभिः  
भ्प्_१०।७५।०१७।२ क्लिन्नाम्बरा विवृत-गात्र-कुचोरु-मध्याः  
भ्प्_१०।७५।०१७।३ औत्सुक्य-मुक्त-कवराच् च्यवमान-माल्याः  
भ्प्_१०।७५।०१७।४ क्षोभं दधुर् मल-धियां रुचिरैर् विहारैः  
भ्प्_१०।७५।०१८।१ स सम्राड् रथम् आरुढः सद्-अश्वं रुक्म-मालिनम्  
भ्प्_१०।७५।०१८।३ व्यरोचत स्व-पत्नीभिः क्रियाभिः क्रतु-राड् इव  
भ्प्_१०।७५।०१९।१ पत्नी-सम्याजावभृथ्यैश् चरित्वा ते तम् ऋत्विजः  
भ्प्_१०।७५।०१९।३ आचान्तं स्नापयां चक्रुर् गङ्गायां सह कृष्णया  
भ्प्_१०।७५।०२०।१ देव-दुन्दुभयो नेदुर् नर-दुन्दुभिभिः समम्  
भ्प्_१०।७५।०२०।३ मुमुचुः पुष्प-वर्षाणि देवर्षि-पितृ-मानवाः  
भ्प्_१०।७५।०२१।१ सस्नुस् तत्र ततः सर्वे वर्णाश्रम-युता नराः  
भ्प्_१०।७५।०२१।३ महा-पातक्य् अपि यतः सद्यो मुच्येत किल्बिषात्  
भ्प्_१०।७५।०२२।१ अथ राजाहते क्षौमे परिधाय स्व्-अलङ्कृतः  
भ्प्_१०।७५।०२२।३ ऋत्विक्-सदस्य-विप्रादीन् आनर्चाभरणाम्बरैः  
भ्प्_१०।७५।०२३।१ बन्धूञ् ज्ञातीन् नृपान् मित्र- सुहृदो ऽन्यांश् च सर्वशः  
भ्प्_१०।७५।०२३।३ अभीक्ष्नं पूजयाम् आस नारायण-परो नृपः  
भ्प्_१०।७५।०२४।१ सर्वे जनाः सुर-रुचो मणि-कुण्डल-स्रग्-  
भ्प्_१०।७५।०२४।२ उष्णीष-कञ्चुक-दुकूल-महार्घ्य-हाराः  
भ्प्_१०।७५।०२४।३ नार्यश् च कुण्डल-युगालक-वृन्द-जुष्ट-  
भ्प्_१०।७५।०२४।४ वक्त्र-श्रियः कनक-मेखलया विरेजुः  
भ्प्_१०।७५।०२५।१ अथर्त्विजो महा-शीलाः सदस्या ब्रह्म-वादिनः  
भ्प्_१०।७५।०२५।३ ब्रह्म-क्षत्रिय-विट्-शुद्रा- राजानो ये समागताः  
भ्प्_१०।७५।०२६।१ देवर्षि-पितृ-भूतानि लोक-पालाः सहानुगाः  
भ्प्_१०।७५।०२६।३ पूजितास् तम् अनुज्ञाप्य स्व-धामानि ययुर् नृप  
भ्प्_१०।७५।०२७।१ हरि-दासस्य राजर्षे राजसूय-महोदयम्  
भ्प्_१०।७५।०२७।३ नैवातृप्यन् प्रशंसन्तः पिबन् मर्त्यो ऽमृतं यथा  
भ्प्_१०।७५।०२८।१ ततो युधिष्ठिरो राजा सुहृत्-सम्बन्धि-बान्धवान्  
भ्प्_१०।७५।०२८।३ प्रेम्णा निवारयाम् आस कृष्णं च त्याग-कातरः  
भ्प्_१०।७५।०२९।१ भगवान् अपि तत्राङ्ग न्यावात्सीत् तत्-प्रियं-करः  
भ्प्_१०।७५।०२९।३ प्रस्थाप्य यदु-वीरांश् च साम्बादींश् च कुशस्थलीम्  
भ्प्_१०।७५।०३०।१ इत्थं राजा धर्म-सुतो मनोरथ-महार्णवम्  
भ्प्_१०।७५।०३०।३ सु-दुस्तरं समुत्तीर्य कृष्णेनासीद् गत-ज्वरः  
भ्प्_१०।७५।०३१।१ एकदान्तः-पुरे तस्य वीक्ष्य दुर्योधनः श्रियम्  
भ्प्_१०।७५।०३१।३ अतप्यद् राजसूयस्य महित्वं चाच्युतात्मनः  
भ्प्_१०।७५।०३२।१ यस्मिंस् नरेन्द्र-दितिजेन्द्र-सुरेन्द्र-लक्ष्मीर्  
भ्प्_१०।७५।०३२।२ नाना विभान्ति किल विश्व-सृजोपकॢप्ताः  
भ्प्_१०।७५।०३२।३ ताभिः पतीन् द्रुपद-राज-सुतोपतस्थे  
भ्प्_१०।७५।०३२।४ यस्यां विषक्त-हृदयः कुरु-राड् अतप्यत्  
भ्प्_१०।७५।०३३।१ यस्मिन् तदा मधु-पतेर् महिषी-सहस्रं  
भ्प्_१०।७५।०३३।२ श्रोणी-भरेण शनकैः क्वणद्-अङ्घ्रि-शोभम्  
भ्प्_१०।७५।०३३।३ मध्ये सु-चारु कुच-कुङ्कुम-शोण-हारं  
भ्प्_१०।७५।०३३।४ श्रीमन्-मुखं प्रचल-कुण्डल-कुन्तलाढ्यम्  
भ्प्_१०।७५।०३४।१ सभायां मय-कॢप्तायां क्वापि धर्म-सुतो ऽधिराट्  
भ्प्_१०।७५।०३४।३ वृतो ऽनुगैर् बन्धुभिश् च कृष्णेनापि स्व-चक्षुषा  
भ्प्_१०।७५।०३५।१ आसीनः काञ्चने साक्षाद् आसने मघवान् इव  
भ्प्_१०।७५।०३५।३ पारमेष्ठ्य-श्रीया जुष्टः स्तूयमानश् च वन्दिभिः  
भ्प्_१०।७५।०३६।१ तत्र दुर्योधनो मानी परीतो भ्रातृभिर् नृप  
भ्प्_१०।७५।०३६।३ किरीट-माली न्यविशद् असि-हस्तः क्षिपन् रुषा  
भ्प्_१०।७५।०३७।१ स्थले ऽभ्यगृह्णाद् वस्त्रान्तं जलं मत्वा स्थले ऽपतत्  
भ्प्_१०।७५।०३७।३ जले च स्थल-वद् भ्रान्त्या मय-माया-विमोहितः  
भ्प्_१०।७५।०३८।१ जहास भीमस् तं दृष्ट्वा स्त्रियो नृपतयो परे  
भ्प्_१०।७५।०३८।३ निवार्यमाणा अप्य् अङ्ग राज्ञा कृष्णानुमोदिताः  
भ्प्_१०।७५।०३९।१ स व्रीडितो ऽवग्-वदनो रुषा ज्वलन् निष्क्रम्य तूष्णीं प्रययौ गजाह्वयम्  
भ्प्_१०।७५।०३९।३ हा-हेति शब्दः सु-महान् अभूत् सताम् अजात-शत्रुर् विमना इवाभवत्  
भ्प्_१०।७५।०३९।५ बभूव तूष्णीं भगवान् भुवो भरं समुज्जिहीर्षुर् भ्रमति स्म यद्-दृशा  
भ्प्_१०।७५।०४०।१ एतत् ते ऽभिहितं राजन् यत् पृष्टो ऽहम् इह त्वया  
भ्प्_१०।७५।०४०।३ सुयोधनस्य दौरात्म्यं राजसूये महा-क्रतौ  
भ्प्_१०।७६।००१।० श्री-शुक उवाच  
भ्प्_१०।७६।००१।१ अथान्यद् अपि कृष्णस्य शृणु कर्माद्भुतं नृप  
भ्प्_१०।७६।००१।३ क्रीडा-नर-शरीरस्य यथा सौभ-पतिर् हतः  
भ्प्_१०।७६।००२।१ शिशुपाल-सखः शाल्वो रुक्मिण्य्-उद्वाह आगतः  
भ्प्_१०।७६।००२।३ यदुभिर् निर्जितः सङ्ख्ये जरासन्धादयस् तथा  
भ्प्_१०।७६।००३।१ शाल्वः प्रतिज्ञाम् अकरोच् छृण्वतां सर्व-भूभुजाम्  
भ्प्_१०।७६।००३।३ अयादवां क्ष्मां करिष्ये पौरुषं मम पश्यत  
भ्प्_१०।७६।००४।१ इति मूढः प्रतिज्ञाय देवं पशु-पतिं प्रभुम्  
भ्प्_१०।७६।००४।३ आराधयाम् आस नृपः पांशु-मुष्टिं सकृद् ग्रसन्  
भ्प्_१०।७६।००५।१ संवत्सरान्ते भगवान् आशु-तोष उमा-पतिः  
भ्प्_१०।७६।००५।३ वरेण च्छन्दयाम् आस शाल्वं शरणम् आगतम्  
भ्प्_१०।७६।००६।१ देवासुर-मनुष्याणां गन्धर्वोरग-रक्षसाम्  
भ्प्_१०।७६।००६।३ अभेद्यं काम-गं वव्रे स यानं वृष्णि-भीषणम्  
भ्प्_१०।७६।००७।१ तथेति गिरिशादिष्टो मयः पर-पुरं-जयः  
भ्प्_१०।७६।००७।३ पुरं निर्माय शाल्वाय प्रादात् सौभम् अयस्-मयम्  
भ्प्_१०।७६।००८।१ स लब्ध्वा काम-गं यानं तमो-धाम दुरासदम्  
भ्प्_१०।७६।००८।३ ययस् द्वारवतीं शाल्वो वैरं वृष्णि-कृतं स्मरन्  
भ्प्_१०।७६।००९।१ निरुध्य सेनया शाल्वो महत्या भरतर्षभ  
भ्प्_१०।७६।००९।३ पुरीं बभञ्जोपवनान् उद्यानानि च सर्वशः  
भ्प्_१०।७६।०१०।१ स-गोपुराणि द्वाराणि प्रासादाट्टाल-तोलिकाः  
भ्प्_१०।७६।०१०।३ विहारान् स विमानाग्र्यान् निपेतुः शस्त्र-वृष्टयः  
भ्प्_१०।७६।०११।१ शिला-द्रुमाश् चाशनयः सर्पा आसार-शर्कराः  
भ्प्_१०।७६।०११।३ प्रचण्डश् चक्रवातो ऽभूद् रजसाच्छादिता दिशः  
भ्प्_१०।७६।०१२।१ इत्य् अर्द्यमाना सौभेन कृष्णस्य नगरी भृशम्  
भ्प्_१०।७६।०१२।३ नाभ्यपद्यत शं राजंस् त्रि-पुरेण यथा मही  
भ्प्_१०।७६।०१३।१ प्रद्युम्नो भगवान् वीक्ष्य बाध्यमाना निजाः प्रजाः  
भ्प्_१०।७६।०१३।३ म भैष्टेत्य् अभ्यधाद् वीरो रथारूढो महा-यशाः  
भ्प्_१०।७६।०१४।१ सात्यकिश् चारुदेष्णश् च साम्बो ऽक्रूरः सहानुजः  
भ्प्_१०।७६।०१४।३ हार्दिक्यो भानुविन्दश् च गदश् च शुक-सारणौ  
भ्प्_१०।७६।०१५।१ अपरे च महेष्व्-आसा रथ-यूथप-यूथपाः  
भ्प्_१०।७६।०१५।३ निर्ययुर् दंशिता गुप्ता रथेभाश्व-पदातिभिः  
भ्प्_१०।७६।०१६।१ ततः प्रववृते युद्धं शाल्वानां यदुभिः सह  
भ्प्_१०।७६।०१६।३ यथासुराणां विबुधैस् तुमुलं लोम-हर्षणम्  
भ्प्_१०।७६।०१७।१ ताश् च सौभ-पतेर् माया दिव्यास्त्रै रुक्मिणी-सुतः  
भ्प्_१०।७६।०१७।३ क्षणेन नाशयाम् आस नैशं तम इवोष्ण-गुः  
भ्प्_१०।७६।०१८।१ विव्याध पञ्च-विंशत्या स्वर्ण-पुङ्खैर् अयो-मुखैः  
भ्प्_१०।७६।०१८।३ शाल्वस्य ध्वजिनी-पालं शरैः सन्नत-पर्वभिः  
भ्प्_१०।७६।०१९।१ शतेनाताडयच् छाल्वम् एकैकेनास्य सैनिकान्  
भ्प्_१०।७६।०१९।३ दशभिर् दशभिर् नेतॄन् वाहनानि त्रिभिस् त्रिभिः  
भ्प्_१०।७६।०२०।१ तद् अद्भुतं महत् कर्म प्रद्युम्नस्य महात्मनः  
भ्प्_१०।७६।०२०।३ दृष्ट्वा तं पूजयाम् आसुः सर्वे स्व-पर-सैनिकाः  
भ्प्_१०।७६।०२१।१ बहु-रूपैक-रूपं तद् दृश्यते न च दृश्यते  
भ्प्_१०।७६।०२१।३ माया-मयं मय-कृतं दुर्विभाव्यं परैर् अभूत्  
भ्प्_१०।७६।०२२।१ क्वचिद् भूमौ क्वचिद् व्योम्नि गिरि-मूर्ध्नि जले क्वचित्  
भ्प्_१०।७६।०२२।३ अलात-चक्र-वद् भ्राम्यत् सौभं तद् दुरवस्थितम्  
भ्प्_१०।७६।०२३।१ यत्र यत्रोपलक्ष्येत स-सौभः सह-सैनिकः  
भ्प्_१०।७६।०२३।३ शाल्वस् ततस् ततो ऽमुञ्चञ् छरान् सात्वत-यूथपाः  
भ्प्_१०।७६।०२४।१ शरैर् अग्न्य्-अर्क-संस्पर्शैर् आशी-विष-दुरासदैः  
भ्प्_१०।७६।०२४।३ पीड्यमान-पुरानीकः शाल्वो ऽमुह्यत् परेरितैः  
भ्प्_१०।७६।०२५।१ शाल्वानीकप-शस्त्रौघैर् वृष्णि-वीरा भृशार्दिताः  
भ्प्_१०।७६।०२५।३ न तत्यजू रणं स्वं स्वं लोक-द्वय-जिगीषवः  
भ्प्_१०।७६।०२६।१ शाल्वामात्यो द्युमान् नाम प्रद्युम्नं प्रक् प्रपीडितः  
भ्प्_१०।७६।०२६।३ आसाद्य गदया मौर्व्या व्याहत्य व्यनदद् बली  
भ्प्_१०।७६।०२७।१ प्रद्युम्नं गदया सीर्ण- वक्षः-स्थलम् अरिं-दमम्  
भ्प्_१०।७६।०२७।३ अपोवाह रणात् सूतो धर्म-विद् दारुकात्मजः  
भ्प्_१०।७६।०२८।१ लब्ध-सञ्ज्ञो मुहूर्तेन कार्ष्णिः सारथिम् अब्रवीत्  
भ्प्_१०।७६।०२८।३ अहो असाध्व् इदं सूत यद् रणान् मे ऽपसर्पणम्  
भ्प्_१०।७६।०२९।१ न यदूनां कुले जातः श्रूयते रण-विच्युतः  
भ्प्_१०।७६।०२९।३ विना मत् क्लीब-चित्तेन सूतेन प्राप्त-किल्बिषात्  
भ्प्_१०।७६।०३०।१ किं नु वक्ष्ये ऽभिसङ्गम्य पितरौ राम-केशवौ  
भ्प्_१०।७६।०३०।३ युद्धात् सम्यग् अपक्रान्तः पृष्टस् तत्रात्मनः क्षमम्  
भ्प्_१०।७६।०३१।१ व्यक्तं मे कथयिष्यन्ति हसन्त्यो भ्रातृ-जामयः  
भ्प्_१०।७६।०३१।३ क्लैब्यं कथं कथं वीर तवान्यैः कथ्यतां मृधे  
भ्प्_१०।७६।०३२।० सारथिर् उवाच  
भ्प्_१०।७६।०३२।१ धर्मं विजानतायुष्मन् कृतम् एतन् मया विभो  
भ्प्_१०।७६।०३२।३ सूतः कृच्छ्र-गतं रक्षेद् रथिनं सारथिं रथी  
भ्प्_१०।७६।०३३।१ एतद् विदित्वा तु भवान् मयापोवाहितो रणात्  
भ्प्_१०।७६।०३३।३ उपसृष्टः परेणेति मूर्च्छितो गदया हतः  
भ्प्_१०।७७।००१।० श्री-शुक उवाच  
भ्प्_१०।७७।००१।१ स उपस्पृश्य सलिलं दंशितो धृत-कार्मुकः  
भ्प्_१०।७७।००१।३ नय मां द्युमतः पार्श्वं वीरस्येत्य् आह सारथिम्  
भ्प्_१०।७७।००२।१ विधमन्तं स्व-सैन्यानि द्युमन्तं रुक्मिणी-सुतः  
भ्प्_१०।७७।००२।३ प्रतिहत्य प्रत्यविध्यान् नाराचैर् अष्टभिः स्मयन्  
भ्प्_१०।७७।००३।१ चतुर्भिश् चतुरो वाहान् सूतम् एकेन चाहनत्  
भ्प्_१०।७७।००३।३ द्वाभ्यं धनुश् च केतुं च शरेणान्येन वै शिरः  
भ्प्_१०।७७।००४।१ गद-सात्यकि-साम्बाद्या जघ्नुः सौभ-पतेर् बलम्  
भ्प्_१०।७७।००४।३ पेतुः समुद्रे सौभेयाः सर्वे सञ्छिन्न-कन्धराः  
भ्प्_१०।७७।००५।१ एवं यदूनां शाल्वानां निघ्नताम् इतरेतरम्  
भ्प्_१०।७७।००५।३ युद्धं त्रि-नव-रात्रं तद् अभूत् तुमुलम् उल्बणम्  
भ्प्_१०।७७।००६।१ इन्द्रप्रस्थं गतः कृष्ण आहूतो धर्म-सूनुना  
भ्प्_१०।७७।००६।३ राजसूये ऽथ निवृत्ते शिशुपाले च संस्थिते  
भ्प्_१०।७७।००७।१ कुरु-वृद्धान् अनुज्ञाप्य मुनींश् च स-सुतां पृथाम्  
भ्प्_१०।७७।००७।३ निमित्तान्य् अति-घोराणि पश्यन् द्वारवतीं ययौ  
भ्प्_१०।७७।००८।१ आह चाहम् इहायात आर्य-मिश्राभिसङ्गतः  
भ्प्_१०।७७।००८।३ राजन्याश् चैद्य-पक्षीया नूनं हन्युः पुरीं मम  
भ्प्_१०।७७।००९।१ वीक्ष्य तत् कदनं स्वानां निरूप्य पुर-रक्षणम्  
भ्प्_१०।७७।००९।३ सौभं च शाल्व-राजं च दारुकं प्राह केशवः  
भ्प्_१०।७७।०१०।१ रथं प्रापय मे सूत शाल्वस्यान्तिकम् आशु वै  
भ्प्_१०।७७।०१०।३ सम्भ्रमस् ते न कर्तव्यो मायावी सौभ-राड् अयम्  
भ्प्_१०।७७।०११।१ इत्य् उक्तश् चोदयाम् आस रथम् आस्थाय दारुकः  
भ्प्_१०।७७।०११।३ विशन्तं ददृशुः सर्वे स्वे परे चारुणानुजम्  
भ्प्_१०।७७।०१२।१ शाल्वश् च कृष्णम् आलोक्य हत-प्राय-बलेश्वरः  
भ्प्_१०।७७।०१२।३ प्राहरत् कृष्ण-सूतय शक्तिं भीम-रवां मृधे  
भ्प्_१०।७७।०१३।१ ताम् आपतन्तीं नभसि महोल्काम् इव रंहसा  
भ्प्_१०।७७।०१३।३ भासयन्तीं दिशः शौरिः सायकैः शतधाच्छिनत्  
भ्प्_१०।७७।०१४।१ तं च षोडशभिर् विद्ध्वा बानैः सौभं च खे भ्रमत्  
भ्प्_१०।७७।०१४।३ अविध्यच् छर-सन्दोहैः खं सूर्य इव रश्मिभिः  
भ्प्_१०।७७।०१५।१ शाल्वः शौरेस् तु दोः सव्यं स-शार्ङ्गं शार्ङ्ग-धन्वनः  
भ्प्_१०।७७।०१५।३ बिभेद न्यपतद् धस्ताच् छार्ङ्गम् आसीत् तद् अद्भुतम्  
भ्प्_१०।७७।०१६।१ हाहा-कारो महान् आसीद् भूतानां तत्र पश्यताम्  
भ्प्_१०।७७।०१६।३ निनद्य सौभ-राड् उच्चैर् इदम् आह जनार्दनम्  
भ्प्_१०।७७।०१७।१ यत् त्वया मूढ नः सख्युर् भ्रातुर् भार्या हृतेक्षताम्  
भ्प्_१०।७७।०१७।३ प्रमत्तः स सभा-मध्ये त्वया व्यापादितः सखा  
भ्प्_१०।७७।०१८।१ तं त्वाद्य निशितैर् बाणैर् अपराजित-मानिनम्  
भ्प्_१०।७७।०१८।३ नयाम्य् अपुनर्-आवृत्तिं यदि तिष्ठेर् ममाग्रतः  
भ्प्_१०।७७।०१९।० श्री-भगवान् उवाच  
भ्प्_१०।७७।०१९।१ वृथा त्वं कत्थसे मन्द न पश्यस्य् अन्तिके ऽन्तकम्  
भ्प्_१०।७७।०१९।३ पौरुसं दर्शयन्ति स्म शूरा न बहु-भाषिणः  
भ्प्_१०।७७।०२०।१ इत्य् उक्त्वा भगवाञ् छाल्वं गदया भीम-वेगया  
भ्प्_१०।७७।०२०।३ तताड जत्रौ संरब्धः स चकम्पे वमन्न् असृक्  
भ्प्_१०।७७।०२१।१ गदायां सन्निवृत्तायां शाल्वस् त्व् अन्तरधीयत  
भ्प्_१०।७७।०२१।३ ततो मुहूर्त आगत्य पुरुषः शिरसाच्युतम्  
भ्प्_१०।७७।०२१।५ देवक्या प्रहितो ऽस्मीति नत्वा प्राह वचो रुदन्  
भ्प्_१०।७७।०२२।१ कृष्ण कृष्ण महा-बाहो पिता ते पितृ-वत्सल  
भ्प्_१०।७७।०२२।३ बद्ध्वापनीतः शाल्वेन सौनिकेन यथा पशुः  
भ्प्_१०।७७।०२३।१ निशम्य विप्रियं कृष्णो मानुसीं प्रकृतिं गतः  
भ्प्_१०।७७।०२३।३ विमनस्को घृणी स्नेहाद् बभाषे प्राकृतो यथा  
भ्प्_१०।७७।०२४।१ कथं रामम् असम्भ्रान्तं जित्वाजेयं सुरासुरैः  
भ्प्_१०।७७।०२४।३ शाल्वेनाल्पीयसा नीतः पिता मे बलवान् विधिः  
भ्प्_१०।७७।०२५।१ इति ब्रुवाणे गोविन्दे सौभ-राट् प्रत्युपस्थितः  
भ्प्_१०।७७।०२५।३ वसुदेवम् इवानीय कृष्णं चेदम् उवाच सः  
भ्प्_१०।७७।०२६।१ एष ते जनिता तातो यद्-अर्थम् इह जीवसि  
भ्प्_१०।७७।०२६।३ वधिष्ये वीक्षतस् ते ऽमुम् ईशश् चेत् पाहि बालिश  
भ्प्_१०।७७।०२७।१ एवं निर्भर्त्स्य मायावी खड्गेनानकदुन्दुभेः  
भ्प्_१०।७७।०२७।३ उत्कृत्य शिर आदाय ख-स्थं सौभं समाविशत्  
भ्प्_१०।७७।०२८।१ ततो मुहूर्तं प्रकृताव् उपप्लुतः स्व-बोध आस्ते स्व-जनानुषङ्गतः  
भ्प्_१०।७७।०२८।३ महानुभावस् तद् अबुध्यद् आसुरीं मायां स शाल्व-प्रसृतां मयोदिताम्  
भ्प्_१०।७७।०२९।१ न तत्र दूतं न पितुः कलेवरं प्रबुद्ध आजौ समपश्यद् अच्युतः  
भ्प्_१०।७७।०२९।३ स्वाप्नं यथा चाम्बर-चारिणं रिपुं सौभ-स्थम् आलोक्य निहन्तुम् उद्यतः  
भ्प्_१०।७७।०३०।१ एवं वदन्ति राजर्षे ऋषयः के च नान्विताः  
भ्प्_१०।७७।०३०।३ यत् स्व-वाचो विरुध्येत नूनं ते न स्मरन्त्य् उत  
भ्प्_१०।७७।०३१।१ क्व शोक-मोहौ स्नेहो वा भयं वा ये ऽज्ञ-सम्भवाः  
भ्प्_१०।७७।०३१।३ क्व चाखण्डित-विज्ञान- ज्ञानैश्वर्यस् त्व् अखण्डितः  
भ्प्_१०।७७।०३२।१ यत्-पाद-सेवोर्जितयात्म-विद्यया हिन्वन्त्य् अनाद्यात्म-विपर्यय-ग्रहम्  
भ्प्_१०।७७।०३२।३ लभन्त आत्मीयम् अनन्तम् ऐश्वरं कुतो नु मोहः परमस्य सद्-गतेः  
भ्प्_१०।७७।०३३।१ तं शस्त्र-पूगैः प्रहरन्तम् ओजसा  
भ्प्_१०।७७।०३३।२ शाल्वं शरैः शौरिर् अमोघ-विक्रमः  
भ्प्_१०।७७।०३३।३ विद्ध्वाच्छिनद् वर्म धनुः शिरो-मणिं  
भ्प्_१०।७७।०३३।४ सौभं च शत्रोर् गदया रुरोज ह  
भ्प्_१०।७७।०३४।१ तत् कृष्ण-हस्तेरितया विचूर्णितं पपात तोये गदया सहस्रधा  
भ्प्_१०।७७।०३४।३ विसृज्य तद् भू-तलम् आस्थितो गदाम् उद्यम्य शाल्वो ऽच्युतम् अभ्यगाद् द्रुतम्  
भ्प्_१०।७७।०३५।१ आधावतः स-गदं तस्य बाहुं भल्लेन छित्त्वाथ रथाङ्गम् अद्भुतम्  
भ्प्_१०।७७।०३५।३ वधाय शाल्वस्य लयार्क-सन्निभं बिभ्रद् बभौ सार्क इवोदयाचलः  
भ्प्_१०।७७।०३६।१ जहार तेनैव शिरः स-कुण्डलं किरीट-युक्तं पुरु-मायिनो हरिः  
भ्प्_१०।७७।०३६।३ वज्रेण वृत्रस्य यथा पुरन्दरो बभूव हाहेति वचस् तदा नृणाम्  
भ्प्_१०।७७।०३७।१ तस्मिन् निपतिते पापे सौभे च गदया हते  
भ्प्_१०।७७।०३७।३ नेदुर् दुन्दुभयो राजन् दिवि देव-गणेरिताः  
भ्प्_१०।७७।०३७।५ सखीनाम् अपचितिं कुर्वन् दन्तवक्रो रुषाभ्यगात्  
भ्प्_१०।७८।००१।० श्री-शुक उवाच  
भ्प्_१०।७८।००१।१ शिशुपालस्य शाल्वस्य पौण्ड्रकस्यापि दुर्मतिः  
भ्प्_१०।७८।००१।३ पर-लोक-गतानां च कुर्वन् पारोक्ष्य-सौहृदम्  
भ्प्_१०।७८।००२।१ एकः पदातिः सङ्क्रुद्धो गदा-पाणिः प्रकम्पयन्  
भ्प्_१०।७८।००२।३ पद्भ्याम् इमां महा-राज महा-सत्त्वो व्यदृश्यत  
भ्प्_१०।७८।००३।१ तं तथायान्तम् आलोक्य गदाम् आदाय सत्वरः  
भ्प्_१०।७८।००३।३ अवप्लुत्य रथात् कृष्णः सिन्धुं वेलेव प्रत्यधात्  
भ्प्_१०।७८।००४।१ गदाम् उद्यम्य कारूषो मुकुन्दं प्राह दुर्मदः  
भ्प्_१०।७८।००४।३ दिष्ट्या दिष्ट्या भवान् अद्य मम दृष्टि-पथं गतः  
भ्प्_१०।७८।००५।१ त्वं मातुलेयो नः कृष्ण मित्र-ध्रुङ् मां जिघांससि  
भ्प्_१०।७८।००५।३ अतस् त्वां गदया मन्द हनिष्ये वज्र-कल्पया  
भ्प्_१०।७८।००६।१ तर्ह्य् आनृण्यम् उपैम्य् अज्ञ मित्राणां मित्र-वत्सलः  
भ्प्_१०।७८।००६।३ बन्धु-रूपम् अरिं हत्वा व्याधिं देह-चरं यथा  
भ्प्_१०।७८।००७।१ एवं रूक्षैस् तुदन् वाक्यैः कृष्णं तोत्रैर् इव द्विपम्  
भ्प्_१०।७८।००७।३ गदयाताडयन् मूर्ध्नि सिंह-वद् व्यनदच् च सः  
भ्प्_१०।७८।००८।१ गदयाभिहतो ऽप्य् आजौ न चचाल यदूद्वहः  
भ्प्_१०।७८।००८।३ कृष्णो ऽपि तम् अहन् गुर्व्या कौमोदक्या स्तनान्तरे  
भ्प्_१०।७८।००९।१ गदा-निर्भिन्न-हृदय उद्वमन् रुधिरं मुखात्  
भ्प्_१०।७८।००९।३ प्रसार्य केश-बाह्व्-अङ्घ्रीन् धरण्यां न्यपतद् व्यसुः  
भ्प्_१०।७८।०१०।१ ततः सूक्ष्मतरं ज्योतिः कृष्णम् आविशद् अद्भुतम्  
भ्प्_१०।७८।०१०।३ पश्यतां सर्व-भूतानां यथा चैद्य-वधे नृप  
भ्प्_१०।७८।०११।१ विदूरथस् तु तद्-भ्राता भ्रातृ-शोक-परिप्लुतः  
भ्प्_१०।७८।०११।३ आगच्छद् असि-चर्माभ्याम् उच्छ्वसंस् तज्-जिघांसया  
भ्प्_१०।७८।०१२।१ तस्य चापततः कृष्णश् चक्रेण क्षुर-नेमिना  
भ्प्_१०।७८।०१२।३ शिरो जहार राजेन्द्र स-किरीटं स-कुण्डलम्  
भ्प्_१०।७८।०१३।१ एवं सौभं च शाल्वं च दन्तवक्रं सहानुजम्  
भ्प्_१०।७८।०१३।३ हत्वा दुर्विषहान् अन्यैर् ईडितः सुर-मानवैः  
भ्प्_१०।७८।०१४।१ मुनिभिः सिद्ध-गन्धर्वैर् विद्याधर-महोरगैः  
भ्प्_१०।७८।०१४।३ अप्सरोभिः पितृ-गणैर् यक्षैः किन्नर-चारणैः  
भ्प्_१०।७८।०१५।१ उपगीयमान-विजयः कुसुमैर् अभिवर्षितः  
भ्प्_१०।७८।०१५।३ वृतश् च वृष्णि-प्रवरैर् विवेशालङ्कृतां पुरीम्  
भ्प्_१०।७८।०१६।१ एवं योगेश्वरः कृष्णो भगवान् जगद्-ईश्वरः  
भ्प्_१०।७८।०१६।३ ईयते पशु-दृष्टीनां निर्जितो जयतीति सः  
भ्प्_१०।७८।०१७।१ श्रुत्वा युद्धोद्यमं रामः कुरूणां सह पाण्डवैः  
भ्प्_१०।७८।०१७।३ तीर्थाभिषेक-व्याजेन मध्य-स्थः प्रययौ किल  
भ्प्_१०।७८।०१८।१ स्नात्वा प्रभासे सन्तर्प्य देवर्षि-पितृ-मानवान्  
भ्प्_१०।७८।०१८।३ सरस्वतीं प्रति-स्रोतं ययौ ब्राह्मण-संवृतः  
भ्प्_१०।७८।०१९।१ पृथूदकं बिन्दु-सरस् त्रितकूपं सुदर्शनम्  
भ्प्_१०।७८।०१९।३ विशालं ब्रह्म-तीर्थं च चक्रं प्राचीं सरस्वतीम्  
भ्प्_१०।७८।०२०।१ यमुनाम् अनु यान्य् एव गङ्गाम् अनु च भारत  
भ्प्_१०।७८।०२०।३ जगाम नैमिषं यत्र ऋषयः सत्रम् आसते  
भ्प्_१०।७८।०२१।१ तम् आगतम् अभिप्रेत्य मुनयो दीर्घ-सत्रिणः  
भ्प्_१०।७८।०२१।३ अभिनन्द्य यथा-न्यायं प्रणम्योत्थाय चार्चयन्  
भ्प्_१०।७८।०२२।१ सो ऽर्चितः स-परीवारः कृतासन-परिग्रहः  
भ्प्_१०।७८।०२२।३ रोमहर्षणम् आसीनं महर्षेः शिष्यम् ऐक्षत  
भ्प्_१०।७८।०२३।१ अप्रत्युत्थायिनं सूतम् अकृत-प्रह्वणाञ्जलिम्  
भ्प्_१०।७८।०२३।३ अध्यासीनं च तान् विप्रांश् चुकोपोद्वीक्ष्य माधवः  
भ्प्_१०।७८।०२४।१ यस्माद् असाव् इमान् विप्रान् अध्यास्ते प्रतिलोम-जः  
भ्प्_१०।७८।०२४।३ धर्म-पालांस् तथैवास्मान् वधम् अर्हति दुर्मतिः  
भ्प्_१०।७८।०२५।१ ऋषेर् भगवतो भूत्वा शिष्यो ऽधीत्य बहूनि च  
भ्प्_१०।७८।०२५।३ सेतिहास-पुराणानि धर्म-शास्त्राणि सर्वशः  
भ्प्_१०।७८।०२६।१ अदान्तस्याविनीतस्य वृथा पण्डित-मानिनः  
भ्प्_१०।७८।०२६।३ न गुणाय भवन्ति स्म नटस्येवाजितात्मनः  
भ्प्_१०।७८।०२७।१ एतद्-अर्थो हि लोके ऽस्मिन्न् अवतारो मया कृतः  
भ्प्_१०।७८।०२७।३ वध्या मे धर्म-ध्वजिनस् ते हि पातकिनो ऽधिकाः  
भ्प्_१०।७८।०२८।१ एतावद् उक्त्वा भगवान् निवृत्तो ऽसद्-वधाद् अपि  
भ्प्_१०।७८।०२८।३ भावित्वात् तं कुशाग्रेण कर-स्थेनाहनत् प्रभुः  
भ्प्_१०।७८।०२९।१ हाहेति-वादिनः सर्वे मुनयः खिन्न-मानसाः  
भ्प्_१०।७८।०२९।३ ऊचुः सङ्कर्षणं देवम् अधर्मस् ते कृतः प्रभो  
भ्प्_१०।७८।०३०।१ अस्य ब्रह्मासनं दत्तम् अस्माभिर् यदु-नन्दन  
भ्प्_१०।७८।०३०।३ आयुश् चात्माक्लमं तावद् यावत् सत्रं समाप्यते  
भ्प्_१०।७८।०३१।१ अजानतैवाचरितस् त्वया ब्रह्म-वधो यथा  
भ्प्_१०।७८।०३१।३ योगेश्वरस्य भवतो नाम्नायो ऽपि नियामकः  
भ्प्_१०।७८।०३२।१ यद्य् एतद्-ब्रह्म-हत्यायाः पावनं लोक-पावन  
भ्प्_१०।७८।०३२।३ चरिष्यति भवांल् लोक- सङ्ग्रहो ऽनन्य-चोदितः  
भ्प्_१०।७८।०३३।० श्री-भगवान् उवाच  
भ्प्_१०।७८।०३३।१ चरिष्ये वध-निर्वेशं लोकानुग्रह-काम्यया  
भ्प्_१०।७८।०३३।३ नियमः प्रथमे कल्पे यावान् स तु विधीयताम्  
भ्प्_१०।७८।०३४।१ दीर्घम् आयुर् बतैतस्य सत्त्वम् इन्द्रियम् एव च  
भ्प्_१०।७८।०३४।३ आशासितं यत् तद् ब्रूते साधये योग-मायया  
भ्प्_१०।७८।०३५।० ऋषय ऊचुः  
भ्प्_१०।७८।०३५।१ अस्त्रस्य तव वीर्यस्य मृत्योर् अस्माकम् एव च  
भ्प्_१०।७८।०३५।३ यथा भवेद् वचः सत्यं तथा राम विधीयताम्  
भ्प्_१०।७८।०३६।० श्री-भगवान् उवाच  
भ्प्_१०।७८।०३६।१ आत्मा वै पुत्र उत्पन्न इति वेदानुशासनम्  
भ्प्_१०।७८।०३६।३ तस्माद् अस्य भवेद् वक्ता आयुर्-इन्द्रिय-सत्त्व-वान्  
भ्प्_१०।७८।०३७।१ किं वः कामो मुनि-श्रेष्ठा ब्रूताहं करवाण्य् अथ  
भ्प्_१०।७८।०३७।३ अजानतस् त्व् अपचितिं यथा मे चिन्त्यतां बुधाः  
भ्प्_१०।७८।०३८।० ऋषय ऊचुः  
भ्प्_१०।७८।०३८।१ इल्वलस्य सुतो घोरो बल्वलो नाम दानवः  
भ्प्_१०।७८।०३८।३ स दूषयति नः सत्रम् एत्य पर्वणि पर्वणि  
भ्प्_१०।७८।०३९।१ तं पापं जहि दाशार्ह तन् नः शुश्रूषणं परम्  
भ्प्_१०।७८।०३९।३ पूय-शोणित-विन्-मूत्र- सुरा-मांसाभिवर्षिणम्  
भ्प्_१०।७८।०४०।१ ततश् च भारतं वर्षं परीत्य सु-समाहितः  
भ्प्_१०।७८।०४०।३ चरित्वा द्वादश-मासांस् तीर्थ-स्नायी विशुध्यसि  
भ्प्_१०।७९।००१।० श्री-शुक उवाच  
भ्प्_१०।७९।००१।१ ततः पर्वण्य् उपावृत्ते प्रचण्डः पांशु-वर्षणः  
भ्प्_१०।७९।००१।३ भीमो वायुर् अभूद् राजन् पूय-गन्धस् तु सर्वशः  
भ्प्_१०।७९।००२।१ ततो ऽमेध्य-मयं वर्षं बल्वलेन विनिर्मितम्  
भ्प्_१०।७९।००२।३ अभवद् यज्ञ-शालायां सो ऽन्वदृश्यत शूल-धृक्  
भ्प्_१०।७९।००३।१ तं विलोक्य बृहत्-कायं भिन्नाञ्जन-चयोपमम्  
भ्प्_१०।७९।००३।३ तप्त-ताम्र-शिखा-श्मश्रुं दंष्ट्रोग्र-भ्रु-कुटी-मुखम्  
भ्प्_१०।७९।००४।१ सस्मार मूषलं रामः पर-सैन्य-विदारणम्  
भ्प्_१०।७९।००४।३ हलं च दैत्य-दमनं ते तूर्णम् उपतस्थतुः  
भ्प्_१०।७९।००५।१ तम् आकृष्य हलाग्रेण बल्वलं गगने-चरम्  
भ्प्_१०।७९।००५।३ मूषलेनाहनत् क्रुद्धो मूर्ध्नि ब्रह्म-द्रुहं बलः  
भ्प्_१०।७९।००६।१ सो ऽपतद् भुवि निर्भिन्न- ललाटो ऽसृक् समुत्सृजन्  
भ्प्_१०।७९।००६।३ मुञ्चन्न् आर्त-स्वरं शैलो यथा वज्र-हतो ऽरुणः  
भ्प्_१०।७९।००७।१ संस्तुत्य मुनयो रामं प्रयुज्यावितथाशिषः  
भ्प्_१०।७९।००७।३ अभ्यषिञ्चन् महा-भागा वृत्र-घ्नं विबुधा यथा  
भ्प्_१०।७९।००८।१ वैजयन्तीं ददुर् मालां श्री-धामाम्लान-पङ्कजां  
भ्प्_१०।७९।००८।३ रामाय वाससी दिव्ये दिव्यान्य् आभरणानि च  
भ्प्_१०।७९।००९।१ अथ तैर् अभ्यनुज्ञातः कौशिकीम् एत्य ब्राह्मणैः  
भ्प्_१०।७९।००९।३ स्नात्वा सरोवरम् अगाद् यतः सरयूर् आस्रवत्  
भ्प्_१०।७९।०१०।१ अनु-स्रोतेन सरयूं प्रयागम् उपगम्य सः  
भ्प्_१०।७९।०१०।३ स्नात्वा सन्तर्प्य देवादीन् जगाम पुलहाश्रमम्  
भ्प्_१०।७९।०११।१ गोमतीं गण्डकीं स्नात्वा विपाशां शोण आप्लुतः  
भ्प्_१०।७९।०११।३ गयां गत्वा पितॄन् इष्ट्वा गङ्गा-सागर-सङ्गमे  
भ्प्_१०।७९।०१२।१ उपस्पृश्य महेन्द्राद्रौ रामं दृष्ट्वाभिवाद्य च  
भ्प्_१०।७९।०१२।३ सप्त-गोदावरीं वेणां पम्पां भीमरथीं ततः  
भ्प्_१०।७९।०१३।१ स्कन्दं दृष्ट्वा ययौ रामः श्री-शैलं गिरिशालयम्  
भ्प्_१०।७९।०१३।३ द्रविडेषु महा-पुण्यं दृष्ट्वाद्रिं वेङ्कटं प्रभुः  
भ्प्_१०।७९।०१४।१ काम-कोष्णीं पुरीं काञ्चीं कावेरीं च सरिद्-वराम्  
भ्प्_१०।७९।०१४।३ श्री-रन्गाख्यं महा-पुण्यं यत्र सन्निहितो हरिः  
भ्प्_१०।७९।०१५।१ ऋषभाद्रिं हरेः क्षेत्रं दक्षिणां मथुरां तथा  
भ्प्_१०।७९।०१५।३ सामुद्रं सेतुम् अगमत् महा-पातक-नाशनम्  
भ्प्_१०।७९।०१६।१ तत्रायुतम् अदाद् धेनूर् ब्राह्मणेभ्यो हलायुधः  
भ्प्_१०।७९।०१६।३ कृतमालां ताम्रपर्णीं मलयं च कुलाचलम्  
भ्प्_१०।७९।०१७।१ तत्रागस्त्यं समासीनं नमस्कृत्याभिवाद्य च  
भ्प्_१०।७९।०१७।३ योजितस् तेन चाशीर्भिर् अनुज्ञातो गतो ऽर्णवम्  
भ्प्_१०।७९।०१७।५ दक्षिणं तत्र कन्याख्यां दुर्गां देवीं ददर्श सः  
भ्प्_१०।७९।०१८।१ ततः फाल्गुनम् आसाद्य पञ्चाप्सरसम् उत्तमम्  
भ्प्_१०।७९।०१८।३ विष्णुः सन्निहितो यत्र स्नात्वास्पर्शद् गवायुतम्  
भ्प्_१०।७९।०१९।१ ततो ऽभिव्रज्य भगवान् केरलांस् तु त्रिगर्तकान्  
भ्प्_१०।७९।०१९।३ गोकर्णाख्यं शिव-क्षेत्रं सान्निध्यं यत्र धूर्जटेः  
भ्प्_१०।७९।०२०।१ आर्यां द्वैपायनीं दृष्ट्वा शूर्पारकम् अगाद् बलः  
भ्प्_१०।७९।०२०।३ तापीं पयोष्णीं निर्विन्ध्याम् उपस्पृश्याथ दण्डकम्  
भ्प्_१०।७९।०२१।१ प्रविश्य रेवाम् अगमद् यत्र माहिष्मती पुरी  
भ्प्_१०।७९।०२१।३ मनु-तीर्थम् उपस्पृश्य प्रभासं पुनर् आगमत्  
भ्प्_१०।७९।०२२।१ श्रुत्वा द्विजैः कथ्यमानं कुरु-पाण्डव-संयुगे  
भ्प्_१०।७९।०२२।३ सर्व-राजन्य-निधनं भारं मेने हृतं भुवः  
भ्प्_१०।७९।०२३।१ स भीम-दुर्योधनयोर् गदाभ्यां युध्यतोर् मृधे  
भ्प्_१०।७९।०२३।३ वारयिष्यन् विनशनं जगाम यदु-नन्दनः  
भ्प्_१०।७९।०२४।१ युधिष्ठिरस् तु तं दृष्ट्वा यमौ कृष्णार्जुनाव् अपि  
भ्प्_१०।७९।०२४।३ अभिवाद्याभवंस् तुष्णीं किं विवक्षुर् इहागतः  
भ्प्_१०।७९।०२५।१ गदा-पाणी उभौ दृष्ट्वा संरब्धौ विजयैषिणौ  
भ्प्_१०।७९।०२५।३ मण्डलानि विचित्राणि चरन्ताव् इदम् अब्रवीत्  
भ्प्_१०।७९।०२६।१ युवां तुल्य-बलौ वीरौ हे राजन् हे वृकोदर  
भ्प्_१०।७९।०२६।३ एकं प्राणाधिकं मन्ये उतैकं शिक्षयाधिकम्  
भ्प्_१०।७९।०२७।१ तस्माद् एकतरस्येह युवयोः सम-वीर्ययोः  
भ्प्_१०।७९।०२७।३ न लक्ष्यते जयो ऽन्यो वा विरमत्व् अफलो रणः  
भ्प्_१०।७९।०२८।१ न तद्-वाक्यं जगृहतुर् बद्ध-वैरौ नृपार्थवत्  
भ्प्_१०।७९।०२८।३ अनुस्मरन्ताव् अन्योन्यं दुरुक्तं दुष्कृतानि च  
भ्प्_१०।७९।०२९।१ दिष्टं तद् अनुमन्वानो रामो द्वारवतीं ययौ  
भ्प्_१०।७९।०२९।३ उग्रसेनादिभिः प्रीतैर् ज्ञातिभिः समुपागतः  
भ्प्_१०।७९।०३०।१ तं पुनर् नैमिषं प्राप्तम् ऋषयो ऽयाजयन् मुदा  
भ्प्_१०।७९।०३०।३ क्रत्व्-अङ्गं क्रतुभिः सर्वैर् निवृत्ताखिल-विग्रहम्  
भ्प्_१०।७९।०३१।१ तेभ्यो विशुद्धं विज्ञानं भगवान् व्यतरद् विभुः  
भ्प्_१०।७९।०३१।३ येनैवात्मन्य् अदो विश्वम् आत्मानं विश्व-गं विदुः  
भ्प्_१०।७९।०३२।१ स्व-पत्यावभृथ-स्नातो ज्ञाति-बन्धु-सुहृद्-वृतः  
भ्प्_१०।७९।०३२।३ रेजे स्व-ज्योत्स्नयेवेन्दुः सु-वासाः सुष्ठ्व् अलङ्कृतः  
भ्प्_१०।७९।०३३।१ ईदृग्-विधान्य् असङ्ख्यानि बलस्य बल-शालिनः  
भ्प्_१०।७९।०३३।३ अनन्तस्याप्रमेयस्य माया-मर्त्यस्य सन्ति हि  
भ्प्_१०।७९।०३४।१ यो ऽनुस्मरेत रामस्य कर्माण्य् अद्भुत-कर्मणः  
भ्प्_१०।७९।०३४।३ सायं प्रातर् अनन्तस्य विष्णोः स दयितो भवेत्  
भ्प्_१०।८०।००१।० श्री-राजोवाच  
भ्प्_१०।८०।००१।१ भगवन् यानि चान्यानि मुकुन्दस्य महात्मनः  
भ्प्_१०।८०।००१।३ वीर्याण्य् अनन्त-वीर्यस्य श्रोतुम् इच्छामि हे प्रभो  
भ्प्_१०।८०।००२।१ को नु श्रुत्वासकृद् ब्रह्मन्न् उत्तमःश्लोक-सत्-कथाः  
भ्प्_१०।८०।००२।३ विरमेत विशेष-ज्ञो विषण्णः काम-मार्गणैः  
भ्प्_१०।८०।००३।१ सा वाग् यया तस्य गुणान् गृणीते करौ च तत्-कर्म-करौ मनश् च  
भ्प्_१०।८०।००३।३ स्मरेद् वसन्तं स्थिर-जङ्गमेषु शृणोति तत्-पुण्य-कथाः स कर्णः  
भ्प्_१०।८०।००४।१ शिरस् तु तस्योभय-लिङ्गम् आनमेत् तद् एव यत् पश्यति तद् धि चक्षुः  
भ्प्_१०।८०।००४।३ अङ्गानि विष्णोर् अथ तज्-जनानां पादोदकं यानि भजन्ति नित्यम्  
भ्प्_१०।८०।००५।० सूत उवाच  
भ्प्_१०।८०।००५।१ विष्णु-रातेन सम्पृष्टो भगवान् बादरायणिः  
भ्प्_१०।८०।००५।३ वासुदेवे भगवति निमग्न-हृदयो ऽब्रवीत्  
भ्प्_१०।८०।००६।० श्री-शुक उवाच  
भ्प्_१०।८०।००६।१ कृष्णस्यासीत् सखा कश्चिद् ब्राह्मणो ब्रह्म-वित्तमः  
भ्प्_१०।८०।००६।३ विरक्त इन्द्रियार्थेषु प्रशान्तात्मा जितेन्द्रियः  
भ्प्_१०।८०।००७।१ यदृच्छयोपपन्नेन वर्तमानो गृहाश्रमी  
भ्प्_१०।८०।००७।३ तस्य भार्या कु-चैलस्य क्षुत्-क्षामा च तथा-विधा  
भ्प्_१०।८०।००८।१ पति-व्रता पतिं प्राह म्लायता वदनेन सा  
भ्प्_१०।८०।००८।३ दरिद्रं सीदमाना वै वेपमानाभिगम्य च  
भ्प्_१०।८०।००९।१ ननु ब्रह्मन् भगवतः सखा साक्षाच् छ्रियः पतिः  
भ्प्_१०।८०।००९।३ ब्रह्मण्यश् च शरण्यश् च भगवान् सात्वतर्षभः  
भ्प्_१०।८०।०१०।१ तम् उपैहि महा-भाग साधूनां च परायणम्  
भ्प्_१०।८०।०१०।३ दास्यति द्रविणं भूरि सीदते ते कुटुम्बिने  
भ्प्_१०।८०।०११।१ आस्ते ऽधुना द्वारवत्यां भोज-वृष्ण्य्-अन्धकेश्वरः  
भ्प्_१०।८०।०११।३ स्मरतः पाद-कमलम् आत्मानम् अपि यच्छति  
भ्प्_१०।८०।०११।५ किं न्व् अर्थ-कामान् भजतो नात्य्-अभीष्टान् जगद्-गुरुः  
भ्प्_१०।८०।०१२।१ स एवं भार्यया विप्रो बहुशः प्रार्थितो मुहुः  
भ्प्_१०।८०।०१२।३ अयं हि परमो लाभ उत्तमःश्लोक-दर्शनम्  
भ्प्_१०।८०।०१३।१ इति सञ्चिन्त्य मनसा गमनाय मतिं दधे  
भ्प्_१०।८०।०१३।३ अप्य् अस्त्य् उपायनं किञ्चिद् गृहे कल्याणि दीयताम्  
भ्प्_१०।८०।०१४।१ याचित्वा चतुरो मुष्टीन् विप्रान् पृथुक-तण्डुलान्  
भ्प्_१०।८०।०१४।३ चैल-खण्डेन तान् बद्ध्वा भर्त्रे प्रादाद् उपायनम्  
भ्प्_१०।८०।०१५।१ स तान् आदाय विप्राग्र्यः प्रययौ द्वारकां किल  
भ्प्_१०।८०।०१५।३ कृष्ण-सन्दर्शनं मह्यं कथं स्याद् इति चिन्तयन्  
भ्प्_१०।८०।०१६।१ त्रीणि गुल्मान्य् अतीयाय तिस्रः कक्षाश् च स-द्विजः  
भ्प्_१०।८०।०१६।३ विप्रो ऽगम्यान्धक-वृष्णीनां गृहेष्व् अच्युत-धर्मिणाम्  
भ्प्_१०।८०।०१७।१ गृहं द्व्य्-अष्ट-सहस्राणां महिषीणां हरेर् द्विजः  
भ्प्_१०।८०।०१७।३ विवेशैकतमं श्रीमद् ब्रह्मानन्दं गतो यथा  
भ्प्_१०।८०।०१८।१ तं विलोक्याच्युतो दूरात् प्रिया-पर्यङ्कम् आस्थितः  
भ्प्_१०।८०।०१८।३ सहसोत्थाय चाभ्येत्य दोर्भ्यां पर्यग्रहीन् मुदा  
भ्प्_१०।८०।०१९।१ सख्युः प्रियस्य विप्रर्षेर् अङ्ग-सङ्गाति-निर्वृतः  
भ्प्_१०।८०।०१९।३ प्रीतो व्यमुञ्चद् अब्-बिन्दून् नेत्राभ्यां पुष्करेक्षणः  
भ्प्_१०।८०।०२०।१ अथोपवेश्य पर्यङ्के स्वयम् सख्युः समर्हणम्  
भ्प्_१०।८०।०२०।३ उपहृत्यावनिज्यास्य पादौ पादावनेजनीः  
भ्प्_१०।८०।०२१।१ अग्रहीच् छिरसा राजन् भगवांल् लोक-पावनः  
भ्प्_१०।८०।०२१।३ व्यलिम्पद् दिव्य-गन्धेन चन्दनागुरु-कुङ्कमैः  
भ्प्_१०।८०।०२२।१ धूपैः सुरभिभिर् मित्रं प्रदीपावलिभिर् मुदा  
भ्प्_१०।८०।०२२।३ अर्चित्वावेद्य ताम्बूलं गां च स्वागतम् अब्रवीत्  
भ्प्_१०।८०।०२३।१ कु-चैलं मलिनं क्षामं द्विजं धमनि-सन्ततम्  
भ्प्_१०।८०।०२३।३ देवी पर्यचरत् साक्षाच् चामर-व्यजनेन वै  
भ्प्_१०।८०।०२४।१ अन्तः-पुर-जनो दृष्ट्वा कृष्णेनामल-कीर्तिना  
भ्प्_१०।८०।०२४।३ विस्मितो ऽभूद् अति-प्रीत्या अवधूतं सभाजितम्  
भ्प्_१०।८०।०२५।१ किम् अनेन कृतं पुण्यम् अवधूतेन भिक्षुणा  
भ्प्_१०।८०।०२५।३ श्रिया हीनेन लोके ऽस्मिन् गर्हितेनाधमेन च  
भ्प्_१०।८०।०२६।१ यो ऽसौ त्रि-लोक-गुरुणा श्री-निवासेन सम्भृतः  
भ्प्_१०।८०।०२६।३ पर्यङ्क-स्थां श्रियं हित्वा परिष्वक्तो ऽग्र-जो यथा  
भ्प्_१०।८०।०२७।१ कथयां चक्रतुर् गाथाः पूर्वा गुरु-कुले सतोः  
भ्प्_१०।८०।०२७।३ आत्मनोर् ललिता राजन् करौ गृह्य परस्परम्  
भ्प्_१०।८०।०२८।० श्री-भगवान् उवाच  
भ्प्_१०।८०।०२८।१ अपि ब्रह्मन् गुरु-कुलाद् भवता लब्ध-दक्षिणात्  
भ्प्_१०।८०।०२८।३ समावृत्तेन धर्म-ज्ञ भार्योढा सदृशी न वा  
भ्प्_१०।८०।०२९।१ प्रायो गृहेषु ते चित्तम् अकाम-विहितं तथा  
भ्प्_१०।८०।०२९।३ नैवाति-प्रीयसे विद्वन् धनेषु विदितं हि मे  
भ्प्_१०।८०।०३०।१ केचित् कुर्वन्ति कर्माणि कामैर् अहत-चेतसः  
भ्प्_१०।८०।०३०।३ त्यजन्तः प्रकृतीर् दैवीर् यथाहं लोक-सङ्ग्रहम्  
भ्प्_१०।८०।०३१।१ कच्चिद् गुरु-कुले वासं ब्रह्मन् स्मरसि नौ यतः  
भ्प्_१०।८०।०३१।३ द्विजो विज्ञाय विज्ञेयं तमसः पारम् अश्नुते  
भ्प्_१०।८०।०३२।१ स वै सत्-कर्मणां साक्षाद् द्विजातेर् इह सम्भवः  
भ्प्_१०।८०।०३२।३ आद्यो ऽङ्ग यत्राश्रमिणां यथाहं ज्ञान-दो गुरुः  
भ्प्_१०।८०।०३३।१ नन्व् अर्थ-कोविदा ब्रह्मन् वर्णाश्रम-वताम् इह  
भ्प्_१०।८०।०३३।३ ये मया गुरुणा वाचा तरन्त्य् अञ्जो भवार्णवम्  
भ्प्_१०।८०।०३४।१ नाहम् इज्या-प्रजातिभ्यां तपसोपशमेन वा  
भ्प्_१०।८०।०३४।३ तुष्येयं सर्व-भूतात्मा गुरु-शुश्रूषया यथा  
भ्प्_१०।८०।०३५।१ अपि नः स्मर्यते ब्रह्मन् वृत्तं निवसतां गुरौ  
भ्प्_१०।८०।०३५।३ गुरु-दारैश् चोदितानाम् इन्धनानयने क्वचित्  
भ्प्_१०।८०।०३६।१ प्रविष्टानां महारण्यम् अपर्तौ सु-महद् द्विज  
भ्प्_१०।८०।०३६।३ वात-वर्षम् अभूत् तीव्रं निष्ठुराः स्तनयित्नवः  
भ्प्_१०।८०।०३७।१ सूर्यश् चास्तं गतस् तावत् तमसा चावृता दिशः  
भ्प्_१०।८०।०३७।३ निम्नं कूलं जल-मयं न प्राज्ञायत किञ्चन  
भ्प्_१०।८०।०३८।१ वयं भृशम् तत्र महानिलाम्बुभिर् निहन्यमाना महुर् अम्बु-सम्प्लवे  
भ्प्_१०।८०।०३८।३ दिशो ऽविदन्तो ऽथ परस्परं वने गृहीत-हस्ताः परिबभ्रिमातुराः  
भ्प्_१०।८०।०३९।१ एतद् विदित्वा उदिते रवौ सान्दीपनिर् गुरुः  
भ्प्_१०।८०।०३९।३ अन्वेषमाणो नः शिष्यान् आचार्यो ऽपश्यद् आतुरान्  
भ्प्_१०।८०।०४०।१ अहो हे पुत्रका यूयम् अस्मद्-अर्थे ऽति-दुःखिताः  
भ्प्_१०।८०।०४०।३ आत्मा वै प्राणिनाम् प्रेष्ठस् तम् अनादृत्य मत्-पराः  
भ्प्_१०।८०।०४१।१ एतद् एव हि सच्-छिष्यैः कर्तव्यं गुरु-निष्कृतम्  
भ्प्_१०।८०।०४१।३ यद् वै विशुद्ध-भावेन सर्वार्थात्मार्पणं गुरौ  
भ्प्_१०।८०।०४२।१ तुष्टो ऽहं भो द्विज-श्रेष्ठाः सत्याः सन्तु मनोरथाः  
भ्प्_१०।८०।०४२।३ छन्दांस्य् अयात-यामानि भवन्त्व् इह परत्र च  
भ्प्_१०।८०।०४३।१ इत्थं-विधान्य् अनेकानि वसतां गुरु-वेश्मनि  
भ्प्_१०।८०।०४३।३ गुरोर् अनुग्रहेणैव पुमान् पूर्णः प्रशान्तये  
भ्प्_१०।८०।०४४।० श्री-ब्राह्मण उवाच  
भ्प्_१०।८०।०४४।१ किम् अस्माभिर् अनिर्वृत्तं देव-देव जगद्-गुरो  
भ्प्_१०।८०।०४४।३ भवता सत्य-कामेन येषां वासो गुरोर् अभूत्  
भ्प्_१०।८०।०४५।१ यस्य च्छन्दो-मयं ब्रह्म देह आवपनं विभो  
भ्प्_१०।८०।०४५।३ श्रेयसां तस्य गुरुषु वासो ऽत्यन्त-विडम्बनम्  
भ्प्_१०।८१।००१।० श्री-शुक उवाच  
भ्प्_१०।८१।००१।१ स इत्थं द्विज-मुख्येन सह सङ्कथयन् हरिः  
भ्प्_१०।८१।००१।३ सर्व-भूत-मनो-ऽभिज्ञः स्मयमान उवाच तम्  
भ्प्_१०।८१।००२।१ ब्रह्मण्यो ब्राह्मणं कृष्णो भगवान् प्रहसन् प्रियम्  
भ्प्_१०।८१।००२।३ प्रेम्णा निरीक्षणेनैव प्रेक्षन् खलु सतां गतिः  
भ्प्_१०।८१।००३।० श्री-भगवान् उवाच  
भ्प्_१०।८१।००३।१ किम् उपायनम् आनीतं ब्रह्मन् मे भवता गृहात्  
भ्प्_१०।८१।००३।३ अण्व् अप्य् उपाहृतं भक्तैः प्रेम्णा भुर्य् एव मे भवेत्  
भ्प्_१०।८१।००३।५ भूर्य् अप्य् अभक्तोपहृतं न मे तोषाय कल्पते  
भ्प्_१०।८१।००४।१ पत्रं पुष्पं फलं तोयं यो मे भक्त्या प्रयच्छति  
भ्प्_१०।८१।००४।३ तद् अहं भक्त्य्-उपहृतम् अश्नामि प्रयतात्मनः  
भ्प्_१०।८१।००५।१ इत्य् उक्तो ऽपि द्वियस् तस्मै व्रीडितः पतये श्रियः  
भ्प्_१०।८१।००५।३ पृथुक-प्रसृतिं राजन् न प्रायच्छद् अवाङ्-मुखः  
भ्प्_१०।८१।००६।१ सर्व-भूतात्म-दृक् साक्षात् तस्यागमन-कारणम्  
भ्प्_१०।८१।००६।३ विज्ङायाचिन्तयन् नायं श्री-कामो माभजत् पुरा  
भ्प्_१०।८१।००७।१ पत्न्याः पति-व्रतायास् तु सखा प्रिय-चिकीर्षया  
भ्प्_१०।८१।००७।३ प्राप्तो माम् अस्य दास्यामि सम्पदो ऽमर्त्य-दुर्लभाः  
भ्प्_१०।८१।००८।१ इत्थं विचिन्त्य वसनाच् चीर-बद्धान् द्वि-जन्मनः  
भ्प्_१०।८१।००८।३ स्वयं जहार किम् इदम् इति पृथुक-तण्डुलान्  
भ्प्_१०।८१।००९।१ नन्व् एतद् उपनीतं मे परम-प्रीणनं सखे  
भ्प्_१०।८१।००९।३ तर्पयन्त्य् अङ्ग मां विश्वम् एते पृथुक-तण्डुलाः  
भ्प्_१०।८१।०१०।१ इति मुष्टिं सकृज् जग्ध्वा द्वितीयां जग्धुम् आददे  
भ्प्_१०।८१।०१०।३ तावच् छ्रीर् जगृहे हस्तं तत्-परा परमेष्ठिनः  
भ्प्_१०।८१।०११।१ एतावतालं विश्वात्मन् सर्व-सम्पत्-समृद्धये  
भ्प्_१०।८१।०११।३ अस्मिन् लोके ऽथ वामुष्मिन् पुंसस् त्वत्-तोष-कारणम्  
भ्प्_१०।८१।०१२।१ ब्राह्मणस् तां तु रजनीम् उषित्वाच्युत-मन्दिरे  
भ्प्_१०।८१।०१२।३ भुक्त्वा पीत्वा सुखं मेने आत्मानं स्वर्-गतं यथा  
भ्प्_१०।८१।०१३।१ श्वो-भूते विश्व-भावेन स्व-सुखेनाभिवन्दितः  
भ्प्_१०।८१।०१३।३ जगाम स्वालयं तात पथ्य् अनव्रज्य नन्दितः  
भ्प्_१०।८१।०१४।१ स चालब्ध्वा धनं कृष्णान् न तु याचितवान् स्वयम्  
भ्प्_१०।८१।०१४।३ स्व-गृहान् व्रीडितो ऽगच्छन् महद्-दर्शन-निर्वृतः  
भ्प्_१०।८१।०१५।१ अहो ब्रह्मण्य-देवस्य दृष्टा ब्रह्मण्यता मया  
भ्प्_१०।८१।०१५।३ यद् दरिद्रतमो लक्ष्मीम् आश्लिष्टो बिभ्रतोरसि  
भ्प्_१०।८१।०१६।१ क्वाहं दरिद्रः पापीयान् क्व कृष्णः श्री-निकेतनः  
भ्प्_१०।८१।०१६।३ ब्रह्म-बन्धुर् इति स्माहं बाहुभ्यां परिरम्भितः  
भ्प्_१०।८१।०१७।१ निवासितः प्रिया-जुष्टे पर्यङ्के भ्रातरो यथा  
भ्प्_१०।८१।०१७।३ महिष्या वीजितः श्रान्तो बाल-व्यजन-हस्तया  
भ्प्_१०।८१।०१८।१ शुश्रूषया परमया पाद-संवाहनादिभिः  
भ्प्_१०।८१।०१८।३ पूजितो देव-देवेन विप्र-देवेन देव-वत्  
भ्प्_१०।८१।०१९।१ स्वर्गापवर्गयोः पुंसां रसायां भुवि सम्पदाम्  
भ्प्_१०।८१।०१९।३ सर्वासाम् अपि सिद्धीनां मूलं तच्-चरणार्चनम्  
भ्प्_१०।८१।०२०।१ अधनो ऽयं धनं प्राप्य माद्यन्न् उच्चैर् न मां स्मरेत्  
भ्प्_१०।८१।०२०।३ इति कारुणिको नूनं धनं मे ऽभूरि नाददात्  
भ्प्_१०।८१।०२१।१ इति तच् चिन्तयन्न् अन्तः प्राप्तो निय-गृहान्तिकम्  
भ्प्_१०।८१।०२१।३ सूर्यानलेन्दु-सङ्काशैर् विमानैः सर्वतो वृतम्  
भ्प्_१०।८१।०२२।१ विचित्रोपवनोद्यानैः कूजद्-द्विज-कुलाकुलैः  
भ्प्_१०।८१।०२२।३ प्रोत्फुल्ल-कमुदाम्भोज- कह्लारोत्पल-वारिभिः  
भ्प्_१०।८१।०२३।१ जुष्टं स्व्-अलङ्कृतैः पुम्भिः स्त्रीभिश् च हरिणाक्षिभिः  
भ्प्_१०।८१।०२३।३ किम् इदं कस्य वा स्थानं कथं तद् इदम् इत्य् अभूत्  
भ्प्_१०।८१।०२४।१ एवं मीमांसमानं तं नरा नार्यो ऽमर-प्रभाः  
भ्प्_१०।८१।०२४।३ प्रत्यगृह्णन् महा-भागं गीत-वाद्येन भूयसा  
भ्प्_१०।८१।०२५।१ पतिम् आगतम् आकर्ण्य पत्न्य् उद्धर्षाति-सम्भ्रमा  
भ्प्_१०।८१।०२५।३ निश्चक्राम गृहात् तूर्णं रूपिणी श्रीर् इवालयात्  
भ्प्_१०।८१।०२६।१ पति-व्रता पतिं दृष्ट्वा प्रेमोत्कण्ठाश्रु-लोचना  
भ्प्_१०।८१।०२६।३ मीलिताक्ष्य् अनमद् बुद्ध्या मनसा परिषस्वजे  
भ्प्_१०।८१।०२७।१ पत्नीं वीक्ष्य विस्फुरन्तीं देवीं वैमानिकीम् इव  
भ्प्_१०।८१।०२७।३ दासीनां निष्क-कण्ठीनां मध्ये भान्तीं स विस्मितः  
भ्प्_१०।८१।०२८।१ प्रीतः स्वयं तया युक्तः प्रविष्टो निज-मन्दिरम्  
भ्प्_१०।८१।०२८।३ मणि-स्तम्भ-शतोपेतं महेन्द्र-भवनं यथा  
भ्प्_१०।८१।०२९।१ पयः-फेन-निभाः शय्या दान्ता रुक्म-परिच्छदाः  
भ्प्_१०।८१।०२९।३ पर्यङ्का हेम-दण्डानि चामर-व्यजनानि च  
भ्प्_१०।८१।०३०।१ आसनानि च हैमानि मृदूपस्तरणानि च  
भ्प्_१०।८१।०३०।३ मुक्तादाम-विलम्बीनि वितानानि द्युमन्ति च  
भ्प्_१०।८१।०३१।१ स्वच्छ-स्फटिक-कुड्येषु महा-मारकतेषु च  
भ्प्_१०।८१।०३२।३ रत्न-दीपान् भ्राजमानान् ललना रत्न-संयुताः  
भ्प्_१०।८१।०३२।१ विलोक्य ब्राह्मणस् तत्र समृद्धीः सर्व-सम्पदाम्  
भ्प्_१०।८१।०३२।३ तर्कयाम् आस निर्व्यग्रः स्व-समृद्धिम् अहैतुकीम्  
भ्प्_१०।८१।०३३।१ नूनं बतैतन् मम दुर्भगस्य शश्वद् दरिद्रस्य समृद्धि-हेतुः  
भ्प्_१०।८१।०३३।३ महा-विभूतेर् अवलोकतो ऽन्यो नैवोपपद्येत यदूत्तमस्य  
भ्प्_१०।८१।०३४।१ नन्व् अब्रुवाणो दिशते समक्षं याचिष्णवे भूर्य् अपि भूरि-भोजः  
भ्प्_१०।८१।०३४।३ पर्जन्य-वत् तत् स्वयम् ईक्षमाणो दाशार्हकाणाम् ऋषभः सखा मे  
भ्प्_१०।८१।०३५।१ किञ्चित् करोत्य् उर्व् अपि यत् स्व-दत्तं  
भ्प्_१०।८१।०३५।२ सुहृत्-कृतं फल्ग्व् अपि भूरि-कारी  
भ्प्_१०।८१।०३५।३ मयोपणीतं पृथुकैक-मुष्टिं  
भ्प्_१०।८१।०३५।४ प्रत्यग्रहीत् प्रीति-युतो महात्मा  
भ्प्_१०।८१।०३६।१ तस्यैव मे सौहृद-सख्य-मैत्री- दास्यं पुनर् जन्मनि जन्मनि स्यात्  
भ्प्_१०।८१।०३६।३ महानुभावेन गुणालयेन विषज्जतस् तत्-पुरुष-प्रसङ्गः  
भ्प्_१०।८१।०३७।१ भक्ताय चित्रा भगवान् हि सम्पदो राज्यं विभूतीर् न समर्थयत्य् अजः  
भ्प्_१०।८१।०३७।३ अदीर्घ-बोधाय विचक्षणः स्वयं पश्यन् निपातं धनिनां मदोद्भवम्  
भ्प्_१०।८१।०३८।१ इत्थं व्यवसितो बुद्ध्या भक्तो ऽतीव जनार्दने  
भ्प्_१०।८१।०३८।३ विषयान् जायया त्यक्ष्यन् बुभुजे नाति-लम्पटः  
भ्प्_१०।८१।०३९।१ तस्य वै देव-देवस्य हरेर् यज्ञ-पतेः प्रभोः  
भ्प्_१०।८१।०३९।३ ब्राह्मणाः प्रभवो दैवं न तेभ्यो विद्यते परम्  
भ्प्_१०।८१।०४०।१ एवं स विप्रो भगवत्-सुहृत् तदा दृष्ट्वा स्व-भृत्यैर् अजितं पराजितम्  
भ्प्_१०।८१।०४०।३ तद्-ध्यान-वेगोद्ग्रथितात्म-बन्धनस् तद्-धाम लेभे ऽचिरतः सतां गतिम्  
भ्प्_१०।८१।०४१।१ एतद् ब्रह्मण्य-देवस्य श्रुत्वा ब्रह्मण्यतां नरः  
भ्प्_१०।८१।०४१।३ लब्ध-भावो भगवति कर्म-बन्धाद् विमुच्यते  
भ्प्_१०।८२।००१।० श्री-शुक उवाच  
भ्प्_१०।८२।००१।१ अथैकदा द्वारवत्यां वसतो राम-कृष्णयोः  
भ्प्_१०।८२।००१।३ सूर्योपरागः सु-महान् आसीत् कल्प-क्षये यथा  
भ्प्_१०।८२।००२।१ तं ज्ञात्वा मनुजा राजन् पुरस्ताद् एव सर्वतः  
भ्प्_१०।८२।००२।३ समन्त-पञ्चकं क्षेत्रं ययुः श्रेयो-विधित्सया  
भ्प्_१०।८२।००३।१ निःक्षत्रियां महीं कुर्वन् रामः शस्त्र-भृतां वरः  
भ्प्_१०।८२।००३।३ नृपाणां रुधिरौघेण यत्र चक्रे महा-ह्रदान्  
भ्प्_१०।८२।००४।१ ईजे च भगवान् रामो यत्रास्पृष्टो ऽपि कर्मणा  
भ्प्_१०।८२।००४।३ लोकं सङ्ग्राहयन्न् ईशो यथान्यो ऽघापनुत्तये  
भ्प्_१०।८२।००५।१ महत्यां तीर्थ-यात्रायां तत्रागन् भारतीः प्रजाः  
भ्प्_१०।८२।००५।३ वृष्णयश् च तथाक्रूर- वसुदेवाहुकादयः  
भ्प्_१०।८२।००६।१ ययुर् भारत तत् क्षेत्रं स्वम् अघं क्षपयिष्णवः  
भ्प्_१०।८२।००६।३ गद-प्रद्युम्न-साम्बाद्याः सुचन्द्र-शुक-सारणैः  
भ्प्_१०।८२।००६।५ आस्ते ऽनिरुद्धो रक्षायां कृतवर्मा च यूथ-पः  
भ्प्_१०।८२।००७।१ ते रथैर् देव-धिष्ण्याभैर् हयैश् च तरल-प्लवैः  
भ्प्_१०।८२।००७।३ गजैर् नदद्भिर् अभ्राभैर् नृभिर् विद्याधर-द्युभिः  
भ्प्_१०।८२।००८।१ व्यरोचन्त महा-तेजाः पथि काञ्चन-मालिनः  
भ्प्_१०।८२।००८।३ दिव्य-स्रग्-वस्त्र-सन्नाहाः कलत्रैः खे-चरा इव  
भ्प्_१०।८२।००९।१ तत्र स्नात्वा महा-भागा उपोष्य सु-समाहिताः  
भ्प्_१०।८२।००९।३ ब्राह्मणेभ्यो ददुर् धेनूर् वासः-स्रग्-रुक्म-मालिनीः  
भ्प्_१०।८२।०१०।१ राम-ह्रदेषु विधि-वत् पुनर् आप्लुत्य वृष्णयः  
भ्प्_१०।८२।०१०।३ ददः स्व्-अन्नं द्विजाग्र्येभ्यः कृष्णे नो भक्तिर् अस्त्व् इति  
भ्प्_१०।८२।०११।१ स्वयं च तद्-अनुज्ञाता वृष्णयः कृष्ण-देवताः  
भ्प्_१०।८२।०११।३ भुक्त्वोपविविशुः कामं स्निग्ध-च्छायाङ्घ्रिपाङ्घ्रिषु  
भ्प्_१०।८२।०१२।१ तत्रागतांस् ते ददृशुः सुहृत्-सम्बन्धिनो नृपान्  
भ्प्_१०।८२।०१२।३ मत्स्योशीनर-कौशल्य- विदर्भ-कुरु-सृञ्जयान्  
भ्प्_१०।८२।०१३।१ काम्बोज-कैकयान् मद्रान् कुन्तीन् आनर्त-केरलान्  
भ्प्_१०।८२।०१३।३ अन्यांश् चैवात्म-पक्षीयान् परांश् च शतशो नृप  
भ्प्_१०।८२।०१३।५ नन्दादीन् सुहृदो गोपान् गोपीश् चोत्कण्ठिताश् चिरम्  
भ्प्_१०।८२।०१४।१ अन्योन्य-सन्दर्शन-हर्ष-रंहसा प्रोत्फुल्ल-हृद्-वक्त्र-सरोरुह-श्रियः  
भ्प्_१०।८२।०१४।३ आश्लिष्य गाढं नयनैः स्रवज्-जला हृष्यत्-त्वचो रुद्ध-गिरो ययुर् मुदम्  
भ्प्_१०।८२।०१५।१ स्त्रियश् च संवीक्ष्य मिथो ऽति-सौहृद-  
भ्प्_१०।८२।०१५।२ स्मितामलापाङ्ग-दृशो ऽभिरेभिरे  
भ्प्_१०।८२।०१५।३ स्तनैः स्तनान् कुङ्कुम-पङ्क-रूषितान्  
भ्प्_१०।८२।०१५।४ निहत्य दोर्भिः प्रणयाश्रु-लोचनाः  
भ्प्_१०।८२।०१६।१ ततो ऽभिवाद्य ते वृद्धान् यविष्ठैर् अभिवादिताः  
भ्प्_१०।८२।०१६।३ स्व्-आगतं कुशलं पृष्ट्वा चक्रुः कृष्ण-कथा मिथः  
भ्प्_१०।८२।०१७।१ पृथा भ्रातॄन् स्वसॄर् वीक्ष्य तत्-पुत्रान् पितराव् अपि  
भ्प्_१०।८२।०१७।३ भ्रातृ-पत्नीर् मुकुन्दं च जहौ सङ्कथया शुचः  
भ्प्_१०।८२।०१८।० कुन्त्य् उवाच  
भ्प्_१०।८२।०१८।१ आर्य भ्रातर् अहं मन्ये आत्मानम् अकृताशिषम्  
भ्प्_१०।८२।०१८।३ यद् वा आपत्सु मद्-वार्तां नानुस्मरथ सत्तमाः  
भ्प्_१०।८२।०१९।१ सुहृदो ज्ञातयः पुत्रा भ्रातरः पितराव् अपि  
भ्प्_१०।८२।०१९।३ नानुस्मरन्ति स्व-जनं यस्य दैवम् अदक्षिणम्  
भ्प्_१०।८२।०२०।० श्री-वसुदेव उवाच  
भ्प्_१०।८२।०२०।१ अम्ब मास्मान् असूयेथा दैव-क्रीडनकान् नरान्  
भ्प्_१०।८२।०२०।३ ईशस्य हि वशे लोकः कुरुते कार्यते ऽथ वा  
भ्प्_१०।८२।०२१।१ कंस-प्रतापिताः सर्वे वयं याता दिशं दिशम्  
भ्प्_१०।८२।०२१।३ एतर्ह्य् एव पुनः स्थानं दैवेनासादिताः स्वसः  
भ्प्_१०।८२।०२२।० श्री-शुक उवाच  
भ्प्_१०।८२।०२२।१ वसुदेवोग्रसेनाद्यैर् यदुभिस् ते ऽर्चिता नृपाः  
भ्प्_१०।८२।०२२।३ आसन्न् अच्युत-सन्दर्श- परमानन्द-निर्वृताः  
भ्प्_१०।८२।०२३।१ भीष्मो द्रोणो ऽम्बिका-पुत्रो गान्धारी स-सुता तथा  
भ्प्_१०।८२।०२३।३ स-दाराः पाण्डवाः कुन्ती सञ्जयो विदुरः कृपः  
भ्प्_१०।८२।०२४।१ कुन्तीभोजो विराटश् च भीष्मको नग्नजिन् महान्  
भ्प्_१०।८२।०२४।३ पुरुजिद् द्रुपदः शल्यो धृष्टकेतुः स काशि-राट्  
भ्प्_१०।८२।०२५।१ दमघोषो विशालाक्षो मैथिलो मद्र-केकयौ  
भ्प्_१०।८२।०२५।३ युधामन्युः सुशर्मा च स-सुता बाह्लिकादयः  
भ्प्_१०।८२।०२६।१ राजानो ये च राजेन्द्र युधिष्ठिरम् अनुव्रताः  
भ्प्_१०।८२।०२६।३ श्री-निकेतं वपुः शौरेः स-स्त्रीकं वीक्ष्य विस्मिताः  
भ्प्_१०।८२।०२७।१ अथ ते राम-कृष्णाभ्यां सम्यक् प्राप्त-समर्हणाः  
भ्प्_१०।८२।०२७।३ प्रशशंसुर् मुदा युक्ता वृष्णीन् कृष्ण-परिग्रहान्  
भ्प्_१०।८२।०२८।१ अहो भोज-पते यूयं जन्म-भाजो नृणाम् इह  
भ्प्_१०।८२।०२८।३ यत् पश्यथासकृत् कृष्णं दुर्दर्शम् अपि योगिनाम्  
भ्प्_१०।८२।०२९।१ यद्-विश्रुतिः श्रुति-नुतेदम् अलं पुनाति  
भ्प्_१०।८२।०२९।२ पादावनेजन-पयश् च वचश् च शास्त्रम्  
भ्प्_१०।८२।०२९।३ भूः काल-भर्जित-भगापि यद्-अङ्घ्रि-पद्म-  
भ्प्_१०।८२।०२९।४ स्पर्शोत्थ-शक्तिर् अभिवर्षति नो ऽखिलार्थान्  
भ्प्_१०।८२।०३०।१ तद्-दर्शन-स्पर्शनानुपथ-प्रजल्प-  
भ्प्_१०।८२।०३०।२ शय्यासनाशन-सयौन-सपिण्ड-बन्धः  
भ्प्_१०।८२।०३०।३ येषां गृहे निरय-वर्त्मनि वर्ततां वः  
भ्प्_१०।८२।०३०।४ स्वर्गापवर्ग-विरमः स्वयम् आस विष्णुः  
भ्प्_१०।८२।०३१।० श्री-शुक उवाच  
भ्प्_१०।८२।०३१।१ नन्दस् तत्र यदून् प्राप्तान् ज्ञात्वा कृष्ण-पुरोगमान्  
भ्प्_१०।८२।०३१।३ तत्रागमद् वृतो गोपैर् अनः-स्थार्थैर् दिदृक्षया  
भ्प्_१०।८२।०३२।१ तं दृष्ट्वा वृष्णयो हृष्टास् तन्वः प्राणम् इवोत्थिताः  
भ्प्_१०।८२।०३२।३ परिषस्वजिरे गाढं चिर-दर्शन-कातराः  
भ्प्_१०।८२।०३३।१ वसुदेवः परिष्वज्य सम्प्रीतः प्रेम-विह्वलः  
भ्प्_१०।८२।०३३।३ स्मरन् कंस-कृतान् क्लेशान् पुत्र-न्यासं च गोकुले  
भ्प्_१०।८२।०३४।१ कृष्ण-रामौ परिष्वज्य पितराव् अभिवाद्य च  
भ्प्_१०।८२।०३४।३ न किञ्चनोचतुः प्रेम्णा साश्रु-कण्ठौ कुरूद्वह  
भ्प्_१०।८२।०३५।१ ताव् आत्मासनम् आरोप्य बाहुभ्यां परिरभ्य च  
भ्प्_१०।८२।०३५।३ यशोदा च महा-भागा सुतौ विजहतुः शुचः  
भ्प्_१०।८२।०३६।१ रोहिणी देवकी चाथ परिष्वज्य व्रजेश्वरीम्  
भ्प्_१०।८२।०३६।३ स्मरन्त्यौ तत्-कृतां मैत्रीं बाष्प-कण्ठ्यौ समूचतुः  
भ्प्_१०।८२।०३७।१ का विस्मरेत वां मैत्रीम् अनिवृत्तां व्रजेश्वरि  
भ्प्_१०।८२।०३७।३ अवाप्याप्य् ऐन्द्रम् ऐश्वर्यं यस्या नेह प्रतिक्रिया  
भ्प्_१०।८२।०३८।१ एताव् अदृष्ट-पितरौ युवयोः स्म पित्रोः  
भ्प्_१०।८२।०३८।२ सम्प्रीणनाभ्युदय-पोषण-पालनानि  
भ्प्_१०।८२।०३८।३ प्राप्योषतुर् भवति पक्ष्म ह यद्वद् अक्ष्णोर्  
भ्प्_१०।८२।०३८।४ न्यस्ताव् अकुत्र च भयौ न सतां परः स्वः  
भ्प्_१०।८२।०३९।० श्री-शुक उवाच  
भ्प्_१०।८२।०३९।१ गोप्यश् च कृष्णम् उपलभ्य चिराद् अभीष्टं  
भ्प्_१०।८२।०३९।२ यत्-प्रेक्षणे दृशिषु पक्ष्म-कृतं शपन्ति  
भ्प्_१०।८२।०३९।३ दृग्भिर् हृदी-कृतम् अलं परिरभ्य सर्वास्  
भ्प्_१०।८२।०३९।४ तद्-भावम् आपुर् अपि नित्य-युजां दुरापम्  
भ्प्_१०।८२।०४०।१ भगवांस् तास् तथा-भूता विविक्त उपसङ्गतः  
भ्प्_१०।८२।०४०।३ आश्लिष्यानामयं पृष्ट्वा प्रहसन्न् इदम् अब्रवीत्  
भ्प्_१०।८२।०४१।१ अपि स्मरथ नः सख्यः स्वानाम् अर्थ-चिकीर्षया  
भ्प्_१०।८२।०४१।३ गतांश् चिरायिताञ् छत्रु- पक्ष-क्षपण-चेतसः  
भ्प्_१०।८२।०४२।१ अप्य् अवध्यायथास्मान् स्विद् अकृत-ज्ञाविशङ्कया  
भ्प्_१०।८२।०४२।३ नूनं भूतानि भगवान् युनक्ति वियुनक्ति च  
भ्प्_१०।८२।०४३।१ वायुर् यथा घनानीकं तृणं तूलं रजांसि च  
भ्प्_१०।८२।०४३।३ संयोज्याक्षिपते भूयस् तथा भूतानि भूत-कृत्  
भ्प्_१०।८२।०४४।१ मयि भक्तिर् हि भूतानाम् अमृतत्वाय कल्पते  
भ्प्_१०।८२।०४४।३ दिष्ट्या यद् आसीन् मत्-स्नेहो भवतीनां मद्-आपनः  
भ्प्_१०।८२।०४५।१ अहं हि सर्व-भूतानाम् आदिर् अन्तो ऽन्तरं बहिः  
भ्प्_१०।८२।०४५।३ भौतिकानां यथा खं वार् भूर् वायुर् ज्योतिर् अङ्गनाः  
भ्प्_१०।८२।०४६।१ एवं ह्य् एतानि भूतानि भूतेष्व् आत्मात्मना ततः  
भ्प्_१०।८२।०४६।३ उभयं मय्य् अथ परे पश्यताभातम् अक्षरे  
भ्प्_१०।८२।०४७।० श्री-शुक उवाच  
भ्प्_१०।८२।०४७।१ अध्यात्म-शिक्षया गोप्य एवं कृष्णेन शिक्षिताः  
भ्प्_१०।८२।०४७।३ तद्-अनुस्मरण-ध्वस्त- जीव-कोशास् तम् अध्यगन्  
भ्प्_१०।८२।०४८।१ आहुश् च ते नलिन-नाभ पदारविन्दं  
भ्प्_१०।८२।०४८।२ योगेश्वरैर् हृदि विचिन्त्यम् अगाध-बोधैः  
भ्प्_१०।८२।०४८।३ संसार-कूप-पतितोत्तरणावलम्बं  
भ्प्_१०।८२।०४८।४ गेहं जुषाम् अपि मनस्य् उदियात् सदा नः  
भ्प्_१०।८३।००१।० श्री-शुक उवाच  
भ्प्_१०।८३।००१।१ तथानुगृह्य भगवान् गोपीनां स गुरुर् गतिः  
भ्प्_१०।८३।००१।३ युधिष्ठिरम् अथापृच्छत् सर्वांश् च सुहृदो ऽव्ययम्  
भ्प्_१०।८३।००२।१ त एवं लोक-नाथेन परिपृष्टाः सु-सत्-कृताः  
भ्प्_१०।८३।००२।३ प्रत्यूचुर् हृष्ट-मनसस् तत्-पादेक्षा-हतांहसः  
भ्प्_१०।८३।००३।१ कुतो ऽशिवं त्वच्-चरणाम्बुजासवं महन्-मनस्तो मुख-निःसृतं क्वचित्  
भ्प्_१०।८३।००३।३ पिबन्ति ये कर्ण-पुटैर् अलं प्रभो देहं-भृतां देह-कृद्-अस्मृति-च्छिदम्  
भ्प्_१०।८३।००४।१ हि त्वात्म धाम-विधुतात्म-कृत-त्र्य्-अवस्थाम्  
भ्प्_१०।८३।००४।२ आनन्द-सम्प्लवम् अखण्डम् अकुण्ठ-बोधम्  
भ्प्_१०।८३।००४।३ कालोपसृष्ट-निगमावन आत्त-योग-  
भ्प्_१०।८३।००४।४ मायाकृतिं परमहंस-गतिं नताः स्म  
भ्प्_१०।८३।००५।० श्री-ऋषिर् उवाच  
भ्प्_१०।८३।००५।१ इत्य् उत्तमः-श्लोक-शिखा-मणिं जनेष्व्  
भ्प्_१०।८३।००५।२ अभिष्टुवत्स्व् अन्धक-कौरव-स्त्रियः  
भ्प्_१०।८३।००५।३ समेत्य गोविन्द-कथा मिथो ऽगृनंस्  
भ्प्_१०।८३।००५।४ त्रि-लोक-गीताः शृणु वर्णयामि ते  
भ्प्_१०।८३।००६।० श्री-द्रौपद्य् उवाच  
भ्प्_१०।८३।००६।१ हे वैदर्भ्य् अच्युतो भद्रे हे जाम्बवति कौशले  
भ्प्_१०।८३।००६।३ हे सत्यभामे कालिन्दि शैब्ये रोहिणि लक्ष्मणे  
भ्प्_१०।८३।००७।१ हे कृष्ण-पत्न्य एतन् नो ब्रूते वो भगवान् स्वयम्  
भ्प्_१०।८३।००७।३ उपयेमे यथा लोकम् अनुकुर्वन् स्व-मायया  
भ्प्_१०।८३।००८।० श्री-रुक्मिण्य् उवाच  
भ्प्_१०।८३।००८।१ चैद्याय मार्पयितुम् उद्यत-कार्मुकेषु  
भ्प्_१०।८३।००८।२ राजस्व् अजेय-भट-शेखरिताङ्घ्रि-रेणुः  
भ्प्_१०।८३।००८।३ निन्ये मृगेन्द्र इव भागम् अजावि-यूथात्  
भ्प्_१०।८३।००८।४ तच्-छ्री-निकेत-चरणो ऽस्तु ममार्चनाय  
भ्प्_१०।८३।००९।० श्री-सत्यभामोवाच  
भ्प्_१०।८३।००९।१ यो मे सनाभि-वध-तप्त-हृदा ततेन  
भ्प्_१०।८३।००९।२ लिप्ताभिशापम् अपमार्ष्टुम् उपाजहार  
भ्प्_१०।८३।००९।३ जित्वर्क्ष-राजम् अथ रत्नम् अदात् स तेन  
भ्प्_१०।८३।००९।४ भीतः पितादिशत मां प्रभवे ऽपि दत्ताम्  
भ्प्_१०।८३।०१०।० श्री-जाम्बवत्य् उवाच  
भ्प्_१०।८३।०१०।१ प्राज्ञाय देह-कृद् अमुं निज-नाथ-दैवं  
भ्प्_१०।८३।०१०।२ सीता-पतिं त्रि-नवहान्य् अमुनाभ्ययुध्यत्  
भ्प्_१०।८३।०१०।३ ज्ञात्वा परीक्षित उपाहरद् अर्हणं मां  
भ्प्_१०।८३।०१०।४ पादौ प्रगृह्य मणिनाहम् अमुष्य दासी  
भ्प्_१०।८३।०११।० श्री-कालिन्द्य् उवाच  
भ्प्_१०।८३।०११।१ तपश् चरन्तीम् आज्ञाय स्व-पाद-स्पर्शनाशया  
भ्प्_१०।८३।०११।३ सख्योपेत्याग्रहीत् पाणिं यो ऽहं तद्-गृह-मार्जनी  
भ्प्_१०।८३।०१२।० श्री-मित्रविन्दोवाच  
भ्प्_१०।८३।०१२।१ यो मां स्वयं-वर उपेत्य विजित्य भू-पान्  
भ्प्_१०।८३।०१२।२ निन्ये श्व-यूथ-गं इवात्म-बलिं द्विपारिः  
भ्प्_१०।८३।०१२।३ भ्रातॄंश् च मे ऽपकुरुतः स्व-पुरं श्रियौकस्  
भ्प्_१०।८३।०१२।४ तस्यास्तु मे ऽनु-भवम् अङ्घ्र्य्-अवनेजनत्वम्  
भ्प्_१०।८३।०१३।० श्री-सत्योवाच  
भ्प्_१०।८३।०१३।१ सप्तोक्षणो ऽति-बल-वीर्य-सु-तीक्ष्ण-शृङ्गान्  
भ्प्_१०।८३।०१३।२ पित्रा कृतान् क्षितिप-वीर्य-परीक्षणाय  
भ्प्_१०।८३।०१३।३ तान् वीर-दुर्मद-हनस् तरसा निगृह्य  
भ्प्_१०।८३।०१३।४ क्रीडन् बबन्ध ह यथा शिशवो ऽज-तोकान्  
भ्प्_१०।८३।०१४।१ य इत्थं वीर्य-शुल्कां मां  
भ्प्_१०।८३।०१४।२ दासीभिश् चतुर्-अन्गिणीम्  
भ्प्_१०।८३।०१४।३ पथि निर्जित्य राजन्यान्  
भ्प्_१०।८३।०१४।४ निन्ये तद्-दास्यम् अस्तु मे  
भ्प्_१०।८३।०१५।० श्री-भद्रोवाच१०८३०१५१ पिता मे मातुलेयाय स्वयम् आहूय दत्तवान्  
भ्प्_१०।८३।०१५।३ कृष्णे कृष्णाय तच्-चित्ताम् अक्षौहिण्या सखी-जनैः  
भ्प्_१०।८३।०१६।१ अस्य मे पाद-संस्पर्शो भवेज् जन्मनि जन्मनि  
भ्प्_१०।८३।०१६।३ कर्मभिर् भ्राम्यमाणाया येन तच् छ्रेय आत्मनः  
भ्प्_१०।८३।०१७।० श्री-लक्ष्मणोवाच  
भ्प्_१०।८३।०१७।१ ममापि राज्ञ्य् अच्युत-जन्म-कर्म श्रुत्वा मुहुर् नारद-गीतम् आस ह  
भ्प्_१०।८३।०१७।३ चित्तं मुकुन्दे किल पद्म-हस्तया वृतः सु-सम्मृश्य विहाय लोक-पान्  
भ्प्_१०।८३।०१८।१ ज्ञात्वा मम मतं साध्वि पिता दुहितृ-वत्सलः  
भ्प्_१०।८३।०१८।३ बृहत्सेन इति ख्यातस् तत्रोपायम् अचीकरत्  
भ्प्_१०।८३।०१९।१ यथा स्वयं-वरे राज्ञि मत्स्यः पार्थेप्सया कृतः  
भ्प्_१०।८३।०१९।३ अयं तु बहिर् आच्छन्नो दृश्यते स जले परम्  
भ्प्_१०।८३।०२०।१ श्रुत्वैतत् सर्वतो भू-पा आययुर् मत्-पितुः पुरम्  
भ्प्_१०।८३।०२०।३ सर्वास्त्र-शस्त्र-तत्त्व-ज्ञाः सोपाध्यायाः सहस्रशः  
भ्प्_१०।८३।०२१।१ पित्रा सम्पूजिताः सर्वे यथा-वीर्यं यथा-वयः  
भ्प्_१०।८३।०२१।३ आददुः स-शरं चापं वेद्धुं पर्षदि मद्-धियः  
भ्प्_१०।८३।०२२।१ आदाय व्यसृजन् केचित् सज्यं कर्तुम् अनीश्वराः  
भ्प्_१०।८३।०२२।३ आ-कोष्ठं ज्यां समुत्कृष्य पेतुर् एके ऽमुनाहताः  
भ्प्_१०।८३।०२३।१ सज्यं कृत्वापरे वीरा मागधाम्बष्ठ-चेदिपाः  
भ्प्_१०।८३।०२३।३ भीमो दुर्योधनः कर्णो नाविदंस् तद्-अवस्थितिम्  
भ्प्_१०।८३।०२४।१ मत्स्याभासं जले वीक्ष्य ज्ञात्वा च तद्-अवस्थितिम्  
भ्प्_१०।८३।०२४।३ पार्थो यत्तो ऽसृजद् बाणं नाच्छिनत् पस्पृशे परम्  
भ्प्_१०।८३।०२५।१ राजन्येषु निवृत्तेषु भग्न-मानेषु मानिषु  
भ्प्_१०।८३।०२५।३ भगवान् धनुर् आदाय सज्यं कृत्वाथ लीलया  
भ्प्_१०।८३।०२६।१ तस्मिन् सन्धाय विशिखं मत्स्यं वीक्ष्य सकृज् जले  
भ्प्_१०।८३।०२६।३ छित्त्वेषुणापातयत् तं सूर्ये चाभिजिति स्थिते  
भ्प्_१०।८३।०२७।१ दिवि दुन्दुभयो नेदुर् जय-शब्द-युता भुवि  
भ्प्_१०।८३।०२७।३ देवाश् च कुसुमासारान् मुमुचुर् हर्ष-विह्वलाः  
भ्प्_१०।८३।०२८।१ तद् रङ्गम् आविशम् अहं कल-नूपुराभ्यां  
भ्प्_१०।८३।०२८।२ पद्भ्यां प्रगृह्य कनकोइज्वल-रत्न-मालाम्  
भ्प्_१०।८३।०२८।३ नूत्ने निवीय परिधाय च कौशिकाग्र्ये  
भ्प्_१०।८३।०२८।४ स-व्रीड-हास-वदना कवरी-धृत-स्रक्  
भ्प्_१०।८३।०२९।१ उन्नीय वक्त्रम् उरु-कुन्तल-कुण्डल-त्विड्-  
भ्प्_१०।८३।०२९।२ गण्ड-स्थलं शिशिर-हास-कटाक्ष-मोक्षैः  
भ्प्_१०।८३।०२९।३ राज्ञो निरीक्ष्य परितः शनकैर् मुरारेर्  
भ्प्_१०।८३।०२९।४ अंसे ऽनुरक्त-हृदया निदधे स्व-मालाम्  
भ्प्_१०।८३।०३०।१ तावन् मृदङ्ग-पटहाः शङ्ख-भेर्य्-आनकादयः  
भ्प्_१०।८३।०३०।३ निनेदुर् नट-नर्तक्यो ननृतुर् गायका जगुः  
भ्प्_१०।८३।०३१।१ एवं वृते भगवति मयेशे नृप-यूथपाः  
भ्प्_१०।८३।०३१।३ न सेहिरे याज्ञसेनि स्पर्धन्तो हृच्-छयातुराः  
भ्प्_१०।८३।०३२।१ मां तावद् रथम् आरोप्य हय-रत्न-चतुष्टयम्  
भ्प्_१०।८३।०३२।३ शार्ङ्गम् उद्यम्य सन्नद्धस् तस्थाव् आजौ चतुर्-भुजः  
भ्प्_१०।८३।०३३।१ दारुकश् चोदयाम् आस काञ्चनोपस्करं रथम्  
भ्प्_१०।८३।०३३।३ मिषतां भू-भुजां राज्ञि मृगाणां मृग-राड् इव  
भ्प्_१०।८३।०३४।१ ते ऽन्वसज्जन्त राजन्या निषेद्धुं पथि केचन  
भ्प्_१०।८३।०३४।३ संयत्ता उद्धृतेष्व्-आसा ग्राम-सिंहा यथा हरिम्  
भ्प्_१०।८३।०३५।१ ते शार्ङ्ग-च्युत-बाणौघैः कृत्त-बाह्व्-अङ्घ्रि-कन्धराः  
भ्प्_१०।८३।०३५।३ निपेतुः प्रधने केचिद् एके सन्त्यज्य दुद्रुवुः  
भ्प्_१०।८३।०३६।१ ततः पुरीं यदु-पतिर् अत्य्-अलङ्कृतां  
भ्प्_१०।८३।०३६।२ रवि-च्छद-ध्वज-पट-चित्र-तोरणाम्  
भ्प्_१०।८३।०३६।३ कुशस्थलीं दिवि भुवि चाभिसंस्तुतां  
भ्प्_१०।८३।०३६।४ समाविशत् तरणिर् इव स्व-केतनम्  
भ्प्_१०।८३।०३७।१ पिता मे पूजयाम् आस सुहृत्-सम्बन्धि-बान्धवान्  
भ्प्_१०।८३।०३७।३ महार्ह-वासो-ऽलङ्कारैः शय्यासन-परिच्छदैः  
भ्प्_१०।८३।०३८।१ दासीभिः सर्व-सम्पद्भिर् भटेभ-रथ-वाजिभिः  
भ्प्_१०।८३।०३८।३ आयुधानि महार्हाणि ददौ पूर्णस्य भक्तितः  
भ्प्_१०।८३।०३९।१ आत्मारामस्य तस्येमा वयं वै गृह-दासिकाः  
भ्प्_१०।८३।०३९।३ सर्व-सङ्ग-निवृत्त्याद्धा तपसा च बभूविम  
भ्प्_१०।८३।०४०।० महिष्य ऊचुः  
भ्प्_१०।८३।०४०।१ भौमं निहत्य स-गणं युधि तेन रुद्धा  
भ्प्_१०।८३।०४०।२ ज्ञात्वाथ नः क्षिति-जये जित-राज-कन्याः  
भ्प्_१०।८३।०४०।३ निर्मुच्य संसृति-विमोक्षम् अनुस्मरन्तीः  
भ्प्_१०।८३।०४०।४ पादाम्बुजं परिणिनाय य आप्त-कामः  
भ्प्_१०।८३।०४१।१ न वयं साध्वि साम्राज्यं स्वाराज्यं भौज्यम् अप्य् उत  
भ्प्_१०।८३।०४१।३ वैराज्यं पारमेष्ठ्यं च आनन्त्यं वा हरेः पदम्  
भ्प्_१०।८३।०४२।१ कामयामह एतस्य श्रीमत्-पाद-रजः श्रियः  
भ्प्_१०।८३।०४२।३ कुच-कुङ्कुम-गन्धाढ्यं मूर्ध्ना वोढुं गदा-भृतः  
भ्प्_१०।८३।०४३।१ व्रज-स्त्रियो यद् वाञ्छन्ति पुलिन्द्यस् तृण-वीरुधः  
भ्प्_१०।८३।०४३।३ गावश् चारयतो गोपाः पद-स्पर्शं महात्मनः  
भ्प्_१०।८४।००१।० श्री-शुक उवाच  
भ्प्_१०।८४।००१।१ श्रुत्वा पृथा सुबल-पुत्र्य् अथ याज्ञसेनी  
भ्प्_१०।८४।००१।२ माधव्य् अथ क्षितिप-पत्न्य उत स्व-गोप्यः  
भ्प्_१०।८४।००१।३ कृष्णे ऽखिलात्मनि हरौ प्रणयानुबन्धं  
भ्प्_१०।८४।००१।४ सर्वा विसिस्म्युर् अलम् अश्रु-कलाकुलाक्ष्यः  
भ्प्_१०।८४।००२।१ इति सम्भाषमाणासु स्त्रीभिः स्त्रीषु नृभिर् नृषु  
भ्प्_१०।८४।००२।३ आययुर् मुनयस् तत्र कृष्ण-राम-दिदृक्षया  
भ्प्_१०।८४।००३।१ द्वैपायनो नारदश् च च्यवनो देवलो ऽसितः  
भ्प्_१०।८४।००३।३ विश्वामित्रः शतानन्दो भरद्वाजो ऽथ गौतमः  
भ्प्_१०।८४।००४।१ रामः स-शिष्यो भगवान् वसिष्ठो गालवो भृगुः  
भ्प्_१०।८४।००४।३ पुलस्त्यः कश्यपो ऽत्रिश् च मार्कण्डेयो बृहस्पतिः  
भ्प्_१०।८४।००५।१ द्वितस् त्रितश् चैकतश् च ब्रह्म-पुत्रास् तथाङ्गिराः  
भ्प्_१०।८४।००५।३ अगस्त्यो याज्ञवल्क्यश् च वामदेवादयो ऽपरे  
भ्प्_१०।८४।००६।१ तान् दृष्ट्वा सहसोत्थाय प्राग् आसीना नृपादयः  
भ्प्_१०।८४।००६।३ पाण्डवाः कृष्ण-रामौ च प्रणेमुर् विश्व-वन्दितान्  
भ्प्_१०।८४।००७।१ तान् आनर्चुर् यथा सर्वे सह-रामो ऽच्युतो ऽर्चयत्  
भ्प्_१०।८४।००७।३ स्वागतासन-पाद्यार्घ्य- माल्य-धूपानुलेपनैः  
भ्प्_१०।८४।००८।१ उवाच सुखम् आसीनान् भगवान् धर्म-गुप्-तनुः  
भ्प्_१०।८४।००८।३ सदसस् तस्य महतो यत-वाचो ऽनुशृण्वतः  
भ्प्_१०।८४।००९।० श्री-भगवान् उवाच  
भ्प्_१०।८४।००९।१ अहो वयं जन्म-भृतो लब्धं कार्त्स्न्येन तत्-फलम्  
भ्प्_१०।८४।००९।३ देवानाम् अपि दुष्प्रापं यद् योगेश्वर-दर्शनम्  
भ्प्_१०।८४।०१०।१ किं स्वल्प-तपसां नॄणाम् अर्चायां देव-चक्षुषाम्  
भ्प्_१०।८४।०१०।३ दर्शन-स्पर्शन-प्रश्न- प्रह्व-पादार्चनादिकम्  
भ्प्_१०।८४।०११।१ न ह्य् अम्-मयानि तीर्थानि न देवा मृच्-छिला-मयाः  
भ्प्_१०।८४।०११।३ ते पुनन्त्य् उरु-कालेन दर्शनाद् एव साधवः  
भ्प्_१०।८४।०१२।१ नाग्निर् न सूर्यो न च चन्द्र-तारका  
भ्प्_१०।८४।०१२।२ न भूर् जलं खं श्वसनो ऽथ वाङ् मनः  
भ्प्_१०।८४।०१२।३ उपासिता भेद-कृतो हरन्त्य् अघं  
भ्प्_१०।८४।०१२।४ विपश्चितो घ्नन्ति मुहूर्त-सेवया  
भ्प्_१०।८४।०१३।१ यस्यात्म-बुद्धिः कुणपे त्रि-धातुके  
भ्प्_१०।८४।०१३।२ स्व-धीः कलत्रादिषु भौम इज्य-धीः  
भ्प्_१०।८४।०१३।३ यत्-तीर्थ-बुद्धिः सलिले न कर्हिचिज्  
भ्प्_१०।८४।०१३।४ जनेष्व् अभिज्ञेषु स एव गो-खरः  
भ्प्_१०।८४।०१४।० श्री-शुक उवाच  
भ्प्_१०।८४।०१४।१ निशम्येत्थं भगवतः कृष्णस्याकुण्थ-मेधसः  
भ्प्_१०।८४।०१४।३ वचो दुरन्वयं विप्रास् तूष्णीम् आसन् भ्रमद्-धियः  
भ्प्_१०।८४।०१५।१ चिरं विमृश्य मुनय ईश्वरस्येशितव्यताम्  
भ्प्_१०।८४।०१५।३ जन-सङ्ग्रह इत्य् ऊचुः स्मयन्तस् तं जगद्-गुरुम्  
भ्प्_१०।८४।०१६।० श्री-मुनय ऊचुः  
भ्प्_१०।८४।०१६।१ यन्-मायया तत्त्व-विद्-उत्तमा वयं विमोहिता विश्व-सृजाम् अधीश्वराः  
भ्प्_१०।८४।०१६।३ यद् ईशितव्यायति गूढ ईहया अहो विचित्रम् भगवद्-विचेष्टितम्  
भ्प्_१०।८४।०१७।१ अनीह एतद् बहुधैक आत्मना सृजत्य् अवत्य् अत्ति न बध्यते यथा  
भ्प्_१०।८४।०१७।३ भौमैर् हि भूमिर् बहु-नाम-रूपिणी अहो विभूम्नश् चरितं विडम्बनम्  
भ्प्_१०।८४।०१८।१ अथापि काले स्व-जनाभिगुप्तये बिभर्षि सत्त्वं खल-निग्रहाय च  
भ्प्_१०।८४।०१८।३ स्व-लीलया वेद-पथं सनातनं वर्णाश्रमात्मा पुरुषः परो भवान्  
भ्प्_१०।८४।०१९।१ ब्रह्म ते हृदयं शुक्लं तपः-स्वाध्याय-संयमैः  
भ्प्_१०।८४।०१९।३ यत्रोपलब्धं सद् व्यक्तम् अव्यक्तं च ततः परम्  
भ्प्_१०।८४।०२०।१ तस्माद् ब्रह्म-कुलं ब्रह्मन् शास्त्र-योनेस् त्वम् आत्मनः  
भ्प्_१०।८४।०२०।३ सभाजयसि सद् धाम तद् ब्रह्मण्याग्रणीर् भवान्  
भ्प्_१०।८४।०२१।१ अद्य नो जन्म-साफल्यं विद्यायास् तपसो दृशः  
भ्प्_१०।८४।०२१।३ त्वया सङ्गम्य सद्-गत्या यद् अन्तः श्रेयसां परः  
भ्प्_१०।८४।०२२।१ नमस् तस्मै भगवते कृष्णायाकुण्ठ-मेधसे  
भ्प्_१०।८४।०२२।३ स्व-योगमाययाच्छन्न- महिम्ने परमात्मने  
भ्प्_१०।८४।०२३।१ न यं विदन्त्य् अमी भू-पा एकारामाश् च वृष्णयः  
भ्प्_१०।८४।०२३।३ माया-जवनिकाच्छन्नम् आत्मानं कालम् ईश्वरम्  
भ्प्_१०।८४।०२४।१ यथा शयानः पुरुष आत्मानं गुण-तत्त्व-दृक्  
भ्प्_१०।८४।०२४।३ नाम-मात्रेन्द्रियाभातं न वेद रहितं परम्  
भ्प्_१०।८४।०२५।१ एवं त्वा नाम-मात्रेषु विषयेष्व् इन्द्रियेहया  
भ्प्_१०।८४।०२५।३ मायया विभ्रमच्-चित्तो न वेद स्मृत्य्-उपप्लवात्  
भ्प्_१०।८४।०२६।१ तस्याद्य ते ददृशिमाङ्घ्रिम् अघौघ-मर्ष-  
भ्प्_१०।८४।०२६।२ तीर्थास्पदं हृदि कृतं सु-विपक्व-योगैः  
भ्प्_१०।८४।०२६।३ उत्सिक्त-भक्त्य्-उपहताशय जीव-कोशा  
भ्प्_१०।८४।०२६।४ आपुर् भवद्-गतिम् अथानुगृहान भक्तान्  
भ्प्_१०।८४।०२७।० श्री-शुक उवाच  
भ्प्_१०।८४।०२७।१ इत्य् अनुज्ञाप्य दाशार्हं धृतराष्ट्रं युधिष्ठिरम्  
भ्प्_१०।८४।०२७।३ राजर्षे स्वाश्रमान् गन्तुं मुनयो दधिरे मनः  
भ्प्_१०।८४।०२८।१ तद् वीक्ष्य तान् उपव्रज्य वसुदेवो महा-यशाः  
भ्प्_१०।८४।०२८।३ प्रणम्य चोपसङ्गृह्य बभाषेदं सु-यन्त्रितः  
भ्प्_१०।८४।०२९।० श्री-वसुदेव उवाच  
भ्प्_१०।८४।०२९।१ नमो वः सर्व-देवेभ्य ऋषयः श्रोतुम् अर्हथ  
भ्प्_१०।८४।०२९।३ कर्मणा कर्म-निर्हारो यथा स्यान् नस् तद् उच्यताम्  
भ्प्_१०।८४।०३०।० श्री-नारद उवाच  
भ्प्_१०।८४।०३०।१ नाति-चित्रम् इदं विप्रा वसुदेवो बुभुत्सया  
भ्प्_१०।८४।०३०।३ कृष्णम् मत्वार्भकं यन् नः पृच्छति श्रेय आत्मनः  
भ्प्_१०।८४।०३१।१ सन्निकर्षो ऽत्र मर्त्यानाम् अनादरण-कारणम्  
भ्प्_१०।८४।०३१।३ गाङ्गं हित्वा यथान्याम्भस् तत्रत्यो याति शुद्धये  
भ्प्_१०।८४।०३२।१ यस्यानुभूतिः कालेन लयोत्पत्त्य्-आदिनास्य वै  
भ्प्_१०।८४।०३२।३ स्वतो ऽन्यस्माच् च गुणतो न कुतश्चन रिष्यति  
भ्प्_१०।८४।०३३।१ तं क्लेश-कर्म-परिपाक-गुण-प्रवाहैर् अव्याहतानुभवम् ईश्वरम् अद्वितीयम्  
भ्प्_१०।८४।०३३।३ प्राणादिभिः स्व-विभवैर् उपगूढम् अन्यो मन्येत सूर्यम् इव मेघ-हिमोपरागैः  
भ्प्_१०।८४।०३४।१ अथोचुर् मुनयो राजन्न् आभाष्यानल्सदुन्दभिम्  
भ्प्_१०।८४।०३४।३ सर्वेषां शृण्वतां राज्ञां तथैवाच्युत-रामयोः  
भ्प्_१०।८४।०३५।१ कर्मणा कर्म-निर्हार एष साधु-निरूपितः  
भ्प्_१०।८४।०३५।३ यच् छ्रद्धया यजेद् विष्णुं सर्व-यज्ञेश्वरं मखैः  
भ्प्_१०।८४।०३६।१ चित्तस्योपशमो ऽयं वै कविभिः शास्त्र-चक्षुसा  
भ्प्_१०।८४।०३६।३ दर्शितः सु-गमो योगो धर्मश् चात्म-मुद्-आवहः  
भ्प्_१०।८४।०३७।१ अयं स्वस्त्य्-अयनः पन्था द्वि-जातेर् गृह-मेधिनः  
भ्प्_१०।८४।०३७।३ यच् छ्रद्धयाप्त-वित्तेन शुक्लेनेज्येत पूरुषः  
भ्प्_१०।८४।०३८।१ वित्तैषणां यज्ञ-दानैर् गृहैर् दार-सुतैषणाम्  
भ्प्_१०।८४।०३८।३ आत्म-लोकैषणां देव कालेन विसृजेद् बुधः  
भ्प्_१०।८४।०३८।५ ग्रामे त्यक्तैषणाः सर्वे ययुर् धीरास् तपो-वनम्  
भ्प्_१०।८४।०३९।१ ऋणैस् त्रिभिर् द्विजो जातो देवर्षि-पितॄणां प्रभो  
भ्प्_१०।८४।०३९।३ यज्ञाध्ययन-पुत्रैस् तान्य् अनिस्तीर्य त्यजन् पतेत्  
भ्प्_१०।८४।०४०।१ त्वं त्व् अद्य मुक्तो द्वाभ्यां वै ऋषि-पित्रोर् महा-मते  
भ्प्_१०।८४।०४०।३ यज्ञैर् देवर्णम् उन्मुच्य निरृणो ऽशरणो भव  
भ्प्_१०।८४।०४१।१ वसुदेव भवान् नूनं भक्त्या परमया हरिम्  
भ्प्_१०।८४।०४१।३ जगताम् ईश्वरं प्रार्चः स यद् वां पुत्रतां गतः  
भ्प्_१०।८४।०४२।० श्री-शुक उवाच  
भ्प्_१०।८४।०४२।१ इति तद्-वचनं श्रुत्वा वसुदेवो महा-मनाः  
भ्प्_१०।८४।०४२।३ तान् ऋषीन् ऋत्विजो वव्रे मूर्ध्नानम्य प्रसाद्य च  
भ्प्_१०।८४।०४३।१ त एनम् ऋषयो राजन् वृता धर्मेण धार्मिकम्  
भ्प्_१०।८४।०४३।३ तस्मिन्न् अयाजयन् क्षेत्रे मखैर् उत्तम-कल्पकैः  
भ्प्_१०।८४।०४४।१ तद्-दीक्षायां प्रवृत्तायां वृष्णयः पुष्कर-स्रजः  
भ्प्_१०।८४।०४४।३ स्नाताः सु-वाससो राजन् राजानः सुष्ठ्व्-अलङ्कृताः  
भ्प्_१०।८४।०४५।१ तन्-महिष्यश् च मुदिता निष्क-कण्ठ्यः सु-वाससः  
भ्प्_१०।८४।०४५।३ दीक्षा-शालाम् उपाजग्मुर् आलिप्ता वस्तु-पाणयः  
भ्प्_१०।८४।०४६।१ नेदुर् मृदङ्ग-पटह- शङ्ख-भेर्य्-आनकादयः  
भ्प्_१०।८४।०४६।३ ननृतुर् नट-नर्तक्यस् तुष्टुवुः सूत-मागधाः  
भ्प्_१०।८४।०४६।५ जगुः सु-कण्ठ्यो गन्धर्व्यः सङ्गीतं सह-भर्तृकाः  
भ्प्_१०।८४।०४७।१ तम् अभ्यषिञ्चन् विधि-वद् अक्तम् अभ्यक्तम् ऋत्विजः  
भ्प्_१०।८४।०४७।३ पत्नीभिर् अष्टा-दशभिः सोम-राजम् इवोडुभिः  
भ्प्_१०।८४।०४८।१ ताभिर् दुकूल-वलयैर् हार-नूपुर-कुण्डलैः  
भ्प्_१०।८४।०४८।३ स्व्-अलङ्कृताभिर् विबभौ दीक्षितो ऽजिन-संवृतः  
भ्प्_१०।८४।०४९।१ तस्यर्त्विजो महा-राज रत्न-कौशेय-वाससः  
भ्प्_१०।८४।०४९।३ स-सदस्या विरेजुस् ते यथा वृत्र-हणो ऽध्वरे  
भ्प्_१०।८४।०५०।१ तदा रामश् च कृष्णश् च स्वैः स्वैर् बन्धुभिर् अन्वितौ  
भ्प्_१०।८४।०५०।३ रेजतुः स्व-सुतैर् दारैर् जीवेशौ स्व-विभूतिभिः  
भ्प्_१०।८४।०५१।१ ईजे ऽनु-यज्ञं विधिना अग्नि-होत्रादि-लक्षणैः  
भ्प्_१०।८४।०५१।३ प्राकृतैर् वैकृतैर् यज्ञैर् द्रव्य-ज्ञान-क्रियेश्वरम्  
भ्प्_१०।८४।०५२।१ अथर्त्विग्भ्यो ऽददात् काले यथाम्नातं स दक्षिणाः  
भ्प्_१०।८४।०५२।३ स्व्-अलङ्कृतेभ्यो ऽलङ्कृत्य गो-भू-कन्या महा-धनाः  
भ्प्_१०।८४।०५३।१ पत्नी-संयाजावभृथ्यैश् चरित्वा ते महर्षयः  
भ्प्_१०।८४।०५३।३ सस्नू राम-ह्रदे विप्रा यजमान-पुरः-सराः  
भ्प्_१०।८४।०५४।१ स्नातो ऽलङ्कार-वासांसि वन्दिभ्यो ऽदात् तथा स्त्रियः  
भ्प्_१०।८४।०५४।३ ततः स्व्-अलङ्कृतो वर्णान् आ-श्वभ्यो ऽन्नेन पूजयत्  
भ्प्_१०।८४।०५५।१ बन्धून् स-दारान् स-सुतान् पारिबर्हेण भूयसा  
भ्प्_१०।८४।०५५।३ विदर्भ-कोशल-कुरून् काशि-केकय-सृञ्जयान्  
भ्प्_१०।८४।०५६।१ सदस्यर्त्विक्-सुर-गणान् नृ-भूत-पितृ-चारणान्  
भ्प्_१०।८४।०५६।३ श्री-निकेतम् अनुज्ञाप्य शंसन्तः प्रययुः क्रतुम्  
भ्प्_१०।८४।०५७।१ धृतराष्ट्रो ऽनुजः पार्था भीष्मो द्रोणः पृथा यमौ  
भ्प्_१०।८४।०५७।३ नारदो भगवान् व्यासः सुहृत्-सम्बन्धि-बान्धवाः  
भ्प्_१०।८४।०५८।१ बन्धून् परिष्वज्य यदून् सौहृदाक्लिन्न-चेतसः  
भ्प्_१०।८४।०५८।३ ययुर् विरह-कृच्छ्रेण स्व-देशांश् चापरे जनाः  
भ्प्_१०।८४।०५९।१ नन्दस् तु सह गोपालैर् बृहत्या पूजयार्चितः  
भ्प्_१०।८४।०५९।३ कृष्ण-रामोग्रसेनाद्यैर् न्यवात्सीद् बन्धु-वत्सलः  
भ्प्_१०।८४।०६०।१ वसुदेवो ऽञ्जसोत्तीर्य मनोरथ-महार्णवम्  
भ्प्_१०।८४।०६०।३ सुहृद्-वृतः प्रीत-मना नन्दम् आह करे स्पृशन्  
भ्प्_१०।८४।०६१।० श्री-वसुदेव उवाच  
भ्प्_१०।८४।०६१।१ भ्रातर् ईश-कृतः पाशो नृनां यः स्नेह-सञ्ज्ञितः  
भ्प्_१०।८४।०६१।३ तं दुस्त्यजम् अहं मन्ये शूराणाम् अपि योगिनाम्  
भ्प्_१०।८४।०६२।१ अस्मास्व् अप्रतिकल्पेयं यत् कृताज्ञेषु सत्तमैः  
भ्प्_१०।८४।०६२।३ मैत्र्य् अर्पिताफला चापि न निवर्तेत कर्हिचित्  
भ्प्_१०।८४।०६३।१ प्राग् अकल्पाच् च कुशलं भ्रातर् वो नाचराम हि  
भ्प्_१०।८४।०६३।३ अधुना श्री-मदान्धाक्षा न पश्यामः पुरः सतः  
भ्प्_१०।८४।०६४।१ मा राज्य-श्रीर् अभूत् पुंसः श्रेयस्-कामस्य मान-द  
भ्प्_१०।८४।०६४।३ स्व-जनान् उत बन्धून् वा न पश्यति ययान्ध-दृक्  
भ्प्_१०।८४।०६५।० श्री-शुक उवाच  
भ्प्_१०।८४।०६५।१ एवं सौहृद-शैथिल्य- चित्त आनकदुन्दुभिः  
भ्प्_१०।८४।०६५।३ रुरोद तत्-कृतां मैत्रीं स्मरन्न् अश्रु-विलोचनः  
भ्प्_१०।८४।०६६।१ नन्दस् तु सख्युः प्रिय-कृत् प्रेम्णा गोविन्द-रामयोः  
भ्प्_१०।८४।०६६।३ अद्य श्व इति मासांस् त्रीन् यदुभिर् मानितो ऽवसत्  
भ्प्_१०।८४।०६७।१ ततः कामैः पूर्यमाणः स-व्रजः सह-बान्धवः  
भ्प्_१०।८४।०६७।३ परार्ध्याभरण-क्षौम- नानानर्घ्य-परिच्छदैः  
भ्प्_१०।८४।०६८।१ वसुदेवोग्रसेनाभ्यां कृष्णोद्धव-बलादिभिः  
भ्प्_१०।८४।०६८।३ दत्तम् आदाय पारिबर्हं यापितो यदुभिर् ययौ  
भ्प्_१०।८४।०६९।१ नन्दो गोपाश् च गोप्यश् च गोविन्द-चरणाम्बुजे  
भ्प्_१०।८४।०६९।३ मनः क्षिप्तं पुनर् हर्तुम् अनीशा मथुरां ययुः  
भ्प्_१०।८४।०७०।१ बन्धुषु प्रतियातेषु वृष्णयः कृष्ण-देवताः  
भ्प्_१०।८४।०७०।३ वीक्ष्य प्रावृषम् आसन्नाद् ययुर् द्वारवतीं पुनः  
भ्प्_१०।८४।०७१।१ जनेभ्यः कथयां चक्रुर् यदु-देव-महोत्सवम्  
भ्प्_१०।८४।०७१।३ यद् आसीत् तीर्थ-यात्रायां सुहृत्-सन्दर्शनादिकम्  
भ्प्_१०।८५।००१।० श्री-बादरायणिर् उवाच  
भ्प्_१०।८५।००१।१ अथैकदात्मजौ प्राप्तौ कृत-पादाभिवन्दनौ  
भ्प्_१०।८५।००१।३ वसुदेवो ऽभिनन्द्याह प्रीत्या सङ्कर्षणाच्युतौ  
भ्प्_१०।८५।००२।१ मुनीनां स वचः श्रुत्वा पुत्रयोर् धाम-सूचकम्  
भ्प्_१०।८५।००२।३ तद्-वीर्यैर् जात-विश्रम्भः परिभाष्याभ्यभाषत  
भ्प्_१०।८५।००३।१ कृष्ण कृष्ण महा-योगिन् सङ्कर्षण सनातन  
भ्प्_१०।८५।००३।३ जाने वाम् अस्य यत् साक्षात् प्रधान-पुरुषौ परौ  
भ्प्_१०।८५।००४।१ यत्र येन यतो यस्य यस्मै यद् यद् यथा यदा  
भ्प्_१०।८५।००४।३ स्याद् इदं भगवान् साक्षात् प्रधान-पुरुषेश्वरः  
भ्प्_१०।८५।००५।१ एतन् नाना-विधं विश्वम् आत्म-सृष्टम् अधोक्षज  
भ्प्_१०।८५।००५।३ आत्मनानुप्रविश्यात्मन् प्राणो जीवो बिभर्ष्य् अज  
भ्प्_१०।८५।००६।१ प्राणादीनां विश्व-सृजां शक्तयो याः परस्य ताः  
भ्प्_१०।८५।००६।३ पारतन्त्र्याद् वैसादृष्याद् द्वयोश् चेष्टैव चेष्टताम्  
भ्प्_१०।८५।००७।१ कान्तिस् तेजः प्रभा सत्ता चन्द्राग्न्य्-अर्कर्क्ष-विद्युताम्  
भ्प्_१०।८५।००७।३ यत् स्थैर्यं भू-भृतां भूमेर् वृत्तिर् गन्धो ऽर्थतो भवान्  
भ्प्_१०।८५।००८।१ तर्पणं प्राणनम् अपां देव त्वं ताश् च तद्-रसः  
भ्प्_१०।८५।००८।३ ओजः सहो बलं चेष्टा गतिर् वायोस् तवेश्वर  
भ्प्_१०।८५।००९।१ दिशां त्वम् अवकाशो ऽसि दिशः खं स्फोट आश्रयः  
भ्प्_१०।८५।००९।३ नादो वर्णस् त्वम् ॐ-कार आकृतीनां पृथक्-कृतिः  
भ्प्_१०।८५।०१०।१ इन्द्रियं त्व् इन्द्रियाणां त्वं देवाश् च तद्-अनुग्रहः  
भ्प्_१०।८५।०१०।३ अवबोधो भवान् बुद्धेर् जीवस्यानुस्मृतिः सती  
भ्प्_१०।८५।०११।१ भूतानाम् असि भूतादिर् इन्द्रियाणां च तैजसः  
भ्प्_१०।८५।०११।३ वैकारिको विकल्पानां प्रधानम् अनुशायिनम्  
भ्प्_१०।८५।०१२।१ नश्वरेष्व् इह भावेषु तद् असि त्वम् अनश्वरम्  
भ्प्_१०।८५।०१२।३ यथा द्रव्य-विकारेषु द्रव्य-मात्रं निरूपितम्  
भ्प्_१०।८५।०१३।१ सत्त्वम् रजस् तम इति गुणास् तद्-वृत्तयश् च याः  
भ्प्_१०।८५।०१३।३ त्वय्य् अद्धा ब्रह्मणि परे कल्पिता योग-मायया  
भ्प्_१०।८५।०१४।१ तस्मान् न सन्त्य् अमी भावा यर्हि त्वयि विकल्पिताः  
भ्प्_१०।८५।०१४।३ त्वं चामीषु विकारेषु ह्य् अन्यदाव्यावहारिकः  
भ्प्_१०।८५।०१५।१ गुण-प्रवाह एतस्मिन्न् अबुधास् त्व् अखिलात्मनः  
भ्प्_१०।८५।०१५।३ गतिं सूक्ष्माम् अबोधेन संसरन्तीह कर्मभिः  
भ्प्_१०।८५।०१६।१ यदृच्छया नृतां प्राप्य सु-कल्पाम् इह दुर्लभाम्  
भ्प्_१०।८५।०१६।३ स्वार्थे प्रमत्तस्य वयो गतं त्वन्-माययेश्वर  
भ्प्_१०।८५।०१७।१ असाव् अहम् ममैवैते देहे चास्यान्वयादिषु  
भ्प्_१०।८५।०१७।३ स्नेह-पाशैर् निबध्नाति भवान् सर्वम् इदं जगत्  
भ्प्_१०।८५।०१८।१ युवां न नः सुतौ साक्षात् प्रधान-पुरुषेश्वरौ  
भ्प्_१०।८५।०१८।३ भू-भार-क्षत्र-क्षपण अवतीर्णौ तथात्थ ह  
भ्प्_१०।८५।०१९।१ तत् ते गतो ऽस्म्य् अरणम् अद्य पदारविन्दम्  
भ्प्_१०।८५।०१९।२ आपन्न-संसृति-भयापहम् आर्त-बन्धो  
भ्प्_१०।८५।०१९।३ एतावतालम् अलम् इन्द्रिय-लालसेन  
भ्प्_१०।८५।०१९।४ मर्त्यात्म-दृक् त्वयि परे यद् अपत्य-बुद्धिः  
भ्प्_१०।८५।०२०।१ सूती-गृहे ननु जगाद भवान् अजो नौ  
भ्प्_१०।८५।०२०।२ सञ्जज्ञ इत्य् अनु-युगं निज-धर्म-गुप्त्यै  
भ्प्_१०।८५।०२०।३ नाना-तनूर् गगन-वद् विदधज् जहासि  
भ्प्_१०।८५।०२०।४ को वेद भूम्न उरु-गाय विभूति-मायाम्  
भ्प्_१०।८५।०२१।० श्री-शुक उवाच  
भ्प्_१०।८५।०२१।१ आकर्ण्येत्थं पितुर् वाक्यं भगवान् सात्वतर्षभः  
भ्प्_१०।८५।०२१।३ प्रत्याह प्रश्रयानम्रः प्रहसन् श्लक्ष्णया गिरा  
भ्प्_१०।८५।०२२।० श्री-भगवान् उवाच  
भ्प्_१०।८५।०२२।१ वचो वः समवेतार्थं तातैतद् उपमन्महे  
भ्प्_१०।८५।०२२।३ यन् नः पुत्रान् समुद्दिश्य तत्त्व-ग्राम उदाहृतः  
भ्प्_१०।८५।०२३।१ अहं यूयम् असाव् आर्य इमे च द्वारकाउकसः  
भ्प्_१०।८५।०२३।३ सर्वे ऽप्य् एवं यदु-श्रेष्ठ विमृग्याः स-चराचरम्  
भ्प्_१०।८५।०२४।१ आत्मा ह्य् एकः स्वयं-ज्योतिर् नित्यो ऽन्यो निर्गुणो गुणैः  
भ्प्_१०।८५।०२४।३ आत्म-सृष्टैस् तत्-कृतेषु भूतेषु बहुधेयते  
भ्प्_१०।८५।०२५।१ खं वायुर् ज्योतिर् आपो भूस् तत्-कृतेषु यथाशयम्  
भ्प्_१०।८५।०२५।३ आविस्-तिरो-ऽल्प-भूर्य् एको नानात्वं यात्य् असाव् अपि  
भ्प्_१०।८५।०२६।० श्री-शुक उवाच  
भ्प्_१०।८५।०२६।१ एवं भगवता राजन् वसुदेव उदाहृतः  
भ्प्_१०।८५।०२६।३ श्रुत्वा विनष्ट-नाना-धीस् तूष्णीं प्रीत-मना अभूत्  
भ्प्_१०।८५।०२७।१ अथ तत्र कुरु-श्रेष्ठ देवकी सर्व-देवता  
भ्प्_१०।८५।०२७।३ श्रुत्वानीतं गुरोः पुत्रम् आत्मजाभ्यां सु-विस्मिता  
भ्प्_१०।८५।०२८।१ कृष्ण-रामौ समाश्राव्य पुत्रान् कंस-विहिंसितान्  
भ्प्_१०।८५।०२८।३ स्मरन्ती कृपणं प्राह वैक्लव्याद् अश्रु-लोचना  
भ्प्_१०।८५।०२९।० श्री-देवक्य् उवाच  
भ्प्_१०।८५।०२९।१ राम रामाप्रमेयात्मन् कृष्ण योगेश्वरेश्वर  
भ्प्_१०।८५।०२९।३ वेदाहं वां विश्व-सृजाम् ईश्वराव् आदि-पूरुषौ  
भ्प्_१०।८५।०३०।१ कल-विध्वस्त-सत्त्वानां राज्ञाम् उच्छास्त्र-वर्तिनाम्  
भ्प्_१०।८५।०३०।३ भूमेर् भारायमाणानाम् अवतीर्णौ किलाद्य मे  
भ्प्_१०।८५।०३१।१ यस्यांशांशांश-भागेन विश्वोत्पत्ति-लयोदयाः  
भ्प्_१०।८५।०३१।३ भवन्ति किल विश्वात्मंस् तं त्वाद्याहं गतिं गता  
भ्प्_१०।८५।०३२।१ चिरान् मृत-सुतादाने गुरुणा किल चोदितौ  
भ्प्_१०।८५।०३२।३ आनिन्यथुः पितृ-स्थानाद् गुरवे गुरु-दक्षिणाम्  
भ्प्_१०।८५।०३३।१ तथा मे कुरुतं कामं युवां योगेश्वरेश्वरौ  
भ्प्_१०।८५।०३३।३ भोज-राज-हतान् पुत्रान् कामये द्रष्टुम् आहृतान्  
भ्प्_१०।८५।०३४।० ऋषिर् उवाच  
भ्प्_१०।८५।०३४।१ एवं सञ्चोदितौ मात्रा रामः कृष्णश् च भारत  
भ्प्_१०।८५।०३४।३ सुतलं संविविशतुर् योग-मायाम् उपाश्रितौ  
भ्प्_१०।८५।०३५।१ तस्मिन् प्रविष्टाव् उपलभ्य दैत्य-राड्  
भ्प्_१०।८५।०३५।२ विश्वात्म-दैवं सुतरां तथात्मनः  
भ्प्_१०।८५।०३५।३ तद्-दर्शनाह्लाद-परिप्लुताशयः  
भ्प्_१०।८५।०३५।४ सद्यः समुत्थाय ननाम सान्वयः  
भ्प्_१०।८५।०३६।१ तयोः समानीय वरासनं मुदा निविष्टयोस् तत्र महात्मनोस् तयोः  
भ्प्_१०।८५।०३६।३ दधार पादाव् अवनिज्य तज् जलं स-वृन्द आ-ब्रह्म पुनद् यद् अम्बु ह  
भ्प्_१०।८५।०३७।१ समर्हयाम् आस स तौ विभूतिभिर् महार्ह-वस्त्राभरणानुलेपनैः  
भ्प्_१०।८५।०३७।३ ताम्बूल-दीपामृत-भक्षणादिभिः स्व-गोत्र-वित्तात्म-समर्पणेन च  
भ्प्_१०।८५।०३८।१ स इन्द्रसेनो भगवत्-पदाम्बुजं बिभ्रन् मुहुः प्रेम-विभिन्नया धिया  
भ्प्_१०।८५।०३८।३ उवाच हानन्द-जलाकुलेक्षणः प्रहृष्ट-रोमा नृप गद्गदाक्षरम्  
भ्प्_१०।८५।०३९।० बलिर् उवाच  
भ्प्_१०।८५।०३९।१ नमो ऽनन्ताय बृहते नमः कृष्णाय वेधसे  
भ्प्_१०।८५।०३९।३ साङ्ख्य-योग-वितानाय ब्रह्मणे परमात्मने  
भ्प्_१०।८५।०४०।१ दर्शनं वां हि भूतानां दुष्प्रापं चाप्य् अदुर्लभम्  
भ्प्_१०।८५।०४०।३ रजस्-तमः-स्वभावानां यन् नः प्राप्तौ यदृच्छया  
भ्प्_१०।८५।०४१।१ दैत्य-दानव-गन्धर्वाः सिद्ध-विद्याध्र-चारणाः  
भ्प्_१०।८५।०४१।३ यक्ष-रक्षः-पिशाचाश् च भूत-प्रमथ-नायकाः  
भ्प्_१०।८५।०४२।१ विशुद्ध-सत्त्व-धाम्न्य् अद्धा त्वयि शास्त्र-शरीरिणि  
भ्प्_१०।८५।०४२।३ नित्यं निबद्ध-वैरास् ते वयं चान्ये च तादृशाः  
भ्प्_१०।८५।०४३।१ केचनोद्बद्ध-वैरेण भक्त्या केचन कामतः  
भ्प्_१०।८५।०४३।३ न तथा सत्त्व-संरब्धाः सन्निकृष्टाः सुरादयः  
भ्प्_१०।८५।०४४।१ इदम् इत्थम् इति प्रायस् तव योगेश्वरेश्वर  
भ्प्_१०।८५।०४४।३ न विदन्त्य् अपि योगेशा योग-मायां कुतो वयम्  
भ्प्_१०।८५।०४५।१ तन् नः प्रसीद निरपेक्ष-विमृग्य-युष्मत्  
भ्प्_१०।८५।०४५।२ पादारविन्द-धिषणान्य-गृहान्ध-कूपात्  
भ्प्_१०।८५।०४५।३ निष्क्रम्य विश्व-शरणाङ्घ्र्य्-उपलब्ध-वृत्तिः  
भ्प्_१०।८५।०४५।४ शान्तो यथैक उत सर्व-सखैश् चरामि  
भ्प्_१०।८५।०४६।१ शाध्य् अस्मान् ईशितव्येश निष्पापान् कुरु नः प्रभो  
भ्प्_१०।८५।०४६।३ पुमान् यच् छ्रद्धयातिष्ठंश् चोदनाया विमुच्यते  
भ्प्_१०।८५।०४७।० श्री-भगवान् उवाच  
भ्प्_१०।८५।०४७।१ आसन् मरीचेः षट् पुत्रा ऊर्णायां प्रथमे ऽन्तरे  
भ्प्_१०।८५।०४७।३ देवाः कं जहसुर् वीक्ष्य सुतं यभितुम् उद्यतम्  
भ्प्_१०।८५।०४८।१ तेनासुरीम् अगन् योनिम् अधुनावद्य-कर्मणा  
भ्प्_१०।८५।०४८।३ हिरण्यकशिपोर् जाता नीतास् ते योग-मायया  
भ्प्_१०।८५।०४९।१ देवक्या उदरे जाता राजन् कंस-विहिंसिताः  
भ्प्_१०।८५।०४९।३ सा तान् शोचत्य् आत्मजान् स्वांस् त इमे ऽध्यासते ऽन्तिके  
भ्प्_१०।८५।०५०।१ इत एतान् प्रणेष्यामो मातृ-शोकापनुत्तये  
भ्प्_१०।८५।०५०।३ ततः शापाद् विनिर्मक्ता लोकं यास्यन्ति विज्वराः  
भ्प्_१०।८५।०५१।१ स्मरोद्गीथः परिष्वङ्गः पतङ्गः क्षुद्रभृद् घृणी  
भ्प्_१०।८५।०५१।३ षड् इमे मत्-प्रसादेन पुनर् यास्यन्ति सद्-गतिम्  
भ्प्_१०।८५।०५२।१ इत्य् उक्त्वा तान् समादाय इन्द्रसेनेन पूजितौ  
भ्प्_१०।८५।०५२।३ पुनर् द्वारवतीम् एत्य मातुः पुत्रान् अयच्छताम्  
भ्प्_१०।८५।०५३।१ तान् दृष्ट्वा बालकान् देवी पुत्र-स्नेह-स्नुत-स्तनी  
भ्प्_१०।८५।०५३।३ परिष्वज्याङ्कम् आरोप्य मूर्ध्न्य् अजिघ्रद् अभीक्ष्णशः  
भ्प्_१०।८५।०५४।१ अपाययत् स्तनं प्रीता सुत-स्पर्श-परिस्नुतम्  
भ्प्_१०।८५।०५४।३ मोहिता मायया विष्णोर् यया सृष्टिः प्रवर्तते  
भ्प्_१०।८५।०५५।१ पीत्वामृतं पयस् तस्याः पीत-शेषं गदा-भृतः  
भ्प्_१०।८५।०५५।३ नारायणाङ्ग-संस्पर्श- प्रतिलब्धात्म-दर्शनाः  
भ्प्_१०।८५।०५६।१ ते नमस्कृत्य गोविन्दं देवकीं पितरं बलम्  
भ्प्_१०।८५।०५६।३ मिषतां सर्व-भूतानां ययुर् धाम दिवौकसाम्  
भ्प्_१०।८५।०५७।१ तं दृष्ट्वा देवकी देवी मृतागमन-निर्गमम्  
भ्प्_१०।८५।०५७।३ मेने सु-विस्मिता मायां कृष्णस्य रचितां नृप  
भ्प्_१०।८५।०५८।१ एवं-विधान्य् अद्भुतानि कृष्णस्य परमात्मनः  
भ्प्_१०।८५।०५८।३ वीर्याण्य् अनन्त-वीर्यस्य सन्त्य् अनन्तानि भारत  
भ्प्_१०।८५।०५९।० श्री-सूत उवाच  
भ्प्_१०।८५।०५९।१ य इदम् अनुशृणोति श्रावयेद् वा मुरारेश्  
भ्प्_१०।८५।०५९।२ चरितम् अमृत-कीर्तेर् वर्णितं व्यास-पुत्रैः  
भ्प्_१०।८५।०५९।३ जगद्-अघ-भिद् अलं तद्-भक्त-सत्-कर्ण-पूरं  
भ्प्_१०।८५।०५९।४ भगवति कृत-चित्तो याति तत्-क्षेम-धाम  
भ्प्_१०।८६।००१।० श्री-राजोवाच  
भ्प्_१०।८६।००१।१ ब्रह्मन् वेदितुम् इच्छामः स्वसारां राम-कृष्णयोः  
भ्प्_१०।८६।००१।३ यथोपयेमे विजयो या ममासीत् पितामही  
भ्प्_१०।८६।००२।० श्री-शुक उवाच  
भ्प्_१०।८६।००२।१ अर्जुनस् तीर्थ-यात्रायां पर्यटन्न् अवनीं प्रभुः  
भ्प्_१०।८६।००२।३ गतः प्रभासम् अशृणोन् मातुलेयीं स आत्मनः  
भ्प्_१०।८६।००३।१ दुर्योधनाय रामस् तां दास्यतीति न चापरे  
भ्प्_१०।८६।००३।३ तल्-लिप्सुः स यतिर् भूत्वा त्रि-दण्डी द्वारकाम् अगात्  
भ्प्_१०।८६।००४।१ तत्र वै वार्षितान् मासान् अवात्सीत् स्वार्थ-साधकः  
भ्प्_१०।८६।००४।३ पौरैः सभाजितो ऽभीक्ष्णं रामेणाजानता च सः  
भ्प्_१०।८६।००५।१ एकदा गृहम् आनीय आतिथ्येन निमन्त्र्य तम्  
भ्प्_१०।८६।००५।३ श्रद्धयोपहृतं भैक्ष्यं बलेन बुभुजे किल  
भ्प्_१०।८६।००६।१ सो ऽपश्यत् तत्र महतीं कन्यां वीर-मनो-हराम्  
भ्प्_१०।८६।००६।३ प्रीत्य्-उत्फुल्लेक्षणस् तस्यां भाव-क्षुब्धं मनो दधे  
भ्प्_१०।८६।००७।१ सापि तं चकमे वीक्ष्य नारीणां हृदयं-गमम्  
भ्प्_१०।८६।००७।३ हसन्ती व्रीडितापङ्गी तन्-न्यस्त-हृदयेक्षणा  
भ्प्_१०।८६।००८।१ तां परं समनुध्यायन्न् अन्तरं प्रेप्सुर् अर्जुनः  
भ्प्_१०।८६।००८।३ न लेभे शं भ्रमच्-चित्तः कामेनाति-बलीयसा  
भ्प्_१०।८६।००९।१ महत्यां देव-यात्रायां रथ-स्थां दुर्ग-निर्गतां  
भ्प्_१०।८६।००९।३ जहारानुमतः पित्रोः कृष्णस्य च महा-रथः  
भ्प्_१०।८६।०१०।१ रथ-स्थो धनुर् आदाय शूरांश् चारुन्धतो भटान्  
भ्प्_१०।८६।०१०।३ विद्राव्य क्रोशतां स्वानां स्व-भागं मृग-राड् इव  
भ्प्_१०।८६।०११।१ तच् छ्रुत्वा क्षुभितो रामः पर्वणीव महार्णवः  
भ्प्_१०।८६।०११।३ गृहीत-पादः कृष्णेन सुहृद्भिश् चानुसान्त्वितः  
भ्प्_१०।८६।०१२।१ प्राहिणोत् पारिबर्हाणि वर-वध्वोर् मुदा बलः  
भ्प्_१०।८६।०१२।३ महा-धनोपस्करेभ- रथाश्व-नर-योषितः  
भ्प्_१०।८६।०१३।० श्री-शुक उवाच  
भ्प्_१०।८६।०१३।१ कृष्णस्यासीद् द्विज-श्रेष्ठः श्रुतदेव इति श्रुतः  
भ्प्_१०।८६।०१३।३ कृष्णैक-भक्त्या पूर्णार्थः शान्तः कविर् अलम्पतः  
भ्प्_१०।८६।०१४।१ स उवास विदेहेषु मिथिलायां गृहाश्रमी  
भ्प्_१०।८६।०१४।३ अनीहयागताहार्य- निर्वर्तित-निज-क्रियः  
भ्प्_१०।८६।०१५।१ यात्रा-मात्रं त्व् अहर् अहर् दैवाद् उपनमत्य् उत  
भ्प्_१०।८६।०१५।३ नाधिकं तावता तुष्टः क्रिया चक्रे यथोचिताः  
भ्प्_१०।८६।०१६।१ तथा तद्-राष्ट्र-पालो ऽङ्ग बहुलाश्व इति श्रुतः  
भ्प्_१०।८६।०१६।३ मैथिलो निरहम्-मान उभाव् अप्य् अच्युत-प्रियौ  
भ्प्_१०।८६।०१७।१ तयोः प्रसन्नो भगवान् दारुकेणाहृतं रथम्  
भ्प्_१०।८६।०१७।३ आरुह्य साकं मुनिभिर् विदेहान् प्रययौ प्रभुः  
भ्प्_१०।८६।०१८।१ नारदो वामदेवो ऽत्रिः कृष्णो रामो ऽसितो ऽरुणिः  
भ्प्_१०।८६।०१८।३ अहं बृहस्पतिः कण्वो मैत्रेयश् च्यवनादयः  
भ्प्_१०।८६।०१९।१ तत्र तत्र तम् आयान्तं पौरा जानपदा नृप  
भ्प्_१०।८६।०१९।३ उपतस्थुः सार्घ्य-हस्ता ग्रहैः सूर्यम् इवोदितम्  
भ्प्_१०।८६।०२०।१ आनर्त-धन्व-कुरु-जाङ्गल-कङ्क-मत्स्य-  
भ्प्_१०।८६।०२०।२ पाञ्चाल-कुन्ति-मधु-केकय-कोशलार्णाः  
भ्प्_१०।८६।०२०।३ अन्ये च तन्-मुख-सरोजम् उदार-हास-  
भ्प्_१०।८६।०२०।४ स्निग्धेक्षणं नृप पपुर् दृशिभिर् न्र्-नार्यः  
भ्प्_१०।८६।०२१।१ तेभ्यः स्व-वीक्षण-विनष्ट-तमिस्र-दृग्भ्यः  
भ्प्_१०।८६।०२१।२ क्षेमं त्रि-लोक-गुरुर् अर्थ-दृशं च यच्छन्  
भ्प्_१०।८६।०२१।३ शृण्वन् दिग्-अन्त-धवलं स्व-यशो ऽशुभ-घ्नं  
भ्प्_१०।८६।०२१।४ गीतं सुरैर् नृभिर् अगाच् छनकैर् विदेहान्  
भ्प्_१०।८६।०२२।१ ते ऽच्युतं प्राप्तम् आकर्ण्य पौरा जानपदा नृप  
भ्प्_१०।८६।०२२।३ अभीयुर् मुदितास् तस्मै गृहीतार्हण-पाणयः  
भ्प्_१०।८६।०२३।१ दृष्ट्वा त उत्तमः-श्लोकं प्रीत्य्-उत्फुलाननाशयाः  
भ्प्_१०।८६।०२३।३ कैर् धृताञ्जलिभिर् नेमुः श्रुत-पूर्वांस् तथा मुनीन्  
भ्प्_१०।८६।०२४।१ स्वानुग्रहाय सम्प्राप्तं मन्वानौ तं जगद्-गुरुम्  
भ्प्_१०।८६।०२४।३ मैथिलः श्रुतदेवश् च पादयोः पेततुः प्रभोः  
भ्प्_१०।८६।०२५।१ न्यमन्त्रयेतां दाशार्हम् आतिथ्येन सह द्विजैः  
भ्प्_१०।८६।०२५।३ मैथिलः श्रुतदेवश् च युगपत् संहताञ्जली  
भ्प्_१०।८६।०२६।१ भगवांस् तद् अभिप्रेत्य द्वयोः प्रिय-चिकीर्षया  
भ्प्_१०।८६।०२६।३ उभयोर् आविशद् गेहम् उभाभ्यां तद्-अलक्षितः  
भ्प्_१०।८६।०२७।१ श्रान्तान् अप्य् अथ तान् दूराज् जनकः स्व-गृहागतान्  
भ्प्_१०।८६।०२७।३ आनीतेष्व् आसनाग्र्येषु सुखासीनान् महा-मनाः  
भ्प्_१०।८६।०२८।१ प्रवृद्ध-भक्त्या उद्धर्ष- हृदयास्राविलेक्षणः  
भ्प्_१०।८६।०२८।३ नत्वा तद्-अङ्घ्रीन् प्रक्षाल्य तद्-अपो लोक-पावनीः  
भ्प्_१०।८६।०२९।१ स-कुटुम्बो वहन् मूर्ध्ना पूजयां चक्र ईश्वरान्  
भ्प्_१०।८६।०२९।३ गन्ध-माल्याम्बराकल्प- धूप-दीपार्घ्य-गो-वृषैः  
भ्प्_१०।८६।०३०।१ वाचा मधुरया प्रीणन्न् इदम् आहान्न-तर्पितान्  
भ्प्_१०।८६।०३०।३ पादाव् अङ्क-गतौ विष्णोः संस्पृशञ् छनकैर् मुदा  
भ्प्_१०।८६।०३१।० श्री-बहुलाश्व उवाच  
भ्प्_१०।८६।०३१।१ भवान् हि सर्व-भूतानाम् आत्मा साक्षी स्व-दृग् विभो  
भ्प्_१०।८६।०३१।३ अथ नस् त्वत्-पदाम्भोजं स्मरतां दर्शनं गतः  
भ्प्_१०।८६।०३२।१ स्व-वचस् तद् ऋतं कर्तुम् अस्मद्-दृग्-गोचरो भवान्  
भ्प्_१०।८६।०३२।३ यद् आत्थैकान्त-भक्तान् मे नानन्तः श्रीर् अजः प्रियः  
भ्प्_१०।८६।०३३।१ को नु त्वच्-चरणाम्भोजम् एवं-विद् विसृजेत् पुमान्  
भ्प्_१०।८६।०३३।३ निष्किञ्चनानां शान्तानां मुनीनां यस् त्वम् आत्म-दः  
भ्प्_१०।८६।०३४।१ यो ऽवतीर्य यदोर् वंशे नृणां संसरताम् इह  
भ्प्_१०।८६।०३४।३ यशो वितेने तच्-छान्त्यै त्रै-लोक्य-वृजिनापहम्  
भ्प्_१०।८६।०३५।१ नमस् तुभ्यं भगवते कृष्णायाकुण्ठ-मेधसे  
भ्प्_१०।८६।०३५।३ नारायणाय ऋषये सु-शान्तं तप ईयुषे  
भ्प्_१०।८६।०३६।१ दिनानि कतिचिद् भूमन् गृहान् नो निवस द्विजैः  
भ्प्_१०।८६।०३६।३ समेतः पाद-रजसा पुनीहीदं निमेः कुलम्  
भ्प्_१०।८६।०३७।१ इत्य् उपामन्त्रितो राज्ञा भगवांल् लोक-भावनः  
भ्प्_१०।८६।०३७।३ उवास कुर्वन् कल्याणं मिथिला-नर-योषिताम्  
भ्प्_१०।८६।०३८।१ श्रुतदेवो ऽच्युतं प्राप्तं स्व-गृहाञ् जनको यथा  
भ्प्_१०।८६।०३८।३ नत्वा मुनीन् सु-संहृष्टो धुन्वन् वासो ननर्त ह  
भ्प्_१०।८६।०३९।१ तृण-पीठ-बृषीष्व् एतान् आनीतेषूपवेश्य सः  
भ्प्_१०।८६।०३९।३ स्वागतेनाभिनन्द्याङ्घ्रीन् स-भार्यो ऽवनिजे मुदा  
भ्प्_१०।८६।०४०।१ तद्-अम्भसा महा-भाग आत्मानं स-गृहान्वयम्  
भ्प्_१०।८६।०४०।३ स्नापयां चक्र उद्धर्षो लब्ध-सर्व-मनोरथः  
भ्प्_१०।८६।०४१।१ फलार्हणोशीर-शिवामृताम्बुभिर् मृदा सुरभ्या तुलसी-कुशाम्बुयैः  
भ्प्_१०।८६।०४१।३ आराधयाम् आस यथोपपन्नया सपर्यया सत्त्व-विवर्धनान्धसा  
भ्प्_१०।८६।०४२।१ स तर्कयाम् आस कुतो ममान्व् अभूत् गृहान्ध-कुपे पतितस्य सङ्गमः  
भ्प्_१०।८६।०४२।३ यः सर्व-तीर्थास्पद-पाद-रेणुभिः कृष्णेन चास्यात्म-निकेत-भूसुरैः  
भ्प्_१०।८६।०४३।१ सूपविष्टान् कृतातिथ्यान् श्रुतदेव उपस्थितः  
भ्प्_१०।८६।०४३।३ स-भार्य-स्वजनापत्य उवाचाङ्घ्र्य्-अभिमर्शनः  
भ्प्_१०।८६।०४४।० श्रुतदेव उवाच  
भ्प्_१०।८६।०४४।१ नाद्य नो दर्शनं प्राप्तः परं परम-पूरुषः  
भ्प्_१०।८६।०४४।३ यर्हीदं शक्तिभिः सृष्ट्वा प्रविष्टो ह्य् आत्म-सत्तया  
भ्प्_१०।८६।०४५।१ यथा शयानः पुरुषो मनसैवात्म-मायया  
भ्प्_१०।८६।०४५।३ सृष्ट्वा लोकं परं स्वाप्नम् अनुविश्यावभासते  
भ्प्_१०।८६।०४६।१ शृण्वतां गदतां शश्वद् अर्चतां त्वाभिवन्दताम्  
भ्प्_१०।८६।०४६।३ णृणां संवदताम् अन्तर् हृदि भास्य् अमलात्मनाम्  
भ्प्_१०।८६।०४७।१ हृदि-स्थो ऽप्य् अति-दूर-स्थः कर्म-विक्षिप्त-चेतसाम्  
भ्प्_१०।८६।०४७।३ आत्म-शक्तिभिर् अग्राह्यो ऽप्य् अन्त्य् उपेत-गुणात्मनाम्  
भ्प्_१०।८६।०४८।१ नमो ऽस्तु ते ऽध्यात्म-विदां परात्मने  
भ्प्_१०।८६।०४८।२ अनात्मने स्वात्म-विभक्त-मृत्यवे  
भ्प्_१०।८६।०४८।३ स-कारणाकारण-लिङ्गम् ईयुषे  
भ्प्_१०।८६।०४८।४ स्व-माययासंवृत-रुद्ध-दृष्टये  
भ्प्_१०।८६।०४९।१ स त्वं शाधि स्व-भृत्यान् नः किं देव करवाम हे  
भ्प्_१०।८६।०४९।३ एतद्-अन्तो नृणां क्लेशो यद् भवान् अक्षि-गोचरः  
भ्प्_१०।८६।०५०।० श्री-शुक उवाच  
भ्प्_१०।८६।०५०।१ तद्-उक्तम् इत्य् उपाकर्ण्य भगवान् प्रणतार्ति-हा  
भ्प्_१०।८६।०५०।३ गृहीत्वा पाणिना पाणिं प्रहसंस् तम् उवाच ह  
भ्प्_१०।८६।०५१।० श्री-भगवान् उवाच  
भ्प्_१०।८६।०५१।१ ब्रह्मंस् ते ऽनुग्रहार्थाय सम्प्राप्तान् विद्ध्य् अमून् मुनीन्  
भ्प्_१०।८६।०५१।३ सञ्चरन्ति मया लोकान् पुनन्तः पाद-रेणुभिः  
भ्प्_१०।८६।०५२।१ देवाः क्षेत्राणि तीर्थानि दर्शन-स्पर्शनार्चनैः  
भ्प्_१०।८६।०५२।३ शनैः पुनन्ति कालेन तद् अप्य् अर्हत्तमेक्षया  
भ्प्_१०।८६।०५३।१ ब्राह्मणो जन्मना श्रेयान् सर्वेषाम् प्राणिनाम् इह  
भ्प्_१०।८६।०५३।३ तपसा विद्यया तुष्ट्या किम् उ मत्-कलया युतः  
भ्प्_१०।८६।०५४।१ न ब्राह्मणान् मे दयितं रूपम् एतच् चतुर्-भुजम्  
भ्प्_१०।८६।०५४।३ सर्व-वेद-मयो विप्रः सर्व-देव-मयो ह्य् अहम्  
भ्प्_१०।८६।०५५।१ दुष्प्रज्ञा अविदित्वैवम् अवजानन्त्य् असूयवः  
भ्प्_१०।८६।०५५।३ गुरुं मां विप्रम् आत्मानम् अर्चादाव् इज्य-दृष्टयः  
भ्प्_१०।८६।०५६।१ चराचरम् इदं विश्वं भावा ये चास्य हेतवः  
भ्प्_१०।८६।०५६।३ मद्-रूपाणीति चेतस्य् आधत्ते विप्रो मद्-ईक्षया  
भ्प्_१०।८६।०५७।१ तस्माद् ब्रह्म-ऋषीन् एतान् ब्रह्मन् मच्-छ्रद्धयार्चय  
भ्प्_१०।८६।०५७।३ एवं चेद् अर्चितो ऽस्म्य् अद्धा नान्यथा भूरि-भूतिभिः  
भ्प्_१०।८६।०५८।० श्री-शुक उवाच  
भ्प्_१०।८६।०५८।१ स इत्थं प्रभुनादिष्टः सह-कृष्णान् द्विजोत्तमान्  
भ्प्_१०।८६।०५८।३ आराध्यैकात्म-भावेन मैथिलश् चाप सद्-गतिम्  
भ्प्_१०।८६।०५९।१ एवं स्व-भक्तयो राजन् भगवान् भक्त-भक्तिमान्  
भ्प्_१०।८६।०५९।३ उषित्वादिश्य सन्-मार्गं पुनर् द्वारवतीम् अगात्  
भ्प्_१०।८७।००१।० श्री-परीक्षिद् उवाच  
भ्प्_१०।८७।००१।१ ब्रह्मन् ब्रह्मण्य् अनिर्देश्ये निर्गुणे गुण-वृत्तयः  
भ्प्_१०।८७।००१।३ कथं चरन्ति श्रुतयः साक्षात् सद्-असतः परे  
भ्प्_१०।८७।००२।० श्री-शुक उवाच  
भ्प्_१०।८७।००२।१ बुद्धीन्द्रिय-मनः-प्राणान् जनानाम् असृजत् प्रभुः  
भ्प्_१०।८७।००२।३ मात्रार्थं च भवार्थं च आत्मने ऽकल्पनाय च  
भ्प्_१०।८७।००३।१ सैषा ह्य् उपनिषद् ब्राह्मी पूर्वेशां पूर्व-जैर् धृता  
भ्प्_१०।८७।००३।३ श्र्रद्धया धारयेद् यस् तां क्षेमं गच्छेद् अकिञ्चनः  
भ्प्_१०।८७।००४।१ अत्र ते वर्णयिष्यामि गाथां नारायणान्विताम्  
भ्प्_१०।८७।००४।३ नारदस्य च संवादम् ऋषेर् नारायणस्य च  
भ्प्_१०।८७।००५।१ एकदा नारदो लोकान् पर्यटन् भगवत्-प्रियः  
भ्प्_१०।८७।००५।३ सनातनम् ऋषिं द्रष्टुं ययौ नारायणाश्रमम्  
भ्प्_१०।८७।००६।१ यो वै भारत-वर्षे ऽस्मिन् क्षेमाय स्वस्तये नृणाम्  
भ्प्_१०।८७।००६।३ धर्म-ज्ञान-शमोपेतम् आ-कल्पाद् आस्थितस् तपः  
भ्प्_१०।८७।००७।१ तत्रोपविष्टम् ऋषिभिः कलाप-ग्राम-वासिभिः  
भ्प्_१०।८७।००७।३ परीतं प्रणतो ऽपृच्छद् इदम् एव कुरूद्वह  
भ्प्_१०।८७।००८।१ तस्मै ह्य् अवोचद् भगवान् ऋषीणां शृण्वताम् इदम्  
भ्प्_१०।८७।००८।३ यो ब्रह्म-वादः पूर्वेषां जन-लोक-निवासिनाम्  
भ्प्_१०।८७।००९।० श्री-भगवान् उवाच  
भ्प्_१०।८७।००९।१ स्वायम्भुव ब्रह्म-सत्रं जन-लोके ऽभवत् पुरा  
भ्प्_१०।८७।००९।३ तत्र-स्थानां मानसानां मुनीनाम् ऊर्ध्व-रेतसाम्  
भ्प्_१०।८७।०१०।१ श्वेतद्वीपं गतवति त्वयि द्रष्टुं तद्-ईश्वरम्  
भ्प्_१०।८७।०१०।३ ब्रह्म-वादः सु-संवृत्तः श्रुतयो यत्र शेरते  
भ्प्_१०।८७।०१०।५ तत्र हायम् अभूत् प्रश्नस् त्वं मां यम् अनुपृच्छसि  
भ्प्_१०।८७।०११।१ तुल्य-श्रुत-तपः-शीलास् तुल्य-स्वीयारि-मध्यमाः  
भ्प्_१०।८७।०११।३ अपि चक्रुः प्रवचनम् एकं शुश्रूषवो ऽपरे  
भ्प्_१०।८७।०१२।० श्री-सनन्दन उवाच  
भ्प्_१०।८७।०१२।१ स्व-सृष्टम् इदम् आपीय शयानं सह शक्तिभिः  
भ्प्_१०।८७।०१२।३ तद्-अन्ते बोधयां चक्रुस् तल्-लिङ्गैः श्रुतयः परम्  
भ्प्_१०।८७।०१३।१ यथा शयानं संराजं वन्दिनस् तत्-पराक्रमैः  
भ्प्_१०।८७।०१३।३ प्रत्यूषे ऽभेत्य सु-श्लोकैर् बोधयन्त्य् अनुजीविनः  
भ्प्_१०।८७।०१४।० श्री-श्रुतय ऊचुः  
भ्प्_१०।८७।०१४।१ जय जय जह्य् अजाम् अजित दोष-गृभीत-गुणां  
भ्प्_१०।८७।०१४।२ त्वम् असि यद् आत्मना समवरुद्ध-समस्त-भगः  
भ्प्_१०।८७।०१४।३ अग-जगद्-ओकसाम् अखिल-शक्त्य्-अवबोधक ते  
भ्प्_१०।८७।०१४।४ क्वचिद् अजयात्मना च चरतो ऽनुचरेन् निगमः  
भ्प्_१०।८७।०१५।१ बृहद् उपलब्धम् एतद् अवयन्त्य् अवशेषतया  
भ्प्_१०।८७।०१५।२ यत उदयास्तम्-अयौ विकृतेर् मृदि वाविकृतात्  
भ्प्_१०।८७।०१५।३ अत ऋषयो दधुस् त्वयि मनो-वचनाचरितं  
भ्प्_१०।८७।०१५।४ कथम् अयथा भवन्ति भुवि दत्त-पदानि नृणाम्  
भ्प्_१०।८७।०१६।१ इति तव सूरयस् त्र्य्-अधिपते ऽखिल-लोक-मल-  
भ्प्_१०।८७।०१६।२ क्षपण-कथामृताब्धिम् अवगाह्य तपांसि जहुः  
भ्प्_१०।८७।०१६।३ किम् उत पुनः स्व-धाम-विधुताशय-काल-गुणाः  
भ्प्_१०।८७।०१६।४ परम भजन्ति ये पदम् अजस्र-सुखानुभवम्  
भ्प्_१०।८७।०१७।१ दृतय इव श्वसन्त्य् असु-भृतो यदि ते ऽनुविधा  
भ्प्_१०।८७।०१७।२ महद्-अहम्-आदयो ऽण्डम् असृजन् यद्-अनुग्रहतः  
भ्प्_१०।८७।०१७।३ पुरुष-विधो ऽन्वयो ऽत्र चरमो ऽन्न-मयादिषु यः  
भ्प्_१०।८७।०१७।४ सद्-असतः परं त्वम् अथ यद् एष्व् अवशेषम् ऋतम्  
भ्प्_१०।८७।०१८।१ उदरम् उपासते य ऋषि-वर्त्मसु कूर्प-दृशः  
भ्प्_१०।८७।०१८।२ परिसर-पद्धतिं हृदयम् आरुणयो दहरम्  
भ्प्_१०।८७।०१८।३ तत उदगाद् अनन्त तव धाम शिरः परमं  
भ्प्_१०।८७।०१८।४ पुनर् इह यत् समेत्य न पतन्ति कृतान्त-मुखे  
भ्प्_१०।८७।०१९।१ स्व-कृत-विचित्र-योनिषु विशन्न् इव हेतुतया  
भ्प्_१०।८७।०१९।२ तरतमतश् चकास्स्य् अनल-वत् स्व-कृतानुकृतिः  
भ्प्_१०।८७।०१९।३ अथ वितथास्व् अमूष्व् अवितथां तव धाम समं  
भ्प्_१०।८७।०१९।४ विरज-धियो ऽनुयन्त्य् अभिविपण्यव एक-रसम्  
भ्प्_१०।८७।०२०।१ स्व-कृत-पुरेष्व् अमीष्व् अबहिर्-अन्तर-संवरणं  
भ्प्_१०।८७।०२०।२ तव पुरुषं वदन्त्य् अखिल-शक्ति-धृतो ऽंश-कृतम्  
भ्प्_१०।८७।०२०।३ इति नृ-गतिं विविच्य कवयो निगमावपनं  
भ्प्_१०।८७।०२०।४ भवत उपासते ऽङ्घ्रिम् अभवम् भुवि विश्वसिताः  
भ्प्_१०।८७।०२१।१ दुरवगमात्म-तत्त्व-निगमाय तवात्त-तनोश्  
भ्प्_१०।८७।०२१।२ चरित-महामृताब्धि-परिवर्त-परिश्रमणाः  
भ्प्_१०।८७।०२१।३ न परिलषन्ति केचिद् अपवर्गम् अपीश्वर ते  
भ्प्_१०।८७।०२१।४ चरण-सरोज-हंस-कुल-सङ्ग-विसृष्ट-गृहाः  
भ्प्_१०।८७।०२२।१ त्वद्-अनुपथं कुलायम् इदम् आत्म-सुहृत्-प्रिय-वच्  
भ्प्_१०।८७।०२२।२ चरति तथोन्मुखे त्वयि हिते प्रिय आत्मनि च  
भ्प्_१०।८७।०२२।३ न बत रमन्त्य् अहो असद्-उपासनयात्म-हनो  
भ्प्_१०।८७।०२२।४ यद्-अनुशया भ्रमन्त्य् उरु-भये कु-शरीर-भृतः  
भ्प्_१०।८७।०२३।१ निभृत-मरुन्-मनो-ऽक्ष-दृढ-योग-युजो हृदि यन्  
भ्प्_१०।८७।०२३।२ मुनय उपासते तद् अरयो ऽपि ययुः स्मरणात्  
भ्प्_१०।८७।०२३।३ स्त्रिय उरगेन्द्र-भोग-भुज-दण्ड-विषक्त-धियो  
भ्प्_१०।८७।०२३।४ वयम् अपि ते समाः सम-दृशो ऽङ्घ्रि-सरोज-सुधाः  
भ्प्_१०।८७।०२४।१ क इह नु वेद बतावर-जन्म-लयो ऽग्र-सरं  
भ्प्_१०।८७।०२४।२ यत उदगाद् ऋषिर् यम् अनु देव-गणा उभये  
भ्प्_१०।८७।०२४।३ तर्हि न सन् न चासद् उभयं न च काल-जवः  
भ्प्_१०।८७।०२४।४ किम् अपि न तत्र शास्त्रम् अवकृष्य शयीत यदा  
भ्प्_१०।८७।०२५।१ जनिम् असतः सतो मृतिम् उतात्मनि ये च भिदां  
भ्प्_१०।८७।०२५।२ विपणम् ऋतं स्मरन्त्य् उपदिशन्ति त आरुपितैः  
भ्प्_१०।८७।०२५।३ त्रि-गुण-मयः पुमान् इति भिदा यद् अबोध-कृता  
भ्प्_१०।८७।०२५।४ त्वयि न ततः परत्र स भवेद् अवबोध-रसे  
भ्प्_१०।८७।०२६।१ सद् इव मनस् त्रि-वृत् त्वयि विभात्य् असद् आ-मनुजात्  
भ्प्_१०।८७।०२६।२ सद् अभिमृशन्त्य् अशेषम् इदम् आत्मतयात्म-विदः  
भ्प्_१०।८७।०२६।३ न हि विकृतिं त्यजन्ति कनकस्य तद्-आत्मतया  
भ्प्_१०।८७।०२६।४ स्व-कृतम् अनुप्रविष्टम् इदम् आत्मतयावसितम्  
भ्प्_१०।८७।०२७।१ तव परि ये चरन्त्य् अखिल-सत्त्व-निकेततया  
भ्प्_१०।८७।०२७।२ त उत पदाक्रमन्त्य् अविगणय्य शिरो निरृतेः  
भ्प्_१०।८७।०२७।३ परिवयसे पशून् इव गिरा विबुधान् अपि तांस्  
भ्प्_१०।८७।०२७।४ त्वयि कृत-सौहृदाः खलु पुनन्ति न ये विमुखाः  
भ्प्_१०।८७।०२८।१ त्वम् अकरणः स्व-राड् अखिल-कारक-शक्ति-धरस्  
भ्प्_१०।८७।०२८।२ तव बलिम् उद्वहन्ति समदन्त्य् अजयानिमिषाः  
भ्प्_१०।८७।०२८।३ वर्ष-भुजो ऽखिल-क्षिति-पतेर् इव विश्व-सृजो  
भ्प्_१०।८७।०२८।४ विदधति यत्र ये त्व् अधिकृता भवतश् चकिताः  
भ्प्_१०।८७।०२९।१ स्थिर-चर-जातयः स्युर् अजयोत्थ-निमित्त-युजो  
भ्प्_१०।८७।०२९।२ विहर उदीक्षया यदि परस्य विमुक्त ततः  
भ्प्_१०।८७।०२९।३ न हि परमस्य कश्चिद् अपरो न परश् च भवेद्  
भ्प्_१०।८७।०२९।४ वियत इवापदस्य तव शून्य-तुलां दधतः  
भ्प्_१०।८७।०३०।१ अपरिमिता ध्रुवास् तनु-भृतो यदि सर्व-गतास्  
भ्प्_१०।८७।०३०।२ तर्हि न शास्यतेति नियमो ध्रव नेतरथा  
भ्प्_१०।८७।०३०।३ अजनि च यन्-मयं तद् अविमुच्य नियन्तृ भवेत्  
भ्प्_१०।८७।०३०।४ समम् अनुजानतां यद् अमतं मत-दुष्टतया  
भ्प्_१०।८७।०३१।१ न घटत उद्भवः प्रकृति-पूरुषयोर् अजयोर्  
भ्प्_१०।८७।०३१।२ उभय-युजा भवन्त्य् असु-भृतो जल-बुद्बुद-वत्  
भ्प्_१०।८७।०३१।३ त्वयि त इमे ततो विविध-नाम-गुणैः परमे  
भ्प्_१०।८७।०३१।४ सरित इवार्णवे मधुनि लिल्युर् अशेष-रसाः  
भ्प्_१०।८७।०३२।१ नृषु तव मयया भ्रमम् अमीष्व् अवगत्य भृशं  
भ्प्_१०।८७।०३२।२ त्वयि सु-धियो ऽभवे दधति भावम् अनुप्रभवम्  
भ्प्_१०।८७।०३२।३ कथम् अनुवर्ततां भव-भयं तव यद् भ्रु-कुटिः  
भ्प्_१०।८७।०३२।४ सृजति मुहुस् त्रि-नेमिर् अभवच्-छरणेषु भयम्  
भ्प्_१०।८७।०३३।१ विजित-हृषीक-वायुभिर् अदान्त-मनस् तुर-गं  
भ्प्_१०।८७।०३३।२ य इह यतन्ति यन्तुम् अति-लोलम् उपाय-खिदः  
भ्प्_१०।८७।०३३।३ व्यसन-शतान्विताः समवहाय गुरोश् चरणं  
भ्प्_१०।८७।०३३।४ वणिज इवाज सन्त्य् अकृत-कर्ण-धरा जलधौ  
भ्प्_१०।८७।०३४।१ स्वजन-सुतात्म-दार-धन-धाम-धरासु-रथैस्  
भ्प्_१०।८७।०३४।२ त्वयि सति किं नृणाम् श्रयत आत्मनि सर्व-रसे  
भ्प्_१०।८७।०३४।३ इति सद् अजानतां मिथुनतो रतये चरतां  
भ्प्_१०।८७।०३४।४ सुखयति को न्व् इह स्व-विहते स्व-निरस्त-भगे  
भ्प्_१०।८७।०३५।१ भुवि पुरु-पुण्य-तीर्थ-सदनान्य् ऋषयो विमदास्  
भ्प्_१०।८७।०३५।२ त उत भवत्-पदाम्बुज-हृदो ऽघ-भिद्-अङ्घ्रि-जलाः  
भ्प्_१०।८७।०३५।३ दधति सकृन् मनस् त्वयि य आत्मनि नित्य-सुखे  
भ्प्_१०।८७।०३५।४ न पुनर् उपासते पुरुष-सार-हरावसथान्  
भ्प्_१०।८७।०३६।१ सत इदं उत्थितं सद् इति चेन् ननु तर्क-हतं  
भ्प्_१०।८७।०३६।२ व्यभिचरति क्व च क्व च मृषा न तथोभय-युक्  
भ्प्_१०।८७।०३६।३ व्यवहृतये विकल्प इषितो ऽन्ध-परम्परया  
भ्प्_१०।८७।०३६।४ भ्रमयति भारती त उरु-वृत्तिभिर् उक्थ-जडान्  
भ्प्_१०।८७।०३७।१ न यद् इदम् अग्र आस न भविष्यद् अतो निधनाद्  
भ्प्_१०।८७।०३७।२ अनु मितम् अन्तरा त्वयि विभाति मृषैक-रसे  
भ्प्_१०।८७।०३७।३ अत उपमीयते द्रविण-जाति-विकल्प-पथैर्  
भ्प्_१०।८७।०३७।४ वितथ-मनो-विलासम् ऋतम् इत्य् अवयन्त्य् अबुधाः  
भ्प्_१०।८७।०३८।१ स यद् अजया त्व् अजाम् अनुशयीत गुणांश् च जुषन्  
भ्प्_१०।८७।०३८।२ भजति सरूपतां तद् अनु मृत्युम् अपेत-भगः  
भ्प्_१०।८७।०३८।३ त्वम् उत जहासि ताम् अहिर् इव त्वचम् आत्त-भगो  
भ्प्_१०।८७।०३८।४ महसि महीयसे ऽष्ट-गुणिते ऽपरिमेय-भगः  
भ्प्_१०।८७।०३९।१ यदि न समुद्धरन्ति यतयो हृदि काम-जटा  
भ्प्_१०।८७।०३९।२ दुरधिगमो ऽसतां हृदि गतो ऽस्मृत-कण्ठ-मणिः  
भ्प्_१०।८७।०३९।३ असु-तृप-योगिनाम् उभयतो ऽप्य् असुखं भगवन्न्  
भ्प्_१०।८७।०३९।४ अनपगतान्तकाद् अनधिरूढ-पदाद् भवतः  
भ्प्_१०।८७।०४०।१ त्वद् अवगमी न वेत्ति भवद्-उत्थ-शुभाशुभयोर्  
भ्प्_१०।८७।०४०।२ गुण-विगुणान्वयांस् तर्हि देह-भृतां च गिरः  
भ्प्_१०।८७।०४०।३ अनु-युगम् अन्व्-अहं स-गुण गीत-परम्परया  
भ्प्_१०।८७।०४०।४ श्रवण-भृतो यतस् त्वम् अपवर्ग-गतिर् मनु-जैः  
भ्प्_१०।८७।०४१।१ द्यु-पतय एव ते न ययुर् अन्तम् अनन्ततया  
भ्प्_१०।८७।०४१।२ त्वम् अपि यद्-अन्तराण्ड-निचया ननु सावरणाः  
भ्प्_१०।८७।०४१।३ ख इव रजांसि वान्ति वयसा सह यच् छ्रुतयस्  
भ्प्_१०।८७।०४१।४ त्वयि हि फलन्त्य् अतन्-निरसनेन भवन्-निधनाः  
भ्प्_१०।८७।०४२।० श्री-भगवान् उवाच  
भ्प्_१०।८७।०४२।१ इत्य् एतद् ब्रह्मणः पुत्रा आश्रुत्यात्मानुशासनम्  
भ्प्_१०।८७।०४२।३ सनन्दनम् अथानर्चुः सिद्धा ज्ञात्वात्मनो गतिम्  
भ्प्_१०।८७।०४३।१ इत्य् अशेष-समाम्नाय- पुराणोपनिषद्-रसः  
भ्प्_१०।८७।०४३।३ समुद्धृतः पूर्व-जातैर् व्योम-यानैर् महात्मभिः  
भ्प्_१०।८७।०४४।१ त्वं चैतद् ब्रह्म-दायाद श्रद्धयात्मानुशासनम्  
भ्प्_१०।८७।०४४।३ धारयंश् चर गां कामं कामानां भर्जनं नृणाम्  
भ्प्_१०।८७।०४५।० श्री-शुक उवाच  
भ्प्_१०।८७।०४५।१ एवं स ऋषिणादिष्टं गृहीत्वा श्रद्धयात्मवान्  
भ्प्_१०।८७।०४५।३ पूर्णः श्रुत-धरो राजन्न् आह वीर-व्रतो मुनिः  
भ्प्_१०।८७।०४६।० श्री-नारद उवाच  
भ्प्_१०।८७।०४६।१ नमस् तस्मै भगवते कृष्णायामल-कीर्तये  
भ्प्_१०।८७।०४६।३ यो धत्ते सर्व-भूतानाम् अभवायोशतीः कलाः  
भ्प्_१०।८७।०४७।१ इत्य् आद्यम् ऋषिम् आनम्य तच्-छिष्यांश् च महात्मनः  
भ्प्_१०।८७।०४७।३ ततो ऽगाद् आश्रमं साक्षात् पितुर् द्वैपायनस्य मे  
भ्प्_१०।८७।०४८।१ सभाजितो भगवता कृतासन-परिग्रहः  
भ्प्_१०।८७।०४८।३ तस्मै तद् वर्णयाम् आस नारायण-मुखाच् छ्रुतम्  
भ्प्_१०।८७।०४९।१ इत्य् एतद् वर्णितं राजन् यन् नः प्रश्नः कृतस् त्वया  
भ्प्_१०।८७।०४९।३ यथा ब्रह्मण्य् अनिर्देश्ये नीऋगुणे ऽपि मनश् चरेत्  
भ्प्_१०।८७।०५०।१ यो ऽस्योत्प्रेक्षक आदि-मध्य-निधने यो ऽव्यक्त-जीवेश्वरो  
भ्प्_१०।८७।०५०।२ यः सृष्ट्वेदम् अनुप्रविश्य ऋषिणा चक्रे पुरः शास्ति ताः  
भ्प्_१०।८७।०५०।३ यं सम्पद्य जहात्य् अजाम् अनुशयी सुप्तः कुलायं यथा  
भ्प्_१०।८७।०५०।४ तं कैवल्य-निरस्त-योनिम् अभयं ध्यायेद् अजस्रं हरिम्  
भ्प्_१०।८८।००१।० श्री-राजोवाच  
भ्प्_१०।८८।००१।१ देवासुर-मनुष्येसु ये भजन्त्य् अशिवं शिवम्  
भ्प्_१०।८८।००१।३ प्रायस् ते धनिनो भोजा न तु लक्ष्म्याः पतिं हरिम्  
भ्प्_१०।८८।००२।१ एतद् वेदितुम् इच्छामः सन्देहो ऽत्र महान् हि नः  
भ्प्_१०।८८।००२।३ विरुद्ध-शीलयोः प्रभ्वोर् विरुद्धा भजतां गतिः  
भ्प्_१०।८८।००३।० श्री-शुक उवाच  
भ्प्_१०।८८।००३।१ शिवः शक्ति-युतः शश्वत् त्रि-लिङ्गो गुण-संवृतः  
भ्प्_१०।८८।००३।३ वैकारिकस् तैजसश् च तामसश् चेत्य् अहं त्रिधा  
भ्प्_१०।८८।००४।१ ततो विकारा अभवन् षोडशामीषु कञ्चन  
भ्प्_१०।८८।००४।३ उपधावन् विभूतीनां सर्वासाम् अश्नुते गतिम्  
भ्प्_१०।८८।००५।१ हरिर् हि निर्गुणः साक्षात् पुरुषः प्रकृतेः परः  
भ्प्_१०।८८।००५।३ स सर्व-दृग् उपद्रष्टा तं भजन् निर्गुणो भवेत्  
भ्प्_१०।८८।००६।१ निवृत्तेष्व् अश्व-मेधेषु राजा युष्मत्-पितामहः  
भ्प्_१०।८८।००६।३ शृण्वन् भगवतो धर्मान् अपृच्छद् इदम् अच्युतम्  
भ्प्_१०।८८।००७।१ स आह भगवांस् तस्मै प्रीतः शुश्रूषवे प्रभुः  
भ्प्_१०।८८।००७।३ नृणां निःश्रेयसार्थाय यो ऽवतीर्णो यदोः कुले  
भ्प्_१०।८८।००८।० श्री-भगवान् उवाच  
भ्प्_१०।८८।००८।१ यस्याहम् अनुगृह्णामि हरिष्ये तद्-धनं शनैः  
भ्प्_१०।८८।००८।३ ततो ऽधनं त्यजन्त्य् अस्य स्वजना दुःख-दुःखितम्  
भ्प्_१०।८८।००९।१ स यदा वितथोद्योगो निर्विण्णः स्याद् धनेहया  
भ्प्_१०।८८।००९।३ मत्-परैः कृत-मैत्रस्य करिष्ये मद्-अनुग्रहम्  
भ्प्_१०।८८।०१०।१ तद् ब्रह्म परमं सूक्ष्मं चिन्-मात्रं सद् अनन्तकम्  
भ्प्_१०।८८।०१०।३ विज्ञायात्मतया धीरः संसारात् परिमुच्यते  
भ्प्_१०।८८।०११।१ अतो मां सु-दुराराध्यं हित्वान्यान् भजते जनः  
भ्प्_१०।८८।०११।३ ततस् त आशु-तोषेभ्यो लब्ध-राज्य-श्रियोद्धताः  
भ्प्_१०।८८।०११।५ मत्ताः प्रमत्ता वर-दान् विस्मयन्त्य् अवजानते  
भ्प्_१०।८८।०१२।० श्री-शुक उवाच  
भ्प्_१०।८८।०१२।१ शाप-प्रसादयोर् ईशा ब्रह्म-विष्णु-शिवादयः  
भ्प्_१०।८८।०१२।३ सद्यः शाप-प्रसादो ऽङ्ग शिवो ब्रह्मा न चाच्युतः  
भ्प्_१०।८८।०१३।१ अत्र चोदाहरन्तीमम् इतिहासं पुरातनम्  
भ्प्_१०।८८।०१३।३ वृकासुराय गिरिशो वरं दत्त्वाप सङ्कटम्  
भ्प्_१०।८८।०१४।१ वृको नामासुरः पुत्रः शकुनेः पथि नारदम्  
भ्प्_१०।८८।०१४।३ दृष्ट्वाशु-तोषं पप्रच्छ देवेषु त्रिषु दुर्मतिः  
भ्प्_१०।८८।०१५।१ स आह देवं गिरिशम् उपाधावाशु सिद्ध्यसि  
भ्प्_१०।८८।०१५।३ यो ऽल्पाभ्यां गुण-दोषाभ्याम् आशु तुष्यति कुप्यति  
भ्प्_१०।८८।०१६।१ दशास्य-बाणयोस् तुष्टः स्तुवतोर् वन्दिनोर् इव  
भ्प्_१०।८८।०१६।३ ऐश्वर्यम् अतुलं दत्त्वा तत आप सु-सङ्कटम्  
भ्प्_१०।८८।०१७।१ इत्य् आदिष्टस् तम् असुर उपाधावत् स्व-गात्रतः  
भ्प्_१०।८८।०१७।३ केदार आत्म-क्रव्येण जुह्वानो ग्नि-मुखं हरम्  
भ्प्_१०।८८।०१८।१ देवोपलब्धिम् अप्राप्य निर्वेदात् सप्तमे ऽहनि  
भ्प्_१०।८८।०१८।३ शिरो ऽवृश्चत् सुधितिना तत्-तीर्थ-क्लिन्न-मूर्धजम्  
भ्प्_१०।८८।०१९।१ तदा महा-कारुणिको स धूर्जटिर् यथा वयं चाग्निर् इवोत्थितो ऽनलात्  
भ्प्_१०।८८।०१९।३ निगृह्य दोर्भ्यां भुजयोर् न्यवारयत् तत्-स्पर्शनाद् भूय उपस्कृताकृतिः  
भ्प्_१०।८८।०२०।१ तम् आह चाङ्गालम् अलं वृणीष्व मे यथाभिकामं वितरामि ते वरम्  
भ्प्_१०।८८।०२०।३ प्रीयेय तोयेन नृणां प्रपद्यताम् अहो त्वयात्मा भृशम् अर्द्यते वृथा  
भ्प्_१०।८८।०२१।१ देवं स वव्रे पापीयान् वरं भूत-भयावहम्  
भ्प्_१०।८८।०२१।३ यस्य यस्य करं शीर्ष्णि धास्ये स म्रियताम् इति  
भ्प्_१०।८८।०२२।१ तच् छ्रुत्वा भगवान् रुद्रो दुर्मना इव भारत  
भ्प्_१०।८८।०२२।३ ॐ इति प्रहसंस् तस्मै ददे ऽहेर् अमृतं यथा  
भ्प्_१०।८८।०२३।१ स तद्-वर-परीक्षार्थं शम्भोर् मूर्ध्नि किलासुरः  
भ्प्_१०।८८।०२३।३ स्व-हस्तं धातुम् आरेभे सो ऽबिभ्यत् स्व-कृताच् छिवः  
भ्प्_१०।८८।०२४।१ तेनोपसृष्टः सन्त्रस्तः पराधावन् स-वेपथुः  
भ्प्_१०।८८।०२४।३ यावद् अन्तं दिवो भूमेः कष्ठानाम् उदगाद् उदक्  
भ्प्_१०।८८।०२५।१ अजानन्तः प्रति-विधिं तूष्णीम् आसन् सुरेश्वराः  
भ्प्_१०।८८।०२५।३ ततो वैकुण्ठम् अगमद् भास्वरं तमसः परम्  
भ्प्_१०।८८।०२६।१ यत्र नारायणः साक्षान् न्यासिनां परमो गतिः  
भ्प्_१०।८८।०२६।३ शान्तानां न्यस्त-दण्डानां यतो नावर्तते गतः  
भ्प्_१०।८८।०२७।१ तं तथा व्यसनं दृष्ट्वा भगवान् वृजिनार्दनः  
भ्प्_१०।८८।०२७।३ दूरात् प्रत्युदियाद् भूत्वा बटुको योग-मायया  
भ्प्_१०।८८।०२८।१ मेखलाजिन-दण्डाक्षैस् तेजसाग्निर् इव ज्वलन्  
भ्प्_१०।८८।०२८।३ अभिवादयाम् आस च तं कुश-पाणिर् विनीत-वत्  
भ्प्_१०।८८।०२९।० श्री-भगवान् उवाच  
भ्प्_१०।८८।०२९।१ शाकुनेय भवान् व्यक्तं श्रान्तः किं दूरम् आगतः  
भ्प्_१०।८८।०२९।३ क्षणं विश्रम्यतां पुम्स आत्मायं सर्व-काम-धुक्  
भ्प्_१०।८८।०३०।१ यदि नः श्रवणायालं युष्मद्-व्यवसितं विभो  
भ्प्_१०।८८।०३०।३ भण्यतां प्रायशः पुम्भिर् धृतैः स्वार्थान् समीहते  
भ्प्_१०।८८।०३१।० श्री-शुक उवाच  
भ्प्_१०।८८।०३१।१ एवं भगवता पृष्टो वचसामृत-वर्षिणा  
भ्प्_१०।८८।०३१।३ गत-क्लमो ऽब्रवीत् तस्मै यथा-पूर्वम् अनुष्ठितम्  
भ्प्_१०।८८।०३२।० श्री-भगवान् उवाच  
भ्प्_१०।८८।०३२।१ एवं चेत् तर्हि तद्-वाक्यं न वयं श्रद्दधीमहि  
भ्प्_१०।८८।०३२।३ यो दक्ष-शापात् पैशाच्यं प्राप्तः प्रेत-पिशाच-राट्  
भ्प्_१०।८८।०३३।१ यदि वस् तत्र विश्रम्भो दानवेन्द्र जगद्-गुरौ  
भ्प्_१०।८८।०३३।३ तर्ह्य् अङ्गाशु स्व-शिरसि हस्तं न्यस्य प्रतीयताम्  
भ्प्_१०।८८।०३४।१ यद्य् असत्यं वचः शम्भोः कथञ्चिद् दानवर्षभ  
भ्प्_१०।८८।०३४।३ तदैनं जह्य् असद्-वाचं न यद् वक्तानृतं पुनः  
भ्प्_१०।८८।०३५।१ इत्थं भगवतश् चित्रैर् वचोभिः स सु-पेशलैः  
भ्प्_१०।८८।०३५।३ भिन्न-धीर् विस्मृतः शीर्ष्णि स्व-हस्तं कुमतिर् न्यधात्  
भ्प्_१०।८८।०३६।१ अथापतद् भिन्न-शिराः व्रजाहत इव क्षणात्  
भ्प्_१०।८८।०३६।३ जय-शब्दो नमः-शब्दः साधु-शब्दो ऽभवद् दिवि  
भ्प्_१०।८८।०३७।१ मुमुचुः पुष्प-वर्षाणि हते पापे वृकासुरे  
भ्प्_१०।८८।०३७।३ देवर्षि-पितृ-गन्धर्वा मोचितः सङ्कटाच् छिवः  
भ्प्_१०।८८।०३८।१ मुक्तं गिरिशम् अभ्याह भगवान् पुरुषोत्तमः  
भ्प्_१०।८८।०३८।३ अहो देव महा-देव पापो ऽयं स्वेन पाप्मना  
भ्प्_१०।८८।०३९।१ हतः को नु महत्स्व् ईश जन्तुर् वै कृत-किल्बिषः  
भ्प्_१०।८८।०३९।३ क्षेमी स्यात् किम् उ विश्वेशे कृतागस्को जगद्-गुरौ  
भ्प्_१०।८८।०४०।१ य एवम् अव्याकृत-शक्त्य्-उदन्वतः परस्य साक्षात् परमात्मनो हरेः  
भ्प्_१०।८८।०४०।३ गिरित्र-मोक्षं कथयेच् छृणोति वा विमुच्यते संसृतिभिस् तथारिभिः  
भ्प्_१०।८९।००१।० श्री-शुक उवाच  
भ्प्_१०।८९।००१।१ सरस्वत्यास् तटे राजन्न् ऋषयः सत्रम् आसत  
भ्प्_१०।८९।००१।३ वितर्कः समभूत् तेषां त्रिष्व् अधीशेषु को महान्  
भ्प्_१०।८९।००२।१ तस्य जिज्ञासया ते वै भृगुं ब्रह्म-सुतं नृप  
भ्प्_१०।८९।००२।३ तज्-ज्ञप्त्यै प्रेषयाम् आसुः सो ऽभ्जगाद् ब्रह्मणः सभाम्  
भ्प्_१०।८९।००३।१ न तस्मै प्रह्वणं स्तोत्रं चक्रे सत्त्व-परीक्षया  
भ्प्_१०।८९।००३।३ तस्मै चुक्रोध भगवान् प्रज्वलन् स्वेन तेजसा  
भ्प्_१०।८९।००४।१ स आत्मन्य् उत्थितम् मन्युम् आत्मजायात्मना प्रभुः  
भ्प्_१०।८९।००४।३ अशीशमद् यथा वह्निं स्व-योन्या वारिणात्म-भूः  
भ्प्_१०।८९।००५।१ ततः कैलासम् अगमत् स तं देवो महेश्वरः  
भ्प्_१०।८९।००५।३ परिरब्धुं समारेभ उत्थाय भ्रातरं मुदा  
भ्प्_१०।८९।००६।१ नैच्छत् त्वम् अस्य् उत्पथ-ग इति देवश् चुकोप ह  
भ्प्_१०।८९।००६।३ शूलम् उद्यम्य तं हन्तुम् आरेभे तिग्म-लोचनः  
भ्प्_१०।८९।००७।१ पतित्वा पादयोर् देवी सान्त्वयाम् आस तं गिरा  
भ्प्_१०।८९।००७।३ अथो जगाम वैकुण्ठं यत्र देवो जनार्दनः  
भ्प्_१०।८९।००८।१ शयानं श्रिय उत्सङ्गे पदा वक्षस्य् अताडयत्  
भ्प्_१०।८९।००८।३ तत उत्थाय भगवान् सह लक्ष्म्या सतां गतिः  
भ्प्_१०।८९।००९।१ स्व-तल्पाद् अवरुह्याथ ननाम शिरसा मुनिम्  
भ्प्_१०।८९।००९।३ आह ते स्वागतं ब्रह्मन् निषीदात्रासने क्षणम्  
भ्प्_१०।८९।००९।५ अजानताम् आगतान् वः क्षन्तुम् अर्हथ नः प्रभो  
भ्प्_१०।८९।०१०।१ पुनीहि सह-लोकं मां लोक-पालांश् च मद्-गतान्  
भ्प्_१०।८९।०१०।३ पादोदकेन भवतस् तीर्थानां तीर्थ-कारिणा  
भ्प्_१०।८९।०११।१ अद्याहं भगवंल् लक्ष्म्या आसम् एकान्त-भाजनम्  
भ्प्_१०।८९।०११।३ वत्स्यत्य् उरसि मे भूतिर् भवत्-पाद-हतांहसः  
भ्प्_१०।८९।०१२।० श्री-शुक उवाच  
भ्प्_१०।८९।०१२।१ एवं ब्रुवाणे वैकुण्ठे भृगुस् तन्-मन्द्रया गिरा  
भ्प्_१०।८९।०१२।३ निर्वृतस् तर्पितस् तूष्णीं भक्त्य्-उत्कण्ठो ऽश्रु-लोचनः  
भ्प्_१०।८९।०१३।१ पुनश् च सत्रम् आव्रज्य मुनीनां ब्रह्म-वादिनाम्  
भ्प्_१०।८९।०१३।३ स्वानुभूतम् अशेषेण राजन् भृगुर् अवर्णयत्  
भ्प्_१०।८९।०१४।१ तन् निशम्याथ मुनयो विस्मिता मुक्त-संशयाः  
भ्प्_१०।८९।०१४।३ भूयांसं श्रद्दधुर् विष्णुं यतः शान्तिर् यतो ऽभयम्  
भ्प्_१०।८९।०१५।१ धर्मः साक्षाद् यतो ज्ञानं वैराग्यं च तद्-अन्वितम्  
भ्प्_१०।८९।०१५।३ ऐश्वर्यं चाष्टधा यस्माद् यशश् चात्म-मलापहम्  
भ्प्_१०।८९।०१६।१ मुनीनां न्यस्त-दण्डानां शान्तानां सम-चेतसाम्  
भ्प्_१०।८९।०१६।३ अकिञ्चनानां साधूनां यम् आहुः परमां गतिम्  
भ्प्_१०।८९।०१७।१ सत्त्वं यस्य प्रिया मूर्तिर् ब्राह्मणास् त्व् इष्ट-देवताः  
भ्प्_१०।८९।०१७।३ भजन्त्य् अनाशिषः शान्ता यं वा निपुण-बुद्धयः  
भ्प्_१०।८९।०१८।१ त्रि-विधाकृतयस् तस्य राक्षसा असुराः सुराः  
भ्प्_१०।८९।०१८।३ गुणिन्या मायया सृष्टाः सत्त्वं तत् तीर्थ-साधनम्  
भ्प्_१०।८९।०१९।० श्री-शुक उवाच  
भ्प्_१०।८९।०१९।१ इत्थं सारस्वता विप्रा नृणाम् संशय-नुत्तये  
भ्प्_१०।८९।०१९।३ पुरुषस्य पदाम्भोज- सेवया तद्-गतिं गताः  
भ्प्_१०।८९।०२०।० श्री-सूत उवाच  
भ्प्_१०।८९।०२०।१ इत्य् एतन् मुनि-तनयास्य-पद्म-गन्ध  
भ्प्_१०।८९।०२०।२ पीयूषं भव-भय-भित् परस्य पुंसः  
भ्प्_१०।८९।०२०।३ सु-श्लोकं श्रवण-पुटैः पिबत्य् अभीक्ष्णम्  
भ्प्_१०।८९।०२०।४ पान्थो ऽध्व-भ्रमण-परिश्रमं जहाति  
भ्प्_१०।८९।०२१।० श्री-शुक उवाच  
भ्प्_१०।८९।०२१।१ एकदा द्वारवत्यां तु विप्र-पत्न्याः कुमारकः  
भ्प्_१०।८९।०२१।३ जात-मात्रो भुवं स्पृष्ट्वा ममार किल भारत  
भ्प्_१०।८९।०२२।१ विप्रो गृहीत्वा मृतकं राज-द्वार्य् उपधाय सः  
भ्प्_१०।८९।०२२।३ इदं प्रोवाच विलपन्न् आतुरो दीन-मानसः  
भ्प्_१०।८९।०२३।१ ब्रह्म-द्विषः शठ-धियो लुब्धस्य विषयात्मनः  
भ्प्_१०।८९।०२३।३ क्षत्र-बन्धोः कर्म-दोषात् पञ्चत्वं मे गतो ऽर्भकः  
भ्प्_१०।८९।०२४।१ हिंसा-विहारं नृपतिं दुःशीलम् अजितेन्द्रियम्  
भ्प्_१०।८९।०२४।३ प्रजा भजन्त्यः सीदन्ति दरिद्रा नित्य-दुःखिताः  
भ्प्_१०।८९।०२५।१ एवं द्वितीयं विप्रर्षिस् तृतीयं त्व् एवम् एव च  
भ्प्_१०।८९।०२५।३ विसृज्य स नृप-द्वारि तां गाथां समगायत  
भ्प्_१०।८९।०२६।१ ताम् अर्जुन उपश्रुत्य कर्हिचित् केशवान्तिके  
भ्प्_१०।८९।०२६।३ परेते नवमे बाले ब्राह्मणं समभाषत  
भ्प्_१०।८९।०२७।१ किं स्विद् ब्रह्मंस् त्वन्-निवासे इह नास्ति धनुर्-धरः  
भ्प्_१०।८९।०२७।३ राजन्य-बन्धुर् एते वै ब्राह्मणाः सत्रम् आसते  
भ्प्_१०।८९।०२८।१ धन-दारात्मजापृक्ता यत्र शोचन्ति ब्राह्मणाः  
भ्प्_१०।८९।०२८।३ ते वै राजन्य-वेषेण नटा जीवन्त्य् असुम्-भराः  
भ्प्_१०।८९।०२९।१ अहं प्रजाः वां भगवन् रक्षिष्ये दीनयोर् इह  
भ्प्_१०।८९।०२९।३ अनिस्तीर्ण-प्रतिज्ञो ऽग्निं प्रवेक्ष्ये हत-कल्मषः  
भ्प्_१०।८९।०३०।० श्री-ब्राह्मण उवाच  
भ्प्_१०।८९।०३०।१ सङ्कर्षणो वासुदेवः प्रद्युम्नो धन्विनां वरः  
भ्प्_१०।८९।०३०।३ अनिरुद्धो ऽप्रति-रथो न त्रातुं शक्नुवन्ति यत्  
भ्प्_१०।८९।०३१।१ तत् कथं नु भवान् कर्म दुष्करं जगद्-ईश्वरैः  
भ्प्_१०।८९।०३१।३ त्वं चिकीर्षसि बालिश्यात् तन् न श्रद्दध्महे वयम्  
भ्प्_१०।८९।०३२।० श्री-अर्जुन उवाच  
भ्प्_१०।८९।०३२।१ नाहं सङ्कर्षणो ब्रह्मन् न कृष्णः कार्ष्णिर् एव च  
भ्प्_१०।८९।०३२।३ अहं वा अर्जुनो नाम गाण्डीवं यस्य वै धनुः  
भ्प्_१०।८९।०३३।१ मावमंस्था मम ब्रह्मन् वीर्यं त्र्यम्बक-तोषणम्  
भ्प्_१०।८९।०३३।३ मृत्युं विजित्य प्रधने आनेष्ये ते प्रजाः प्रभो  
भ्प्_१०।८९।०३४।१ एवं विश्रम्भितो विप्रः फाल्गुनेन परन्तप  
भ्प्_१०।८९।०३४।३ जगाम स्व-गृहं प्रीतः पार्थ-वीर्यं निशामयन्  
भ्प्_१०।८९।०३५।१ प्रसूति-काल आसन्ने भार्याया द्विज-सत्तमः  
भ्प्_१०।८९।०३५।३ पाहि पाहि प्रजां मृत्योर् इत्य् आहार्जुनम् आतुरः  
भ्प्_१०।८९।०३६।१ स उपस्पृश्य शुच्य् अम्भो नमस्कृत्य महेश्वरम्  
भ्प्_१०।८९।०३६।३ दिव्यान्य् अस्त्राणि संस्मृत्य सज्यं गाण्डीवम् आददे  
भ्प्_१०।८९।०३७।१ न्यरुणत् सूतिकागारं शरैर् नानास्त्र-योजितैः  
भ्प्_१०।८९।०३७।३ तिर्यग् ऊर्ध्वम् अधः पार्थश् चकार शर-पञ्जरम्  
भ्प्_१०।८९।०३८।१ ततः कुमारः सञ्जातो विप्र-पत्न्या रुदन् मुहुः  
भ्प्_१०।८९।०३८।३ सद्यो ऽदर्शनम् आपेदे स-शरीरो विहायसा  
भ्प्_१०।८९।०३९।१ तदाह विप्रो विजयं विनिन्दन् कृष्ण-सन्निधौ  
भ्प्_१०।८९।०३९।३ मौढ्यं पश्यत मे यो ऽहं श्रद्दधे क्लीब-कत्थनम्  
भ्प्_१०।८९।०४०।१ न प्रद्युम्नो नानिरुद्धो न रामो न च केशवः  
भ्प्_१०।८९।०४०।३ यस्य शेकुः परित्रातुं को ऽन्यस् तद्-अवितेश्वरः  
भ्प्_१०।८९।०४१।१ धिग् अर्जुनं मृषा-वादं धिग् आत्म-श्लाघिनो धनुः  
भ्प्_१०।८९।०४१।३ दैवोपसृष्टं यो मौढ्याद् आनिनीषति दुर्मतिः  
भ्प्_१०।८९।०४२।१ एवं शपति विप्रर्षौ विद्याम् आस्थाय फाल्गुनः  
भ्प्_१०।८९।०४२।३ ययौ संयमनीम् आशु यत्रास्ते भगवान् यमः  
भ्प्_१०।८९।०४३।१ विप्रापत्यम् अचक्षाणस् तत ऐन्द्रीम् अगात् पुरीम्  
भ्प्_१०।८९।०४३।३ आग्नेयीं नैरृतीं सौम्यां वायव्यां वारुणीम् अथ  
भ्प्_१०।८९।०४४।१ रसातलं नाक-पृष्ठं धिष्ण्यान्य् अन्यान्य् उदायुधः  
भ्प्_१०।८९।०४४।३ ततो ऽलब्ध-द्विज-सुतो ह्य् अनिस्तीर्ण-प्रतिश्रुतः  
भ्प्_१०।८९।०४४।५ अग्निं विविक्षुः कृष्णेन प्रत्युक्तः प्रतिषेधता  
भ्प्_१०।८९।०४५।१ दर्शये द्विज-सूनूंस् ते मावज्ञात्मानम् आत्मना  
भ्प्_१०।८९।०४५।३ ये ते नः कीर्तिं विमलां मनुष्याः स्थापयिष्यन्ति  
भ्प्_१०।८९।०४६।१ इति सम्भाष्य भगवान् अर्जुनेन सहेश्वरः  
भ्प्_१०।८९।०४६।३ दिव्यं स्व-रथम् आस्थाय प्रतीचीं दिशम् आविशत्  
भ्प्_१०।८९।०४७।१ सप्त द्वीपान् स-सिन्धूंश् च सप्त सप्त गिरीन् अथ  
भ्प्_१०।८९।०४७।३ लोकालोकं तथातीत्य विवेश सु-महत् तमः  
भ्प्_१०।८९।०४८।१ तत्राश्वाः शैब्य-सुग्रीव- मेघपुष्प-बलाहकाः  
भ्प्_१०।८९।०४८।३ तमसि भ्रष्ट-गतयो बभूवुर् भरतर्षभ  
भ्प्_१०।८९।०४९।१ तान् दृष्ट्वा भगवान् कृष्णो महा-योगेश्वरेश्वरः  
भ्प्_१०।८९।०४९।३ सहस्रादित्य-सङ्काशं स्व-चक्रं प्राहिणोत् पुरः  
भ्प्_१०।८९।०५०।१ तमः सु-घोरं गहनं कृतं महद्  
भ्प्_१०।८९।०५०।२ विदारयद् भूरि-तरेण रोचिषा  
भ्प्_१०।८९।०५०।३ मनो-जवं निर्विविशे सुदर्शनं  
भ्प्_१०।८९।०५०।४ गुण-च्युतो राम-शरो यथा चमूः  
भ्प्_१०।८९।०५१।१ द्वारेण चक्रानुपथेन तत् तमः परं परं ज्योतिर् अनन्त-पारम्  
भ्प्_१०।८९।०५१।३ समश्नुवानं प्रसमीक्ष्य फाल्गुनः प्रताडिताक्षो पिदधे ऽक्षिणी उभे  
भ्प्_१०।८९।०५२।१ ततः प्रविष्टः सलिलं नभस्वता बलीयसैजद्-बृहद्-ऊर्मि-भूषणम्  
भ्प्_१०।८९।०५२।३ तत्राद्भुतं वै भवनं द्युमत्-तमं भ्राजन्-मणि-स्तम्भ-सहस्र-शोभितम्  
भ्प्_१०।८९।०५३।१ तस्मिन् महा-भोगम् अनन्तम् अद्भुतं  
भ्प्_१०।८९।०५३।२ सहस्र-मूर्धन्य-फणा-मणि-द्युभिः  
भ्प्_१०।८९।०५३।३ विभ्राजमानं द्वि-गुणेक्षणोल्बणं  
भ्प्_१०।८९।०५३।४ सिताचलाभं शिति-कण्ठ-जिह्वम्  
भ्प्_१०।८९।०५४।१ ददर्श तद्-भोग-सुखासनं विभुं  
भ्प्_१०।८९।०५४।२ महानुभावं पुरुषोत्तमोत्तमम्  
भ्प्_१०।८९।०५४।३ सान्द्राम्बुदाभं सु-पिशङ्ग-वाससं  
भ्प्_१०।८९।०५४।४ प्रसन्न-वक्त्रं रुचिरायतेक्षणम्  
भ्प्_१०।८९।०५५।१ महा-मणि-व्रात-किरीट-कुण्डल  
भ्प्_१०।८९।०५५।२ प्रभा-परिक्षिप्त-सहस्र-कुन्तलम्  
भ्प्_१०।८९।०५५।३ प्रलम्ब-चार्व्-अष्ट-भुजं स-कौस्तुभं  
भ्प्_१०।८९।०५५।४ श्रीवत्स-लक्ष्मं वन-मालयावृतम्  
भ्प्_१०।८९।०५६।१ महा-मणि-व्रात-किरीट-कुण्डल  
भ्प्_१०।८९।०५६।२ प्रभा-परिक्षिप्त-सहस्र-कुन्तलम्  
भ्प्_१०।८९।०५६।३ प्रलम्ब-चार्व्-अष्ट-भुजं स-कौस्तुभं  
भ्प्_१०।८९।०५६।४ श्रीवत्स-लक्ष्मं वन-मालयावृतम्  
भ्प्_१०।८९।०५७।१ ववन्द आत्मानम् अनन्तम् अच्युतो जिष्णुश् च तद्-दर्शन-जात-साध्वसः  
भ्प्_१०।८९।०५७।३ ताव् आह भूमा परमेष्ठिनां प्रभुर् बेद्धाञ्जली स-स्मितम् ऊर्जया गिरा  
भ्प्_१०।८९।०५८।१ द्विजात्मजा मे युवयोर् दिदृक्षुणा मयोपनीता भुवि धर्म-गुप्तये  
भ्प्_१०।८९।०५८।३ कलावतीर्णाव् अवनेर् भरासुरान् हत्वेह भूयस् त्वरयेतम् अन्ति मे  
भ्प्_१०।८९।०५९।१ पूर्ण-कामाव् अपि युवां नर-नारायणाव् ऋषी  
भ्प्_१०।८९।०५९।३ धर्मम् आचरतां स्थित्यै ऋषभौ लोक-सङ्ग्रहम्  
भ्प्_१०।८९।०६०।१ इत्य् आदिष्टौ भगवता तौ कृष्णौ परमे-ष्ठिना  
भ्प्_१०।८९।०६०।३ ॐ इत्य् आनम्य भूमानम् आदाय द्विज-दारकान्  
भ्प्_१०।८९।०६१।१ न्यवर्तेतां स्वकं धाम सम्प्रहृष्टौ यथा-गतम्  
भ्प्_१०।८९।०६१।३ विप्राय ददतुः पुत्रान् यथा-रूपं यथा-वयः  
भ्प्_१०।८९।०६२।१ निशाम्य वैष्णवं धाम पार्थः परम-विस्मितः  
भ्प्_१०।८९।०६२।३ यत् किञ्चित् पौरुषं पुंसां मेने कृष्णानुकम्पितम्  
भ्प्_१०।८९।०६३।१ इतीदृशान्य् अनेकानि वीर्याणीह प्रदर्शयन्  
भ्प्_१०।८९।०६३।३ बुभुजे विषयान् ग्राम्यान् ईजे चात्य्-उर्जितैर् मखैः  
भ्प्_१०।८९।०६४।१ प्रववर्षाखिलान् कामान् प्रजासु ब्राह्मणादिषु  
भ्प्_१०।८९।०६४।३ यथा-कालं यथैवेन्द्रो भगवान् श्रैष्ठ्यम् आस्थितः  
भ्प्_१०।८९।०६५।१ हत्वा नृपान् अधर्मिष्ठान् घाटयित्वार्जुनादिभिः  
भ्प्_१०।८९।०६५।३ अञ्जसा वर्तयाम् आस धर्मं धर्म-सुतादिभिः  
भ्प्_१०।९०।००१।० श्री-शुक उवाच  
भ्प्_१०।९०।००१।१ सुखं स्व-पुर्यां निवसन् द्वारकायां श्रियः पतिः  
भ्प्_१०।९०।००१।३ सर्व-सम्पत्-समृद्धायां जुष्टायां वृष्णि-पुङ्गवैः  
भ्प्_१०।९०।००२।१ स्त्रीभिश् चोत्तम-वेषाभिर् नव-यौवन-कान्तिभिः  
भ्प्_१०।९०।००२।३ कन्दुकादिभिर् हर्म्येषु क्रीडन्तीभिस् तडिद्-द्युभिः  
भ्प्_१०।९०।००३।१ नित्यं सङ्कुल-मार्गायां मद-च्युद्भिर् मतङ्-गजैः  
भ्प्_१०।९०।००४।१ स्व्-अलङ्कृतैर् भटैर् अश्वै रथैश् च कनकोज्ज्वलैः  
भ्प्_१०।९०।००४।३ उद्यानोपवनाढ्यायां पुष्पित-द्रुम-राजिषु  
भ्प्_१०।९०।००५।१ निर्विशद्-भृङ्ग-विहगैर् नादितायां समन्ततः  
भ्प्_१०।९०।००५।३ रेमे षोडश-साहस्र- पत्नीनां एक-वल्लभः  
भ्प्_१०।९०।००६।१ तावद् विचित्र-रूपो ऽसौ तद्-गेहेषु महर्द्धिषु  
भ्प्_१०।९०।००६।३ प्रोत्फुल्लोत्पल-कह्लार- कुमुदाम्भोज-रेणुभिः  
भ्प्_१०।९०।००७।१ वासितामल-तोयेषु कूजद्-द्विज-कुलेषु च  
भ्प्_१०।९०।००७।३ विजहार विगाह्याम्भो ह्रदिनीषु महोदयः  
भ्प्_१०।९०।००७।५ कुच-कुङ्कुम-लिप्ताङ्गः परिरब्धश् च योषिताम्  
भ्प्_१०।९०।००८।१ उपगीयमानो गन्धर्वैर् मृदङ्ग-पणवानकान्  
भ्प्_१०।९०।००८।३ वादयद्भिर् मुदा वीणां सूत-मागध-वन्दिभिः  
भ्प्_१०।९०।००९।१ सिच्यमानो ऽच्युतस् ताभिर् हसन्तीभिः स्म रेचकैः  
भ्प्_१०।९०।००९।३ प्रतिषिञ्चन् विचिक्रीडे यक्षीभिर् यक्ष-राड् इव  
भ्प्_१०।९०।०१०।१ ताः क्लिन्न-वस्त्र-विवृतोरु-कुच-प्रदेशाः  
भ्प्_१०।९०।०१०।२ सिञ्चन्त्य उद्धृत-बृहत्-कवर-प्रसूनाः  
भ्प्_१०।९०।०१०।३ कान्तं स्म रेचक-जिहीर्षययोपगुह्य  
भ्प्_१०।९०।०१०।४ जात-स्मरोत्स्मय-लसद्-वदना विरेजुः  
भ्प्_१०।९०।०११।१ कृष्णस् तु तत्-स्तन-विषज्जित-कुङ्कुम-स्रक्  
भ्प्_१०।९०।०११।२ क्रीडाभिषङ्ग-धुत-कुन्तल-वृन्द-बन्धः  
भ्प्_१०।९०।०११।३ सिञ्चन् मुहुर् युवतिभिः प्रतिषिच्यमानो  
भ्प्_१०।९०।०११।४ रेमे करेणुभिर् इवेभ-पतिः परीतः  
भ्प्_१०।९०।०१२।१ नटानां नर्तकीनां च गीत-वाद्योपजीविनाम्  
भ्प्_१०।९०।०१२।३ क्रीडालङ्कार-वासांसि कृष्णो ऽदात् तस्य च स्त्रियः  
भ्प्_१०।९०।०१३।१ कृष्णस्यैवं विहरतो गत्य्-आलापेक्षित-स्मितैः  
भ्प्_१०।९०।०१३।३ नर्म-क्ष्वेलि-परिष्वङ्गैः स्त्रीणां किल हृता धियः  
भ्प्_१०।९०।०१४।१ ऊचुर् मुकुन्दैक-धियो गिर उन्मत्त-वज् जडम्  
भ्प्_१०।९०।०१४।३ चिन्तयन्त्यो ऽरविन्दाक्षं तानि मे गदतः शृणु  
भ्प्_१०।९०।०१५।० महिष्य ऊचुः  
भ्प्_१०।९०।०१५।१ कुररि विलपसि त्वं वीत-निद्रा न शेषे  
भ्प्_१०।९०।०१५।२ स्वपिति जगति रात्र्याम् ईश्वरो गुप्त-बोधः  
भ्प्_१०।९०।०१५।३ वयम् इव सखि कच्चिद् गाढ-निर्विद्ध-चेता  
भ्प्_१०।९०।०१५।४ नलिन-नयन-हासोदार-लीलेक्षितेन  
भ्प्_१०।९०।०१६।१ नेत्रे निमीलयसि नक्तम् अदृष्ट-बन्धुस्  
भ्प्_१०।९०।०१६।२ त्वं रोरवीषि करुणं बत चक्रवाकि  
भ्प्_१०।९०।०१६।३ दास्यं गत वयम् इवाच्युत-पाद-जुष्टां  
भ्प्_१०।९०।०१६।४ किं वा स्रजं स्पृहयसे कवरेण वोढुम्  
भ्प्_१०।९०।०१७।१ भो भोः सदा निष्टनसे उदन्वन्न् अलब्ध-निद्रो ऽधिगत-प्रजागरः  
भ्प्_१०।९०।०१७।३ किम् वा मुकुन्दापहृतात्म-लाञ्छनः प्राप्तां दशां त्वं च गतो दुरत्ययाम्  
भ्प्_१०।९०।०१८।१ त्वं यक्ष्मणा बलवतासि गृहीत इन्दो  
भ्प्_१०।९०।०१८।२ क्षीणस् तमो न निज-दीधितिभिः क्षिणोषि  
भ्प्_१०।९०।०१८।३ कच्चिन् मुकुन्द-गदितानि यथा वयं त्वं  
भ्प्_१०।९०।०१८।४ विस्मृत्य भोः स्थगित-गीर् उपलक्ष्यसे नः  
भ्प्_१०।९०।०१९।१ किं न्व् आचरितम् अस्माभिर् मलयानिल ते ऽप्रियम्  
भ्प्_१०।९०।०१९।३ गोविन्दापाङ्ग-निर्भिन्ने हृदीरयसि नः स्मरम्  
भ्प्_१०।९०।०२०।१ मेघ श्रीमंस् त्वम् असि दयितो यादवेन्द्रस्य नूनं  
भ्प्_१०।९०।०२०।२ श्रीवत्साङ्कं वयम् इव भवान् ध्यायति प्रेम-बद्धः  
भ्प्_१०।९०।०२०।३ अत्य्-उत्कण्ठः शवल-हृदयो ऽस्मद्-विधो बाष्प-धाराः  
भ्प्_१०।९०।०२०।४ स्मृत्वा स्मृत्वा विसृजसि मुहुर् दुःख-दस् तत्-प्रसङ्गः  
भ्प्_१०।९०।०२१।१ प्रिय-राव-पदानि भाषसे मृत-सञ्जीविकयानया गिरा  
भ्प्_१०।९०।०२१।३ करवाणि किम् अद्य ते प्रियं वद मे वल्गित-कण्ठ कोकिल  
भ्प्_१०।९०।०२२।१ न चलसि न वदस्य् उदार-बुद्धे क्षिति-धर चिन्तयसे महान्तम् अर्थम्  
भ्प्_१०।९०।०२२।३ अपि बत वसुदेव-नन्दनाङ्घ्रिं वयम् इव कामयसे स्तनैर् विधर्तुम्  
भ्प्_१०।९०।०२३।१ शुष्यद्-ध्रदाः करशिता बत सिन्धु-पत्न्यः  
भ्प्_१०।९०।०२३।२ सम्प्रत्य् अपास्त-कमल-श्रिय इष्ट-भर्तुः  
भ्प्_१०।९०।०२३।३ यद्वद् वयं मधु-पतेः प्रणयावलोकम्  
भ्प्_१०।९०।०२३।४ अप्राप्य मुष्ट-हृदयाः पुरु-कर्शिताः स्म  
भ्प्_१०।९०।०२४।१ हम्स स्वागतम् आस्यतां पिब पयो ब्रूह्य् अङ्ग शौरेः कथां  
भ्प्_१०।९०।०२४।२ दूतं त्वां नु विदाम कच्चिद् अजितः स्वस्त्य् आस्त उक्तं पुरा  
भ्प्_१०।९०।०२४।३ किं वा नश् चल-सौहृदः स्मरति तं कस्माद् भजामो वयं  
भ्प्_१०।९०।०२४।४ क्षौद्रालापय काम-दं श्रियम् ऋते सैवैक-निष्ठा स्त्रियाम्  
भ्प्_१०।९०।०२५।० श्री-शुक उवाच  
भ्प्_१०।९०।०२५।१ इतीदृशेन भावेन कृष्णे योगेश्वरेश्वरे  
भ्प्_१०।९०।०२५।३ क्रियमाणेन माधव्यो लेभिरे परमां गतिम्  
भ्प्_१०।९०।०२६।१ श्रुत-मात्रो ऽपि यः स्त्रीणां प्रसह्याकर्षते मनः  
भ्प्_१०।९०।०२६।३ उरु-गायोरु-गीतो वा पश्यन्तीनां च किं पुनः  
भ्प्_१०।९०।०२७।१ याः सम्पर्यचरन् प्रेम्णा पाद-संवाहनादिभिः  
भ्प्_१०।९०।०२७।३ जगद्-गुरुं भर्तृ-बुद्ध्या तासां किम् वर्ण्यते तपः  
भ्प्_१०।९०।०२८।१ एवं वेदोदितं धर्मम् अनुतिष्ठन् सतां गतिः  
भ्प्_१०।९०।०२८।३ गृहं धर्मार्थ-कामानां मुहुश् चादर्शयत् पदम्  
भ्प्_१०।९०।०२९।१ आस्थितस्य परं धर्मं कृष्णस्य गृह-मेधिनाम्  
भ्प्_१०।९०।०२९।३ आसन् षोडश-साहस्रं महिष्यश् च शताधिकम्  
भ्प्_१०।९०।०३०।१ तासां स्त्री-रत्न-भूतानाम् अष्टौ याः प्राग् उदाहृताः  
भ्प्_१०।९०।०३०।३ रुक्मिणी-प्रमुखा राजंस् तत्-पुत्राश् चानुपूर्वशः  
भ्प्_१०।९०।०३१।१ एकैकस्यां दश दश कृष्णो ऽजीजनद् आत्मजान्  
भ्प्_१०।९०।०३१।३ यावत्य आत्मनो भार्या अमोघ-गतिर् ईश्वरः  
भ्प्_१०।९०।०३२।१ तेषाम् उद्दाम-वीर्याणाम् अष्टा-दश महा-रथाः  
भ्प्_१०।९०।०३२।३ आसन्न् उदार-यशसस् तेषां नामानि मे शृणु  
भ्प्_१०।९०।०३३।१ प्रद्युम्नश् चानिरुद्धश् च दीप्तिमान् भानुर् एव च  
भ्प्_१०।९०।०३३।३ साम्बो मधुर् बृहद्भानुश् चित्रभानुर् वृको ऽरुणः  
भ्प्_१०।९०।०३४।१ पुष्करो वेदबाहुश् च श्रुतदेवः सुनन्दनः  
भ्प्_१०।९०।०३४।३ चित्रबाहुर् विरूपश् च कविर् न्यग्रोध एव च  
भ्प्_१०।९०।०३५।१ एतेषाम् अपि राजेन्द्र तनु-जानां मधु-द्विषः  
भ्प्_१०।९०।०३५।३ प्रद्युम्न आसीत् प्रथमः पितृ-वद् रुक्मिणी-सुतः  
भ्प्_१०।९०।०३६।१ स रुक्मिणो दुहितरम् उपयेमे महा-रथः  
भ्प्_१०।९०।०३६।३ तस्यां ततो ऽनिरुद्धो ऽभूत् नागायत-बलान्वितः  
भ्प्_१०।९०।०३७।१ स चापि रुक्मिणः पौत्रीं दौहित्रो जगृहे ततः  
भ्प्_१०।९०।०३७।३ वज्रस् तस्याभवद् यस् तु मौषलाद् अवशेषितः  
भ्प्_१०।९०।०३८।१ प्रतिबाहुर् अभूत् तस्मात् सुबाहुस् तस्य चात्मजः  
भ्प्_१०।९०।०३८।३ सुबाहोः शान्तसेनो ऽभूच् छतसेनस् तु तत्-सुतः  
भ्प्_१०।९०।०३९।१ न ह्य् एतस्मिन् कुले जाता अधना अबहु-प्रजाः  
भ्प्_१०।९०।०३९।३ अल्पायुषो ऽल्प-वीर्याश् च अब्रह्मण्याश् च जज्ञिरे  
भ्प्_१०।९०।०४०।१ यदु-वंश-प्रसूतानां पुंसां विख्यात-कर्मणाम्  
भ्प्_१०।९०।०४०।३ सङ्ख्या न शक्यते कर्तुम् अपि वर्षायुतैर् नृप  
भ्प्_१०।९०।०४१।१ तिस्रः कोट्यः सहस्राणाम् अष्टाशीति-शतानि च  
भ्प्_१०।९०।०४१।३ आसन् यदु-कुलाचार्याः कुमाराणाम् इति श्रुतम्  
भ्प्_१०।९०।०४२।१ सङ्ख्यानं यादवानां कः करिष्यति महात्मनाम्  
भ्प्_१०।९०।०४२।३ यत्रायुतानाम् अयुत- लक्षेणास्ते स आहुकः  
भ्प्_१०।९०।०४३।१ देवासुराहव-हता दैतेया ये सु-दारुणाः  
भ्प्_१०।९०।०४३।३ ते चोत्पन्ना मनुष्येषु प्रजा दृप्ता बबाधिरे  
भ्प्_१०।९०।०४४।१ तन्-निग्रहाय हरिणा प्रोक्ता देवा यदोः कुले  
भ्प्_१०।९०।०४४।३ अवतीर्णाः कुल-शतं तेषाम् एकाधिकं नृप  
भ्प्_१०।९०।०४५।१ तेषां प्रमाणं भगवान् प्रभुत्वेनाभवद् धरिः  
भ्प्_१०।९०।०४५।३ ये चानुवर्तिनस् तस्य ववृधुः सर्व-यादवाः  
भ्प्_१०।९०।०४६।१ शय्यासनाटनालाप- क्रीडा-स्नानादि-कर्मसु  
भ्प्_१०।९०।०४६।३ न विदुः सन्तम् आत्मानं वृष्णयः कृष्ण-चेतसः  
भ्प्_१०।९०।०४७।१ तीर्थं चक्रे नृपोनं यद् अजनि यदुषु स्वः-सरित् पाद-शौचं  
भ्प्_१०।९०।०४७।२ विद्विट्-स्निग्धाः स्वरूपं ययुर् अजित-पर श्रीर् यद्-अर्थे ऽन्य-यत्नः  
भ्प्_१०।९०।०४७।३ यन्-नामामङ्गल-घ्नं श्रुतम् अथ गदितं यत्-कृतो गोत्र-धर्मः  
भ्प्_१०।९०।०४७।४ कृष्णस्यैतन् न चित्रं क्षिति-भर-हरणं काल-चक्रायुधस्य  
भ्प्_१०।९०।०४८।१ जयति जन-निवासो देवकी-जन्म-वादो  
भ्प्_१०।९०।०४८।२ यदु-वर-परिषत् स्वैर् दोर्भिर् अस्यन्न् अधर्मम्  
भ्प्_१०।९०।०४८।३ स्थिर-चर-वृजिन-घ्नः सु-स्मित-श्री-मुखेन  
भ्प्_१०।९०।०४८।४ व्रज-पुर-वनितानां वर्धयन् काम-देवम्  
भ्प्_१०।९०।०४९।१ इत्थं परस्य निज-वर्त्म-रिरक्षयात्त-  
भ्प्_१०।९०।०४९।२ लीला-तनोस् तद्-अनुरूप-विडम्बनानि  
भ्प्_१०।९०।०४९।३ कर्माणि कर्म-कषणानि यदूत्तमस्य  
भ्प्_१०।९०।०४९।४ श्रूयाद् अमुष्य पदयोर् अनुवृत्तिम् इच्छन्  
भ्प्_१०।९०।०५०।१ मर्त्यस् तयानुसवम् एधितया मुकुन्द  
भ्प्_१०।९०।०५०।२ श्रीमत्-कथा-श्रवण-कीर्तन-चिन्तयैति  
भ्प्_१०।९०।०५०।३ तद् धाम दुस्तर-कृतान्त-जवापवर्गं  
भ्प्_१०।९०।०५०।४ ग्रामाद् वनं क्षिति-भुजो ऽपि ययुर् यद्-अर्थाः

