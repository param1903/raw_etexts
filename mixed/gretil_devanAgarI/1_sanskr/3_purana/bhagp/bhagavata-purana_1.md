+++
title = "Bhagavata-Purana 1"

+++


## Intro
  
  
  
  
Bhagavata-Purana 1  
  
  
  
  
  
  
Bhagavata-Purana 1  
Input by ...  
  
  
  
  
THIS GRETIL TEXT FILE IS FOR REFERENCE PURPOSES ONLY!  
COPYRIGHT AND TERMS OF USAGE AS FOR SOURCE FILE.  
  
Text converted to Unicode (UTF-8).  
(This file is to be used with a UTF-8 font and your browser's VIEW configuration  
set to UTF-8.)  
  
  
  
description:multibyte sequence:  
long a  ā     
long A  Ā     
long i  ī     
long I  Ī     
long u  ū     
long U  Ū     
vocalic r  ṛ    
vocalic R  Ṛ    
long vocalic r  ṝ    
vocalic l  ḷ    
vocalic L  Ḷ    
long vocalic l  ḹ    
velar n  ṅ    
velar N  Ṅ    
palatal n  ñ     
palatal N  Ñ     
retroflex t  ṭ    
retroflex T  Ṭ    
retroflex d  ḍ    
retroflex D  Ḍ    
retroflex n  ṇ    
retroflex N  Ṇ    
palatal s  ś     
palatal S  Ś     
retroflex s  ṣ    
retroflex S  Ṣ    
anusvara  ṃ    
visarga  ḥ    
long e  ē     
long o  ō     
l underbar  ḻ    
r underbar  ṟ    
n underbar  ṉ    
k underbar  ḵ    
t underbar  ṯ    
  
  
  
Unless indicated otherwise, accents have been dropped in order   
to facilitate word search.  
  
For a comprehensive list of GRETIL encodings and formats see:  
http://gretil.sub.uni-goettingen.de/gretil/gretdiac.pdf  
and  
http://gretil.sub.uni-goettingen.de/gretil/gretdias.pdf  
  
For further information see:

## पाठः


भ्प्_०१।०१।००१।१ जन्माद्यस्य यतो ऽन्वयादितरतश्चार्थेष्वभिज्ञः स्वराट्  
भ्प्_०१।०१।००१।२ तेने ब्रह्म हृदा य आदिकवये मुह्यन्ति यत् सूरयः  
भ्प्_०१।०१।००१।३ तेजोवारिमृदां यथा विनिमयो यत्र त्रिसर्गो ऽमृषा  
भ्प्_०१।०१।००१।४ धाम्ना स्वेन सदा निरस्तकुहकं सत्यं परं धीमहि  
भ्प्_०१।०१।००२।१ धर्मः प्रोज्झितकैतवो ऽत्र परमो निर्मत्सराणां सतां  
भ्प्_०१।०१।००२।२ वेद्यं वास्तवम् अत्र वस्तु शिवदं तापत्रयोन्मूलनम्  
भ्प्_०१।०१।००२।३ श्रीमद्भागवते महामुनिकृते किं वा परैरीश्वरः  
भ्प्_०१।०१।००२।४ सद्यो हृद्यवरुध्यते ऽत्र कृतिभिः शुश्रूषुभिस्तत्क्षणात्  
भ्प्_०१।०१।००३।१ निगमकल्पतरोर्गलितं फलं  
भ्प्_०१।०१।००३।२ शुकमुखादमृतद्रवसंयुतम्  
भ्प्_०१।०१।००३।३ पिबत भागवतं रसम् आलयं  
भ्प्_०१।०१।००३।४ मुहुरहो रसिका भुवि भावुकाः  
भ्प्_०१।०१।००४।१ नैमिषे ऽनिमिषक्षेत्रे ईशयः शौनकादयः  
भ्प्_०१।०१।००४।३ सत्रं स्वर्गाय लोकाय सहस्रसमम् आसत  
भ्प्_०१।०१।००५।१ त एकदा तु मुनयः प्रातर्हुतहुताग्नयः  
भ्प्_०१।०१।००५।३ सत्कृतं सूतम् आसीनं पप्रच्छुरिदम् आदरात्  
भ्प्_०१।०१।००६।० ऋषय ऊचुः  
भ्प्_०१।०१।००६।१ त्वया खलु पुराणानि सेतिहासानि चानघ  
भ्प्_०१।०१।००६।३ आख्यातान्यप्यधीतानि धर्मशास्त्राणि यान्युत  
भ्प्_०१।०१।००७।१ यानि वेदविदां श्रेष्ठो भगवान् बादरायणः  
भ्प्_०१।०१।००७।३ अन्ये च मुनयः सूत परावरविदो विदुः  
भ्प्_०१।०१।००८।१ वेत्थ त्वं सौम्य तत् सर्वं तत्त्वतस्तदनुग्रहात्  
भ्प्_०१।०१।००८।३ ब्रूयुः स्निग्धस्य शिष्यस्य गुरवो गुह्यम् अप्युत  
भ्प्_०१।०१।००९।१ तत्र तत्राञ्जसायुष्मन् भवता यद्विनिश्चितम्  
भ्प्_०१।०१।००९।३ पुंसाम् एकान्ततः श्रेयस्तन् नः शंसितुम् अर्हसि  
भ्प्_०१।०१।०१०।१ प्रायेणाल्पायुषः सभ्य कलावस्मिन् युगे जनाः  
भ्प्_०१।०१।०१०।३ मन्दाः सुमन्दमतयो मन्दभाग्या ह्युपद्रुताः  
भ्प्_०१।०१।०११।१ भूरीणि भूरिकर्माणि श्रोतव्यानि विभागशः  
भ्प्_०१।०१।०११।३ अतः साधो ऽत्र यत् सारं समुद्धृत्य मनीषया  
भ्प्_०१।०१।०११।५ ब्रूहि भद्राय भूतानां येनात्मा सुप्रसीदति  
भ्प्_०१।०१।०१२।१ सूत जानासि भद्रं ते भगवान् सात्वतां पतिः  
भ्प्_०१।०१।०१२।३ देवक्यां वसुदेवस्य जातो यस्य चिकीर्षया  
भ्प्_०१।०१।०१३।१ तन् नः शुष्रूषमाणानाम् अर्हस्यङ्गानुवर्णितुम्  
भ्प्_०१।०१।०१३।३ यस्यावतारो भूतानां क्षेमाय च भवाय च  
भ्प्_०१।०१।०१४।१ आपन्नः संसृतिं घोरां यन्नाम विवशो गृणन्  
भ्प्_०१।०१।०१४।३ ततः सद्यो विमुच्येत यद्बिभेति स्वयं भयम्  
भ्प्_०१।०१।०१५।१ यत्पादसंश्रयाः सूत मुनयः प्रशमायनाः  
भ्प्_०१।०१।०१५।३ सद्यः पुनन्त्युपस्पृष्टाः स्वर्धुन्यापो ऽनुसेवया  
भ्प्_०१।०१।०१६।१ को वा भगवतस्तस्य पुण्यश्लोकेड्यकर्मणः  
भ्प्_०१।०१।०१६।३ शुद्धिकामो न शृणुयाद्यशः कलिमलापहम्  
भ्प्_०१।०१।०१७।१ तस्य कर्माण्युदाराणि परिगीतानि सूरिभिः  
भ्प्_०१।०१।०१७।३ ब्रूहि नः श्रद्दधानानां लीलया दधतः कलाः  
भ्प्_०१।०१।०१८।१ अथाख्याहि हरेर्धीमन्न् अवतारकथाः शुभाः  
भ्प्_०१।०१।०१८।३ ईला विदधतः स्वैरम् ईश्वरस्यात्ममायया  
भ्प्_०१।०१।०१९।१ वयं तु न वितृप्याम उत्तमश्लोकविक्रमे  
भ्प्_०१।०१।०१९।३ यच्छृण्वतां रसज्ञानां स्वादु स्वादु पदे पदे  
भ्प्_०१।०१।०२०।१ कृतवान् किल कर्माणि सह रामेण केशवः  
भ्प्_०१।०१।०२०।३ अतिमर्त्यानि भगवान् गूढः कपटमानुषः  
भ्प्_०१।०१।०२१।१ कलिम् आगतम् आज्ञाय क्षेत्रे ऽस्मिन् वैष्णवे वयम्  
भ्प्_०१।०१।०२१।३ आसीना दीर्घसत्रेण कथायां सक्षणा हरेः  
भ्प्_०१।०१।०२२।१ त्वं नः सन्दर्शितो धात्रा दुस्तरं निस्तितीर्षताम्  
भ्प्_०१।०१।०२२।३ कलिं सत्त्वहरं पुंसां कर्णधार इवार्णवम्  
भ्प्_०१।०१।०२३।१ ब्रूहि योगेश्वरे कृष्णे ब्रह्मण्ये धर्मवर्मणि  
भ्प्_०१।०१।०२३।३ स्वां काष्ठाम् अधुनोपेते धर्मः कं शरणं गतः  
भ्प्_०१।०२।००१।० व्यास उवाच  
भ्प्_०१।०२।००१।१ इति सम्प्रश्नसंहृष्टो विप्राणां रौमहर्शणिः  
भ्प्_०१।०२।००१।३ प्रतिपूज्य वचस्तेशां प्रवक्तुम् उपचक्रमे  
भ्प्_०१।०२।००२।० सूत उवाच  
भ्प्_०१।०२।००२।१ यं प्रव्रजन्तम् अनुपेतम् अपेतकृत्यं द्वैपायनो विरहकातर आजुहाव  
भ्प्_०१।०२।००२।३ पुत्रेति तन्मयतया तरवो ऽभिनेदुस् तं सर्वभूतहृदयं मुनिम् आनतो ऽस्मि  
भ्प्_०१।०२।००३।१ यः स्वानुभावम् अखिलश्रुतिसारम् एकम् अध्यात्मदीपम् अतितितीर्षतां तमो ऽन्धम्  
भ्प्_०१।०२।००३।३ संसारिणां करुणयाह पुराणगुह्यं तं व्याससूनुम् उपयामि गुरुं मुनीनाम्  
भ्प्_०१।०२।००४।१ नारायणं नमस्कृत्य नरं चैव नरोत्तमम्  
भ्प्_०१।०२।००४।३ देवीं सरस्वतीं व्यासं ततो जयम् उदीरयेत्  
भ्प्_०१।०२।००५।१ मुनयः साधु पृष्टो ऽहं भवद्भिर्लोकमङ्गलम्  
भ्प्_०१।०२।००५।३ यत् कृतः कृष्णसम्प्रश्नो येनात्मा सुप्रसीदति  
भ्प्_०१।०२।००६।२ स वै पुंसां परो धर्मो यतो भक्तिरधोक्षजे  
भ्प्_०१।०२।००६।३ अहैतुक्यप्रतिहता ययात्मा सुप्रसीदति  
भ्प्_०१।०२।००७।१ वासुदेवे भगवति भक्तियोगः प्रयोजितः  
भ्प्_०१।०२।००७।३ जनयत्याशु वैराग्यं ज्ञानं च यदहैतुकम्  
भ्प्_०१।०२।००८।१ धर्मः स्वनुष्ठितः पुंसां विष्वक्सेनकथासु यः  
भ्प्_०१।०२।००८।३ नोत्पादयेद्यदि रतिं श्रम एव हि केवलम्  
भ्प्_०१।०२।००९।१ धर्मस्य ह्यापवर्ग्यस्य नार्थो ऽर्थायोपकल्पते  
भ्प्_०१।०२।००९।३ नार्थस्य धर्मैकान्तस्य कामो लाभाय हि स्मृतः  
भ्प्_०१।०२।०१०।१ कामस्य नेन्द्रियप्रीतिर्लाभो जीवेत यावता  
भ्प्_०१।०२।०१०।३ जीवस्य तत्त्वजिज्ञासा नार्थो यश्चेह कर्मभिः  
भ्प्_०१।०२।०११।१ वदन्ति तत् तत्त्वविदस्तत्त्वं यज् ज्ञानम् अद्वयम्  
भ्प्_०१।०२।०११।३ ब्रह्मेति परमात्मेति भगवान् इति शब्द्यते  
भ्प्_०१।०२।०१२।१ तच् छ्रद्दधाना मुनयो ज्ञानवैराग्ययुक्तया  
भ्प्_०१।०२।०१२।३ पश्यन्त्यात्मनि चात्मानं भक्त्या श्रुतगृहीतया  
भ्प्_०१।०२।०१०।१ अतः पुम्भिर्द्विजश्रेष्ठा वर्णाश्रमविभागशः  
भ्प्_०१।०२।०१३।३ स्वनुष्ठितस्य धर्मस्य संसिद्धिर्हरितोषणम्  
भ्प्_०१।०२।०१४।१ तस्मादेकेन मनसा भगवान् सात्वतां पतिः  
भ्प्_०१।०२।०१४।३ श्रोतव्यः कीर्तितव्यश्च ध्येयः पूज्यश्च नित्यदा  
भ्प्_०१।०२।०१५।१ यदनुध्यासिना युक्ताः कर्मग्रन्थिनिबन्धनम्  
भ्प्_०१।०२।०१५।३ छिन्दन्ति कोविदास्तस्य को न कुर्यात् कथारतिम्  
भ्प्_०१।०२।०१६।१ शुश्रूषोः श्रद्दधानस्य वासुदेवकथारुचिः  
भ्प्_०१।०२।०१६।३ स्यान् महत्सेवया विप्राः पुण्यतीर्थनिषेवणात्  
भ्प्_०१।०२।०१७।१ शृण्वतां स्वकथाः कृष्णः पुण्यश्रवणकीर्तनः  
भ्प्_०१।०२।०१७।३ हृद्यन्तःस्थो ह्यभद्राणि विधुनोति सुहृत्सताम्  
भ्प्_०१।०२।०१८।१ नष्टप्रायेष्वभद्रेषु नित्यं भागवतसेवया  
भ्प्_०१।०२।०१८।३ भगवत्युत्तमश्लोके भक्तिर्भवति नैष्ठिकी  
भ्प्_०१।०२।०१९।१ तदा रजस्तमोभावाः कामलोभादयश्च ये  
भ्प्_०१।०२।०१९।३ चेत एतैरनाविद्धं स्थितं सत्त्वे प्रसीदति  
भ्प्_०१।०२।०२०।१ एवं प्रसन्नमनसो भगवद्भक्तियोगतः  
भ्प्_०१।०२।०२०।३ भगवत्तत्त्वविज्ञानं मुक्तसङ्गस्य जायते  
भ्प्_०१।०२।०२१।१ भिद्यते हृदयग्रन्थिश्छिद्यन्ते सर्वसंशयाः  
भ्प्_०१।०२।०२१।३ क्षीयन्ते चास्य कर्माणि दृष्ट एवात्मनीश्वरे  
भ्प्_०१।०२।०२२।१ अतो वै कवयो नित्यं भक्तिं परमया मुदा  
भ्प्_०१।०२।०२२।३ वासुदेवे भगवति कुर्वन्त्यात्मप्रसादनीम्  
भ्प्_०१।०२।०२३।१ सत्त्वं रजस्तम इति प्रकृतेर्गुणास्तैर् युक्तः परमपुरुष एक इहास्य धत्ते  
भ्प्_०१।०२।०२३।३ स्थित्यादये हरिविरिञ्चिहरेति सञ्ज्ञाः श्रेयांसि तत्र खलु सत्त्वतनोर्नृणां स्युः  
भ्प्_०१।०२।०२४।१ पार्थिवाद्दारुणो धूमस्तस्मादग्निस्त्रयीमयः  
भ्प्_०१।०२।०२४।३ तमसस्तु रजस्तस्मात् सत्त्वं यद्ब्रह्मदर्शनम्  
भ्प्_०१।०२।०२५।१ भेजिरे मुनयो ऽथाग्रे भगवन्तम् अधोक्षजम्  
भ्प्_०१।०२।०२५।३ सत्त्वं विशुद्धं क्षेमाय कल्पन्ते ये ऽनु तान् इह  
भ्प्_०१।०२।०२६।१ मुमुक्षवो घोररूपान् हित्वा भूतपतीन् अथ  
भ्प्_०१।०२।०२६।३ नारायणकलाः शान्ता भजन्ति ह्यनसूयवः  
भ्प्_०१।०२।०२७।१ रजस्तमःप्रकृतयः समशीला भजन्ति वै  
भ्प्_०१।०२।०२७।३ पितृभूतप्रजेशादीन् श्रियैश्वर्यप्रजेप्सवः  
भ्प्_०१।०२।०२८।१ वासुदेवपरा वेदा वासुदेवपरा मखाः  
भ्प्_०१।०२।०२८।३ वासुदेवपरा योग वासुदेवपराः क्रियाः  
भ्प्_०१।०२।०२९।१ वासुदेवपरं ज्ञानं वासुदेवपरं तपः  
भ्प्_०१।०२।०२९।३ वासुदेवपरो धर्मो वासुदेवपरा गतिः  
भ्प्_०१।०२।०३०।१ स एवेदं ससर्जाग्रे भगवान् आत्ममायया  
भ्प्_०१।०२।०३०।३ सदसद्रूपया चासौ गुणमयागुणो विभुः  
भ्प्_०१।०२।०३१।१ तया विलसितेष्वेषु गुणेषु गुणवान् इव  
भ्प्_०१।०२।०३१।३ अन्तःप्रविष्ट आभाति विज्ञानेन विजृम्भितः  
भ्प्_०१।०२।०३२।१ यथा ह्यवहितो वह्निर्दारुष्वेकः स्वयोनिषु  
भ्प्_०१।०२।०३२।३ नानेव भाति विश्वात्मा भूतेषु च तथा पुमान्  
भ्प्_०१।०२।०३३।१ असौ गुणमयैर्भावैर्भूतसूक्ष्मेन्द्रियात्मभिः  
भ्प्_०१।०२।०३३।३ स्वनिर्मितेषु निर्विष्टो भुङ्क्ते भूतेषु तद्गुणान्  
भ्प्_०१।०२।०३४।१ भावयत्येष सत्त्वेन लोकान् वै लोकभावनः  
भ्प्_०१।०२।०३४।३ लीलावतारानुरतो देवतिर्यङ्नरादिषु  
भ्प्_०१।०३।००१।० सूत उवाच  
भ्प्_०१।०३।००१।१ जगृहे पौरुषं रूपं भगवान् महदादिभिः  
भ्प्_०१।०३।००१।३ सम्भूतं षोडशकलम् आदौ लोकसिसृक्षया  
भ्प्_०१।०३।००२।१ यस्याम्भसि शयानस्य योगनिद्रां वितन्वतः  
भ्प्_०१।०३।००२।३ नाभिह्रदाम्बुजादासीद्ब्रह्मा विश्वसृजां पतिः  
भ्प्_०१।०३।००३।१ यस्यावयवसंस्थानैः कल्पितो लोकविस्तरः  
भ्प्_०१।०३।००३।३ तद्वै भगवतो रूपं विशुद्धं सत्त्वम् ऊर्जितम्  
भ्प्_०१।०३।००४।१ पश्यन्त्यदो रूपम् अदभ्रचक्षुषा सहस्रपादोरुभुजाननाद्भुतम्  
भ्प्_०१।०३।००४।३ सहस्रमूर्धश्रवणाक्षिनासिकं सहस्रमौल्यम्बरकुण्डलोल्लसत्  
भ्प्_०१।०३।००५।१ एतन् नानावताराणां निधानं बीजम् अव्ययम्  
भ्प्_०१।०३।००५।३ यस्यांशांशेन सृज्यन्ते देवतिर्यङ्नरादयः  
भ्प्_०१।०३।००६।१ स एव प्रथमं देवः कौमारं सर्गम् आश्रितः  
भ्प्_०१।०३।००६।३ चचार दुश्चरं ब्रह्मा ब्रह्मचर्यम् अखण्डितम्  
भ्प्_०१।०३।००७।१ द्वितीयं तु भवायास्य रसातलगतां महीम्  
भ्प्_०१।०३।००७।३ उद्धरिष्यन्न् उपादत्त यज्ञेशः सौकरं वपुः  
भ्प्_०१।०३।००८।१ तृतीयम् ऋषिसर्गं वै देवर्षित्वम् उपेत्य सः  
भ्प्_०१।०३।००८।३ तन्त्रं सात्वतम् आचष्ट नैष्कर्म्यं कर्मणां यतः  
भ्प्_०१।०३।००९।१ तुर्ये धर्मकलासर्गे नरनारायणावृषी  
भ्प्_०१।०३।००९।३ भूत्वात्मोपशमोपेतम् अकरोद्दुश्चरं तपः  
भ्प्_०१।०३।०१०।१ पञ्चमः कपिलो नाम सिद्धेशः कालविप्लुतम्  
भ्प्_०१।०३।०१०।३ प्रोवाचासुरये साङ्ख्यं तत्त्वग्रामविनिर्णयम्  
भ्प्_०१।०३।०११।१ षष्ठम् अत्रेरपत्यत्वं वृतः प्राप्तो ऽनसूयया  
भ्प्_०१।०३।०११।३ आन्वीक्षिकीम् अलर्काय प्रह्लादादिभ्य ऊचिवान्  
भ्प्_०१।०३।०१२।१ ततः सप्तम आकूत्यां रुचेर्यज्ञो ऽभ्यजायत  
भ्प्_०१।०३।०१२।३ स यामाद्यैः सुरगणैरपात् स्वायम्भुवान्तरम्  
भ्प्_०१।०३।०१३।१ अष्टमे मेरुदेव्यां तु नाभेर्जात उरुक्रमः  
भ्प्_०१।०३।०१३।३ दर्शयन् वर्त्म धीराणां सर्वाश्रमनमस्कृतम्  
भ्प्_०१।०३।०१४।१ ऋषिभिर्याचितो भेजे नवमं पार्थिवं वपुः  
भ्प्_०१।०३।०१४।३ दुग्धेमाम् ओषधीर्विप्रास्तेनायं स उशत्तमः  
भ्प्_०१।०३।०१५।१ रूपं स जगृहे मात्स्यं चाक्षुषोदधिसम्प्लवे  
भ्प्_०१।०३।०१५।३ नाव्यारोप्य महीमय्याम् अपाद्वैवस्वतं मनुम्  
भ्प्_०१।०३।०१६।१ सुरासुराणाम् उदधिं मथ्नतां मन्दराचलम्  
भ्प्_०१।०३।०१६।३ दध्रे कमठरूपेण पृष्ठ एकादशे विभुः  
भ्प्_०१।०३।०१७।१ धान्वन्तरं द्वादशमं त्रयोदशमम् एव च  
भ्प्_०१।०३।०१७।३ अपाययत् सुरान् अन्यान् मोहिन्या मोहयन् स्त्रिया  
भ्प्_०१।०३।०१८।१ चतुर्दशं नारसिंहं बिभ्रद्दैत्येन्द्रम् ऊर्जितम्  
भ्प्_०१।०३।०१८।३ ददार करजैरूरावेरकां कटकृद्यथा  
भ्प्_०१।०३।०१९।१ पञ्चदशं वामनकं कृत्वागादध्वरं बलेः  
भ्प्_०१।०३।०१९।३ पदत्रयं याचमानः प्रत्यादित्सुस्त्रिपिष्टपम्  
भ्प्_०१।०३।०२०।१ अवतारे षोडशमे पश्यन् ब्रह्मद्रुहो नृपान्  
भ्प्_०१।०३।०२०।३ त्रिःसप्तकृत्वः कुपितो निःक्षत्राम् अकरोन् महीम्  
भ्प्_०१।०३।०२१।१ ततः सप्तदशे जातः सत्यवत्यां पराशरात्  
भ्प्_०१।०३।०२१।३ चक्रे वेदतरोः शाखा दृष्ट्वा पुंसो ऽल्पमेधसः  
भ्प्_०१।०३।०२२।१ नरदेवत्वम् आपन्नः सुरकार्यचिकीर्षया  
भ्प्_०१।०३।०२२।३ समुद्रनिग्रहादीनि चक्रे वीर्याण्यतः परम्  
भ्प्_०१।०३।०२३।१ एकोनविंशे विंशतिमे वृष्णिषु प्राप्य जन्मनी  
भ्प्_०१।०३।०२३।३ रामकृष्णाविति भुवो भगवान् अहरद्भरम्  
भ्प्_०१।०३।०२४।१ ततः कलौ सम्प्रवृत्ते सम्मोहाय सुरद्विषाम्  
भ्प्_०१।०३।०२४।३ बुद्धो नाम्नाञ्जनसुतः कीकटेषु भविष्यति  
भ्प्_०१।०३।०२५।१ अथासौ युगसन्ध्यायां दस्युप्रायेषु राजसु  
भ्प्_०१।०३।०२५।३ जनिता विष्णुयशसो नाम्ना कल्किर्जगत्पतिः  
भ्प्_०१।०३।०२६।१ अवतारा ह्यसङ्ख्येया हरेः सत्त्वनिधेर्द्विजाः  
भ्प्_०१।०३।०२६।३ यथाविदासिनः कुल्याः सरसः स्युः सहस्रशः  
भ्प्_०१।०३।०२७।१ ऋषयो मनवो देवा मनुपुत्रा महौजसः  
भ्प्_०१।०३।०२७।३ कलाः सर्वे हरेरेव सप्रजापतयः स्मृताः  
भ्प्_०१।०३।०२८।१ एते चांशकलाः पुंसः कृष्णस्तु भगवान् स्वयम्  
भ्प्_०१।०३।०२८।३ इन्द्रारिव्याकुलं लोकं मृडयन्ति युगे युगे  
भ्प्_०१।०३।०२९।१ जन्म गुह्यं भगवतो य एतत् प्रयतो नरः  
भ्प्_०१।०३।०२९।३ सायं प्रातर्गृणन् भक्त्या दुःखग्रामाद्विमुच्यते  
भ्प्_०१।०३।०३०।१ एतद्रूपं भगवतो ह्यरूपस्य चिदात्मनः  
भ्प्_०१।०३।०३०।३ मायागुणैर्विरचितं महदादिभिरात्मनि  
भ्प्_०१।०३।०३१।१ यथा नभसि मेघौघो रेणुर्वा पार्थिवो ऽनिले  
भ्प्_०१।०३।०३१।३ एवं द्रष्टरि दृश्यत्वम् आरोपितम् अबुद्धिभिः  
भ्प्_०१।०३।०३२।१ अतः परं यदव्यक्तम् अव्यूढगुणबृंहितम्  
भ्प्_०१।०३।०३२।३ अदृष्टाश्रुतवस्तुत्वात् स जीवो यत् पुनर्भवः  
भ्प्_०१।०३।०३३।१ यत्रेमे सदसद्रूपे प्रतिषिद्धे स्वसंविदा  
भ्प्_०१।०३।०३३।३ अविद्ययात्मनि कृते इति तद्ब्रह्मदर्शनम्  
भ्प्_०१।०३।०३४।१ यद्येषोपरता देवी माया वैशारदी मतिः  
भ्प्_०१।०३।०३४।३ सम्पन्न एवेति विदुर्महिम्नि स्वे महीयते  
भ्प्_०१।०३।०३५।१ एवं च जन्मानि कर्माणि ह्यकर्तुरजनस्य च  
भ्प्_०१।०३।०३५।३ वर्णयन्ति स्म कवयो वेदगुह्यानि हृत्पतेः  
भ्प्_०१।०३।०३६।१ स वा इदं विश्वम् अमोघलीलः सृजत्यवत्यत्ति न सज्जते ऽस्मिन्  
भ्प्_०१।०३।०३६।३ भूतेषु चान्तर्हित आत्मतन्त्रः षाड्वर्गिकं जिघ्रति षड्गुणेशः  
भ्प्_०१।०३।०३७।१ न चास्य कश्चिन् निपुणेन धातुर् अवैति जन्तुः कुमनीष ऊतीः  
भ्प्_०१।०३।०३७।३ नामानि रूपाणि मनोवचोभिः सन्तन्वतो नटचर्याम् इवाज्ञः  
भ्प्_०१।०३।०३८।१ स वेद धातुः पदवीं परस्य दुरन्तवीर्यस्य रथाङ्गपाणेः  
भ्प्_०१।०३।०३८।३ यो ऽमायया सन्ततयानुवृत्त्या भजेत तत्पादसरोजगन्धम्  
भ्प्_०१।०३।०३९।१ अथेह धन्या भगवन्त इत्थं यद्वासुदेवे ऽखिललोकनाथे  
भ्प्_०१।०३।०३९।३ कुर्वन्ति सर्वात्मकम् आत्मभावं न यत्र भूयः परिवर्त उग्रः  
भ्प्_०१।०३।०४०।१ इदं भागवतं नाम पुराणं ब्रह्मसम्मितम्  
भ्प्_०१।०३।०४०।३ उत्तमश्लोकचरितं चकार भगवान् ऋषिः  
भ्प्_०१।०३।०४१।१ निःश्रेयसाय लोकस्य धन्यं स्वस्त्ययनं महत्  
भ्प्_०१।०३।०४१।३ तदिदं ग्राहयाम् आससुतम् आत्मवतां वरम्  
भ्प्_०१।०३।०४२।१ सर्ववेदेतिहासानां सारं सारं समुद्धृतम्  
भ्प्_०१।०३।०४२।३ स तु संश्रावयाम् आसमहाराजं परीक्षितम्  
भ्प्_०१।०३।०४३।१ प्रायोपविष्टं गङ्गायां परीतं परमर्षिभिः  
भ्प्_०१।०३।०४३।३ कृष्णे स्वधामोपगते धर्मज्ञानादिभिः सह  
भ्प्_०१।०३।०४४।१ कलौ नष्टदृशाम् एष पुराणार्को ऽधुनोदितः  
भ्प्_०१।०३।०४४।३ तत्र कीर्तयतो विप्रा विप्रर्षेर्भूरितेजसः  
भ्प्_०१।०३।०४५।१ अहं चाध्यगमं तत्र निविष्टस्तदनुग्रहात्  
भ्प्_०१।०३।०४५।३ सो ऽहं वः श्रावयिष्यामि यथाधीतं यथामति  
भ्प्_०१।०४।००१।० व्यास उवाच  
भ्प्_०१।०४।००१।१ इति ब्रुवाणं संस्तूय मुनीनां दीर्घसत्रिणाम्  
भ्प्_०१।०४।००१।३ वृद्धः कुलपतिः सूतं बह्वृचः शौनको ऽब्रवीत्  
भ्प्_०१।०४।००२।० शौनक उवाच  
भ्प्_०१।०४।००२।१ सूत सूत महाभाग वद नो वदतां वर  
भ्प्_०१।०४।००२।३ कथां भागवतीं पुण्यां यदाह भगवाञ् छुकः  
भ्प्_०१।०४।००३।१ कस्मिन् युगे प्रवृत्तेयं स्थाने वा केन हेतुना  
भ्प्_०१।०४।००३।३ कुतः सञ्चोदितः कृष्णः कृतवान् संहितां मुनिः  
भ्प्_०१।०४।००४।१ तस्य पुत्रो महायोगी समदृङ् निर्विकल्पकः  
भ्प्_०१।०४।००४।३ एकान्तमतिरुन्निद्रो गूढो मूढ इवेयते  
भ्प्_०१।०४।००५।१ दृष्ट्वानुयान्तम् ऋषिम् आत्मजम् अप्यनग्नं देव्यो ह्रिया परिदधुर्न सुतस्य चित्रम्  
भ्प्_०१।०४।००५।३ तद्वीक्ष्य पृच्छति मुनौ जगदुस्तवास्ति स्त्रीपुम्भिदा न तु सुतस्य विविक्तदृष्टेः  
भ्प्_०१।०४।००६।१ कथम् आलक्षितः पौरैः सम्प्राप्तः कुरुजाङ्गलान्  
भ्प्_०१।०४।००६।३ उन्मत्तमूकजडवद्विचरन् गजसाह्वये  
भ्प्_०१।०४।००७।१ कथं वा पाण्डवेयस्य राजर्षेर्मुनिना सह  
भ्प्_०१।०४।००७।३ संवादः समभूत् तात यत्रैषा सात्वती श्रुतिः  
भ्प्_०१।०४।००८।१ स गोदोहनमात्रं हि गृहेषु गृहमेधिनाम्  
भ्प्_०१।०४।००८।३ अवेक्षते महाभागस्तीर्थीकुर्वंस्तदाश्रमम्  
भ्प्_०१।०४।००९।१ अभिमन्युसुतं सूत प्राहुर्भागवतोत्तमम्  
भ्प्_०१।०४।००९।३ तस्य जन्म महाश्चर्यं कर्माणि च गृणीहि नः  
भ्प्_०१।०४।०१०।१ स सम्राट् कस्य वा हेतोः पाण्डूनां मानवर्धनः  
भ्प्_०१।०४।०१०।३ प्रायोपविष्टो गङ्गायाम् अनादृत्याधिराट्श्रियम्  
भ्प्_०१।०४।०११।१ नमन्ति यत्पादनिकेतम् आत्मनः शिवाय हानीय धनानि शत्रवः  
भ्प्_०१।०४।०११।३ कथं स वीरः श्रियम् अङ्ग दुस्त्यजां युवैषतोत्स्रष्टुम् अहो सहासुभिः  
भ्प्_०१।०४।०१२।१ शिवाय लोकस्य भवाय भूतये य उत्तमश्लोकपरायणा जनाः  
भ्प्_०१।०४।०१२।३ जीवन्ति नात्मार्थम् असौ पराश्रयं मुमोच निर्विद्य कुतः कलेवरम्  
भ्प्_०१।०४।०१३।१ तत् सर्वं नः समाचक्ष्व पृष्टो यदिह किञ्चन  
भ्प्_०१।०४।०१३।३ मन्ये त्वां विषये वाचां स्नातम् अन्यत्र छान्दसात्  
भ्प्_०१।०४।०१४।० सूत उवाच  
भ्प्_०१।०४।०१४।१ द्वापरे समनुप्राप्ते तृतीये युगपर्यये  
भ्प्_०१।०४।०१४।३ जातः पराशराद्योगी वासव्यां कलया हरेः  
भ्प्_०१।०४।०१५।१ स कदाचित् सरस्वत्या उपस्पृश्य जलं शुचिः  
भ्प्_०१।०४।०१५।३ विविक्त एक आसीन उदिते रविमण्डले  
भ्प्_०१।०४।०१६।१ परावरज्ञः स ऋषिः कालेनाव्यक्तरंहसा  
भ्प्_०१।०४।०१६।३ युगधर्मव्यतिकरं प्राप्तं भुवि युगे युगे  
भ्प्_०१।०४।०१७।१ भौतिकानां च भावानां शक्तिह्रासं च तत्कृतम्  
भ्प्_०१।०४।०१७।३ अश्रद्दधानान् निःसत्त्वान् दुर्मेधान् ह्रसितायुषः  
भ्प्_०१।०४।०१८।१ दुर्भगांश्च जनान् वीक्ष्य मुनिर्दिव्येन चक्षुषा  
भ्प्_०१।०४।०१८।३ सर्ववर्णाश्रमाणां यद्दध्यौ हितम् अमोघदृक्  
भ्प्_०१।०४।०१९।१ चातुर्होत्रं कर्म शुद्धं प्रजानां वीक्ष्य वैदिकम्  
भ्प्_०१।०४।०१९।३ व्यदधाद्यज्ञसन्तत्यै वेदम् एकं चतुर्विधम्  
भ्प्_०१।०४।०२०।१ ऋग्यजुःसामाथर्वाख्या वेदाश्चत्वार उद्धृताः  
भ्प्_०१।०४।०२०।३ इतिहासपुराणं च पञ्चमो वेद उच्यते  
भ्प्_०१।०४।०२१।१ तत्रर्ग्वेदधरः पैलः सामगो जैमिनिः कविः  
भ्प्_०१।०४।०२१।३ वैशम्पायन एवैको निष्णातो यजुषाम् उत  
भ्प्_०१।०४।०२२।१ अथर्वाङ्गिरसाम् आसीत् सुमन्तुर्दारुणो मुनिः  
भ्प्_०१।०४।०२२।३ इतिहासपुराणानां पिता मे रोमहर्षणः  
भ्प्_०१।०४।०२३।१ त एत ऋषयो वेदं स्वं स्वं व्यस्यन्न् अनेकधा  
भ्प्_०१।०४।०२३।३ शिष्यैः प्रशिष्यैस्तच्छिष्यैर्वेदास्ते शाखिनो ऽभवन्  
भ्प्_०१।०४।०२४।१ त एव वेदा दुर्मेधैर्धार्यन्ते पुरुषैर्यथा  
भ्प्_०१।०४।०२४।३ एवं चकार भगवान् व्यासः कृपणवत्सलः  
भ्प्_०१।०४।०२५।१ स्त्रीशूद्रद्विजबन्धूनां त्रयी न श्रुतिगोचरा  
भ्प्_०१।०४।०२५।३ कर्मश्रेयसि मूढानां श्रेय एवं भवेदिह  
भ्प्_०१।०४।०२५।५ इति भारतम् आख्यानं कृपया मुनिना कृतम्  
भ्प्_०१।०४।०२६।१ एवं प्रवृत्तस्य सदा भूतानां श्रेयसि द्विजाः  
भ्प्_०१।०४।०२६।३ सर्वात्मकेनापि यदा नातुष्यद्धृदयं ततः  
भ्प्_०१।०४।०२७।१ नातिप्रसीदद्धृदयः सरस्वत्यास्तटे शुचौ  
भ्प्_०१।०४।०२७।३ वितर्कयन् विविक्तस्थ इदं चोवाच धर्मवित्  
भ्प्_०१।०४।०२८।१ धृतव्रतेन हि मया छन्दांसि गुरवो ऽग्नयः  
भ्प्_०१।०४।०२८।३ मानिता निर्व्यलीकेन गृहीतं चानुशासनम्  
भ्प्_०१।०४।०२९।१ भारतव्यपदेशेन ह्याम्नायार्थश्च प्रदर्शितः  
भ्प्_०१।०४।०२९।३ दृश्यते यत्र धर्मादि स्त्रीशूद्रादिभिरप्युत  
भ्प्_०१।०४।०३०।१ तथापि बत मे दैह्यो ह्यात्मा चैवात्मना विभुः  
भ्प्_०१।०४।०३०।३ असम्पन्न इवाभाति ब्रह्मवर्चस्य सत्तमः  
भ्प्_०१।०४।०३१।१ किं वा भागवता धर्मा न प्रायेण निरूपिताः  
भ्प्_०१।०४।०३१।३ प्रियाः परमहंसानां त एव ह्यच्युतप्रियाः  
भ्प्_०१।०४।०३२।१ तस्यैवं खिलम् आत्मानं मन्यमानस्य खिद्यतः  
भ्प्_०१।०४।०३२।३ कृष्णस्य नारदो ऽभ्यागादाश्रमं प्राग् उदाहृतम्  
भ्प्_०१।०४।०३३।१ तम् अभिज्ञाय सहसा प्रत्युत्थायागतं मुनिः  
भ्प्_०१।०४।०३३।३ पूजयाम् आस विधिवन् नारदं सुरपूजितम्  
भ्प्_०१।०५।००१।० सूत उवाच  
भ्प्_०१।०५।००१।१ अथ तं सुखम् आसीन उपासीनं बृहच्छ्रवाः  
भ्प्_०१।०५।००१।३ देवर्षिः प्राह विप्रर्षिं वीणापाणिः स्मयन्न् इव  
भ्प्_०१।०५।००२।० नारद उवाच  
भ्प्_०१।०५।००२।१ पाराशर्य महाभाग भवतः कच्चिदात्मना  
भ्प्_०१।०५।००२।३ परितुष्यति शारीर आत्मा मानस एव वा  
भ्प्_०१।०५।००३।१ जिज्ञासितं सुसम्पन्नम् अपि ते महदद्भुतम्  
भ्प्_०१।०५।००३।३ कृतवान् भारतं यस्त्वं सर्वार्थपरिबृंहितम्  
भ्प्_०१।०५।००४।१ जिज्ञासितम् अधीतं च ब्रह्म यत् तत् सनातनम्  
भ्प्_०१।०५।००४।३ तथापि शोचस्यात्मानम् अकृतार्थ इव प्रभो  
भ्प्_०१।०५।००५।० व्यास उवाच  
भ्प्_०१।०५।००५।१ अस्त्येव मे सर्वम् इदं त्वयोक्तं तथापि नात्मा परितुष्यते मे  
भ्प्_०१।०५।००५।३ तन्मूलम् अव्यक्तम् अगाधबोधं पृच्छामहे त्वात्मभवात्मभूतम्  
भ्प्_०१।०५।००६।१ स वै भवान् वेद समस्तगुह्यम् उपासितो यत् पुरुषः पुराणः  
भ्प्_०१।०५।००६।३ परावरेशो मनसैव विश्वं सृजत्यवत्यत्ति गुणैरसङ्गः  
भ्प्_०१।०५।००७।१ त्वं पर्यटन्न् अर्क इव त्रिलोकीम् अन्तश्चरो वायुरिवात्मसाक्षी  
भ्प्_०१।०५।००७।३ परावरे ब्रह्मणि धर्मतो व्रतैः स्नातस्य मे न्यूनम् अलं विचक्ष्व  
भ्प्_०१।०५।००८।० श्रीनारद उवाच  
भ्प्_०१।०५।००८।१ भवतानुदितप्रायं यशो भगवतो ऽमलम्  
भ्प्_०१।०५।००८।३ येनैवासौ न तुष्येत मन्ये तद्दर्शनं खिलम्  
भ्प्_०१।०५।००९।१ यथा धर्मादयश्चार्था मुनिवर्यानुकीर्तिताः  
भ्प्_०१।०५।००९।३ न तथा वासुदेवस्य महिमा ह्यनुवर्णितः  
भ्प्_०१।०५।०१०।१ न यद्वचश्चित्रपदं हरेर्यशो जगत्पवित्रं प्रगृणीत कर्हिचित्  
भ्प्_०१।०५।०१०।३ तद्वायसं तीर्थम् उशन्ति मानसा न यत्र हंसा निरमन्त्युशिक्क्षयाः  
भ्प्_०१।०५।०११।१ तद्वाग्विसर्गो जनताघविप्लवो यस्मिन् प्रतिश्लोकम् अबद्धवत्यपि  
भ्प्_०१।०५।०११।३ नामान्यनन्तस्य यशो ऽङ्कितानि यत् शृण्वन्ति गायन्ति गृणन्ति साधवः  
भ्प्_०१।०५।०१२।१ नैष्कर्म्यम् अप्यच्युतभाववर्जितं न शोभते ज्ञानम् अलं निरञ्जनम्  
भ्प्_०१।०५।०१२।३ कुतः पुनः शश्वदभद्रम् ईश्वरे न चार्पितं कर्म यदप्यकारणम्  
भ्प्_०१।०५।०१३।१ अथो महाभाग भवान् अमोघदृक् शुचिश्रवाः सत्यरतो धृतव्रतः  
भ्प्_०१।०५।०१३।३ उरुक्रमस्याखिलबन्धमुक्तये समाधिनानुस्मर तद्विचेष्टितम्  
भ्प्_०१।०५।०१४।१ ततो ऽन्यथा किञ्चन यद्विवक्षतः पृथग् दृशस्तत्कृतरूपनामभिः  
भ्प्_०१।०५।०१४।३ न कर्हिचित् क्वापि च दुःस्थिता मतिर् लभेत वाताहतनौरिवास्पदम्  
भ्प्_०१।०५।०१५।१ जुगुप्सितं धर्मकृते ऽनुशासतः स्वभावरक्तस्य महान् व्यतिक्रमः  
भ्प्_०१।०५।०१५।३ यद्वाक्यतो धर्म इतीतरः स्थितो न मन्यते तस्य निवारणं जनः  
भ्प्_०१।०५।०१६।१ विचक्षणो ऽस्यार्हति वेदितुं विभोर् अनन्तपारस्य निवृत्तितः सुखम्  
भ्प्_०१।०५।०१६।३ प्रवर्तमानस्य गुणैरनात्मनस् ततो भवान् दर्शय चेष्टितं विभोः  
भ्प्_०१।०५।०१७।१ त्यक्त्वा स्वधर्मं चरणाम्बुजं हरेर् भजन्न् अपक्वो ऽथ पतेत् ततो यदि  
भ्प्_०१।०५।०१७।३ यत्र क्व वाभद्रम् अभूदमुष्य किं को वार्थ आप्तो ऽभजतां स्वधर्मतः  
भ्प्_०१।०५।०१८।१ तस्यैव हेतोः प्रयतेत कोविदो न लभ्यते यद्भ्रमताम् उपर्यधः  
भ्प्_०१।०५।०१८।३ तल् लभ्यते दुःखवदन्यतः सुखं कालेन सर्वत्र गभीररंहसा  
भ्प्_०१।०५।०१९।१ न वै जनो जातु कथञ्चनाव्रजेन् मुकुन्दसेव्यन्यवदङ्ग संसृतिम्  
भ्प्_०१।०५।०१९।३ स्मरन् मुकुन्दाङ्घ्र्युपगूहनं पुनर् विहातुम् इच्छेन् न रसग्रहो जनः  
भ्प्_०१।०५।०२०।१ इदं हि विश्वं भगवान् इवेतरो यतो जगत्स्थाननिरोधसम्भवाः  
भ्प्_०१।०५।०२०।३ तद्धि स्वयं वेद भवांस्तथापि ते प्रादेशमात्रं भवतः प्रदर्शितम्  
भ्प्_०१।०५।०२१।१ त्वम् आत्मनात्मानम् अवेह्यमोघदृक् परस्य पुंसः परमात्मनः कलाम्  
भ्प्_०१।०५।०२१।३ अजं प्रजातं जगतः शिवाय तन् महानुभावाभ्युदयो ऽधिगण्यताम्  
भ्प्_०१।०५।०२२।१ इदं हि पुंसस्तपसः श्रुतस्य वा स्विष्टस्य सूक्तस्य च बुद्धिदत्तयोः  
भ्प्_०१।०५।०२२।३ अविच्युतो ऽर्थः कविभिर्निरूपितो यदुत्तमश्लोकगुणानुवर्णनम्  
भ्प्_०१।०५।०२३।१ अहं पुरातीतभवे ऽभवं मुने दास्यास्तु कस्याश्चन वेदवादिनाम्  
भ्प्_०१।०५।०२३।३ निरूपितो बालक एव योगिनां शुश्रूषणे प्रावृषि निर्विविक्षताम्  
भ्प्_०१।०५।०२४।१ ते मय्यपेताखिलचापले ऽर्भके दान्ते ऽधृतक्रीडनके ऽनुवर्तिनि  
भ्प्_०१।०५।०२४।३ चक्रुः कृपां यद्यपि तुल्यदर्शनाः शुश्रूषमाणे मुनयो ऽल्पभाषिणि  
भ्प्_०१।०५।०२५।१ उच्छिष्टलेपान् अनुमोदितो द्विजैः सकृत् स्म भुञ्जे तदपास्तकिल्बिषः  
भ्प्_०१।०५।०२५।३ एवं प्रवृत्तस्य विशुद्धचेतसस् तद्धर्म एवात्मरुचिः प्रजायते  
भ्प्_०१।०५।०२६।१ तत्रान्वहं कृष्णकथाः प्रगायताम् अनुग्रहेणाशृणवं मनोहराः  
भ्प्_०१।०५।०२६।३ ताः श्रद्धया मे ऽनुपदं विशृण्वतः प्रियश्रवस्यङ्ग ममाभवद्रुचिः  
भ्प्_०१।०५।०२७।१ तस्मिंस्तदा लब्धरुचेर्महामते प्रियश्रवस्यस्खलिता मतिर्मम  
भ्प्_०१।०५।०२७।३ ययाहम् एतत् सदसत् स्वमायया पश्ये मयि ब्रह्मणि कल्पितं परे  
भ्प्_०१।०५।०२८।१ इत्थं शरत्प्रावृषिकावृतू हरेर् विशृण्वतो मे ऽनुसवं यशो ऽमलम्  
भ्प्_०१।०५।०२८।३ सङ्कीर्त्यमानं मुनिभिर्महात्मभिर् भक्तिः प्रवृत्तात्मरजस्तमोपहा  
भ्प्_०१।०५।०२९।१ तस्यैवं मे ऽनुरक्तस्य प्रश्रितस्य हतैनसः  
भ्प्_०१।०५।०२९।३ श्रद्दधानस्य बालस्य दान्तस्यानुचरस्य च  
भ्प्_०१।०५।०३०।१ ज्ञानं गुह्यतमं यत् तत् साक्षाद्भगवतोदितम्  
भ्प्_०१।०५।०३०।३ अन्ववोचन् गमिष्यन्तः कृपया दीनवत्सलाः  
भ्प्_०१।०५।०३१।१ येनैवाहं भगवतो वासुदेवस्य वेधसः  
भ्प्_०१।०५।०३१।३ मायानुभावम् अविदं येन गच्छन्ति तत्पदम्  
भ्प्_०१।०५।०३२।१ एतत् संसूचितं ब्रह्मंस्तापत्रयचिकित्सितम्  
भ्प्_०१।०५।०३२।३ यदीश्वरे भगवति कर्म ब्रह्मणि भावितम्  
भ्प्_०१।०५।०३३।१ आमयो यश्च भूतानां जायते येन सुव्रत  
भ्प्_०१।०५।०३३।३ तदेव ह्यामयं द्रव्यं न पुनाति चिकित्सितम्  
भ्प्_०१।०५।०३४।१ एवं नृणां क्रियायोगाः सर्वे संसृतिहेतवः  
भ्प्_०१।०५।०३४।३ त एवात्मविनाशाय कल्पन्ते कल्पिताः परे  
भ्प्_०१।०५।०३५।१ यदत्र क्रियते कर्म भगवत्परितोषणम्  
भ्प्_०१।०५।०३५।३ ज्ञानं यत् तदधीनं हि भक्तियोगसमन्वितम्  
भ्प्_०१।०५।०३६।१ कुर्वाणा यत्र कर्माणि भगवच्छिक्षयासकृत्  
भ्प्_०१।०५।०३६।३ गृणन्ति गुणनामानि कृष्णस्यानुस्मरन्ति च  
भ्प्_०१।०५।०३७।१ ॐ नमो भगवते तुभ्यं वासुदेवाय धीमहि  
भ्प्_०१।०५।०३७।३ प्रद्युम्नायानिरुद्धाय नमः सङ्कर्षणाय च  
भ्प्_०१।०५।०३८।१ इति मूर्त्यभिधानेन मन्त्रमूर्तिम् अमूर्तिकम्  
भ्प्_०१।०५।०३८।३ यजते यज्ञपुरुषं स सम्यग् दर्शनः पुमान्  
भ्प्_०१।०५।०३९।१ इमं स्वनिगमं ब्रह्मन्न् अवेत्य मदनुष्ठितम्  
भ्प्_०१।०५।०३९।३ अदान् मे ज्ञानम् ऐश्वर्यं स्वस्मिन् भावं च केशवः  
भ्प्_०१।०५।०४०।१ त्वम् अप्यदभ्रश्रुत विश्रुतं विभोः समाप्यते येन विदां बुभुत्सितम्  
भ्प्_०१।०५।०४०।३ प्राख्याहि दुःखैर्मुहुरर्दितात्मनां सङ्क्लेशनिर्वाणम् उशन्ति नान्यथा  
भ्प्_०१।०६।००१।० सूत उवाच  
भ्प्_०१।०६।००१।१ एवं निशम्य भगवान् देवर्षेर्जन्म कर्म च  
भ्प्_०१।०६।००१।३ भूयः पप्रच्छ तं ब्रह्मन् व्यासः सत्यवतीसुतः  
भ्प्_०१।०६।००२।० व्यास उवाच  
भ्प्_०१।०६।००२।१ भिक्षुभिर्विप्रवसिते विज्ञानादेष्टृभिस्तव  
भ्प्_०१।०६।००२।३ वर्तमानो वयस्याद्ये ततः किम् अकरोद्भवान्  
भ्प्_०१।०६।००३।१ स्वायम्भुव कया वृत्त्या वर्तितं ते परं वयः  
भ्प्_०१।०६।००३।३ कथं चेदम् उदस्राक्षीः काले प्राप्ते कलेवरम्  
भ्प्_०१।०६।००४।१ प्राक्कल्पविषयाम् एतां स्मृतिं ते मुनिसत्तम  
भ्प्_०१।०६।००४।३ न ह्येष व्यवधात् काल एष सर्वनिराकृतिः  
भ्प्_०१।०६।००५।० नारद उवाच  
भ्प्_०१।०६।००५।१ भिक्षुभिर्विप्रवसिते विज्ञानादेष्टृभिर्मम  
भ्प्_०१।०६।००५।३ वर्तमानो वयस्याद्ये तत एतदकारषम्  
भ्प्_०१।०६।००६।१ एकात्मजा मे जननी योषिन् मूढा च किङ्करी  
भ्प्_०१।०६।००६।३ मय्यात्मजे ऽनन्यगतौ चक्रे स्नेहानुबन्धनम्  
भ्प्_०१।०६।००७।१ सास्वतन्त्रा न कल्पासीद्योगक्षेमं ममेच्छती  
भ्प्_०१।०६।००७।३ ईशस्य हि वशे लोको योषा दारुमयी यथा  
भ्प्_०१।०६।००८।१ अहं च तद्ब्रह्मकुले ऊषिवांस्तदुपेक्षया  
भ्प्_०१।०६।००८।३ दिग्देशकालाव्युत्पन्नो बालकः पञ्चहायनः  
भ्प्_०१।०६।००९।१ एकदा निर्गतां गेहाद्दुहन्तीं निशि गां पथि  
भ्प्_०१।०६।००९।३ सर्पो ऽदशत् पदा स्पृष्टः कृपणां कालचोदितः  
भ्प्_०१।०६।०१०।१ तदा तदहम् ईशस्य भक्तानां शम् अभीप्सतः  
भ्प्_०१।०६।०१०।३ अनुग्रहं मन्यमानः प्रातिष्ठं दिशम् उत्तराम्  
भ्प्_०१।०६।०११।१ स्फीताञ् जनपदांस्तत्र पुरग्रामव्रजाकरान्  
भ्प्_०१।०६।०११।३ खेटखर्वटवाटीश्च वनान्युपवनानि च  
भ्प्_०१।०६।०१२।१ चित्रधातुविचित्राद्रीन् इभभग्नभुजद्रुमान्  
भ्प्_०१।०६।०१२।३ जलाशयाञ् छिवजलान् नलिनीः सुरसेविताः  
भ्प्_०१।०६।०१३।१ चित्रस्वनैः पत्ररथैर्विभ्रमद्भ्रमरश्रियः  
भ्प्_०१।०६।०१३।३ नलवेणुशरस्तन्ब कुशकीचकगह्वरम्  
भ्प्_०१।०६।०१४।१ एक एवातियातो ऽहम् अद्राक्षं विपिनं महत्  
भ्प्_०१।०६।०१४।३ घोरं प्रतिभयाकारं व्यालोलूकशिवाजिरम्  
भ्प्_०१।०६।०१५।१ परिश्रान्तेन्द्रियात्माहं तृट्परीतो बुभुक्षितः  
भ्प्_०१।०६।०१५।३ स्नात्वा पीत्वा ह्रदे नद्या उपस्पृष्टो गतश्रमः  
भ्प्_०१।०६।०१६।१ तस्मिन् निर्मनुजे ऽरण्ये पिप्पलोपस्थ आश्रितः  
भ्प्_०१।०६।०१६।३ आत्मनात्मानम् आत्मस्थं यथाश्रुतम् अचिन्तयम्  
भ्प्_०१।०६।०१७।१ ध्यायतश्चरणाम्भोजं भावनिर्जितचेतसा  
भ्प्_०१।०६।०१७।३ औत्कण्ठ्याश्रुकलाक्षस्य हृद्यासीन् मे शनैर्हरिः  
भ्प्_०१।०६।०१८।१ प्रेमातिभरनिर्भिन्न पुलकाङ्गो ऽतिनिर्वृतः  
भ्प्_०१।०६।०१८।३ आनन्दसम्प्लवे लीनो नापश्यम् उभयं मुने  
भ्प्_०१।०६।०१९।१ रूपं भगवतो यत् तन् मनःकान्तं शुचापहम्  
भ्प्_०१।०६।०१९।३ अपश्यन् सहसोत्तस्थे वैक्लव्याद्दुर्मना इव  
भ्प्_०१।०६।०२०।१ दिदृक्षुस्तदहं भूयः प्रणिधाय मनो हृदि  
भ्प्_०१।०६।०२०।३ वीक्षमाणो ऽपि नापश्यम् अवितृप्त इवातुरः  
भ्प्_०१।०६।०२१।१ एवं यतन्तं विजने माम् आहागोचरो गिराम्  
भ्प्_०१।०६।०२१।३ गम्भीरश्लक्ष्णया वाचा शुचः प्रशमयन्न् इव  
भ्प्_०१।०६।०२२।१ हन्तास्मिञ् जन्मनि भवान् मा मां द्रष्टुम् इहार्हति  
भ्प्_०१।०६।०२२।३ अविपक्वकषायाणां दुर्दर्शो ऽहं कुयोगिनाम्  
भ्प्_०१।०६।०२३।१ सकृद्यद्दर्शितं रूपम् एतत् कामाय ते ऽनघ  
भ्प्_०१।०६।०२३।३ मत्कामः शनकैः साधु सर्वान् मुञ्चति हृच्छयान्  
भ्प्_०१।०६।०२४।१ सत्सेवयादीर्घयापि जाता मयि दृढा मतिः  
भ्प्_०१।०६।०२४।३ हित्वावद्यम् इमं लोकं गन्ता मज्जनताम् असि  
भ्प्_०१।०६।०२५।१ मतिर्मयि निबद्धेयं न विपद्येत कर्हिचित्  
भ्प्_०१।०६।०२५।३ प्रजासर्गनिरोधे ऽपि स्मृतिश्च मदनुग्रहात्  
भ्प्_०१।०६।०२६।१ एतावदुक्त्वोपरराम तन् महद् भूतं नभोलिङ्गम् अलिङ्गम् ईश्वरम्  
भ्प्_०१।०६।०२६।३ अहं च तस्मै महतां महीयसे शीर्ष्णावनामं विदधे ऽनुकम्पितः  
भ्प्_०१।०६।०२७।१ नामान्यनन्तस्य हतत्रपः पठन् गुह्यानि भद्राणि कृतानि च स्मरन्  
भ्प्_०१।०६।०२७।३ गां पर्यटंस्तुष्टमना गतस्पृहः कालं प्रतीक्षन् विमदो विमत्सरः  
भ्प्_०१।०६।०२८।१ एवं कृष्णमतेर्ब्रह्मन् नासक्तस्यामलात्मनः  
भ्प्_०१।०६।०२८।३ कालः प्रादुरभूत् काले तडित् सौदामनी यथा  
भ्प्_०१।०६।०२९।१ प्रयुज्यमाने मयि तां शुद्धां भागवतीं तनुम्  
भ्प्_०१।०६।०२९।३ आरब्धकर्मनिर्वाणो न्यपतत् पाञ्चभौतिकः  
भ्प्_०१।०६।०३०।१ कल्पान्त इदम् आदाय शयाने ऽम्भस्युदन्वतः  
भ्प्_०१।०६।०३०।३ शिशयिषोरनुप्राणं विविशे ऽन्तरहं विभोः  
भ्प्_०१।०६।०३१।१ सहस्रयुगपर्यन्ते उत्थायेदं सिसृक्षतः  
भ्प्_०१।०६।०३१।३ मरीचिमिश्रा ऋषयः प्राणेभ्यो ऽहं च जज्ञिरे  
भ्प्_०१।०६।०३२।१ अन्तर्बहिश्च लोकांस्त्रीन् पर्येम्यस्कन्दितव्रतः  
भ्प्_०१।०६।०३२।३ अनुग्रहान् महाविष्णोरविघातगतिः क्वचित्  
भ्प्_०१।०६।०३३।१ देवदत्ताम् इमां वीणां स्वरब्रह्मविभूषिताम्  
भ्प्_०१।०६।०३३।३ मूर्च्छयित्वा हरिकथां गायमानश्चराम्यहम्  
भ्प्_०१।०६।०३४।१ प्रगायतः स्ववीर्याणि तीर्थपादः प्रियश्रवाः  
भ्प्_०१।०६।०३४।३ आहूत इव मे शीघ्रं दर्शनं याति चेतसि  
भ्प्_०१।०६।०३५।१ एतद्ध्यातुरचित्तानां मात्रास्पर्शेच्छया मुहुः  
भ्प्_०१।०६।०३५।३ भवसिन्धुप्लवो दृष्टो हरिचर्यानुवर्णनम्  
भ्प्_०१।०६।०३६।१ यमादिभिर्योगपथैः कामलोभहतो मुहुः  
भ्प्_०१।०६।०३६।३ मुकुन्दसेवया यद्वत् तथात्माद्धा न शाम्यति  
भ्प्_०१।०६।०३७।१ सर्वं तदिदम् आख्यातं यत् पृष्टो ऽहं त्वयानघ  
भ्प्_०१।०६।०३७।३ जन्मकर्मरहस्यं मे भवतश्चात्मतोषणम्  
भ्प्_०१।०६।०३८।० सूत उवाच  
भ्प्_०१।०६।०३८।१ एवं सम्भाष्य भगवान् नारदो वासवीसुतम्  
भ्प्_०१।०६।०३८।३ आमन्त्र्य वीणां रणयन् ययौ यादृच्छिको मुनिः  
भ्प्_०१।०६।०३९।१ अहो देवर्षिर्धन्यो ऽयं यत्कीर्तिं शार्ङ्गधन्वनः  
भ्प्_०१।०६।०३९।३ गायन् माद्यन्न् इदं तन्त्र्या रमयत्यातुरं जगत्  
भ्प्_०१।०७।००१।० शौनक उवाच  
भ्प्_०१।०७।००१।१ निर्गते नारदे सूत भगवान् बादरायणः  
भ्प्_०१।०७।००१।१ श्रुतवांस्तदभिप्रेतं ततः किम् अकरोद्विभुः  
भ्प्_०१।०७।००२।० सूत उवाच  
भ्प्_०१।०७।००२।१ ब्रह्मनद्यां सरस्वत्याम् आश्रमः पश्चिमे तटे  
भ्प्_०१।०७।००२।३ शम्याप्रास इति प्रोक्त ऋषीणां सत्रवर्धनः  
भ्प्_०१।०७।००३।१ तस्मिन् स्व आश्रमे व्यासो बदरीषण्डमण्डिते  
भ्प्_०१।०७।००३।३ आसीनो ऽप उपस्पृश्य प्रणिदध्यौ मनः स्वयम्  
भ्प्_०१।०७।००४।१ भक्तियोगेन मनसि सम्यक् प्रणिहिते ऽमले  
भ्प्_०१।०७।००४।३ अपश्यत् पुरुषं पूर्णं मायां च तदपाश्रयम्  
भ्प्_०१।०७।००५।१ यया सम्मोहितो जीव आत्मानं त्रिगुणात्मकम्  
भ्प्_०१।०७।००५।३ परो ऽपि मनुते ऽनर्थं तत्कृतं चाभिपद्यते  
भ्प्_०१।०७।००६।१ अनर्थोपशमं साक्षाद्भक्तियोगम् अधोक्षजे  
भ्प्_०१।०७।००६।३ लोकस्याजानतो विद्वांश्चक्रे सात्वतसंहिताम्  
भ्प्_०१।०७।००७।१ यस्यां वै श्रूयमाणायां कृष्णे परमपूरुषे  
भ्प्_०१।०७।००७।३ भक्तिरुत्पद्यते पुंसः शोकमोहभयापहा  
भ्प्_०१।०७।००८।१ स संहितां भागवतीं कृत्वानुक्रम्य चात्मजम्  
भ्प्_०१।०७।००८।३ शुकम् अध्यापयाम् आस निवृत्तिनिरतं मुनिः  
भ्प्_०१।०७।००९।० शौनक उवाच  
भ्प्_०१।०७।००९।१ स वै निवृत्तिनिरतः सर्वत्रोपेक्षको मुनिः  
भ्प्_०१।०७।००९।३ कस्य वा बृहतीम् एताम् आत्मारामः समभ्यसत्  
भ्प्_०१।०७।०१०।० सूत उवाच  
भ्प्_०१।०७।०१०।१ आत्मारामाश्च मुनयो निर्ग्रन्था अप्युरुक्रमे  
भ्प्_०१।०७।०१०।३ कुर्वन्त्यहैतुकीं भक्तिम् इत्थम्भूतगुणो हरिः  
भ्प्_०१।०७।०११।१ हरेर्गुणाक्षिप्तमतिर्भगवान् बादरायणिः  
भ्प्_०१।०७।०११।३ अध्यगान् महदाख्यानं नित्यं विष्णुजनप्रियः  
भ्प्_०१।०७।०१२।१ परीक्षितो ऽथ राजर्षेर्जन्मकर्मविलापनम्  
भ्प्_०१।०७।०१२।३ संस्थां च पाण्डुपुत्राणां वक्ष्ये कृष्णकथोदयम्  
भ्प्_०१।०७।०१३।१ यदा मृधे कौरवसृञ्जयानां वीरेष्वथो वीरगतिं गतेषु  
भ्प्_०१।०७।०१३।३ वृकोदराविद्धगदाभिमर्श भग्नोरुदण्डे धृतराष्ट्रपुत्रे  
भ्प्_०१।०७।०१४।१ भर्तुः प्रियं द्रौणिरिति स्म पश्यन् कृष्णासुतानां स्वपतां शिरांसि  
भ्प्_०१।०७।०१४।३ उपाहरद्विप्रियम् एव तस्य जुगुप्सितं कर्म विगर्हयन्ति  
भ्प्_०१।०७।०१५।१ माता शिशूनां निधनं सुतानां निशम्य घोरं परितप्यमाना  
भ्प्_०१।०७।०१५।३ तदारुदद्वाष्पकलाकुलाक्षी तां सान्त्वयन्न् आह किरीटमाली  
भ्प्_०१।०७।०१६।१ तदा शुचस्ते प्रमृजामि भद्रे यद्ब्रह्मबन्धोः शिर आततायिनः  
भ्प्_०१।०७।०१६।३ गाण्डीवमुक्तैर्विशिखैरुपाहरे त्वाक्रम्य यत् स्नास्यसि दग्धपुत्रा  
भ्प्_०१।०७।०१७।१ इति प्रियां वल्गुविचित्रजल्पैः स सान्त्वयित्वाच्युतमित्रसूतः  
भ्प्_०१।०७।०१७।३ अन्वाद्रवद्दंशित उग्रधन्वा कपिध्वजो गुरुपुत्रं रथेन  
भ्प्_०१।०७।०१८।१ तम् आपतन्तं स विलक्ष्य दूरात् कुमारहोद्विग्नमना रथेन  
भ्प्_०१।०७।०१८।३ पराद्रवत् प्राणपरीप्सुरुर्व्यां यावद्गमं रुद्रभयाद्यथा कः  
भ्प्_०१।०७।०१९।१ यदाशरणम् आत्मानम् ऐक्षत श्रान्तवाजिनम्  
भ्प्_०१।०७।०१९।३ अस्त्रं ब्रह्मशिरो मेने आत्मत्राणं द्विजात्मजः  
भ्प्_०१।०७।०२०।१ अथोपस्पृश्य सलिलं सन्दधे तत् समाहितः  
भ्प्_०१।०७।०२०।३ अजानन्न् अपि संहारं प्राणकृच्छ्र उपस्थिते  
भ्प्_०१।०७।०२१।१ ततः प्रादुष्कृतं तेजः प्रचण्डं सर्वतो दिशम्  
भ्प्_०१।०७।०२१।३ प्राणापदम् अभिप्रेक्ष्य विष्णुं जिष्णुरुवाच ह  
भ्प्_०१।०७।०२२।० अर्जुन उवाच  
भ्प्_०१।०७।०२२।१ कृष्ण कृष्ण महाबाहो भक्तानाम् अभयङ्कर  
भ्प्_०१।०७।०२२।३ त्वम् एको दह्यमानानाम् अपवर्गो ऽसि संसृतेः  
भ्प्_०१।०७।०२३।१ त्वम् आद्यः पुरुषः साक्षादीश्वरः प्रकृतेः परः  
भ्प्_०१।०७।०२३।३ मायां व्युदस्य चिच्छक्त्या कैवल्ये स्थित आत्मनि  
भ्प्_०१।०७।०२४।१ स एव जीवलोकस्य मायामोहितचेतसः  
भ्प्_०१।०७।०२४।३ विधत्से स्वेन वीर्येण श्रेयो धर्मादिलक्षणम्  
भ्प्_०१।०७।०२५।१ तथायं चावतारस्ते भुवो भारजिहीर्षया  
भ्प्_०१।०७।०२५।३ स्वानां चानन्यभावानाम् अनुध्यानाय चासकृत्  
भ्प्_०१।०७।०२६।१ किम् इदं स्वित् कुतो वेति देवदेव न वेद्म्यहम्  
भ्प्_०१।०७।०२६।३ सर्वतो मुखम् आयाति तेजः परमदारुणम्  
भ्प्_०१।०७।०२७।० श्रीभगवान् उवाच  
भ्प्_०१।०७।०२७।१ वेत्थेदं द्रोणपुत्रस्य ब्राह्मम् अस्त्रं प्रदर्शितम्  
भ्प्_०१।०७।०२७।३ नैवासौ वेद संहारं प्राणबाध उपस्थिते  
भ्प्_०१।०७।०२८।१ न ह्यस्यान्यतमं किञ्चिदस्त्रं प्रत्यवकर्शनम्  
भ्प्_०१।०७।०२८।३ जह्यस्त्रतेज उन्नद्धम् अस्त्रज्ञो ह्यस्त्रतेजसा  
भ्प्_०१।०७।०२९।० सूत उवाच  
भ्प्_०१।०७।०२९।१ श्रुत्वा भगवता प्रोक्तं फाल्गुनः परवीरहा  
भ्प्_०१।०७।०२९।३ स्पृष्ट्वापस्तं परिक्रम्य ब्राह्मं ब्राह्मास्त्रं सन्दधे  
भ्प्_०१।०७।०३०।१ संहत्यान्योन्यम् उभयोस्तेजसी शरसंवृते  
भ्प्_०१।०७।०३०।३ आवृत्य रोदसी खं च ववृधाते ऽर्कवह्निवत्  
भ्प्_०१।०७।०३१।१ दृष्ट्वास्त्रतेजस्तु तयोस्त्रील् लोकान् प्रदहन् महत्  
भ्प्_०१।०७।०३१।३ दह्यमानाः प्रजाः सर्वाः सांवर्तकम् अमंसत  
भ्प्_०१।०७।०३२।१ प्रजोपद्रवम् आलक्ष्य लोकव्यतिकरं च तम्  
भ्प्_०१।०७।०३२।३ मतं च वासुदेवस्य सञ्जहारार्जुनो द्वयम्  
भ्प्_०१।०७।०३३।१ तत आसाद्य तरसा दारुणं गौतमीसुतम्  
भ्प्_०१।०७।०३३।३ बबन्धामर्षताम्राक्षः पशुं रशनया यथा  
भ्प्_०१।०७।०३४।१ शिबिराय निनीषन्तं रज्ज्वा बद्ध्वा रिपुं बलात्  
भ्प्_०१।०७।०३४।३ प्राहार्जुनं प्रकुपितो भगवान् अम्बुजेक्षणः  
भ्प्_०१।०७।०३५।१ मैनं पार्थार्हसि त्रातुं ब्रह्मबन्धुम् इमं जहि  
भ्प्_०१।०७।०३५।३ यो ऽसावनागसः सुप्तान् अवधीन् निशि बालकान्  
भ्प्_०१।०७।०३६।१ मत्तं प्रमत्तम् उन्मत्तं सुप्तं बालं स्त्रियं जडम्  
भ्प्_०१।०७।०३६।३ प्रपन्नं विरथं भीतं न रिपुं हन्ति धर्मवित्  
भ्प्_०१।०७।०३७।१ स्वप्राणान् यः परप्राणैः प्रपुष्णात्यघृणः खलः  
भ्प्_०१।०७।०३७।३ तद्वधस्तस्य हि श्रेयो यद्दोषाद्यात्यधः पुमान्  
भ्प्_०१।०७।०३८।१ प्रतिश्रुतं च भवता पाञ्चाल्यै शृण्वतो मम  
भ्प्_०१।०७।०३८।३ आहरिष्ये शिरस्तस्य यस्ते मानिनि पुत्रहा  
भ्प्_०१।०७।०३९।१ तदसौ वध्यतां पाप आतताय्यात्मबन्धुहा  
भ्प्_०१।०७।०३९।३ भर्तुश्च विप्रियं वीर कृतवान् कुलपांसनः  
भ्प्_०१।०७।०४०।० सूत उवाच  
भ्प्_०१।०७।०४०।१ एवं परीक्षता धर्मं पार्थः कृष्णेन चोदितः  
भ्प्_०१।०७।०४०।३ नैच्छद्धन्तुं गुरुसुतं यद्यप्यात्महनं महान्  
भ्प्_०१।०७।०४१।१ अथोपेत्य स्वशिबिरं गोविन्दप्रियसारथिः  
भ्प्_०१।०७।०४१।३ न्यवेदयत् तं प्रियायै शोचन्त्या आत्मजान् हतान्  
भ्प्_०१।०७।०४२।१ तथाहृतं पशुवत् पाशबद्धम् अवाङ्मुखं कर्मजुगुप्सितेन  
भ्प्_०१।०७।०४२।३ निरीक्ष्य कृष्णापकृतं गुरोः सुतं वामस्वभावा कृपया ननाम च  
भ्प्_०१।०७।०४३।१ उवाच चासहन्त्यस्य बन्धनानयनं सती  
भ्प्_०१।०७।०४३।३ मुच्यतां मुच्यताम् एष ब्राह्मणो नितरां गुरुः  
भ्प्_०१।०७।०४४।१ सरहस्यो धनुर्वेदः सविसर्गोपसंयमः  
भ्प्_०१।०७।०४४।३ अस्त्रग्रामश्च भवता शिक्षितो यदनुग्रहात्  
भ्प्_०१।०७।०४५।१ स एष भगवान् द्रोणः प्रजारूपेण वर्तते  
भ्प्_०१।०७।०४५।३ तस्यात्मनो ऽर्धं पत्न्यास्ते नान्वगाद्वीरसूः कृपी  
भ्प्_०१।०७।०४६।१ तद्धर्मज्ञ महाभाग भवद्भिर्गौरवं कुलम्  
भ्प्_०१।०७।०४६।३ वृजिनं नार्हति प्राप्तुं पूज्यं वन्द्यम् अभीक्ष्णशः  
भ्प्_०१।०७।०४७।१ मा रोदीदस्य जननी गौतमी पतिदेवता  
भ्प्_०१।०७।०४७।३ यथाहं मृतवत्सार्ता रोदिम्यश्रुमुखी मुहुः  
भ्प्_०१।०७।०४८।१ यैः कोपितं ब्रह्मकुलं राजन्यैरजितात्मभिः  
भ्प्_०१।०७।०४८।३ तत् कुलं प्रदहत्याशु सानुबन्धं शुचार्पितम्  
भ्प्_०१।०७।०४९।० सूत उवाच  
भ्प्_०१।०७।०४९।१ धर्म्यं न्याय्यं सकरुणं निर्व्यलीकं समं महत्  
भ्प्_०१।०७।०४९।३ राजा धर्मसुतो राज्ञ्याःप्रत्यनन्दद्वचो द्विजाः  
भ्प्_०१।०७।०५०।१ नकुलः सहदेवश्च युयुधानो धनञ्जयः  
भ्प्_०१।०७।०५०।३ भगवान् देवकीपुत्रो ये चान्ये याश्च योषितः  
भ्प्_०१।०७।०५१।१ तत्राहामर्षितो भीमस्तस्य श्रेयान् वधः स्मृतः  
भ्प्_०१।०७।०५१।३ न भर्तुर्नात्मनश्चार्थे यो ऽहन् सुप्तान् शिशून् वृथा  
भ्प्_०१।०७।०५२।१ निशम्य भीमगदितं द्रौपद्याश्च चतुर्भुजः  
भ्प्_०१।०७।०५२।३ आलोक्य वदनं सख्युरिदम् आह हसन्न् इव  
भ्प्_०१।०७।०५३।० श्रीभगवान् उवाच  
भ्प्_०१।०७।०५३।१ ब्रह्मबन्धुर्न हन्तव्य आततायी वधार्हणः  
भ्प्_०१।०७।०५३।३ मयैवोभयम् आम्नातं परिपाह्यनुशासनम्  
भ्प्_०१।०७।०५४।१ कुरु प्रतिश्रुतं सत्यं यत् तत् सान्त्वयता प्रियाम्  
भ्प्_०१।०७।०५४।३ प्रियं च भीमसेनस्य पाञ्चाल्या मह्यम् एव च  
भ्प्_०१।०७।०५५।० सूत उवाच  
भ्प्_०१।०७।०५५।१ अर्जुनः सहसाज्ञाय हरेर्हार्दम् अथासिना  
भ्प्_०१।०७।०५५।३ मणिं जहार मूर्धन्यं द्विजस्य सहमूर्धजम्  
भ्प्_०१।०७।०५६।१ विमुच्य रशनाबद्धं बालहत्याहतप्रभम्  
भ्प्_०१।०७।०५६।३ तेजसा मणिना हीनं शिबिरान् निरयापयत्  
भ्प्_०१।०७।०५७।१ वपनं द्रविणादानं स्थानान् निर्यापणं तथा  
भ्प्_०१।०७।०५७।३ एष हि ब्रह्मबन्धूनां वधो नान्यो ऽस्ति दैहिकः  
भ्प्_०१।०७।०५८।१ पुत्रशोकातुराः सर्वे पाण्डवाः सह कृष्णया  
भ्प्_०१।०७।०५८।३ स्वानां मृतानां यत् कृत्यं चक्रुर्निर्हरणादिकम्  
भ्प्_०१।०८।००१।० सूत उवाच  
भ्प्_०१।०८।००१।१ अथ ते सम्परेतानां स्वानाम् उदकम् इच्छताम्  
भ्प्_०१।०८।००१।३ दातुं सकृष्णा गङ्गायां पुरस्कृत्य ययुः स्त्रियः  
भ्प्_०१।०८।००२।१ ते निनीयोदकं सर्वे विलप्य च भृशं पुनः  
भ्प्_०१।०८।००२।३ आप्लुता हरिपादाब्जरजःपूतसरिज्जले  
भ्प्_०१।०८।००३।१ तत्रासीनं कुरुपतिं धृतराष्ट्रं सहानुजम्  
भ्प्_०१।०८।००३।३ गान्धारीं पुत्रशोकार्तां पृथां कृष्णां च माधवः  
भ्प्_०१।०८।००४।१ सान्त्वयाम् आस मुनिभिर्हतबन्धूञ् शुचार्पितान्  
भ्प्_०१।०८।००४।३ भूतेषु कालस्य गतिं दर्शयन् न प्रतिक्रियाम्  
भ्प्_०१।०८।००५।१ साधयित्वाजातशत्रोः स्वं राज्यं कितवैर्हृतम्  
भ्प्_०१।०८।००५।३ घातयित्वासतो राज्ञः कचस्पर्शक्षतायुषः  
भ्प्_०१।०८।००६।१ याजयित्वाश्वमेधैस्तं त्रिभिरुत्तमकल्पकैः  
भ्प्_०१।०८।००६।३ तद्यशः पावनं दिक्षु शतमन्योरिवातनोत्  
भ्प्_०१।०८।००७।१ आमन्त्र्य पाण्डुपुत्रांश्च शैनेयोद्धवसंयुतः  
भ्प्_०१।०८।००७।३ द्वैपायनादिभिर्विप्रैः पूजितैः प्रतिपूजितः  
भ्प्_०१।०८।००८।१ गन्तुं कृतमतिर्ब्रह्मन् द्वारकां रथम् आस्थितः  
भ्प्_०१।०८।००८।३ उपलेभे ऽभिधावन्तीम् उत्तरां भयविह्वलाम्  
भ्प्_०१।०८।००९।० उत्तरोवाच  
भ्प्_०१।०८।००९।१ पाहि पाहि महायोगिन् देवदेव जगत्पते  
भ्प्_०१।०८।००९।३ नान्यं त्वदभयं पश्ये यत्र मृत्युः परस्परम्  
भ्प्_०१।०८।०१०।१ अभिद्रवति माम् ईश शरस्तप्तायसो विभो  
भ्प्_०१।०८।०१०।३ कामं दहतु मां नाथ मा मे गर्भो निपात्यताम्  
भ्प्_०१।०८।०११।० सूत उवाच  
भ्प्_०१।०८।०११।१ उपधार्य वचस्तस्या भगवान् भक्तवत्सलः  
भ्प्_०१।०८।०११।३ अपाण्डवम् इदं कर्तुं द्रौणेरस्त्रम् अबुध्यत  
भ्प्_०१।०८।०१२।१ तर्ह्येवाथ मुनिश्रेष्ठ पाण्डवाः पञ्च सायकान्  
भ्प्_०१।०८।०१२।३ आत्मनो ऽभिमुखान् दीप्तान् आलक्ष्यास्त्राण्युपाददुः  
भ्प्_०१।०८।०१३।१ व्यसनं वीक्ष्य तत् तेषाम् अनन्यविषयात्मनाम्  
भ्प्_०१।०८।०१३।३ सुदर्शनेन स्वास्त्रेण स्वानां रक्षां व्यधाद्विभुः  
भ्प्_०१।०८।०१४।१ अन्तःस्थः सर्वभूतानाम् आत्मा योगेश्वरो हरिः  
भ्प्_०१।०८।०१४।३ स्वमाययावृणोद्गर्भं वैराट्याः कुरुतन्तवे  
भ्प्_०१।०८।०१५।१ यद्यप्यस्त्रं ब्रह्मशिरस्त्वमोघं चाप्रतिक्रियम्  
भ्प्_०१।०८।०१५।३ वैष्णवं तेज आसाद्य समशाम्यद्भृगूद्वह  
भ्प्_०१।०८।०१६।१ मा मंस्था ह्येतदाश्चर्यं सर्वाश्चर्यमये ञ्च्युते  
भ्प्_०१।०८।०१६।३ य इदं मायया देव्या सृजत्यवति हन्त्यजः  
भ्प्_०१।०८।०१७।१ ब्रह्मतेजोविनिर्मुक्तैरात्मजैः सह कृष्णया  
भ्प्_०१।०८।०१७।३ प्रयाणाभिमुखं कृष्णम् इदम् आह पृथा सती  
भ्प्_०१।०८।०१८।० कुन्त्युवाच  
भ्प्_०१।०८।०१८।१ नमस्ये पुरुषं त्वाद्यम् ईश्वरं प्रकृतेः परम्  
भ्प्_०१।०८।०१८।३ अलक्ष्यं सर्वभूतानाम् अन्तर्बहिरवस्थितम्  
भ्प्_०१।०८।०१९।१ मायाजवनिकाच्छन्नम् अज्ञाधोक्षजम् अव्ययम्  
भ्प्_०१।०८।०१९।३ न लक्ष्यसे मूढदृशा नटो नाट्यधरो यथा  
भ्प्_०१।०८।०२०।१ तथा परमहंसानां मुनीनाम् अमलात्मनाम्  
भ्प्_०१।०८।०२०।३ भक्तियोगविधानार्थं कथं पश्येम हि स्त्रियः  
भ्प्_०१।०८।०२१।१ कृष्णाय वासुदेवाय देवकीनन्दनाय च  
भ्प्_०१।०८।०२१।३ नन्दगोपकुमाराय गोविन्दाय नमो नमः  
भ्प्_०१।०८।०२२।१ नमः पङ्कजनाभाय नमः पङ्कजमालिने  
भ्प्_०१।०८।०२२।३ नमः पङ्कजनेत्राय नमस्ते पङ्कजाङ्घ्रये  
भ्प्_०१।०८।०२३।१ यथा हृषीकेश खलेन देवकी कंसेन रुद्धातिचिरं शुचार्पिता  
भ्प्_०१।०८।०२३।३ विमोचिताहं च सहात्मजा विभो त्वयैव नाथेन मुहुर्विपद्गणात्  
भ्प्_०१।०८।०२४।१ विषान् महाग्नेः पुरुषाददर्शनाद् असत्सभाया वनवासकृच्छ्रतः  
भ्प्_०१।०८।०२४।३ मृधे मृधे ऽनेकमहारथास्त्रतो द्रौण्यस्त्रतश्चास्म हरे ऽभिरक्षिताः  
भ्प्_०१।०८।०२५।१ विपदः सन्तु ताः शश्वत् तत्र तत्र जगद्गुरो  
भ्प्_०१।०८।०२५।३ भवतो दर्शनं यत् स्यादपुनर्भवदर्शनम्  
भ्प्_०१।०८।०२६।१ जन्मैश्वर्यश्रुतश्रीभिरेधमानमदः पुमान्  
भ्प्_०१।०८।०२६।३ नैवार्हत्यभिधातुं वै त्वाम् अकिञ्चनगोचरम्  
भ्प्_०१।०८।०२७।१ नमो ऽकिञ्चनवित्ताय निवृत्तगुणवृत्तये  
भ्प्_०१।०८।०२७।३ आत्मारामाय शान्ताय कैवल्यपतये नमः  
भ्प्_०१।०८।०२८।१ मन्ये त्वां कालम् ईशानम् अनादिनिधनं विभुम्  
भ्प्_०१।०८।०२८।३ समं चरन्तं सर्वत्र भूतानां यन् मिथः कलिः  
भ्प्_०१।०८।०२९।१ न वेद कश्चिद्भगवंश्चिकीर्षितं तवेहमानस्य नृणां विडम्बनम्  
भ्प्_०१।०८।०२९।३ न यस्य कश्चिद्दयितो ऽस्ति कर्हिचिद् द्वेष्यश्च यस्मिन् विषमा मतिर्नृणाम्  
भ्प्_०१।०८।०३०।१ जन्म कर्म च विश्वात्मन्न् अजस्याकर्तुरात्मनः  
भ्प्_०१।०८।०३०।३ तिर्यङ्नॄषिषु यादःसु तदत्यन्तविडम्बनम्  
भ्प्_०१।०८।०३१।१ गोप्याददे त्वयि कृतागसि दाम तावद् या ते दशाश्रुकलिलाञ्जनसम्भ्रमाक्षम्  
भ्प्_०१।०८।०३१।३ वक्त्रं निनीय भयभावनया स्थितस्य सा मां विमोहयति भीरपि यद्बिभेति  
भ्प्_०१।०८।०३२।१ केचिदाहुरजं जातं पुण्यश्लोकस्य कीर्तये  
भ्प्_०१।०८।०३२।३ यदोः प्रियस्यान्ववाये मलयस्येव चन्दनम्  
भ्प्_०१।०८।०३३।१ अपरे वसुदेवस्य देवक्यां याचितो ऽभ्यगात्  
भ्प्_०१।०८।०३३।३ अजस्त्वम् अस्य क्षेमाय वधाय च सुरद्विषाम्  
भ्प्_०१।०८।०३४।१ भारावतारणायान्ये भुवो नाव इवोदधौ  
भ्प्_०१।०८।०३४।३ सीदन्त्या भूरिभारेण जातो ह्यात्मभुवार्थितः  
भ्प्_०१।०८।०३५।१ भवे ऽस्मिन् क्लिश्यमानानाम् अविद्याकामकर्मभिः  
भ्प्_०१।०८।०३५।३ श्रवणस्मरणार्हाणि करिष्यन्न् इति केचन  
भ्प्_०१।०८।०३६।१ शृण्वन्ति गायन्ति गृणन्त्यभीक्ष्णशः स्मरन्ति नन्दन्ति तवेहितं जनाः  
भ्प्_०१।०८।०३६।३ त एव पश्यन्त्यचिरेण तावकं भवप्रवाहोपरमं पदाम्बुजम्  
भ्प्_०१।०८।०३७।१ अप्यद्य नस्त्वं स्वकृतेहित प्रभो जिहाससि स्वित् सुहृदो ऽनुजीविनः  
भ्प्_०१।०८।०३७।३ येषां न चान्यद्भवतः पदाम्बुजात् परायणं राजसु योजितांहसाम्  
भ्प्_०१।०८।०३८।१ के वयं नामरूपाभ्यां यदुभिः सह पाण्डवाः  
भ्प्_०१।०८।०३८।३ भवतो ऽदर्शनं यर्हि हृषीकाणाम् इवेशितुः  
भ्प्_०१।०८।०३९।१ नेयं शोभिष्यते तत्र यथेदानीं गदाधर  
भ्प्_०१।०८।०३९।३ त्वत्पदैरङ्किता भाति स्वलक्षणविलक्षितैः  
भ्प्_०१।०८।०४०।१ इमे जनपदाः स्वृद्धाः सुपक्वौषधिवीरुधः  
भ्प्_०१।०८।०४०।३ वनाद्रिनद्युदन्वन्तो ह्येधन्ते तव वीक्षितैः  
भ्प्_०१।०८।०४१।१ अथ विश्वेश विश्वात्मन् विश्वमूर्ते स्वकेषु मे  
भ्प्_०१।०८।०४१।३ स्नेहपाशम् इमं छिन्धि दृढं पाण्डुषु वृष्णिषु  
भ्प्_०१।०८।०४२।१ त्वयि मे ऽनन्यविषया मतिर्मधुपते ऽसकृत्  
भ्प्_०१।०८।०४२।३ रतिम् उद्वहतादद्धा गङ्गेवौघम् उदन्वति  
भ्प्_०१।०८।०४३।१ श्रीकृष्ण कृष्णसख वृष्ण्यृषभावनिध्रुग् राजन्यवंशदहनानपवर्गवीर्य  
भ्प्_०१।०८।०४३।३ गोविन्द गोद्विजसुरार्तिहरावतार योगेश्वराखिलगुरो भगवन् नमस्ते  
भ्प्_०१।०८।०४४।० सूत उवाच  
भ्प्_०१।०८।०४४।१ पृथयेत्थं कलपदैः परिणूताखिलोदयः  
भ्प्_०१।०८।०४४।३ मन्दं जहास वैकुण्ठो मोहयन्न् इव मायया  
भ्प्_०१।०८।०४५।१ तां बाढम् इत्युपामन्त्र्य प्रविश्य गजसाह्वयम्  
भ्प्_०१।०८।०४५।३ स्त्रियश्च स्वपुरं यास्यन् प्रेम्णा राज्ञा निवारितः  
भ्प्_०१।०८।०४६।१ व्यासाद्यैरीश्वरेहाज्ञैः कृष्णेनाद्भुतकर्मणा  
भ्प्_०१।०८।०४६।३ प्रबोधितो ऽपीतिहासैर्नाबुध्यत शुचार्पितः  
भ्प्_०१।०८।०४७।१ आह राजा धर्मसुतश्चिन्तयन् सुहृदां वधम्  
भ्प्_०१।०८।०४७।३ प्राकृतेनात्मना विप्राः स्नेहमोहवशं गतः  
भ्प्_०१।०८।०४८।१ अहो मे पश्यताज्ञानं हृदि रूढं दुरात्मनः  
भ्प्_०१।०८।०४८।३ पारक्यस्यैव देहस्य बह्व्यो मे ऽक्षौहिणीर्हताः  
भ्प्_०१।०८।०४९।१ बालद्विजसुहृन्मित्र पितृभ्रातृगुरुद्रुहः  
भ्प्_०१।०८।०४९।३ न मे स्यान् निरयान् मोक्षो ह्यपि वर्षायुतायुतैः  
भ्प्_०१।०८।०५०।१ नैनो राज्ञः प्रजाभर्तुर्धर्मयुद्धे वधो द्विषाम्  
भ्प्_०१।०८।०५०।३ इति मे न तु बोधाय कल्पते शासनं वचः  
भ्प्_०१।०८।०५१।१ स्त्रीणां मद्धतबन्धूनां द्रोहो यो ऽसाविहोत्थितः  
भ्प्_०१।०८।०५१।३ कर्मभिर्गृहमेधीयैर्नाहं कल्पो व्यपोहितुम्  
भ्प्_०१।०८।०५२।१ यथा पङ्केन पङ्काम्भः सुरया वा सुराकृतम्  
भ्प्_०१।०८।०५२।३ भूतहत्यां तथैवैकां न यज्ञैर्मार्ष्टुम् अर्हति  
भ्प्_०१।०९।००१।० सूत उवाच  
भ्प्_०१।०९।००१।१ इति भीतः प्रजाद्रोहात् सर्वधर्मविवित्सया  
भ्प्_०१।०९।००१।३ ततो विनशनं प्रागाद्यत्र देवव्रतो ऽपतत्  
भ्प्_०१।०९।००२।१ तदा ते भ्रातरः सर्वे सदश्वैः स्वर्णभूषितैः  
भ्प्_०१।०९।००२।३ अन्वगच्छन् रथैर्विप्रा व्यासधौम्यादयस्तथा  
भ्प्_०१।०९।००३।१ भगवान् अपि विप्रर्षे रथेन सधनञ्जयः  
भ्प्_०१।०९।००३।३ स तैर्व्यरोचत नृपः कुवेर इव गुह्यकैः  
भ्प्_०१।०९।००४।१ दृष्ट्वा निपतितं भूमौ दिवश्च्युतम् इवामरम्  
भ्प्_०१।०९।००४।३ प्रणेमुः पाण्डवा भीष्मं सानुगाः सह चक्रिणा  
भ्प्_०१।०९।००५।१ तत्र ब्रह्मर्षयः सर्वे देवर्षयश्च सत्तम  
भ्प्_०१।०९।००५।३ राजर्षयश्च तत्रासन् द्रष्टुं भरतपुङ्गवम्  
भ्प्_०१।०९।००६।१ पर्वतो नारदो धौम्यो भगवान् बादरायणः  
भ्प्_०१।०९।००६।३ बृहदश्वो भरद्वाजः सशिष्यो रेणुकासुतः  
भ्प्_०१।०९।००७।१ वसिष्ठ इन्द्रप्रमदस्त्रितो गृत्समदो ऽसितः  
भ्प्_०१।०९।००७।३ कक्षीवान् गौतमो ऽत्रिश्च कौशिको ऽथ सुदर्शनः  
भ्प्_०१।०९।००८।१ अन्ये च मुनयो ब्रह्मन् ब्रह्मरातादयो ऽमलाः  
भ्प्_०१।०९।००८।३ शिष्यैरुपेता आजग्मुः कश्यपाङ्गिरसादयः  
भ्प्_०१।०९।००९।१ तान् समेतान् महाभागान् उपलभ्य वसूत्तमः  
भ्प्_०१।०९।००९।३ पूजयाम् आस धर्मज्ञो देशकालविभागवित्  
भ्प्_०१।०९।०१०।१ कृष्णं च तत्प्रभावज्ञ आसीनं जगदीश्वरम्  
भ्प्_०१।०९।०१०।३ हृदिस्थं पूजयाम् आस माययोपात्तविग्रहम्  
भ्प्_०१।०९।०११।१ पाण्डुपुत्रान् उपासीनान् प्रश्रयप्रेमसङ्गतान्  
भ्प्_०१।०९।०११।३ अभ्याचष्टानुरागाश्रैरन्धीभूतेन चक्षुषा  
भ्प्_०१।०९।०१२।१ अहो कष्टम् अहो ऽन्याय्यं यद्यूयं धर्मनन्दनाः  
भ्प्_०१।०९।०१२।३ जीवितुं नार्हथ क्लिष्टं विप्रधर्माच्युताश्रयाः  
भ्प्_०१।०९।०१३।१ संस्थिते ऽतिरथे पाण्डौ पृथा बालप्रजा वधूः  
भ्प्_०१।०९।०१३।३ युष्मत्कृते बहून् क्लेशान् प्राप्ता तोकवती मुहुः  
भ्प्_०१।०९।०१४।१ सर्वं कालकृतं मन्ये भवतां च यदप्रियम्  
भ्प्_०१।०९।०१४।३ सपालो यद्वशे लोको वायोरिव घनावलिः  
भ्प्_०१।०९।०१५।१ यत्र धर्मसुतो राजा गदापाणिर्वृकोदरः  
भ्प्_०१।०९।०१५।३ कृष्णो ऽस्त्री गाण्डिवं चापं सुहृत् कृष्णस्ततो विपत्  
भ्प्_०१।०९।०१६।१ न ह्यस्य कर्हिचिद्राजन् पुमान् वेद विधित्सितम्  
भ्प्_०१।०९।०१६।३ यद्विजिज्ञासया युक्ता मुह्यन्ति कवयो ऽपि हि  
भ्प्_०१।०९।०१७।१ तस्मादिदं दैवतन्त्रं व्यवस्य भरतर्षभ  
भ्प्_०१।०९।०१७।३ तस्यानुविहितो ऽनाथा नाथ पाहि प्रजाः प्रभो  
भ्प्_०१।०९।०१८।१ एष वै भगवान् साक्षादाद्यो नारायणः पुमान्  
भ्प्_०१।०९।०१८।३ मोहयन् मायया लोकं गूढश्चरति वृष्णिषु  
भ्प्_०१।०९।०१९।१ अस्यानुभावं भगवान् वेद गुह्यतमं शिवः  
भ्प्_०१।०९।०१९।३ देवर्षिर्नारदः साक्षाद्भगवान् कपिलो नृप  
भ्प्_०१।०९।०२०।१ यं मन्यसे मातुलेयं प्रियं मित्रं सुहृत्तमम्  
भ्प्_०१।०९।०२०।३ अकरोः सचिवं दूतं सौहृदादथ सारथिम्  
भ्प्_०१।०९।०२१।१ सर्वात्मनः समदृशो ह्यद्वयस्यानहङ्कृतेः  
भ्प्_०१।०९।०२१।३ तत्कृतं मतिवैषम्यं निरवद्यस्य न क्वचित्  
भ्प्_०१।०९।०२२।१ तथाप्येकान्तभक्तेषु पश्य भूपानुकम्पितम्  
भ्प्_०१।०९।०२२।३ यन् मे ऽसूंस्त्यजतः साक्षात् कृष्णो दर्शनम् आगतः  
भ्प्_०१।०९।०२३।१ भक्त्यावेश्य मनो यस्मिन् वाचा यन्नाम कीर्तयन्  
भ्प्_०१।०९।०२३।३ त्यजन् कलेवरं योगी मुच्यते कामकर्मभिः  
भ्प्_०१।०९।०२४।१ स देवदेवो भगवान् प्रतीक्षतां कलेवरं यावदिदं हिनोम्यहम्  
भ्प्_०१।०९।०२४।३ प्रसन्नहासारुणलोचनोल्लसन् मुखाम्बुजो ध्यानपथश्चतुर्भुजः  
भ्प्_०१।०९।०२५।० सूत उवाच  
भ्प्_०१।०९।०२५।१ युधिष्ठिरस्तदाकर्ण्य शयानं शरपञ्जरे  
भ्प्_०१।०९।०२५।३ अपृच्छद्विविधान् धर्मान् ऋषीणां चानुशृण्वताम्  
भ्प्_०१।०९।०२६।१ पुरुषस्वभावविहितान् यथावर्णं यथाश्रमम्  
भ्प्_०१।०९।०२६।३ वैराग्यरागोपाधिभ्याम् आम्नातोभयलक्षणान्  
भ्प्_०१।०९।०२७।१ दानधर्मान् राजधर्मान् मोक्षधर्मान् विभागशः  
भ्प्_०१।०९।०२७।३ स्त्रीधर्मान् भगवद्धर्मान् समासव्यासयोगतः  
भ्प्_०१।०९।०२८।१ धर्मार्थकाममोक्षांश्च सहोपायान् यथा मुने  
भ्प्_०१।०९।०२८।३ नानाख्यानेतिहासेषु वर्णयाम् आस तत्त्ववित्  
भ्प्_०१।०९।०२९।१ धर्मं प्रवदतस्तस्य स कालः प्रत्युपस्थितः  
भ्प्_०१।०९।०२९।३ यो योगिनश्छन्दमृत्योर्वाञ्छितस्तूत्तरायणः  
भ्प्_०१।०९।०३०।१ तदोपसंहृत्य गिरः सहस्रणीर् विमुक्तसङ्गं मन आदिपूरुषे  
भ्प्_०१।०९।०३०।३ कृष्णे लसत्पीतपटे चतुर्भुजे पुरः स्थिते ऽमीलितदृग् व्यधारयत्  
भ्प्_०१।०९।०३१।१ विशुद्धया धारणया हताशुभस् तदीक्षयैवाशु गतायुधश्रमः  
भ्प्_०१।०९।०३१।३ निवृत्तसर्वेन्द्रियवृत्तिविभ्रमस् तुष्टाव जन्यं विसृजञ् जनार्दनम्  
भ्प्_०१।०९।०३२।० श्रीभीष्म उवाच  
भ्प्_०१।०९।०३२।१ इति मतिरुपकल्पिता वितृष्णा भगवति सात्वतपुङ्गवे विभूम्नि  
भ्प्_०१।०९।०३२।३ स्वसुखम् उपगते क्वचिद्विहर्तुं प्रकृतिम् उपेयुषि यद्भवप्रवाहः  
भ्प्_०१।०९।०३३।१ त्रिभुवनकमनं तमालवर्णं रविकरगौरवराम्बरं दधाने  
भ्प्_०१।०९।०३३।३ वपुरलककुलावृताननाब्जं विजयसखे रतिरस्तु मे ऽनवद्या  
भ्प्_०१।०९।०३४।१ युधि तुरगरजोविधूम्रविष्वक् कचलुलितश्रमवार्यलङ्कृतास्ये  
भ्प्_०१।०९।०३४।३ मम निशितशरैर्विभिद्यमान त्वचि विलसत्कवचे ऽस्तु कृष्ण आत्मा  
भ्प्_०१।०९।०३५।१ सपदि सखिवचो निशम्य मध्ये निजपरयोर्बलयो रथं निवेश्य  
भ्प्_०१।०९।०३५।३ स्थितवति परसैनिकायुरक्ष्णा हृतवति पार्थसखे रतिर्ममास्तु  
भ्प्_०१।०९।०३६।१ व्यवहितपृतनामुखं निरीक्ष्य स्वजनवधाद्विमुखस्य दोषबुद्ध्या  
भ्प्_०१।०९।०३६।३ कुमतिम् अहरदात्मविद्यया यश् चरणरतिः परमस्य तस्य मे ऽस्तु  
भ्प्_०१।०९।०३७।१ स्वनिगमम् अपहाय मत्प्रतिज्ञाम् ऋतम् अधिकर्तुम् अवप्लुतो रथस्थः  
भ्प्_०१।०९।०३७।३ धृतरथचरणो ऽभ्ययाच् चलद्गुर् हरिरिव हन्तुम् इभं गतोत्तरीयः  
भ्प्_०१।०९।०३८।१ शितविशिखहतो विशीर्णदंशः क्षतजपरिप्लुत आततायिनो मे  
भ्प्_०१।०९।०३८।३ प्रसभम् अभिससार मद्वधार्थं स भवतु मे भगवान् गतिर्मुकुन्दः  
भ्प्_०१।०९।०३९।१ विजयरथकुटुम्ब आत्ततोत्रे धृतहयरश्मिनि तच्छ्रियेक्षणीये  
भ्प्_०१।०९।०३९।३ भगवति रतिरस्तु मे मुमूर्षोर् यम् इह निरीक्ष्य हता गताः स्वरूपम्  
भ्प्_०१।०९।०४०।१ ललितगतिविलासवल्गुहास प्रणयनिरीक्षणकल्पितोरुमानाः  
भ्प्_०१।०९।०४०।३ कृतमनुकृतवत्य उन्मदान्धाः प्रकृतिम् अगन् किल यस्य गोपवध्वः  
भ्प्_०१।०९।०४१।१ मुनिगणनृपवर्यसङ्कुले ऽन्तः सदसि युधिष्ठिरराजसूय एषाम्  
भ्प्_०१।०९।०४१।३ अर्हणम् उपपेद ईक्षणीयो मम दृशिगोचर एष आविरात्मा  
भ्प्_०१।०९।०४२।१ तम् इमम् अहम् अजं शरीरभाजां हृदि हृदि धिष्ठितम् आत्मकल्पितानाम्  
भ्प्_०१।०९।०४२।३ प्रतिदृशम् इव नैकधार्कम् एकं समधिगतो ऽस्मि विधूतभेदमोहः  
भ्प्_०१।०९।०४३।० सूत उवाच  
भ्प्_०१।०९।०४३।१ कृष्ण एवं भगवति मनोवाग्दृष्टिवृत्तिभिः  
भ्प्_०१।०९।०४३।३ आत्मन्यात्मानम् आवेश्य सो ऽन्तःश्वास उपारमत्  
भ्प्_०१।०९।०४४।१ सम्पद्यमानम् आज्ञाय भीष्मं ब्रह्मणि निष्कले  
भ्प्_०१।०९।०४४।३ सर्वे बभूवुस्ते तूष्णीं वयांसीव दिनात्यये  
भ्प्_०१।०९।०४५।१ तत्र दुन्दुभयो नेदुर्देवमानववादिताः  
भ्प्_०१।०९।०४५।३ शशंसुः साधवो राज्ञां खात् पेतुः पुष्पवृष्टयः  
भ्प्_०१।०९।०४६।१ तस्य निर्हरणादीनि सम्परेतस्य भार्गव  
भ्प्_०१।०९।०४६।३ युधिष्ठिरः कारयित्वा मुहूर्तं दुःखितो ऽभवत्  
भ्प्_०१।०९।०४७।१ तुष्टुवुर्मुनयो हृष्टाः कृष्णं तद्गुह्यनामभिः  
भ्प्_०१।०९।०४७।३ ततस्ते कृष्णहृदयाः स्वाश्रमान् प्रययुः पुनः  
भ्प्_०१।०९।०४८।१ ततो युधिष्ठिरो गत्वा सहकृष्णो गजाह्वयम्  
भ्प्_०१।०९।०४८।३ पितरं सान्त्वयाम् आस गान्धारीं च तपस्विनीम्  
भ्प्_०१।०९।०४९।१ पित्रा चानुमतो राजा वासुदेवानुमोदितः  
भ्प्_०१।०९।०४९।३ चकार राज्यं धर्मेण पितृपैतामहं विभुः  
भ्प्_०१।१०।००१।० शौनक उवाच  
भ्प्_०१।१०।००१।१ हत्वा स्वरिक्थस्पृध आततायिनो युधिष्ठिरो धर्मभृतां वरिष्ठः  
भ्प्_०१।१०।००१।३ सहानुजैः प्रत्यवरुद्धभोजनः कथं प्रवृत्तः किम् अकारषीत् ततः  
भ्प्_०१।१०।००२।० सूत उवाच  
भ्प्_०१।१०।००२।१ वंशं कुरोर्वंशदवाग्निनिर्हृतं संरोहयित्वा भवभावनो हरिः  
भ्प्_०१।१०।००२।३ निवेशयित्वा निजराज्य ईश्वरो युधिष्ठिरं प्रीतमना बभूव ह  
भ्प्_०१।१०।००३।१ निशम्य भीष्मोक्तम् अथाच्युतोक्तं प्रवृत्तविज्ञानविधूतविभ्रमः  
भ्प्_०१।१०।००३।३ शशास गाम् इन्द्र इवाजिताश्रयः परिध्युपान्ताम् अनुजानुवर्तितः  
भ्प्_०१।१०।००४।१ कामं ववर्ष पर्जन्यः सर्वकामदुघा मही  
भ्प्_०१।१०।००४।३ सिषिचुः स्म व्रजान् गावः पयसोधस्वतीर्मुदा  
भ्प्_०१।१०।००५।१ नद्यः समुद्रा गिरयः सवनस्पतिवीरुधः  
भ्प्_०१।१०।००५।३ फलन्त्योषधयः सर्वाः कामम् अन्वृतु तस्य वै  
भ्प्_०१।१०।००६।१ नाधयो व्याधयः क्लेशा दैवभूतात्महेतवः  
भ्प्_०१।१०।००६।३ अजातशत्रावभवन् जन्तूनां राज्ञि कर्हिचित्  
भ्प्_०१।१०।००७।१ उषित्वा हास्तिनपुरे मासान् कतिपयान् हरिः  
भ्प्_०१।१०।००७।३ सुहृदां च विशोकाय स्वसुश्च प्रियकाम्यया  
भ्प्_०१।१०।००८।१ आमन्त्र्य चाभ्यनुज्ञातः परिष्वज्याभिवाद्य तम्  
भ्प्_०१।१०।००८।३ आरुरोह रथं कैश्चित् परिष्वक्तो ऽभिवादितः  
भ्प्_०१।१०।००९।१ सुभद्रा द्रौपदी कुन्ती विराटतनया तथा  
भ्प्_०१।१०।००९।३ गान्धारी धृतराष्ट्रश्च युयुत्सुर्गौतमो यमौ  
भ्प्_०१।१०।०१०।१ वृकोदरश्च धौम्यश्च स्त्रियो मत्स्यसुतादयः  
भ्प्_०१।१०।०१०।३ न सेहिरे विमुह्यन्तो विरहं शार्ङ्गधन्वनः  
भ्प्_०१।१०।०११।१ सत्सङ्गान् मुक्तदुःसङ्गो हातुं नोत्सहते बुधः  
भ्प्_०१।१०।०११।३ कीर्त्यमानं यशो यस्य सकृदाकर्ण्य रोचनम्  
भ्प्_०१।१०।०१२।१ तस्मिन् न्यस्तधियः पार्थाः सहेरन् विरहं कथम्  
भ्प्_०१।१०।०१२।३ दर्शनस्पर्शसंलाप शयनासनभोजनैः  
भ्प्_०१।१०।०१३।१ सर्वे ते ऽनिमिषैरक्षैस्तम् अनु द्रुतचेतसः  
भ्प्_०१।१०।०१३।३ वीक्षन्तः स्नेहसम्बद्धा विचेलुस्तत्र तत्र ह  
भ्प्_०१।१०।०१४।१ न्यरुन्धन्न् उद्गलद्बाष्पम् औत्कण्ठ्याद्देवकीसुते  
भ्प्_०१।१०।०१४।३ निर्यात्यगारान् नो ऽभद्रम् इति स्याद्बान्धवस्त्रियः  
भ्प्_०१।१०।०१५।१ मृदङ्गशङ्खभेर्यश्च वीणापणवगोमुखाः  
भ्प्_०१।१०।०१५।३ धुन्धुर्यानकघण्टाद्या नेदुर्दुन्दुभयस्तथा  
भ्प्_०१।१०।०१६।१ प्रासादशिखरारूढाः कुरुनार्यो दिदृक्षया  
भ्प्_०१।१०।०१६।३ ववृषुः कुसुमैः कृष्णं प्रेमव्रीडास्मितेक्षणाः  
भ्प्_०१।१०।०१७।१ सितातपत्रं जग्राह मुक्तादामविभूषितम्  
भ्प्_०१।१०।०१७।३ रत्नदण्डं गुडाकेशः प्रियः प्रियतमस्य ह  
भ्प्_०१।१०।०१८।१ उद्धवः सात्यकिश्चैव व्यजने परमाद्भुते  
भ्प्_०१।१०।०१८।३ विकीर्यमाणः कुसुमै रेजे मधुपतिः पथि  
भ्प्_०१।१०।०१९।१ अश्रूयन्ताशिषः सत्यास्तत्र तत्र द्विजेरिताः  
भ्प्_०१।१०।०१९।३ नानुरूपानुरूपाश्च निर्गुणस्य गुणात्मनः  
भ्प्_०१।१०।०२०।१ अन्योन्यम् आसीत् सञ्जल्प उत्तमश्लोकचेतसाम्  
भ्प्_०१।१०।०२०।३ कौरवेन्द्रपुरस्त्रीणां सर्वश्रुतिमनोहरः  
भ्प्_०१।१०।०२१।१ स वै किलायं पुरुषः पुरातनो य एक आसीदविशेष आत्मनि  
भ्प्_०१।१०।०२१।३ अग्रे गुणेभ्यो जगदात्मनीश्वरे निमीलितात्मन् निशि सुप्तशक्तिषु  
भ्प्_०१।१०।०२२।१ स एव भूयो निजवीर्यचोदितां स्वजीवमायां प्रकृतिं सिसृक्षतीम्  
भ्प्_०१।१०।०२२।३ अनामरूपात्मनि रूपनामनी विधित्समानो ऽनुससार शास्त्रकृत्  
भ्प्_०१।१०।०२३।१ स वा अयं यत् पदम् अत्र सूरयो जितेन्द्रिया निर्जितमातरिश्वनः  
भ्प्_०१।१०।०२३।३ पश्यन्ति भक्त्युत्कलितामलात्मना नन्वेष सत्त्वं परिमार्ष्टुम् अर्हति  
भ्प्_०१।१०।०२४।१ स वा अयं सख्यनुगीतसत्कथो वेदेषु गुह्येषु च गुह्यवादिभिः  
भ्प्_०१।१०।०२४।३ य एक ईशो जगदात्मलीलया सृजत्यवत्यत्ति न तत्र सज्जते  
भ्प्_०१।१०।०२५।१ यदा ह्यधर्मेण तमोधियो नृपा जीवन्ति तत्रैष हि सत्त्वतः किल  
भ्प्_०१।१०।०२५।३ धत्ते भगं सत्यम् ऋतं दयां यशो भवाय रूपाणि दधद्युगे युगे  
भ्प्_०१।१०।०२६।१ अहो अलं श्लाघ्यतमं यदोः कुलम् अहो अलं पुण्यतमं मधोर्वनम्  
भ्प्_०१।१०।०२६।३ यदेष पुंसाम् ऋषभः श्रियः पतिः स्वजन्मना चङ्क्रमणेन चाञ्चति  
भ्प्_०१।१०।०२७।१ अहो बत स्वर्यशसस्तिरस्करी कुशस्थली पुण्ययशस्करी भुवः  
भ्प्_०१।१०।०२७।३ पश्यन्ति नित्यं यदनुग्रहेषितं स्मितावलोकं स्वपतिं स्म यत्प्रजाः  
भ्प्_०१।१०।०२८।१ नूनं व्रतस्नानहुतादिनेश्वरः समर्चितो ह्यस्य गृहीतपाणिभिः  
भ्प्_०१।१०।०२८।३ पिबन्ति याः सख्यधरामृतं मुहुर् व्रजस्त्रियः सम्मुमुहुर्यदाशयाः  
भ्प्_०१।१०।०२९।१ या वीर्यशुल्केन हृताः स्वयंवरे प्रमथ्य चैद्यप्रमुखान् हि शुष्मिणः  
भ्प्_०१।१०।०२९।३ प्रद्युम्नसाम्बाम्बसुतादयो ऽपरा याश्चाहृता भौमवधे सहस्रशः  
भ्प्_०१।१०।०३०।१ एताः परं स्त्रीत्वम् अपास्तपेशलं निरस्तशौचं बत साधु कुर्वते  
भ्प्_०१।१०।०३०।३ यासां गृहात् पुष्करलोचनः पतिर् न जात्वपैत्याहृतिभिर्हृदि स्पृशन्  
भ्प्_०१।१०।०३१।१ एवंविधा गदन्तीनां स गिरः पुरयोषिताम्  
भ्प्_०१।१०।०३१।३ निरीक्षणेनाभिनन्दन् सस्मितेन ययौ हरिः  
भ्प्_०१।१०।०३२।१ अजातशत्रुः पृतनां गोपीथाय मधुद्विषः  
भ्प्_०१।१०।०३२।३ परेभ्यः शङ्कितः स्नेहात् प्रायुङ्क्त चतुरङ्गिणीम्  
भ्प्_०१।१०।०३३।१ अथ दूरागतान् शौरिः कौरवान् विरहातुरान्  
भ्प्_०१।१०।०३३।३ सन्निवर्त्य दृढं स्निग्धान् प्रायात् स्वनगरीं प्रियैः  
भ्प्_०१।१०।०३४।१ कुरुजाङ्गलपाञ्चालान् शूरसेनान् सयामुनान्  
भ्प्_०१।१०।०३४।३ ब्रह्मावर्तं कुरुक्षेत्रं मत्स्यान् सारस्वतान् अथ  
भ्प्_०१।१०।०३५।१ मरुधन्वम् अतिक्रम्य सौवीराभीरयोः परान्  
भ्प्_०१।१०।०३५।३ आनर्तान् भार्गवोपागाच् छ्रान्तवाहो मनाग् विभुः  
भ्प्_०१।१०।०३६।१ तत्र तत्र ह तत्रत्यैर्हरिः प्रत्युद्यतार्हणः  
भ्प्_०१।१०।०३६।३ सायं भेजे दिशं पश्चाद्गविष्ठो गां गतस्तदा  
भ्प्_०१।११।००१।० सूत उवाच  
भ्प्_०१।११।००१।१ आनर्तान् स उपव्रज्य स्वृद्धाञ् जनपदान् स्वकान्  
भ्प्_०१।११।००१।३ दध्मौ दरवरं तेषां विषादं शमयन्न् इव  
भ्प्_०१।११।००२।१ स उच्चकाशे धवलोदरो दरो ऽप्युरुक्रमस्याधरशोणशोणिमा  
भ्प्_०१।११।००२।३ दाध्मायमानः करकञ्जसम्पुटे यथाब्जखण्डे कलहम्स उत्स्वनः  
भ्प्_०१।११।००३।१ तम् उपश्रुत्य निनदं जगद्भयभयावहम्  
भ्प्_०१।११।००३।३ प्रत्युद्ययुः प्रजाः सर्वा भर्तृदर्शनलालसाः  
भ्प्_०१।११।००४।१ तत्रोपनीतबलयो रवेर्दीपम् इवादृताः  
भ्प्_०१।११।००४।३ आत्मारामं पूर्णकामं निजलाभेन नित्यदा  
भ्प्_०१।११।००५।१ प्रीत्युत्फुल्लमुखाः प्रोचुर्हर्षगद्गदया गिरा  
भ्प्_०१।११।००५।३ पितरं सर्वसुहृदम् अवितारम् इवार्भकाः  
भ्प्_०१।११।००६।१ नताः स्म ते नाथ सदाङ्घ्रिपङ्कजं विरिञ्चवैरिञ्च्यसुरेन्द्रवन्दितम्  
भ्प्_०१।११।००६।३ परायणं क्षेमम् इहेच्छतां परं न यत्र कालः प्रभवेत् परः प्रभुः  
भ्प्_०१।११।००७।१ भवाय नस्त्वं भव विश्वभावन त्वम् एव माताथ सुहृत्पतिः पिता  
भ्प्_०१।११।००७।३ त्वं सद्गुरुर्नः परमं च दैवतं यस्यानुवृत्त्या कृतिनो बभूविम  
भ्प्_०१।११।००८।१ अहो सनाथा भवता स्म यद्वयं त्रैविष्टपानाम् अपि दूरदर्शनम्  
भ्प्_०१।११।००८।३ प्रेमस्मितस्निग्धनिरीक्षणाननं पश्येम रूपं तव सर्वसौभगम्  
भ्प्_०१।११।००९।१ यर्ह्यम्बुजाक्षापससार भो भवान् कुरून् मधून् वाथ सुहृद्दिदृक्षया  
भ्प्_०१।११।००९।३ तत्राब्दकोटिप्रतिमः क्षणो भवेद् रविं विनाक्ष्णोरिव नस्तवाच्युत  
भ्प्_०१।११।०१०।१ कथं वयं नाथ चिरोषिते त्वयि प्रसन्नदृष्ट्याखिलतापशोषणम्  
भ्प्_०१।११।०१०।३ जीवेम ते सुन्दरहासशोभितम् अपश्यमाना वदनं मनोहरम्  
भ्प्_०१।११।०११।१ इति चोदीरिता वाचः प्रजानां भक्तवत्सलः  
भ्प्_०१।११।०११।३ शृण्वानो ऽनुग्रहं दृष्ट्या वितन्वन् प्राविशत् पुरम्  
भ्प्_०१।११।०१२।१ मधुभोजदशार्हार्हकुकुरान्धकवृष्णिभिः  
भ्प्_०१।११।०१२।३ आत्मतुल्यबलैर्गुप्तां नागैर्भोगवतीम् इव  
भ्प्_०१।११।०१३।१ सर्वर्तुसर्वविभवपुण्यवृक्षलताश्रमैः  
भ्प्_०१।११।०१३।३ उद्यानोपवनारामैर्वृतपद्माकरश्रियम्  
भ्प्_०१।११।०१४।१ गोपुरद्वारमार्गेषु कृतकौतुकतोरणाम्  
भ्प्_०१।११।०१४।३ चित्रध्वजपताकाग्रैरन्तः प्रतिहतातपाम्  
भ्प्_०१।११।०१५।१ सम्मार्जितमहामार्ग रथ्यापणकचत्वराम्  
भ्प्_०१।११।०१५।३ सिक्तां गन्धजलैरुप्तां फलपुष्पाक्षताङ्कुरैः  
भ्प्_०१।११।०१६।१ द्वारि द्वारि गृहाणां च दध्यक्षतफलेक्षुभिः  
भ्प्_०१।११।०१६।३ अलङ्कृतां पूर्णकुम्भैर्बलिभिर्धूपदीपकैः  
भ्प्_०१।११।०१७।१ निशम्य प्रेष्ठम् आयान्तं वसुदेवो महामनाः  
भ्प्_०१।११।०१७।३ अक्रूरश्चोग्रसेनश्च रामश्चाद्भुतविक्रमः  
भ्प्_०१।११।०१८।१ प्रद्युम्नश्चारुदेष्णश्च साम्बो जाम्बवतीसुतः  
भ्प्_०१।११।०१८।३ प्रहर्षवेगोच्छशितशयनासनभोजनाः  
भ्प्_०१।११।०१९।१ वारणेन्द्रं पुरस्कृत्य ब्राह्मणैः ससुमङ्गलैः  
भ्प्_०१।११।०१९।३ शङ्खतूर्यनिनादेन ब्रह्मघोषेण चादृताः  
भ्प्_०१।११।०१९।५ प्रत्युज्जग्मू रथैर्हृष्टाः प्रणयागतसाध्वसाः  
भ्प्_०१।११।०२०।१ वारमुख्याश्च शतशो यानैस्तद्दर्शनोत्सुकाः  
भ्प्_०१।११।०२०।३ लसत्कुण्डलनिर्भातकपोलवदनश्रियः  
भ्प्_०१।११।०२१।१ नटनर्तकगन्धर्वाः सूतमागधवन्दिनः  
भ्प्_०१।११।०२१।३ गायन्ति चोत्तमश्लोकचरितान्यद्भुतानि च  
भ्प्_०१।११।०२२।१ भगवांस्तत्र बन्धूनां पौराणाम् अनुवर्तिनाम्  
भ्प्_०१।११।०२२।३ यथाविध्युपसङ्गम्य सर्वेषां मानम् आदधे  
भ्प्_०१।११।०२३।१ प्रह्वाभिवादनाश्लेषकरस्पर्शस्मितेक्षणैः  
भ्प्_०१।११।०२३।३ आश्वास्य चाश्वपाकेभ्यो वरैश्चाभिमतैर्विभुः  
भ्प्_०१।११।०२४।१ स्वयं च गुरुभिर्विप्रैः सदारैः स्थविरैरपि  
भ्प्_०१।११।०२४।३ आशीर्भिर्युज्यमानो ऽन्यैर्वन्दिभिश्चाविशत् पुरम्  
भ्प्_०१।११।०२५।१ राजमार्गं गते कृष्णे द्वारकायाः कुलस्त्रियः  
भ्प्_०१।११।०२५।३ हर्म्याण्यारुरुहुर्विप्र तदीक्षणमहोत्सवाः  
भ्प्_०१।११।०२६।१ नित्यं निरीक्षमाणानां यदपि द्वारकौकसाम्  
भ्प्_०१।११।०२६।३ न वितृप्यन्ति हि दृशः श्रियो धामाङ्गम् अच्युतम्  
भ्प्_०१।११।०२७।१ श्रियो निवासो यस्योरः पानपात्रं मुखं दृशाम्  
भ्प्_०१।११।०२७।३ बाहवो लोकपालानां सारङ्गाणां पदाम्बुजम्  
भ्प्_०१।११।०२८।१ सितातपत्रव्यजनैरुपस्कृतः प्रसूनवर्षैरभिवर्षितः पथि  
भ्प्_०१।११।०२८।३ पिशङ्गवासा वनमालया बभौ घनो यथार्कोडुपचापवैद्युतैः  
भ्प्_०१।११।०२९।१ प्रविष्टस्तु गृहं पित्रोः परिष्वक्तः स्वमातृभिः  
भ्प्_०१।११।०२९।३ ववन्दे शिरसा सप्त देवकीप्रमुखा मुदा  
भ्प्_०१।११।०३०।१ ताः पुत्रम् अङ्कम् आरोप्य स्नेहस्नुतपयोधराः  
भ्प्_०१।११।०३०।३ हर्षविह्वलितात्मानः सिषिचुर्नेत्रजैर्जलैः  
भ्प्_०१।११।०३१।१ अथाविशत् स्वभवनं सर्वकामम् अनुत्तमम्  
भ्प्_०१।११।०३१।३ प्रासादा यत्र पत्नीनां सहस्राणि च षोडश  
भ्प्_०१।११।०३२।१ पत्न्यः पतिं प्रोष्य गृहानुपागतं विलोक्य सञ्जातमनोमहोत्सवाः  
भ्प्_०१।११।०३२।३ उत्तस्थुरारात् सहसासनाशयात् साकं व्रतैर्व्रीडितलोचनाननाः  
भ्प्_०१।११।०३३।१ तम् आत्मजैर्दृष्टिभिरन्तरात्मना दुरन्तभावाः परिरेभिरे पतिम्  
भ्प्_०१।११।०३३।३ निरुद्धम् अप्यास्रवदम्बु नेत्रयोर् विलज्जतीनां भृगुवर्य वैक्लवात्  
भ्प्_०१।११।०३४।१ यद्यप्यसौ पार्श्वगतो रहोगतस् तथापि तस्याङ्घ्रियुगं नवं नवम्  
भ्प्_०१।११।०३४।३ पदे पदे का विरमेत तत्पदाच् चलापि यच् छ्रीर्न जहाति कर्हिचित्  
भ्प्_०१।११।०३५।१ एवं नृपाणां क्षितिभारजन्मनाम् अक्षौहिणीभिः परिवृत्ततेजसाम्  
भ्प्_०१।११।०३५।३ विधाय वैरं श्वसनो यथानलं मिथो वधेनोपरतो निरायुधः  
भ्प्_०१।११।०३६।१ स एष नरलोके ऽस्मिन्न् अवतीर्णः स्वमायया  
भ्प्_०१।११।०३६।३ रेमे स्त्रीरत्नकूटस्थो भगवान् प्राकृतो यथा  
भ्प्_०१।११।०३७।१ उद्दामभावपिशुनामलवल्गुहास  
भ्प्_०१।११।०३७।२ व्रीडावलोकनिहतो मदनो ऽपि यासाम्  
भ्प्_०१।११।०३७।३ सम्मुह्य चापम् अजहात् प्रमदोत्तमास्ता  
भ्प्_०१।११।०३७।४ यस्येन्द्रियं विमथितुं कुहकैर्न शेकुः  
भ्प्_०१।११।०३८।१ तम् अयं मन्यते लोको ह्यसङ्गम् अपि सङ्गिनम्  
भ्प्_०१।११।०३८।३ आत्मौपम्येन मनुजं व्यापृण्वानं यतो ऽबुधः  
भ्प्_०१।११।०३९।१ एतदीशनम् ईशस्य प्रकृतिस्थो ऽपि तद्गुणैः  
भ्प्_०१।११।०३९।३ न युज्यते सदात्मस्थैर्यथा बुद्धिस्तदाश्रया  
भ्प्_०१।११।०४०।१ तं मेनिरे ऽबला मूढाः स्त्रैणं चानुव्रतं रहः  
भ्प्_०१।११।०४०।३ अप्रमाणविदो भर्तुरीश्वरं मतयो यथा  
भ्प्_०१।१२।००१।० शौनक उवाच  
भ्प्_०१।१२।००१।१ अश्वत्थाम्नोपसृष्टेन ब्रह्मशीर्ष्णोरुतेजसा  
भ्प्_०१।१२।००१।३ उत्तराया हतो गर्भ ईशेनाजीवितः पुनः  
भ्प्_०१।१२।००२।१ तस्य जन्म महाबुद्धेः कर्माणि च महात्मनः  
भ्प्_०१।१२।००२।३ निधनं च यथैवासीत् स प्रेत्य गतवान् यथा  
भ्प्_०१।१२।००३।१ तदिदं श्रोतुम् इच्छामो गदितुं यदि मन्यसे  
भ्प्_०१।१२।००३।३ ब्रूहि नः श्रद्दधानानां यस्य ज्ञानम् अदाच् छुकः  
भ्प्_०१।१२।००४।० सूत उवाच  
भ्प्_०१।१२।००४।१ अपीपलद्धर्मराजः पितृवद्रञ्जयन् प्रजाः  
भ्प्_०१।१२।००४।३ निःस्पृहः सर्वकामेभ्यः कृष्णपादानुसेवया  
भ्प्_०१।१२।००५।१ सम्पदः क्रतवो लोका महिषी भ्रातरो मही  
भ्प्_०१।१२।००५।३ जम्बूद्वीपाधिपत्यं च यशश्च त्रिदिवं गतम्  
भ्प्_०१।१२।००६।१ किं ते कामाः सुरस्पार्हा मुकुन्दमनसो द्विजाः  
भ्प्_०१।१२।००६।३ अधिजह्रुर्मुदं राज्ञः क्षुधितस्य यथेतरे  
भ्प्_०१।१२।००७।१ मातुर्गर्भगतो वीरः स तदा भृगुनन्दन  
भ्प्_०१।१२।००७।३ ददर्श पुरुषं कञ्चिद्दह्यमानो ऽस्त्रतेजसा  
भ्प्_०१।१२।००८।१ अङ्गुष्ठमात्रम् अमलं स्फुरत्पुरटमौलिनम्  
भ्प्_०१।१२।००८।३ अपीव्यदर्शनं श्यामं तडिद्वाससम् अच्युतम्  
भ्प्_०१।१२।००९।१ श्रीमद्दीर्घचतुर्बाहुं तप्तकाञ्चनकुण्डलम्  
भ्प्_०१।१२।००९।३ क्षतजाक्षं गदापाणिम् आत्मनः सर्वतो दिशम्  
भ्प्_०१।१२।००९।५ परिभ्रमन्तम् उल्काभां भ्रामयन्तं गदां मुहुः  
भ्प्_०१।१२।०१०।१ अस्त्रतेजः स्वगदया नीहारम् इव गोपतिः  
भ्प्_०१।१२।०१०।३ विधमन्तं सन्निकर्षे पर्यैक्षत क इत्यसौ  
भ्प्_०१।१२।०११।१ विधूय तदमेयात्मा भगवान् धर्मगुब् विभुः  
भ्प्_०१।१२।०११।३ मिषतो दशमासस्य तत्रैवान्तर्दधे हरिः  
भ्प्_०१।१२।०१२।१ ततः सर्वगुणोदर्के सानुकूलग्रहोदये  
भ्प्_०१।१२।०१२।३ जज्ञे वंशधरः पाण्डोर्भूयः पाण्डुरिवौजसा  
भ्प्_०१।१२।०१३।१ तस्य प्रीतमना राजा विप्रैर्धौम्यकृपादिभिः  
भ्प्_०१।१२।०१३।३ जातकं कारयाम् आस वाचयित्वा च मङ्गलम्  
भ्प्_०१।१२।०१४।१ हिरण्यं गां महीं ग्रामान् हस्त्यश्वान् नृपतिर्वरान्  
भ्प्_०१।१२।०१४।३ प्रादात् स्वन्नं च विप्रेभ्यः प्रजातीर्थे स तीर्थवित्  
भ्प्_०१।१२।०१५।१ तम् ऊचुर्ब्राह्मणास्तुष्टा राजानं प्रश्रयान्वितम्  
भ्प्_०१।१२।०१५।३ एष ह्यस्मिन् प्रजातन्तौ पुरूणां पौरवर्षभ  
भ्प्_०१।१२।०१६।१ दैवेनाप्रतिघातेन शुक्ले संस्थाम् उपेयुषि  
भ्प्_०१।१२।०१६।३ रातो वो ऽनुग्रहार्थाय विष्णुना प्रभविष्णुना  
भ्प्_०१।१२।०१७।१ तस्मान् नाम्ना विष्णुरात इति लोके भविष्यति  
भ्प्_०१।१२।०१७।३ न सन्देहो महाभाग महाभागवतो महान्  
भ्प्_०१।१२।०१८।० श्रीराजोवाच  
भ्प्_०१।१२।०१८।१ अप्येष वंश्यान् राजर्षीन् पुण्यश्लोकान् महात्मनः  
भ्प्_०१।१२।०१८।३ अनुवर्तिता स्विद्यशसा साधुवादेन सत्तमाः  
भ्प्_०१।१२।०१९।० ब्राह्मणा ऊचुः  
भ्प्_०१।१२।०१९।१ पार्थ प्रजाविता साक्षादिक्ष्वाकुरिव मानवः  
भ्प्_०१।१२।०१९।३ ब्रह्मण्यः सत्यसन्धश्च रामो दाशरथिर्यथा  
भ्प्_०१।१२।०२०।१ एष दाता शरण्यश्च यथा ह्यौशीनरः शिबिः  
भ्प्_०१।१२।०२०।३ यशो वितनिता स्वानां दौष्यन्तिरिव यज्वनाम्  
भ्प्_०१।१२।०२१।१ धन्विनाम् अग्रणीरेष तुल्यश्चार्जुनयोर्द्वयोः  
भ्प्_०१।१२।०२१।३ हुताश इव दुर्धर्षः समुद्र इव दुस्तरः  
भ्प्_०१।१२।०२२।१ मृगेन्द्र इव विक्रान्तो निषेव्यो हिमवान् इव  
भ्प्_०१।१२।०२२।३ तितिक्षुर्वसुधेवासौ सहिष्णुः पितराविव  
भ्प्_०१।१२।०२३।१ पितामहसमः साम्ये प्रसादे गिरिशोपमः  
भ्प्_०१।१२।०२३।३ आश्रयः सर्वभूतानां यथा देवो रमाश्रयः  
भ्प्_०१।१२।०२४।१ सर्वसद्गुणमाहात्म्ये एष कृष्णम् अनुव्रतः  
भ्प्_०१।१२।०२४।३ रन्तिदेव इवोदारो ययातिरिव धार्मिकः  
भ्प्_०१।१२।०२५।१ हृत्या बलिसमः कृष्णे प्रह्राद इव सद्ग्रहः  
भ्प्_०१।१२।०२५।३ आहर्तैषो ऽश्वमेधानां वृद्धानां पर्युपासकः  
भ्प्_०१।१२।०२६।१ राजर्षीणां जनयिता शास्ता चोत्पथगामिनाम्  
भ्प्_०१।१२।०२६।३ निग्रहीता कलेरेष भुवो धर्मस्य कारणात्  
भ्प्_०१।१२।०२७।१ तक्षकादात्मनो मृत्युं द्विजपुत्रोपसर्जितात्  
भ्प्_०१।१२।०२७।३ प्रपत्स्यत उपश्रुत्य मुक्तसङ्गः पदं हरेः  
भ्प्_०१।१२।०२८।१ जिज्ञासितात्मयाथार्थ्यो मुनेर्व्याससुतादसौ  
भ्प्_०१।१२।०२८।३ हित्वेदं नृप गङ्गायां यास्यत्यद्धाकुतोभयम्  
भ्प्_०१।१२।०२९।१ इति राज्ञ उपादिश्य विप्रा जातककोविदाः  
भ्प्_०१।१२।०२९।३ लब्धापचितयः सर्वे प्रतिजग्मुः स्वकान् गृहान्  
भ्प्_०१।१२।०३०।१ स एष लोके विख्यातः परीक्षिदिति यत् प्रभुः  
भ्प्_०१।१२।०३०।३ पूर्वं दृष्टम् अनुध्यायन् परीक्षेत नरेष्विह  
भ्प्_०१।१२।०३१।१ स राजपुत्रो ववृधे आशु शुक्ल इवोडुपः  
भ्प्_०१।१२।०३१।३ आपूर्यमाणः पितृभिः काष्ठाभिरिव सो ऽन्वहम्  
भ्प्_०१।१२।०३२।१ यक्ष्यमाणो ऽश्वमेधेन ज्ञातिद्रोहजिहासया  
भ्प्_०१।१२।०३२।३ राजा लब्धधनो दध्यौ नान्यत्र करदण्डयोः  
भ्प्_०१।१२।०३३।१ तदभिप्रेतम् आलक्ष्य भ्रातरो ञ्च्युतचोदिताः  
भ्प्_०१।१२।०३३।३ धनं प्रहीणम् आजह्रुरुदीच्यां दिशि भूरिशः  
भ्प्_०१।१२।०३४।१ तेन सम्भृतसम्भारो धर्मपुत्रो युधिष्ठिरः  
भ्प्_०१।१२।०३४।३ वाजिमेधैस्त्रिभिर्भीतो यज्ञैः समयजद्धरिम्  
भ्प्_०१।१२।०३५।१ आहूतो भगवान् राज्ञा याजयित्वा द्विजैर्नृपम्  
भ्प्_०१।१२।०३५।३ उवास कतिचिन् मासान् सुहृदां प्रियकाम्यया  
भ्प्_०१।१२।०३६।१ ततो राज्ञाभ्यनुज्ञातः कृष्णया सहबन्धुभिः  
भ्प्_०१।१२।०३६।३ ययौ द्वारवतीं ब्रह्मन् सार्जुनो यदुभिर्वृतः  
भ्प्_०१।१३।००१।० सूत उवाच  
भ्प्_०१।१३।००१।१ विदुरस्तीर्थयात्रायां मैत्रेयादात्मनो गतिम्  
भ्प्_०१।१३।००१।३ ज्ञात्वागाद्धास्तिनपुरं तयावाप्तविवित्सितः  
भ्प्_०१।१३।००२।१ यावतः कृतवान् प्रश्नान् क्षत्ता कौषारवाग्रतः  
भ्प्_०१।१३।००२।३ जातैकभक्तिर्गोविन्दे तेभ्यश्चोपरराम ह  
भ्प्_०१।१३।००३।१ तं बन्धुम् आगतं दृष्ट्वा धर्मपुत्रः सहानुजः  
भ्प्_०१।१३।००३।३ धृतराष्ट्रो युयुत्सुश्च सूतः शारद्वतः पृथा  
भ्प्_०१।१३।००४।१ गान्धारी द्रौपदी ब्रह्मन् सुभद्रा चोत्तरा कृपी  
भ्प्_०१।१३।००४।३ अन्याश्च जामयः पाण्डोर्ज्ञातयः ससुताः स्त्रियः  
भ्प्_०१।१३।००५।१ प्रत्युज्जग्मुः प्रहर्षेण प्राणं तन्व इवागतम्  
भ्प्_०१।१३।००५।३ अभिसङ्गम्य विधिवत् परिष्वङ्गाभिवादनैः  
भ्प्_०१।१३।००६।१ मुमुचुः प्रेमबाष्पौघं विरहौत्कण्ठ्यकातराः  
भ्प्_०१।१३।००६।३ राजा तम् अर्हयां चक्रे कृतासनपरिग्रहम्  
भ्प्_०१।१३।००७।१ तं भुक्तवन्तं विश्रान्तम् आसीनं सुखम् आसने  
भ्प्_०१।१३।००७।३ प्रश्रयावनतो राजा प्राह तेषां च शृण्वताम्  
भ्प्_०१।१३।००८।० युधिष्ठिर उवाच  
भ्प्_०१।१३।००८।१ अपि स्मरथ नो युष्मत्पक्षच्छायासमेधितान्  
भ्प्_०१।१३।००८।३ विपद्गणाद्विषाग्न्यादेर्मोचिता यत् समातृकाः  
भ्प्_०१।१३।००९।१ कया वृत्त्या वर्तितं वश्चरद्भिः क्षितिमण्डलम्  
भ्प्_०१।१३।००९।३ तीर्थानि क्षेत्रमुख्यानि सेवितानीह भूतले  
भ्प्_०१।१३।०१०।१ भवद्विधा भागवतास्तीर्थभूताः स्वयं विभो  
भ्प्_०१।१३।०१०।३ तीर्थीकुर्वन्ति तीर्थानि स्वान्तःस्थेन गदाभृता  
भ्प्_०१।१३।०११।१ अपि नः सुहृदस्तात बान्धवाः कृष्णदेवताः  
भ्प्_०१।१३।०११।३ दृष्टाः श्रुता वा यदवः स्वपुर्यां सुखम् आसते  
भ्प्_०१।१३।०१२।१ इत्युक्तो धर्मराजेन सर्वं तत् समवर्णयत्  
भ्प्_०१।१३।०१२।३ यथानुभूतं क्रमशो विना यदुकुलक्षयम्  
भ्प्_०१।१३।०१३।१ नन्वप्रियं दुर्विषहं नृणां स्वयम् उपस्थितम्  
भ्प्_०१।१३।०१३।३ नावेदयत् सकरुणो दुःखितान् द्रष्टुम् अक्षमः  
भ्प्_०१।१३।०१४।१ कञ्चित् कालम् अथावात्सीत् सत्कृतो देववत् सुखम्  
भ्प्_०१।१३।०१४।३ भ्रातुर्ज्येष्ठस्य श्रेयस्कृत् सर्वेषां सुखम् आवहन्  
भ्प्_०१।१३।०१५।१ अबिभ्रदर्यमा दण्डं यथावदघकारिषु  
भ्प्_०१।१३।०१५।३ यावद्दधार शूद्रत्वं शापाद्वर्षशतं यमः  
भ्प्_०१।१३।०१६।१ युधिष्ठिरो लब्धराज्यो दृष्ट्वा पौत्रं कुलन्धरम्  
भ्प्_०१।१३।०१६।३ भ्रातृभिर्लोकपालाभैर्मुमुदे परया श्रिया  
भ्प्_०१।१३।०१७।१ एवं गृहेषु सक्तानां प्रमत्तानां तदीहया  
भ्प्_०१।१३।०१७।३ अत्यक्रामदविज्ञातः कालः परमदुस्तरः  
भ्प्_०१।१३।०१८।१ विदुरस्तदभिप्रेत्य धृतराष्ट्रम् अभाषत  
भ्प्_०१।१३।०१८।३ राजन् निर्गम्यतां शीघ्रं पश्येदं भयम् आगतम्  
भ्प्_०१।१३।०१९।१ प्रतिक्रिया न यस्येह कुतश्चित् कर्हिचित् प्रभो  
भ्प्_०१।१३।०१९।३ स एष भगवान् कालः सर्वेषां नः समागतः  
भ्प्_०१।१३।०२०।१ येन चैवाभिपन्नो ऽयं प्राणैः प्रियतमैरपि  
भ्प्_०१।१३।०२०।३ जनः सद्यो वियुज्येत किम् उतान्यैर्धनादिभिः  
भ्प्_०१।१३।०२१।१ पितृभ्रातृसुहृत्पुत्रा हतास्ते विगतं वयम्  
भ्प्_०१।१३।०२१।३ आत्मा च जरया ग्रस्तः परगेहम् उपाससे  
भ्प्_०१।१३।०२२।१ अन्धः पुरैव वधिरो मन्दप्रज्ञाश्च साम्प्रतम्  
भ्प्_०१।१३।०२२।३ विशीर्णदन्तो मन्दाग्निः सरागः कफम् उद्वहन्  
भ्प्_०१।१३।०२३।१ अहो महीयसी जन्तोर्जीविताशा यथा भवान्  
भ्प्_०१।१३।०२३।३ भीमापवर्जितं पिण्डम् आदत्ते गृहपालवत्  
भ्प्_०१।१३।०२४।१ अग्निर्निसृष्टो दत्तश्च गरो दाराश्च दूषिताः  
भ्प्_०१।१३।०२४।३ हृतं क्षेत्रं धनं येषां तद्दत्तैरसुभिः कियत्  
भ्प्_०१।१३।०२५।१ तस्यापि तव देहो ऽयं कृपणस्य जिजीविषोः  
भ्प्_०१।१३।०२५।३ परैत्यनिच्छतो जीर्णो जरया वाससी इव  
भ्प्_०१।१३।०२६।१ गतस्वार्थम् इमं देहं विरक्तो मुक्तबन्धनः  
भ्प्_०१।१३।०२६।३ अविज्ञातगतिर्जह्यात् स वै धीर उदाहृतः  
भ्प्_०१।१३।०२७।१ यः स्वकात् परतो वेह जातनिर्वेद आत्मवान्  
भ्प्_०१।१३।०२७।३ हृदि कृत्वा हरिं गेहात् प्रव्रजेत् स नरोत्तमः  
भ्प्_०१।१३।०२८।१ अथोदीचीं दिशं यातु स्वैरज्ञातगतिर्भवान्  
भ्प्_०१।१३।०२८।३ इतो ऽर्वाक् प्रायशः कालः पुंसां गुणविकर्षणः  
भ्प्_०१।१३।०२९।१ एवं राजा विदुरेणानुजेन प्रज्ञाचक्षुर्बोधित आजमीढः  
भ्प्_०१।१३।०२९।३ छित्त्वा स्वेषु स्नेहपाशान् द्रढिम्नो निश्चक्राम भ्रातृसन्दर्शिताध्वा  
भ्प्_०१।१३।०३०।१ पतिं प्रयान्तं सुबलस्य पुत्री पतिव्रता चानुजगाम साध्वी  
भ्प्_०१।१३।०३०।३ हिमालयं न्यस्तदण्डप्रहर्षं मनस्विनाम् इव सत् सम्प्रहारः  
भ्प्_०१।१३।०३१।१ अजातशत्रुः कृतमैत्रो हुताग्निर् विप्रान् नत्वा तिलगोभूमिरुक्मैः  
भ्प्_०१।१३।०३१।३ गृहं प्रविष्टो गुरुवन्दनाय न चापश्यत् पितरौ सौबलीं च  
भ्प्_०१।१३।०३२।१ तत्र सञ्जयम् आसीनं पप्रच्छोद्विग्नमानसः  
भ्प्_०१।१३।०३२।३ गावल्गणे क्व नस्तातो वृद्धो हीनश्च नेत्रयोः  
भ्प्_०१।१३।०३३।१ अम्बा च हतपुत्रार्ता पितृव्यः क्व गतः सुहृत्  
भ्प्_०१।१३।०३३।३ अपि मय्यकृतप्रज्ञे हतबन्धुः स भार्यया  
भ्प्_०१।१३।०३३।५ आशंसमानः शमलं गङ्गायां दुःखितो ऽपतत्  
भ्प्_०१।१३।०३४।१ पितर्युपरते पाण्डौ सर्वान् नः सुहृदः शिशून्  
भ्प्_०१।१३।०३४।३ अरक्षतां व्यसनतः पितृव्यौ क्व गतावितः  
भ्प्_०१।१३।०३५।० सूत उवाच  
भ्प्_०१।१३।०३५।१ कृपया स्नेहवैक्लव्यात् सूतो विरहकर्शितः  
भ्प्_०१।१३।०३५।३ आत्मेश्वरम् अचक्षाणो न प्रत्याहातिपीडितः  
भ्प्_०१।१३।०३६।१ विमृज्याश्रूणि पाणिभ्यां विष्टभ्यात्मानम् आत्मना  
भ्प्_०१।१३।०३६।३ अजातशत्रुं प्रत्यूचे प्रभोः पादावनुस्मरन्  
भ्प्_०१।१३।०३७।० सञ्जय उवाच  
भ्प्_०१।१३।०३७।१ नाहं वेद व्यवसितं पित्रोर्वः कुलनन्दन  
भ्प्_०१।१३।०३७।३ गान्धार्या वा महाबाहो मुषितो ऽस्मि महात्मभिः  
भ्प्_०१।१३।०३८।१ अथाजगाम भगवान् नारदः सहतुम्बुरुः  
भ्प्_०१।१३।०३८।३ प्रत्युत्थायाभिवाद्याह सानुजो ऽभ्यर्चयन् मुनिम्  
भ्प्_०१।१३।०३९।० युधिष्ठिर उवाच  
भ्प्_०१।१३।०३९।१ नाहं वेद गतिं पित्रोर्भगवन् क्व गतावितः  
भ्प्_०१।१३।०३९।३ अम्बा वा हतपुत्रार्ता क्व गता च तपस्विनी  
भ्प्_०१।१३।०४०।१ कर्णधार इवापारे भगवान् पारदर्शकः  
भ्प्_०१।१३।०४०।३ अथाबभाषे भगवान् नारदो मुनिसत्तमः  
भ्प्_०१।१३।०४१।० नारद उवाच  
भ्प्_०१।१३।०४१।१ मा कञ्चन शुचो राजन् यदीश्वरवशं जगत्  
भ्प्_०१।१३।०४१।३ लोकाः सपाला यस्येमे वहन्ति बलिम् ईशितुः  
भ्प्_०१।१३।०४१।५ स संयुनक्ति भूतानि स एव वियुनक्ति च  
भ्प्_०१।१३।०४२।१ यथा गावो नसि प्रोतास्तन्त्यां बद्धाश्च दामभिः  
भ्प्_०१।१३।०४२।३ वाक्तन्त्यां नामभिर्बद्धा वहन्ति बलिम् ईशितुः  
भ्प्_०१।१३।०४३।१ यथा क्रीडोपस्कराणां संयोगविगमाविह  
भ्प्_०१।१३।०४३।३ इच्छया क्रीडितुः स्यातां तथैवेशेच्छया नृणाम्  
भ्प्_०१।१३।०४४।१ यन् मन्यसे ध्रुवं लोकम् अध्रुवं वा न चोभयम्  
भ्प्_०१।१३।०४४।३ सर्वथा न हि शोच्यास्ते स्नेहादन्यत्र मोहजात्  
भ्प्_०१।१३।०४५।१ तस्माज् जह्यङ्ग वैक्लव्यम् अज्ञानकृतम् आत्मनः  
भ्प्_०१।१३।०४५।३ कथं त्वनाथाः कृपणा वर्तेरंस्ते च मां विना  
भ्प्_०१।१३।०४६।१ कालकर्मगुणाधीनो देहो ऽयं पाञ्चभौतिकः  
भ्प्_०१।१३।०४६।३ कथम् अन्यांस्तु गोपायेत् सर्पग्रस्तो यथा परम्  
भ्प्_०१।१३।०४७।१ अहस्तानि सहस्तानाम् अपदानि चतुष्पदाम्  
भ्प्_०१।१३।०४७।३ फल्गूनि तत्र महतां जीवो जीवस्य जीवनम्  
भ्प्_०१।१३।०४८।१ तदिदं भगवान् राजन्न् एक आत्मात्मनां स्वदृक्  
भ्प्_०१।१३।०४८।३ अन्तरो ऽनन्तरो भाति पश्य तं माययोरुधा  
भ्प्_०१।१३।०४९।१ सो ऽयम् अद्य महाराज भगवान् भूतभावनः  
भ्प्_०१।१३।०४९।३ कालरूपो ऽवतीर्णो ऽस्याम् अभावाय सुरद्विषाम्  
भ्प्_०१।१३।०५०।१ निष्पादितं देवकृत्यम् अवशेषं प्रतीक्षते  
भ्प्_०१।१३।०५०।३ तावद्यूयम् अवेक्षध्वं भवेद्यावदिहेश्वरः  
भ्प्_०१।१३।०५१।१ धृतराष्ट्रः सह भ्रात्रा गान्धार्या च स्वभार्यया  
भ्प्_०१।१३।०५१।३ दक्षिणेन हिमवत ऋषीणाम् आश्रमं गतः  
भ्प्_०१।१३।०५२।१ स्रोतोभिः सप्तभिर्या वै स्वर्धुनी सप्तधा व्यधात्  
भ्प्_०१।१३।०५२।३ सप्तानां प्रीतये नाना सप्तस्रोतः प्रचक्षते  
भ्प्_०१।१३।०५३।१ स्नात्वानुसवनं तस्मिन् हुत्वा चाग्नीन् यथाविधि  
भ्प्_०१।१३।०५३।३ अब्भक्ष उपशान्तात्मा स आस्ते विगतैषणः  
भ्प्_०१।१३।०५४।१ जितासनो जितश्वासः प्रत्याहृतषडिन्द्रियः  
भ्प्_०१।१३।०५४।३ हरिभावनया ध्वस्तरजःसत्त्वतमोमलः  
भ्प्_०१।१३।०५५।१ विज्ञानात्मनि संयोज्य क्षेत्रज्ञे प्रविलाप्य तम्  
भ्प्_०१।१३।०५५।३ ब्रह्मण्यात्मानम् आधारे घटाम्बरम् इवाम्बरे  
भ्प्_०१।१३।०५६।१ ध्वस्तमायागुणोदर्को निरुद्धकरणाशयः  
भ्प्_०१।१३।०५६।३ निवर्तिताखिलाहार आस्ते स्थाणुरिवाचलः  
भ्प्_०१।१३।०५६।५ तस्यान्तरायो मैवाभूः सन्न्यस्ताखिलकर्मणः  
भ्प्_०१।१३।०५७।१ स वा अद्यतनाद्राजन् परतः पञ्चमे ऽहनि  
भ्प्_०१।१३।०५७।३ कलेवरं हास्यति स्वं तच् च भस्मीभविष्यति  
भ्प्_०१।१३।०५८।१ दह्यमाने ऽग्निभिर्देहे पत्युः पत्नी सहोटजे  
भ्प्_०१।१३।०५८।३ बहिः स्थिता पतिं साध्वी तम् अग्निम् अनु वेक्ष्यति  
भ्प्_०१।१३।०५९।१ विदुरस्तु तदाश्चर्यं निशाम्य कुरुनन्दन  
भ्प्_०१।१३।०५९।३ हर्षशोकयुतस्तस्माद्गन्ता तीर्थनिषेवकः  
भ्प्_०१।१३।०६०।१ इत्युक्त्वाथारुहत् स्वर्गं नारदः सहतुम्बुरुः  
भ्प्_०१।१३।०६०।३ युधिष्ठिरो वचस्तस्य हृदि कृत्वाजहाच् छुचः  
भ्प्_०१।१४।००१।० सूत उवाच  
भ्प्_०१।१४।००१।१ सम्प्रस्थिते द्वारकायाञ्जिष्णौ बन्धुदिदृक्षया  
भ्प्_०१।१४।००१।३ ज्ञातुं च पुण्यश्लोकस्य कृष्णस्य च विचेष्टितम्  
भ्प्_०१।१४।००२।१ व्यतीताः कतिचिन् मासास्तदा नायात् ततो ऽर्जुनः  
भ्प्_०१।१४।००२।३ ददर्श घोररूपाणि निमित्तानि कुरूद्वहः  
भ्प्_०१।१४।००३।१ कालस्य च गतिं रौद्रां विपर्यस्तर्तुधर्मिणः  
भ्प्_०१।१४।००३।३ पापीयसीं नृणां वार्तां क्रोधलोभानृतात्मनाम्  
भ्प्_०१।१४।००४।१ जिह्मप्रायं व्यवहृतं शाठ्यमिश्रं च सौहृदम्  
भ्प्_०१।१४।००४।३ पितृमातृसुहृद्भ्रातृदम्पतीनां च कल्कनम्  
भ्प्_०१।१४।००५।१ निमित्तान्यत्यरिष्टानि काले त्वनुगते नृणाम्  
भ्प्_०१।१४।००५।३ लोभाद्यधर्मप्रकृतिं दृष्ट्वोवाचानुजं नृपः  
भ्प्_०१।१४।००६।० युधिष्ठिर उवाच  
भ्प्_०१।१४।००६।१ सम्प्रेषितो द्वारकायां जिष्णुर्बन्धुदिदृक्षयाज्  
भ्प्_०१।१४।००६।३ ञातुं च पुण्यश्लोकस्य कृष्णस्य च विचेष्टितम्  
भ्प्_०१।१४।००७।१ गताः सप्ताधुना मासा भीमसेन तवानुजः  
भ्प्_०१।१४।००७।३ नायाति कस्य वा हेतोर्नाहं वेदेदम् अञ्जसा  
भ्प्_०१।१४।००८।१ अपि देवर्षिणादिष्टः स कालो ऽयम् उपस्थितः  
भ्प्_०१।१४।००८।३ यदात्मनो ऽङ्गम् आक्रीडं भगवान् उत्सिसृक्षति  
भ्प्_०१।१४।००९।१ यस्मान् नः सम्पदो राज्यं दाराः प्राणाः कुलं प्रजाः  
भ्प्_०१।१४।००९।३ आसन् सपत्नविजयो लोकाश्च यदनुग्रहात्  
भ्प्_०१।१४।०१०।१ पश्योत्पातान् नरव्याघ्र दिव्यान् भौमान् सदैहिकान्  
भ्प्_०१।१४।०१०।३ दारुणान् शंसतो ऽदूराद्भयं नो बुद्धिमोहनम्  
भ्प्_०१।१४।०११।१ ऊर्वक्षिबाहवो मह्यं स्फुरन्त्यङ्ग पुनः पुनः  
भ्प्_०१।१४।०११।३ वेपथुश्चापि हृदये आराद्दास्यन्ति विप्रियम्  
भ्प्_०१।१४।०१२।१ शिवैषोद्यन्तम् आदित्यम् अभिरौत्यनलानना  
भ्प्_०१।१४।०१२।३ माम् अङ्ग सारमेयो ऽयम् अभिरेभत्यभीरुवत्  
भ्प्_०१।१४।०१३।१ शस्ताः कुर्वन्ति मां सव्यं दक्षिणं पशवो ऽपरे  
भ्प्_०१।१४।०१३।३ वाहांश्च पुरुषव्याघ्र लक्षये रुदतो मम  
भ्प्_०१।१४।०१४।१ मृत्युदूतः कपोतो ऽयम् उलूकः कम्पयन् मनः  
भ्प्_०१।१४।०१४।३ प्रत्युलूकश्च कुह्वानैर्विश्वं वै शून्यम् इच्छतः  
भ्प्_०१।१४।०१५।१ धूम्रा दिशः परिधयः कम्पते भूः सहाद्रिभिः  
भ्प्_०१।१४।०१५।३ निर्घातश्च महांस्तात साकं च स्तनयित्नुभिः  
भ्प्_०१।१४।०१६।१ वायुर्वाति खरस्पर्शो रजसा विसृजंस्तमः  
भ्प्_०१।१४।०१६।३ असृग् वर्षन्ति जलदा बीभत्सम् इव सर्वतः  
भ्प्_०१।१४।०१७।१ सूर्यं हतप्रभं पश्य ग्रहमर्दं मिथो दिवि  
भ्प्_०१।१४।०१७।३ ससङ्कुलैर्भूतगणैर्ज्वलिते इव रोदसी  
भ्प्_०१।१४।०१८।१ नद्यो नदाश्च क्षुभिताः सरांसि च मनांसि च  
भ्प्_०१।१४।०१८।३ न ज्वलत्यग्निराज्येन कालो ऽयं किं विधास्यति  
भ्प्_०१।१४।०१९।१ न पिबन्ति स्तनं वत्सा न दुह्यन्ति च मातरः  
भ्प्_०१।१४।०१९।३ रुदन्त्यश्रुमुखा गावो न हृष्यन्त्यृषभा व्रजे  
भ्प्_०१।१४।०२०।१ दैवतानि रुदन्तीव स्विद्यन्ति ह्युच्चलन्ति च  
भ्प्_०१।१४।०२०।३ इमे जनपदा ग्रामाः पुरोद्यानाकराश्रमाः  
भ्प्_०१।१४।०२०।५ भ्रष्टश्रियो निरानन्दाः किम् अघं दर्शयन्ति नः  
भ्प्_०१।१४।०२१।१ मन्य एतैर्महोत्पातैर्नूनं भगवतः पदैः  
भ्प्_०१।१४।०२१।३ अनन्यपुरुषश्रीभिर्हीना भूर्हतसौभगा  
भ्प्_०१।१४।०२२।१ इति चिन्तयतस्तस्य दृष्टारिष्टेन चेतसा  
भ्प्_०१।१४।०२२।३ राज्ञः प्रत्यागमद्ब्रह्मन् यदुपुर्याः कपिध्वजः  
भ्प्_०१।१४।०२३।१ तं पादयोर्निपतितम् अयथापूर्वम् आतुरम्  
भ्प्_०१।१४।०२३।३ अधोवदनम् अब्बिन्दून् सृजन्तं नयनाब्जयोः  
भ्प्_०१।१४।०२४।१ विलोक्योद्विग्नहृदयो विच्छायम् अनुजं नृपः  
भ्प्_०१।१४।०२४।३ पृच्छति स्म सुहृन् मध्ये संस्मरन् नारदेरितम्  
भ्प्_०१।१४।०२५।० युधिष्ठिर उवाच  
भ्प्_०१।१४।०२५।१ कच्चिदानर्तपुर्यां नः स्वजनाः सुखम् आसते  
भ्प्_०१।१४।०२५।३ मधुभोजदशार्हार्ह सात्वतान्धकवृष्णयः  
भ्प्_०१।१४।०२६।१ शूरो मातामहः कच्चित् स्वस्त्यास्ते वाथ मारिषः  
भ्प्_०१।१४।०२६।३ मातुलः सानुजः कच्चित् कुशल्यानकदुन्दुभिः  
भ्प्_०१।१४।०२७।१ सप्त स्वसारस्तत्पत्न्यो मातुलान्यः सहात्मजाः  
भ्प्_०१।१४।०२७।३ आसते सस्नुषाः क्षेमन्देवकीप्रमुखाः स्वयम्  
भ्प्_०१।१४।०२८।१ कच्चिद्राजाहुको जीवत्यसत्पुत्रो ऽस्य चानुजः  
भ्प्_०१।१४।०२८।३ हृदीकः ससुतो ऽक्रूरो जयन्तगदसारणाः  
भ्प्_०१।१४।०२९।१ आसते कुशलं कच्चिद्ये च शत्रुजिदादयः  
भ्प्_०१।१४।०२९।३ कच्चिदास्ते सुखं रामो भगवान् सात्वतां प्रभुः  
भ्प्_०१।१४।०३०।१ प्रद्युम्नः सर्ववृष्णीनां सुखम् आस्ते महारथः  
भ्प्_०१।१४।०३०।३ गम्भीररयो ऽनिरुद्धो वर्धते भगवान् उत  
भ्प्_०१।१४।०३१।१ सुषेणश्चारुदेष्णश्च साम्बो जाम्बवतीसुतः  
भ्प्_०१।१४।०३१।३ अन्ये च कार्ष्णिप्रवराः सपुत्रा ऋषभादयः  
भ्प्_०१।१४।०३२।१ तथैवानुचराः शौरेः श्रुतदेवोद्धवादयः  
भ्प्_०१।१४।०३२।३ सुनन्दनन्दशीर्षण्या ये चान्ये सात्वतर्षभाः  
भ्प्_०१।१४।०३३।१ अपि स्वस्त्यासते सर्वे रामकृष्णभुजाश्रयाः  
भ्प्_०१।१४।०३३।३ अपि स्मरन्ति कुशलम् अस्माकं बद्धसौहृदाः  
भ्प्_०१।१४।०३४।१ भगवान् अपि गोविन्दो ब्रह्मण्यो भक्तवत्सलः  
भ्प्_०१।१४।०३४।३ कच्चित् पुरे सुधर्मायां सुखम् आस्ते सुहृद्वृतः  
भ्प्_०१।१४।०३५।१ मङ्गलाय च लोकानां क्षेमाय च भवाय च  
भ्प्_०१।१४।०३५।३ आस्ते यदुकुलाम्भोधावाद्यो ऽनन्तसखः पुमान्  
भ्प्_०१।१४।०३६।१ यद्बाहुदण्डगुप्तायां स्वपुर्यां यदवो ऽर्चिताः  
भ्प्_०१।१४।०३६।३ क्रीडन्ति परमानन्दं महापौरुषिका इव  
भ्प्_०१।१४।०३७।१ यत्पादशुश्रूषणमुख्यकर्मणा सत्यादयो द्व्यष्टसहस्रयोषितः  
भ्प्_०१।१४।०३७।३ निर्जित्य सङ्ख्ये त्रिदशांस्तदाशिषो हरन्ति वज्रायुधवल्लभोचिताः  
भ्प्_०१।१४।०३८।१ यद्बाहुदण्डाभ्युदयानुजीविनो यदुप्रवीरा ह्यकुतोभया मुहुः  
भ्प्_०१।१४।०३८।३ अधिक्रमन्त्यङ्घ्रिभिराहृतां बलात् सभां सुधर्मां सुरसत्तमोचिताम्  
भ्प्_०१।१४।०३९।१ कच्चित् ते ऽनामयं तात भ्रष्टतेजा विभासि मे  
भ्प्_०१।१४।०३९।३ अलब्धमानो ऽवज्ञातः किं वा तात चिरोषितः  
भ्प्_०१।१४।०४०।१ कच्चिन् नाभिहतो ऽभावैः शब्दादिभिरमङ्गलैः  
भ्प्_०१।१४।०४०।३ न दत्तम् उक्तम् अर्थिभ्य आशया यत् प्रतिश्रुतम्  
भ्प्_०१।१४।०४१।१ कच्चित् त्वं ब्राह्मणं बालं गां वृद्धं रोगिणं स्त्रियम्  
भ्प्_०१।१४।०४१।३ शरणोपसृतं सत्त्वं नात्याक्षीः शरणप्रदः  
भ्प्_०१।१४।०४२।१ कच्चित् त्वं नागमो ऽगम्यां गम्यां वासत्कृतां स्त्रियम्  
भ्प्_०१।१४।०४२।३ पराजितो वाथ भवान् नोत्तमैर्नासमैः पथि  
भ्प्_०१।१४।०४३।१ अपि स्वित् पर्यभुङ्क्थास्त्वं सम्भोज्यान् वृद्धबालकान्  
भ्प्_०१।१४।०४३।३ जुगुप्सितं कर्म किञ्चित् कृतवान् न यदक्षमम्  
भ्प्_०१।१४।०४४।१ कच्चित् प्रेष्ठतमेनाथ हृदयेनात्मबन्धुना  
भ्प्_०१।१४।०४४।३ शून्यो ऽस्मि रहितो नित्यं मन्यसे ते ऽन्यथा न रुक्  
भ्प्_०१।१५।००१।० सूत उवाच  
भ्प्_०१।१५।००१।१ एवं कृष्णसखः कृष्णो भ्रात्रा राज्ञा विकल्पितः  
भ्प्_०१।१५।००१।३ नानाशङ्कास्पदं रूपं कृष्णविश्लेषकर्शितः  
भ्प्_०१।१५।००२।१ शोकेन शुष्यद्वदन हृत्सरोजो हतप्रभः  
भ्प्_०१।१५।००२।३ विभुं तम् एवानुस्मरन् नाशक्नोत् प्रतिभाषितुम्  
भ्प्_०१।१५।००३।१ कृच्छ्रेण संस्तभ्य शुचः पाणिनामृज्य नेत्रयोः  
भ्प्_०१।१५।००३।३ परोक्षेण समुन्नद्ध प्रणयौत्कण्ठ्यकातरः  
भ्प्_०१।१५।००४।१ सख्यं मैत्रीं सौहृदं च सारथ्यादिषु संस्मरन्  
भ्प्_०१।१५।००४।३ नृपम् अग्रजम् इत्याह बाष्पगद्गदया गिरा  
भ्प्_०१।१५।००५।० अर्जुन उवाच  
भ्प्_०१।१५।००५।१ वञ्चितो ऽहं महाराज हरिणा बन्धुरूपिणा  
भ्प्_०१।१५।००५।३ येन मे ऽपहृतं तेजो देवविस्मापनं महत्  
भ्प्_०१।१५।००६।१ यस्य क्षणवियोगेन लोको ह्यप्रियदर्शनः  
भ्प्_०१।१५।००६।३ उक्थेन रहितो ह्येष मृतकः प्रोच्यते यथा  
भ्प्_०१।१५।००७।१ यत्संश्रयाद्द्रुपदगेहम् उपागतानां राज्ञां स्वयंवरमुखे स्मरदुर्मदानाम्  
भ्प्_०१।१५।००७।३ तेजो हृतं खलु मयाभिहतश्च मत्स्यः सज्जीकृतेन धनुषाधिगता च कृष्णा  
भ्प्_०१।१५।००८।१ यत्सन्निधावहम् उ खाण्डवम् अग्नये ऽदाम् इन्द्रं च सामरगणं तरसा विजित्य  
भ्प्_०१।१५।००८।३ लब्धा सभा मयकृताद्भुतशिल्पमाया दिग्भ्यो ऽहरन् नृपतयो बलिम् अध्वरे ते  
भ्प्_०१।१५।००९।१ यत्तेजसा नृपशिरोऽङ्घ्रिम् अहन् मखार्थम् आर्यो ऽनुजस्तव गजायुतसत्त्ववीर्यः  
भ्प्_०१।१५।००९।३ तेनाहृताः प्रमथनाथमखाय भूपा यन्मोचितास्तदनयन् बलिम् अध्वरे ते  
भ्प्_०१।१५।०१०।१ पत्न्यास्तवाधिमखकॢप्तमहाभिषेक श्लाघिष्ठचारुकबरं कितवैः सभायाम्  
भ्प्_०१।१५।०१०।३ स्पृष्टं विकीर्य पदयोः पतिताश्रुमुख्या यस्तत्स्त्रियो ऽकृतहतेशविमुक्तकेशाः  
भ्प्_०१।१५।०११।१ यो नो जुगोप वन एत्य दुरन्तकृच्छ्राद् दुर्वाससो ऽरिरचितादयुताग्रभुग् यः  
भ्प्_०१।१५।०११।३ शाकान्नशिष्टम् उपयुज्य यतस्त्रिलोकीं तृप्ताम् अमंस्त सलिले विनिमग्नसङ्घः  
भ्प्_०१।१५।०१२।१ यत्तेजसाथ भगवान् युधि शूलपाणिर् विस्मापितः सगिरिजो ऽस्त्रम् अदान् निजं मे  
भ्प्_०१।१५।०१२।३ अन्ये ऽपि चाहम् अमुनैव कलेवरेण प्राप्तो महेन्द्रभवने महदासनार्धम्  
भ्प्_०१।१५।०१३।१ तत्रैव मे विहरतो भुजदण्डयुग्मं गाण्डीवलक्षणम् अरातिवधाय देवाः  
भ्प्_०१।१५।०१३।३ सेन्द्राः श्रिता यदनुभावितम् आजमीढ तेनाहम् अद्य मुषितः पुरुषेण भूम्ना  
भ्प्_०१।१५।०१४।१ यद्बान्धवः कुरुबलाब्धिम् अनन्तपारम् एको रथेन ततरे ऽहम् अतीर्यसत्त्वम्  
भ्प्_०१।१५।०१४।३ प्रत्याहृतं बहु धनं च मया परेषां तेजास्पदं मणिमयं च हृतं शिरोभ्यः  
भ्प्_०१।१५।०१५।१ यो भीष्मकर्णगुरुशल्यचमूष्वदभ्र राजन्यवर्यरथमण्डलमण्डितासु  
भ्प्_०१।१५।०१५।३ अग्रेचरो मम विभो रथयूथपानाम् आयुर्मनांसि च दृशा सह ओज आर्च्छत्  
भ्प्_०१।१५।०१६।१ यद्दोःषु मा प्रणिहितं गुरुभीष्मकर्ण नप्तृत्रिगर्तशल्यसैन्धवबाह्लिकाद्यैः  
भ्प्_०१।१५।०१६।३ अस्त्राण्यमोघमहिमानि निरूपितानि नोपस्पृशुर्नृहरिदासम् इवासुराणि  
भ्प्_०१।१५।०१७।१ सौत्ये वृतः कुमतिनात्मद ईश्वरो मे यत्पादपद्मम् अभवाय भजन्ति भव्याः  
भ्प्_०१।१५।०१७।३ मां श्रान्तवाहम् अरयो रथिनो भुविष्ठं न प्राहरन् यदनुभावनिरस्तचित्ताः  
भ्प्_०१।१५।०१८।१ नर्माण्युदाररुचिरस्मितशोभितानि हे पार्थ हे ऽर्जुन सखे कुरुनन्दनेति  
भ्प्_०१।१५।०१८।३ सञ्जल्पितानि नरदेव हृदिस्पृशानि स्मर्तुर्लुठन्ति हृदयं मम माधवस्य  
भ्प्_०१।१५।०१९।१ शय्यासनाटनविकत्थनभोजनादिष्व् ऐक्याद्वयस्य ऋतवान् इति विप्रलब्धः  
भ्प्_०१।१५।०१९।३ सख्युः सखेव पितृवत् तनयस्य सर्वं सेहे महान् महितया कुमतेरघं मे  
भ्प्_०१।१५।०२०।१ सो ऽहं नृपेन्द्र रहितः पुरुषोत्तमेन सख्या प्रियेण सुहृदा हृदयेन शून्यः  
भ्प्_०१।१५।०२०।३ अध्वन्युरुक्रमपरिग्रहम् अङ्ग रक्षन् गोपैरसद्भिरबलेव विनिर्जितो ऽस्मि  
भ्प्_०१।१५।०२१।१ तद्वै धनुस्त इषवः स रथो हयास्ते सो ऽहं रथी नृपतयो यत आनमन्ति  
भ्प्_०१।१५।०२१।३ सर्वं क्षणेन तदभूदसदीशरिक्तं भस्मन् हुतं कुहकराद्धम् इवोप्तम् ऊष्याम्  
भ्प्_०१।१५।०२२।१ राजंस्त्वयानुपृष्टानां सुहृदां नः सुहृत्पुरे  
भ्प्_०१।१५।०२२।३ विप्रशापविमूढानां निघ्नतां मुष्टिभिर्मिथः  
भ्प्_०१।१५।०२३।१ वारुणीं मदिरां पीत्वा मदोन्मथितचेतसाम्  
भ्प्_०१।१५।०२३।३ अजानताम् इवान्योन्यं चतुःपञ्चावशेषिताः  
भ्प्_०१।१५।०२४।१ प्रायेणैतद्भगवत ईश्वरस्य विचेष्टितम्  
भ्प्_०१।१५।०२४।३ मिथो निघ्नन्ति भूतानि भावयन्ति च यन् मिथः  
भ्प्_०१।१५।०२५।१ जलौकसां जले यद्वन् महान्तो ऽदन्त्यणीयसः  
भ्प्_०१।१५।०२५।३ दुर्बलान् बलिनो राजन् महान्तो बलिनो मिथः  
भ्प्_०१।१५।०२६।१ एवं बलिष्ठैर्यदुभिर्महद्भिरितरान् विभुः  
भ्प्_०१।१५।०२६।३ यदून् यदुभिरन्योन्यं भूभारान् सञ्जहार ह  
भ्प्_०१।१५।०२७।१ देशकालार्थयुक्तानि हृत्तापोपशमानि च  
भ्प्_०१।१५।०२७।३ हरन्ति स्मरतश्चित्तं गोविन्दाभिहितानि मे  
भ्प्_०१।१५।०२८।० सूत उवाच  
भ्प्_०१।१५।०२८।१ एवं चिन्तयतो जिष्णोः कृष्णपादसरोरुहम्  
भ्प्_०१।१५।०२८।३ सौहार्देनातिगाढेन शान्तासीद्विमला मतिः  
भ्प्_०१।१५।०२९।१ वासुदेवाङ्घ्र्यनुध्यान परिबृंहितरंहसा  
भ्प्_०१।१५।०२९।३ भक्त्या निर्मथिताशेष कषायधिषणो ऽर्जुनः  
भ्प्_०१।१५।०३०।१ गीतं भगवता ज्ञानं यत् तत् सङ्ग्राममूर्धनि  
भ्प्_०१।१५।०३०।३ कालकर्मतमोरुद्धं पुनरध्यगमत् प्रभुः  
भ्प्_०१।१५।०३१।१ विशोको ब्रह्मसम्पत्त्या सञ्छिन्नद्वैतसंशयः  
भ्प्_०१।१५।०३१।३ लीनप्रकृतिनैर्गुण्यादलिङ्गत्वादसम्भवः  
भ्प्_०१।१५।०३२।१ निशम्य भगवन्मार्गं संस्थां यदुकुलस्य च  
भ्प्_०१।१५।०३२।३ स्वःपथाय मतिं चक्रे निभृतात्मा युधिष्ठिरः  
भ्प्_०१।१५।०३३।१ पृथाप्यनुश्रुत्य धनञ्जयोदितं नाशं यदूनां भगवद्गतिं च ताम्  
भ्प्_०१।१५।०३३।३ एकान्तभक्त्या भगवत्यधोक्षजे निवेशितात्मोपरराम संसृतेः  
भ्प्_०१।१५।०३४।१ ययाहरद्भुवो भारं तां तनुं विजहावजः  
भ्प्_०१।१५।०३४।३ कण्टकं कण्टकेनेव द्वयं चापीशितुः समम्  
भ्प्_०१।१५।०३५।१ यथा मत्स्यादिरूपाणि धत्ते जह्याद्यथा नटः  
भ्प्_०१।१५।०३५।३ भूभारः क्षपितो येनजहौ तच् च कलेवरम्  
भ्प्_०१।१५।०३६।१ यदा मुकुन्दो भगवान् इमां महीं जहौ स्वतन्वा श्रवणीयसत्कथः  
भ्प्_०१।१५।०३६।३ तदाहरेवाप्रतिबुद्धचेतसाम् अभद्रहेतुः कलिरन्ववर्तत  
भ्प्_०१।१५।०३७।१ युधिष्ठिरस्तत् परिसर्पणं बुधः पुरे च राष्ट्रे च गृहे तथात्मनि  
भ्प्_०१।१५।०३७।३ विभाव्य लोभानृतजिह्महिंसनाद्यधर्मचक्रं गमनाय पर्यधात्  
भ्प्_०१।१५।०३८।१ स्वराट् पौत्रं विनयिनम् आत्मनः सुसमं गुणैः  
भ्प्_०१।१५।०३८।३ तोयनीव्याः पतिं भूमेरभ्यषिञ्चद्गजाह्वये  
भ्प्_०१।१५।०३९।१ मथुरायां तथा वज्रं शूरसेनपतिं ततः  
भ्प्_०१।१५।०३९।३ प्राजापत्यां निरूप्येष्टिम् अग्नीन् अपिबदीश्वरः  
भ्प्_०१।१५।०४०।१ विसृज्य तत्र तत् सर्वं दुकूलवलयादिकम्  
भ्प्_०१।१५।०४०।३ निर्ममो निरहङ्कारः सञ्छिन्नाशेषबन्धनः  
भ्प्_०१।१५।०४१।१ वाचं जुहाव मनसि तत् प्राण इतरे च तम्  
भ्प्_०१।१५।०४१।३ मृत्यावपानं सोत्सर्गं तं पञ्चत्वे ह्यजोहवीत्  
भ्प्_०१।१५।०४२।१ त्रित्वे हुत्वा च पञ्चत्वं तच् चैकत्वे ञ्जुहोन् मुनिः  
भ्प्_०१।१५।०४२।३ सर्वम् आत्मन्यजुहवीद्ब्रह्मण्यात्मानम् अव्यये  
भ्प्_०१।१५।०४३।१ चीरवासा निराहारो बद्धवाङ् मुक्तमूर्धजः  
भ्प्_०१।१५।०४३।३ दर्शयन्न् आत्मनो रूपं जडोन्मत्तपिशाचवत्  
भ्प्_०१।१५।०४४।१ अनवेक्षमाणो निरगादशृण्वन् बधिरो यथा  
भ्प्_०१।१५।०४४।३ उदीचीं प्रविवेशाशां गतपूर्वां महात्मभिः  
भ्प्_०१।१५।०४४।५ हृदि ब्रह्म परं ध्यायन् नावर्तेत यतो गतः  
भ्प्_०१।१५।०४५।१ सर्वे तम् अनुनिर्जग्मुर्भ्रातरः कृतनिश्चयाः  
भ्प्_०१।१५।०४५।३ कलिनाधर्ममित्रेण दृष्ट्वा स्पृष्टाः प्रजा भुवि  
भ्प्_०१।१५।०४६।१ ते साधुकृतसर्वार्था ज्ञात्वात्यन्तिकम् आत्मनः  
भ्प्_०१।१५।०४६।३ मनसा धारयाम् आसुर्वैकुण्ठचरणाम्बुजम्  
भ्प्_०१।१५।०४७।१ तद्ध्यानोद्रिक्तया भक्त्या विशुद्धधिषणाः परे  
भ्प्_०१।१५।०४७।३ तस्मिन् नारायणपदे एकान्तमतयो गतिम्  
भ्प्_०१।१५।०४८।१ अवापुर्दुरवापां ते असद्भिर्विषयात्मभिः  
भ्प्_०१।१५।०४८।३ विधूतकल्मषा स्थानं विरजेनात्मनैव हि  
भ्प्_०१।१५।०४९।१ विदुरो ऽपि परित्यज्य प्रभासे देहम् आत्मनः  
भ्प्_०१।१५।०४९।३ कृष्णावेशेन तच्चित्तः पितृभिः स्वक्षयं ययौ  
भ्प्_०१।१५।०५०।१ द्रौपदी च तदाज्ञाय पतीनाम् अनपेक्षताम्  
भ्प्_०१।१५।०५०।३ वासुदेवे भगवति ह्येकान्तमतिराप तम्  
भ्प्_०१।१५।०५१।१ यः श्रद्धयैतद्भगवत्प्रियाणां पाण्डोः सुतानाम् इति सम्प्रयाणम्  
भ्प्_०१।१५।०५१।३ शृणोत्यलं स्वस्त्ययनं पवित्रं लब्ध्वा हरौ भक्तिम् उपैति सिद्धिम्  
भ्प्_०१।१६।००१।० सूत उवाच  
भ्प्_०१।१६।००१।१ ततः परीक्षिद्द्विजवर्यशिक्षया महीं महाभागवतः शशास ह  
भ्प्_०१।१६।००१।३ यथा हि सूत्याम् अभिजातकोविदाः समादिशन् विप्र महद्गुणस्तथा  
भ्प्_०१।१६।००२।१ स उत्तरस्य तनयाम् उपयेम इरावतीम्  
भ्प्_०१।१६।००२।३ जनमेजयादींश्चतुरस्तस्याम् उत्पादयत् सुतान्  
भ्प्_०१।१६।००३।१ आजहाराश्वमेधांस्त्रीन् गङ्गायां भूरिदक्षिणान्  
भ्प्_०१।१६।००३।३ शारद्वतं गुरुं कृत्वा देवा यत्राक्षिगोचराः  
भ्प्_०१।१६।००४।१ निजग्राहौजसा वीरः कलिं दिग्विजये क्वचित्  
भ्प्_०१।१६।००४।३ नृपलिङ्गधरं शूद्रं घ्नन्तं गोमिथुनं पदा  
भ्प्_०१।१६।००५।० शौनक उवाच  
भ्प्_०१।१६।००५।१ कस्य हेतोर्निजग्राह कलिं दिग्विजये नृपः  
भ्प्_०१।१६।००५।३ नृदेवचिह्नधृक् शूद्र को ऽसौ गां यः पदाहनत्  
भ्प्_०१।१६।००५।५ तत् कथ्यतां महाभाग यदि कृष्णकथाश्रयम्  
भ्प्_०१।१६।००६।१ अथवास्य पदाम्भोज मकरन्दलिहां सताम्  
भ्प्_०१।१६।००६।३ किम् अन्यैरसदालापैरायुषो यदसद्व्ययः  
भ्प्_०१।१६।००७।१ क्षुद्रायुषां नृणाम् अङ्ग मर्त्यानाम् ऋतम् इच्छताम्  
भ्प्_०१।१६।००७।३ इहोपहूतो भगवान् मृत्युः शामित्रकर्मणि  
भ्प्_०१।१६।००८।१ न कश्चिन् म्रियते तावद्यावदास्त इहान्तकः  
भ्प्_०१।१६।००८।३ एतदर्थं हि भगवान् आहूतः परमर्षिभिः  
भ्प्_०१।१६।००८।५ अहो नृलोके पीयेत हरिलीलामृतं वचः  
भ्प्_०१।१६।००९।१ मन्दस्य मन्दप्रज्ञस्य वयो मन्दायुषश्च वै  
भ्प्_०१।१६।००९।३ निद्रया ह्रियते नक्तं दिवा च व्यर्थकर्मभिः  
भ्प्_०१।१६।०१०।० सूत उवाच  
भ्प्_०१।१६।०१०।१ यदा परीक्षित् कुरुजाङ्गले ऽवसत् कलिं प्रविष्टं निजचक्रवर्तिते  
भ्प्_०१।१६।०१०।३ निशम्य वार्ताम् अनतिप्रियां ततः शरासनं संयुगशौण्डिराददे  
भ्प्_०१।१६।०११।१ स्वलङ्कृतं श्यामतुरङ्गयोजितं रथं मृगेन्द्रध्वजम् आश्रितः पुरात्  
भ्प्_०१।१६।०११।३ वृतो रथाश्वद्विपपत्तियुक्तया स्वसेनया दिग्विजयाय निर्गतः  
भ्प्_०१।१६।०१२।१ भद्राश्वं केतुमालं च भारतं चोत्तरान् कुरून्  
भ्प्_०१।१६।०१२।३ किम्पुरुषादीनि वर्षाणि विजित्य जगृहे बलिम्  
भ्प्_०१।१६।०१३।१ नगरांश्च वनांश्चैव नदीश्च विमलोदकाः  
भ्प्_०१।१६।०१३।३ पुरुषान् देवकल्पांश्च नारीश्च प्रियदर्शनाः  
भ्प्_०१।१६।०१४।१ अदृष्टपूर्वान् सुभगान् स ददर्श धनञ्जयः  
भ्प्_०१।१६।०१४।३ सदनानि च शुभ्राणि नारीश्चाप्सरसां निभाः  
भ्प्_०१।१६।०१५।१ तत्र तत्रोपशृण्वानः स्वपूर्वेषां महात्मनाम्  
भ्प्_०१।१६।०१५।३ प्रगीयमाणं च यशः कृष्णमाहात्म्यसूचकम्  
भ्प्_०१।१६।०१६।१ आत्मानं च परित्रातम् अश्वत्थाम्नो ऽस्त्रतेजसः  
भ्प्_०१।१६।०१६।३ स्नेहं च वृष्णिपार्थानां तेषां भक्तिं च केशवे  
भ्प्_०१।१६।०१७।१ तेभ्यः परमसन्तुष्टः प्रीत्युज्जृम्भितलोचनः  
भ्प्_०१।१६।०१७।३ महाधनानि वासांसि ददौ हारान् महामनाः  
भ्प्_०१।१६।०१८।१ सारथ्यपारषदसेवनसख्यदौत्य  
भ्प्_०१।१६।०१८।२ वीरासनानुगमनस्तवनप्रणामान्  
भ्प्_०१।१६।०१८।३ स्निग्धेषु पाण्डुषु जगत्प्रणतिं च विष्णोर्  
भ्प्_०१।१६।०१८।४ भक्तिं करोति नृपतिश्चरणारविन्दे  
भ्प्_०१।१६।०१९।१ तस्यैवं वर्तमानस्य पूर्वेषां वृत्तिम् अन्वहम्  
भ्प्_०१।१६।०१९।३ नातिदूरे किलाश्चर्यं यदासीत् तन् निबोध मे  
भ्प्_०१।१६।०२०।१ धर्मः पदैकेन चरन् विच्छायाम् उपलभ्य गाम्  
भ्प्_०१।१६।०२०।३ पृच्छति स्माश्रुवदनां विवत्साम् इव मातरम्  
भ्प्_०१।१६।०२१।० धर्म उवाच  
भ्प्_०१।१६।०२१।१ कच्चिद्भद्रे ऽनामयम् आत्मनस्ते विच्छायासि म्लायतेषन् मुखेन  
भ्प्_०१।१६।०२१।३ आलक्षये भवतीम् अन्तराधिं दूरे बन्धुं शोचसि कञ्चनाम्ब  
भ्प्_०१।१६।०२२।१ पादैर्न्यूनं शोचसि मैकपादम् आत्मानं वा वृषलैर्भोक्ष्यमाणम्  
भ्प्_०१।१६।०२२।३ आहो सुरादीन् हृतयज्ञभागान् प्रजा उत स्विन् मघवत्यवर्षति  
भ्प्_०१।१६।०२३।१ अरक्ष्यमाणाः स्त्रिय उर्वि बालान् शोचस्यथो पुरुषादैरिवार्तान्  
भ्प्_०१।१६।०२३।३ वाचं देवीं ब्रह्मकुले कुकर्मण्यब्रह्मण्ये राजकुले कुलाग्र्यान्  
भ्प्_०१।१६।०२४।१ किं क्षत्रबन्धून् कलिनोपसृष्टान् राष्ट्राणि वा तैरवरोपितानि  
भ्प्_०१।१६।०२४।३ इतस्ततो वाशनपानवासः स्नानव्यवायोन्मुखजीवलोकम्  
भ्प्_०१।१६।०२५।१ यद्वाम्ब ते भूरिभरावतार कृतावतारस्य हरेर्धरित्रि  
भ्प्_०१।१६।०२५।३ अन्तर्हितस्य स्मरती विसृष्टा कर्माणि निर्वाणविलम्बितानि  
भ्प्_०१।१६।०२६।१ इदं ममाचक्ष्व तवाधिमूलं वसुन्धरे येन विकर्शितासि  
भ्प्_०१।१६।०२६।३ कालेन वा ते बलिनां बलीयसा सुरार्चितं किं हृतम् अम्ब सौभगम्  
भ्प्_०१।१६।०२७।० धरण्युवाच  
भ्प्_०१।१६।०२७।१ भवान् हि वेद तत् सर्वं यन् मां धर्मानुपृच्छसि  
भ्प्_०१।१६।०२७।३ चतुर्भिर्वर्तसे येन पादैर्लोकसुखावहैः  
भ्प्_०१।१६।०२८।१ सत्यं शौचं दया क्षान्तिस्त्यागः सन्तोष आर्जवम्  
भ्प्_०१।१६।०२८।३ शमो दमस्तपः साम्यं तितिक्षोपरतिः श्रुतम्  
भ्प्_०१।१६।०२९।१ ज्ञानं विरक्तिरैश्वर्यं शौर्यं तेजो बलं स्मृतिः  
भ्प्_०१।१६।०२९।३ स्वातन्त्र्यं कौशलं कान्तिर्धैर्यं मार्दवम् एव च  
भ्प्_०१।१६।०३०।१ प्रागल्भ्यं प्रश्रयः शीलं सह ओजो बलं भगः  
भ्प्_०१।१६।०३०।३ गाम्भीर्यं स्थैर्यम् आस्तिक्यं कीर्तिर्मानो ऽनहङ्कृतिः  
भ्प्_०१।१६।०३१।१ एते चान्ये च भगवन् नित्या यत्र महागुणाः  
भ्प्_०१।१६।०३१।३ प्रार्थ्या महत्त्वम् इच्छद्भिर्न वियन्ति स्म कर्हिचित्  
भ्प्_०१।१६।०३२।१ तेनाहं गुणपात्रेण श्रीनिवासेन साम्प्रतम्  
भ्प्_०१।१६।०३२।३ शोचामि रहितं लोकं पाप्मना कलिनेक्षितम्  
भ्प्_०१।१६।०३३।१ आत्मानं चानुशोचामि भवन्तं चामरोत्तमम्  
भ्प्_०१।१६।०३३।३ देवान् पितॄन् ऋषीन् साधून् सर्वान् वर्णांस्तथाश्रमान्  
भ्प्_०१।१६।०३४।१ ब्रह्मादयो बहुतिथं यदपाङ्गमोक्ष  
भ्प्_०१।१६।०३४।२ कामास्तपः समचरन् भगवत्प्रपन्नाः  
भ्प्_०१।१६।०३४।३ सा श्रीः स्ववासम् अरविन्दवनं विहाय  
भ्प्_०१।१६।०३४।४ यत्पादसौभगम् अलं भजते ऽनुरक्ता  
भ्प्_०१।१६।०३५।१ तस्याहम् अब्जकुलिशाङ्कुशकेतुकेतैः  
भ्प्_०१।१६।०३५।२ श्रीमत्पदैर्भगवतः समलङ्कृताङ्गी  
भ्प्_०१।१६।०३५।३ त्रीन् अत्यरोच उपलभ्य ततो विभूतिं  
भ्प्_०१।१६।०३५।४ लोकान् स मां व्यसृजदुत्स्मयतीं तदन्ते  
भ्प्_०१।१६।०३६।१ यो वै ममातिभरम् आसुरवंशराज्ञाम्  
भ्प्_०१।१६।०३६।२ अक्षौहिणीशतम् अपानुददात्मतन्त्रः  
भ्प्_०१।१६।०३६।३ त्वां दुःस्थम् ऊनपदम् आत्मनि पौरुषेण  
भ्प्_०१।१६।०३६।४ सम्पादयन् यदुषु रम्यम् अबिभ्रदङ्गम्  
भ्प्_०१।१६।०३७।१ का वा सहेत विरहं पुरुषोत्तमस्य  
भ्प्_०१।१६।०३७।२ प्रेमावलोकरुचिरस्मितवल्गुजल्पैः  
भ्प्_०१।१६।०३७।३ स्थैर्यं समानम् अहरन् मधुमानिनीनां  
भ्प्_०१।१६।०३७।४ रोमोत्सवो मम यदङ्घ्रिविटङ्कितायाः  
भ्प्_०१।१६।०३८।१ तयोरेवं कथयतोः पृथिवीधर्मयोस्तदा  
भ्प्_०१।१६।०३८।३ परीक्षिन् नाम राजर्षिः प्राप्तः प्राचीं सरस्वतीम्  
भ्प्_०१।१७।००१।० सूत उवाच  
भ्प्_०१।१७।००१।१ तत्र गोमिथुनं राजा हन्यमानम् अनाथवत्  
भ्प्_०१।१७।००१।३ दण्डहस्तं च वृषलं ददृशे नृपलाञ्छनम्  
भ्प्_०१।१७।००२।१ वृषं मृणालधवलं मेहन्तम् इव बिभ्यतम्  
भ्प्_०१।१७।००२।३ वेपमानं पदैकेन सीदन्तं शूद्रताडितम्  
भ्प्_०१।१७।००३।१ गां च धर्मदुघां दीनां भृशं शूद्रपदाहताम्  
भ्प्_०१।१७।००३।३ विवत्साम् आश्रुवदनां क्षामां यवसम् इच्छतीम्  
भ्प्_०१।१७।००४।१ पप्रच्छ रथम् आरूढः कार्तस्वरपरिच्छदम्  
भ्प्_०१।१७।००४।३ मेघगम्भीरया वाचा समारोपितकार्मुकः  
भ्प्_०१।१७।००५।१ कस्त्वं मच्छरणे लोके बलाद्धंस्यबलान् बली  
भ्प्_०१।१७।००५।३ नरदेवो ऽसि वेषेण नटवत् कर्मणाद्विजः  
भ्प्_०१।१७।००६।१ यस्त्वं कृष्णे गते दूरं सहगाण्डीवधन्वना  
भ्प्_०१।१७।००६।३ शोच्यो ऽस्यशोच्यान् रहसि प्रहरन् वधम् अर्हसि  
भ्प्_०१।१७।००७।१ त्वं वा मृणालधवलः पादैर्न्यूनः पदा चरन्  
भ्प्_०१।१७।००७।३ वृषरूपेण किं कश्चिद्देवो नः परिखेदयन्  
भ्प्_०१।१७।००८।१ न जातु कौरवेन्द्राणां दोर्दण्डपरिरम्भिते  
भ्प्_०१।१७।००८।३ भूतले ऽनुपतन्त्यस्मिन् विना ते प्राणिनां शुचः  
भ्प्_०१।१७।००९।१ मा सौरभेयात्र शुचो व्येतु ते वृषलाद्भयम्  
भ्प्_०१।१७।००९।३ मा रोदीरम्ब भद्रं ते खलानां मयि शास्तरि  
भ्प्_०१।१७।०१०।१ यस्य राष्ट्रे प्रजाः सर्वास्त्रस्यन्ते साध्व्यसाधुभिः  
भ्प्_०१।१७।०१०।३ तस्य मत्तस्य नश्यन्ति कीर्तिरायुर्भगो गतिः  
भ्प्_०१।१७।०११।१ एष राज्ञां परो धर्मो ह्यार्तानाम् आर्तिनिग्रहः  
भ्प्_०१।१७।०११।३ अत एनं वधिष्यामि भूतद्रुहम् असत्तमम्  
भ्प्_०१।१७।०१२।१ को ऽवृश्चत् तव पादांस्त्रीन् सौरभेय चतुष्पद  
भ्प्_०१।१७।०१२।३ मा भूवंस्त्वादृशा राष्ट्रे राज्ञां कृष्णानुवर्तिनाम्  
भ्प्_०१।१७।०१३।१ आख्याहि वृष भद्रं वः साधूनाम् अकृतागसाम्  
भ्प्_०१।१७।०१३।३ आत्मवैरूप्यकर्तारं पार्थानां कीर्तिदूषणम्  
भ्प्_०१।१७।०१४।१ जने ऽनागस्यघं युञ्जन् सर्वतो ऽस्य च मद्भयम्  
भ्प्_०१।१७।०१४।३ साधूनां भद्रम् एव स्यादसाधुदमने कृते  
भ्प्_०१।१७।०१५।१ अनागःस्विह भूतेषु य आगस्कृन् निरङ्कुशः  
भ्प्_०१।१७।०१५।३ आहर्तास्मि भुजं साक्षादमर्त्यस्यापि साङ्गदम्  
भ्प्_०१।१७।०१६।१ राज्ञो हि परमो धर्मः स्वधर्मस्थानुपालनम्  
भ्प्_०१।१७।०१६।३ शासतो ऽन्यान् यथाशास्त्रम् अनापद्युत्पथान् इह  
भ्प्_०१।१७।०१७।० धर्म उवाच  
भ्प्_०१।१७।०१७।१ एतद्वः पाण्डवेयानां युक्तम् आर्ताभयं वचः  
भ्प्_०१।१७।०१७।३ येषां गुणगणैः कृष्णो दौत्यादौ भगवान् कृतः  
भ्प्_०१।१७।०१८।१ न वयं क्लेशबीजानि यतः स्युः पुरुषर्षभ  
भ्प्_०१।१७।०१८।३ पुरुषं तं विजानीमो वाक्यभेदविमोहिताः  
भ्प्_०१।१७।०१९।१ केचिद्विकल्पवसना आहुरात्मानम् आत्मनः  
भ्प्_०१।१७।०१९।३ दैवम् अन्ये ऽपरे कर्म स्वभावम् अपरे प्रभुम्  
भ्प्_०१।१७।०२०।१ अप्रतर्क्यादनिर्देश्यादिति केष्वपि निश्चयः  
भ्प्_०१।१७।०२०।३ अत्रानुरूपं राजर्षे विमृश स्वमनीषया  
भ्प्_०१।१७।०२१।० सूत उवाच  
भ्प्_०१।१७।०२१।१ एवं धर्मे प्रवदति स सम्राड्द्विजसत्तमाः  
भ्प्_०१।१७।०२१।३ समाहितेन मनसा विखेदः पर्यचष्ट तम्  
भ्प्_०१।१७।०२२।० राजोवाच  
भ्प्_०१।१७।०२२।१ धर्मं ब्रवीषि धर्मज्ञ धर्मो ऽसि वृषरूपधृक्  
भ्प्_०१।१७।०२२।३ यदधर्मकृतः स्थानं सूचकस्यापि तद्भवेत्  
भ्प्_०१।१७।०२३।१ अथवा देवमायाया नूनं गतिरगोचरा  
भ्प्_०१।१७।०२३।३ चेतसो वचसश्चापि भूतानाम् इति निश्चयः  
भ्प्_०१।१७।०२४।१ तपः शौचं दया सत्यम् इति पादाः कृते कृताः  
भ्प्_०१।१७।०२४।३ अधर्मांशैस्त्रयो भग्नाः स्मयसङ्गमदैस्तव  
भ्प्_०१।१७।०२५।१ इदानीं धर्म पादस्ते सत्यं निर्वर्तयेद्यतः  
भ्प्_०१।१७।०२५।३ तं जिघृक्षत्यधर्मो ऽयम् अनृतेनैधितः कलिः  
भ्प्_०१।१७।०२६।१ इयं च भूमिर्भगवता न्यासितोरुभरा सती  
भ्प्_०१।१७।०२६।३ श्रीमद्भिस्तत्पदन्यासैः सर्वतः कृतकौतुका  
भ्प्_०१।१७।०२७।१ शोचत्यश्रुकला साध्वी दुर्भगेवोज्झिता सती  
भ्प्_०१।१७।०२७।३ अब्रह्मण्या नृपव्याजाः शूद्रा भोक्ष्यन्ति माम् इति  
भ्प्_०१।१७।०२८।१ इति धर्मं महीं चैव सान्त्वयित्वा महारथः  
भ्प्_०१।१७।०२८।३ निशातम् आददे खड्गं कलये ऽधर्महेतवे  
भ्प्_०१।१७।०२९।१ तं जिघांसुम् अभिप्रेत्य विहाय नृपलाञ्छनम्  
भ्प्_०१।१७।०२९।३ तत्पादमूलं शिरसा समगाद्भयविह्वलः  
भ्प्_०१।१७।०३०।१ पतितं पादयोर्वीरः कृपया दीनवत्सलः  
भ्प्_०१।१७।०३०।३ शरण्यो नावधीच् छ्लोक्य आह चेदं हसन्न् इव  
भ्प्_०१।१७।०३१।० राजोवाच  
भ्प्_०१।१७।०३१।१ न ते गुडाकेशयशोधराणां बद्धाञ्जलेर्वै भयम् अस्ति किञ्चित्  
भ्प्_०१।१७।०३१।३ न वर्तितव्यं भवता कथञ्चन क्षेत्रे मदीये त्वम् अधर्मबन्धुः  
भ्प्_०१।१७।०३२।१ त्वां वर्तमानं नरदेवदेहेष्वनुप्रवृत्तो ऽयम् अधर्मपूगः  
भ्प्_०१।१७।०३२।३ लोभो ऽनृतं चौर्यम् अनार्यम् अंहो ज्येष्ठा च माया कलहश्च दम्भः  
भ्प्_०१।१७।०३३।१ न वर्तितव्यं तदधर्मबन्धो धर्मेण सत्येन च वर्तितव्ये  
भ्प्_०१।१७।०३३।३ ब्रह्मावर्ते यत्र यजन्ति यज्ञैर्यज्ञेश्वरं यज्ञवितानविज्ञाः  
भ्प्_०१।१७।०३४।१ यस्मिन् हरिर्भगवान् इज्यमान इज्यात्ममूर्तिर्यजतां शं तनोति  
भ्प्_०१।१७।०३४।३ कामान् अमोघान् स्थिरजङ्गमानाम् अन्तर्बहिर्वायुरिवैष आत्मा  
भ्प्_०१।१७।०३५।० सूत उवाच  
भ्प्_०१।१७।०३५।१ परीक्षितैवम् आदिष्टः स कलिर्जातवेपथुः  
भ्प्_०१।१७।०३५।३ तम् उद्यतासिम् आहेदं दण्डपाणिम् इवोद्यतम्  
भ्प्_०१।१७।०३६।० कलिरुवाच  
भ्प्_०१।१७।०३६।१ यत्र क्व वाथ वत्स्यामि सार्वभौम तवाज्ञया  
भ्प्_०१।१७।०३६।३ लक्षये तत्र तत्रापि त्वाम् आत्तेषुशरासनम्  
भ्प्_०१।१७।०३७।१ तन् मे धर्मभृतां श्रेष्ठ स्थानं निर्देष्टुम् अर्हसि  
भ्प्_०१।१७।०३७।३ यत्रैव नियतो वत्स्य आतिष्ठंस्ते ऽनुशासनम्  
भ्प्_०१।१७।०३८।० सूत उवाच  
भ्प्_०१।१७।०३८।१ अभ्यर्थितस्तदा तस्मै स्थानानि कलये ददौ  
भ्प्_०१।१७।०३८।३ द्यूतं पानं स्त्रियः सूना यत्राधर्मश्चतुर्विधः  
भ्प्_०१।१७।०३९।१ पुनश्च याचमानाय जातरूपम् अदात् प्रभुः  
भ्प्_०१।१७।०३९।३ ततो ऽनृतं मदं कामं रजो वैरं च पञ्चमम्  
भ्प्_०१।१७।०४०।१ अमूनि पञ्च स्थानानि ह्यधर्मप्रभवः कलिः  
भ्प्_०१।१७।०४०।३ औत्तरेयेण दत्तानि न्यवसत् तन्निदेशकृत्  
भ्प्_०१।१७।०४१।१ अथैतानि न सेवेत बुभूषुः पुरुषः क्वचित्  
भ्प्_०१।१७।०४१।३ विशेषतो धर्मशीलो राजा लोकपतिर्गुरुः  
भ्प्_०१।१७।०४२।१ वृषस्य नष्टांस्त्रीन् पादान् तपः शौचं दयाम् इति  
भ्प्_०१।१७।०४२।३ प्रतिसन्दध आश्वास्य महीं च समवर्धयत्  
भ्प्_०१।१७।०४३।१ स एष एतर्ह्यध्यास्त आसनं पार्थिवोचितम्  
भ्प्_०१।१७।०४३।३ पितामहेनोपन्यस्तं राज्ञारण्यं विविक्षता  
भ्प्_०१।१७।०४४।१ आस्ते ऽधुना स राजर्षिः कौरवेन्द्रश्रियोल्लसन्  
भ्प्_०१।१७।०४४।३ गजाह्वये महाभागश्चक्रवर्ती बृहच्छ्रवाः  
भ्प्_०१।१७।०४५।१ इत्थम्भूतानुभावो ऽयम् अभिमन्युसुतो नृपः  
भ्प्_०१।१७।०४५।३ यस्य पालयतः क्षौणीं यूयं सत्राय दीक्षिताः  
भ्प्_०१।१८।००१।० सूत उवाच  
भ्प्_०१।१८।००१।१ यो वै द्रौण्यस्त्रविप्लुष्टो न मातुरुदरे मृतः  
भ्प्_०१।१८।००१।३ अनुग्रहाद्भगवतः कृष्णस्याद्भुतकर्मणः  
भ्प्_०१।१८।००२।१ ब्रह्मकोपोत्थिताद्यस्तु तक्षकात् प्राणविप्लवात्  
भ्प्_०१।१८।००२।३ न सम्मुमोहोरुभयाद्भगवत्यर्पिताशयः  
भ्प्_०१।१८।००३।१ उत्सृज्य सर्वतः सङ्गं विज्ञाताजितसंस्थितिः  
भ्प्_०१।१८।००३।३ वैयासकेर्जहौ शिष्यो गङ्गायां स्वं कलेवरम्  
भ्प्_०१।१८।००४।१ नोत्तमश्लोकवार्तानां जुषतां तत्कथामृतम्  
भ्प्_०१।१८।००४।३ स्यात् सम्भ्रमो ऽन्तकाले ऽपि स्मरतां तत्पदाम्बुजम्  
भ्प्_०१।१८।००५।१ तावत् कलिर्न प्रभवेत् प्रविष्टो ऽपीह सर्वतः  
भ्प्_०१।१८।००५।३ यावदीशो महान् उर्व्याम् आभिमन्यव एकराट्  
भ्प्_०१।१८।००६।१ यस्मिन्न् अहनि यर्ह्येव भगवान् उत्ससर्ज गाम्  
भ्प्_०१।१८।००६।३ तदैवेहानुवृत्तो ऽसावधर्मप्रभवः कलिः  
भ्प्_०१।१८।००७।१ नानुद्वेष्टि कलिं सम्राट् सारङ्ग इव सारभुक्  
भ्प्_०१।१८।००७।३ कुशलान्याशु सिद्ध्यन्ति नेतराणि कृतानि यत्  
भ्प्_०१।१८।००८।१ किं नु बालेषु शूरेण कलिना धीरभीरुणा  
भ्प्_०१।१८।००८।३ अप्रमत्तः प्रमत्तेषु यो वृको नृषु वर्तते  
भ्प्_०१।१८।००९।१ उपवर्णितम् एतद्वः पुण्यं पारीक्षितं मया  
भ्प्_०१।१८।००९।३ वासुदेवकथोपेतम् आख्यानं यदपृच्छत  
भ्प्_०१।१८।०१०।१ या याः कथा भगवतः कथनीयोरुकर्मणः  
भ्प्_०१।१८।०१०।३ गुणकर्माश्रयाः पुम्भिः संसेव्यास्ता बुभूषुभिः  
भ्प्_०१।१८।०११।० ऋषय ऊचुः  
भ्प्_०१।१८।०११।१ सूत जीव समाः सौम्य शाश्वतीर्विशदं यशः  
भ्प्_०१।१८।०११।३ यस्त्वं शंससि कृष्णस्य मर्त्यानाम् अमृतं हि नः  
भ्प्_०१।१८।०१२।१ कर्मण्यस्मिन्न् अनाश्वासे धूमधूम्रात्मनां भवान्  
भ्प्_०१।१८।०१२।३ आपाययति गोविन्द पादपद्मासवं मधु  
भ्प्_०१।१८।०१३।१ तुलयाम लवेनापि न स्वर्गं नापुनर्भवम्  
भ्प्_०१।१८।०१३।३ भगवत्सङ्गिसङ्गस्य मर्त्यानां किम् उताशिषः  
भ्प्_०१।१८।०१४।१ को नाम तृप्येद्रसवित् कथायां महत्तमैकान्तपरायणस्य  
भ्प्_०१।१८।०१४।३ नान्तं गुणानाम् अगुणस्य जग्मुर् योगेश्वरा ये भवपाद्ममुख्याः  
भ्प्_०१।१८।०१५।१ तन् नो भवान् वै भगवत्प्रधानो महत्तमैकान्तपरायणस्य  
भ्प्_०१।१८।०१५।३ हरेरुदारं चरितं विशुद्धं शुश्रूषतां नो वितनोतु विद्वन्  
भ्प्_०१।१८।०१६।१ स वै महाभागवतः परीक्षिद् येनापवर्गाख्यम् अदभ्रबुद्धिः  
भ्प्_०१।१८।०१६।३ ज्ञानेन वैयासकिशब्दितेन भेजे खगेन्द्रध्वजपादमूलम्  
भ्प्_०१।१८।०१७।१ तन् नः परं पुण्यम् असंवृतार्थम् आख्यानम् अत्यद्भुतयोगनिष्ठम्  
भ्प्_०१।१८।०१७।३ आख्याह्यनन्ताचरितोपपन्नं पारीक्षितं भागवताभिरामम्  
भ्प्_०१।१८।०१८।० सूत उवाच  
भ्प्_०१।१८।०१८।१ अहो वयं जन्मभृतो ऽद्य हास्म वृद्धानुवृत्त्यापि विलोमजाताः  
भ्प्_०१।१८।०१८।३ दौष्कुल्यम् आधिं विधुनोति शीघ्रं महत्तमानाम् अभिधानयोगः  
भ्प्_०१।१८।०१९।१ कुतः पुनर्गृणतो नाम तस्य महत्तमैकान्तपरायणस्य  
भ्प्_०१।१८।०१९।३ यो ऽनन्तशक्तिर्भगवान् अनन्तो महद्गुणत्वाद्यम् अनन्तम् आहुः  
भ्प्_०१।१८।०२०।१ एतावतालं ननु सूचितेन गुणैरसाम्यानतिशायनस्य  
भ्प्_०१।१८।०२०।३ हित्वेतरान् प्रार्थयतो विभूतिर् यस्याङ्घ्रिरेणुं जुषते ऽनभीप्सोः  
भ्प्_०१।१८।०२१।१ अथापि यत्पादनखावसृष्टं जगद्विरिञ्चोपहृतार्हणाम्भः  
भ्प्_०१।१८।०२१।३ सेशं पुनात्यन्यतमो मुकुन्दात् को नाम लोके भगवत्पदार्थः  
भ्प्_०१।१८।०२२।१ यत्रानुरक्ताः सहसैव धीरा व्यपोह्य देहादिषु सङ्गम् ऊढम्  
भ्प्_०१।१८।०२२।३ व्रजन्ति तत् पारमहंस्यम् अन्त्यं यस्मिन्न् अहिंसोपशमः स्वधर्मः  
भ्प्_०१।१८।०२३।१ अहं हि पृष्टो ऽर्यमणो भवद्भिर् आचक्ष आत्मावगमो ऽत्र यावान्  
भ्प्_०१।१८।०२३।३ नभः पतन्त्यात्मसमं पतत्त्रिणस् तथा समं विष्णुगतिं विपश्चितः  
भ्प्_०१।१८।०२४।१ एकदा धनुरुद्यम्य विचरन् मृगयां वने  
भ्प्_०१।१८।०२४।३ मृगान् अनुगतः श्रान्तः क्षुधितस्तृषितो भृशम्  
भ्प्_०१।१८।०२५।१ जलाशयम् अचक्षाणः प्रविवेश तम् आश्रमम्  
भ्प्_०१।१८।०२५।३ ददर्श मुनिम् आसीनं शान्तं मीलितलोचनम्  
भ्प्_०१।१८।०२६।१ प्रतिरुद्धेन्द्रियप्राण मनोबुद्धिम् उपारतम्  
भ्प्_०१।१८।०२६।३ स्थानत्रयात् परं प्राप्तं ब्रह्मभूतम् अविक्रियम्  
भ्प्_०१।१८।०२७।१ विप्रकीर्णजटाच्छन्नं रौरवेणाजिनेन च  
भ्प्_०१।१८।०२७।३ विशुष्यत्तालुरुदकं तथाभूतम् अयाचत  
भ्प्_०१।१८।०२८।१ अलब्धतृणभूम्यादिरसम्प्राप्तार्घ्यसूनृतः  
भ्प्_०१।१८।०२८।३ अवज्ञातम् इवात्मानं मन्यमानश्चुकोप ह  
भ्प्_०१।१८।०२९।१ अभूतपूर्वः सहसा क्षुत्तृड्भ्याम् अर्दितात्मनः  
भ्प्_०१।१८।०२९।३ ब्राह्मणं प्रत्यभूद्ब्रह्मन् मत्सरो मन्युरेव च  
भ्प्_०१।१८।०३०।१ स तु ब्रह्मऋषेरंसे गतासुम् उरगं रुषा  
भ्प्_०१।१८।०३०।३ विनिर्गच्छन् धनुष्कोट्या निधाय पुरम् आगतः  
भ्प्_०१।१८।०३१।१ एष किं निभृताशेष करणो मीलितेक्षणः  
भ्प्_०१।१८।०३१।३ मृषासमाधिराहोस्वित् किं नु स्यात् क्षत्रबन्धुभिः  
भ्प्_०१।१८।०३२।१ तस्य पुत्रो ऽतितेजस्वी विहरन् बालको ऽर्भकैः  
भ्प्_०१।१८।०३२।३ राज्ञाघं प्रापितं तातं श्रुत्वा तत्रेदम् अब्रवीत्  
भ्प्_०१।१८।०३३।१ अहो अधर्मः पालानां पीव्नां बलिभुजाम् इव  
भ्प्_०१।१८।०३३।३ स्वामिन्यघं यद्दासानां द्वारपानां शुनाम् इव  
भ्प्_०१।१८।०३४।१ ब्राह्मणैः क्षत्रबन्धुर्हि गृहपालो निरूपितः  
भ्प्_०१।१८।०३४।३ स कथं तद्गृहे द्वाःस्थः सभाण्डं भोक्तुम् अर्हति  
भ्प्_०१।१८।०३५।१ कृष्णे गते भगवति शास्तर्युत्पथगामिनाम्  
भ्प्_०१।१८।०३५।३ तद्भिन्नसेतून् अद्याहं शास्मि पश्यत मे बलम्  
भ्प्_०१।१८।०३६।१ इत्युक्त्वा रोषताम्राक्षो वयस्यान् ऋषिबालकः  
भ्प्_०१।१८।०३६।३ कौशिक्याप उपस्पृश्य वाग्वज्रं विससर्ज ह  
भ्प्_०१।१८।०३७।१ इति लङ्घितमर्यादं तक्षकः सप्तमे ऽहनि  
भ्प्_०१।१८।०३७।३ दङ्क्ष्यति स्म कुलाङ्गारं चोदितो मे ततद्रुहम्  
भ्प्_०१।१८।०३८।१ ततो ऽभ्येत्याश्रमं बालो गले सर्पकलेवरम्  
भ्प्_०१।१८।०३८।३ पितरं वीक्ष्य दुःखार्तो मुक्तकण्ठो रुरोद ह  
भ्प्_०१।१८।०३९।१ स वा आङ्गिरसो ब्रह्मन् श्रुत्वा सुतविलापनम्  
भ्प्_०१।१८।०३९।३ उन्मील्य शनकैर्नेत्रे दृष्ट्वा चांसे मृतोरगम्  
भ्प्_०१।१८।०४०।१ विसृज्य तं च पप्रच्छ वत्स कस्माद्धि रोदिषि  
भ्प्_०१।१८।०४०।३ केन वा ते ऽपकृतम् इत्युक्तः स न्यवेदयत्  
भ्प्_०१।१८।०४१।१ निशम्य शप्तम् अतदर्हं नरेन्द्रं स ब्राह्मणो नात्मजम् अभ्यनन्दत्  
भ्प्_०१।१८।०४१।३ अहो बतांहो महदद्य ते कृतम् अल्पीयसि द्रोह उरुर्दमो धृतः  
भ्प्_०१।१८।०४२।१ न वै नृभिर्नरदेवं पराख्यं सम्मातुम् अर्हस्यविपक्वबुद्धे  
भ्प्_०१।१८।०४२।३ यत्तेजसा दुर्विषहेण गुप्ता विन्दन्ति भद्राण्यकुतोभयाः प्रजाः  
भ्प्_०१।१८।०४३।१ अलक्ष्यमाणे नरदेवनाम्नि रथाङ्गपाणावयम् अङ्ग लोकः  
भ्प्_०१।१८।०४३।३ तदा हि चौरप्रचुरो विनङ्क्ष्यत्यरक्ष्यमाणो ऽविवरूथवत् क्षणात्  
भ्प्_०१।१८।०४४।१ तदद्य नः पापम् उपैत्यनन्वयं यन् नष्टनाथस्य वसोर्विलुम्पकात्  
भ्प्_०१।१८।०४४।३ परस्परं घ्नन्ति शपन्ति वृञ्जते पशून् स्त्रियो ऽर्थान् पुरुदस्यवो जनाः  
भ्प्_०१।१८।०४५।१ तदार्यधर्मः प्रविलीयते नृणां वर्णाश्रमाचारयुतस्त्रयीमयः  
भ्प्_०१।१८।०४५।३ ततो ऽर्थकामाभिनिवेशितात्मनां शुनां कपीनाम् इव वर्णसङ्करः  
भ्प्_०१।१८।०४६।१ धर्मपालो नरपतिः स तु सम्राड्बृहच्छ्रवाः  
भ्प्_०१।१८।०४६।३ साक्षान् महाभागवतो राजर्षिर्हयमेधयाट्  
भ्प्_०१।१८।०४६।५ क्षुत्तृट्श्रमयुतो दीनो नैवास्मच् छापम् अर्हति  
भ्प्_०१।१८।०४७।१ अपापेषु स्वभृत्येषु बालेनापक्वबुद्धिना  
भ्प्_०१।१८।०४७।३ पापं कृतं तद्भगवान् सर्वात्मा क्षन्तुम् अर्हति  
भ्प्_०१।१८।०४८।१ तिरस्कृता विप्रलब्धाः शप्ताः क्षिप्ता हता अपि  
भ्प्_०१।१८।०४८।३ नास्य तत् प्रतिकुर्वन्ति तद्भक्ताः प्रभवो ऽपि हि  
भ्प्_०१।१८।०४९।१ इति पुत्रकृताघेन सो ऽनुतप्तो महामुनिः  
भ्प्_०१।१८।०४९।३ स्वयं विप्रकृतो राज्ञा नैवाघं तदचिन्तयत्  
भ्प्_०१।१८।०५०।१ प्रायशः साधवो लोके परैर्द्वन्द्वेषु योजिताः  
भ्प्_०१।१८।०५०।३ न व्यथन्ति न हृष्यन्ति यत आत्मागुणाश्रयः  
भ्प्_०१।१९।००१।० सूत उवाच  
भ्प्_०१।१९।००१।१ महीपतिस्त्वथ तत्कर्म गर्ह्यं विचिन्तयन्न् आत्मकृतं सुदुर्मनाः  
भ्प्_०१।१९।००१।३ अहो मया नीचम् अनार्यवत् कृतं निरागसि ब्रह्मणि गूढतेजसि  
भ्प्_०१।१९।००२।१ ध्रुवं ततो मे कृतदेवहेलनाद् दुरत्ययं व्यसनं नातिदीर्घात्  
भ्प्_०१।१९।००२।३ तदस्तु कामं ह्यघनिष्कृताय मे यथा न कुर्यां पुनरेवम् अद्धा  
भ्प्_०१।१९।००३।१ अद्यैव राज्यं बलम् ऋद्धकोशं प्रकोपितब्रह्मकुलानलो मे  
भ्प्_०१।१९।००३।३ दहत्वभद्रस्य पुनर्न मे ऽभूत् पापीयसी धीर्द्विजदेवगोभ्यः  
भ्प्_०१।१९।००४।१ स चिन्तयन्न् इत्थम् अथाशृणोद्यथा मुनेः सुतोक्तो निरृतिस्तक्षकाख्यः  
भ्प्_०१।१९।००४।३ स साधु मेने न चिरेण तक्षका नलं प्रसक्तस्य विरक्तिकारणम्  
भ्प्_०१।१९।००५।१ अथो विहायेमम् अमुं च लोकं विमर्शितौ हेयतया पुरस्तात्  
भ्प्_०१।१९।००५।३ कृष्णाङ्घ्रिसेवाम् अधिमन्यमान उपाविशत् प्रायम् अमर्त्यनद्याम्  
भ्प्_०१।१९।००६।१ या वै लसच्छ्रीतुलसीविमिश्र कृष्णाङ्घ्रिरेण्वभ्यधिकाम्बुनेत्री  
भ्प्_०१।१९।००६।३ पुनाति लोकान् उभयत्र सेशान् कस्तां न सेवेत मरिष्यमाणः  
भ्प्_०१।१९।००७।१ इति व्यवच्छिद्य स पाण्डवेयः प्रायोपवेशं प्रति विष्णुपद्याम्  
भ्प्_०१।१९।००७।३ दधौ मुकुन्दाङ्घ्रिम् अनन्यभावो मुनिव्रतो मुक्तसमस्तसङ्गः  
भ्प्_०१।१९।००८।१ तत्रोपजग्मुर्भुवनं पुनाना महानुभावा मुनयः सशिष्याः  
भ्प्_०१।१९।००८।३ प्रायेण तीर्थाभिगमापदेशैः स्वयं हि तीर्थानि पुनन्ति सन्तः  
भ्प्_०१।१९।००९।१ अत्रिर्वसिष्ठश्च्यवनः शरद्वान् अरिष्टनेमिर्भृगुरङ्गिराश्च  
भ्प्_०१।१९।००९।३ पराशरो गाधिसुतो ऽथ राम उतथ्य इन्द्रप्रमदेध्मवाहौ  
भ्प्_०१।१९।०१०।१ मेधातिथिर्देवल आर्ष्टिषेणो भारद्वाजो गौतमः पिप्पलादः  
भ्प्_०१।१९।०१०।३ मैत्रेय और्वः कवषः कुम्भयोनिर् द्वैपायनो भगवान् नारदश्च  
भ्प्_०१।१९।०११।१ अन्ये च देवर्षिब्रह्मर्षिवर्या राजर्षिवर्या अरुणादयश्च  
भ्प्_०१।१९।०११।३ नानार्षेयप्रवरान् समेतान् अभ्यर्च्य राजा शिरसा ववन्दे  
भ्प्_०१।१९।०१२।१ सुखोपविष्टेष्वथ तेषु भूयः कृतप्रणामः स्वचिकीर्षितं यत्  
भ्प्_०१।१९।०१२।३ विज्ञापयाम् आस विविक्तचेता उपस्थितो ऽग्रे ऽभिगृहीतपाणिः  
भ्प्_०१।१९।०१३।० राजोवाच  
भ्प्_०१।१९।०१३।१ अहो वयं धन्यतमा नृपाणां महत्तमानुग्रहणीयशीलाः  
भ्प्_०१।१९।०१३।३ राज्ञां कुलं ब्राह्मणपादशौचाद् दूराद्विसृष्टं बत गर्ह्यकर्म  
भ्प्_०१।१९।०१४।१ तस्यैव मे ऽघस्य परावरेशो व्यासक्तचित्तस्य गृहेष्वभीक्ष्णम्  
भ्प्_०१।१९।०१४।३ निर्वेदमूलो द्विजशापरूपो यत्र प्रसक्तो भयम् आशु धत्ते  
भ्प्_०१।१९।०१५।१ तं मोपयातं प्रतियन्तु विप्रा गङ्गा च देवी धृतचित्तम् ईशे  
भ्प्_०१।१९।०१५।३ द्विजोपसृष्टः कुहकस्तक्षको वा दशत्वलं गायत विष्णुगाथाः  
भ्प्_०१।१९।०१६।१ पुनश्च भूयाद्भगवत्यनन्ते रतिः प्रसङ्गश्च तदाश्रयेषु  
भ्प्_०१।१९।०१६।३ महत्सु यां याम् उपयामि सृष्टिं मैत्र्यस्तु सर्वत्र नमो द्विजेभ्यः  
भ्प्_०१।१९।०१७।१ इति स्म राजाध्यवसाययुक्तः प्राचीनमूलेषु कुशेषु धीरः  
भ्प्_०१।१९।०१७।३ उदङ्मुखो दक्षिणकूल आस्ते समुद्रपत्न्याः स्वसुतन्यस्तभारः  
भ्प्_०१।१९।०१८।१ एवं च तस्मिन् नरदेवदेवे प्रायोपविष्टे दिवि देवसङ्घाः  
भ्प्_०१।१९।०१८।३ प्रशस्य भूमौ व्यकिरन् प्रसूनैर् मुदा मुहुर्दुन्दुभयश्च नेदुः  
भ्प्_०१।१९।०१९।१ महर्षयो वै समुपागता ये प्रशस्य साध्वित्यनुमोदमानाः  
भ्प्_०१।१९।०१९।३ ऊचुः प्रजानुग्रहशीलसारा यदुत्तमश्लोकगुणाभिरूपम्  
भ्प्_०१।१९।०२०।१ न वा इदं राजर्षिवर्य चित्रं भवत्सु कृष्णं समनुव्रतेषु  
भ्प्_०१।१९।०२०।३ ये ऽध्यासनं राजकिरीटजुष्टं सद्यो जहुर्भगवत्पार्श्वकामाः  
भ्प्_०१।१९।०२१।१ सर्वे वयं तावदिहास्महे ऽथ कलेवरं यावदसौ विहाय  
भ्प्_०१।१९।०२१।३ लोकं परं विरजस्कं विशोकं यास्यत्ययं भागवतप्रधानः  
भ्प्_०१।१९।०२२।१ आश्रुत्य तदृषिगणवचः परीक्षित् समं मधुच्युद्गुरु चाव्यलीकम्  
भ्प्_०१।१९।०२२।३ आभाषतैनान् अभिनन्द्य युक्तान् शुश्रूषमाणश्चरितानि विष्णोः  
भ्प्_०१।१९।०२३।१ समागताः सर्वत एव सर्वे वेदा यथा मूर्तिधरास्त्रिपृष्ठे  
भ्प्_०१।१९।०२३।३ नेहाथ नामुत्र च कश्चनार्थ ऋते परानुग्रहम् आत्मशीलम्  
भ्प्_०१।१९।०२४।१ ततश्च वः पृच्छ्यम् इमं विपृच्छे विश्रभ्य विप्रा इति कृत्यतायाम्  
भ्प्_०१।१९।०२४।३ सर्वात्मना म्रियमाणैश्च कृत्यं शुद्धं च तत्रामृशताभियुक्ताः  
भ्प्_०१।१९।०२५।१ तत्राभवद्भगवान् व्यासपुत्रो यदृच्छया गाम् अटमानो ऽनपेक्षः  
भ्प्_०१।१९।०२५।३ अलक्ष्यलिङ्गो निजलाभतुष्टो वृतश्च बालैरवधूतवेषः  
भ्प्_०१।१९।०२६।१ तं द्व्यष्टवर्षं सुकुमारपाद करोरुबाह्वंसकपोलगात्रम्  
भ्प्_०१।१९।०२६।३ चार्वायताक्षोन्नसतुल्यकर्ण सुभ्र्वाननं कम्बुसुजातकण्ठम्  
भ्प्_०१।१९।०२७।१ निगूढजत्रुं पृथुतुङ्गवक्षसम् आवर्तनाभिं वलिवल्गूदरं च  
भ्प्_०१।१९।०२७।३ दिगम्बरं वक्त्रविकीर्णकेशं प्रलम्बबाहुं स्वमरोत्तमाभम्  
भ्प्_०१।१९।०२८।१ श्यामं सदापीव्यवयोऽङ्गलक्ष्म्या स्त्रीणां मनोज्ञं रुचिरस्मितेन  
भ्प्_०१।१९।०२८।३ प्रत्युत्थितास्ते मुनयः स्वासनेभ्यस् तल्लक्षणज्ञा अपि गूढवर्चसम्  
भ्प्_०१।१९।०२९।१ स विष्णुरातो ऽतिथय आगताय तस्मै सपर्यां शिरसाजहार  
भ्प्_०१।१९।०२९।३ ततो निवृत्ता ह्यबुधाः स्त्रियो ऽर्भका महासने सोपविवेश पूजितः  
भ्प्_०१।१९।०३०।१ स संवृतस्तत्र महान् महीयसां ब्रह्मर्षिराजर्षिदेवर्षिसङ्घैः  
भ्प्_०१।१९।०३०।३ व्यरोचतालं भगवान् यथेन्दुर् ग्रहर्क्षतारानिकरैः परीतः  
भ्प्_०१।१९।०३१।१ प्रशान्तम् आसीनम् अकुण्ठमेधसं मुनिं नृपो भागवतो ऽभ्युपेत्य  
भ्प्_०१।१९।०३१।३ प्रणम्य मूर्ध्नावहितः कृताञ्जलिर् नत्वा गिरा सूनृतयान्वपृच्छत्  
भ्प्_०१।१९।०३२।० परीक्षिदुवाच  
भ्प्_०१।१९।०३२।१ अहो अद्य वयं ब्रह्मन् सत्सेव्याः क्षत्रबन्धवः  
भ्प्_०१।१९।०३२।३ कृपयातिथिरूपेण भवद्भिस्तीर्थकाः कृताः  
भ्प्_०१।१९।०३३।१ येषां संस्मरणात् पुंसां सद्यः शुद्ध्यन्ति वै गृहाः  
भ्प्_०१।१९।०३३।३ किं पुनर्दर्शनस्पर्श पादशौचासनादिभिः  
भ्प्_०१।१९।०३४।१ सान्निध्यात् ते महायोगिन् पातकानि महान्त्यपि  
भ्प्_०१।१९।०३४।३ सद्यो नश्यन्ति वै पुंसां विष्णोरिव सुरेतराः  
भ्प्_०१।१९।०३५।१ अपि मे भगवान् प्रीतः कृष्णः पाण्डुसुतप्रियः  
भ्प्_०१।१९।०३५।३ पैतृष्वसेयप्रीत्यर्थं तद्गोत्रस्यात्तबान्धवः  
भ्प्_०१।१९।०३६।१ अन्यथा ते ऽव्यक्तगतेर्दर्शनं नः कथं नृणाम्  
भ्प्_०१।१९।०३६।३ नितरां म्रियमाणानां संसिद्धस्य वनीयसः  
भ्प्_०१।१९।०३७।१ अतः पृच्छामि संसिद्धिं योगिनां परमं गुरुम्  
भ्प्_०१।१९।०३७।३ पुरुषस्येह यत् कार्यं म्रियमाणस्य सर्वथा  
भ्प्_०१।१९।०३८।१ यच् छ्रोतव्यम् अथो जप्यं यत् कर्तव्यं नृभिः प्रभो  
भ्प्_०१।१९।०३८।३ स्मर्तव्यं भजनीयं वा ब्रूहि यद्वा विपर्ययम्  
भ्प्_०१।१९।०३९।१ नूनं भगवतो ब्रह्मन् गृहेषु गृहमेधिनाम्  
भ्प्_०१।१९।०३९।३ न लक्ष्यते ह्यवस्थानम् अपि गोदोहनं क्वचित्  
भ्प्_०१।१९।०४०।० सूत उवाच  
भ्प्_०१।१९।०४०।१ एवम् आभाषितः पृष्टः स राज्ञा श्लक्ष्णया गिरा  
भ्प्_०१।१९।०४०।३ प्रत्यभाषत धर्मज्ञो भगवान् बादरायणिः

