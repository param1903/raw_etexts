+++
title = "Bhagavata-Purana 8"

+++


## Intro
  
  
  
  
Bhagavata-Purana 8  
  
  
  
  
  
  
Bhagavata-Purana 8  
Input by ...  
  
  
  
  
THIS GRETIL TEXT FILE IS FOR REFERENCE PURPOSES ONLY!  
COPYRIGHT AND TERMS OF USAGE AS FOR SOURCE FILE.  
  
Text converted to Unicode (UTF-8).  
(This file is to be used with a UTF-8 font and your browser's VIEW configuration  
set to UTF-8.)  
  
  
  
description:multibyte sequence:  
long a  ā     
long A  Ā     
long i  ī     
long I  Ī     
long u  ū     
long U  Ū     
vocalic r  ṛ    
vocalic R  Ṛ    
long vocalic r  ṝ    
vocalic l  ḷ    
vocalic L  Ḷ    
long vocalic l  ḹ    
velar n  ṅ    
velar N  Ṅ    
palatal n  ñ     
palatal N  Ñ     
retroflex t  ṭ    
retroflex T  Ṭ    
retroflex d  ḍ    
retroflex D  Ḍ    
retroflex n  ṇ    
retroflex N  Ṇ    
palatal s  ś     
palatal S  Ś     
retroflex s  ṣ    
retroflex S  Ṣ    
anusvara  ṃ    
visarga  ḥ    
long e  ē     
long o  ō     
l underbar  ḻ    
r underbar  ṟ    
n underbar  ṉ    
k underbar  ḵ    
t underbar  ṯ    
  
  
  
Unless indicated otherwise, accents have been dropped in order   
to facilitate word search.  
  
For a comprehensive list of GRETIL encodings and formats see:  
http://gretil.sub.uni-goettingen.de/gretil/gretdiac.pdf  
and  
http://gretil.sub.uni-goettingen.de/gretil/gretdias.pdf  
  
For further information see:

## पाठः


भ्प्_०८।०१।००१।० श्रीराजोवाच  
भ्प्_०८।०१।००१।१ स्वायम्भुवस्येह गुरो वंशो ऽयं विस्तराच् छ्रुतः  
भ्प्_०८।०१।००१।३ यत्र विश्वसृजां सर्गो मनून् अन्यान् वदस्व नः  
भ्प्_०८।०१।००२।१ मन्वन्तरे हरेर्जन्म कर्माणि च महीयसः  
भ्प्_०८।०१।००२।३ गृणन्ति कवयो ब्रह्मंस्तानि नो वद शृण्वताम्  
भ्प्_०८।०१।००३।१ यद्यस्मिन्नन्तरे ब्रह्मन् भगवान् विश्वभावनः  
भ्प्_०८।०१।००३।३ कृतवान् कुरुते कर्ता ह्य् अतीते ऽनागते ऽद्य वा  
भ्प्_०८।०१।००४।० श्रीऋषिरुवाच  
भ्प्_०८।०१।००४।१ मनवो ऽस्मिन् व्यतीताः षट् कल्पे स्वायम्भुवादयः  
भ्प्_०८।०१।००४।३ आद्यस्ते कथितो यत्र देवादीनां च सम्भवः  
भ्प्_०८।०१।००५।१ आकूत्यां देवहूत्यां च दुहित्रोस्तस्य वै मनोः  
भ्प्_०८।०१।००५।३ धर्मज्ञानोपदेशार्थं भगवान् पुत्रतां गतः  
भ्प्_०८।०१।००६।१ कृतं पुरा भगवतः कपिलस्यानुवर्णितम्  
भ्प्_०८।०१।००६।३ आख्यास्ये भगवान् यज्ञो यच् चकार कुरूद्वह  
भ्प्_०८।०१।००७।१ विरक्तः कामभोगेषु शतरूपापतिः प्रभुः  
भ्प्_०८।०१।००७।३ विसृज्य राज्यं तपसे सभार्यो वनमाविशत्  
भ्प्_०८।०१।००८।१ सुनन्दायां वर्षशतं पदैकेन भुवं स्पृशन्  
भ्प्_०८।०१।००८।३ तप्यमानस्तपो घोरमिदमन्वाह भारत  
भ्प्_०८।०१।००९।० श्रीमनुरुवाच  
भ्प्_०८।०१।००९।१ येन चेतयते विश्वं विश्वं चेतयते न यम्  
भ्प्_०८।०१।००९।३ यो जागर्ति शयाने ऽस्मिन् नायं तं वेद वेद सः  
भ्प्_०८।०१।०१०।१ आत्मावास्यमिदं विश्वं यत् किञ्चिज् जगत्यां जगत्  
भ्प्_०८।०१।०१०।३ तेन त्यक्तेन भुञ्जीथा मा गृधः कस्य स्विद्धनम्  
भ्प्_०८।०१।०११।१ यं पश्यति न पश्यन्तं चक्षुर्यस्य न रिष्यति  
भ्प्_०८।०१।०११।३ तं भूतनिलयं देवं सुपर्णमुपधावत  
भ्प्_०८।०१।०१२।१ न यस्याद्यन्तौ मध्यं च स्वः परो नान्तरं बहिः  
भ्प्_०८।०१।०१२।३ विश्वस्यामूनि यद्यस्माद्विश्वं च तदृतं महत्  
भ्प्_०८।०१।०१३।१ स विश्वकायः पुरुहूतईशः सत्यः स्वयञ्ज्योतिरजः पुराणः  
भ्प्_०८।०१।०१३।३ धत्ते ऽस्य जन्माद्यजयात्मशक्त्या तां विद्ययोदस्य निरीह आस्ते  
भ्प्_०८।०१।०१४।१ अथाग्रे ऋषयः कर्माण् ईहन्ते ऽकर्महेतवे  
भ्प्_०८।०१।०१४।३ ईहमानो हि पुरुषः प्रायो ऽनीहां प्रपद्यते  
भ्प्_०८।०१।०१५।१ ईहते भगवान् ईशो न हि तत्र विसज्जते  
भ्प्_०८।०१।०१५।३ आत्मलाभेन पूर्णार्थो नावसीदन्ति ये ऽनु तम्  
भ्प्_०८।०१।०१६।१ तमीहमानं निरहङ्कृतं बुधं निराशिषं पूर्णमनन्यचोदितम्  
भ्प्_०८।०१।०१६।३ नॄन् शिक्षयन्तं निजवर्त्मसंस्थितं प्रभुं प्रपद्ये ऽखिलधर्मभावनम्  
भ्प्_०८।०१।०१७।० श्रीशुक उवाच  
भ्प्_०८।०१।०१७।१ इति मन्त्रोपनिषदं व्याहरन्तं समाहितम्  
भ्प्_०८।०१।०१७।३ दृष्ट्वासुरा यातुधाना जग्धुमभ्यद्रवन् क्षुधा  
भ्प्_०८।०१।०१८।१ तांस्तथावसितान् वीक्ष्य यज्ञः सर्वगतो हरिः  
भ्प्_०८।०१।०१८।३ यामैः परिवृतो देवैर्हत्वाशासत् त्रिविष्टपम्  
भ्प्_०८।०१।०१९।१ स्वारोचिषो द्वितीयस्तु मनुरग्नेः सुतो ऽभवत्  
भ्प्_०८।०१।०१९।३ द्युमत्सुषेणरोचिष्मत् प्रमुखास्तस्य चात्मजाः  
भ्प्_०८।०१।०२०।१ तत्रेन्द्रो रोचनस्त्वासीद्देवाश्च तुषितादयः  
भ्प्_०८।०१।०२०।३ ऊर्जस्तम्भादयः सप्त ऋषयो ब्रह्मवादिनः  
भ्प्_०८।०१।०२१।१ ऋषेस्तु वेदशिरसस्तुषिता नाम पत्न्य् अभूत्  
भ्प्_०८।०१।०२१।३ तस्यां जज्ञे ततो देवो विभुरित्य् अभिविश्रुतः  
भ्प्_०८।०१।०२२।१ अष्टाशीतिसहस्राणि मुनयो ये धृतव्रताः  
भ्प्_०८।०१।०२२।३ अन्वशिक्षन् व्रतं तस्य कौमारब्रह्मचारिणः  
भ्प्_०८।०१।०२३।१ तृतीय उत्तमो नाम प्रियव्रतसुतो मनुः  
भ्प्_०८।०१।०२३।३ पवनः सृञ्जयो यज्ञ होत्राद्यास्तत्सुता नृप  
भ्प्_०८।०१।०२४।१ वसिष्ठतनयाः सप्त ऋषयः प्रमदादयः  
भ्प्_०८।०१।०२४।३ सत्या वेदश्रुता भद्रा देवा इन्द्रस्तु सत्यजित्  
भ्प्_०८।०१।०२५।१ धर्मस्य सूनृतायां तु भगवान् पुरुषोत्तमः  
भ्प्_०८।०१।०२५।३ सत्यसेन इति ख्यातो जातः सत्यव्रतैः सह  
भ्प्_०८।०१।०२६।१ सो ऽनृतव्रतदुःशीलान् असतो यक्षराक्षसान्  
भ्प्_०८।०१।०२६।३ भूतद्रुहो भूतगणांश्चावधीत् सत्यजित्सखः  
भ्प्_०८।०१।०२७।१ चतुर्थ उत्तमभ्राता मनुर्नाम्ना च तामसः  
भ्प्_०८।०१।०२७।३ पृथुः ख्यातिर्नरः केतुरित्य् आद्या दश तत्सुताः  
भ्प्_०८।०१।०२८।१ सत्यका हरयो वीरा देवास्त्रिशिख ईश्वरः  
भ्प्_०८।०१।०२८।३ ज्योतिर्धामादयः सप्त ऋषयस्तामसे ऽन्तरे  
भ्प्_०८।०१।०२९।१ देवा वैधृतयो नाम विधृतेस्तनया नृप  
भ्प्_०८।०१।०२९।३ नष्टाः कालेन यैर्वेदा विधृताः स्वेन तेजसा  
भ्प्_०८।०१।०३०।१ तत्रापि जज्ञे भगवान् हरिण्यां हरिमेधसः  
भ्प्_०८।०१।०३०।३ हरिरित्य् आहृतो येन गजेन्द्रो मोचितो ग्रहात्  
भ्प्_०८।०१।०३१।० श्रीराजोवाच  
भ्प्_०८।०१।०३१।१ बादरायण एतत् ते श्रोतुमिच्छामहे वयम्  
भ्प्_०८।०१।०३१।३ हरिर्यथा गजपतिं ग्राहग्रस्तममूमुचत्  
भ्प्_०८।०१।०३२।१ तत्कथासु महत् पुण्यं धन्यं स्वस्त्ययनं शुभम्  
भ्प्_०८।०१।०३२।३ यत्र यत्रोत्तमश्लोको भगवान् गीयते हरिः  
भ्प्_०८।०१।०३३।० श्रीसूत उवाच  
भ्प्_०८।०१।०३३।१ परीक्षितैवं स तु बादरायणिः प्रायोपविष्टेन कथासु चोदितः  
भ्प्_०८।०१।०३३।३ उवाच विप्राः प्रतिनन्द्य पार्थिवं मुदा मुनीनां सदसि स्म शृण्वताम्  
भ्प्_०८।०२।००१।० श्रीशुक उवाच  
भ्प्_०८।०२।००१।१ आसीद्गिरिवरो राजंस्त्रिकूट इति विश्रुतः  
भ्प्_०८।०२।००१।३ क्षीरोदेनावृतः श्रीमान् योजनायुतमुच्छ्रितः  
भ्प्_०८।०२।००२।१ तावता विस्तृतः पर्यक् त्रिभिः शृङ्गैः पयोनिधिम्  
भ्प्_०८।०२।००२।३ दिशः खं रोचयन्नास्ते रौप्यायसहिरण्मयैः  
भ्प्_०८।०२।००३।१ अन्यैश्च ककुभः सर्वा रत्नधातुविचित्रितैः  
भ्प्_०८।०२।००३।३ नानाद्रुमलतागुल्मैर्निर्घोषैर्निर्झराम्भसाम्  
भ्प्_०८।०२।००४।१ स चावनिज्यमानाङ्घ्रिः समन्तात् पयऊर्मिभिः  
भ्प्_०८।०२।००४।३ करोति श्यामलां भूमिं हरिन्मरकताश्मभिः  
भ्प्_०८।०२।००५।१ सिद्धचारणगन्धर्वैर्विद्याधरमहोरगैः  
भ्प्_०८।०२।००५।३ किन्नरैरप्सरोभिश्च क्रीडद्भिर्जुष्टकन्दरः  
भ्प्_०८।०२।००६।१ यत्र सङ्गीतसन्नादैर्नदद्गुहममर्षया  
भ्प्_०८।०२।००६।३ अभिगर्जन्ति हरयः श्लाघिनः परशङ्कया  
भ्प्_०८।०२।००७।१ नानारण्यपशुव्रात सङ्कुलद्रोण्यलङ्कृतः  
भ्प्_०८।०२।००७।३ चित्रद्रुमसुरोद्यान कलकण्ठविहङ्गमः  
भ्प्_०८।०२।००८।१ सरित्सरोभिरच्छोदैः पुलिनैर्मणिवालुकैः  
भ्प्_०८।०२।००८।३ देवस्त्रीमज्जनामोद सौरभाम्ब्वनिलैर्युतः  
भ्प्_०८।०२।००९।१ तस्य द्रोण्यां भगवतो वरुणस्य महात्मनः  
भ्प्_०८।०२।००९।३ उद्यानमृतुमन् नाम आक्रीडं सुरयोषिताम्  
भ्प्_०८।०२।०१०।१ सर्वतो ऽलङ्कृतं दिव्यैर्नित्यपुष्पफलद्रुमैः  
भ्प्_०८।०२।०१०।३ मन्दारैः पारिजातैश्च पाटलाशोकचम्पकैः  
भ्प्_०८।०२।०११।१ चूतैः पियालैः पनसैराम्रैराम्रातकैरपि  
भ्प्_०८।०२।०११।३ क्रमुकैर्नारिकेलैश्च खर्जूरैर्बीजपूरकैः  
भ्प्_०८।०२।०१२।१ मधुकैः शालतालैश्च तमालैरसनार्जुनैः  
भ्प्_०८।०२।०१२।३ अरिष्टोडुम्बरप्लक्षैर्वटैः किंशुकचन्दनैः  
भ्प्_०८।०२।०१३।१ पिचुमर्दैः कोविदारैः सरलैः सुरदारुभिः  
भ्प्_०८।०२।०१३।३ द्राक्षेक्षुरम्भाजम्बुभिर्बदर्यक्षाभयामलैः  
भ्प्_०८।०२।०१४।१ बिल्वैः कपित्थैर्जम्बीरैर्वृतो भल्लातकादिभिः  
भ्प्_०८।०२।०१४।३ तस्मिन् सरः सुविपुलं लसत्काञ्चनपङ्कजम्  
भ्प्_०८।०२।०१५।१ कुमुदोत्पलकह्लार शतपत्रश्रियोर्जितम्  
भ्प्_०८।०२।०१५।३ मत्तषट्पदनिर्घुष्टं शकुन्तैश्च कलस्वनैः  
भ्प्_०८।०२।०१६।१ हंसकारण्डवाकीर्णं चक्राह्वैः सारसैरपि  
भ्प्_०८।०२।०१६।३ जलकुक्कुटकोयष्टि दात्यूहकुलकूजितम्  
भ्प्_०८।०२।०१७।१ मत्स्यकच्छपसञ्चार चलत्पद्मरजःपयः  
भ्प्_०८।०२।०१७।३ कदम्बवेतसनल नीपवञ्जुलकैर्वृतम्  
भ्प्_०८।०२।०१८।१ कुन्दैः कुरुबकाशोकैः शिरीषैः कूटजेङ्गुदैः  
भ्प्_०८।०२।०१८।३ कुब्जकैः स्वर्णयूथीभिर्नागपुन्नागजातिभिः  
भ्प्_०८।०२।०१९।१ मल्लिकाशतपत्रैश्च माधवीजालकादिभिः  
भ्प्_०८।०२।०१९।३ शोभितं तीरजैश्चान्यैर्नित्यर्तुभिरलं द्रुमैः  
भ्प्_०८।०२।०२०।१ तत्रैकदा तद्गिरिकाननाश्रयः करेणुभिर्वारणयूथपश्चरन्  
भ्प्_०८।०२।०२०।३ सकण्टकं कीचकवेणुवेत्रवद् विशालगुल्मं प्ररुजन् वनस्पतीन्  
भ्प्_०८।०२।०२१।१ यद्गन्धमात्राद्धरयो गजेन्द्रा व्याघ्रादयो व्यालमृगाः सखड्गाः  
भ्प्_०८।०२।०२१।३ महोरगाश्चापि भयाद्द्रवन्ति सगौरकृष्णाः सरभाश्चमर्यः  
भ्प्_०८।०२।०२२।१ वृका वराहा महिषर्क्षशल्या गोपुच्छशालावृकमर्कटाश्च  
भ्प्_०८।०२।०२२।३ अन्यत्र क्षुद्रा हरिणाः शशादयश् चरन्त्य् अभीता यदनुग्रहेण  
भ्प्_०८।०२।०२३।१ स घर्मतप्तः करिभिः करेणुभिर् वृतो मदच्युत्करभैरनुद्रुतः  
भ्प्_०८।०२।०२३।३ गिरिं गरिम्णा परितः प्रकम्पयन् निषेव्यमाणो ऽलिकुलैर्मदाशनैः  
भ्प्_०८।०२।०२४।१ सरो ऽनिलं पङ्कजरेणुरूषितं जिघ्रन् विदूरान् मदविह्वलेक्षणः  
भ्प्_०८।०२।०२४।३ वृतः स्वयूथेन तृषार्दितेन तत् सरोवराभ्यासमथागमद्द्रुतम्  
भ्प्_०८।०२।०२५।१ विगाह्य तस्मिन्नमृताम्बु निर्मलं हेमारविन्दोत्पलरेणुरूषितम्  
भ्प्_०८।०२।०२५।३ पपौ निकामं निजपुष्करोद्धृतम् आत्मानमद्भिः स्नपयन् गतक्लमः  
भ्प्_०८।०२।०२६।१ स पुष्करेणोद्धृतशीकराम्बुभिर् निपाययन् संस्नपयन् यथा गृही  
भ्प्_०८।०२।०२६।३ घृणी करेणुः करभांश्च दुर्मदो नाचष्ट कृच्छ्रं कृपणो ऽजमायया  
भ्प्_०८।०२।०२७।१ तं तत्र कश्चिन् नृप दैवचोदितो ग्राहो बलीयांश्चरणे रुषाग्रहीत्  
भ्प्_०८।०२।०२७।३ यदृच्छयैवं व्यसनं गतो गजो यथाबलं सो ऽतिबलो विचक्रमे  
भ्प्_०८।०२।०२८।१ तथातुरं यूथपतिं करेणवो विकृष्यमाणं तरसा बलीयसा  
भ्प्_०८।०२।०२८।३ विचुक्रुशुर्दीनधियो ऽपरे गजाः पार्ष्णिग्रहास्तारयितुं न चाशकन्  
भ्प्_०८।०२।०२९।१ नियुध्यतोरेवमिभेन्द्रनक्रयोर् विकर्षतोरन्तरतो बहिर्मिथः  
भ्प्_०८।०२।०२९।३ समाः सहस्रं व्यगमन् महीपते सप्राणयोश्चित्रममंसतामराः  
भ्प्_०८।०२।०३०।१ ततो गजेन्द्रस्य मनोबलौजसां कालेन दीर्घेण महान् अभूद्व्ययः  
भ्प्_०८।०२।०३०।३ विकृष्यमाणस्य जले ऽवसीदतो विपर्ययो ऽभूत् सकलं जलौकसः  
भ्प्_०८।०२।०३१।१ इत्थं गजेन्द्रः स यदाप सङ्कटं प्राणस्य देही विवशो यदृच्छया  
भ्प्_०८।०२।०३१।३ अपारयन्नात्मविमोक्षणे चिरं दध्याविमां बुद्धिमथाभ्यपद्यत  
भ्प्_०८।०२।०३२।१ न मामिमे ज्ञातय आतुरं गजाः कुतः करिण्यः प्रभवन्ति मोचितुम्  
भ्प्_०८।०२।०३२।३ ग्राहेण पाशेन विधातुरावृतो ऽप्य् अहं च तं यामि परं परायणम्  
भ्प्_०८।०२।०३३।१ यः कश्चनेशो बलिनो ऽन्तकोरगात् प्रचण्डवेगादभिधावतो भृशम्  
भ्प्_०८।०२।०३३।३ भीतं प्रपन्नं परिपाति यद्भयान् मृत्युः प्रधावत्य् अरणं तमीमहि  
भ्प्_०८।०३।००१।० श्रीबादरायणिरुवाच  
भ्प्_०८।०३।००१।१ एवं व्यवसितो बुद्ध्या समाधाय मनो हृदि  
भ्प्_०८।०३।००१।३ जजाप परमं जाप्यं प्राग्जन्मन्य् अनुशिक्षितम्  
भ्प्_०८।०३।००३।० श्रीगजेन्द्र उवाच  
भ्प्_०८।०३।००२।१ ॐ नमो भगवते तस्मै यत एतच् चिदात्मकम्  
भ्प्_०८।०३।००२।३ पुरुषायादिबीजाय परेशायाभिधीमहि  
भ्प्_०८।०३।००३।१ यस्मिन्निदं यतश्चेदं येनेदं य इदं स्वयम्  
भ्प्_०८।०३।००३।३ यो ऽस्मात् परस्माच् च परस्तं प्रपद्ये स्वयम्भुवम्  
भ्प्_०८।०३।००४।१ यः स्वात्मनीदं निजमाययार्पितं क्वचिद्विभातं क्व च तत् तिरोहितम्  
भ्प्_०८।०३।००४।३ अविद्धदृक् साक्ष्य् उभयं तदीक्षते स आत्ममूलो ऽवतु मां परात्परः  
भ्प्_०८।०३।००५।१ कालेन पञ्चत्वमितेषु कृत्स्नशो लोकेषु पालेषु च सर्वहेतुषु  
भ्प्_०८।०३।००५।३ तमस्तदासीद्गहनं गभीरं यस्तस्य पारे ऽभिविराजते विभुः  
भ्प्_०८।०३।००६।१ न यस्य देवा ऋषयः पदं विदुर् जन्तुः पुनः को ऽर्हति गन्तुमीरितुम्  
भ्प्_०८।०३।००६।३ यथा नटस्याकृतिभिर्विचेष्टतो दुरत्ययानुक्रमणः स मावतु  
भ्प्_०८।०३।००७।१ दिदृक्षवो यस्य पदं सुमङ्गलं विमुक्तसङ्गा मुनयः सुसाधवः  
भ्प्_०८।०३।००७।३ चरन्त्य् अलोकव्रतमव्रणं वने भूतात्मभूताः सुहृदः स मे गतिः  
भ्प्_०८।०३।००८।१ न विद्यते यस्य च जन्म कर्म वा न नामरूपे गुणदोष एव वा  
भ्प्_०८।०३।००८।३ तथापि लोकाप्ययसम्भवाय यः स्वमायया तान्य् अनुकालमृच्छति  
भ्प्_०८।०३।००९।१ तस्मै नमः परेशाय ब्रह्मणे ऽनन्तशक्तये  
भ्प्_०८।०३।००९।३ अरूपायोरुरूपाय नम आश्चर्यकर्मणे  
भ्प्_०८।०३।०१०।१ नम आत्मप्रदीपाय साक्षिणे परमात्मने  
भ्प्_०८।०३।०१०।३ नमो गिरां विदूराय मनसश्चेतसामपि  
भ्प्_०८।०३।०११।१ सत्त्वेन प्रतिलभ्याय नैष्कर्म्येण विपश्चिता  
भ्प्_०८।०३।०११।३ नमः कैवल्यनाथाय निर्वाणसुखसंविदे  
भ्प्_०८।०३।०१२।१ नमः शान्ताय घोराय मूढाय गुणधर्मिणे  
भ्प्_०८।०३।०१२।३ निर्विशेषाय साम्याय नमो ज्ञानघनाय च  
भ्प्_०८।०३।०१३।१ क्षेत्रज्ञाय नमस्तुभ्यं सर्वाध्यक्षाय साक्षिणे  
भ्प्_०८।०३।०१३।३ पुरुषायात्ममूलाय मूलप्रकृतये नमः  
भ्प्_०८।०३।०१४।१ सर्वेन्द्रियगुणद्रष्ट्रे सर्वप्रत्ययहेतवे  
भ्प्_०८।०३।०१४।३ असता च्छाययोक्ताय सदाभासाय ते नमः  
भ्प्_०८।०३।०१५।१ नमो नमस्ते ऽखिलकारणाय निष्कारणायाद्भुतकारणाय  
भ्प्_०८।०३।०१५।३ सर्वागमाम्नायमहार्णवाय नमो ऽपवर्गाय परायणाय  
भ्प्_०८।०३।०१६।१ गुणारणिच्छन्नचिदुष्मपाय तत्क्षोभविस्फूर्जितमानसाय  
भ्प्_०८।०३।०१६।३ नैष्कर्म्यभावेन विवर्जितागम स्वयम्प्रकाशाय नमस् करोमि  
भ्प्_०८।०३।०१७।१ मादृक् प्रपन्नपशुपाशविमोक्षणाय मुक्ताय भूरिकरुणाय नमो ऽलयाय  
भ्प्_०८।०३।०१७।३ स्वांशेन सर्वतनुभृन्मनसि प्रतीत प्रत्यग्दृशे भगवते बृहते नमस्ते  
भ्प्_०८।०३।०१८।१ आत्मात्मजाप्तगृहवित्तजनेषु सक्तैर् दुष्प्रापणाय गुणसङ्गविवर्जिताय  
भ्प्_०८।०३।०१८।३ मुक्तात्मभिः स्वहृदये परिभाविताय ज्ञानात्मने भगवते नम ईश्वराय  
भ्प्_०८।०३।०१९।१ यं धर्मकामार्थविमुक्तिकामा भजन्त इष्टां गतिमाप्नुवन्ति  
भ्प्_०८।०३।०१९।३ किं चाशिषो रात्य् अपि देहमव्ययं करोतु मे ऽदभ्रदयो विमोक्षणम्  
भ्प्_०८।०३।०२०।१ एकान्तिनो यस्य न कञ्चनार्थं वाञ्छन्ति ये वै भगवत्प्रपन्नाः  
भ्प्_०८।०३।०२०।३ अत्यद्भुतं तच्चरितं सुमङ्गलं गायन्त आनन्दसमुद्रमग्नाः  
भ्प्_०८।०३।०२१।१ तमक्षरं ब्रह्म परं परेशम् अव्यक्तमाध्यात्मिकयोगगम्यम्  
भ्प्_०८।०३।०२१।३ अतीन्द्रियं सूक्ष्ममिवातिदूरम् अनन्तमाद्यं परिपूर्णमीडे  
भ्प्_०८।०३।०२२।१ यस्य ब्रह्मादयो देवा वेदा लोकाश्चराचराः  
भ्प्_०८।०३।०२२।३ नामरूपविभेदेन फल्ग्व्या च कलया कृताः  
भ्प्_०८।०३।०२३।१ यथार्चिषो ऽग्नेः सवितुर्गभस्तयो निर्यान्ति संयान्त्य् असकृत् स्वरोचिषः  
भ्प्_०८।०३।०२३।३ तथा यतो ऽयं गुणसम्प्रवाहो बुद्धिर्मनः खानि शरीरसर्गाः  
भ्प्_०८।०३।०२४।१ स वै न देवासुरमर्त्यतिर्यङ् न स्त्री न षण्ढो न पुमान् न जन्तुः  
भ्प्_०८।०३।०२४।३ नायं गुणः कर्म न सन् न चासन् निषेधशेषो जयतादशेषः  
भ्प्_०८।०३।०२५।१ जिजीविषे नाहमिहामुया किम् अन्तर्बहिश्चावृतयेभयोन्या  
भ्प्_०८।०३।०२५।३ इच्छामि कालेन न यस्य विप्लवस् तस्यात्मलोकावरणस्य मोक्षम्  
भ्प्_०८।०३।०२६।१ सो ऽहं विश्वसृजं विश्वमविश्वं विश्ववेदसम्  
भ्प्_०८।०३।०२६।३ विश्वात्मानमजं ब्रह्म प्रणतो ऽस्मि परं पदम्  
भ्प्_०८।०३।०२७।१ योगरन्धितकर्माणो हृदि योगविभाविते  
भ्प्_०८।०३।०२७।३ योगिनो यं प्रपश्यन्ति योगेशं तं नतो ऽस्म्य् अहम्  
भ्प्_०८।०३।०२८।१ नमो नमस्तुभ्यमसह्यवेग शक्तित्रयायाखिलधीगुणाय  
भ्प्_०८।०३।०२८।३ प्रपन्नपालाय दुरन्तशक्तये कदिन्द्रियाणामनवाप्यवर्त्मने  
भ्प्_०८।०३।०२९।१ नायं वेद स्वमात्मानं यच्छक्त्याहन्धिया हतम्  
भ्प्_०८।०३।०२९।३ तं दुरत्ययमाहात्म्यं भगवन्तमितो ऽस्म्य् अहम्  
भ्प्_०८।०३।०३०।० श्रीशुक उवाच  
भ्प्_०८।०३।०३०।१ एवं गजेन्द्रमुपवर्णितनिर्विशेषं  
भ्प्_०८।०३।०३०।२ ब्रह्मादयो विविधलिङ्गभिदाभिमानाः  
भ्प्_०८।०३।०३०।३ नैते यदोपससृपुर्निखिलात्मकत्वात्  
भ्प्_०८।०३।०३०।४ तत्राखिलामरमयो हरिराविरासीत्  
भ्प्_०८।०३।०३१।१ तं तद्वदार्तमुपलभ्य जगन्निवासः  
भ्प्_०८।०३।०३१।२ स्तोत्रं निशम्य दिविजैः सह संस्तुवद्भिः  
भ्प्_०८।०३।०३१।३ छन्दोमयेन गरुडेन समुह्यमानश्  
भ्प्_०८।०३।०३१।४ चक्रायुधो ऽभ्यगमदाशु यतो गजेन्द्रः  
भ्प्_०८।०३।०३२।१ सो ऽन्तःसरस्य् उरुबलेन गृहीत आर्तो  
भ्प्_०८।०३।०३२।२ दृष्ट्वा गरुत्मति हरिं ख उपात्तचक्रम्  
भ्प्_०८।०३।०३२।३ उत्क्षिप्य साम्बुजकरं गिरमाह कृच्छ्रान्  
भ्प्_०८।०३।०३२।४ नारायणाखिलगुरो भगवन् नमस्ते  
भ्प्_०८।०३।०३३।१ तं वीक्ष्य पीडितमजः सहसावतीर्य  
भ्प्_०८।०३।०३३।२ सग्राहमाशु सरसः कृपयोज्जहार  
भ्प्_०८।०३।०३३।३ ग्राहाद्विपाटितमुखादरिणा गजेन्द्रं  
भ्प्_०८।०३।०३३।४ सम्पश्यतां हरिरमूमुचदुच्छ्रियाणाम्  
भ्प्_०८।०४।००१।० श्रीशुक उवाच  
भ्प्_०८।०४।००१।१ तदा देवर्षिगन्धर्वा ब्रह्मेशानपुरोगमाः  
भ्प्_०८।०४।००१।३ मुमुचुः कुसुमासारं शंसन्तः कर्म तद्धरेः  
भ्प्_०८।०४।००२।१ नेदुर्दुन्दुभयो दिव्या गन्धर्वा ननृतुर्जगुः  
भ्प्_०८।०४।००२।३ ऋषयश्चारणाः सिद्धास्तुष्टुवुः पुरुषोत्तमम्  
भ्प्_०८।०४।००३।१ यो ऽसौ ग्राहः स वै सद्यः परमाश्चर्यरूपधृक्  
भ्प्_०८।०४।००३।३ मुक्तो देवलशापेन हूहूर्गन्धर्वसत्तमः  
भ्प्_०८।०४।००४।१ प्रणम्य शिरसाधीशमुत्तमश्लोकमव्ययम्  
भ्प्_०८।०४।००४।३ अगायत यशोधाम कीर्तन्यगुणसत्कथम्  
भ्प्_०८।०४।००५।१ सो ऽनुकम्पित ईशेन परिक्रम्य प्रणम्य तम्  
भ्प्_०८।०४।००५।३ लोकस्य पश्यतो लोकं स्वमगान् मुक्तकिल्बिषः  
भ्प्_०८।०४।००६।१ गजेन्द्रो भगवत्स्पर्शाद्विमुक्तो ऽज्ञानबन्धनात्  
भ्प्_०८।०४।००६।३ प्राप्तो भगवतो रूपं पीतवासाश्चतुर्भुजः  
भ्प्_०८।०४।००७।१ स वै पूर्वमभूद्राजा पाण्ड्यो द्रविडसत्तमः  
भ्प्_०८।०४।००७।३ इन्द्रद्युम्न इति ख्यातो विष्णुव्रतपरायणः  
भ्प्_०८।०४।००८।१ स एकदाराधनकाल आत्मवान् गृहीतमौनव्रत ईश्वरं हरिम्  
भ्प्_०८।०४।००८।३ जटाधरस्तापस आप्लुतो ऽच्युतं समर्चयामास कुलाचलाश्रमः  
भ्प्_०८।०४।००९।१ यदृच्छया तत्र महायशा मुनिः समागमच् छिष्यगणैः परिश्रितः  
भ्प्_०८।०४।००९।३ तं वीक्ष्य तूष्णीमकृतार्हणादिकं रहस्य् उपासीनमृषिश्चुकोप ह  
भ्प्_०८।०४।०१०।१ तस्मा इमं शापमदादसाधुर् अयं दुरात्माकृतबुद्धिरद्य  
भ्प्_०८।०४।०१०।३ विप्रावमन्ता विशतां तमिस्रं यथा गजः स्तब्धमतिः स एव  
भ्प्_०८।०४।०११।० श्रीशुक उवाच  
भ्प्_०८।०४।०११।१ एवं शप्त्वा गतो ऽगस्त्यो भगवान् नृप सानुगः  
भ्प्_०८।०४।०११।३ इन्द्रद्युम्नो ऽपि राजर्षिर्दिष्टं तदुपधारयन्  
भ्प्_०८।०४।०१२।१ आपन्नः कौञ्जरीं योनिमात्मस्मृतिविनाशिनीम्  
भ्प्_०८।०४।०१२।३ हर्यर्चनानुभावेन यद्गजत्वे ऽप्य् अनुस्मृतिः  
भ्प्_०८।०४।०१३।१ एवं विमोक्ष्य गजयूथपमब्जनाभस्  
भ्प्_०८।०४।०१३।२ तेनापि पार्षदगतिं गमितेन युक्तः  
भ्प्_०८।०४।०१३।३ गन्धर्वसिद्धविबुधैरुपगीयमान  
भ्प्_०८।०४।०१३।४ कर्माद्भुतं स्वभवनं गरुडासनो ऽगात्  
भ्प्_०८।०४।०१४।१ एतन् महाराज तवेरितो मया कृष्णानुभावो गजराजमोक्षणम्  
भ्प्_०८।०४।०१४।३ स्वर्ग्यं यशस्यं कलिकल्मषापहं दुःस्वप्ननाशं कुरुवर्य शृण्वताम्  
भ्प्_०८।०४।०१५।१ यथानुकीर्तयन्त्य् एतच् छ्रेयस्कामा द्विजातयः  
भ्प्_०८।०४।०१५।३ शुचयः प्रातरुत्थाय दुःस्वप्नाद्युपशान्तये  
भ्प्_०८।०४।०१६।१ इदमाह हरिः प्रीतो गजेन्द्रं कुरुसत्तम  
भ्प्_०८।०४।०१६।३ शृण्वतां सर्वभूतानां सर्वभूतमयो विभुः  
भ्प्_०८।०४।०१७।० श्रीभगवान् उवाच  
भ्प्_०८।०४।०१७।१ ये मां त्वां च सरश्चेदं गिरिकन्दरकाननम्  
भ्प्_०८।०४।०१७।३ वेत्रकीचकवेणूनां गुल्मानि सुरपादपान्  
भ्प्_०८।०४।०१८।१ शृङ्गाणीमानि धिष्ण्यानि ब्रह्मणो मे शिवस्य च  
भ्प्_०८।०४।०१८।३ क्षीरोदं मे प्रियं धाम श्वेतद्वीपं च भास्वरम्  
भ्प्_०८।०४।०१९।१ श्रीवत्सं कौस्तुभं मालां गदां कौमोदकीं मम  
भ्प्_०८।०४।०१९।३ सुदर्शनं पाञ्चजन्यं सुपर्णं पतगेश्वरम्  
भ्प्_०८।०४।०२०।१ शेषं च मत्कलां सूक्ष्मां श्रियं देवीं मदाश्रयाम्  
भ्प्_०८।०४।०२०।३ ब्रह्माणं नारदमृषिं भवं प्रह्रादमेव च  
भ्प्_०८।०४।०२१।१ मत्स्यकूर्मवराहाद्यैरवतारैः कृतानि मे  
भ्प्_०८।०४।०२१।३ कर्माण्य् अनन्तपुण्यानि सूर्यं सोमं हुताशनम्  
भ्प्_०८।०४।०२२।१ प्रणवं सत्यमव्यक्तं गोविप्रान् धर्ममव्ययम्  
भ्प्_०८।०४।०२२।३ दाक्षायणीर्धर्मपत्नीः सोमकश्यपयोरपि  
भ्प्_०८।०४।०२३।१ गङ्गां सरस्वतीं नन्दां कालिन्दीं सितवारणम्  
भ्प्_०८।०४।०२३।३ ध्रुवं ब्रह्मऋषीन् सप्त पुण्यश्लोकांश्च मानवान्  
भ्प्_०८।०४।०२४।१ उत्थायापररात्रान्ते प्रयताः सुसमाहिताः  
भ्प्_०८।०४।०२४।३ स्मरन्ति मम रूपाणि मुच्यन्ते ते ऽंहसो ऽखिलात्  
भ्प्_०८।०४।०२५।१ ये मां स्तुवन्त्य् अनेनाङ्ग प्रतिबुध्य निशात्यये  
भ्प्_०८।०४।०२५।३ तेषां प्राणात्यये चाहं ददामि विपुलां गतिम्  
भ्प्_०८।०४।०२६।० श्रीशुक उवाच  
भ्प्_०८।०४।०२६।१ इत्य् आदिश्य हृषीकेशः प्राध्माय जलजोत्तमम्  
भ्प्_०८।०४।०२६।३ हर्षयन् विबुधानीकमारुरोह खगाधिपम्  
भ्प्_०८।०५।००१।० श्रीशुक उवाच  
भ्प्_०८।०५।००१।१ राजन्नुदितमेतत् ते हरेः कर्माघनाशनम्  
भ्प्_०८।०५।००१।३ गजेन्द्रमोक्षणं पुण्यं रैवतं त्वन्तरं शृणु  
भ्प्_०८।०५।००२।१ पञ्चमो रैवतो नाम मनुस्तामससोदरः  
भ्प्_०८।०५।००२।३ बलिविन्ध्यादयस्तस्य सुता हार्जुनपूर्वकाः  
भ्प्_०८।०५।००३।१ विभुरिन्द्रः सुरगणा राजन् भूतरयादयः  
भ्प्_०८।०५।००३।३ हिरण्यरोमा वेदशिरा ऊर्ध्वबाह्वादयो द्विजाः  
भ्प्_०८।०५।००४।१ पत्नी विकुण्ठा शुभ्रस्य वैकुण्ठैः सुरसत्तमैः  
भ्प्_०८।०५।००४।३ तयोः स्वकलया जज्ञे वैकुण्ठो भगवान् स्वयम्  
भ्प्_०८।०५।००५।१ वैकुण्ठः कल्पितो येन लोको लोकनमस्कृतः  
भ्प्_०८।०५।००५।३ रमया प्रार्थ्यमानेन देव्या तत्प्रियकाम्यया  
भ्प्_०८।०५।००६।१ तस्यानुभावः कथितो गुणाश्च परमोदयाः  
भ्प्_०८।०५।००६।३ भौमान् रेणून् स विममे यो विष्णोर्वर्णयेद्गुणान्  
भ्प्_०८।०५।००७।१ षष्ठश्च चक्षुषः पुत्रश्चाक्षुषो नाम वै मनुः  
भ्प्_०८।०५।००७।३ पूरुपूरुषसुद्युम्न प्रमुखाश्चाक्षुषात्मजाः  
भ्प्_०८।०५।००८।१ इन्द्रो मन्त्रद्रुमस्तत्र देवा आप्यादयो गणाः  
भ्प्_०८।०५।००८।३ मुनयस्तत्र वै राजन् हविष्मद्वीरकादयः  
भ्प्_०८।०५।००९।१ तत्रापि देवसम्भूत्यां वैराजस्याभवत् सुतः  
भ्प्_०८।०५।००९।३ अजितो नाम भगवान् अंशेन जगतः पतिः  
भ्प्_०८।०५।०१०।१ पयोधिं येन निर्मथ्य सुराणां साधिता सुधा  
भ्प्_०८।०५।०१०।३ भ्रममाणो ऽम्भसि धृतः कूर्मरूपेण मन्दरः  
भ्प्_०८।०५।०११।० श्रीराजोवाच  
भ्प्_०८।०५।०११।१ यथा भगवता ब्रह्मन् मथितः क्षीरसागरः  
भ्प्_०८।०५।०११।३ यदर्थं वा यतश्चाद्रिं दधाराम्बुचरात्मना  
भ्प्_०८।०५।०१२।१ यथामृतं सुरैः प्राप्तं किं चान्यदभवत् ततः  
भ्प्_०८।०५।०१२।३ एतद्भगवतः कर्म वदस्व परमाद्भुतम्  
भ्प्_०८।०५।०१३।१ त्वया सङ्कथ्यमानेन महिम्ना सात्वतां पतेः  
भ्प्_०८।०५।०१३।३ नातितृप्यति मे चित्तं सुचिरं तापतापितम्  
भ्प्_०८।०५।०१४।० श्रीसूत उवाच  
भ्प्_०८।०५।०१४।१ सम्पृष्टो भगवान् एवं द्वैपायनसुतो द्विजाः  
भ्प्_०८।०५।०१४।३ अभिनन्द्य हरेर्वीर्यमभ्याचष्टुं प्रचक्रमे  
भ्प्_०८।०५।०१५।० श्रीशुक उवाच  
भ्प्_०८।०५।०१५।१ यदा युद्धे ऽसुरैर्देवा बध्यमानाः शितायुधैः  
भ्प्_०८।०५।०१५।३ गतासवो निपतिता नोत्तिष्ठेरन् स्म भूरिशः  
भ्प्_०८।०५।०१६।१ यदा दुर्वासः शापेन सेन्द्रा लोकास्त्रयो नृप  
भ्प्_०८।०५।०१६।३ निःश्रीकाश्चाभवंस्तत्र नेशुरिज्यादयः क्रियाः  
भ्प्_०८।०५।०१७।१ निशाम्यैतत् सुरगणा महेन्द्रवरुणादयः  
भ्प्_०८।०५।०१७।३ नाध्यगच्छन् स्वयं मन्त्रैर्मन्त्रयन्तो विनिश्चितम्  
भ्प्_०८।०५।०१८।१ ततो ब्रह्मसभां जग्मुर्मेरोर्मूर्धनि सर्वशः  
भ्प्_०८।०५।०१८।३ सर्वं विज्ञापयां चक्रुः प्रणताः परमेष्ठिने  
भ्प्_०८।०५।०१९।१ स विलोक्येन्द्रवाय्वादीन् निःसत्त्वान् विगतप्रभान्  
भ्प्_०८।०५।०१९।३ लोकान् अमङ्गलप्रायान् असुरान् अयथा विभुः  
भ्प्_०८।०५।०२०।१ समाहितेन मनसा संस्मरन् पुरुषं परम्  
भ्प्_०८।०५।०२०।३ उवाचोत्फुल्लवदनो देवान् स भगवान् परः  
भ्प्_०८।०५।०२१।१ अहं भवो यूयमथो ऽसुरादयो मनुष्यतिर्यग्द्रुमघर्मजातयः  
भ्प्_०८।०५।०२१।३ यस्यावतारांशकलाविसर्जिता व्रजाम सर्वे शरणं तमव्ययम्  
भ्प्_०८।०५।०२२।१ न यस्य वध्यो न च रक्षणीयो नोपेक्षणीयादरणीयपक्षः  
भ्प्_०८।०५।०२२।३ तथापि सर्गस्थितिसंयमार्थं धत्ते रजःसत्त्वतमांसि काले  
भ्प्_०८।०५।०२३।१ अयं च तस्य स्थितिपालनक्षणः सत्त्वं जुषाणस्य भवाय देहिनाम्  
भ्प्_०८।०५।०२३।३ तस्माद्व्रजामः शरणं जगद्गुरुं स्वानां स नो धास्यति शं सुरप्रियः  
भ्प्_०८।०५।०२४।० श्रीशुक उवाच  
भ्प्_०८।०५।०२४।१ इत्य् आभाष्य सुरान् वेधाः सह देवैररिन्दम  
भ्प्_०८।०५।०२४।३ अजितस्य पदं साक्षाज् जगाम तमसः परम्  
भ्प्_०८।०५।०२५।१ तत्रादृष्टस्वरूपाय श्रुतपूर्वाय वै प्रभुः  
भ्प्_०८।०५।०२५।३ स्तुतिमब्रूत दैवीभिर्गीर्भिस्त्ववहितेन्द्रियः  
भ्प्_०८।०५।०२६।० श्रीब्रह्मोवाच  
भ्प्_०८।०५।०२६।१ अविक्रियं सत्यमनन्तमाद्यं गुहाशयं निष्कलमप्रतर्क्यम्  
भ्प्_०८।०५।०२६।३ मनो ऽग्रयानं वचसानिरुक्तं नमामहे देववरं वरेण्यम्  
भ्प्_०८।०५।०२७।१ विपश्चितं प्राणमनोधियात्मनाम् अर्थेन्द्रियाभासमनिद्रमव्रणम्  
भ्प्_०८।०५।०२७।३ छायातपौ यत्र न गृध्रपक्षौ तमक्षरं खं त्रियुगं व्रजामहे  
भ्प्_०८।०५।०२८।१ अजस्य चक्रं त्वजयेर्यमाणं मनोमयं पञ्चदशारमाशु  
भ्प्_०८।०५।०२८।३ त्रिनाभि विद्युच्चलमष्टनेमि यदक्षमाहुस्तमृतं प्रपद्ये  
भ्प्_०८।०५।०२९।१ य एकवर्णं तमसः परं तद् अलोकमव्यक्तमनन्तपारम्  
भ्प्_०८।०५।०२९।३ आसां चकारोपसुपर्णमेनम् उपासते योगरथेन धीराः  
भ्प्_०८।०५।०३०।१ न यस्य कश्चातितितर्ति मायां यया जनो मुह्यति वेद नार्थम्  
भ्प्_०८।०५।०३०।३ तं निर्जितात्मात्मगुणं परेशं नमाम भूतेषु समं चरन्तम्  
भ्प्_०८।०५।०३१।१ इमे वयं यत्प्रिययैव तन्वा सत्त्वेन सृष्टा बहिरन्तराविः  
भ्प्_०८।०५।०३१।३ गतिं न सूक्ष्मामृषयश्च विद्महे कुतो ऽसुराद्या इतरप्रधानाः  
भ्प्_०८।०५।०३२।१ पादौ महीयं स्वकृतैव यस्य चतुर्विधो यत्र हि भूतसर्गः  
भ्प्_०८।०५।०३२।३ स वै महापूरुष आत्मतन्त्रः प्रसीदतां ब्रह्म महाविभूतिः  
भ्प्_०८।०५।०३३।१ अम्भस्तु यद्रेत उदारवीर्यं सिध्यन्ति जीवन्त्य् उत वर्धमानाः  
भ्प्_०८।०५।०३३।३ लोका यतो ऽथाखिललोकपालाः प्रसीदतां नः स महाविभूतिः  
भ्प्_०८।०५।०३४।१ सोमं मनो यस्य समामनन्ति दिवौकसां यो बलमन्ध आयुः  
भ्प्_०८।०५।०३४।३ ईशो नगानां प्रजनः प्रजानां प्रसीदतां नः स महाविभूतिः  
भ्प्_०८।०५।०३५।१ अग्निर्मुखं यस्य तु जातवेदा जातः क्रियाकाण्डनिमित्तजन्मा  
भ्प्_०८।०५।०३५।३ अन्तःसमुद्रे ऽनुपचन् स्वधातून् प्रसीदतां नः स महाविभूतिः  
भ्प्_०८।०५।०३६।१ यच्चक्षुरासीत् तरणिर्देवयानं त्रयीमयो ब्रह्मण एष धिष्ण्यम्  
भ्प्_०८।०५।०३६।३ द्वारं च मुक्तेरमृतं च मृत्युः प्रसीदतां नः स महाविभूतिः  
भ्प्_०८।०५।०३७।१ प्राणादभूद्यस्य चराचराणां प्राणः सहो बलमोजश्च वायुः  
भ्प्_०८।०५।०३७।३ अन्वास्म सम्राजमिवानुगा वयं प्रसीदतां नः स महाविभूतिः  
भ्प्_०८।०५।०३८।१ श्रोत्राद्दिशो यस्य हृदश्च खानि प्रजज्ञिरे खं पुरुषस्य नाभ्याः  
भ्प्_०८।०५।०३८।३ प्राणेन्द्रियात्मासुशरीरकेतः प्रसीदतां नः स महाविभूतिः  
भ्प्_०८।०५।०३९।१ बलान् महेन्द्रस्त्रिदशाः प्रसादान् मन्योर्गिरीशो धिषणाद्विरिञ्चः  
भ्प्_०८।०५।०३९।३ खेभ्यस्तु छन्दांस्य् ऋषयो मेढ्रतः कः प्रसीदतां नः स महाविभूतिः  
भ्प्_०८।०५।०४०।१ श्रीर्वक्षसः पितरश्छाययासन् धर्मः स्तनादितरः पृष्ठतो ऽभूत्  
भ्प्_०८।०५।०४०।३ द्यौर्यस्य शीर्ष्णो ऽप्सरसो विहारात् प्रसीदतां नः स महाविभूतिः  
भ्प्_०८।०५।०४१।१ विप्रो मुखाद्ब्रह्म च यस्य गुह्यं राजन्य आसीद्भुजयोर्बलं च  
भ्प्_०८।०५।०४१।३ ऊर्वोर्विड् ओजो ऽङ्घ्रिरवेदशूद्रौ प्रसीदतां नः स महाविभूतिः  
भ्प्_०८।०५।०४२।१ लोभो ऽधरात् प्रीतिरुपर्य् अभूद्द्युतिर् नस्तः पशव्यः स्पर्शेन कामः  
भ्प्_०८।०५।०४२।३ भ्रुवोर्यमः पक्ष्मभवस्तु कालः प्रसीदतां नः स महाविभूतिः  
भ्प्_०८।०५।०४३।१ द्रव्यं वयः कर्म गुणान् विशेषं यद्योगमायाविहितान् वदन्ति  
भ्प्_०८।०५।०४३।३ यद्दुर्विभाव्यं प्रबुधापबाधं प्रसीदतां नः स महाविभूतिः  
भ्प्_०८।०५।०४४।१ नमो ऽस्तु तस्मा उपशान्तशक्तये स्वाराज्यलाभप्रतिपूरितात्मने  
भ्प्_०८।०५।०४४।३ गुणेषु मायारचितेषु वृत्तिभिर् न सज्जमानाय नभस्वदूतये  
भ्प्_०८।०५।०४५।१ स त्वं नो दर्शयात्मानमस्मत्करणगोचरम्  
भ्प्_०८।०५।०४५।३ प्रपन्नानां दिदृक्षूणां सस्मितं ते मुखाम्बुजम्  
भ्प्_०८।०५।०४६।१ तैस्तैः स्वेच्छाभूतै रूपैः काले काले स्वयं विभो  
भ्प्_०८।०५।०४६।३ कर्म दुर्विषहं यन् नो भगवांस्तत् करोति हि  
भ्प्_०८।०५।०४७।१ क्लेशभूर्यल्पसाराणि कर्माणि विफलानि वा  
भ्प्_०८।०५।०४७।३ देहिनां विषयार्तानां न तथैवार्पितं त्वयि  
भ्प्_०८।०५।०४८।१ नावमः कर्मकल्पो ऽपि विफलायेश्वरार्पितः  
भ्प्_०८।०५।०४८।३ कल्पते पुरुषस्यैव स ह्य् आत्मा दयितो हितः  
भ्प्_०८।०५।०४९।१ यथा हि स्कन्धशाखानां तरोर्मूलावसेचनम्  
भ्प्_०८।०५।०४९।३ एवमाराधनं विष्णोः सर्वेषामात्मनश्च हि  
भ्प्_०८।०५।०५०।१ नमस्तुभ्यमनन्ताय दुर्वितर्क्यात्मकर्मणे  
भ्प्_०८।०५।०५०।३ निर्गुणाय गुणेशाय सत्त्वस्थाय च साम्प्रतम्  
भ्प्_०८।०६।००१।० श्रीशुक उवाच  
भ्प्_०८।०६।००१।१ एवं स्तुतः सुरगणैर्भगवान् हरिरीश्वरः  
भ्प्_०८।०६।००१।३ तेषामाविरभूद्राजन् सहस्रार्कोदयद्युतिः  
भ्प्_०८।०६।००२।१ तेनैव सहसा सर्वे देवाः प्रतिहतेक्षणाः  
भ्प्_०८।०६।००२।३ नापश्यन् खं दिशः क्षौणीमात्मानं च कुतो विभुम्  
भ्प्_०८।०६।००३।१ विरिञ्चो भगवान् दृष्ट्वा सह शर्वेण तां तनुम्  
भ्प्_०८।०६।००३।३ स्वच्छां मरकतश्यामां कञ्जगर्भारुणेक्षणाम्  
भ्प्_०८।०६।००४।१ तप्तहेमावदातेन लसत्कौशेयवाससा  
भ्प्_०८।०६।००४।३ प्रसन्नचारुसर्वाङ्गीं सुमुखीं सुन्दरभ्रुवम्  
भ्प्_०८।०६।००५।१ महामणिकिरीटेन केयूराभ्यां च भूषिताम्  
भ्प्_०८।०६।००५।३ कर्णाभरणनिर्भात कपोलश्रीमुखाम्बुजाम्  
भ्प्_०८।०६।००६।१ काञ्चीकलापवलय हारनूपुरशोभिताम्  
भ्प्_०८।०६।००६।३ कौस्तुभाभरणां लक्ष्मीं बिभ्रतीं वनमालिनीम्  
भ्प्_०८।०६।००७।१ सुदर्शनादिभिः स्वास्त्रैर्मूर्तिमद्भिरुपासिताम्  
भ्प्_०८।०६।००७।३ तुष्टाव देवप्रवरः सशर्वः पुरुषं परम्  
भ्प्_०८।०६।००७।५ सर्वामरगणैः साकं सर्वाङ्गैरवनिं गतैः  
भ्प्_०८।०६।००८।० श्रीब्रह्मोवाच  
भ्प्_०८।०६।००८।१ अजातजन्मस्थितिसंयमाया गुणाय निर्वाणसुखार्णवाय  
भ्प्_०८।०६।००८।३ अणोरणिम्ने ऽपरिगण्यधाम्ने महानुभावाय नमो नमस्ते  
भ्प्_०८।०६।००९।१ रूपं तवैतत् पुरुषर्षभेज्यं श्रेयो ऽर्थिभिर्वैदिकतान्त्रिकेण  
भ्प्_०८।०६।००९।३ योगेन धातः सह नस्त्रिलोकान् पश्याम्य् अमुष्मिन्नु ह विश्वमूर्तौ  
भ्प्_०८।०६।०१०।१ त्वय्य् अग्र आसीत् त्वयि मध्य आसीत् त्वय्य् अन्त आसीदिदमात्मतन्त्रे  
भ्प्_०८।०६।०१०।३ त्वमादिरन्तो जगतो ऽस्य मध्यं घटस्य मृत्स्नेव परः परस्मात्  
भ्प्_०८।०६।०११।१ त्वं माययात्माश्रयया स्वयेदं निर्माय विश्वं तदनुप्रविष्टः  
भ्प्_०८।०६।०११।३ पश्यन्ति युक्ता मनसा मनीषिणो गुणव्यवाये ऽप्य् अगुणं विपश्चितः  
भ्प्_०८।०६।०१२।१ यथाग्निमेधस्य् अमृतं च गोषु भुव्य् अन्नमम्बूद्यमने च वृत्तिम्  
भ्प्_०८।०६।०१२।३ योगैर्मनुष्या अधियन्ति हि त्वां गुणेषु बुद्ध्या कवयो वदन्ति  
भ्प्_०८।०६।०१३।१ तं त्वां वयं नाथ समुज्जिहानं सरोजनाभातिचिरेप्सितार्थम्  
भ्प्_०८।०६।०१३।३ दृष्ट्वा गता निर्वृतमद्य सर्वे गजा दवार्ता इव गाङ्गमम्भः  
भ्प्_०८।०६।०१४।१ स त्वं विधत्स्वाखिललोकपाला वयं यदर्थास्तव पादमूलम्  
भ्प्_०८।०६।०१४।३ समागतास्ते बहिरन्तरात्मन् किं वान्यविज्ञाप्यमशेषसाक्षिणः  
भ्प्_०८।०६।०१५।१ अहं गिरित्रश्च सुरादयो ये दक्षादयो ऽग्नेरिव केतवस्ते  
भ्प्_०८।०६।०१५।३ किं वा विदामेश पृथग्विभाता विधत्स्व शं नो द्विजदेवमन्त्रम्  
भ्प्_०८।०६।०१६।० श्रीशुक उवाच  
भ्प्_०८।०६।०१६।१ एवं विरिञ्चादिभिरीडितस्तद् विज्ञाय तेषां हृदयं यथैव  
भ्प्_०८।०६।०१६।३ जगाद जीमूतगभीरया गिरा बद्धाञ्जलीन् संवृतसर्वकारकान्  
भ्प्_०८।०६।०१७।१ एक एवेश्वरस्तस्मिन् सुरकार्ये सुरेश्वरः  
भ्प्_०८।०६।०१७।३ विहर्तुकामस्तान् आह समुद्रोन्मथनादिभिः  
भ्प्_०८।०६।०१८।० श्रीभगवान् उवाच  
भ्प्_०८।०६।०१८।१ हन्त ब्रह्मन्नहो शम्भो हे देवा मम भाषितम्  
भ्प्_०८।०६।०१८।३ शृणुतावहिताः सर्वे श्रेयो वः स्याद्यथा सुराः  
भ्प्_०८।०६।०१९।१ यात दानवदैतेयैस्तावत् सन्धिर्विधीयताम्  
भ्प्_०८।०६।०१९।३ कालेनानुगृहीतैस्तैर्यावद्वो भव आत्मनः  
भ्प्_०८।०६।०२०।१ अरयो ऽपि हि सन्धेयाः सति कार्यार्थगौरवे  
भ्प्_०८।०६।०२०।३ अहिमूषिकवद्देवा ह्य् अर्थस्य पदवीं गतैः  
भ्प्_०८।०६।०२१।१ अमृतोत्पादने यत्नः क्रियतामविलम्बितम्  
भ्प्_०८।०६।०२१।३ यस्य पीतस्य वै जन्तुर्मृत्युग्रस्तो ऽमरो भवेत्  
भ्प्_०८।०६।०२२।१ क्षिप्त्वा क्षीरोदधौ सर्वा वीरुत्तृणलतौषधीः  
भ्प्_०८।०६।०२२।३ मन्थानं मन्दरं कृत्वा नेत्रं कृत्वा तु वासुकिम्  
भ्प्_०८।०६।०२३।१ सहायेन मया देवा निर्मन्थध्वमतन्द्रिताः  
भ्प्_०८।०६।०२३।३ क्लेशभाजो भविष्यन्ति दैत्या यूयं फलग्रहाः  
भ्प्_०८।०६।०२४।१ यूयं तदनुमोदध्वं यदिच्छन्त्य् असुराः सुराः  
भ्प्_०८।०६।०२४।३ न संरम्भेण सिध्यन्ति सर्वार्थाः सान्त्वया यथा  
भ्प्_०८।०६।०२५।१ न भेतव्यं कालकूटाद्विषाज् जलधिसम्भवात्  
भ्प्_०८।०६।०२५।३ लोभः कार्यो न वो जातु रोषः कामस्तु वस्तुषु  
भ्प्_०८।०६।०२६।० श्रीशुक उवाच  
भ्प्_०८।०६।०२६।१ इति देवान् समादिश्य भगवान् पुरुषोत्तमः  
भ्प्_०८।०६।०२६।३ तेषामन्तर्दधे राजन् स्वच्छन्दगतिरीश्वरः  
भ्प्_०८।०६।०२७।१ अथ तस्मै भगवते नमस्कृत्य पितामहः  
भ्प्_०८।०६।०२७।३ भवश्च जग्मतुः स्वं स्वं धामोपेयुर्बलिं सुराः  
भ्प्_०८।०६।०२८।१ दृष्ट्वारीन् अप्य् असंयत्तान् जातक्षोभान् स्वनायकान्  
भ्प्_०८।०६।०२८।३ न्यषेधद्दैत्यराट् श्लोक्यः सन्धिविग्रहकालवित्  
भ्प्_०८।०६।०२९।१ ते वैरोचनिमासीनं गुप्तं चासुरयूथपैः  
भ्प्_०८।०६।०२९।३ श्रिया परमया जुष्टं जिताशेषमुपागमन्  
भ्प्_०८।०६।०३०।१ महेन्द्रः श्लक्ष्णया वाचा सान्त्वयित्वा महामतिः  
भ्प्_०८।०६।०३०।३ अभ्यभाषत तत् सर्वं शिक्षितं पुरुषोत्तमात्  
भ्प्_०८।०६।०३१।१ तत् त्वरोचत दैत्यस्य तत्रान्ये ये ऽसुराधिपाः  
भ्प्_०८।०६।०३१।३ शम्बरो ऽरिष्टनेमिश्च ये च त्रिपुरवासिनः  
भ्प्_०८।०६।०३२।१ ततो देवासुराः कृत्वा संविदं कृतसौहृदाः  
भ्प्_०८।०६।०३२।३ उद्यमं परमं चक्रुरमृतार्थे परन्तप  
भ्प्_०८।०६।०३३।१ ततस्ते मन्दरगिरिमोजसोत्पाट्य दुर्मदाः  
भ्प्_०८।०६।०३३।३ नदन्त उदधिं निन्युः शक्ताः परिघबाहवः  
भ्प्_०८।०६।०३४।१ दूरभारोद्वहश्रान्ताः शक्रवैरोचनादयः  
भ्प्_०८।०६।०३४।३ अपारयन्तस्तं वोढुं विवशा विजहुः पथि  
भ्प्_०८।०६।०३५।१ निपतन् स गिरिस्तत्र बहून् अमरदानवान्  
भ्प्_०८।०६।०३५।३ चूर्णयामास महता भारेण कनकाचलः  
भ्प्_०८।०६।०३६।१ तांस्तथा भग्नमनसो भग्नबाहूरुकन्धरान्  
भ्प्_०८।०६।०३६।३ विज्ञाय भगवांस्तत्र बभूव गरुडध्वजः  
भ्प्_०८।०६।०३७।१ गिरिपातविनिष्पिष्टान् विलोक्यामरदानवान्  
भ्प्_०८।०६।०३७।३ ईक्षया जीवयामास निर्जरान् निर्व्रणान् यथा  
भ्प्_०८।०६।०३८।१ गिरिं चारोप्य गरुडे हस्तेनैकेन लीलया  
भ्प्_०८।०६।०३८।३ आरुह्य प्रययावब्धिं सुरासुरगणैर्वृतः  
भ्प्_०८।०६।०३९।१ अवरोप्य गिरिं स्कन्धात् सुपर्णः पततां वरः  
भ्प्_०८।०६।०३९।३ ययौ जलान्त उत्सृज्य हरिणा स विसर्जितः  
भ्प्_०८।०७।००१।० श्रीशुक उवाच  
भ्प्_०८।०७।००१।१ ते नागराजमामन्त्र्य फलभागेन वासुकिम्  
भ्प्_०८।०७।००१।३ परिवीय गिरौ तस्मिन् नेत्रमब्धिं मुदान्विताः  
भ्प्_०८।०७।००२।१ आरेभिरे सुरा यत्ता अमृतार्थे कुरूद्वह  
भ्प्_०८।०७।००२।३ हरिः पुरस्ताज् जगृहे पूर्वं देवास्ततो ऽभवन्  
भ्प्_०८।०८।००३।१ तन् नैच्छन् दैत्यपतयो महापुरुषचेष्टितम्  
भ्प्_०८।०८।००३।३ न गृह्णीमो वयं पुच्छमहेरङ्गममङ्गलम्  
भ्प्_०८।०७।००४।१ स्वाध्यायश्रुतसम्पन्नाः प्रख्याता जन्मकर्मभिः  
भ्प्_०८।०७।००४।३ इति तूष्णीं स्थितान् दैत्यान् विलोक्य पुरुषोत्तमः  
भ्प्_०८।०७।००४।५ स्मयमानो विसृज्याग्रं पुच्छं जग्राह सामरः  
भ्प्_०८।०७।००६।१ कृतस्थानविभागास्त एवं कश्यपनन्दनाः  
भ्प्_०८।०७।००६।३ ममन्थुः परमं यत्ता अमृतार्थं पयोनिधिम्  
भ्प्_०८।०७।००७।१ मथ्यमाने ऽर्णवे सो ऽद्रिरनाधारो ह्य् अपो ऽविशत्  
भ्प्_०८।०७।००७।३ ध्रियमाणो ऽपि बलिभिर्गौरवात् पाण्डुनन्दन  
भ्प्_०८।०७।००८।१ ते सुनिर्विण्णमनसः परिम्लानमुखश्रियः  
भ्प्_०८।०७।००८।३ आसन् स्वपौरुषे नष्टे दैवेनातिबलीयसा  
भ्प्_०८।०७।००९।१ विलोक्य विघ्नेशविधिं तदेश्वरो दुरन्तवीर्यो ऽवितथाभिसन्धिः  
भ्प्_०८।०७।००९।३ कृत्वा वपुः कच्छपमद्भुतं महत् प्रविश्य तोयं गिरिमुज्जहार  
भ्प्_०८।०७।०१०।१ तमुत्थितं वीक्ष्य कुलाचलं पुनः समुद्यता निर्मथितुं सुरासुराः  
भ्प्_०८।०७।०१०।३ दधार पृष्ठेन स लक्षयोजन प्रस्तारिणा द्वीप इवापरो महान्  
भ्प्_०८।०७।०११।१ सुरासुरेन्द्रैर्भुजवीर्यवेपितं परिभ्रमन्तं गिरिमङ्ग पृष्ठतः  
भ्प्_०८।०७।०११।३ बिभ्रत् तदावर्तनमादिकच्छपो मेने ऽङ्गकण्डूयनमप्रमेयः  
भ्प्_०८।०७।०१२।१ तथासुरान् आविशदासुरेण रूपेण तेषां बलवीर्यमीरयन्  
भ्प्_०८।०७।०१२।३ उद्दीपयन् देवगणांश्च विष्णुर् दैवेन नागेन्द्रमबोधरूपः  
भ्प्_०८।०७।०१३।१ उपर्य् अगेन्द्रं गिरिराड् इवान्य आक्रम्य हस्तेन सहस्रबाहुः  
भ्प्_०८।०७।०१३।३ तस्थौ दिवि ब्रह्मभवेन्द्रमुख्यैर् अभिष्टुवद्भिः सुमनो ऽभिवृष्टः  
भ्प्_०८।०७।०१४।१ उपर्य् अधश्चात्मनि गोत्रनेत्रयोः परेण ते प्राविशता समेधिताः  
भ्प्_०८।०७।०१४।३ ममन्थुरब्धिं तरसा मदोत्कटा महाद्रिणा क्षोभितनक्रचक्रम्  
भ्प्_०८।०७।०१५।१ अहीन्द्रसाहस्रकठोरदृङ्मुख श्वासाग्निधूमाहतवर्चसो ऽसुराः  
भ्प्_०८।०७।०१५।३ पौलोमकालेयबलील्वलादयो दवाग्निदग्धाः सरला इवाभवन्  
भ्प्_०८।०७।०१६।१ देवांश्च तच्छ्वासशिखाहतप्रभान् धूम्राम्बरस्रग्वरकञ्चुकाननान्  
भ्प्_०८।०७।०१६।३ समभ्यवर्षन् भगवद्वशा घना ववुः समुद्रोर्म्युपगूढवायवः  
भ्प्_०८।०७।०१७।१ मथ्यमानात् तथा सिन्धोर् देवासुरवरूथपैः  
भ्प्_०८।०७।०१७।३ यदा सुधा न जायेत निर्ममन्थाजितः स्वयम्  
भ्प्_०८।०७।०१८।१ मेघश्यामः कनकपरिधिः कर्णविद्योतविद्युन्  
भ्प्_०८।०७।०१८।२ मूर्ध्नि भ्राजद्विलुलितकचः स्रग्धरो रक्तनेत्रः  
भ्प्_०८।०७।०१८।३ जैत्रैर्दोर्भिर्जगदभयदैर्दन्दशूकं गृहीत्वा  
भ्प्_०८।०७।०१८।४ मथ्नन् मथ्ना प्रतिगिरिरिवाशोभताथो धृताद्रिः  
भ्प्_०८।०७।०१९।१ निर्मथ्यमानादुदधेरभूद्विषं महोल्बणं हालहलाह्वमग्रतः  
भ्प्_०८।०७।०१९।३ सम्भ्रान्तमीनोन्मकराहिकच्छपात् तिमिद्विपग्राहतिमिङ्गिलाकुलात्  
भ्प्_०८।०७।०२०।१ तदुग्रवेगं दिशि दिश्य् उपर्य् अधो विसर्पदुत्सर्पदसह्यमप्रति  
भ्प्_०८।०७।०२०।३ भीताः प्रजा दुद्रुवुरङ्ग सेश्वरा अरक्ष्यमाणाः शरणं सदाशिवम्  
भ्प्_०८।०७।०२१।१ विलोक्य तं देववरं त्रिलोक्या भवाय देव्याभिमतं मुनीनाम्  
भ्प्_०८।०७।०२१।३ आसीनमद्रावपवर्गहेतोस् तपो जुषाणं स्तुतिभिः प्रणेमुः  
भ्प्_०८।०७।०२२।० श्रीप्रजापतय ऊचुः  
भ्प्_०८।०७।०२२।१ देवदेव महादेव भूतात्मन् भूतभावन  
भ्प्_०८।०७।०२२।३ त्राहि नः शरणापन्नांस्त्रैलोक्यदहनाद्विषात्  
भ्प्_०८।०७।०२३।१ त्वमेकः सर्वजगत ईश्वरो बन्धमोक्षयोः  
भ्प्_०८।०७।०२३।३ तं त्वामर्चन्ति कुशलाः प्रपन्नार्तिहरं गुरुम्  
भ्प्_०८।०७।०२४।१ गुणमय्या स्वशक्त्यास्य सर्गस्थित्यप्ययान् विभो  
भ्प्_०८।०७।०२४।३ धत्से यदा स्वदृग् भूमन् ब्रह्मविष्णुशिवाभिधाम्  
भ्प्_०८।०७।०२५।१ त्वं ब्रह्म परमं गुह्यं सदसद्भावभावनम्  
भ्प्_०८।०७।०२५।३ नानाशक्तिभिराभातस्त्वमात्मा जगदीश्वरः  
भ्प्_०८।०७।०२६।१ त्वं शब्दयोनिर्जगदादिरात्मा प्राणेन्द्रियद्रव्यगुणः स्वभावः  
भ्प्_०८।०७।०२६।३ कालः क्रतुः सत्यमृतं च धर्मस् त्वय्य् अक्षरं यत् त्रिवृदामनन्ति  
भ्प्_०८।०७।०२७।१ अग्निर्मुखं ते ऽखिलदेवतात्मा क्षितिं विदुर्लोकभवाङ्घ्रिपङ्कजम्  
भ्प्_०८।०७।०२७।३ कालं गतिं ते ऽखिलदेवतात्मनो दिशश्च कर्णौ रसनं जलेशम्  
भ्प्_०८।०७।०२८।१ नाभिर्नभस्ते श्वसनं नभस्वान् सूर्यश्च चक्षूंषि जलं स्म रेतः  
भ्प्_०८।०७।०२८।३ परावरात्माश्रयणं तवात्मा सोमो मनो द्यौर्भगवन् शिरस्ते  
भ्प्_०८।०७।०२९।१ कुक्षिः समुद्रा गिरयो ऽस्थिसङ्घा रोमाणि सर्वौषधिवीरुधस्ते  
भ्प्_०८।०७।०२९।३ छन्दांसि साक्षात् तव सप्त धातवस् त्रयीमयात्मन् हृदयं सर्वधर्मः  
भ्प्_०८।०७।०३०।१ मुखानि पञ्चोपनिषदस्तवेश यैस्त्रिंशदष्टोत्तरमन्त्रवर्गः  
भ्प्_०८।०७।०३०।३ यत् तच् छिवाख्यं परमात्मतत्त्वं देव स्वयञ्ज्योतिरवस्थितिस्ते  
भ्प्_०८।०७।०३१।१ छाया त्वधर्मोर्मिषु यैर्विसर्गो नेत्रत्रयं सत्त्वरजस्तमांसि  
भ्प्_०८।०७।०३१।३ साङ्ख्यात्मनः शास्त्रकृतस्तवेक्षा छन्दोमयो देव ऋषिः पुराणः  
भ्प्_०८।०७।०३२।१ न ते गिरित्राखिललोकपाल विरिञ्चवैकुण्ठसुरेन्द्रगम्यम्  
भ्प्_०८।०७।०३२।३ ज्योतिः परं यत्र रजस्तमश्च सत्त्वं न यद्ब्रह्म निरस्तभेदम्  
भ्प्_०८।०७।०३३।१ कामाध्वरत्रिपुरकालगराद्यनेक  
भ्प्_०८।०७।०३३।२ भूतद्रुहः क्षपयतः स्तुतये न तत् ते  
भ्प्_०८।०७।०३३।३ यस्त्वन्तकाल इदमात्मकृतं स्वनेत्र  
भ्प्_०८।०७।०३३।४ वह्निस्फुलिङ्गशिखया भसितं न वेद  
भ्प्_०८।०७।०३४।१ ये त्वात्मरामगुरुभिर्हृदि चिन्तिताङ्घ्रि  
भ्प्_०८।०७।०३४।२ द्वन्द्वं चरन्तमुमया तपसाभितप्तम्  
भ्प्_०८।०७।०३४।३ कत्थन्त उग्रपरुषं निरतं श्मशाने  
भ्प्_०८।०७।०३४।४ ते नूनमूतिमविदंस्तव हातलज्जाः  
भ्प्_०८।०७।०३५।१ तत् तस्य ते सदसतोः परतः परस्य  
भ्प्_०८।०७।०३५।२ नाञ्जः स्वरूपगमने प्रभवन्ति भूम्नः  
भ्प्_०८।०७।०३५।३ ब्रह्मादयः किमुत संस्तवने वयं तु  
भ्प्_०८।०७।०३५।४ तत्सर्गसर्गविषया अपि शक्तिमात्रम्  
भ्प्_०८।०७।०३६।१ एतत् परं प्रपश्यामो न परं ते महेश्वर  
भ्प्_०८।०७।०३६।३ मृडनाय हि लोकस्य व्यक्तिस्ते ऽव्यक्तकर्मणः  
भ्प्_०८।०७।०३७।० श्रीशुक उवाच  
भ्प्_०८।०७।०३७।१ तद्वीक्ष्य व्यसनं तासां कृपया भृशपीडितः  
भ्प्_०८।०७।०३७।३ सर्वभूतसुहृद्देव इदमाह सतीं प्रियाम्  
भ्प्_०८।०७।०३८।० श्रीशिव उवाच  
भ्प्_०८।०७।०३८।१ अहो बत भवान्य् एतत् प्रजानां पश्य वैशसम्  
भ्प्_०८।०७।०३८।३ क्षीरोदमथनोद्भूतात् कालकूटादुपस्थितम्  
भ्प्_०८।०७।०३९।१ आसां प्राणपरीप्सूनां विधेयमभयं हि मे  
भ्प्_०८।०७।०३९।३ एतावान् हि प्रभोरर्थो यद्दीनपरिपालनम्  
भ्प्_०८।०७।०४०।१ प्राणैः स्वैः प्राणिनः पान्ति साधवः क्षणभङ्गुरैः  
भ्प्_०८।०७।०४०।३ बद्धवैरेषु भूतेषु मोहितेष्वात्ममायया  
भ्प्_०८।०७।०४१।१ पुंसः कृपयतो भद्रे सर्वात्मा प्रीयते हरिः  
भ्प्_०८।०७।०४१।३ प्रीते हरौ भगवति प्रीये ऽहं सचराचरः  
भ्प्_०८।०७।०४१।५ तस्मादिदं गरं भुञ्जे प्रजानां स्वस्तिरस्तु मे  
भ्प्_०८।०७।०४२।० श्रीशुक उवाच  
भ्प्_०८।०७।०४२।१ एवमामन्त्र्य भगवान् भवानीं विश्वभावनः  
भ्प्_०८।०७।०४२।३ तद्विषं जग्धुमारेभे प्रभावज्ञान्वमोदत  
भ्प्_०८।०७।०४३।१ ततः करतलीकृत्य व्यापि हालाहलं विषम्  
भ्प्_०८।०७।०४३।३ अभक्षयन् महादेवः कृपया भूतभावनः  
भ्प्_०८।०७।०४४।१ तस्यापि दर्शयामास स्ववीर्यं जलकल्मषः  
भ्प्_०८।०७।०४४।३ यच् चकार गले नीलं तच् च साधोर्विभूषणम्  
भ्प्_०८।०७।०४५।१ तप्यन्ते लोकतापेन साधवः प्रायशो जनाः  
भ्प्_०८।०७।०४५।३ परमाराधनं तद्धि पुरुषस्याखिलात्मनः  
भ्प्_०८।०७।०४६।१ निशम्य कर्म तच् छम्भोर्देवदेवस्य मीढुषः  
भ्प्_०८।०७।०४६।३ प्रजा दाक्षायणी ब्रह्मा वैकुण्ठश्च शशंसिरे  
भ्प्_०८।०७।०४७।१ प्रस्कन्नं पिबतः पाणेर्यत् किञ्चिज् जगृहुः स्म तत्  
भ्प्_०८।०७।०४७।३ वृश्चिकाहिविषौषध्यो दन्दशूकाश्च ये ऽपरे  
भ्प्_०८।०८।००१।० श्रीशुक उवाच  
भ्प्_०८।०८।००१।१ पीते गरे वृषाङ्केण प्रीतास्ते ऽमरदानवाः  
भ्प्_०८।०८।००१।३ ममन्थुस्तरसा सिन्धुं हविर्धानी ततो ऽभवत्  
भ्प्_०८।०८।००२।१ तामग्निहोत्रीमृषयो जगृहुर्ब्रह्मवादिनः  
भ्प्_०८।०८।००२।३ यज्ञस्य देवयानस्य मेध्याय हविषे नृप  
भ्प्_०८।०८।००३।१ तत उच्चैःश्रवा नाम हयो ऽभूच् चन्द्रपाण्डुरः  
भ्प्_०८।०८।००३।३ तस्मिन् बलिः स्पृहां चक्रे नेन्द्र ईश्वरशिक्षया  
भ्प्_०८।०८।००४।१ तत ऐरावतो नाम वारणेन्द्रो विनिर्गतः  
भ्प्_०८।०८।००४।३ दन्तैश्चतुर्भिः श्वेताद्रेर्हरन् भगवतो महिम्  
भ्प्_०८।०८।००५।१ ऐरावणादयस्त्वष्टौ दिग्गजा अभवंस्ततः  
भ्प्_०८।०८।००५।३ अभ्रमुप्रभृतयो ऽष्टौ च करिण्यस्त्वभवन् नृप  
भ्प्_०८।०८।००६।१ कौस्तुभाख्यमभूद्रत्नं पद्मरागो महोदधेः  
भ्प्_०८।०८।००६।३ तस्मिन् मणौ स्पृहां चक्रे वक्षो ऽलङ्करणे हरिः  
भ्प्_०८।०८।००७।१ ततो ऽभवत् पारिजातः सुरलोकविभूषणम्  
भ्प्_०८।०८।००७।३ पूरयत्य् अर्थिनो यो ऽर्थैः शश्वद्भुवि यथा भवान्  
भ्प्_०८।०८।००८।१ ततश्चाप्सरसो जाता निष्ककण्ठ्यः सुवाससः  
भ्प्_०८।०८।००८।३ रमण्यः स्वर्गिणां वल्गु गतिलीलावलोकनैः  
भ्प्_०८।०८।००९।१ ततश्चाविरभूत् साक्षाच् छ्री रमा भगवत्परा  
भ्प्_०८।०८।००९।३ रञ्जयन्ती दिशः कान्त्या विद्युत् सौदामनी यथा  
भ्प्_०८।०८।०१०।१ तस्यां चक्रुः स्पृहां सर्वे ससुरासुरमानवाः  
भ्प्_०८।०८।०१०।३ रूपौदार्यवयोवर्ण महिमाक्षिप्तचेतसः  
भ्प्_०८।०८।०११।१ तस्या आसनमानिन्ये महेन्द्रो महदद्भुतम्  
भ्प्_०८।०८।०११।३ मूर्तिमत्यः सरिच्छ्रेष्ठा हेमकुम्भैर्जलं शुचि  
भ्प्_०८।०८।०१२।१ आभिषेचनिका भूमिराहरत् सकलौषधीः  
भ्प्_०८।०८।०१२।३ गावः पञ्च पवित्राणि वसन्तो मधुमाधवौ  
भ्प्_०८।०८।०१३।१ ऋषयः कल्पयां चक्रुराभिषेकं यथाविधि  
भ्प्_०८।०८।०१३।३ जगुर्भद्राणि गन्धर्वा नट्यश्च ननृतुर्जगुः  
भ्प्_०८।०८।०१४।१ मेघा मृदङ्गपणव मुरजानकगोमुखान्  
भ्प्_०८।०८।०१४।३ व्यनादयन् शङ्खवेणु वीणास्तुमुलनिःस्वनान्  
भ्प्_०८।०८।०१५।१ ततो ऽभिषिषिचुर्देवीं श्रियं पद्मकरां सतीम्  
भ्प्_०८।०८।०१५।३ दिगिभाः पूर्णकलशैः सूक्तवाक्यैर्द्विजेरितैः  
भ्प्_०८।०८।०१६।१ समुद्रः पीतकौशेय वाससी समुपाहरत्  
भ्प्_०८।०८।०१६।३ वरुणः स्रजं वैजयन्तीं मधुना मत्तषट्पदाम्  
भ्प्_०८।०८।०१७।१ भूषणानि विचित्राणि विश्वकर्मा प्रजापतिः  
भ्प्_०८।०८।०१७।३ हारं सरस्वती पद्ममजो नागाश्च कुण्डले  
भ्प्_०८।०८।०१८।१ ततः कृतस्वस्त्ययनोत्पलस्रजं नदद्द्विरेफां परिगृह्य पाणिना  
भ्प्_०८।०८।०१८।३ चचाल वक्त्रं सुकपोलकुण्डलं सव्रीडहासं दधती सुशोभनम्  
भ्प्_०८।०८।०१९।१ स्तनद्वयं चातिकृशोदरी समं निरन्तरं चन्दनकुङ्कुमोक्षितम्  
भ्प्_०८।०८।०१९।३ ततस्ततो नूपुरवल्गु शिञ्जितैर् विसर्पती हेमलतेव सा बभौ  
भ्प्_०८।०८।०२०।१ विलोकयन्ती निरवद्यमात्मनः पदं ध्रुवं चाव्यभिचारिसद्गुणम्  
भ्प्_०८।०८।०२०।३ गन्धर्वसिद्धासुरयक्षचारण त्रैपिष्टपेयादिषु नान्वविन्दत  
भ्प्_०८।०८।०२१।१ नूनं तपो यस्य न मन्युनिर्जयो ज्ञानं क्वचित् तच् च न सङ्गवर्जितम्  
भ्प्_०८।०८।०२१।३ कश्चिन् महांस्तस्य न कामनिर्जयः स ईश्वरः किं परतो व्यपाश्रयः  
भ्प्_०८।०८।०२२।१ धर्मः क्वचित् तत्र न भूतसौहृदं त्यागः क्वचित् तत्र न मुक्तिकारणम्  
भ्प्_०८।०८।०२२।३ वीर्यं न पुंसो ऽस्त्य् अजवेगनिष्कृतं न हि द्वितीयो गुणसङ्गवर्जितः  
भ्प्_०८।०८।०२३।१ क्वचिच् चिरायुर्न हि शीलमङ्गलं क्वचित् तदप्य् अस्ति न वेद्यमायुषः  
भ्प्_०८।०८।०२३।३ यत्रोभयं कुत्र च सो ऽप्य् अमङ्गलः सुमङ्गलः कश्च न काङ्क्षते हि माम्  
भ्प्_०८।०८।०२४।१ एवं विमृश्याव्यभिचारिसद्गुणैर् वरं निजैकाश्रयतयागुणाश्रयम्  
भ्प्_०८।०८।०२४।३ वव्रे वरं सर्वगुणैरपेक्षितं रमा मुकुन्दं निरपेक्षमीप्सितम्  
भ्प्_०८।०८।०२५।१ तस्यांसदेश उशतीं नवकञ्जमालां  
भ्प्_०८।०८।०२५।२ माद्यन्मधुव्रतवरूथगिरोपघुष्टाम्  
भ्प्_०८।०८।०२५।३ तस्थौ निधाय निकटे तदुरः स्वधाम  
भ्प्_०८।०८।०२५।४ सव्रीडहासविकसन्नयनेन याता  
भ्प्_०८।०८।०२६।१ तस्याः श्रियस्त्रिजगतो जनको जनन्या  
भ्प्_०८।०८।०२६।२ वक्षो निवासमकरोत् परमं विभूतेः  
भ्प्_०८।०८।०२६।३ श्रीः स्वाः प्रजाः सकरुणेन निरीक्षणेन  
भ्प्_०८।०८।०२६।४ यत्र स्थितैधयत साधिपतींस्त्रिलोकान्  
भ्प्_०८।०८।०२७।१ शङ्खतूर्यमृदङ्गानां वादित्राणां पृथुः स्वनः  
भ्प्_०८।०८।०२७।३ देवानुगानां सस्त्रीणां नृत्यतां गायतामभूत्  
भ्प्_०८।०८।०२८।१ ब्रह्मरुद्राङ्गिरोमुख्याः सर्वे विश्वसृजो विभुम्  
भ्प्_०८।०८।०२८।३ ईडिरे ऽवितथैर्मन्त्रैस्तल्लिङ्गैः पुष्पवर्षिणः  
भ्प्_०८।०८।०२९।१ श्रियावलोकिता देवाः सप्रजापतयः प्रजाः  
भ्प्_०८।०८।०२९।३ शीलादिगुणसम्पन्ना लेभिरे निर्वृतिं पराम्  
भ्प्_०८।०८।०३०।१ निःसत्त्वा लोलुपा राजन् निरुद्योगा गतत्रपाः  
भ्प्_०८।०८।०३०।३ यदा चोपेक्षिता लक्ष्म्या बभूवुर्दैत्यदानवाः  
भ्प्_०८।०८।०३१।१ अथासीद्वारुणी देवी कन्या कमललोचना  
भ्प्_०८।०८।०३१।३ असुरा जगृहुस्तां वै हरेरनुमतेन ते  
भ्प्_०८।०८।०३२।१ अथोदधेर्मथ्यमानात् काश्यपैरमृतार्थिभिः  
भ्प्_०८।०८।०३२।३ उदतिष्ठन् महाराज पुरुषः परमाद्भुतः  
भ्प्_०८।०८।०३३।१ दीर्घपीवरदोर्दण्डः कम्बुग्रीवो ऽरुणेक्षणः  
भ्प्_०८।०८।०३३।३ श्यामलस्तरुणः स्रग्वी सर्वाभरणभूषितः  
भ्प्_०८।०८।०३४।१ पीतवासा महोरस्कः सुमृष्टमणिकुण्डलः  
भ्प्_०८।०८।०३४।३ स्निग्धकुञ्चितकेशान्त सुभगः सिंहविक्रमः  
भ्प्_०८।०८।०३५।१ अमृतापूर्णकलसं बिभ्रद्वलयभूषितः  
भ्प्_०८।०८।०३५।३ स वै भगवतः साक्षाद्विष्णोरंशांशसम्भवः  
भ्प्_०८।०८।०३६।१ धन्वन्तरिरिति ख्यात आयुर्वेददृग् इज्यभाक्  
भ्प्_०८।०८।०३६।३ तमालोक्यासुराः सर्वे कलसं चामृताभृतम्  
भ्प्_०८।०८।०३७।१ लिप्सन्तः सर्ववस्तूनि कलसं तरसाहरन्  
भ्प्_०८।०८।०३७।३ नीयमाने ऽसुरैस्तस्मिन् कलसे ऽमृतभाजने  
भ्प्_०८।०८।०३८।१ विषण्णमनसो देवा हरिं शरणमाययुः  
भ्प्_०८।०८।०३८।३ इति तद्दैन्यमालोक्य भगवान् भृत्यकामकृत्  
भ्प्_०८।०८।०३८।५ मा खिद्यत मिथो ऽर्थं वः साधयिष्ये स्वमायया  
भ्प्_०८।०८।०३९।१ मिथः कलिरभूत् तेषां तदर्थे तर्षचेतसाम्  
भ्प्_०८।०८।०३९।३ अहं पूर्वमहं पूर्वं न त्वं न त्वमिति प्रभो  
भ्प्_०८।०८।०४०।१ देवाः स्वं भागमर्हन्ति ये तुल्यायासहेतवः  
भ्प्_०८।०८।०४०।३ सत्रयाग इवैतस्मिन्नेष धर्मः सनातनः  
भ्प्_०८।०८।०४१।१ इति स्वान् प्रत्यषेधन् वै दैतेया जातमत्सराः  
भ्प्_०८।०८।०४१।३ दुर्बलाः प्रबलान् राजन् गृहीतकलसान् मुहुः  
भ्प्_०८।०८।०४२।१ एतस्मिन्नन्तरे विष्णुः सर्वोपायविदीश्वरः  
भ्प्_०८।०८।०४२।३ योषिद्रूपमनिर्देश्यं दधारपरमाद्भुतम्  
भ्प्_०८।०८।०४३।१ प्रेक्षणीयोत्पलश्यामं सर्वावयवसुन्दरम्  
भ्प्_०८।०८।०४३।३ समानकर्णाभरणं सुकपोलोन्नसाननम्  
भ्प्_०८।०८।०४४।१ नवयौवननिर्वृत्त स्तनभारकृशोदरम्  
भ्प्_०८।०८।०४४।३ मुखामोदानुरक्तालि झङ्कारोद्विग्नलोचनम्  
भ्प्_०८।०८।०४५।१ बिभ्रत् सुकेशभारेण मालामुत्फुल्लमल्लिकाम्  
भ्प्_०८।०८।०४५।३ सुग्रीवकण्ठाभरणं सुभुजाङ्गदभूषितम्  
भ्प्_०८।०८।०४६।१ विरजाम्बरसंवीत नितम्बद्वीपशोभया  
भ्प्_०८।०८।०४६।३ काञ्च्या प्रविलसद्वल्गु चलच्चरणनूपुरम्  
भ्प्_०८।०८।०४७।१ सव्रीडस्मितविक्षिप्त भ्रूविलासावलोकनैः  
भ्प्_०८।०८।०४७।३ दैत्ययूथपचेतःसु काममुद्दीपयन् मुहुः  
भ्प्_०८।०९।००१।० श्रीशुक उवाच  
भ्प्_०८।०९।००१।१ ते ऽन्योन्यतो ऽसुराः पात्रं हरन्तस्त्यक्तसौहृदाः  
भ्प्_०८।०९।००१।३ क्षिपन्तो दस्युधर्माण आयान्तीं ददृशुः स्त्रियम्  
भ्प्_०८।०९।००२।१ अहो रूपमहो धाम अहो अस्या नवं वयः  
भ्प्_०८।०९।००२।३ इति ते तामभिद्रुत्य पप्रच्छुर्जातहृच्छयाः  
भ्प्_०८।०९।००३।१ का त्वं कञ्जपलाशाक्षि कुतो वा किं चिकीर्षसि  
भ्प्_०८।०९।००३।३ कस्यासि वद वामोरु मथ्नतीव मनांसि नः  
भ्प्_०८।०९।००४।१ न वयं त्वामरैर्दैत्यैः सिद्धगन्धर्वचारणैः  
भ्प्_०८।०९।००४।३ नास्पृष्टपूर्वां जानीमो लोकेशैश्च कुतो नृभिः  
भ्प्_०८।०९।००५।१ नूनं त्वं विधिना सुभ्रूः प्रेषितासि शरीरिणाम्  
भ्प्_०८।०९।००५।३ सर्वेन्द्रियमनःप्रीतिं विधातुं सघृणेन किम्  
भ्प्_०८।०९।००६।१ सा त्वं नः स्पर्धमानानामेकवस्तुनि मानिनि  
भ्प्_०८।०९।००६।३ ज्ञातीनां बद्धवैराणां शं विधत्स्व सुमध्यमे  
भ्प्_०८।०९।००७।१ वयं कश्यपदायादा भ्रातरः कृतपौरुषाः  
भ्प्_०८।०९।००७।३ विभजस्व यथान्यायं नैव भेदो यथा भवेत्  
भ्प्_०८।०९।००८।१ इत्य् उपामन्त्रितो दैत्यैर्मायायोषिद्वपुर्हरिः  
भ्प्_०८।०९।००८।३ प्रहस्य रुचिरापाङ्गैर्निरीक्षन्निदमब्रवीत्  
भ्प्_०८।०९।००९।० श्रीभगवान् उवाच  
भ्प्_०८।०९।००९।१ कथं कश्यपदायादाः पुंश्चल्यां मयि सङ्गताः  
भ्प्_०८।०९।००९।३ विश्वासं पण्डितो जातु कामिनीषु न याति हि  
भ्प्_०८।०९।०१०।१ सालावृकाणां स्त्रीणां च स्वैरिणीनां सुरद्विषः  
भ्प्_०८।०९।०१०।३ सख्यान्य् आहुरनित्यानि नूत्नं नूत्नं विचिन्वताम्  
भ्प्_०८।०९।०११।० श्रीशुक उवाच  
भ्प्_०८।०९।०११।१ इति ते क्ष्वेलितैस्तस्या आश्वस्तमनसो ऽसुराः  
भ्प्_०८।०९।०११।३ जहसुर्भावगम्भीरं ददुश्चामृतभाजनम्  
भ्प्_०८।०९।०१२।१ ततो गृहीत्वामृतभाजनं हरिर् बभाष ईषत्स्मितशोभया गिरा  
भ्प्_०८।०९।०१२।३ यद्य् अभ्युपेतं क्व च साध्वसाधु वा कृतं मया वो विभजे सुधामिमाम्  
भ्प्_०८।०९।०१३।१ इत्य् अभिव्याहृतं तस्या आकर्ण्यासुरपुङ्गवाः  
भ्प्_०८।०९।०१३।३ अप्रमाणविदस्तस्यास्तत् तथेत्य् अन्वमंसत  
भ्प्_०८।०९।०१४।१ अथोपोष्य कृतस्नाना हुत्वा च हविषानलम्  
भ्प्_०८।०९।०१४।३ दत्त्वा गोविप्रभूतेभ्यः कृतस्वस्त्ययना द्विजैः  
भ्प्_०८।०९।०१५।१ यथोपजोषं वासांसि परिधायाहतानि ते  
भ्प्_०८।०९।०१५।३ कुशेषु प्राविशन् सर्वे प्रागग्रेष्वभिभूषिताः  
भ्प्_०८।०९।०१६।१ प्राङ्मुखेषूपविष्टेषु सुरेषु दितिजेषु च  
भ्प्_०८।०९।०१६।३ धूपामोदितशालायाञ्जुष्टायां माल्यदीपकैः  
भ्प्_०८।०९।०१७।१ तस्यां नरेन्द्र करभोरुरुशद्दुकूल श्रोणीतटालसगतिर्मदविह्वलाक्षी  
भ्प्_०८।०९।०१७।३ सा कूजती कनकनूपुरशिञ्जितेन कुम्भस्तनी कलसपाणिरथाविवेश  
भ्प्_०८।०९।०१८।१ तां श्रीसखीं कनककुण्डलचारुकर्ण नासाकपोलवदनां परदेवताख्याम्  
भ्प्_०८।०९।०१८।३ संवीक्ष्य सम्मुमुहुरुत्स्मितवीक्षणेन देवासुरा विगलितस्तनपट्टिकान्ताम्  
भ्प्_०८।०९।०१९।१ असुराणां सुधादानं सर्पाणामिव दुर्नयम्  
भ्प्_०८।०९।०१९।३ मत्वा जातिनृशंसानां न तां व्यभजदच्युतः  
भ्प्_०८।०९।०२०।१ कल्पयित्वा पृथक् पङ्क्तीरुभयेषां जगत्पतिः  
भ्प्_०८।०९।०२०।३ तांश्चोपवेशयामास स्वेषु स्वेषु च पङ्क्तिषु  
भ्प्_०८।०९।०२१।१ दैत्यान् गृहीतकलसो वञ्चयन्नुपसञ्चरैः  
भ्प्_०८।०९।०२१।३ दूरस्थान् पाययामासजरामृत्युहरां सुधाम्  
भ्प्_०८।०९।०२२।१ ते पालयन्तः समयमसुराः स्वकृतं नृप  
भ्प्_०८।०९।०२२।३ तूष्णीमासन् कृतस्नेहाः स्त्रीविवादजुगुप्सया  
भ्प्_०८।०९।०२३।१ तस्यां कृतातिप्रणयाः प्रणयापायकातराः  
भ्प्_०८।०९।०२३।३ बहुमानेन चाबद्धा नोचुः किञ्चन विप्रियम्  
भ्प्_०८।०९।०२४।१ देवलिङ्गप्रतिच्छन्नः स्वर्भानुर्देवसंसदि  
भ्प्_०८।०९।०२४।३ प्रविष्टः सोममपिबच् चन्द्रार्काभ्यां च सूचितः  
भ्प्_०८।०९।०२५।१ चक्रेण क्षुरधारेण जहार पिबतः शिरः  
भ्प्_०८।०९।०२५।३ हरिस्तस्य कबन्धस्तु सुधयाप्लावितो ऽपतत्  
भ्प्_०८।०९।०२६।१ शिरस्त्वमरतां नीतमजो ग्रहमचीकॢपत्  
भ्प्_०८।०९।०२६।३ यस्तु पर्वणि चन्द्रार्कावभिधावति वैरधीः  
भ्प्_०८।०९।०२७।१ पीतप्राये ऽमृते देवैर्भगवान् लोकभावनः  
भ्प्_०८।०९।०२७।३ पश्यतामसुरेन्द्राणां स्वं रूपं जगृहे हरिः  
भ्प्_०८।०९।०२८।१ एवं सुरासुरगणाः समदेशकाल   
भ्प्_०८।०९।०२८।२ हेत्वर्थकर्ममतयो ऽपि फले विकल्पाः  
भ्प्_०८।०९।०२८।३ तत्रामृतं सुरगणाः फलमञ्जसापुर्  
भ्प्_०८।०९।०२८।४ यत्पादपङ्कजरजःश्रयणान् न दैत्याः  
भ्प्_०८।०९।०२९।१ यद्युज्यते ऽसुवसुकर्ममनोवचोभिर्  
भ्प्_०८।०९।०२९।२ देहात्मजादिषु नृभिस्तदसत् पृथक्त्वात्  
भ्प्_०८।०९।०२९।३ तैरेव सद्भवति यत् क्रियते ऽपृथक्त्वात्  
भ्प्_०८।०९।०२९।४ सर्वस्य तद्भवति मूलनिषेचनं यत्  
भ्प्_०८।१०।००१।० श्रीशुक उवाच  
भ्प्_०८।१०।००१।१ इति दानवदैतेया नाविन्दन्नमृतं नृप  
भ्प्_०८।१०।००१।३ युक्ताः कर्मणि यत्ताश्च वासुदेवपराङ्मुखाः  
भ्प्_०८।१०।००२।१ साधयित्वामृतं राजन् पाययित्वा स्वकान् सुरान्  
भ्प्_०८।१०।००२।३ पश्यतां सर्वभूतानां ययौ गरुडवाहनः  
भ्प्_०८।१०।००३।१ सपत्नानां परामृद्धिं दृष्ट्वा ते दितिनन्दनाः  
भ्प्_०८।१०।००३।३ अमृष्यमाणा उत्पेतुर्देवान् प्रत्युद्यतायुधाः  
भ्प्_०८।१०।००४।१ ततः सुरगणाः सर्वे सुधया पीतयैधिताः  
भ्प्_०८।१०।००४।३ प्रतिसंयुयुधुः शस्त्रैर्नारायणपदाश्रयाः  
भ्प्_०८।१०।००५।१ तत्र दैवासुरो नाम रणः परमदारुणः  
भ्प्_०८।१०।००५।३ रोधस्य् उदन्वतो राजंस्तुमुलो रोमहर्षणः  
भ्प्_०८।१०।००६।१ तत्रान्योन्यं सपत्नास्ते संरब्धमनसो रणे  
भ्प्_०८।१०।००६।३ समासाद्यासिभिर्बाणैर्निजघ्नुर्विविधायुधैः  
भ्प्_०८।१०।००७।१ शङ्खतूर्यमृदङ्गानां भेरीडमरिणां महान्  
भ्प्_०८।१०।००७।३ हस्त्यश्वरथपत्तीनां नदतां निस्वनो ऽभवत्  
भ्प्_०८।१०।००८।१ रथिनो रथिभिस्तत्र पत्तिभिः सह पत्तयः  
भ्प्_०८।१०।००८।३ हया हयैरिभाश्चेभैः समसज्जन्त संयुगे  
भ्प्_०८।१०।००९।१ उष्ट्रैः केचिदिभैः केचिदपरे युयुधुः खरैः  
भ्प्_०८।१०।००९।३ केचिद्गौरमुखैरृक्षैर्द्वीपिभिर्हरिभिर्भटाः  
भ्प्_०८।१०।०१०।१ गृध्रैः कङ्कैर्बकैरन्ये श्येनभासैस्तिमिङ्गिलैः  
भ्प्_०८।१०।०१०।३ शरभैर्महिषैः खड्गैर्गोवृषैर्गवयारुणैः  
भ्प्_०८।१०।०११।१ शिवाभिराखुभिः केचित् कृकलासैः शशैर्नरैः  
भ्प्_०८।१०।०११।३ बस्तैरेके कृष्णसारैर्हंसैरन्ये च सूकरैः  
भ्प्_०८।१०।०१२।१ अन्ये जलस्थलखगैः सत्त्वैर्विकृतविग्रहैः  
भ्प्_०८।१०।०१२।३ सेनयोरुभयो राजन् विविशुस्ते ऽग्रतो ऽग्रतः  
भ्प्_०८।१०।०१३।१ चित्रध्वजपटै राजन्नातपत्रैः सितामलैः  
भ्प्_०८।१०।०१३।३ महाधनैर्वज्रदण्डैर्व्यजनैर्बार्हचामरैः  
भ्प्_०८।१०।०१४।१ वातोद्धूतोत्तरोष्णीषैरर्चिर्भिर्वर्मभूषणैः  
भ्प्_०८।१०।०१४।३ स्फुरद्भिर्विशदैः शस्त्रैः सुतरां सूर्यरश्मिभिः  
भ्प्_०८।१०।०१५।१ देवदानववीराणां ध्वजिन्यौ पाण्डुनन्दन  
भ्प्_०८।१०।०१५।३ रेजतुर्वीरमालाभिर्यादसामिव सागरौ  
भ्प्_०८।१०।०१६।१ वैरोचनो बलिः सङ्ख्ये सो ऽसुराणां चमूपतिः  
भ्प्_०८।१०।०१६।३ यानं वैहायसं नाम कामगं मयनिर्मितम्  
भ्प्_०८।१०।०१७।१ सर्वसाङ्ग्रामिकोपेतं सर्वाश्चर्यमयं प्रभो  
भ्प्_०८।१०।०१७।३ अप्रतर्क्यमनिर्देश्यं दृश्यमानमदर्शनम्  
भ्प्_०८।१०।०१८।१ आस्थितस्तद्विमानाग्र्यं सर्वानीकाधिपैर्वृतः  
भ्प्_०८।१०।०१८।३ बालव्यजनछत्राग्र्यै रेजे चन्द्र इवोदये  
भ्प्_०८।१०।०१९।१ तस्यासन् सर्वतो यानैर्यूथानां पतयो ऽसुराः  
भ्प्_०८।१०।०१९।३ नमुचिः शम्बरो बाणो विप्रचित्तिरयोमुखः  
भ्प्_०८।१०।०२०।१ द्विमूर्धा कालनाभो ऽथ प्रहेतिर्हेतिरिल्वलः  
भ्प्_०८।१०।०२०।३ शकुनिर्भूतसन्तापो वज्रदंष्ट्रो विरोचनः  
भ्प्_०८।१०।०२१।१ हयग्रीवः शङ्कुशिराः कपिलो मेघदुन्दुभिः  
भ्प्_०८।१०।०२१।३ तारकश्चक्रदृक् शुम्भो निशुम्भो जम्भ उत्कलः  
भ्प्_०८।१०।०२२।१ अरिष्टो ऽरिष्टनेमिश्च मयश्च त्रिपुराधिपः  
भ्प्_०८।१०।०२२।३ अन्ये पौलोमकालेया निवातकवचादयः  
भ्प्_०८।१०।०२३।१ अलब्धभागाः सोमस्य केवलं क्लेशभागिनः  
भ्प्_०८।१०।०२३।३ सर्व एते रणमुखे बहुशो निर्जितामराः  
भ्प्_०८।१०।०२४।१ सिंहनादान् विमुञ्चन्तः शङ्खान् दध्मुर्महारवान्  
भ्प्_०८।१०।०२४।३ दृष्ट्वा सपत्नान् उत्सिक्तान् बलभित् कुपितो भृशम्  
भ्प्_०८।१०।०२५।१ ऐरावतं दिक्करिणमारूढः शुशुभे स्वराट्  
भ्प्_०८।१०।०२५।३ यथा स्रवत्प्रस्रवणमुदयाद्रिमहर्पतिः  
भ्प्_०८।१०।०२६।१ तस्यासन् सर्वतो देवा नानावाहध्वजायुधाः  
भ्प्_०८।१०।०२६।३ लोकपालाः सहगणैर्वाय्वग्निवरुणादयः  
भ्प्_०८।१०।०२७।१ ते ऽन्योन्यमभिसंसृत्य क्षिपन्तो मर्मभिर्मिथः  
भ्प्_०८।१०।०२७।३ आह्वयन्तो विशन्तो ऽग्रे युयुधुर्द्वन्द्वयोधिनः  
भ्प्_०८।१०।०२८।१ युयोध बलिरिन्द्रेण तारकेण गुहो ऽस्यत  
भ्प्_०८।१०।०२८।३ वरुणो हेतिनायुध्यन् मित्रो राजन् प्रहेतिना  
भ्प्_०८।१०।०२९।१ यमस्तु कालनाभेन विश्वकर्मा मयेन वै  
भ्प्_०८।१०।०२९।३ शम्बरो युयुधे त्वष्ट्रा सवित्रा तु विरोचनः  
भ्प्_०८।१०।०३०।१ अपराजितेन नमुचिरश्विनौ वृषपर्वणा  
भ्प्_०८।१०।०३०।३ सूर्यो बलिसुतैर्देवो बाणज्येष्ठैः शतेन च  
भ्प्_०८।१०।०३१।१ राहुणा च तथा सोमः पुलोम्ना युयुधे ऽनिलः  
भ्प्_०८।१०।०३१।३ निशुम्भशुम्भयोर्देवी भद्रकाली तरस्विनी  
भ्प्_०८।१०।०३२।१ वृषाकपिस्तु जम्भेन महिषेण विभावसुः  
भ्प्_०८।१०।०३२।३ इल्वलः सह वातापिर्ब्रह्मपुत्रैररिन्दम  
भ्प्_०८।१०।०३३।१ कामदेवेन दुर्मर्ष उत्कलो मातृभिः सह  
भ्प्_०८।१०।०३३।३ बृहस्पतिश्चोशनसा नरकेण शनैश्चरः  
भ्प्_०८।१०।०३४।१ मरुतो निवातकवचैः कालेयैर्वसवो ऽमराः  
भ्प्_०८।१०।०३४।३ विश्वेदेवास्तु पौलोमै रुद्राः क्रोधवशैः सह  
भ्प्_०८।१०।०३५।१ त एवमाजावसुराः सुरेन्द्रा द्वन्द्वेन संहत्य च युध्यमानाः  
भ्प्_०८।१०।०३५।३ अन्योन्यमासाद्य निजघ्नुरोजसा जिगीषवस्तीक्ष्णशरासितोमरैः  
भ्प्_०८।१०।०३६।१ भुशुण्डिभिश्चक्रगदर्ष्टिपट्टिशैः शक्त्युल्मुकैः प्रासपरश्वधैरपि  
भ्प्_०८।१०।०३६।३ निस्त्रिंशभल्लैः परिघैः समुद्गरैः सभिन्दिपालैश्च शिरांसि चिच्छिदुः  
भ्प्_०८।१०।०३७।१ गजास्तुरङ्गाः सरथाः पदातयः सारोहवाहा विविधा विखण्डिताः  
भ्प्_०८।१०।०३७।३ निकृत्तबाहूरुशिरोधराङ्घ्रयश् छिन्नध्वजेष्वासतनुत्रभूषणाः  
भ्प्_०८।१०।०३८।१ तेषां पदाघातरथाङ्गचूर्णिताद् आयोधनादुल्बण उत्थितस्तदा  
भ्प्_०८।१०।०३८।३ रेणुर्दिशः खं द्युमणिं च छादयन् न्यवर्ततासृक्स्रुतिभिः परिप्लुतात्  
भ्प्_०८।१०।०३९।१ शिरोभिरुद्धूतकिरीटकुण्डलैः संरम्भदृग्भिः परिदष्टदच्छदैः  
भ्प्_०८।१०।०३९।३ महाभुजैः साभरणैः सहायुधैः सा प्रास्तृता भूः करभोरुभिर्बभौ  
भ्प्_०८।१०।०४०।१ कबन्धास्तत्र चोत्पेतुः पतितस्वशिरो ऽक्षिभिः  
भ्प्_०८।१०।०४०।३ उद्यतायुधदोर्दण्डैराधावन्तो भटान् मृधे  
भ्प्_०८।१०।०४१।१ बलिर्महेन्द्रं दशभिस्त्रिभिरैरावतं शरैः  
भ्प्_०८।१०।०४१।३ चतुर्भिश्चतुरो वाहान् एकेनारोहमार्च्छयत्  
भ्प्_०८।१०।०४२।१ स तान् आपततः शक्रस्तावद्भिः शीघ्रविक्रमः  
भ्प्_०८।१०।०४२।३ चिच्छेद निशितैर्भल्लैरसम्प्राप्तान् हसन्निव  
भ्प्_०८।१०।०४३।१ तस्य कर्मोत्तमं वीक्ष्य दुर्मर्षः शक्तिमाददे  
भ्प्_०८।१०।०४३।३ तां ज्वलन्तीं महोल्काभां हस्तस्थामच्छिनद्धरिः  
भ्प्_०८।१०।०४४।१ ततः शूलं ततः प्रासं ततस्तोमरमृष्टयः  
भ्प्_०८।१०।०४४।३ यद्यच् छस्त्रं समादद्यात् सर्वं तदच्छिनद्विभुः  
भ्प्_०८।१०।०४५।१ ससर्जाथासुरीं मायामन्तर्धानगतो ऽसुरः  
भ्प्_०८।१०।०४५।३ ततः प्रादुरभूच् छैलः सुरानीकोपरि प्रभो  
भ्प्_०८।१०।०४६।१ ततो निपेतुस्तरवो दह्यमाना दवाग्निना  
भ्प्_०८।१०।०४६।३ शिलाः सटङ्कशिखराश्चूर्णयन्त्यो द्विषद्बलम्  
भ्प्_०८।१०।०४७।१ महोरगाः समुत्पेतुर्दन्दशूकाः सवृश्चिकाः  
भ्प्_०८।१०।०४७।३ सिंहव्याघ्रवराहाश्च मर्दयन्तो महागजाः  
भ्प्_०८।१०।०४८।१ यातुधान्यश्च शतशः शूलहस्ता विवाससः  
भ्प्_०८।१०।०४८।३ छिन्धि भिन्धीति वादिन्यस्तथा रक्षोगणाः प्रभो  
भ्प्_०८।१०।०४९।१ ततो महाघना व्योम्नि गम्भीरपरुषस्वनाः  
भ्प्_०८।१०।०४९।३ अङ्गारान् मुमुचुर्वातैराहताः स्तनयित्नवः  
भ्प्_०८।१०।०५०।१ सृष्टो दैत्येन सुमहान् वह्निः श्वसनसारथिः  
भ्प्_०८।१०।०५०।३ सांवर्तक इवात्युग्रो विबुधध्वजिनीमधाक्  
भ्प्_०८।१०।०५१।१ ततः समुद्र उद्वेलः सर्वतः प्रत्यदृश्यत  
भ्प्_०८।१०।०५१।३ प्रचण्डवातैरुद्धूत तरङ्गावर्तभीषणः  
भ्प्_०८।१०।०५२।१ एवं दैत्यैर्महामायैरलक्ष्यगतिभी रणे  
भ्प्_०८।१०।०५२।३ सृज्यमानासु मायासु विषेदुः सुरसैनिकाः  
भ्प्_०८।१०।०५३।१ न तत्प्रतिविधिं यत्र विदुरिन्द्रादयो नृप  
भ्प्_०८।१०।०५३।३ ध्यातः प्रादुरभूत् तत्र भगवान् विश्वभावनः  
भ्प्_०८।१०।०५४।१ ततः सुपर्णांसकृताङ्घ्रिपल्लवः पिशङ्गवासा नवकञ्जलोचनः  
भ्प्_०८।१०।०५४।३ अदृश्यताष्टायुधबाहुरुल्लसच् छ्रीकौस्तुभानर्घ्यकिरीटकुण्डलः  
भ्प्_०८।१०।०५५।१ तस्मिन् प्रविष्टे ऽसुरकूटकर्मजा माया विनेशुर्महिना महीयसः  
भ्प्_०८।१०।०५५।३ स्वप्नो यथा हि प्रतिबोध आगते हरिस्मृतिः सर्वविपद्विमोक्षणम्  
भ्प्_०८।१०।०५६।१ दृष्ट्वा मृधे गरुडवाहमिभारिवाह आविध्य शूलमहिनोदथ कालनेमिः  
भ्प्_०८।१०।०५६।३ तल् लीलया गरुडमूर्ध्नि पतद्गृहीत्वा तेनाहनन् नृप सवाहमरिं त्र्यधीशः  
भ्प्_०८।१०।०५७।१ माली सुमाल्य् अतिबलौ युधि पेततुर्यच् चक्रेण कृत्तशिरसावथ माल्यवांस्तम्  
भ्प्_०८।१०।०५७।३ आहत्य तिग्मगदयाहनदण्डजेन्द्रं तावच् छिरो ऽच्छिनदरेर्नदतो ऽरिणाद्यः  
भ्प्_०८।११।००१।० श्रीशुक उवाच  
भ्प्_०८।११।००१।१ अथो सुराः प्रत्युपलब्धचेतसः परस्य पुंसः परयानुकम्पया  
भ्प्_०८।११।००१।३ जघ्नुर्भृशं शक्रसमीरणादयस् तांस्तान् रणे यैरभिसंहताः पुरा  
भ्प्_०८।११।००२।१ वैरोचनाय संरब्धो भगवान् पाकशासनः  
भ्प्_०८।११।००२।३ उदयच्छद्यदा वज्रं प्रजा हा हेति चुक्रुशुः  
भ्प्_०८।११।००३।१ वज्रपाणिस्तमाहेदं तिरस्कृत्य पुरःस्थितम्  
भ्प्_०८।११।००३।३ मनस्विनं सुसम्पन्नं विचरन्तं महामृधे  
भ्प्_०८।११।००४।१ नटवन् मूढ मायाभिर्मायेशान् नो जिगीषसि  
भ्प्_०८।११।००४।३ जित्वा बालान् निबद्धाक्षान् नटो हरति तद्धनम्  
भ्प्_०८।११।००५।१ आरुरुक्षन्ति मायाभिरुत्सिसृप्सन्ति ये दिवम्  
भ्प्_०८।११।००५।३ तान् दस्यून् विधुनोम्य् अज्ञान् पूर्वस्माच् च पदादधः  
भ्प्_०८।११।००६।१ सो ऽहं दुर्मायिनस्ते ऽद्य वज्रेण शतपर्वणा  
भ्प्_०८।११।००६।३ शिरो हरिष्ये मन्दात्मन्घटस्व ज्ञातिभिः सह  
भ्प्_०८।११।००७।० श्रीबलिरुवाच  
भ्प्_०८।११।००७।१ सङ्ग्रामे वर्तमानानां कालचोदितकर्मणाम्  
भ्प्_०८।११।००७।३ कीर्तिर्जयो ऽजयो मृत्युः सर्वेषां स्युरनुक्रमात्  
भ्प्_०८।११।००८।१ तदिदं कालरशनं जगत् पश्यन्ति सूरयः  
भ्प्_०८।११।००८।३ न हृष्यन्ति न शोचन्ति तत्र यूयमपण्डिताः  
भ्प्_०८।११।००९।१ न वयं मन्यमानानामात्मानं तत्र साधनम्  
भ्प्_०८।११।००९।३ गिरो वः साधुशोच्यानां गृह्णीमो मर्मताडनाः  
भ्प्_०८।११।०१०।० श्रीशुक उवाच  
भ्प्_०८।११।०१०।१ इत्य् आक्षिप्य विभुं वीरो नाराचैर्वीरमर्दनः  
भ्प्_०८।११।०१०।३ आकर्णपूर्णैरहनदाक्षेपैराह तं पुनः  
भ्प्_०८।११।०११।१ एवं निराकृतो देवो वैरिणा तथ्यवादिना  
भ्प्_०८।११।०११।३ नामृष्यत् तदधिक्षेपं तोत्राहत इव द्विपः  
भ्प्_०८।११।०१२।१ प्राहरत् कुलिशं तस्मा अमोघं परमर्दनः  
भ्प्_०८।११।०१२।३ सयानो न्यपतद्भूमौ छिन्नपक्ष इवाचलः  
भ्प्_०८।११।०१३।१ सखायं पतितं दृष्ट्वा जम्भो बलिसखः सुहृत्  
भ्प्_०८।११।०१३।३ अभ्ययात् सौहृदं सख्युर्हतस्यापि समाचरन्  
भ्प्_०८।११।०१४।१ स सिंहवाह आसाद्य गदामुद्यम्य रंहसा  
भ्प्_०८।११।०१४।३ जत्रावताडयच् छक्रं गजं च सुमहाबलः  
भ्प्_०८।११।०१५।१ गदाप्रहारव्यथितो भृशं विह्वलितो गजः  
भ्प्_०८।११।०१५।३ जानुभ्यां धरणीं स्पृष्ट्वा कश्मलं परमं ययौ  
भ्प्_०८।११।०१६।१ ततो रथो मातलिना हरिभिर्दशशतैर्वृतः  
भ्प्_०८।११।०१६।३ आनीतो द्विपमुत्सृज्य रथमारुरुहे विभुः  
भ्प्_०८।११।०१७।१ तस्य तत् पूजयन् कर्म यन्तुर्दानवसत्तमः  
भ्प्_०८।११।०१७।३ शूलेन ज्वलता तं तु स्मयमानो ऽहनन् मृधे  
भ्प्_०८।११।०१८।१ सेहे रुजं सुदुर्मर्षां सत्त्वमालम्ब्य मातलिः  
भ्प्_०८।११।०१८।३ इन्द्रो जम्भस्य सङ्क्रुद्धो वज्रेणापाहरच् छिरः  
भ्प्_०८।११।०१९।१ जम्भं श्रुत्वा हतं तस्य ज्ञातयो नारदादृषेः  
भ्प्_०८।११।०१९।३ नमुचिश्च बलः पाकस्तत्रापेतुस्त्वरान्विताः  
भ्प्_०८।११।०२०।१ वचोभिः परुषैरिन्द्रमर्दयन्तो ऽस्य मर्मसु  
भ्प्_०८।११।०२०।३ शरैरवाकिरन् मेघा धाराभिरिव पर्वतम्  
भ्प्_०८।११।०२१।१ हरीन् दशशतान्य् आजौ हर्यश्वस्य बलः शरैः  
भ्प्_०८।११।०२१।३ तावद्भिरर्दयामास युगपल् लघुहस्तवान्  
भ्प्_०८।११।०२२।१ शताभ्यां मातलिं पाको रथं सावयवं पृथक्  
भ्प्_०८।११।०२२।३ सकृत् सन्धानमोक्षेण तदद्भुतमभूद्रणे  
भ्प्_०८।११।०२३।१ नमुचिः पञ्चदशभिः स्वर्णपुङ्खैर्महेषुभिः  
भ्प्_०८।११।०२३।३ आहत्य व्यनदत् सङ्ख्ये सतोय इव तोयदः  
भ्प्_०८।११।०२४।१ सर्वतः शरकूटेन शक्रं सरथसारथिम्  
भ्प्_०८।११।०२४।३ छादयामासुरसुराः प्रावृट्सूर्यमिवाम्बुदाः  
भ्प्_०८।११।०२५।१ अलक्षयन्तस्तमतीव विह्वला विचुक्रुशुर्देवगणाः सहानुगाः  
भ्प्_०८।११।०२५।३ अनायकाः शत्रुबलेन निर्जिता वणिक्पथा भिन्ननवो यथार्णवे  
भ्प्_०८।११।०२६।१ ततस्तुराषाड् इषुबद्धपञ्जराद् विनिर्गतः साश्वरथध्वजाग्रणीः  
भ्प्_०८।११।०२६।३ बभौ दिशः खं पृथिवीं च रोचयन् स्वतेजसा सूर्य इव क्षपात्यये  
भ्प्_०८।११।०२७।१ निरीक्ष्य पृतनां देवः परैरभ्यर्दितां रणे  
भ्प्_०८।११।०२७।३ उदयच्छद्रिपुं हन्तुं वज्रं वज्रधरो रुषा  
भ्प्_०८।११।०२८।१ स तेनैवाष्टधारेण शिरसी बलपाकयोः  
भ्प्_०८।११।०२८।३ ज्ञातीनां पश्यतां राजन् जहार जनयन् भयम्  
भ्प्_०८।११।०२९।१ नमुचिस्तद्वधं दृष्ट्वा शोकामर्षरुषान्वितः  
भ्प्_०८।११।०२९।३ जिघांसुरिन्द्रं नृपते चकार परमोद्यमम्  
भ्प्_०८।११।०३०।१ अश्मसारमयं शूलं घण्टावद्धेमभूषणम्  
भ्प्_०८।११।०३०।३ प्रगृह्याभ्यद्रवत् क्रुद्धो हतो ऽसीति वितर्जयन्  
भ्प्_०८।११।०३०।५ प्राहिणोद्देवराजाय निनदन् मृगराड् इव  
भ्प्_०८।११।०३१।१ तदापतद्गगनतले महाजवं विचिच्छिदे हरिरिषुभिः सहस्रधा  
भ्प्_०८।११।०३१।३ तमाहनन् नृप कुलिशेन कन्धरे रुषान्वितस्त्रिदशपतिः शिरो हरन्  
भ्प्_०८।११।०३२।१ न तस्य हि त्वचमपि वज्र ऊर्जितो बिभेद यः सुरपतिनौजसेरितः  
भ्प्_०८।११।०३२।३ तदद्भुतं परमतिवीर्यवृत्रभित् तिरस्कृतो नमुचिशिरोधरत्वचा  
भ्प्_०८।११।०३३।१ तस्मादिन्द्रो ऽबिभेच् छत्रोर्वज्रः प्रतिहतो यतः  
भ्प्_०८।११।०३३।३ किमिदं दैवयोगेन भूतं लोकविमोहनम्  
भ्प्_०८।११।०३४।१ येन मे पूर्वमद्रीणां पक्षच्छेदः प्रजात्यये  
भ्प्_०८।११।०३४।३ कृतो निविशतां भारैः पतत्त्रैः पततां भुवि  
भ्प्_०८।११।०३५।१ तपःसारमयं त्वाष्ट्रं वृत्रो येन विपाटितः  
भ्प्_०८।११।०३५।३ अन्ये चापि बलोपेताः सर्वास्त्रैरक्षतत्वचः  
भ्प्_०८।११।०३६।१ सो ऽयं प्रतिहतो वज्रो मया मुक्तो ऽसुरे ऽल्पके  
भ्प्_०८।११।०३६।३ नाहं तदाददे दण्डं ब्रह्मतेजो ऽप्य् अकारणम्  
भ्प्_०८।११।०३७।१ इति शक्रं विषीदन्तमाह वाग् अशरीरिणी  
भ्प्_०८।११।०३७।३ नायं शुष्कैरथो नार्द्रैर्वधमर्हति दानवः  
भ्प्_०८।११।०३८।१ मयास्मै यद्वरो दत्तो मृत्युर्नैवार्द्रशुष्कयोः  
भ्प्_०८।११।०३८।३ अतो ऽन्यश्चिन्तनीयस्ते उपायो मघवन् रिपोः  
भ्प्_०८।११।०३९।१ तां दैवीं गिरमाकर्ण्य मघवान् सुसमाहितः  
भ्प्_०८।११।०३९।३ ध्यायन् फेनमथापश्यदुपायमुभयात्मकम्  
भ्प्_०८।११।०४०।१ न शुष्केण न चार्द्रेण जहार नमुचेः शिरः  
भ्प्_०८।११।०४०।३ तं तुष्टुवुर्मुनिगणा माल्यैश्चावाकिरन् विभुम्  
भ्प्_०८।११।०४१।१ गन्धर्वमुख्यौ जगतुर्विश्वावसुपरावसू  
भ्प्_०८।११।०४१।३ देवदुन्दुभयो नेदुर्नर्तक्यो ननृतुर्मुदा  
भ्प्_०८।११।०४२।१ अन्ये ऽप्य् एवं प्रतिद्वन्द्वान् वाय्वग्निवरुणादयः  
भ्प्_०८।११।०४२।३ सूदयामासुरसुरान् मृगान् केसरिणो यथा  
भ्प्_०८।११।०४३।१ ब्रह्मणा प्रेषितो देवान् देवर्षिर्नारदो नृप  
भ्प्_०८।११।०४३।३ वारयामास विबुधान् दृष्ट्वा दानवसङ्क्षयम्  
भ्प्_०८।११।०४४।० श्रीनारद उवाच  
भ्प्_०८।११।०४४।१ भवद्भिरमृतं प्राप्तं नारायणभुजाश्रयैः  
भ्प्_०८।११।०४४।३ श्रिया समेधिताः सर्व उपारमत विग्रहात्  
भ्प्_०८।११।०४५।० श्रीशुक उवाच  
भ्प्_०८।११।०४५।१ संयम्य मन्युसंरम्भं मानयन्तो मुनेर्वचः  
भ्प्_०८।११।०४५।३ उपगीयमानानुचरैर्ययुः सर्वे त्रिविष्टपम्  
भ्प्_०८।११।०४६।१ ये ऽवशिष्टा रणे तस्मिन् नारदानुमतेन ते  
भ्प्_०८।११।०४६।३ बलिं विपन्नमादाय अस्तं गिरिमुपागमन्  
भ्प्_०८।११।०४७।१ तत्राविनष्टावयवान् विद्यमानशिरोधरान्  
भ्प्_०८।११।०४७।३ उशना जीवयामास सञ्जीवन्या स्वविद्यया  
भ्प्_०८।११।०४८।१ बलिश्चोशनसा स्पृष्टः प्रत्यापन्नेन्द्रियस्मृतिः  
भ्प्_०८।११।०४८।३ पराजितो ऽपि नाखिद्यल् लोकतत्त्वविचक्षणः  
भ्प्_०८।१२।००१।० श्रीबादरायणिरुवाच  
भ्प्_०८।१२।००१।१ वृषध्वजो निशम्येदं योषिद्रूपेण दानवान्  
भ्प्_०८।१२।००१।३ मोहयित्वा सुरगणान् हरिः सोममपाययत्  
भ्प्_०८।१२।००२।१ वृषमारुह्य गिरिशः सर्वभूतगणैर्वृतः  
भ्प्_०८।१२।००२।३ सह देव्या ययौ द्रष्टुं यत्रास्ते मधुसूदनः  
भ्प्_०८।१२।००३।१ सभाजितो भगवता सादरं सोमया भवः  
भ्प्_०८।१२।००३।३ सूपविष्ट उवाचेदं प्रतिपूज्य स्मयन् हरिम्  
भ्प्_०८।१२।००४।० श्रीमहादेव उवाच  
भ्प्_०८।१२।००४।१ देवदेव जगद्व्यापिन् जगदीश जगन्मय  
भ्प्_०८।१२।००४।३ सर्वेषामपि भावानां त्वमात्मा हेतुरीश्वरः  
भ्प्_०८।१२।००५।१ आद्यन्तावस्य यन् मध्यमिदमन्यदहं बहिः  
भ्प्_०८।१२।००५।३ यतो ऽव्ययस्य नैतानि तत् सत्यं ब्रह्म चिद्भवान्  
भ्प्_०८।१२।००६।१ तवैव चरणाम्भोजं श्रेयस्कामा निराशिषः  
भ्प्_०८।१२।००६।३ विसृज्योभयतः सङ्गं मुनयः समुपासते  
भ्प्_०८।१२।००७।१ त्वं ब्रह्म पूर्णममृतं विगुणं विशोकम्  
भ्प्_०८।१२।००७।३ आनन्दमात्रमविकारमनन्यदन्यत्  
भ्प्_०८।१२।००८।१ विश्वस्य हेतुरुदयस्थितिसंयमानाम्  
भ्प्_०८।१२।००८।३ आत्मेश्वरश्च तदपेक्षतयानपेक्षः  
भ्प्_०८।१२।००९।१ एकस्त्वमेव सदसद्द्वयमद्वयं च  
भ्प्_०८।१२।००९।३ स्वर्णं कृताकृतमिवेह न वस्तुभेदः  
भ्प्_०८।१२।०१०।१ अज्ञानतस्त्वयि जनैर्विहितो विकल्पो  
भ्प्_०८।१२।०१०।३ यस्माद्गुणव्यतिकरो निरुपाधिकस्य  
भ्प्_०८।१२।०११।१ त्वां ब्रह्म केचिदवयन्त्य् उत धर्ममेके  
भ्प्_०८।१२।०११।३ एके परं सदसतोः पुरुषं परेशम्  
भ्प्_०८।१२।०१२।१ अन्ये ऽवयन्ति नवशक्तियुतं परं त्वां  
भ्प्_०८।१२।०१२।३ केचिन् महापुरुषमव्ययमात्मतन्त्रम्  
भ्प्_०८।१२।०१३।१ नाहं परायुरृषयो न मरीचिमुख्या  
भ्प्_०८।१२।०१३।३ जानन्ति यद्विरचितं खलु सत्त्वसर्गाः  
भ्प्_०८।१२।००१।१ यन्मायया मुषितचेतस ईश दैत्य  
भ्प्_०८।१२।००१।१ मर्त्यादयः किमुत शश्वदभद्रवृत्ताः  
भ्प्_०८।१२।००१।१ स त्वं समीहितमदः स्थितिजन्मनाशं  
भ्प्_०८।१२।००१।१ भूतेहितं च जगतो भवबन्धमोक्षौ  
भ्प्_०८।१२।००१।१ वायुर्यथा विशति खं च चराचराख्यं  
भ्प्_०८।१२।००१।१ सर्वं तदात्मकतयावगमो ऽवरुन्त्से  
भ्प्_०८।१२।००१।१ अवतारा मया दृष्टा रममाणस्य ते गुणैः  
भ्प्_०८।१२।००१।१ सो ऽहं तद्द्रष्टुमिच्छामि यत् ते योषिद्वपुर्धृतम्  
भ्प्_०८।१२।००१।१ येन सम्मोहिता दैत्याः पायिताश्चामृतं सुराः  
भ्प्_०८।१२।००१।१ तद्दिदृक्षव आयाताः परं कौतूहलं हि नः  
भ्प्_०८।१२।०१४।० श्रीशुक उवाच  
भ्प्_०८।१२।०१४।१ एवमभ्यर्थितो विष्णुर्भगवान् शूलपाणिना  
भ्प्_०८।१२।०१४।३ प्रहस्य भावगम्भीरं गिरिशं प्रत्यभाषत  
भ्प्_०८।१२।०१५।० श्रीभगवान् उवाच  
भ्प्_०८।१२।०१५।१ कौतूहलाय दैत्यानां योषिद्वेषो मया धृतः  
भ्प्_०८।१२।०१५।३ पश्यता सुरकार्याणि गते पीयूषभाजने  
भ्प्_०८।१२।०१६।१ तत् ते ऽहं दर्शयिष्यामि दिदृक्षोः सुरसत्तम  
भ्प्_०८।१२।०१६।३ कामिनां बहु मन्तव्यं सङ्कल्पप्रभवोदयम्  
भ्प्_०८।१२।०१७।० श्रीशुक उवाच  
भ्प्_०८।१२।०१७।१ इति ब्रुवाणो भगवांस्तत्रैवान्तरधीयत  
भ्प्_०८।१२।०१७।३ सर्वतश्चारयंश्चक्षुर्भव आस्ते सहोमया  
भ्प्_०८।१२।०१८।१ ततो ददर्शोपवने वरस्त्रियं विचित्रपुष्पारुणपल्लवद्रुमे  
भ्प्_०८।१२।०१८।३ विक्रीडतीं कन्दुकलीलया लसद् दुकूलपर्यस्तनितम्बमेखलाम्  
भ्प्_०८।१२।०१९।१ आवर्तनोद्वर्तनकम्पितस्तन प्रकृष्टहारोरुभरैः पदे पदे  
भ्प्_०८।१२।०१९।३ प्रभज्यमानामिव मध्यतश्चलत् पदप्रवालं नयतीं ततस्ततः  
भ्प्_०८।१२।०२०।१ दिक्षु भ्रमत्कन्दुकचापलैर्भृशं प्रोद्विग्नतारायतलोललोचनाम्  
भ्प्_०८।१२।०२०।३ स्वकर्णविभ्राजितकुण्डलोल्लसत् कपोलनीलालकमण्डिताननाम्  
भ्प्_०८।१२।०२१।१ श्लथद्दुकूलं कबरीं च विच्युतां सन्नह्यतीं वामकरेण वल्गुना  
भ्प्_०८।१२।०२१।३ विनिघ्नतीमन्यकरेण कन्दुकं विमोहयन्तीं जगदात्ममायया  
भ्प्_०८।१२।०२२।१ तां वीक्ष्य देव इति कन्दुकलीलयेषद् व्रीडास्फुटस्मितविसृष्टकटाक्षमुष्टः  
भ्प्_०८।१२।०२२।३ स्त्रीप्रेक्षणप्रतिसमीक्षणविह्वलात्मा नात्मानमन्तिक उमां स्वगणांश्च वेद  
भ्प्_०८।१२।०२३।१ तस्याः कराग्रात् स तु कन्दुको यदा गतो विदूरं तमनुव्रजत्स्त्रियाः  
भ्प्_०८।१२।०२३।३ वासः ससूत्रं लघु मारुतो ऽहरद् भवस्य देवस्य किलानुपश्यतः  
भ्प्_०८।१२।०२४।१ एवं तां रुचिरापाङ्गीं दर्शनीयां मनोरमाम्  
भ्प्_०८।१२।०२४।३ दृष्ट्वा तस्यां मनश्चक्रे विषज्जन्त्यां भवः किल  
भ्प्_०८।१२।०२५।१ तयापहृतविज्ञानस्तत्कृतस्मरविह्वलः  
भ्प्_०८।१२।०२५।३ भवान्या अपि पश्यन्त्या गतह्रीस्तत्पदं ययौ  
भ्प्_०८।१२।०२६।१ सा तमायान्तमालोक्य विवस्त्रा व्रीडिता भृशम्  
भ्प्_०८।१२।०२६।३ निलीयमाना वृक्षेषु हसन्ती नान्वतिष्ठत  
भ्प्_०८।१२।०२७।१ तामन्वगच्छद्भगवान् भवः प्रमुषितेन्द्रियः  
भ्प्_०८।१२।०२७।३ कामस्य च वशं नीतः करेणुमिव यूथपः  
भ्प्_०८।१२।०२८।१ सो ऽनुव्रज्यातिवेगेन गृहीत्वानिच्छतीं स्त्रियम्  
भ्प्_०८।१२।०२८।३ केशबन्ध उपानीय बाहुभ्यां परिषस्वजे  
भ्प्_०८।१२।०२९।१ सोपगूढा भगवता करिणा करिणी यथा  
भ्प्_०८।१२।०२९।३ इतस्ततः प्रसर्पन्ती विप्रकीर्णशिरोरुहा  
भ्प्_०८।१२।०३०।१ आत्मानं मोचयित्वाङ्ग सुरर्षभभुजान्तरात्  
भ्प्_०८।१२।०३०।३ प्राद्रवत् सा पृथुश्रोणी माया देवविनिर्मिता  
भ्प्_०८।१२।०३१।१ तस्यासौ पदवीं रुद्रो विष्णोरद्भुतकर्मणः  
भ्प्_०८।१२।०३१।३ प्रत्यपद्यत कामेन वैरिणेव विनिर्जितः  
भ्प्_०८।१२।०३२।१ तस्यानुधावतो रेतश्चस्कन्दामोघरेतसः  
भ्प्_०८।१२।०३२।३ शुष्मिणो यूथपस्येव वासितामनुधावतः  
भ्प्_०८।१२।०३३।१ यत्र यत्रापतन् मह्यां रेतस्तस्य महात्मनः  
भ्प्_०८।१२।०३३।३ तानि रूप्यस्य हेम्नश्च क्षेत्राण्य् आसन् महीपते  
भ्प्_०८।१२।०३४।१ सरित्सरःसु शैलेषु वनेषूपवनेषु च  
भ्प्_०८।१२।०३४।३ यत्र क्व चासन्नृषयस्तत्र सन्निहितो हरः  
भ्प्_०८।१२।०३५।१ स्कन्ने रेतसि सो ऽपश्यदात्मानं देवमायया  
भ्प्_०८।१२।०३५।३ जडीकृतं नृपश्रेष्ठ सन्न्यवर्तत कश्मलात्  
भ्प्_०८।१२।०३६।१ अथावगतमाहात्म्य आत्मनो जगदात्मनः  
भ्प्_०८।१२।०३६।३ अपरिज्ञेयवीर्यस्य न मेने तदु हाद्भुतम्  
भ्प्_०८।१२।०३७।१ तमविक्लवमव्रीडमालक्ष्य मधुसूदनः  
भ्प्_०८।१२।०३७।३ उवाच परमप्रीतो बिभ्रत् स्वां पौरुषीं तनुम्  
भ्प्_०८।१२।०३८।० श्रीभगवान् उवाच  
भ्प्_०८।१२।०३८।१ दिष्ट्या त्वं विबुधश्रेष्ठ स्वां निष्ठामात्मना स्थितः  
भ्प्_०८।१२।०३८।३ यन् मे स्त्रीरूपया स्वैरं मोहितो ऽप्य् अङ्ग मायया  
भ्प्_०८।१२।०३९।१ को नु मे ऽतितरेन् मायां विषक्तस्त्वदृते पुमान्  
भ्प्_०८।१२।०३९।३ तांस्तान् विसृजतीं भावान् दुस्तरामकृतात्मभिः  
भ्प्_०८।१२।०४०।१ सेयं गुणमयी माया न त्वामभिभविष्यति  
भ्प्_०८।१२।०४०।३ मया समेता कालेन कालरूपेण भागशः  
भ्प्_०८।१२।०४१।० श्रीशुक उवाच  
भ्प्_०८।१२।०४१।१ एवं भगवता राजन् श्रीवत्साङ्केन सत्कृतः  
भ्प्_०८।१२।०४१।३ आमन्त्र्य तं परिक्रम्य सगणः स्वालयं ययौ  
भ्प्_०८।१२।०४२।१ आत्मांशभूतां तां मायां भवानीं भगवान् भवः  
भ्प्_०८।१२।०४२।३ सम्मतामृषिमुख्यानां प्रीत्याचष्टाथ भारत  
भ्प्_०८।१२।०४३।१ अयि व्यपश्यस्त्वमजस्य मायां परस्य पुंसः परदेवतायाः  
भ्प्_०८।१२।०४३।३ अहं कलानामृषभो ऽपि मुह्ये ययावशो ऽन्ये किमुतास्वतन्त्राः  
भ्प्_०८।१२।०४४।१ यं मामपृच्छस्त्वमुपेत्य योगात् समासहस्रान्त उपारतं वै  
भ्प्_०८।१२।०४४।३ स एष साक्षात् पुरुषः पुराणो न यत्र कालो विशते न वेदः  
भ्प्_०८।१२।०४५।० श्रीशुक उवाच  
भ्प्_०८।१२।०४५।१ इति ते ऽभिहितस्तात विक्रमः शार्ङ्गधन्वनः  
भ्प्_०८।१२।०४५।३ सिन्धोर्निर्मथने येन धृतः पृष्ठे महाचलः  
भ्प्_०८।१२।०४६।१ एतन् मुहुः कीर्तयतो ऽनुशृण्वतो न रिष्यते जातु समुद्यमः क्वचित्  
भ्प्_०८।१२।०४६।३ यदुत्तमश्लोकगुणानुवर्णनं समस्तसंसारपरिश्रमापहम्  
भ्प्_०८।१२।०४७।१ असदविषयमङ्घ्रिं भावगम्यं प्रपन्नान्  
भ्प्_०८।१२।०४७।३ अमृतममरवर्यान् आशयत् सिन्धुमथ्यम्  
भ्प्_०८।१२।०४७।३ कपटयुवतिवेषो मोहयन् यः सुरारींस्  
भ्प्_०८।१२।०४७।४ तमहमुपसृतानां कामपूरं नतो ऽस्मि  
भ्प्_०८।१३।००१।० श्रीशुक उवाच  
भ्प्_०८।१३।००१।१ मनुर्विवस्वतः पुत्रः श्राद्धदेव इति श्रुतः  
भ्प्_०८।१३।००१।३ सप्तमो वर्तमानो यस्तदपत्यानि मे शृणु  
भ्प्_०८।१३।००२।१ इक्ष्वाकुर्नभगश्चैव धृष्टः शर्यातिरेव च  
भ्प्_०८।१३।००२।३ नरिष्यन्तो ऽथ नाभागः सप्तमो दिष्ट उच्यते  
भ्प्_०८।१३।००३।१ तरूषश्च पृषध्रश्च दशमो वसुमान् स्मृतः  
भ्प्_०८।१३।००३।३ मनोर्वैवस्वतस्यैते दशपुत्राः परन्तप  
भ्प्_०८।१३।००४।१ आदित्या वसवो रुद्रा विश्वेदेवा मरुद्गणाः  
भ्प्_०८।१३।००४।३ अश्विनावृभवो राजन्निन्द्रस्तेषां पुरन्दरः  
भ्प्_०८।१३।००५।१ कश्यपो ऽत्रिर्वसिष्ठश्च विश्वामित्रो ऽथ गौतमः  
भ्प्_०८।१३।००५।३ जमदग्निर्भरद्वाज इति सप्तर्षयः स्मृताः  
भ्प्_०८।१३।००६।१ अत्रापि भगवज्जन्म कश्यपाददितेरभूत्  
भ्प्_०८।१३।००६।३ आदित्यानामवरजो विष्णुर्वामनरूपधृक्  
भ्प्_०८।१३।००७।१ सङ्क्षेपतो मयोक्तानि सप्तमन्वन्तराणि ते  
भ्प्_०८।१३।००७।३ भविष्याण्य् अथ वक्ष्यामि विष्णोः शक्त्यान्वितानि च  
भ्प्_०८।१३।००८।१ विवस्वतश्च द्वे जाये विश्वकर्मसुते उभे  
भ्प्_०८।१३।००८।३ सञ्ज्ञा छाया च राजेन्द्र ये प्राग् अभिहिते तव  
भ्प्_०८।१३।००९।१ तृतीयां वडवामेके तासां सञ्ज्ञासुतास्त्रयः  
भ्प्_०८।१३।००९।३ यमो यमी श्राद्धदेवश्छायायाश्च सुतान् छृणु  
भ्प्_०८।१३।०१०।१ सावर्णिस्तपती कन्या भार्या संवरणस्य या  
भ्प्_०८।१३।०१०।३ शनैश्चरस्तृतीयो ऽभूदश्विनौ वडवात्मजौ  
भ्प्_०८।१३।०११।१ अष्टमे ऽन्तर आयाते सावर्णिर्भविता मनुः  
भ्प्_०८।१३।०११।३ निर्मोकविरजस्काद्याः सावर्णितनया नृप  
भ्प्_०८।१३।०१२।१ तत्र देवाः सुतपसो विरजा अमृतप्रभाः  
भ्प्_०८।१३।०१२।३ तेषां विरोचनसुतो बलिरिन्द्रो भविष्यति  
भ्प्_०८।१३।०१३।१ दत्त्वेमां याचमानाय विष्णवे यः पदत्रयम्  
भ्प्_०८।१३।०१३।३ राद्धमिन्द्रपदं हित्वा ततः सिद्धिमवाप्स्यति  
भ्प्_०८।१३।०१४।१ यो ऽसौ भगवता बद्धः प्रीतेन सुतले पुनः  
भ्प्_०८।१३।०१४।३ निवेशितो ऽधिके स्वर्गादधुनास्ते स्वराड् इव  
भ्प्_०८।१३।०१५।१ गालवो दीप्तिमान् रामो द्रोणपुत्रः कृपस्तथा  
भ्प्_०८।१३।०१५।३ ऋष्यशृङ्गः पितास्माकं भगवान् बादरायणः  
भ्प्_०८।१३।०१६।१ इमे सप्तर्षयस्तत्र भविष्यन्ति स्वयोगतः  
भ्प्_०८।१३।०१६।३ इदानीमासते राजन् स्वे स्व आश्रममण्डले  
भ्प्_०८।१३।०१७।१ देवगुह्यात् सरस्वत्यां सार्वभौम इति प्रभुः  
भ्प्_०८।१३।०१७।३ स्थानं पुरन्दराद्धृत्वा बलये दास्यतीश्वरः  
भ्प्_०८।१३।०१८।१ नवमो दक्षसावर्णिर्मनुर्वरुणसम्भवः  
भ्प्_०८।१३।०१८।३ भूतकेतुर्दीप्तकेतुरित्य् आद्यास्तत्सुता नृप  
भ्प्_०८।१३।०१९।१ पारामरीचिगर्भाद्या देवा इन्द्रो ऽद्भुतः स्मृतः  
भ्प्_०८।१३।०१९।३ द्युतिमत्प्रमुखास्तत्र भविष्यन्त्य् ऋषयस्ततः  
भ्प्_०८।१३।०२०।१ आयुष्मतो ऽम्बुधारायामृषभो भगवत्कला  
भ्प्_०८।१३।०२०।३ भविता येन संराद्धां त्रिलोकीं भोक्ष्यते ऽद्भुतः  
भ्प्_०८।१३।०२१।१ दशमो ब्रह्मसावर्णिरुपश्लोकसुतो मनुः  
भ्प्_०८।१३।०२१।३ तत्सुता भूरिषेणाद्या हविष्मत् प्रमुखा द्विजाः  
भ्प्_०८।१३।०२२।१ हविष्मान् सुकृतः सत्यो जयो मूर्तिस्तदा द्विजाः  
भ्प्_०८।१३।०२२।३ सुवासनविरुद्धाद्या देवाः शम्भुः सुरेश्वरः  
भ्प्_०८।१३।०२३।१ विष्वक्सेनो विषूच्यां तु शम्भोः सख्यं करिष्यति  
भ्प्_०८।१३।०२३।३ जातः स्वांशेन भगवान् गृहे विश्वसृजो विभुः  
भ्प्_०८।१३।०२४।१ मनुर्वै धर्मसावर्णिरेकादशम आत्मवान्  
भ्प्_०८।१३।०२४।३ अनागतास्तत्सुताश्च सत्यधर्मादयो दश  
भ्प्_०८।१३।०२५।१ विहङ्गमाः कामगमा निर्वाणरुचयः सुराः  
भ्प्_०८।१३।०२५।३ इन्द्रश्च वैधृतस्तेषामृषयश्चारुणादयः  
भ्प्_०८।१३।०२६।१ आर्यकस्य सुतस्तत्र धर्मसेतुरिति स्मृतः  
भ्प्_०८।१३।०२६।३ वैधृतायां हरेरंशस्त्रिलोकीं धारयिष्यति  
भ्प्_०८।१३।०२७।१ भविता रुद्रसावर्णी राजन् द्वादशमो मनुः  
भ्प्_०८।१३।०२७।३ देववान् उपदेवश्च देवश्रेष्ठादयः सुताः  
भ्प्_०८।१३।०२८।१ ऋतधामा च तत्रेन्द्रो देवाश्च हरितादयः  
भ्प्_०८।१३।०२८।३ ऋषयश्च तपोमूर्तिस्तपस्व्य् आग्नीध्रकादयः  
भ्प्_०८।१३।०२९।१ स्वधामाख्यो हरेरंशः साधयिष्यति तन्मनोः  
भ्प्_०८।१३।०२९।३ अन्तरं सत्यसहसः सुनृतायाः सुतो विभुः  
भ्प्_०८।१३।०३०।१ मनुस्त्रयोदशो भाव्यो देवसावर्णिरात्मवान्  
भ्प्_०८।१३।०३०।३ चित्रसेनविचित्राद्या देवसावर्णिदेहजाः  
भ्प्_०८।१३।०३१।१ देवाः सुकर्मसुत्राम सञ्ज्ञा इन्द्रो दिवस्पतिः  
भ्प्_०८।१३।०३१।३ निर्मोकतत्त्वदर्शाद्या भविष्यन्त्य् ऋषयस्तदा  
भ्प्_०८।१३।०३२।१ देवहोत्रस्य तनय उपहर्ता दिवस्पतेः  
भ्प्_०८।१३।०३२।३ योगेश्वरो हरेरंशो बृहत्यां सम्भविष्यति  
भ्प्_०८।१३।०३३।१ मनुर्वा इन्द्रसावर्णिश्चतुर्दशम एष्यति  
भ्प्_०८।१३।०३३।३ उरुगम्भीरबुधाद्या इन्द्रसावर्णिवीर्यजाः  
भ्प्_०८।१३।०३४।१ पवित्राश्चाक्षुषा देवाः शुचिरिन्द्रो भविष्यति  
भ्प्_०८।१३।०३४।३ अग्निर्बाहुः शुचिः शुद्धो मागधाद्यास्तपस्विनः  
भ्प्_०८।१३।०३५।१ सत्रायणस्य तनयो बृहद्भानुस्तदा हरिः  
भ्प्_०८।१३।०३५।३ वितानायां महाराज क्रियातन्तून् वितायिता  
भ्प्_०८।१३।०३६।१ राजंश्चतुर्दशैतानि त्रिकालानुगतानि ते  
भ्प्_०८।१३।०३६।३ प्रोक्तान्य् एभिर्मितः कल्पो युगसाहस्रपर्ययः  
भ्प्_०८।१४।००१।० श्रीराजोवाच  
भ्प्_०८।१४।००१।१ मन्वन्तरेषु भगवन् यथा मन्वादयस्त्विमे  
भ्प्_०८।१४।००१।३ यस्मिन् कर्मणि ये येन नियुक्तास्तद्वदस्व मे  
भ्प्_०८।१४।००२।० श्रीऋषिरुवाच  
भ्प्_०८।१४।००२।१ मनवो मनुपुत्राश्च मुनयश्च महीपते  
भ्प्_०८।१४।००२।३ इन्द्राः सुरगणाश्चैव सर्वे पुरुषशासनाः  
भ्प्_०८।१४।००३।१ यज्ञादयो याः कथिताः पौरुष्यस्तनवो नृप  
भ्प्_०८।१४।००३।३ मन्वादयो जगद्यात्रां नयन्त्य् आभिः प्रचोदिताः  
भ्प्_०८।१४।००४।१ चतुर्युगान्ते कालेन ग्रस्तान् छ्रुतिगणान् यथा  
भ्प्_०८।१४।००४।३ तपसा ऋषयो ऽपश्यन् यतो धर्मः सनातनः  
भ्प्_०८।१४।००५।१ ततो धर्मं चतुष्पादं मनवो हरिणोदिताः  
भ्प्_०८।१४।००५।३ युक्ताः सञ्चारयन्त्य् अद्धा स्वे स्वे काले महीं नृप  
भ्प्_०८।१४।००६।१ पालयन्ति प्रजापाला यावदन्तं विभागशः  
भ्प्_०८।१४।००६।३ यज्ञभागभुजो देवा ये च तत्रान्विताश्च तैः  
भ्प्_०८।१४।००७।१ इन्द्रो भगवता दत्तां त्रैलोक्यश्रियमूर्जिताम्  
भ्प्_०८।१४।००७।३ भुञ्जानः पाति लोकांस्त्रीन् कामं लोके प्रवर्षति  
भ्प्_०८।१४।००८।१ ज्ञानं चानुयुगं ब्रूते हरिः सिद्धस्वरूपधृक्  
भ्प्_०८।१४।००८।३ ऋषिरूपधरः कर्म योगं योगेशरूपधृक्  
भ्प्_०८।१४।००९।१ सर्गं प्रजेशरूपेण दस्यून् हन्यात् स्वराड्वपुः  
भ्प्_०८।१४।००९।३ कालरूपेण सर्वेषामभावाय पृथग् गुणः  
भ्प्_०८।१४।०१०।१ स्तूयमानो जनैरेभिर्मायया नामरूपया  
भ्प्_०८।१४।०१०।३ विमोहितात्मभिर्नाना दर्शनैर्न च दृश्यते  
भ्प्_०८।१४।०११।१ एतत् कल्पविकल्पस्य प्रमाणं परिकीर्तितम्  
भ्प्_०८।१४।०११।३ यत्र मन्वन्तराण्य् आहुश्चतुर्दश पुराविदः  
भ्प्_०८।१५।००१।० श्रीराजोवाच  
भ्प्_०८।१५।००१।१ बलेः पदत्रयं भूमेः कस्माद्धरिरयाचत  
भ्प्_०८।१५।००१।३ भूतेश्वरः कृपणवल् लब्धार्थो ऽपि बबन्ध तम्  
भ्प्_०८।१५।००२।१ एतद्वेदितुमिच्छामो महत् कौतूहलं हि नः  
भ्प्_०८।१५।००२।३ यज्ञेश्वरस्य पूर्णस्य बन्धनं चाप्य् अनागसः  
भ्प्_०८।१५।००३।० श्रीशुक उवाच  
भ्प्_०८।१५।००३।१ पराजितश्रीरसुभिश्च हापितो हीन्द्रेण राजन् भृगुभिः स जीवितः  
भ्प्_०८।१५।००३।३ सर्वात्मना तान् अभजद्भृगून् बलिः शिष्यो महात्मार्थनिवेदनेन  
भ्प्_०८।१५।००४।१ तं ब्राह्मणा भृगवः प्रीयमाणा अयाजयन् विश्वजिता त्रिणाकम्  
भ्प्_०८।१५।००४।३ जिगीषमाणं विधिनाभिषिच्य महाभिषेकेण महानुभावाः  
भ्प्_०८।१५।००५।१ ततो रथः काञ्चनपट्टनद्धो हयाश्च हर्यश्वतुरङ्गवर्णाः  
भ्प्_०८।१५।००५।३ ध्वजश्च सिंहेन विराजमानो हुताशनादास हविर्भिरिष्टात्  
भ्प्_०८।१५।००६।१ धनुश्च दिव्यं पुरटोपनद्धं तूणावरिक्तौ कवचं च दिव्यम्  
भ्प्_०८।१५।००६।३ पितामहस्तस्य ददौ च मालाम् अम्लानपुष्पां जलजं च शुक्रः  
भ्प्_०८।१५।००७।१ एवं स विप्रार्जितयोधनार्थस् तैः कल्पितस्वस्त्ययनो ऽथ विप्रान्  
भ्प्_०८।१५।००७।३ प्रदक्षिणीकृत्य कृतप्रणामः प्रह्रादमामन्त्र्य नमश्चकार  
भ्प्_०८।१५।००८।१ अथारुह्य रथं दिव्यं भृगुदत्तं महारथः  
भ्प्_०८।१५।००८।३ सुस्रग्धरो ऽथ सन्नह्य धन्वी खड्गी धृतेषुधिः  
भ्प्_०८।१५।००९।१ हेमाङ्गदलसद्बाहुः स्फुरन्मकरकुण्डलः  
भ्प्_०८।१५।००९।३ रराज रथमारूढो धिष्ण्यस्थ इव हव्यवाट्  
भ्प्_०८।१५।०१०।१ तुल्यैश्वर्यबलश्रीभिः स्वयूथैर्दैत्ययूथपैः  
भ्प्_०८।१५।०१०।३ पिबद्भिरिव खं दृग्भिर्दहद्भिः परिधीन् इव  
भ्प्_०८।१५।०११।१ वृतो विकर्षन् महतीमासुरीं ध्वजिनीं विभुः  
भ्प्_०८।१५।०११।३ ययाविन्द्रपुरीं स्वृद्धां कम्पयन्निव रोदसी  
भ्प्_०८।१५।०१२।१ रम्यामुपवनोद्यानैः श्रीमद्भिर्नन्दनादिभिः  
भ्प्_०८।१५।०१२।३ कूजद्विहङ्गमिथुनैर्गायन्मत्तमधुव्रतैः  
भ्प्_०८।१५।०१३।१ प्रवालफलपुष्पोरु भारशाखामरद्रुमैः  
भ्प्_०८।१५।०१३।३ हंससारसचक्राह्व कारण्डवकुलाकुलाः  
भ्प्_०८।१५।०१३।५ नलिन्यो यत्र क्रीडन्ति प्रमदाः सुरसेविताः  
भ्प्_०८।१५।०१४।१ आकाशगङ्गया देव्या वृतां परिखभूतया  
भ्प्_०८।१५।०१४।३ प्राकारेणाग्निवर्णेन साट्टालेनोन्नतेन च  
भ्प्_०८।१५।०१५।१ रुक्मपट्टकपाटैश्च द्वारैः स्फटिकगोपुरैः  
भ्प्_०८।१५।०१५।३ जुष्टां विभक्तप्रपथां विश्वकर्मविनिर्मिताम्  
भ्प्_०८।१५।०१६।१ सभाचत्वररथ्याढ्यां विमानैर्न्यर्बुदैर्युताम्  
भ्प्_०८।१५।०१६।३ शृङ्गाटकैर्मणिमयैर्वज्रविद्रुमवेदिभिः  
भ्प्_०८।१५।०१७।१ यत्र नित्यवयोरूपाः श्यामा विरजवाससः  
भ्प्_०८।१५।०१७।३ भ्राजन्ते रूपवन्नार्यो ह्य् अर्चिर्भिरिव वह्नयः  
भ्प्_०८।१५।०१८।१ सुरस्त्रीकेशविभ्रष्ट नवसौगन्धिकस्रजाम्  
भ्प्_०८।१५।०१८।३ यत्रामोदमुपादाय मार्ग आवाति मारुतः  
भ्प्_०८।१५।०१९।१ हेमजालाक्षनिर्गच्छद् धूमेनागुरुगन्धिना  
भ्प्_०८।१५।०१९।३ पाण्डुरेण प्रतिच्छन्न मार्गे यान्ति सुरप्रियाः  
भ्प्_०८।१५।०२०।१ मुक्तावितानैर्मणिहेमकेतुभिर् नानापताकावलभीभिरावृताम्  
भ्प्_०८।१५।०२०।३ शिखण्डिपारावतभृङ्गनादितां वैमानिकस्त्रीकलगीतमङ्गलाम्  
भ्प्_०८।१५।०२१।१ मृदङ्गशङ्खानकदुन्दुभिस्वनैः सतालवीणामुरजेष्टवेणुभिः  
भ्प्_०८।१५।०२१।३ नृत्यैः सवाद्यैरुपदेवगीतकैर् मनोरमां स्वप्रभया जितप्रभाम्  
भ्प्_०८।१५।०२२।१ यां न व्रजन्त्य् अधर्मिष्ठाः खला भूतद्रुहः शठाः  
भ्प्_०८।१५।०२२।३ मानिनः कामिनो लुब्धा एभिर्हीना व्रजन्ति यत्  
भ्प्_०८।१५।०२३।१ तां देवधानीं स वरूथिनीपतिर् बहिः समन्ताद्रुरुधे पृतन्यया  
भ्प्_०८।१५।०२३।३ आचार्यदत्तं जलजं महास्वनं दध्मौ प्रयुञ्जन् भयमिन्द्रयोषिताम्  
भ्प्_०८।१५।०२४।१ मघवांस्तमभिप्रेत्य बलेः परममुद्यमम्  
भ्प्_०८।१५।०२४।३ सर्वदेवगणोपेतो गुरुमेतदुवाच ह  
भ्प्_०८।१५।०२५।१ भगवन्नुद्यमो भूयान् बलेर्नः पूर्ववैरिणः  
भ्प्_०८।१५।०२५।३ अविषह्यमिमं मन्ये केनासीत् तेजसोर्जितः  
भ्प्_०८।१५।०२६।१ नैनं कश्चित् कुतो वापि प्रतिव्योढुमधीश्वरः  
भ्प्_०८।१५।०२६।३ पिबन्निव मुखेनेदं लिहन्निव दिशो दश  
भ्प्_०८।१५।०२६।५ दहन्निव दिशो दृग्भिः संवर्ताग्निरिवोत्थितः  
भ्प्_०८।१५।०२७।१ ब्रूहि कारणमेतस्य दुर्धर्षत्वस्य मद्रिपोः  
भ्प्_०८।१५।०२७।३ ओजः सहो बलं तेजो यत एतत् समुद्यमः  
भ्प्_०८।१५।०२८।० श्रीगुरुरुवाच  
भ्प्_०८।१५।०२८।१ जानामि मघवन् छत्रोरुन्नतेरस्य कारणम्  
भ्प्_०८।१५।०२८।३ शिष्यायोपभृतं तेजो भृगुभिर्ब्रह्मवादिभिः  
भ्प्_०८।१५।०२९।१ ओजस्विनं बलिं जेतुं न समर्थो ऽस्ति कश्चन  
भ्प्_०८।१५।०२९।३ भवद्विधो भवान् वापि वर्जयित्वेश्वरं हरिम्  
भ्प्_०८।१५।०३०।१ विजेष्यति न को ऽप्य् एनं ब्रह्मतेजःसमेधितम्  
भ्प्_०८।१५।०३०।३ नास्य शक्तः पुरः स्थातुं कृतान्तस्य यथा जनाः  
भ्प्_०८।१५।०३१।१ तस्मान् निलयमुत्सृज्य यूयं सर्वे त्रिविष्टपम्  
भ्प्_०८।१५।०३१।३ यात कालं प्रतीक्षन्तो यतः शत्रोर्विपर्ययः  
भ्प्_०८।१५।०३२।१ एष विप्रबलोदर्कः सम्प्रत्य् ऊर्जितविक्रमः  
भ्प्_०८।१५।०३२।३ तेषामेवापमानेन सानुबन्धो विनङ्क्ष्यति  
भ्प्_०८।१५।०३३।१ एवं सुमन्त्रितार्थास्ते गुरुणार्थानुदर्शिना  
भ्प्_०८।१५।०३३।३ हित्वा त्रिविष्टपं जग्मुर्गीर्वाणाः कामरूपिणः  
भ्प्_०८।१५।०३४।१ देवेष्वथ निलीनेषु बलिर्वैरोचनः पुरीम्  
भ्प्_०८।१५।०३४।३ देवधानीमधिष्ठाय वशं निन्ये जगत्त्रयम्  
भ्प्_०८।१५।०३५।१ तं विश्वजयिनं शिष्यं भृगवः शिष्यवत्सलाः  
भ्प्_०८।१५।०३५।३ शतेन हयमेधानामनुव्रतमयाजयन्  
भ्प्_०८।१५।०३६।१ ततस्तदनुभावेन भुवनत्रयविश्रुताम्  
भ्प्_०८।१५।०३६।३ कीर्तिं दिक्षुवितन्वानः स रेज उडुराड् इव  
भ्प्_०८।१५।०३७।१ बुभुजे च श्रियं स्वृद्धां द्विजदेवोपलम्भिताम्  
भ्प्_०८।१५।०३७।३ कृतकृत्यमिवात्मानं मन्यमानो महामनाः  
भ्प्_०८।१६।००१।० श्रीशुक उवाच  
भ्प्_०८।१६।००१।१ एवं पुत्रेषु नष्टेषु देवमातादितिस्तदा  
भ्प्_०८।१६।००१।३ हृते त्रिविष्टपे दैत्यैः पर्यतप्यदनाथवत्  
भ्प्_०८।१६।००२।१ एकदा कश्यपस्तस्या आश्रमं भगवान् अगात्  
भ्प्_०८।१६।००२।३ निरुत्सवं निरानन्दं समाधेर्विरतश्चिरात्  
भ्प्_०८।१६।००३।१ स पत्नीं दीनवदनां कृतासनपरिग्रहः  
भ्प्_०८।१६।००३।३ सभाजितो यथान्यायमिदमाह कुरूद्वह  
भ्प्_०८।१६।००४।१ अप्य् अभद्रं न विप्राणां भद्रे लोके ऽधुनागतम्  
भ्प्_०८।१६।००४।३ न धर्मस्य न लोकस्य मृत्योश्छन्दानुवर्तिनः  
भ्प्_०८।१६।००५।१ अपि वाकुशलं किञ्चिद्गृहेषु गृहमेधिनि  
भ्प्_०८।१६।००५।३ धर्मस्यार्थस्य कामस्य यत्र योगो ह्य् अयोगिनाम्  
भ्प्_०८।१६।००६।१ अपि वातिथयो ऽभ्येत्य कुटुम्बासक्तया त्वया  
भ्प्_०८।१६।००६।३ गृहादपूजिता याताः प्रत्युत्थानेन वा क्वचित्  
भ्प्_०८।१६।००७।१ गृहेषु येष्वतिथयो नार्चिताः सलिलैरपि  
भ्प्_०८।१६।००७।३ यदि निर्यान्ति ते नूनं फेरुराजगृहोपमाः  
भ्प्_०८।१६।००८।१ अप्य् अग्नयस्तु वेलायां न हुता हविषा सति  
भ्प्_०८।१६।००८।३ त्वयोद्विग्नधिया भद्रे प्रोषिते मयि कर्हिचित्  
भ्प्_०८।१६।००९।१ यत्पूजया कामदुघान् याति लोकान् गृहान्वितः  
भ्प्_०८।१६।००९।३ ब्राह्मणो ऽग्निश्च वै विष्णोः सर्वदेवात्मनो मुखम्  
भ्प्_०८।१६।०१०।१ अपि सर्वे कुशलिनस्तव पुत्रा मनस्विनि  
भ्प्_०८।१६।०१०।३ लक्षये ऽस्वस्थमात्मानं भवत्या लक्षणैरहम्  
भ्प्_०८।१६।०११।० श्रीअदितिरुवाच  
भ्प्_०८।१६।०११।१ भद्रं द्विजगवां ब्रह्मन् धर्मस्यास्य जनस्य च  
भ्प्_०८।१६।०११।३ त्रिवर्गस्य परं क्षेत्रं गृहमेधिन् गृहा इमे  
भ्प्_०८।१६।०१२।१ अग्नयो ऽतिथयो भृत्या भिक्षवो ये च लिप्सवः  
भ्प्_०८।१६।०१२।३ सर्वं भगवतो ब्रह्मन्ननुध्यानान् न रिष्यति  
भ्प्_०८।१६।०१३।१ को नु मे भगवन् कामो न सम्पद्येत मानसः  
भ्प्_०८।१६।०१३।३ यस्या भवान् प्रजाध्यक्ष एवं धर्मान् प्रभाषते  
भ्प्_०८।१६।०१४।१ तवैव मारीच मनःशरीरजाः प्रजा इमाः सत्त्वरजस्तमोजुषः  
भ्प्_०८।१६।०१४।३ समो भवांस्तास्वसुरादिषु प्रभो तथापि भक्तं भजते महेश्वरः  
भ्प्_०८।१६।०१५।१ तस्मादीश भजन्त्या मे श्रेयश्चिन्तय सुव्रत  
भ्प्_०८।१६।०१५।३ हृतश्रियो हृतस्थानान् सपत्नैः पाहि नः प्रभो  
भ्प्_०८।१६।०१६।१ परैर्विवासिता साहं मग्ना व्यसनसागरे  
भ्प्_०८।१६।०१६।३ ऐश्वर्यं श्रीर्यशः स्थानं हृतानि प्रबलैर्मम  
भ्प्_०८।१६।०१७।१ यथा तानि पुनः साधो प्रपद्येरन् ममात्मजाः  
भ्प्_०८।१६।०१७।३ तथा विधेहि कल्याणं धिया कल्याणकृत्तम  
भ्प्_०८।१६।०१८।० श्रीशुक उवाच  
भ्प्_०८।१६।०१८।१ एवमभ्यर्थितो ऽदित्या कस्तामाह स्मयन्निव  
भ्प्_०८।१६।०१८।३ अहो मायाबलं विष्णोः स्नेहबद्धमिदं जगत्  
भ्प्_०८।१६।०१९।१ क्व देहो भौतिको ऽनात्मा क्व चात्मा प्रकृतेः परः  
भ्प्_०८।१६।०१९।३ कस्य के पतिपुत्राद्या मोह एव हि कारणम्  
भ्प्_०८।१६।०२०।१ उपतिष्ठस्व पुरुषं भगवन्तं जनार्दनम्  
भ्प्_०८।१६।०२०।३ सर्वभूतगुहावासं वासुदेवं जगद्गुरुम्  
भ्प्_०८।१६।०२१।१ स विधास्यति ते कामान् हरिर्दीनानुकम्पनः  
भ्प्_०८।१६।०२१।३ अमोघा भगवद्भक्तिर्नेतरेति मतिर्मम  
भ्प्_०८।१६।०२२।० श्रीअदितिरुवाच  
भ्प्_०८।१६।०२२।१ केनाहं विधिना ब्रह्मन्नुपस्थास्ये जगत्पतिम्  
भ्प्_०८।१६।०२२।३ यथा मे सत्यसङ्कल्पो विदध्यात् स मनोरथम्  
भ्प्_०८।१६।०२३।१ आदिश त्वं द्विजश्रेष्ठ विधिं तदुपधावनम्  
भ्प्_०८।१६।०२३।१ आशु तुष्यति मे देवः सीदन्त्याः सह पुत्रकैः  
भ्प्_०८।१६।०२४।० श्रीकश्यप उवाच  
भ्प्_०८।१६।०२४।१ एतन् मे भगवान् पृष्टः प्रजाकामस्य पद्मजः  
भ्प्_०८।१६।०२४।३ यदाह ते प्रवक्ष्यामि व्रतं केशवतोषणम्  
भ्प्_०८।१६।०२५।१ फाल्गुनस्यामले पक्षे द्वादशाहं पयोव्रतम्  
भ्प्_०८।१६।०२५।३ अर्चयेदरविन्दाक्षं भक्त्या परमयान्वितः  
भ्प्_०८।१६।०२६।१ सिनीवाल्यां मृदालिप्य स्नायात् क्रोडविदीर्णया  
भ्प्_०८।१६।०२६।३ यदि लभ्येत वै स्रोतस्य् एतं मन्त्रमुदीरयेत्  
भ्प्_०८।१६।०२७।१ त्वं देव्य् आदिवराहेण रसायाः स्थानमिच्छता  
भ्प्_०८।१६।०२७।३ उद्धृतासि नमस्तुभ्यं पाप्मानं मे प्रणाशय  
भ्प्_०८।१६।०२८।१ निर्वर्तितात्मनियमो देवमर्चेत् समाहितः  
भ्प्_०८।१६।०२८।३ अर्चायां स्थण्डिले सूर्ये जले वह्नौ गुरावपि  
भ्प्_०८।१६।०२९।१ नमस्तुभ्यं भगवते पुरुषाय महीयसे  
भ्प्_०८।१६।०२९।३ सर्वभूतनिवासाय वासुदेवाय साक्षिणे  
भ्प्_०८।१६।०३०।१ नमो ऽव्यक्ताय सूक्ष्माय प्रधानपुरुषाय च  
भ्प्_०८।१६।०३०।३ चतुर्विंशद्गुणज्ञाय गुणसङ्ख्यानहेतवे  
भ्प्_०८।१६।०३१।१ नमो द्विशीर्ष्णे त्रिपदे चतुःशृङ्गाय तन्तवे  
भ्प्_०८।१६।०३१।३ सप्तहस्ताय यज्ञाय त्रयीविद्यात्मने नमः  
भ्प्_०८।१६।०३२।१ नमः शिवाय रुद्राय नमः शक्तिधराय च  
भ्प्_०८।१६।०३२।३ सर्वविद्याधिपतये भूतानां पतये नमः  
भ्प्_०८।१६।०३३।१ नमो हिरण्यगर्भाय प्राणाय जगदात्मने  
भ्प्_०८।१६।०३३।३ योगैश्वर्यशरीराय नमस्ते योगहेतवे  
भ्प्_०८।१६।०३४।१ नमस्त आदिदेवाय साक्षिभूताय ते नमः  
भ्प्_०८।१६।०३४।३ नारायणाय ऋषये नराय हरये नमः  
भ्प्_०८।१६।०३५।१ नमो मरकतश्याम वपुषे ऽधिगतश्रिये  
भ्प्_०८।१६।०३५।३ केशवाय नमस्तुभ्यं नमस्ते पीतवाससे  
भ्प्_०८।१६।०३६।१ त्वं सर्ववरदः पुंसां वरेण्य वरदर्षभ  
भ्प्_०८।१६।०३६।३ अतस्ते श्रेयसे धीराः पादरेणुमुपासते  
भ्प्_०८।१६।०३७।१ अन्ववर्तन्त यं देवाः श्रीश्च तत्पादपद्मयोः  
भ्प्_०८।१६।०३७।३ स्पृहयन्त इवामोदं भगवान् मे प्रसीदताम्  
भ्प्_०८।१६।०३८।१ एतैर्मन्त्रैर्हृषीकेशमावाहनपुरस्कृतम्  
भ्प्_०८।१६।०३८।३ अर्चयेच् छ्रद्धया युक्तः पाद्योपस्पर्शनादिभिः  
भ्प्_०८।१६।०३९।१ अर्चित्वा गन्धमाल्याद्यैः पयसा स्नपयेद्विभुम्  
भ्प्_०८।१६।०३९।३ वस्त्रोपवीताभरण पाद्योपस्पर्शनैस्ततः  
भ्प्_०८।१६।०३९।५ गन्धधूपादिभिश्चार्चेद्द्वादशाक्षरविद्यया  
भ्प्_०८।१६।०४०।१ शृतं पयसि नैवेद्यं शाल्यन्नं विभवे सति  
भ्प्_०८।१६।०४०।३ ससर्पिः सगुडं दत्त्वा जुहुयान् मूलविद्यया  
भ्प्_०८।१६।०४१।१ निवेदितं तद्भक्ताय दद्याद्भुञ्जीत वा स्वयम्  
भ्प्_०८।१६।०४१।३ दत्त्वाचमनमर्चित्वा ताम्बूलं च निवेदयेत्  
भ्प्_०८।१६।०४२।१ जपेदष्टोत्तरशतं स्तुवीत स्तुतिभिः प्रभुम्  
भ्प्_०८।१६।०४२।३ कृत्वा प्रदक्षिणं भूमौ प्रणमेद्दण्डवन् मुदा  
भ्प्_०८।१६।०४३।१ कृत्वा शिरसि तच्छेषां देवमुद्वासयेत् ततः  
भ्प्_०८।१६।०४३।३ द्व्यवरान् भोजयेद्विप्रान् पायसेन यथोचितम्  
भ्प्_०८।१६।०४४।१ भुञ्जीत तैरनुज्ञातः सेष्टः शेषं सभाजितैः  
भ्प्_०८।१६।०४४।३ ब्रह्मचार्य् अथ तद्रात्र्यां श्वो भूते प्रथमे ऽहनि  
भ्प्_०८।१६।०४५।१ स्नातः शुचिर्यथोक्तेन विधिना सुसमाहितः  
भ्प्_०८।१६।०४५।३ पयसा स्नापयित्वार्चेद्यावद्व्रतसमापनम्  
भ्प्_०८।१६।०४६।१ पयोभक्षो व्रतमिदं चरेद्विष्ण्वर्चनादृतः  
भ्प्_०८।१६।०४६।३ पूर्ववज् जुहुयादग्निं ब्राह्मणांश्चापि भोजयेत्  
भ्प्_०८।१६।०४७।१ एवं त्वहरहः कुर्याद्द्वादशाहं पयोव्रतम्  
भ्प्_०८।१६।०४७।३ हरेराराधनं होममर्हणं द्विजतर्पणम्  
भ्प्_०८।१६।०४८।१ प्रतिपद्दिनमारभ्य यावच् छुक्लत्रयोदशीम्  
भ्प्_०८।१६।०४८।३ ब्रह्मचर्यमधःस्वप्नं स्नानं त्रिषवणं चरेत्  
भ्प्_०८।१६।०४९।१ वर्जयेदसदालापं भोगान् उच्चावचांस्तथा  
भ्प्_०८।१६।०४९।३ अहिंस्रः सर्वभूतानां वासुदेवपरायणः  
भ्प्_०८।१६।०५०।१ त्रयोदश्यामथो विष्णोः स्नपनं पञ्चकैर्विभोः  
भ्प्_०८।१६।०५०।३ कारयेच् छास्त्रदृष्टेन विधिना विधिकोविदैः  
भ्प्_०८।१६।०५१।१ पूजां च महतीं कुर्याद्वित्तशाठ्यविवर्जितः  
भ्प्_०८।१६।०५१।३ चरुं निरूप्य पयसि शिपिविष्टाय विष्णवे  
भ्प्_०८।१६।०५२।१ सूक्तेन तेन पुरुषं यजेत सुसमाहितः  
भ्प्_०८।१६।०५२।३ नैवेद्यं चातिगुणवद्दद्यात् पुरुषतुष्टिदम्  
भ्प्_०८।१६।०५३।१ आचार्यं ज्ञानसम्पन्नं वस्त्राभरणधेनुभिः  
भ्प्_०८।१६।०५३।३ तोषयेदृत्विजश्चैव तद्विद्ध्य् आराधनं हरेः  
भ्प्_०८।१६।०५४।१ भोजयेत् तान् गुणवता सदन्नेन शुचिस्मिते  
भ्प्_०८।१६।०५४।३ अन्यांश्च ब्राह्मणान् छक्त्या ये च तत्र समागताः  
भ्प्_०८।१६।०५५।१ दक्षिणां गुरवे दद्यादृत्विग्भ्यश्च यथार्हतः  
भ्प्_०८।१६।०५५।३ अन्नाद्येनाश्वपाकांश्च प्रीणयेत् समुपागतान्  
भ्प्_०८।१६।०५६।१ भुक्तवत्सु च सर्वेषु दीनान्धकृपणादिषु  
भ्प्_०८।१६।०५६।३ विष्णोस्तत् प्रीणनं विद्वान् भुञ्जीत सह बन्धुभिः  
भ्प्_०८।१६।०५७।१ नृत्यवादित्रगीतैश्च स्तुतिभिः स्वस्तिवाचकैः  
भ्प्_०८।१६।०५७।३ कारयेत् तत्कथाभिश्च पूजां भगवतो ऽन्वहम्  
भ्प्_०८।१६।०५८।१ एतत् पयोव्रतं नाम पुरुषाराधनं परम्  
भ्प्_०८।१६।०५८।३ पितामहेनाभिहितं मया ते समुदाहृतम्  
भ्प्_०८।१६।०५९।१ त्वं चानेन महाभागे सम्यक् चीर्णेन केशवम्  
भ्प्_०८।१६।०५९।३ आत्मना शुद्धभावेन नियतात्मा भजाव्ययम्  
भ्प्_०८।१६।०६०।१ अयं वै सर्वयज्ञाख्यः सर्वव्रतमिति स्मृतम्  
भ्प्_०८।१६।०६०।३ तपःसारमिदं भद्रे दानं चेश्वरतर्पणम्  
भ्प्_०८।१६।०६१।१ त एव नियमाः साक्षात् त एव च यमोत्तमाः  
भ्प्_०८।१६।०६१।३ तपो दानं व्रतं यज्ञो येन तुष्यत्य् अधोक्षजः  
भ्प्_०८।१६।०६२।१ तस्मादेतद्व्रतं भद्रे प्रयता श्रद्धयाचर  
भ्प्_०८।१६।०६२।३ भगवान् परितुष्टस्ते वरान् आशु विधास्यति  
भ्प्_०८।१७।००१।० श्रीशुक उवाच  
भ्प्_०८।१७।००१।१ इत्य् उक्ता सादिती राजन् स्वभर्त्रा कश्यपेन वै  
भ्प्_०८।१७।००१।३ अन्वतिष्ठद्व्रतमिदं द्वादशाहमतन्द्रिता  
भ्प्_०८।१७।००२।१ चिन्तयन्त्य् एकया बुद्ध्या महापुरुषमीश्वरम्  
भ्प्_०८।१७।००२।३ प्रगृह्येन्द्रियदुष्टाश्वान् मनसा बुद्धिसारथिः  
भ्प्_०८।१७।००३।१ मनश्चैकाग्रया बुद्ध्या भगवत्य् अखिलात्मनि  
भ्प्_०८।१७।००३।३ वासुदेवे समाधाय चचार ह पयोव्रतम्  
भ्प्_०८।१७।००४।१ तस्याः प्रादुरभूत् तात भगवान् आदिपुरुषः  
भ्प्_०८।१७।००४।३ पीतवासाश्चतुर्बाहुः शङ्खचक्रगदाधरः  
भ्प्_०८।१७।००५।१ तं नेत्रगोचरं वीक्ष्य सहसोत्थाय सादरम्  
भ्प्_०८।१७।००५।३ ननाम भुवि कायेन दण्डवत्प्रीतिविह्वला  
भ्प्_०८।१७।००६।१ सोत्थाय बद्धाञ्जलिरीडितुं स्थिता नोत्सेह आनन्दजलाकुलेक्षणा  
भ्प्_०८।१७।००६।३ बभूव तूष्णीं पुलकाकुलाकृतिस् तद्दर्शनात्युत्सवगात्रवेपथुः  
भ्प्_०८।१७।००७।१ प्रीत्या शनैर्गद्गदया गिरा हरिं तुष्टाव सा देव्य् अदितिः कुरूद्वह  
भ्प्_०८।१७।००७।३ उद्वीक्षती सा पिबतीव चक्षुषा रमापतिं यज्ञपतिं जगत्पतिम्  
भ्प्_०८।१७।००८।० श्रीअदितिरुवाच  
भ्प्_०८।१७।००८।१ यज्ञेश यज्ञपुरुषाच्युत तीर्थपाद  
भ्प्_०८।१७।००८।२ तीर्थश्रवः श्रवणमङ्गलनामधेय  
भ्प्_०८।१७।००८।३ आपन्नलोकवृजिनोपशमोदयाद्य  
भ्प्_०८।१७।००८।४ शं नः कृधीश भगवन्नसि दीननाथः  
भ्प्_०८।१७।००९।१ विश्वाय विश्वभवनस्थितिसंयमाय  
भ्प्_०८।१७।००९।२ स्वैरं गृहीतपुरुशक्तिगुणाय भूम्ने  
भ्प्_०८।१७।००९।३ स्वस्थाय शश्वदुपबृंहितपूर्णबोध  
भ्प्_०८।१७।००९।४ व्यापादितात्मतमसे हरये नमस्ते  
भ्प्_०८।१७।०१०।१ आयुः परं वपुरभीष्टमतुल्यलक्ष्मीर्  
भ्प्_०८।१७।०१०।२ द्योभूरसाः सकलयोगगुणास्त्रिवर्गः  
भ्प्_०८।१७।०१०।३ ज्ञानं च केवलमनन्त भवन्ति तुष्टात्  
भ्प्_०८।१७।०१०।४ त्वत्तो नृणां किमु सपत्नजयादिराशीः  
भ्प्_०८।१७।०११।० श्रीशुक उवाच  
भ्प्_०८।१७।०११।१ अदित्यैवं स्तुतो राजन् भगवान् पुष्करेक्षणः  
भ्प्_०८।१७।०११।३ क्षेत्रज्ञः सर्वभूतानामिति होवाच भारत  
भ्प्_०८।१७।०१२।० श्रीभगवान् उवाच  
भ्प्_०८।१७।०१२।१ देवमातर्भवत्या मे विज्ञातं चिरकाङ्क्षितम्  
भ्प्_०८।१७।०१२।३ यत् सपत्नैर्हृतश्रीणां च्यावितानां स्वधामतः  
भ्प्_०८।१७।०१३।१ तान् विनिर्जित्य समरे दुर्मदान् असुरर्षभान्  
भ्प्_०८।१७।०१३।३ प्रतिलब्धजयश्रीभिः पुत्रैरिच्छस्य् उपासितुम्  
भ्प्_०८।१७।०१४।१ इन्द्रज्येष्ठैः स्वतनयैर्हतानां युधि विद्विषाम्  
भ्प्_०८।१७।०१४।३ स्त्रियो रुदन्तीरासाद्य द्रष्टुमिच्छसि दुःखिताः  
भ्प्_०८।१७।०१५।१ आत्मजान् सुसमृद्धांस्त्वं प्रत्याहृतयशःश्रियः  
भ्प्_०८।१७।०१५।३ नाकपृष्ठमधिष्ठाय क्रीडतो द्रष्टुमिच्छसि  
भ्प्_०८।१७।०१६।१ प्रायो ऽधुना ते ऽसुरयूथनाथा अपारणीया इति देवि मे मतिः  
भ्प्_०८।१७।०१६।३ यत् ते ऽनुकूलेश्वरविप्रगुप्ता न विक्रमस्तत्र सुखं ददाति  
भ्प्_०८।१७।०१७।१ अथाप्य् उपायो मम देवि चिन्त्यः सन्तोषितस्य व्रतचर्यया ते  
भ्प्_०८।१७।०१७।३ ममार्चनं नार्हति गन्तुमन्यथा श्रद्धानुरूपं फलहेतुकत्वात्  
भ्प्_०८।१७।०१८।१ त्वयार्चितश्चाहमपत्यगुप्तये पयोव्रतेनानुगुणं समीडितः  
भ्प्_०८।१७।०१८।३ स्वांशेन पुत्रत्वमुपेत्य ते सुतान् गोप्तास्मि मारीचतपस्य् अधिष्ठितः  
भ्प्_०८।१७।०१९।१ उपधाव पतिं भद्रे प्रजापतिमकल्मषम्  
भ्प्_०८।१७।०१९।३ मां च भावयती पत्यावेवं रूपमवस्थितम्  
भ्प्_०८।१७।०२०।१ नैतत् परस्मा आख्येयं पृष्टयापि कथञ्चन  
भ्प्_०८।१७।०२०।३ सर्वं सम्पद्यते देवि देवगुह्यं सुसंवृतम्  
भ्प्_०८।१७।०२१।० श्रीशुक उवाच  
भ्प्_०८।१७।०२१।१ एतावदुक्त्वा भगवांस्तत्रैवान्तरधीयत  
भ्प्_०८।१७।०२१।३ अदितिर्दुर्लभं लब्ध्वा हरेर्जन्मात्मनि प्रभोः  
भ्प्_०८।१७।०२२।१ उपाधावत् पतिं भक्त्या परया कृतकृत्यवत्  
भ्प्_०८।१७।०२२।३ स वै समाधियोगेन कश्यपस्तदबुध्यत  
भ्प्_०८।१७।०२३।१ प्रविष्टमात्मनि हरेरंशं ह्य् अवितथेक्षणः  
भ्प्_०८।१७।०२३।३ सो ऽदित्यां वीर्यमाधत्त तपसा चिरसम्भृतम्  
भ्प्_०८।१७।०२३।५ अमाहितमना राजन् दारुण्य् अग्निं यथानिलः  
भ्प्_०८।१७।०२४।१ अदितेर्धिष्ठितं गर्भं भगवन्तं सनातनम्  
भ्प्_०८।१७।०२४।३ हिरण्यगर्भो विज्ञाय समीडे गुह्यनामभिः  
भ्प्_०८।१७।०२५।० श्रीब्रह्मोवाच  
भ्प्_०८।१७।०२५।१ जयोरुगाय भगवन्नुरुक्रम नमो ऽस्तु ते  
भ्प्_०८।१७।०२५।३ नमो ब्रह्मण्यदेवाय त्रिगुणाय नमो नमः  
भ्प्_०८।१७।०२६।१ नमस्ते पृश्निगर्भाय वेदगर्भाय वेधसे  
भ्प्_०८।१७।०२६।३ त्रिनाभाय त्रिपृष्ठाय शिपिविष्टाय विष्णवे  
भ्प्_०८।१७।०२७।१ त्वमादिरन्तो भुवनस्य मध्यम् अनन्तशक्तिं पुरुषं यमाहुः  
भ्प्_०८।१७।०२७।३ कालो भवान् आक्षिपतीश विश्वं स्रोतो यथान्तः पतितं गभीरम्  
भ्प्_०८।१७।०२८।१ त्वं वै प्रजानां स्थिरजङ्गमानां प्रजापतीनामसि सम्भविष्णुः  
भ्प्_०८।१७।०२८।३ दिवौकसां देव दिवश्च्युतानां परायणं नौरिव मज्जतो ऽप्सु  
भ्प्_०८।१८।००१।० श्रीशुक उवाच  
भ्प्_०८।१८।००१।१ इत्थं विरिञ्चस्तुतकर्मवीर्यः प्रादुर्बभूवामृतभूरदित्याम्  
भ्प्_०८।१८।००१।३ चतुर्भुजः शङ्खगदाब्जचक्रः पिशङ्गवासा नलिनायतेक्षणः  
भ्प्_०८।१८।००२।१ श्यामावदातो झषराजकुण्डल त्विषोल्लसच्छ्रीवदनाम्बुजः पुमान्  
भ्प्_०८।१८।००२।३ श्रीवत्सवक्षा बलयाङ्गदोल्लसत् किरीटकाञ्चीगुणचारुनूपुरः  
भ्प्_०८।१८।००३।१ मधुव्रातव्रतविघुष्टया स्वया विराजितः श्रीवनमालया हरिः  
भ्प्_०८।१८।००३।३ प्रजापतेर्वेश्मतमः स्वरोचिषा विनाशयन् कण्ठनिविष्टकौस्तुभः  
भ्प्_०८।१८।००४।१ दिशः प्रसेदुः सलिलाशयास्तदा प्रजाः प्रहृष्टा ऋतवो गुणान्विताः  
भ्प्_०८।१८।००४।३ द्यौरन्तरीक्षं क्षितिरग्निजिह्वा गावो द्विजाः सञ्जहृषुर्नगाश्च  
भ्प्_०८।१८।००५।१ श्रोणायां श्रवणद्वादश्यां मुहूर्ते ऽभिजिति प्रभुः  
भ्प्_०८।१८।००५।३ सर्वे नक्षत्रताराद्याश् चक्रुस्तज्जन्म दक्षिणम्  
भ्प्_०८।१८।००६।१ द्वादश्यां सवितातिष्ठन् मध्यन्दिनगतो नृप  
भ्प्_०८।१८।००६।३ विजयानाम सा प्रोक्ता यस्यां जन्म विदुर्हरेः  
भ्प्_०८।१८।००७।१ शङ्खदुन्दुभयो नेदुर्मृदङ्गपणवानकाः  
भ्प्_०८।१८।००७।३ चित्रवादित्रतूर्याणां निर्घोषस्तुमुलो ऽभवत्  
भ्प्_०८।१८।००८।१ प्रीताश्चाप्सरसो ऽनृत्यन् गन्धर्वप्रवरा जगुः  
भ्प्_०८।१८।००८।३ तुष्टुवुर्मुनयो देवा मनवः पितरो ऽग्नयः  
भ्प्_०८।१८।००९।१ सिद्धविद्याधरगणाः सकिम्पुरुषकिन्नराः  
भ्प्_०८।१८।००९।३ चारणा यक्षरक्षांसि सुपर्णा भुजगोत्तमाः  
भ्प्_०८।१८।०१०।१ गायन्तो ऽतिप्रशंसन्तो नृत्यन्तो विबुधानुगाः  
भ्प्_०८।१८।०१०।३ अदित्या आश्रमपदं कुसुमैः समवाकिरन्  
भ्प्_०८।१८।०११।१ दृष्ट्वादितिस्तं निजगर्भसम्भवं परं पुमांसं मुदमाप विस्मिता  
भ्प्_०८।१८।०११।३ गृहीतदेहं निजयोगमायया प्रजापतिश्चाह जयेति विस्मितः  
भ्प्_०८।१८।०१२।१ यत् तद्वपुर्भाति विभूषणायुधैर् अव्यक्तचिद्व्यक्तमधारयद्धरिः  
भ्प्_०८।१८।०१२।३ बभूव तेनैव स वामनो वटुः सम्पश्यतोर्दिव्यगतिर्यथा नटः  
भ्प्_०८।१८।०१३।१ तं वटुं वामनं दृष्ट्वा मोदमाना महर्षयः  
भ्प्_०८।१८।०१३।३ कर्माणि कारयामासुः पुरस्कृत्य प्रजापतिम्  
भ्प्_०८।१८।०१४।१ तस्योपनीयमानस्य सावित्रीं सविताब्रवीत्  
भ्प्_०८।१८।०१४।३ बृहस्पतिर्ब्रह्मसूत्रं मेखलां कश्यपो ऽददात्  
भ्प्_०८।१८।०१५।१ ददौ कृष्णाजिनं भूमिर्दण्डं सोमो वनस्पतिः  
भ्प्_०८।१८।०१५।३ कौपीनाच्छादनं माता द्यौश्छत्रं जगतः पतेः  
भ्प्_०८।१८।०१६।१ कमण्डलुं वेदगर्भः कुशान् सप्तर्षयो ददुः  
भ्प्_०८।१८।०१६।३ अक्षमालां महाराज सरस्वत्य् अव्ययात्मनः  
भ्प्_०८।१८।०१७।१ तस्मा इत्य् उपनीताय यक्षराट् पात्रिकामदात्  
भ्प्_०८।१८।०१७।३ भिक्षां भगवती साक्षादुमादादम्बिका सती  
भ्प्_०८।१८।०१८।१ स ब्रह्मवर्चसेनैवं सभां सम्भावितो वटुः  
भ्प्_०८।१८।०१८।३ ब्रह्मर्षिगणसञ्जुष्टामत्यरोचत मारिषः  
भ्प्_०८।१८।०१९।१ समिद्धमाहितं वह्निं कृत्वा परिसमूहनम्  
भ्प्_०८।१८।०१९।३ परिस्तीर्य समभ्यर्च्य समिद्भिरजुहोद्द्विजः  
भ्प्_०८।१८।०२०।१ श्रुत्वाश्वमेधैर्यजमानमूर्जितं बलिं भृगूणामुपकल्पितैस्ततः  
भ्प्_०८।१८।०२०।३ जगाम तत्राखिलसारसम्भृतो भारेण गां सन्नमयन् पदे पदे  
भ्प्_०८।१८।०२१।१ तं नर्मदायास्तट उत्तरे बलेर् य ऋत्विजस्ते भृगुकच्छसञ्ज्ञके  
भ्प्_०८।१८।०२१।३ प्रवर्तयन्तो भृगवः क्रतूत्तमं व्यचक्षतारादुदितं यथा रविम्  
भ्प्_०८।१८।०२२।१ ते ऋत्विजो यजमानः सदस्या हतत्विषो वामनतेजसा नृप  
भ्प्_०८।१८।०२२।३ सूर्यः किलायात्य् उत वा विभावसुः सनत्कुमारो ऽथ दिदृक्षया क्रतोः  
भ्प्_०८।१८।०२३।१ इत्थं सशिष्येषु भृगुष्वनेकधा वितर्क्यमाणो भगवान् स वामनः  
भ्प्_०८।१८।०२३।३ छत्रं सदण्डं सजलं कमण्डलुं विवेश बिभ्रद्धयमेधवाटम्  
भ्प्_०८।१८।०२४।१ मौञ्ज्या मेखलया वीतमुपवीताजिनोत्तरम्  
भ्प्_०८।१८।०२४।३ जटिलं वामनं विप्रं मायामाणवकं हरिम्  
भ्प्_०८।१८।०२५।१ प्रविष्टं वीक्ष्य भृगवः सशिष्यास्ते सहाग्निभिः  
भ्प्_०८।१८।०२५।३ प्रत्यगृह्णन् समुत्थाय सङ्क्षिप्तास्तस्य तेजसा  
भ्प्_०८।१८।०२६।१ यजमानः प्रमुदितो दर्शनीयं मनोरमम्  
भ्प्_०८।१८।०२६।३ रूपानुरूपावयवं तस्मा आसनमाहरत्  
भ्प्_०८।१८।०२७।१ स्वागतेनाभिनन्द्याथ पादौ भगवतो बलिः  
भ्प्_०८।१८।०२७।३ अवनिज्यार्चयामास मुक्तसङ्गमनोरमम्  
भ्प्_०८।१८।०२८।१ तत्पादशौचं जनकल्मषापहं स धर्मविन् मूर्ध्न्य् अदधात् सुमङ्गलम्  
भ्प्_०८।१८।०२८।३ यद्देवदेवो गिरिशश्चन्द्रमौलिर् दधार मूर्ध्ना परया च भक्त्या  
भ्प्_०८।१८।०२९।० श्रीबलिरुवाच  
भ्प्_०८।१८।०२९।१ स्वागतं ते नमस्तुभ्यं ब्रह्मन् किं करवाम ते  
भ्प्_०८।१८।०२९।३ ब्रह्मर्षीणां तपः साक्षान् मन्ये त्वार्य वपुर्धरम्  
भ्प्_०८।१८।०३०।१ अद्य नः पितरस्तृप्ता अद्य नः पावितं कुलम्  
भ्प्_०८।१८।०३०।३ अद्य स्विष्टः क्रतुरयं यद्भवान् आगतो गृहान्  
भ्प्_०८।१८।०३१।१ अद्याग्नयो मे सुहुता यथाविधि द्विजात्मज त्वच्चरणावनेजनैः  
भ्प्_०८।१८।०३१।३ हतांहसो वार्भिरियं च भूरहो तथा पुनीता तनुभिः पदैस्तव  
भ्प्_०८।१८।०३२।१ यद्यद्वटो वाञ्छसि तत् प्रतीच्छ मे त्वामर्थिनं विप्रसुतानुतर्कये  
भ्प्_०८।१८।०३२।३ गां काञ्चनं गुणवद्धाम मृष्टं तथान्नपेयमुत वा विप्रकन्याम्  
भ्प्_०८।१८।०३२।५ ग्रामान् समृद्धांस्तुरगान् गजान् वा रथांस्तथार्हत्तम सम्प्रतीच्छ  
भ्प्_०८।१९।००१।० श्रीशुक उवाच  
भ्प्_०८।१९।००१।१ इति वैरोचनेर्वाक्यं धर्मयुक्तं स सूनृतम्  
भ्प्_०८।१९।००१।३ निशम्य भगवान् प्रीतः प्रतिनन्द्येदमब्रवीत्  
भ्प्_०८।१९।००२।० श्रीभगवान् उवाच  
भ्प्_०८।१९।००२।१ वचस्तवैतज् जनदेव सूनृतं कुलोचितं धर्मयुतं यशस्करम्  
भ्प्_०८।१९।००२।३ यस्य प्रमाणं भृगवः साम्पराये पितामहः कुलवृद्धः प्रशान्तः  
भ्प्_०८।१९।००३।१ न ह्य् एतस्मिन् कुले कश्चिन् निःसत्त्वः कृपणः पुमान्  
भ्प्_०८।१९।००३।३ प्रत्याख्याता प्रतिश्रुत्य यो वादाता द्विजातये  
भ्प्_०८।१९।००४।१ न सन्ति तीर्थे युधि चार्थिनार्थिताः पराङ्मुखा ये त्वमनस्विनो नृप  
भ्प्_०८।१९।००४।३ युष्मत्कुले यद्यशसामलेन प्रह्राद उद्भाति यथोडुपः खे  
भ्प्_०८।१९।००५।१ यतो जातो हिरण्याक्षश्चरन्नेक इमां महीम्  
भ्प्_०८।१९।००५।३ प्रतिवीरं दिग्विजये नाविन्दत गदायुधः  
भ्प्_०८।१९।००६।१ यं विनिर्जित्य कृच्छ्रेण विष्णुः क्ष्मोद्धार आगतम्  
भ्प्_०८।१९।००६।३ आत्मानं जयिनं मेने तद्वीर्यं भूर्य् अनुस्मरन्  
भ्प्_०८।१९।००७।१ निशम्य तद्वधं भ्राता हिरण्यकशिपुः पुरा  
भ्प्_०८।१९।००७।३ हन्तुं भ्रातृहणं क्रुद्धो जगाम निलयं हरेः  
भ्प्_०८।१९।००८।१ तमायान्तं समालोक्य शूलपाणिं कृतान्तवत्  
भ्प्_०८।१९।००८।३ चिन्तयामास कालज्ञो विष्णुर्मायाविनां वरः  
भ्प्_०८।१९।००९।१ यतो यतो ऽहं तत्रासौ मृत्युः प्राणभृतामिव  
भ्प्_०८।१९।००९।३ अतो ऽहमस्य हृदयं प्रवेक्ष्यामि पराग्दृशः  
भ्प्_०८।१९।०१०।१ एवं स निश्चित्य रिपोः शरीरम् आधावतो निर्विविशे ऽसुरेन्द्र  
भ्प्_०८।१९।०१०।३ श्वासानिलान्तर्हितसूक्ष्मदेहस् तत्प्राणरन्ध्रेण विविग्नचेताः  
भ्प्_०८।१९।०११।१ स तन्निकेतं परिमृश्य शून्यम् अपश्यमानः कुपितो ननाद  
भ्प्_०८।१९।०११।३ क्ष्मां द्यां दिशः खं विवरान् समुद्रान् विष्णुं विचिन्वन् न ददर्श वीरः  
भ्प्_०८।१९।०१२।१ अपश्यन्निति होवाच मयान्विष्टमिदं जगत्  
भ्प्_०८।१९।०१२।३ भ्रातृहा मे गतो नूनं यतो नावर्तते पुमान्  
भ्प्_०८।१९।०१३।१ वैरानुबन्ध एतावान् आमृत्योरिह देहिनाम्  
भ्प्_०८।१९।०१३।३ अज्ञानप्रभवो मन्युरहम्मानोपबृंहितः  
भ्प्_०८।१९।०१४।१ पिता प्रह्रादपुत्रस्ते तद्विद्वान् द्विजवत्सलः  
भ्प्_०८।१९।०१४।३ स्वमायुर्द्विजलिङ्गेभ्यो देवेभ्यो ऽदात् स याचितः  
भ्प्_०८।१९।०१५।१ भवान् आचरितान् धर्मान् आस्थितो गृहमेधिभिः  
भ्प्_०८।१९।०१५।३ ब्राह्मणैः पूर्वजैः शूरैरन्यैश्चोद्दामकीर्तिभिः  
भ्प्_०८।१९।०१६।१ तस्मात् त्वत्तो महीमीषद्वृणे ऽहं वरदर्षभात्  
भ्प्_०८।१९।०१६।३ पदानि त्रीणि दैत्येन्द्र सम्मितानि पदा मम  
भ्प्_०८।१९।०१७।१ नान्यत् ते कामये राजन् वदान्याज् जगदीश्वरात्  
भ्प्_०८।१९।०१७।३ नैनः प्राप्नोति वै विद्वान् यावदर्थप्रतिग्रहः  
भ्प्_०८।१९।०१८।० श्रीबलिरुवाच  
भ्प्_०८।१९।०१८।१ अहो ब्राह्मणदायाद वाचस्ते वृद्धसम्मताः  
भ्प्_०८।१९।०१८।३ त्वं बालो बालिशमतिः स्वार्थं प्रत्य् अबुधो यथा  
भ्प्_०८।१९।०१९।१ मां वचोभिः समाराध्य लोकानामेकमीश्वरम्  
भ्प्_०८।१९।०१९।३ पदत्रयं वृणीते यो ऽबुद्धिमान् द्वीपदाशुषम्  
भ्प्_०८।१९।०२०।१ न पुमान् मामुपव्रज्य भूयो याचितुमर्हति  
भ्प्_०८।१९।०२०।३ तस्माद्वृत्तिकरीं भूमिं वटो कामं प्रतीच्छ मे  
भ्प्_०८।१९।०२१।० श्रीभगवान् उवाच  
भ्प्_०८।१९।०२१।१ यावन्तो विषयाः प्रेष्ठास्त्रिलोक्यामजितेन्द्रियम्  
भ्प्_०८।१९।०२१।३ न शक्नुवन्ति ते सर्वे प्रतिपूरयितुं नृप  
भ्प्_०८।१९।०२२।१ त्रिभिः क्रमैरसन्तुष्टो द्वीपेनापि न पूर्यते  
भ्प्_०८।१९।०२२।३ नववर्षसमेतेन सप्तद्वीपवरेच्छया  
भ्प्_०८।१९।०२३।१ सप्तद्वीपाधिपतयो नृपा वैण्यगयादयः  
भ्प्_०८।१९।०२३।३ अर्थैः कामैर्गता नान्तं तृष्णाया इति नः श्रुतम्  
भ्प्_०८।१९।०२४।१ यदृच्छयोपपन्नेन सन्तुष्टो वर्तते सुखम्  
भ्प्_०८।१९।०२४।३ नासन्तुष्टस्त्रिभिर्लोकैरजितात्मोपसादितैः  
भ्प्_०८।१९।०२५।१ पुंसो ऽयं संसृतेर्हेतुरसन्तोषो ऽर्थकामयोः  
भ्प्_०८।१९।०२५।३ यदृच्छयोपपन्नेन सन्तोषो मुक्तये स्मृतः  
भ्प्_०८।१९।०२६।१ यदृच्छालाभतुष्टस्य तेजो विप्रस्य वर्धते  
भ्प्_०८।१९।०२६।३ तत् प्रशाम्यत्य् असन्तोषादम्भसेवाशुशुक्षणिः  
भ्प्_०८।१९।०२७।१ तस्मात् त्रीणि पदान्य् एव वृणे त्वद्वरदर्षभात्  
भ्प्_०८।१९।०२७।३ एतावतैव सिद्धो ऽहं वित्तं यावत् प्रयोजनम्  
भ्प्_०८।१९।०२८।० श्रीशुक उवाच  
भ्प्_०८।१९।०२८।१ इत्य् उक्तः स हसन्नाह वाञ्छातः प्रतिगृह्यताम्  
भ्प्_०८।१९।०२८।३ वामनाय महीं दातुं जग्राह जलभाजनम्  
भ्प्_०८।१९।०२९।१ विष्णवे क्ष्मां प्रदास्यन्तमुशना असुरेश्वरम्  
भ्प्_०८।१९।०२९।३ जानंश्चिकीर्षितं विष्णोः शिष्यं प्राह विदां वरः  
भ्प्_०८।१९।०३०।० श्रीशुक्र उवाच  
भ्प्_०८।१९।०३०।१ एष वैरोचने साक्षाद्भगवान् विष्णुरव्ययः  
भ्प्_०८।१९।०३०।३ कश्यपाददितेर्जातो देवानां कार्यसाधकः  
भ्प्_०८।१९।०३१।१ प्रतिश्रुतं त्वयैतस्मै यदनर्थमजानता  
भ्प्_०८।१९।०३१।३ न साधु मन्ये दैत्यानां महान् उपगतो ऽनयः  
भ्प्_०८।१९।०३२।१ एष ते स्थानमैश्वर्यं श्रियं तेजो यशः श्रुतम्  
भ्प्_०८।१९।०३२।३ दास्यत्य् आच्छिद्य शक्राय मायामाणवको हरिः  
भ्प्_०८।१९।०३३।१ त्रिभिः क्रमैरिमाल् लोकान् विश्वकायः क्रमिष्यति  
भ्प्_०८।१९।०३३।३ सर्वस्वं विष्णवे दत्त्वा मूढ वर्तिष्यसे कथम्  
भ्प्_०८।१९।०३४।१ क्रमतो गां पदैकेन द्वितीयेन दिवं विभोः  
भ्प्_०८।१९।०३४।३ खं च कायेन महता तार्तीयस्य कुतो गतिः  
भ्प्_०८।१९।०३५।१ निष्ठां ते नरके मन्ये ह्य् अप्रदातुः प्रतिश्रुतम्  
भ्प्_०८।१९।०३५।३ प्रतिश्रुतस्य यो ऽनीशः प्रतिपादयितुं भवान्  
भ्प्_०८।१९।०३६।१ न तद्दानं प्रशंसन्ति येन वृत्तिर्विपद्यते  
भ्प्_०८।१९।०३६।३ दानं यज्ञस्तपः कर्म लोके वृत्तिमतो यतः  
भ्प्_०८।१९।०३७।१ धर्माय यशसे ऽर्थाय कामाय स्वजनाय च  
भ्प्_०८।१९।०३७।३ पञ्चधा विभजन् वित्तमिहामुत्र च मोदते  
भ्प्_०८।१९।०३८।१ अत्रापि बह्वृचैर्गीतं शृणु मे ऽसुरसत्तम  
भ्प्_०८।१९।०३८।३ सत्यमोमिति यत् प्रोक्तं यन् नेत्य् आहानृतं हि तत्  
भ्प्_०८।१९।०३९।१ सत्यं पुष्पफलं विद्यादात्मवृक्षस्य गीयते  
भ्प्_०८।१९।०३९।३ वृक्षे ऽजीवति तन् न स्यादनृतं मूलमात्मनः  
भ्प्_०८।१९।०४०।१ तद्यथा वृक्ष उन्मूलः शुष्यत्य् उद्वर्तते ऽचिरात्  
भ्प्_०८।१९।०४०।३ एवं नष्टानृतः सद्य आत्मा शुष्येन् न संशयः  
भ्प्_०८।१९।०४१।१ पराग् रिक्तमपूर्णं वा अक्षरं यत् तदोमिति  
भ्प्_०८।१९।०४१।३ यत् किञ्चिदोमिति ब्रूयात् तेन रिच्येत वै पुमान्  
भ्प्_०८।१९।०४१।५ भिक्षवे सर्वमों कुर्वन् नालं कामेन चात्मने  
भ्प्_०८।१९।०४२।१ अथैतत् पूर्णमभ्यात्मं यच् च नेत्य् अनृतं वचः  
भ्प्_०८।१९।०४२।३ सर्वं नेत्य् अनृतं ब्रूयात् स दुष्कीर्तिः श्वसन् मृतः  
भ्प्_०८।१९।०४३।१ स्त्रीषु नर्मविवाहे च वृत्त्यर्थे प्राणसङ्कटे  
भ्प्_०८।१९।०४३।३ गोब्राह्मणार्थे हिंसायां नानृतं स्याज् जुगुप्सितम्  
भ्प्_०८।२०।००१।० श्रीशुक उवाच  
भ्प्_०८।२०।००१।१ बलिरेवं गृहपतिः कुलाचार्येण भाषितः  
भ्प्_०८।२०।००१।३ तूष्णीं भूत्वा क्षणं राजन्नुवाचावहितो गुरुम्  
भ्प्_०८।२०।००२।० श्रीबलिरुवाच  
भ्प्_०८।२०।००२।१ सत्यं भगवता प्रोक्तं धर्मो ऽयं गृहमेधिनाम्  
भ्प्_०८।२०।००२।३ अर्थं कामं यशो वृत्तिं यो न बाधेत कर्हिचित्  
भ्प्_०८।२०।००३।१ स चाहं वित्तलोभेन प्रत्याचक्षे कथं द्विजम्  
भ्प्_०८।२०।००३।३ प्रतिश्रुत्य ददामीति प्राह्रादिः कितवो यथा  
भ्प्_०८।२०।००४।१ न ह्य् असत्यात् परो ऽधर्म इति होवाच भूरियम्  
भ्प्_०८।२०।००४।३ सर्वं सोढुमलं मन्ये ऋते ऽलीकपरं नरम्  
भ्प्_०८।२०।००५।१ नाहं बिभेमि निरयान् नाधन्यादसुखार्णवात्  
भ्प्_०८।२०।००५।३ न स्थानच्यवनान् मृत्योर्यथा विप्रप्रलम्भनात्  
भ्प्_०८।२०।००६।१ यद्यद्धास्यति लोके ऽस्मिन् सम्परेतं धनादिकम्  
भ्प्_०८।२०।००६।३ तस्य त्यागे निमित्तं किं विप्रस्तुष्येन् न तेन चेत्  
भ्प्_०८।२०।००७।१ श्रेयः कुर्वन्ति भूतानां साधवो दुस्त्यजासुभिः  
भ्प्_०८।२०।००७।३ दध्यङ्शिबिप्रभृतयः को विकल्पो धरादिषु  
भ्प्_०८।२०।००८।१ यैरियं बुभुजे ब्रह्मन् दैत्येन्द्रैरनिवर्तिभिः  
भ्प्_०८।२०।००८।३ तेषां कालो ऽग्रसील् लोकान् न यशो ऽधिगतं भुवि  
भ्प्_०८।२०।००९।१ सुलभा युधि विप्रर्षे ह्य् अनिवृत्तास्तनुत्यजः  
भ्प्_०८।२०।००९।३ न तथा तीर्थ आयाते श्रद्धया ये धनत्यजः  
भ्प्_०८।२०।०१०।१ मनस्विनः कारुणिकस्य शोभनं यदर्थिकामोपनयेन दुर्गतिः  
भ्प्_०८।२०।०१०।३ कुतः पुनर्ब्रह्मविदां भवादृशां ततो वटोरस्य ददामि वाञ्छितम्  
भ्प्_०८।२०।०११।१ यजन्ति यज्ञं क्रतुभिर्यमादृता भवन्त आम्नायविधानकोविदाः  
भ्प्_०८।२०।०११।३ स एव विष्णुर्वरदो ऽस्तु वा परो दास्याम्य् अमुष्मै क्षितिमीप्सितां मुने  
भ्प्_०८।२०।०१२।१ यद्यप्य् असावधर्मेण मां बध्नीयादनागसम्  
भ्प्_०८।२०।०१२।३ तथाप्य् एनं न हिंसिष्ये भीतं ब्रह्मतनुं रिपुम्  
भ्प्_०८।२०।०१३।१ एष वा उत्तमश्लोको न जिहासति यद्यशः  
भ्प्_०८।२०।०१३।३ हत्वा मैनां हरेद्युद्धे शयीत निहतो मया  
भ्प्_०८।२०।०१४।० श्रीशुक उवाच  
भ्प्_०८।२०।०१४।१ एवमश्रद्धितं शिष्यमनादेशकरं गुरुः  
भ्प्_०८।२०।०१४।३ शशाप दैवप्रहितः सत्यसन्धं मनस्विनम्  
भ्प्_०८।२०।०१५।१ दृढं पण्डितमान्य् अज्ञः स्तब्धो ऽस्य् अस्मदुपेक्षया  
भ्प्_०८।२०।०१५।३ मच्छासनातिगो यस्त्वमचिराद्भ्रश्यसे श्रियः  
भ्प्_०८।२०।०१६।१ एवं शप्तः स्वगुरुणा सत्यान् न चलितो महान्  
भ्प्_०८।२०।०१६।३ वामनाय ददावेनामर्चित्वोदकपूर्वकम्  
भ्प्_०८।२०।०१७।१ विन्ध्यावलिस्तदागत्य पत्नी जालकमालिनी  
भ्प्_०८।२०।०१७।३ आनिन्ये कलशं हैममवनेजन्यपां भृतम्  
भ्प्_०८।२०।०१८।१ यजमानः स्वयं तस्य श्रीमत् पादयुगं मुदा  
भ्प्_०८।२०।०१८।३ अवनिज्यावहन् मूर्ध्नि तदपो विश्वपावनीः  
भ्प्_०८।२०।०१९।१ तदासुरेन्द्रं दिवि देवतागणा गन्धर्वविद्याधरसिद्धचारणाः  
भ्प्_०८।२०।०१९।३ तत् कर्म सर्वे ऽपि गृणन्त आर्जवं प्रसूनवर्षैर्ववृषुर्मुदान्विताः  
भ्प्_०८।२०।०२०।१ नेदुर्मुहुर्दुन्दुभयः सहस्रशो गन्धर्वकिम्पूरुषकिन्नरा जगुः  
भ्प्_०८।२०।०२०।३ मनस्विनानेन कृतं सुदुष्करं विद्वान् अदाद्यद्रिपवे जगत्त्रयम्  
भ्प्_०८।२०।०२१।१ तद्वामनं रूपमवर्धताद्भुतं हरेरनन्तस्य गुणत्रयात्मकम्  
भ्प्_०८।२०।०२१।३ भूः खं दिशो द्यौर्विवराः पयोधयस् तिर्यङ्नृदेवा ऋषयो यदासत  
भ्प्_०८।२०।०२२।१ काये बलिस्तस्य महाविभूतेः सहर्त्विगाचार्यसदस्य एतत्  
भ्प्_०८।२०।०२२।३ ददर्श विश्वं त्रिगुणं गुणात्मके भूतेन्द्रियार्थाशयजीवयुक्तम्  
भ्प्_०८।२०।०२३।१ रसामचष्टाङ्घ्रितले ऽथ पादयोर् महीं महीध्रान् पुरुषस्य जङ्घयोः  
भ्प्_०८।२०।०२३।३ पतत्त्रिणो जानुनि विश्वमूर्तेर् ऊर्वोर्गणं मारुतमिन्द्रसेनः  
भ्प्_०८।२०।०२४।१ सन्ध्यां विभोर्वाससि गुह्य ऐक्षत् प्रजापतीन् जघने आत्ममुख्यान्  
भ्प्_०८।२०।०२४।३ नाभ्यां नभः कुक्षिषु सप्तसिन्धून् उरुक्रमस्योरसि चर्क्षमालाम्  
भ्प्_०८।२०।०२५।१ हृद्य् अङ्ग धर्मं स्तनयोर्मुरारेर् ऋतं च सत्यं च मनस्य् अथेन्दुम्  
भ्प्_०८।२०।०२५।३ श्रियं च वक्षस्य् अरविन्दहस्तां कण्ठे च सामानि समस्तरेफान्  
भ्प्_०८।२०।०२६।१ इन्द्रप्रधानान् अमरान् भुजेषु तत्कर्णयोः ककुभो द्यौश्च मूर्ध्नि  
भ्प्_०८।२०।०२६।३ केशेषु मेघान् छ्वसनं नासिकायाम् अक्ष्णोश्च सूर्यं वदने च वह्निम्  
भ्प्_०८।२०।०२७।१ वाण्यां च छन्दांसि रसे जलेशं भ्रुवोर्निषेधं च विधिं च पक्ष्मसु  
भ्प्_०८।२०।०२७।३ अहश्च रात्रिं च परस्य पुंसो मन्युं ललाटे ऽधर एव लोभम्  
भ्प्_०८।२०।०२८।१ स्पर्शे च कामं नृप रेतसाम्भः पृष्ठे त्वधर्मं क्रमणेषु यज्ञम्  
भ्प्_०८।२०।०२८।३ छायासु मृत्युं हसिते च मायां तनूरुहेष्वोषधिजातयश्च  
भ्प्_०८।२०।०२९।१ नदीश्च नाडीषु शिला नखेषु बुद्धावजं देवगणान् ऋषींश्च  
भ्प्_०८।२०।०२९।३ प्राणेषु गात्रे स्थिरजङ्गमानि सर्वाणि भूतानि ददर्श वीरः  
भ्प्_०८।२०।०३०।१ सर्वात्मनीदं भुवनं निरीक्ष्य सर्वे ऽसुराः कश्मलमापुरङ्ग  
भ्प्_०८।२०।०३०।३ सुदर्शनं चक्रमसह्यतेजो धनुश्च शार्ङ्गं स्तनयित्नुघोषम्  
भ्प्_०८।२०।०३१।१ पर्जन्यघोषो जलजः पाञ्चजन्यः कौमोदकी विष्णुगदा तरस्विनी  
भ्प्_०८।२०।०३१।३ विद्याधरो ऽसिः शतचन्द्रयुक्तस् तूणोत्तमावक्षयसायकौ च  
भ्प्_०८।२०।०३२।१ सुनन्दमुख्या उपतस्थुरीशं पार्षदमुख्याः सहलोकपालाः  
भ्प्_०८।२०।०३२।३ स्फुरत्किरीटाङ्गदमीनकुण्डलः श्रीवत्सरत्नोत्तममेखलाम्बरैः  
भ्प्_०८।२०।०३३।१ मधुव्रतस्रग्वनमालयावृतो रराज राजन् भगवान् उरुक्रमः  
भ्प्_०८।२०।०३३।३ क्षितिं पदैकेन बलेर्विचक्रमे नभः शरीरेण दिशश्च बाहुभिः  
भ्प्_०८।२०।०३४।१ पदं द्वितीयं क्रमतस्त्रिविष्टपं न वै तृतीयाय तदीयमण्वपि  
भ्प्_०८।२०।०३४।३ उरुक्रमस्याङ्घ्रिरुपर्य् उपर्य् अथो महर्जनाभ्यां तपसः परं गतः  
भ्प्_०८।२१।००१।० श्रीशुक उवाच  
भ्प्_०८।२१।००१।१ सत्यं समीक्ष्याब्जभवो नखेन्दुभिर् हतस्वधामद्युतिरावृतो ऽभ्यगात्  
भ्प्_०८।२१।००१।३ मरीचिमिश्रा ऋषयो बृहद्व्रताः सनन्दनाद्या नरदेव योगिनः  
भ्प्_०८।२१।००२।१ वेदोपवेदा नियमा यमान्वितास् तर्केतिहासाङ्गपुराणसंहिताः  
भ्प्_०८।२१।००२।३ ये चापरे योगसमीरदीपित ज्ञानाग्निना रन्धितकर्मकल्मषाः  
भ्प्_०८।२१।००२।५ ववन्दिरे यत्स्मरणानुभावतः स्वायम्भुवं धाम गता अकर्मकम्  
भ्प्_०८।२१।००३।१ अथाङ्घ्रये प्रोन्नमिताय विष्णोर् उपाहरत् पद्मभवो ऽर्हणोदकम्  
भ्प्_०८।२१।००३।३ समर्च्य भक्त्याभ्यगृणाच् छुचिश्रवा यन्नाभिपङ्केरुहसम्भवः स्वयम्  
भ्प्_०८।२१।००४।१ धातुः कमण्डलुजलं तदुरुक्रमस्य पादावनेजनपवित्रतया नरेन्द्र  
भ्प्_०८।२१।००४।३ स्वर्धुन्य् अभून् नभसि सा पतती निमार्ष्टि लोकत्रयं भगवतो विशदेव कीर्तिः  
भ्प्_०८।२१।००५।१ ब्रह्मादयो लोकनाथाः स्वनाथाय समादृताः  
भ्प्_०८।२१।००५।३ सानुगा बलिमाजह्रुः सङ्क्षिप्तात्मविभूतये  
भ्प्_०८।२१।००६।१ तोयैः समर्हणैः स्रग्भिर्दिव्यगन्धानुलेपनैः  
भ्प्_०८।२१।००६।३ धूपैर्दीपैः सुरभिभिर्लाजाक्षतफलाङ्कुरैः  
भ्प्_०८।२१।००७।१ स्तवनैर्जयशब्दैश्च तद्वीर्यमहिमाङ्कितैः  
भ्प्_०८।२१।००७।३ नृत्यवादित्रगीतैश्च शङ्खदुन्दुभिनिःस्वनैः  
भ्प्_०८।२१।००८।१ जाम्बवान् ऋक्षराजस्तु भेरीशब्दैर्मनोजवः  
भ्प्_०८।२१।००८।३ विजयं दिक्षु सर्वासु महोत्सवमघोषयत्  
भ्प्_०८।२१।००९।१ महीं सर्वां हृतां दृष्ट्वा त्रिपदव्याजयाच्ञया  
भ्प्_०८।२१।००९।३ ऊचुः स्वभर्तुरसुरा दीक्षितस्यात्यमर्षिताः  
भ्प्_०८।२१।०१०।१ न वायं ब्रह्मबन्धुर्विष्णुर्मायाविनां वरः  
भ्प्_०८।२१।०१०।३ द्विजरूपप्रतिच्छन्नो देवकार्यं चिकीर्षति  
भ्प्_०८।२१।०११।१ अनेन याचमानेन शत्रुणा वटुरूपिणा  
भ्प्_०८।२१।०११।३ सर्वस्वं नो हृतं भर्तुर्न्यस्तदण्डस्य बर्हिषि  
भ्प्_०८।२१।०१२।१ सत्यव्रतस्य सततं दीक्षितस्य विशेषतः  
भ्प्_०८।२१।०१२।३ नानृतं भाषितुं शक्यं ब्रह्मण्यस्य दयावतः  
भ्प्_०८।२१।०१३।१ तस्मादस्य वधो धर्मो भर्तुः शुश्रूषणं च नः  
भ्प्_०८।२१।०१३।३ इत्य् आयुधानि जगृहुर्बलेरनुचरासुराः  
भ्प्_०८।२१।०१४।१ ते सर्वे वामनं हन्तुं शूलपट्टिशपाणयः  
भ्प्_०८।२१।०१४।३ अनिच्छन्तो बले राजन् प्राद्रवन् जातमन्यवः  
भ्प्_०८।२१।०१५।१ तान् अभिद्रवतो दृष्ट्वा दितिजानीकपान् नृप  
भ्प्_०८।२१।०१५।३ प्रहस्यानुचरा विष्णोः प्रत्यषेधन्नुदायुधाः  
भ्प्_०८।२१।०१६।१ नन्दः सुनन्दो ऽथ जयो विजयः प्रबलो बलः  
भ्प्_०८।२१।०१६।३ कुमुदः कुमुदाक्षश्च विष्वक्सेनः पतत्त्रिराट्  
भ्प्_०८।२१।०१७।१ जयन्तः श्रुतदेवश्च पुष्पदन्तो ऽथ सात्वतः  
भ्प्_०८।२१।०१७।३ सर्वे नागायुतप्राणाश्चमूं ते जघ्नुरासुरीम्  
भ्प्_०८।२१।०१८।१ हन्यमानान् स्वकान् दृष्ट्वा पुरुषानुचरैर्बलिः  
भ्प्_०८।२१।०१८।३ वारयामास संरब्धान् काव्यशापमनुस्मरन्  
भ्प्_०८।२१।०१९।१ हे विप्रचित्ते हे राहो हे नेमे श्रूयतां वचः  
भ्प्_०८।२१।०१९।३ मा युध्यत निवर्तध्वं न नः कालो ऽयमर्थकृत्  
भ्प्_०८।२१।०२०।१ यः प्रभुः सर्वभूतानां सुखदुःखोपपत्तये  
भ्प्_०८।२१।०२०।३ तं नातिवर्तितुं दैत्याः पौरुषैरीश्वरः पुमान्  
भ्प्_०८।२१।०२१।१ यो नो भवाय प्राग् आसीदभवाय दिवौकसाम्  
भ्प्_०८।२१।०२१।३ स एव भगवान् अद्य वर्तते तद्विपर्ययम्  
भ्प्_०८।२१।०२२।१ बलेन सचिवैर्बुद्ध्या दुर्गैर्मन्त्रौषधादिभिः  
भ्प्_०८।२१।०२२।३ सामादिभिरुपायैश्च कालं नात्येति वै जनः  
भ्प्_०८।२१।०२३।१ भवद्भिर्निर्जिता ह्य् एते बहुशो ऽनुचरा हरेः  
भ्प्_०८।२१।०२३।३ दैवेनर्द्धैस्त एवाद्य युधि जित्वा नदन्ति नः  
भ्प्_०८।२१।०२४।१ एतान् वयं विजेष्यामो यदि दैवं प्रसीदति  
भ्प्_०८।२१।०२४।३ तस्मात् कालं प्रतीक्षध्वं यो नो ऽर्थत्वाय कल्पते  
भ्प्_०८।२१।०२५।० श्रीशुक उवाच  
भ्प्_०८।२१।०२५।१ पत्युर्निगदितं श्रुत्वा दैत्यदानवयूथपाः  
भ्प्_०८।२१।०२५।३ रसां निर्विविशू राजन् विष्णुपार्षद ताडिताः  
भ्प्_०८।२१।०२६।१ अथ तार्क्ष्यसुतो ज्ञात्वा विराट् प्रभुचिकीर्षितम्  
भ्प्_०८।२१।०२६।३ बबन्ध वारुणैः पाशैर्बलिं सूत्ये ऽहनि क्रतौ  
भ्प्_०८।२१।०२७।१ हाहाकारो महान् आसीद्रोदस्योः सर्वतो दिशम्  
भ्प्_०८।२१।०२७।३ निगृह्यमाणे ऽसुरपतौ विष्णुना प्रभविष्णुना  
भ्प्_०८।२१।०२८।१ तं बद्धं वारुणैः पाशैर्भगवान् आह वामनः  
भ्प्_०८।२१।०२८।३ नष्टश्रियं स्थिरप्रज्ञमुदारयशसं नृप  
भ्प्_०८।२१।०२९।१ पदानि त्रीणि दत्तानि भूमेर्मह्यं त्वयासुर  
भ्प्_०८।२१।०२९।३ द्वाभ्यां क्रान्ता मही सर्वा तृतीयमुपकल्पय  
भ्प्_०८।२१।०३०।१ यावत् तपत्य् असौ गोभिर्यावदिन्दुः सहोडुभिः  
भ्प्_०८।२१।०३०।३ यावद्वर्षति पर्जन्यस्तावती भूरियं तव  
भ्प्_०८।२१।०३१।१ पदैकेन मयाक्रान्तो भूर्लोकः खं दिशस्तनोः  
भ्प्_०८।२१।०३१।३ स्वर्लोकस्ते द्वितीयेन पश्यतस्ते स्वमात्मना  
भ्प्_०८।२१।०३२।१ प्रतिश्रुतमदातुस्ते निरये वास इष्यते  
भ्प्_०८।२१।०३२।३ विश त्वं निरयं तस्माद्गुरुणा चानुमोदितः  
भ्प्_०८।२१।०३३।१ वृथा मनोरथस्तस्य दूरः स्वर्गः पतत्य् अधः  
भ्प्_०८।२१।०३३।३ प्रतिश्रुतस्यादानेन यो ऽर्थिनं विप्रलम्भते  
भ्प्_०८।२१।०३४।१ विप्रलब्धो ददामीति त्वयाहं चाढ्यमानिना  
भ्प्_०८।२१।०३४।३ तद्व्यलीकफलं भुङ्क्ष्व निरयं कतिचित् समाः  
भ्प्_०८।२२।००१।० श्रीशुक उवाच  
भ्प्_०८।२२।००१।१ एवं विप्रकृतो राजन् बलिर्भगवतासुरः  
भ्प्_०८।२२।००१।३ भिद्यमानो ऽप्य् अभिन्नात्मा प्रत्याहाविक्लवं वचः  
भ्प्_०८।२२।००२।० श्रीबलिरुवाच  
भ्प्_०८।२२।००२।१ यद्य् उत्तमश्लोक भवान् ममेरितं वचो व्यलीकं सुरवर्य मन्यते  
भ्प्_०८।२२।००२।३ करोम्य् ऋतं तन् न भवेत् प्रलम्भनं पदं तृतीयं कुरु शीर्ष्णि मे निजम्  
भ्प्_०८।२२।००३।१ बिभेमि नाहं निरयात् पदच्युतो न पाशबन्धाद्व्यसनाद्दुरत्ययात्  
भ्प्_०८।२२।००३।३ नैवार्थकृच्छ्राद्भवतो विनिग्रहाद् असाधुवादाद्भृशमुद्विजे यथा  
भ्प्_०८।२२।००४।१ पुंसां श्लाघ्यतमं मन्ये दण्डमर्हत्तमार्पितम्  
भ्प्_०८।२२।००४।३ यं न माता पिता भ्राता सुहृदश्चादिशन्ति हि  
भ्प्_०८।२२।००५।१ त्वं नूनमसुराणां नः परोक्षः परमो गुरुः  
भ्प्_०८।२२।००५।३ यो नो ऽनेकमदान्धानां विभ्रंशं चक्षुरादिशत्  
भ्प्_०८।२२।००६।१ यस्मिन् वैरानुबन्धेन व्यूढेन विबुधेतराः  
भ्प्_०८।२२।००६।३ बहवो लेभिरे सिद्धिं यामु हैकान्तयोगिनः  
भ्प्_०८।२२।००७।१ तेनाहं निगृहीतो ऽस्मि भवता भूरिकर्मणा  
भ्प्_०८।२२।००७।३ बद्धश्च वारुणैः पाशैर्नातिव्रीडे न च व्यथे  
भ्प्_०८।२२।००८।१ पितामहो मे भवदीयसम्मतः प्रह्राद आविष्कृतसाधुवादः  
भ्प्_०८।२२।००८।३ भवद्विपक्षेण विचित्रवैशसं सम्प्रापितस्त्वं परमः स्वपित्रा  
भ्प्_०८।२२।००९।१ किमात्मनानेन जहाति यो ऽन्ततः किं रिक्थहारैः स्वजनाख्यदस्युभिः  
भ्प्_०८।२२।००९।३ किं जायया संसृतिहेतुभूतया मर्त्यस्य गेहैः किमिहायुषो व्ययः  
भ्प्_०८।२२।०१०।१ इत्थं स निश्चित्य पितामहो महान् अगाधबोधो भवतः पादपद्मम्  
भ्प्_०८।२२।०१०।३ ध्रुवं प्रपेदे ह्य् अकुतोभयं जनाद् भीतः स्वपक्षक्षपणस्य सत्तम  
भ्प्_०८।२२।०११।१ अथाहमप्य् आत्मरिपोस्तवान्तिकं दैवेन नीतः प्रसभं त्याजितश्रीः  
भ्प्_०८।२२।०११।३ इदं कृतान्तान्तिकवर्ति जीवितं ययाध्रुवं स्तब्धमतिर्न बुध्यते  
भ्प्_०८।२२।०१२।० श्रीशुक उवाच  
भ्प्_०८।२२।०१२।१ तस्येत्थं भाषमाणस्य प्रह्रादो भगवत्प्रियः  
भ्प्_०८।२२।०१२।३ आजगाम कुरुश्रेष्ठ राकापतिरिवोत्थितः  
भ्प्_०८।२२।०१३।१ तमिन्द्रसेनः स्वपितामहं श्रिया विराजमानं नलिनायतेक्षणम्  
भ्प्_०८।२२।०१३।३ प्रांशुं पिशङ्गाम्बरमञ्जनत्विषं प्रलम्बबाहुं शुभगर्षभमैक्षत  
भ्प्_०८।२२।०१४।१ तस्मै बलिर्वारुणपाशयन्त्रितः समर्हणं नोपजहार पूर्ववत्  
भ्प्_०८।२२।०१४।३ ननाम मूर्ध्नाश्रुविलोललोचनः सव्रीडनीचीनमुखो बभूव ह  
भ्प्_०८।२२।०१५।१ स तत्र हासीनमुदीक्ष्य सत्पतिं हरिं सुनन्दाद्यनुगैरुपासितम्  
भ्प्_०८।२२।०१५।३ उपेत्य भूमौ शिरसा महामना ननाम मूर्ध्ना पुलकाश्रुविक्लवः  
भ्प्_०८।२२।०१६।० श्रीप्रह्राद उवाच  
भ्प्_०८।२२।०१६।१ त्वयैव दत्तं पदमैन्द्रमूर्जितं हृतं तदेवाद्य तथैव शोभनम्  
भ्प्_०८।२२।०१६।३ मन्ये महान् अस्य कृतो ह्य् अनुग्रहो विभ्रंशितो यच् छ्रिय आत्ममोहनात्  
भ्प्_०८।२२।०१७।१ यया हि विद्वान् अपि मुह्यते यतस् तत् को विचष्टे गतिमात्मनो यथा  
भ्प्_०८।२२।०१७।३ तस्मै नमस्ते जगदीश्वराय वै नारायणायाखिललोकसाक्षिणे  
भ्प्_०८।२२।०१८।० श्रीशुक उवाच  
भ्प्_०८।२२।०१८।१ तस्यानुशृण्वतो राजन् प्रह्रादस्य कृताञ्जलेः  
भ्प्_०८।२२।०१८।३ हिरण्यगर्भो भगवान् उवाच मधुसूदनम्  
भ्प्_०८।२२।०१९।१ बद्धं वीक्ष्य पतिं साध्वी तत्पत्नी भयविह्वला  
भ्प्_०८।२२।०१९।३ प्राञ्जलिः प्रणतोपेन्द्रं बभाषे ऽवाङ्मुखी नृप  
भ्प्_०८।२२।०२०।० श्रीविन्ध्यावलिरुवाच  
भ्प्_०८।२२।०२०।१ क्रीडार्थमात्मन इदं त्रिजगत् कृतं ते स्वाम्यं तु तत्र कुधियो ऽपर ईश कुर्युः  
भ्प्_०८।२२।०२०।३ कर्तुः प्रभोस्तव किमस्यत आवहन्ति त्यक्तह्रियस्त्वदवरोपितकर्तृवादाः  
भ्प्_०८।२२।०२१।० श्रीब्रह्मोवाच  
भ्प्_०८।२२।०२१।१ भूतभावन भूतेश देवदेव जगन्मय  
भ्प्_०८।२२।०२१।३ मुञ्चैनं हृतसर्वस्वं नायमर्हति निग्रहम्  
भ्प्_०८।२२।०२२।१ कृत्स्ना ते ऽनेन दत्ता भूर्लोकाः कर्मार्जिताश्च ये  
भ्प्_०८।२२।०२२।३ निवेदितं च सर्वस्वमात्माविक्लवया धिया  
भ्प्_०८।२२।०२३।१ यत्पादयोरशठधीः सलिलं प्रदाय  
भ्प्_०८।२२।०२३।२ दूर्वाङ्कुरैरपि विधाय सतीं सपर्याम्  
भ्प्_०८।२२।०२३।३ अप्य् उत्तमां गतिमसौ भजते त्रिलोकीं  
भ्प्_०८।२२।०२३।४ दाश्वान् अविक्लवमनाः कथमार्तिमृच्छेत्  
भ्प्_०८।२२।०२४।० श्रीभगवान् उवाच  
भ्प्_०८।२२।०२४।१ ब्रह्मन् यमनुगृह्णामि तद्विशो विधुनोम्य् अहम्  
भ्प्_०८।२२।०२४।३ यन्मदः पुरुषः स्तब्धो लोकं मां चावमन्यते  
भ्प्_०८।२२।०२५।१ यदा कदाचिज् जीवात्मा संसरन् निजकर्मभिः  
भ्प्_०८।२२।०२५।३ नानायोनिष्वनीशो ऽयं पौरुषीं गतिमाव्रजेत्  
भ्प्_०८।२२।०२६।१ जन्मकर्मवयोरूप विद्यैश्वर्यधनादिभिः  
भ्प्_०८।२२।०२६।३ यद्य् अस्य न भवेत् स्तम्भस्तत्रायं मदनुग्रहः  
भ्प्_०८।२२।०२७।१ मानस्तम्भनिमित्तानां जन्मादीनां समन्ततः  
भ्प्_०८।२२।०२७।३ सर्वश्रेयःप्रतीपानां हन्त मुह्येन् न मत्परः  
भ्प्_०८।२२।०२८।१ एष दानवदैत्यानामग्रनीः कीर्तिवर्धनः  
भ्प्_०८।२२।०२८।३ अजैषीदजयां मायां सीदन्नपि न मुह्यति  
भ्प्_०८।२२।०२९।१ क्षीणरिक्थश्च्युतः स्थानात् क्षिप्तो बद्धश्च शत्रुभिः  
भ्प्_०८।२२।०२९।३ ज्ञातिभिश्च परित्यक्तो यातनामनुयापितः  
भ्प्_०८।२२।०३०।१ गुरुणा भर्त्सितः शप्तो जहौ सत्यं न सुव्रतः  
भ्प्_०८।२२।०३०।३ छलैरुक्तो मया धर्मो नायं त्यजति सत्यवाक्  
भ्प्_०८।२२।०३१।१ एष मे प्रापितः स्थानं दुष्प्रापममरैरपि  
भ्प्_०८।२२।०३१।३ सावर्णेरन्तरस्यायं भवितेन्द्रो मदाश्रयः  
भ्प्_०८।२२।०३२।१ तावत् सुतलमध्यास्तां विश्वकर्मविनिर्मितम्  
भ्प्_०८।२२।०३२।३ यदाधयो व्याधयश्च क्लमस्तन्द्रा पराभवः  
भ्प्_०८।२२।०३२।५ नोपसर्गा निवसतां सम्भवन्ति ममेक्षया  
भ्प्_०८।२२।०३३।१ इन्द्रसेन महाराज याहि भो भद्रमस्तु ते  
भ्प्_०८।२२।०३३।३ सुतलं स्वर्गिभिः प्रार्थ्यं ज्ञातिभिः परिवारितः  
भ्प्_०८।२२।०३४।१ न त्वामभिभविष्यन्ति लोकेशाः किमुतापरे  
भ्प्_०८।२२।०३४।३ त्वच्छासनातिगान् दैत्यांश्चक्रं मे सूदयिष्यति  
भ्प्_०८।२२।०३५।१ रक्षिष्ये सर्वतो ऽहं त्वां सानुगं सपरिच्छदम्  
भ्प्_०८।२२।०३५।३ सदा सन्निहितं वीर तत्र मां द्रक्ष्यते भवान्  
भ्प्_०८।२२।०३६।१ तत्र दानवदैत्यानां सङ्गात् ते भाव आसुरः  
भ्प्_०८।२२।०३६।३ दृष्ट्वा मदनुभावं वै सद्यः कुण्ठो विनङ्क्ष्यति  
भ्प्_०८।२३।००१।० श्रीशुक उवाच  
भ्प्_०८।२३।००१।१ इत्य् उक्तवन्तं पुरुषं पुरातनं महानुभावो ऽखिलसाधुसम्मतः  
भ्प्_०८।२३।००१।३ बद्धाञ्जलिर्बाष्पकलाकुलेक्षणो भक्त्युत्कलो गद्गदया गिराब्रवीत्  
भ्प्_०८।२३।००२।० श्रीबलिरुवाच  
भ्प्_०८।२३।००२।१ अहो प्रणामाय कृतः समुद्यमः प्रपन्नभक्तार्थविधौ समाहितः  
भ्प्_०८।२३।००२।३ यल् लोकपालैस्त्वदनुग्रहो ऽमरैर् अलब्धपूर्वो ऽपसदे ऽसुरे ऽर्पितः  
भ्प्_०८।२३।००३।० श्रीशुक उवाच  
भ्प्_०८।२३।००३।१ इत्य् उक्त्वा हरिमानत्य ब्रह्माणं सभवं ततः  
भ्प्_०८।२३।००३।३ विवेश सुतलं प्रीतो बलिर्मुक्तः सहासुरैः  
भ्प्_०८।२३।००४।१ एवमिन्द्राय भगवान् प्रत्यानीय त्रिविष्टपम्  
भ्प्_०८।२३।००४।३ पूरयित्वादितेः काममशासत् सकलं जगत्  
भ्प्_०८।२३।००५।१ लब्धप्रसादं निर्मुक्तं पौत्रं वंशधरं बलिम्  
भ्प्_०८।२३।००५।३ निशाम्य भक्तिप्रवणः प्रह्राद इदमब्रवीत्  
भ्प्_०८।२३।००६।० श्रीप्रह्राद उवाच  
भ्प्_०८।२३।००६।१ नेमं विरिञ्चो लभते प्रसादं न श्रीर्न शर्वः किमुतापरे ऽन्ये  
भ्प्_०८।२३।००६।३ यन् नो ऽसुराणामसि दुर्गपालो विश्वाभिवन्द्यैरभिवन्दिताङ्घ्रिः  
भ्प्_०८।२३।००७।१ यत्पादपद्ममकरन्दनिषेवणेन  
भ्प्_०८।२३।००७।२ ब्रह्मादयः शरणदाश्नुवते विभूतीः  
भ्प्_०८।२३।००७।३ कस्माद्वयं कुसृतयः खलयोनयस्ते  
भ्प्_०८।२३।००७।४ दाक्षिण्यदृष्टिपदवीं भवतः प्रणीताः  
भ्प्_०८।२३।००८।१ चित्रं तवेहितमहो ऽमितयोगमाया  
भ्प्_०८।२३।००८।२ लीलाविसृष्टभुवनस्य विशारदस्य  
भ्प्_०८।२३।००८।३ सर्वात्मनः समदृशो ऽविषमः स्वभावो  
भ्प्_०८।२३।००८।४ भक्तप्रियो यदसि कल्पतरुस्वभावः  
भ्प्_०८।२३।००९।० श्रीभगवान् उवाच  
भ्प्_०८।२३।००९।१ वत्स प्रह्राद भद्रं ते प्रयाहि सुतलालयम्  
भ्प्_०८।२३।००९।३ मोदमानः स्वपौत्रेण ज्ञातीनां सुखमावह  
भ्प्_०८।२३।०१०।१ नित्यं द्रष्टासि मां तत्र गदापाणिमवस्थितम्  
भ्प्_०८।२३।०१०।३ मद्दर्शनमहाह्लाद ध्वस्तकर्मनिबन्धनः  
भ्प्_०८।२३।०११।० श्रीशुक उवाच  
भ्प्_०८।२३।०११।१ आज्ञां भगवतो राजन् प्रह्रादो बलिना सह  
भ्प्_०८।२३।०११।३ बाढमित्य् अमलप्रज्ञो मूर्ध्न्य् आधाय कृताञ्जलिः  
भ्प्_०८।२३।०१२।१ परिक्रम्यादिपुरुषं सर्वासुरचमूपतिः  
भ्प्_०८।२३।०१२।३ प्रणतस्तदनुज्ञातः प्रविवेश महाबिलम्  
भ्प्_०८।२३।०१३।१ अथाहोशनसं राजन् हरिर्नारायणो ऽन्तिके  
भ्प्_०८।२३।०१३।३ आसीनमृत्विजां मध्ये सदसि ब्रह्मवादिनाम्  
भ्प्_०८।२३।०१४।१ ब्रह्मन् सन्तनु शिष्यस्य कर्मच्छिद्रं वितन्वतः  
भ्प्_०८।२३।०१४।३ यत् तत् कर्मसु वैषम्यं ब्रह्मदृष्टं समं भवेत्  
भ्प्_०८।२३।०१५।० श्रीशुक्र उवाच  
भ्प्_०८।२३।०१५।१ कुतस्तत्कर्मवैषम्यं यस्य कर्मेश्वरो भवान्  
भ्प्_०८।२३।०१५।३ यज्ञेशो यज्ञपुरुषः सर्वभावेन पूजितः  
भ्प्_०८।२३।०१६।१ मन्त्रतस्तन्त्रतश्छिद्रं देशकालार्हवस्तुतः  
भ्प्_०८।२३।०१६।३ सर्वं करोति निश्छिद्रमनुसङ्कीर्तनं तव  
भ्प्_०८।२३।०१७।१ तथापि वदतो भूमन् करिष्याम्य् अनुशासनम्  
भ्प्_०८।२३।०१७।३ एतच् छ्रेयः परं पुंसां यत् तवाज्ञानुपालनम्  
भ्प्_०८।२३।०१८।० श्रीशुक उवाच  
भ्प्_०८।२३।०१८।१ प्रतिनन्द्य हरेराज्ञामुशना भगवान् इति  
भ्प्_०८।२३।०१८।३ यज्ञच्छिद्रं समाधत्त बलेर्विप्रर्षिभिः सह  
भ्प्_०८।२३।०१९।१ एवं बलेर्महीं राजन् भिक्षित्वा वामनो हरिः  
भ्प्_०८।२३।०१९।३ ददौ भ्रात्रे महेन्द्राय त्रिदिवं यत् परैर्हृतम्  
भ्प्_०८।२३।०२०।१ प्रजापतिपतिर्ब्रह्मा देवर्षिपितृभूमिपैः  
भ्प्_०८।२३।०२०।३ दक्षभृग्वङ्गिरोमुख्यैः कुमारेण भवेन च  
भ्प्_०८।२३।०२१।१ कश्यपस्यादितेः प्रीत्यै सर्वभूतभवाय च  
भ्प्_०८।२३।०२१।३ लोकानां लोकपालानामकरोद्वामनं पतिम्  
भ्प्_०८।२३।०२२।१ वेदानां सर्वदेवानां धर्मस्य यशसः श्रियः  
भ्प्_०८।२३।०२२।३ मङ्गलानां व्रतानां च कल्पं स्वर्गापवर्गयोः  
भ्प्_०८।२३।०२३।१ उपेन्द्रं कल्पयां चक्रे पतिं सर्वविभूतये  
भ्प्_०८।२३।०२३।३ तदा सर्वाणि भूतानि भृशं मुमुदिरे नृप  
भ्प्_०८।२३।०२४।१ ततस्त्विन्द्रः पुरस्कृत्य देवयानेन वामनम्  
भ्प्_०८।२३।०२४।३ लोकपालैर्दिवं निन्ये ब्रह्मणा चानुमोदितः  
भ्प्_०८।२३।०२५।१ प्राप्य त्रिभुवनं चेन्द्र उपेन्द्रभुजपालितः  
भ्प्_०८।२३।०२५।३ श्रिया परमया जुष्टो मुमुदे गतसाध्वसः  
भ्प्_०८।२३।०२६।१ ब्रह्मा शर्वः कुमारश्च भृग्वाद्या मुनयो नृप  
भ्प्_०८।२३।०२६।३ पितरः सर्वभूतानि सिद्धा वैमानिकाश्च ये  
भ्प्_०८।२३।०२७।१ सुमहत् कर्म तद्विष्णोर्गायन्तः परमद्भुतम्  
भ्प्_०८।२३।०२७।३ धिष्ण्यानि स्वानि ते जग्मुरदितिं च शशंसिरे  
भ्प्_०८।२३।०२८।१ सर्वमेतन् मयाख्यातं भवतः कुलनन्दन  
भ्प्_०८।२३।०२८।३ उरुक्रमस्य चरितं श्रोतॄणामघमोचनम्  
भ्प्_०८।२३।०२९।१ पारं महिम्न उरुविक्रमतो गृणानो  
भ्प्_०८।२३।०२९।२ यः पार्थिवानि विममे स रजांसि मर्त्यः  
भ्प्_०८।२३।०२९।३ किं जायमान उत जात उपैति मर्त्य  
भ्प्_०८।२३।०२९।४ इत्य् आह मन्त्रदृग् ऋषिः पुरुषस्य यस्य  
भ्प्_०८।२३।०३०।१ य इदं देवदेवस्य हरेरद्भुतकर्मणः  
भ्प्_०८।२३।०३०।३ अवतारानुचरितं शृण्वन् याति परां गतिम्  
भ्प्_०८।२३।०३१।१ क्रियमाणे कर्मणीदं दैवे पित्र्ये ऽथ मानुषे  
भ्प्_०८।२३।०३१।३ यत्र यत्रानुकीर्त्येत तत् तेषां सुकृतं विदुः  
भ्प्_०८।२४।००१।० श्रीराजोवाच  
भ्प्_०८।२४।००१।१ भगवन् छ्रोतुमिच्छामि हरेरद्भुतकर्मणः  
भ्प्_०८।२४।००१।३ अवतारकथामाद्यां मायामत्स्यविडम्बनम्  
भ्प्_०८।२४।००२।१ यदर्थमदधाद्रूपं मात्स्यं लोकजुगुप्सितम्  
भ्प्_०८।२४।००२।३ तमःप्रकृतिदुर्मर्षं कर्मग्रस्त इवेश्वरः  
भ्प्_०८।२४।००३।१ एतन् नो भगवन् सर्वं यथावद्वक्तुमर्हसि  
भ्प्_०८।२४।००३।३ उत्तमश्लोकचरितं सर्वलोकसुखावहम्  
भ्प्_०८।२४।००४।० श्रीसूत उवाच  
भ्प्_०८।२४।००४।१ इत्य् उक्तो विष्णुरातेन भगवान् बादरायणिः  
भ्प्_०८।२४।००४।३ उवाच चरितं विष्णोर्मत्स्यरूपेण यत् कृतम्  
भ्प्_०८।२४।००५।० श्रीशुक उवाच  
भ्प्_०८।२४।००५।१ गोविप्रसुरसाधूनां छन्दसामपि चेश्वरः  
भ्प्_०८।२४।००५।३ रक्षामिच्छंस्तनूर्धत्ते धर्मस्यार्थस्य चैव हि  
भ्प्_०८।२४।००६।१ उच्चावचेषु भूतेषु चरन् वायुरिवेश्वरः  
भ्प्_०८।२४।००६।३ नोच्चावचत्वं भजते निर्गुणत्वाद्धियो गुणैः  
भ्प्_०८।२४।००७।१ आसीदतीतकल्पान्ते ब्राह्मो नैमित्तिको लयः  
भ्प्_०८।२४।००७।३ समुद्रोपप्लुतास्तत्र लोका भूरादयो नृप  
भ्प्_०८।२४।००८।१ कालेनागतनिद्रस्य धातुः शिशयिषोर्बली  
भ्प्_०८।२४।००८।३ मुखतो निःसृतान् वेदान् हयग्रीवो ऽन्तिके ऽहरत्  
भ्प्_०८।२४।००९।१ ज्ञात्वा तद्दानवेन्द्रस्य हयग्रीवस्य चेष्टितम्  
भ्प्_०८।२४।००९।३ दधार शफरीरूपं भगवान् हरिरीश्वरः  
भ्प्_०८।२४।०१०।१ तत्र राजऋषिः कश्चिन् नाम्ना सत्यव्रतो महान्  
भ्प्_०८।२४।०१०।३ नारायणपरो ऽतपत् तपः स सलिलाशनः  
भ्प्_०८।२४।०११।१ यो ऽसावस्मिन् महाकल्पे तनयः स विवस्वतः  
भ्प्_०८।२४।०११।३ श्राद्धदेव इति ख्यातो मनुत्वे हरिणार्पितः  
भ्प्_०८।२४।०१२।१ एकदा कृतमालायां कुर्वतो जलतर्पणम्  
भ्प्_०८।२४।०१२।३ तस्याञ्जल्युदके काचिच् छफर्य् एकाभ्यपद्यत  
भ्प्_०८।२४।०१३।१ सत्यव्रतो ऽञ्जलिगतां सह तोयेन भारत  
भ्प्_०८।२४।०१३।३ उत्ससर्ज नदीतोये शफरीं द्रविडेश्वरः  
भ्प्_०८।२४।०१४।१ तमाह सातिकरुणं महाकारुणिकं नृपम्  
भ्प्_०८।२४।०१४।३ यादोभ्यो ज्ञातिघातिभ्यो दीनां मां दीनवत्सल  
भ्प्_०८।२४।०१४।५ कथं विसृजसे राजन् भीतामस्मिन् सरिज्जले  
भ्प्_०८।२४।०१५।१ तमात्मनो ऽनुग्रहार्थं प्रीत्या मत्स्यवपुर्धरम्  
भ्प्_०८।२४।०१५।३ अजानन् रक्षणार्थाय शफर्याः स मनो दधे  
भ्प्_०८।२४।०१६।१ तस्या दीनतरं वाक्यमाश्रुत्य स महीपतिः  
भ्प्_०८।२४।०१६।३ कलशाप्सु निधायैनां दयालुर्निन्य आश्रमम्  
भ्प्_०८।२४।०१७।१ सा तु तत्रैकरात्रेण वर्धमाना कमण्डलौ  
भ्प्_०८।२४।०१७।३ अलब्ध्वात्मावकाशं वा इदमाह महीपतिम्  
भ्प्_०८।२४।०१८।१ नाहं कमण्डलावस्मिन् कृच्छ्रं वस्तुमिहोत्सहे  
भ्प्_०८।२४।०१८।३ कल्पयौकः सुविपुलं यत्राहं निवसे सुखम्  
भ्प्_०८।२४।०१९।१ स एनां तत आदाय न्यधादौदञ्चनोदके  
भ्प्_०८।२४।०१९।३ तत्र क्षिप्ता मुहूर्तेन हस्तत्रयमवर्धत  
भ्प्_०८।२४।०२०।१ न म एतदलं राजन् सुखं वस्तुमुदञ्चनम्  
भ्प्_०८।२४।०२०।३ पृथु देहि पदं मह्यं यत् त्वाहं शरणं गता  
भ्प्_०८।२४।०२१।१ तत आदाय सा राज्ञा क्षिप्ता राजन् सरोवरे  
भ्प्_०८।२४।०२१।३ तदावृत्यात्मना सो ऽयं महामीनो ऽन्ववर्धत  
भ्प्_०८।२४।०२२।१ नैतन् मे स्वस्तये राजन्नुदकं सलिलौकसः  
भ्प्_०८।२४।०२२।३ निधेहि रक्षायोगेन ह्रदे मामविदासिनि  
भ्प्_०८।२४।०२३।१ इत्य् उक्तः सो ऽनयन् मत्स्यं तत्र तत्राविदासिनि  
भ्प्_०८।२४।०२३।३ जलाशये ऽसम्मितं तं समुद्रे प्राक्षिपज् झषम्  
भ्प्_०८।२४।०२४।१ क्षिप्यमाणस्तमाहेदमिह मां मकरादयः  
भ्प्_०८।२४।०२४।३ अदन्त्य् अतिबला वीर मां नेहोत्स्रष्टुमर्हसि  
भ्प्_०८।२४।०२५।१ एवं विमोहितस्तेन वदता वल्गुभारतीम्  
भ्प्_०८।२४।०२५।३ तमाह को भवान् अस्मान् मत्स्यरूपेण मोहयन्  
भ्प्_०८।२४।०२६।१ नैवं वीर्यो जलचरो दृष्टो ऽस्माभिः श्रुतो ऽपि वा  
भ्प्_०८।२४।०२६।३ यो भवान् योजनशतमह्नाभिव्यानशे सरः  
भ्प्_०८।२४।०२७।१ नूनं त्वं भगवान् साक्षाद्धरिर्नारायणो ऽव्ययः  
भ्प्_०८।२४।०२७।३ अनुग्रहाय भूतानां धत्से रूपं जलौकसाम्  
भ्प्_०८।२४।०२८।१ नमस्ते पुरुषश्रेष्ठ स्थित्युत्पत्त्यप्ययेश्वर  
भ्प्_०८।२४।०२८।३ भक्तानां नः प्रपन्नानां मुख्यो ह्य् आत्मगतिर्विभो  
भ्प्_०८।२४।०२९।१ सर्वे लीलावतारास्ते भूतानां भूतिहेतवः  
भ्प्_०८।२४।०२९।३ ज्ञातुमिच्छाम्य् अदो रूपं यदर्थं भवता धृतम्  
भ्प्_०८।२४।०३०।१ न ते ऽरविन्दाक्ष पदोपसर्पणं मृषा भवेत् सर्वसुहृत्प्रियात्मनः  
भ्प्_०८।२४।०३०।३ यथेतरेषां पृथगात्मनां सताम् अदीदृशो यद्वपुरद्भुतं हि नः  
भ्प्_०८।२४।०३१।० श्रीशुक उवाच  
भ्प्_०८।२४।०३१।१ इति ब्रुवाणं नृपतिं जगत्पतिः सत्यव्रतं मत्स्यवपुर्युगक्षये  
भ्प्_०८।२४।०३१।३ विहर्तुकामः प्रलयार्णवे ऽब्रवीच् चिकीर्षुरेकान्तजनप्रियः प्रियम्  
भ्प्_०८।२४।०३२।० श्रीभगवान् उवाच  
भ्प्_०८।२४।०३२।१ सप्तमे ह्य् अद्यतनादूर्ध्वमहन्य् एतदरिन्दम  
भ्प्_०८।२४।०३२।३ निमङ्क्ष्यत्य् अप्ययाम्भोधौ त्रैलोक्यं भूर्भुवादिकम्  
भ्प्_०८।२४।०३३।१ त्रिलोक्यां लीयमानायां संवर्ताम्भसि वै तदा  
भ्प्_०८।२४।०३३।३ उपस्थास्यति नौः काचिद्विशाला त्वां मयेरिता  
भ्प्_०८।२४।०३४।१ त्वं तावदोषधीः सर्वा बीजान्य् उच्चावचानि च  
भ्प्_०८।२४।०३४।३ सप्तर्षिभिः परिवृतः सर्वसत्त्वोपबृंहितः  
भ्प्_०८।२४।०३५।१ आरुह्य बृहतीं नावं विचरिष्यस्य् अविक्लवः  
भ्प्_०८।२४।०३५।३ एकार्णवे निरालोके ऋषीणामेव वर्चसा  
भ्प्_०८।२४।०३६।१ दोधूयमानां तां नावं समीरेण बलीयसा  
भ्प्_०८।२४।०३६।३ उपस्थितस्य मे शृङ्गे निबध्नीहि महाहिना  
भ्प्_०८।२४।०३७।१ अहं त्वामृषिभिः सार्धं सहनावमुदन्वति  
भ्प्_०८।२४।०३७।३ विकर्षन् विचरिष्यामि यावद्ब्राह्मी निशा प्रभो  
भ्प्_०८।२४।०३८।१ मदीयं महिमानं च परं ब्रह्मेति शब्दितम्  
भ्प्_०८।२४।०३८।३ वेत्स्यस्य् अनुगृहीतं मे सम्प्रश्नैर्विवृतं हृदि  
भ्प्_०८।२४।०३९।१ इत्थमादिश्य राजानं हरिरन्तरधीयत  
भ्प्_०८।२४।०३९।३ सो ऽन्ववैक्षत तं कालं यं हृषीकेश आदिशत्  
भ्प्_०८।२४।०४०।१ आस्तीर्य दर्भान् प्राक्कूलान् राजर्षिः प्रागुदङ्मुखः  
भ्प्_०८।२४।०४०।३ निषसाद हरेः पादौ चिन्तयन् मत्स्यरूपिणः  
भ्प्_०८।२४।०४१।१ ततः समुद्र उद्वेलः सर्वतः प्लावयन् महीम्  
भ्प्_०८।२४।०४१।३ वर्धमानो महामेघैर्वर्षद्भिः समदृश्यत  
भ्प्_०८।२४।०४२।१ ध्यायन् भगवदादेशं ददृशे नावमागताम्  
भ्प्_०८।२४।०४२।३ तामारुरोह विप्रेन्द्रैरादायौषधिवीरुधः  
भ्प्_०८।२४।०४३।१ तमूचुर्मुनयः प्रीता राजन् ध्यायस्व केशवम्  
भ्प्_०८।२४।०४३।३ स वै नः सङ्कटादस्मादविता शं विधास्यति  
भ्प्_०८।२४।०४४।१ सो ऽनुध्यातस्ततो राज्ञा प्रादुरासीन् महार्णवे  
भ्प्_०८।२४।०४४।३ एकशृङ्गधरो मत्स्यो हैमो नियुतयोजनः  
भ्प्_०८।२४।०४५।१ निबध्य नावं तच्छृङ्गे यथोक्तो हरिणा पुरा  
भ्प्_०८।२४।०४५।३ वरत्रेणाहिना तुष्टस्तुष्टाव मधुसूदनम्  
भ्प्_०८।२४।०४६।० श्रीराजोवाच  
भ्प्_०८।२४।०४६।१ अनाद्यविद्योपहतात्मसंविदस् तन्मूलसंसारपरिश्रमातुराः  
भ्प्_०८।२४।०४६।३ यदृच्छयोपसृता यमाप्नुयुर् विमुक्तिदो नः परमो गुरुर्भवान्  
भ्प्_०८।२४।०४७।१ जनो ऽबुधो ऽयं निजकर्मबन्धनः सुखेच्छया कर्म समीहते ऽसुखम्  
भ्प्_०८।२४।०४७।३ यत्सेवया तां विधुनोत्य् असन्मतिं ग्रन्थिं स भिन्द्याद्धृदयं स नो गुरुः  
भ्प्_०८।२४।०४८।१ यत्सेवयाग्नेरिव रुद्ररोदनं पुमान् विजह्यान् मलमात्मनस्तमः  
भ्प्_०८।२४।०४८।३ भजेत वर्णं निजमेष सो ऽव्ययो भूयात् स ईशः परमो गुरोर्गुरुः  
भ्प्_०८।२४।०४९।१ न यत्प्रसादायुतभागलेशम् अन्ये च देवा गुरवो जनाः स्वयम्  
भ्प्_०८।२४।०४९।३ कर्तुं समेताः प्रभवन्ति पुंसस् तमीश्वरं त्वां शरणं प्रपद्ये  
भ्प्_०८।२४।०५०।१ अचक्षुरन्धस्य यथाग्रणीः कृतस् तथा जनस्याविदुषो ऽबुधो गुरुः  
भ्प्_०८।२४।०५०।३ त्वमर्कदृक् सर्वदृशां समीक्षणो वृतो गुरुर्नः स्वगतिं बुभुत्सताम्  
भ्प्_०८।२४।०५१।१ जनो जनस्यादिशते ऽसतीं गतिं यया प्रपद्येत दुरत्ययं तमः  
भ्प्_०८।२४।०५१।३ त्वं त्वव्ययं ज्ञानममोघमञ्जसा प्रपद्यते येन जनो निजं पदम्  
भ्प्_०८।२४।०५२।१ त्वं सर्वलोकस्य सुहृत् प्रियेश्वरो ह्य् आत्मा गुरुर्ज्ञानमभीष्टसिद्धिः  
भ्प्_०८।२४।०५२।३ तथापि लोको न भवन्तमन्धधीर् जानाति सन्तं हृदि बद्धकामः  
भ्प्_०८।२४।०५३।१ तं त्वामहं देववरं वरेण्यं प्रपद्य ईशं प्रतिबोधनाय  
भ्प्_०८।२४।०५३।३ छिन्ध्य् अर्थदीपैर्भगवन् वचोभिर् ग्रन्थीन् हृदय्यान् विवृणु स्वमोकः  
भ्प्_०८।२४।०५४।० श्रीशुक उवाच  
भ्प्_०८।२४।०५४।१ इत्य् उक्तवन्तं नृपतिं भगवान् आदिपूरुषः  
भ्प्_०८।२४।०५४।३ मत्स्यरूपी महाम्भोधौ विहरंस्तत्त्वमब्रवीत्  
भ्प्_०८।२४।०५५।१ पुराणसंहितां दिव्यां साङ्ख्ययोगक्रियावतीम्  
भ्प्_०८।२४।०५५।३ सत्यव्रतस्य राजर्षेरात्मगुह्यमशेषतः  
भ्प्_०८।२४।०५६।१ अश्रौषीदृषिभिः साकमात्मतत्त्वमसंशयम्  
भ्प्_०८।२४।०५६।३ नाव्य् आसीनो भगवता प्रोक्तं ब्रह्म सनातनम्  
भ्प्_०८।२४।०५७।१ अतीतप्रलयापाय उत्थिताय स वेधसे  
भ्प्_०८।२४।०५७।३ हत्वासुरं हयग्रीवं वेदान् प्रत्याहरद्धरिः  
भ्प्_०८।२४।०५८।१ स तु सत्यव्रतो राजा ज्ञानविज्ञानसंयुतः  
भ्प्_०८।२४।०५८।३ विष्णोः प्रसादात् कल्पे ऽस्मिन्नासीद्वैवस्वतो मनुः  
भ्प्_०८।२४।०५९।१ सत्यव्रतस्य राजर्षेर्मायामत्स्यस्य शार्ङ्गिणः  
भ्प्_०८।२४।०५९।३ संवादं महदाख्यानं श्रुत्वा मुच्येत किल्बिषात्  
भ्प्_०८।२४।०६०।१ अवतारं हरेर्यो ऽयं कीर्तयेदन्वहं नरः  
भ्प्_०८।२४।०६०।३ सङ्कल्पास्तस्य सिध्यन्ति स याति परमां गतिम्  
भ्प्_०८।२४।०६१।१ प्रलयपयसि धातुः सुप्तशक्तेर्मुखेभ्यः  
भ्प्_०८।२४।०६१।२ श्रुतिगणमपनीतं प्रत्युपादत्त हत्वा  
भ्प्_०८।२४।०६१।३ दितिजमकथयद्यो ब्रह्म सत्यव्रतानां  
भ्प्_०८।२४।०६१।४ तमहमखिलहेतुं जिह्ममीनं नतो ऽस्मि

