---
title: 'Asanga: Mahayanasutralamkara, with Vasubandhu''s Bhasya'

---
## Intro

Asanga: Mahayanasutralamkara, with Vasubandhu's Bhasya   

Asanga: Mahayanasutralamkara, with Vasubandhu's commentary (Bhasya) = Msa  
Based on the ed. by Sylvain Lévi: Mahāyānasūtrālaṃkāra, Exposé de la doctrine du Grand Véhicule, vol. I, Paris 1907.  

Input by Jens Braarvig, Oslo 2011  

For the actual input cf. THESAURUS LITERATURAE BUDDHICAE (TLB):  
http://www2.hf.uio.no/polyglotta/index.php?page=volume&vid=85  
a division of BIBLIOTHECA POLYGLOTTA (BP): https://www2.hf.uio.no/polyglotta/  

BOLD for references and catchwords in commentary  

## पाठः

(म्स १)  
महायानसूत्रालङ्कारः  
  
॥ ॐ ॥  
नमः सर्वबुद्धबोधिसत्वेभ्यः  

च्हपित्रे इ  
प्रथमो ऽधिकारः  
  
अर्थज्ञो ऽर्थविभावनां प्रकुरुते वाचा पदैश् चामलैर् दुःखस्योत्तरणाय दुःखितजने कारुण्यतस् तन्मयः ।  
धर्मस्योत्तमयानदेशितविधेः सत्वेषु तद्गामिषु श्लिष्टाम् अर्थगतिं निरुत्तरगतं पञ्चात्मिकां दर्शयन् ॥ अम्स_१।१ ॥  
अर्थज्ञो ऽर्थविभावनां प्रकुरुते इति क उपदेशम् आरभ्य को ऽलङ्करोतीति । अर्थज्ञः । कम् अलङ्कारम् अलङ्करोति । अर्थविभावनां कुरुते । केन वाचा पदैश् चामलैः । अमलया वाचेति पौरुषया अमलैः पदैर् युक्तैः सहितैर् इति विस्तरः । न हि विना वाचा पदव्यञ्जनैर् अर्थो विभावयितुं सक्यत इति । कस्मै दुःखस्योत्तरणाय दुःखितजने कारुण्यतस् तन्मयः । दुःखितजने यत् कारुण्यं तस्मात् कारुण्यतः । तन्मय इति कारुण्यमयः । कस्यालङ्कारं करोति । धर्मस्योत्तमयानदेशितविधेः । उत्तमयानस्य देशितो विधिर् यस्मिन् धर्मे तस्य धर्मस्य । कस्मिन्न् अलङ्करोति । सत्वेषु तद्गामिषु । निमित्तसप्तम् येषाम् महायानगामिसत्वनिमित्तम् इत्य् अर्थः । कतिविधम् अलङ्कारं करोति । पञ्चविधं । श्लिष्टाम् अर्थगतिं निरुत्तरगतां पञ्चात्मिकां दर्शयन् । (म्स २) श्लिष्टम् इति युक्तां निरुत्तरगताम् इत्य् अनुत्तरज्ञानगतां । ताम् इदानीं पञ्चात्मिकां अर्थगतिं द्वितीयेन श्लोकेन दर्श्यति ।  

घटितम् इव सुवर्णं वारिजं वा विबुद्धं सुकृतम् इव सुभोज्यं भुज्यमानं क्षुधार्तैः ।  
विदित इव सुलेखो रत्नपेटेव मुक्ता विवृत इह स धर्मः प्रीतिमग्र्यां दधाति ॥ अम्स_१।२ ॥  
  
अनेन श्लोकेन पञ्चभिर् दृष्टान्तैः स हि धर्मः पञ्चविधम् अर्थम् अधिकृत्य देशितः साध्यं व्युत्पाद्यं चिन्त्यम् अचिन्त्यं परिनिष्पन्नं चाधिगमार्थं प्रत्यात्मवेदनीयं बोधिपक्षस्वभावं । सो ऽनेन सूत्रालङ्कारेण विवृतः प्रीतिम् अग्रां दधादति । यथाक्रमं घटितसुवर्णादिवत् । यदा स धर्मः प्रकृत्यैव गुणयुक्तः कथं सो ऽलङ्क्रियत इत्य् अस्य चोद्यस्य परिहारार्थं त्र्तीयः श्लोकः ।  
  
यथा बिम्बं भूषाप्रकृतिगुणवद् दर्पणगतं विशिष्टं प्रामोद्यं जनयति नृणां दर्शनवशात् ।  
तथा धर्मः सोक्तप्रकृतिगुणयुक्तो ऽपि सततं विभक्तार्थस् तुष्टिं जनयति विशिष्टाम् इह सताम् ॥ अम्स_१।३ ॥  
  
अनेन किं दर्शयति । यथा बिम्बं भूषाप्रकृतिगुणवद् दर्शणगतं दर्शनवशाद् विशिष्टं प्रामोद्यं जनयत्य् एवं स धर्मः सुभाषितैः प्रज्कृत्यैव गुणयुक्तो ऽपि सततं विभक्तार्थस् तुष्टिं विशिष्टां जनयति । बुद्धिमताम् अतस् तुष्टिविशेषोत्पादनाद् अलङ्कृत इव भवतीति । अतः परं त्रिभिः श्लोकैस् तस्मिन् धर्मे त्रिविधम् उपशंसं दर्शयत्य् आदरोत्पादनार्थं ।  
  
आघ्रायमाणकटुकं स्वादुरसं यथाउषधं तद्वत् ।  
धर्मर्मो द्वयव्यवस्थास्थो व्यञ्जनतो ऽर्थो न च ज्ञेयः ॥ अम्स_१।४ ॥  
राजेव दुराराधो धर्मो ऽयं विपुलगाढगम्भीरः ।  
आराधितश् च तद्वद्वरगुणधनदायको भवति ॥ अम्स_१।५ ॥  
रत्नं जात्यमनर्थंर्घं यथा ऽपरीक्षकजनं न तोषयति ।  
धर्मस् तथायम् अबुधं विपर्ययात् तोषयति तद्वत् ॥ अम्स_१।६ ॥  
  
त्रिविधो ऽशंसः । आवरणप्रहाणहेतुत्वम् औषधोपमत्वेन । स्वयव्यवस्थ इति (म्स ३) व्यञ्जनार्थव्यवस्थः । विभुत्वहेतुत्वम् अभिज्ञादिवैशेषिकगुणाइश्वर्यदानाद् राजोपमत्वेन । आर्यधनोपभोगहेतुत्वं च अनर्थजात्यरत्नोपमत्वेन । परीक्षकजन आर्यजनो वेदितव्यः । नैवेदं महायानं बुद्धवचनं कुतस् तस्यायम् अनुशंसो भविष्यतीत्य् अत्र विप्रतिपन्नस् तस्य बुद्धवचनत्वप्रसाधनार्थं कारणविभाज्यम् आरभ्य श्लोकः ।  
  
आदाव् अव्याकरणात् समप्रवृत्तेर् अगोचरात् सिद्धेः ।  
भावाभावे ऽभावात् प्रतिपक्षत्वाद् रुतान्यत्वात् ॥ अम्स_१।७ ॥  
  
आदाव् अव्याकरणात् यद्य् एतत् सद्धर्मान्तराये पश्चात् केनापि उत्पादितं । कस्माद् आदौ भवता न व्याकृतम् अनागतभयवत् । समप्रवृत्तेः समकालं च श्रावकयानेन महायानस्य प्रवृत्तेर् उपलभ्यते न पश्चाद् इति कथम् अस्याबुद्धवचनत्वं विज्ञायते । अगोचरान् नायम् एवम् उदारो गम्भीरश् च धर्मस् तार्किकाणां गोचरः । तीर्तिकशास्त्रेषु तत्प्रकारानुपलम्भाद् इति । नायम् अन्यैर् भाषितो युज्यते । उच्यमाने ऽपि तदनधिमुक्तेः । सिद्धे अथान्येनाभिसम्बुध्य भाषितः । सिद्धम् अस्य बुद्धवचनत्वं । स एव बुद्धो यो ऽभिसम्बुध्य एवम् भाषते । भावाभावे ऽभावाद् यदि महायानं किञ्चिद् अस्ति तस्य भाव सिद्धिम् इदं बुद्धवचनम् अतो ऽन्यस्य महायानस्याभावात् । अथ नास्ति तस्याभावे श्रावकयानस्याप्य् अभावात् । श्रावकयानं बुधवचनं न महायानम् इति न युज्यते विना बुद्धयानेन बुद्धानाम् अनुत्पादात् । प्रतिपक्षत्वाद् भाव्यमानं च महायानं सर्वनिर्विकल्पज्ञानाश्रयत्वेन क्लेशानां प्रतिपक्षो भवति तस्माद् बुद्धवचनं । रुतान्यत्वात् न चास्य यथारुतम् अर्थस् तस्मान् न यथारुतार्थानुसारेणेदम् अबुद्धवचनं वेदितव्यं । यद् उक्तम् आदाव् अव्याकरणाद् इत्य् अनाभोगाद् एतद् अनागतं भगवता न व्याकृतम् इति कस्यचित् स्याद् अत उपेक्षाया अयोगे श्लोकः ।  
  
प्रत्यक्षचक्षुषो बुद्धाः शासनस्य च रक्षकाः ।  
अध्वन्य् अन्यनावृतज्ञाना उपेक्षातो न युज्यते ॥ अम्स_१।८ ॥  
  
(म्स ४)  
अनेन किं दर्शयति । त्रिभिः कारणैर् अनागतस्य महतः शासनोपद्रवस्योप्केषा न युज्यते । बुद्धानाम् अयत्नतो ज्ञानप्रवृत्तेः प्रत्यक्षचक्षुष्कतया शासनरक्षयाश् च यत्नवत्वात् । अनागतज्ञानसामर्थ्याच् च सर्वकालाव्याहतज्ञानतयेति । यद् उक्तं भावाभावे ऽभावाद् इति । एतद् एव श्रावकयानं महायानम् एतेनैव महाबोधिप्राप्तिर् इति कस्यचित् स्याद् अतः श्रावकयानस्य महायानत्वायोगे श्लोकः ।  
  
वैकल्यतो विरोधाद् अनुपायत्वात् तथाप्य् अनुपदेशात् ।  
न श्रावकयानम् इदं भवति महायानधर्माख्यम् ॥ अम्स_१।९ ॥  
  
वैकल्यात् परार्थोपदेशस्य न हि श्रावकयाने कश्चित् परार्थ उपदिष्टः श्रावकाणाम् आत्मनो निर्विद्विरागविमुक्तिमात्रोपायोपदेशात् । न च स्वार्थ एव परेषूपदिश्यमानः परार्थो भवितुम् अर्हति । विरोधात् स्वार्थे हि परो नियुज्यमानः स्वार्थ एव प्रयुज्यते स आत्मन एव परिनिर्वाणार्थप्रयुक्तो ऽनुत्तरां सम्यक्सम्बोधिम् अभिसम्भोत्स्यत इति विरोधम् एतत् । न च श्रावकयानेनैव चिरकालं बोधौ घटमानो बुद्धो भवितुम् अर्हति । अनुपायत्वात् । अनुपायो हि श्रावकयानं बुद्धत्वस्य न चानुपायेन चिरम् अपि प्रयुज्यमानः प्रार्थितम् अर्थं प्राप्नोति । शृङ्गाद् इव दुग्धं न भस्त्रया । अथान्यथाप्य् अत्रोपदिष्टं यथा बोधिसत्वेन प्रयोक्तव्यं । तथाप्य् अनुपदेशान् न श्रावकयानम् एव महायानं भवितुम् अर्हति । न हि स तादृश उपदेश एतस्मिन्न् उपलभ्यते । विरुद्धम् वा चान्योन्यं श्रावकयानं चेत्य् अन्योन्यविरोधे श्लोकः ।  
  
आशयस्योपदेशस्य प्रयोगस्य विरोधतः ।  
उपस्तम्भस्य कालस्य यत् हीनं हीनम् एव तत् ॥ अम्स_१।१० ॥  
  
कथं विरुद्धं । पञ्चभिर् विरोधैः । आशयोपदेशप्रयोग उपतम्भकालविरोधैः । श्रावकयाने ह्य् आत्मपरिनिर्वाणायैवाशयस् तदर्थम् एवौपदेशस् तदर्थम् एव प्रयोगः परीत्तश् च पुण्यज्ञानसम्भारसङ्गृहीत उपस्तम्भः कालेन चाल्पेन तदर्थप्राप्तिर् यावत् त्रिभिर् अपि जन्मभिः । महायाने तु सर्वं विपर्ययेण । तस्माद् अन्योन्यविरोधाद् यद् यानं हीनं हीनम् एव तत् । न तन् महायानं भवितुम् अर्हति । बुद्धवचनस्येदं लक्षणं यत् सूत्रे ऽवतरति विनये सन्दृश्यते धर्मतां च न विलोमयति । न चैवं महायानं (म्स ५) सर्वधर्मनिःस्वभावत्वोपदेशात् । तस्मान् न बुद्धवचनम् इति कस्यचित् स्याद् अतो लक्षणविरोधे श्लोकः ।  
  
स्वके ऽवतारात् स्वस्यैव विनये दर्शनाद् अपि ।  
औदार्याद् अपि गाम्भीर्याद् अविरुद्धैव धर्मता ॥ अम्स_१।११ ॥  
  
अनेन श्लोकेन किं दर्श्यति । अवतरत्य् एवेदं स्वस्मिन् महायानसूत्रे स्वस्य च श्लेशस्य विनयः सन्दृश्यते । यो महायाने बोधिसत्वानां श्लेश उक्तः । विकल्पश्लेशा हि बोधिसत्वाः । औदार्यगम्भीर्यलक्षणत्वाच् च । न धर्मतां विलोमयत्य् अथैव हि धर्मता महाबोधिप्रापतये तस्मान् नास्ति लक्षणविरोधः । अगोचराद् इत्य् उक्तम् अतस् तर्कगोचरत्वायोगे श्लोकः ।  
  
निश्रितो ऽनियतो ऽव्यापी सांवृतः खेदवान् अपि ।  
बालाश्रयो मतस् तर्कस् तस्यातो विषयो न तत् ॥ अम्स_१।१२ ॥  
  
अदृष्टसत्याश्रेयो हि तर्कः कश्चिद् आगमनिश्रितो भवति । अनियतश् च भवति कालान्तरेणान्यथा प्रत्यवगमात् । अव्यापी च न सर्वज्ञेयविषयः । सांवृतसत्यविषयश् च न पर्मार्थविषयः । खेदवांश् च प्रतिभानपर्यादनात् । महायानस् तु न निश्रितं यावत् अखेदवत् । शतसाहस्रिकाद्यनेकसूत्रोपदेशात् । अतो न तर्कस्य तद्विषयः । अनुपायत्वात् श्रावकयाने न बुद्धत्वं प्राप्तम् इत्य् उक्तम् अथ महायानं कथम् उपायो युक्त इत्य् उपायत्वयोगे श्लोकः ।  
  
औदार्याद् अपि गाम्भीर्यात् परिपाको ऽविकल्पना ।  
देशनाऽतो द्वयस्यास्मिन् स चोपायो निरुत्तरे ॥ अम्स_१।१३ ॥  
  
अनेन श्लोकेन किं दर्शयति । प्रभाव् औदार्यदेशनया सत्वानां परिपाको प्रभाव् अधिमुक्तितो घटनात् । गाम्भीर्यदेशनया अविकल्पना अत एतस्य द्वयस्यास्मिन् महायाने देशना स चोपायो निरुत्तरे ज्ञाने ताभ्यां यथाक्रमं (म्स ६)सत्वानां परिपाचनाद् आत्मनश् च बुद्धधर्मपरिपाकाद् इति । ये पुनर् अस्मात् त्रसन्ति तदर्थम् अस्थानत्रासादीनवे कारणत्वेन श्लोकः ।  
  
तदस्थानत्रासो भवति जगतां दाहकरणो महापुण्यस्कन्धप्रसवकरणाद् दीर्घसमयम् ।  
अगोत्रो ऽसन्मित्रो ऽकृतमतिर् अपूर्वाचितशुभस् त्रसत्य् अस्मिन् धर्मे पतति महतो ऽर्थाद् गत इह ॥ अम्स_१।१४ ॥  
  
त्रासास्थाने त्रासस् तदस्थानत्रासः । दाहकरणो भवत्य् अपायेषु किं कारणं । महतो अपुण्यस्कन्धप्रसवस्य करणात् । कियन्तं कालम् इति दीर्घसमयं । एवं पश्चाद् आदीनवः । येन च कारणेन यावन्तं च कालं तत् सन्दर्शयति । किं पुनः कारणे तु सतीति चतुर्विधं त्रासकारणं दर्शयति । गोत्रं चास्य न भवति सन्मित्रं वा अव्युत्पन्नमतिर् वा भवति महायानधर्मतायां पूर्वं वानुपचितशुभो भवति । पतति महतो ऽर्थादिति महाबोधिसम्भारार्थात् । अप्राप्तपरिहाणितो ऽपरमादीनवं दर्शयति । त्रासकारणम् उक्तम् अत्रासकारणं वक्तव्यम् इत्य् अत्रासकारणत्वे श्लोकः ।  
  
तदन्यान्यान्याभावात् परमगहनत्वाद् अनुगमात् विचित्रस्याख्यानाद् ध्रुवकथनयोगाद् बहुमुखात् ।  
यथाख्यानं नार्थाद् भगवति च भावातिगहनात् न धर्मे ऽस्मिंस् त्रासो भवति विदुषां योनिविचयात् ॥ अम्स_१।१५ ॥  
  
तदन्यान्यान्याभावाद् इति ततो ऽन्यस्य महायानस्थाभावात् । अथ श्रावकयानम् एव महानं स्याद् अन्यस्य श्रावकस्य प्रत्येकबुद्धस्य वाभावः स्यात् । सर्व एव हि बुद्धा भवेयुः । परमगहनत्वाच् च । सर्वज्ञज्ञानमार्गस्यानुगमाच् च तुल्यकालप्रवृत्त्या । विचित्रस्याख्यानाद् । विचित्रश् चात्र सम्भारमार्ग आख्यायते न केवलं शून्यतैव । तस्माद् अभिप्रायिकेनानेन भवितव्यम् इति । ध्रुवकथनयोगाद् बहुमुखाद् अभीक्ष्णं चात्र शून्यता कथ्यते बहिभिश् च पर्यायैस् तेषु तेषु सुत्रान्तेषु तस्माद् भवितव्यम् अत्र महता प्रयोगेन । अन्यथा हि सकृत् प्रतिषेधमात्रकृतम् अभविष्यद् इति । यथाख्यानं नार्थात् न चास्य यथारुतम् अर्थो ऽस्माद् अपि त्रासो न युक्तः । भगवति च भावातिगहनाद् अतिगहनश् च बुद्धानां भावो दुराज्ञेयस् तस्मान् नास्मभिस् तदज्ञानात् त्रसितव्यम् इति । (म्स ७) एवं योनिशः प्रविचयाद् विदुषां त्रासो न भवति । दूरानुप्रविष्टज्ञानगोचरत्वे श्लोकः ।  
  
श्रुतं निश्रित्यादौ प्रभवति मनस्कार इह यो  
मनस्काराज् ज्ञानं प्रभवति च तत्वार्थविषयम् ।  
ततो धर्मप्राप्तिः प्रभवति च तस्मिन् मतिरतो  
यदा प्रत्यात्मं सा कथम् असति तस्मिन् व्यवसितिः ॥ अम्स_१।१६ ॥  
  
श्रुतं निश्रित्यादौ मनस्कारः प्रभवति यो योनिश इत्य् अर्थः । योनिशो मनसिकारात् तत्वार्थविषयं ज्ञानं प्रभवति लोकोत्तरा सम्यग्दृष्टिस् ततस् तत् फलस्य धर्मस्य प्राप्तिस् ततस् तस्मिन् प्राप्ते मतिर् विमुक्तिज्ञानं प्रादुर्भवति । एवं यदा प्रत्यात्मं सा मतिर् भवति । कथम् असति तस्मिन्न् एषा व्यवसितिर् निश्चयो भवति नैवेदं बुद्धवचनम् इति । अत्रासपदस्थानत्वे श्लोकः ।  
  
अहं न बोद्धा न गभीरबोद्धा बुद्धो गभीरं किम् अतर्कगम्यं ।  
कस्माद् गभीरार्थविदां न मोक्ष इत्य् एतद् उत्त्रासपदं न युक्तम् ॥ अम्स_१।१७ ॥  

यदि तावद् अहम् अस्य न बोद्धेत्य् उत्त्रासपदं तन् न युक्तं । अथ बुद्धो ऽपि गम्भीरस्य पदार्थस्य न बोद्धा स किं गभीरं देशयिष्यतीत्य् उत्त्रासपदं तद् अयुक्तं । अथ गम्भीरं कस्माद् अतर्कगम्यं इत्य् उत्त्रासपदं तन् न युक्तं । अथ कस्माद् गभीरार्थविदाम् एवम् मोक्षो न तार्किकाणाम् इत्य् उत्त्रासपदं तन् न युक्तं । अनधिमुक्तित एव तत् सिद्धौ श्लोकः ।  
  
हीनाधिमुक्तः सुनिहीनधातोर् हीनैः सहायैः परिवारितस्य ।  
औदार्यगाम्भीर्यसुदेशिते ऽस्मिन् धर्मे ऽधिमुक्तिर् यदि नास्ति सिद्धम् ॥ अम्स_१।१८ ॥  
  
यस्य हीना चाधिमुक्तिस् ततश् च हीन एव धातुः समुदागत आलयविज्ञानभावना । हीनैर् एव सहायैः समानाधिमुक्तिधातुकैर् यः परिवारितस् तस्यास्मिन्न् औदार्यगाम्भीर्यसुदेशिते महायानधर्मे यद्य् अधिमुक्तिर् नास्ति अत एव सिद्धम् उत्कृष्टम् इदं महायानम् इति । अश्रुतसूत्रान्तप्रतिक्षेपायोगे श्लोकः ।  
  
श्रुतानुसारेण हि बुद्धिमत्तां लब्ध्वा श्रुते यः प्रकरोत्य् अवज्ञां ।  
श्रुते विचित्रे सति चाप्रमेये शिष्टे कुतो निश्चयम् एति मूढः ॥ अम्स_१।१९ ॥  
  
कामं तावद् अधिमुक्तिर् न स्याद् अश्रुतानां तु सूत्रान्तानाम् अविशेषेण प्रतिपक्षो न युक्तिः । (म्स ८) श्रुतानुसारेणैव हि बुद्धिमत्त्वं लब्ध्वा यः श्रुत एवावज्ञां करोति मूढः स सत्य् एवावशिष्टे श्रुते विचित्रे चाप्रमेये च कुतः । कारणान् निश्चयम् एति न तद् बुद्धवचनम् इति । न हि तस्य श्रुताद् अन्यद् बलम् अस्ति तस्माद् अश्रुत्वा प्रतिक्षेपो न युक्तः । यद् अपि च श्रुतं तद् योनिशो मनसि कर्तव्यं नायोनिश इत्य् अयोनिशोमनसिकाराधीनवे श्लोकः ।  
  
यथारुते ऽर्थे परिकल्प्यमाने स्वप्रत्ययो हानिम् उपैति बुद्धेः ।  
स्वाख्याततां च क्षिपति क्षतिं च प्राप्नोति धर्मे प्रतिघावतीव ॥ अम्स_१।२० ॥  
  
स्वप्रत्यय इति स्वयन्दृष्टप्रआमर्षको न विज्ञानाम् अन्तिकाद् अर्थपर्येष्टी । हानिम् उपैति बुद्धेर् इति यथाभूतज्ञानाद् अप्राप्तिपरिहानितः । धर्मस्य च स्वाख्याततां प्रतिक्षिपति तन् निदानं चापुण्यप्रभावात् क्षतिं प्राप्नोति । धर्मे च प्रतिघातम् आवरणं च धर्मव्यवसनसंवर्तनीयं कर्मेत्य् अयम् अत्रादीनवः । अयथावतश् चार्थम् अविजानतो ऽपि प्रतिघातो न युक्त इति प्रतिघातायोगे श्लोकः ।  
  
मनः प्रदोषः प्रकृतिप्रदुष्टो ऽयथारुते चापि ह्य् अयुक्तरूपः ।  
प्राग् एव सन्देहगतस्य धर्मे तस्माद् उपेक्षैव वरं ह्य् अदोषा ॥ अम्स_१।२१ ॥  
  
प्रकृतिप्रदुष्ट इति प्रकृतिसावद्यः । तस्माद् उपेक्षैव वरं । कस्मात् । सा ह्य् अदोषा । प्रतिघातस् तु सदोषः ।  
  
महायानसूत्रालङ्कारे महायानसिद्ध्यधिकारः प्रथमः  

च्हपित्रे इइ  
द्वितीयो ऽधिकारः  
  
शरणगमनविशेषसङ्ग्रहश्लोकः  
  
रत्नानि यो हि शरणप्रगतो ऽत्र याने ज्ञेयः स एव परमः शरणणगतानाम् ।  
सर्वत्रगाभ्युपगमाधिगमाभिभूतिभेदैश् चतुर्विधमयार्थविशेषणेन ॥ अम्स_२।१ ॥  
  
स एव परमः शरणं गतानाम् इति । केन कारणेन । चतुर्विधस्वभावार्थविशेषणेन । चतुर्विधो ऽर्थः सर्वत्रगाभ्युपगमाधिगमाभिभूतिभेदतो वेदितव्यः । (म्स ९) सर्वत्रगार्थः । अभिभवार्थः । ते पुनर् उत्तरत्र निर्देक्ष्यन्ते । तथाप्य् अत्र शरणप्रगतानां बहुदुष्करकार्यत्वात् केचिन् नोत्सहन्ते श्लोकः ।  
  
यस्माद् आदौ दुष्कर एष व्यवसायो दुःसाधो ऽसौ नैकसहस्रैर् अपि कल्पैः ।  
सिद्धो यस्मात् सत्वहिताधानमहार्थस् तस्माद् अग्रे यान इहाग्रशरणार्थः ॥ अम्स_२।२ ॥  
  
एतेन तस्य शरणगमनव्यवसायस्य प्रणिधानप्रतिपत्तिविशेषाभ्यां यशोहेतुत्वं दर्शयति । फलप्राप्तिविशेषेण महार्थत्वं । पुर्वाधिकृते सर्वत्रगार्थे श्लोकः ।  
  
सर्वान् सत्वांस् तारयितुं यः प्रतिपन्नो यनो ज्ञाने सर्वगते कौशल्ययुक्तः ।  
यो निर्वाणे संसरणे ऽप्य् एकरसो ऽसौ संसृतिशान्त्येकरसो ऽसौ ज्ञेयो धीमान् एष हि सर्वत्रग एवम् ॥ अम्स_२।३ ॥  
  
एतेन चतुर्विधं सर्वत्रगार्थं ॥।  
॥। असाङ्केतिकं धर्मता  
प्रातिलम्भिकं चेति प्रभेदलक्षणा प्रवृत्तिर् औदारिकसूक्ष्मप्रभेदेन । शरणप्रतिपत्तिविशेषणे श्लोकः ।  
  
शरणगतिम् इमां गतो महार्थां गुणगणवृद्धिम् उपैति सो ऽप्रमेयाम् ।  
स्फुरति जगद् इदं कृपाशयेन प्रथयति चाप्रतिमं महार्थधर्मम् ॥ अम्स_२।४ ॥  
  
अत्र शरणगमनस्थां महार्थां स्वपरार्थप्रतिपत्तिभ्यां दर्शयति । स्वार्थप्रतिपत्तिः (म्स १०) पुनर् बहुप्रकारा ऽप्रमेयगुणवृद्धा । अप्रमेयत्वं तर्कसङ्ख्या कालाप्रमेयतया वेदितव्यं । न हि सा गुणवृद्धिस् तर्केण प्रमेया न सङ्ख्या न कालेनात्यन्तिकत्वात् । परार्थप्रतिपत्तिर् आशयतश् च करुणा स्फुरणेन प्रयोगतश् च महायानधर्मप्रथनेन । महायानं हि महार्यदृशां धर्मः ।  
  
महायानसूत्रालङ्कारे शरणगमनाधिकारो द्वितीयः  

च्हपित्रे इइइ  
तृतीयो ऽधिकारः  
  
गोत्रप्रभेदसङ्ग्रहश्लोकः  
  
सत्वाग्रत्वं स्वभावश् च लिङ्गं गोत्रप्रभेदता ।  
आदीनवो ऽनुशंसश् च द्विधाउपम्यं चतुर्विधा ॥ अम्स_३।१ ॥  
  
अनेन गोत्रस्यास्तित्वम् अग्रत्वं स्वभावो लिङ्गं प्रभेद आदीनवो ऽनुशंसो द्विधाउपम्यं चेत्य् एष प्रभेदः सङ्गृहीतः । एते च प्रभेदाः प्रत्येकं चतुर्विधाः । अनेन गोत्रास्तित्वविभागे श्लोकः ।  
  
धातूनाम् अधिमुक्तेश् च प्रतिपत्तेश् च भेदतः ।  
फलभेदोपलब्धेश् च गोत्रास्तित्वं निरूप्यते ॥ अम्स_३।२ ॥  
  
नानाधातुकत्वानाम् अपरिमाणो धातुप्रभेदो यथोक्तम् अक्षराशिसूत्रे । तस्माद् एवं जातीयको ऽपि धातुभेदः प्रत्येतव्य इति । अस्ति यानत्रये गोत्रभेदः । अधिमुक्तिभेदो ऽपि सत्वानाम् उपलभ्यते प्रथमत एव कस्यचित् क्वचिद् एव यादे ऽधिमुक्तिर् भवति सो ऽन्तरेण गोत्रभेदं न स्यात् । उत्पादितायाम् अपि च प्रत्ययवशेनाधिमुक्तौ प्रतिपत्तिभेद उपलभ्यते कश्चिन् निर्वोहा भवति कश्चिन् नेति सो ऽन्तरेण गोत्रप्रभेदं न स्यात् । फलभेदश् चोपलभ्यते हीनमध्यविशिष्टा बोधयः (म्स ११) सो ऽन्तरेण गोत्रभेदं न स्यात् बीजानुरूपत्वात् फलस्य । अग्रत्वविभागे श्लोकः ।  
  
उदग्रत्वे ऽथ सर्वत्वे महार्थत्वे ऽक्षयाय च ।  
शुभस्य तन्निमित्तत्वात् गोत्राग्रत्वं विधीयते ॥ अम्स_३।३ ॥  
  
अत्र गोत्रस्य चतुर्विधेन निमित्तत्वेनाग्रत्वं दर्शयति । तद् धि गोत्रं कुशलमुलानाम् उदग्रत्वे निमित्तं सर्वत्वे महार्थत्वे अक्षयत्वे च । न हि श्रावकाणां तथोदग्राणि न च सर्वाणि सन्ति बलवैशारद्याद्यभावात् । न च महार्थान्यपरार्थत्वात् । न चाक्षयाण्य् अनुपधिशेषनिर्वाणावसानत्वात् । लक्षणविभागे श्लोकः ।  
  
प्रकृत्या परिपुष्टं च आश्रयश् चाश्रितं च तत् ।  
सदसच् चैव विज्ञेयं गुणोत्तारणतार्थतः ॥ अम्स_३।४ ॥  
  
एतेन चतुर्विधं गोत्रं दर्शयति । प्रकृतिस्थं समुदानीतम् आश्रयस्वभावम् आश्रितस्वभावं च तद् एव यथाक्रमं । तत्पुनर्हेतुभावेन सत् फलभावेनासत् । गुणोत्तारणार्थन गोत्रं वेदितव्यं गुणा उत्तरन्त्य् अस्माद् उद्धवन्तीति कृत्वा । लिङ्गविभागे श्लोकः ।  
  
कारुण्यम् अधिमुक्तिश् च क्षान्तिश् चादिप्रयोगतः ।  
समाचारः सुभस्यापि गोत्रे लिङ्गं निरुप्यते ॥ अम्स_३।५ ॥  
  
चतुर्विधं लिङ्गं बोधिसत्वगोत्रे । आदिप्रयोगत एव कारुण्यं सत्वेषु । अधिमुक्तिर् महायानधर्मे । क्षान्तिर्दुष्करचर्यायां सहिष्णुतार्थेन । समाचारश् च पारमितामयस्य कुशलस्येति । प्रभेदविभागे श्लोकः ।  
  
नियतानियतं गोत्रम् अहार्यं हार्यम् एव च ।  
प्रत्ययैर् गोत्रभेदो ऽयं समासेन चतुर्विधः ॥ अम्स_३।६ ॥  
  
समासेन चतुर्विधं गोत्रं नियतानियतं तदेव यथाक्रमं प्रत्ययैरहार्यं हार्यं चेति । आदीनवविभागे श्लोकः ।  
  
क्लेशाभ्यासः कुमित्रत्वं विधातः परतन्त्रता ।  
गोत्रस्यादीनवो ज्ञेयः समासेन चतुर्विधः ॥ अम्स_३।७ ॥  
  
बोधिसत्वगोत्रे समासेन चतुर्विध आदीनवः येन गोत्रस्थो ऽगुणेषु प्रवर्तते । (म्स १२) क्लेशबाहुल्यं । अकल्याणमित्रता । उपकरणविधातः । पारतन्त्र्यं च । अनुशंसविभागे श्लोकः ।  
  
चिराद् अपायगमनम् आशुमोक्षश् च तत्र च ।  
तनुदुःखोपसंवित्तिः सोद्वेगा सत्वपाचना ॥ अम्स_३।८ ॥  
  
चतुर्विधो बोधिसत्वस्य गोत्रे ऽनुशंसः । चिरेणापायान् गच्छति । क्षिप्रं च तेभ्यो मुच्यते । मृदुकं च दुःखं तेषूपपन्नः प्रतिसंवेदयते । संविग्नचेतास् तदुपपन्नांश् च सत्वान् करुणयमानः परिपाचयति । महासुवर्णगोत्राउपम्ये श्लोकः ।  
  
चोम्परैसोन् अवेच् उने ग्रन्दे ड़मिल्ले द्ऽओर्, एन् उन् वेर्स्।  
  
सुवर्णगोत्रवत् ज्ञेयम् अमेयशुभताश्रयः ।  
ज्ञाननिर्मलतायोगप्रभावाणां च निश्रयः ॥ अम्स_३।९ ॥  
  
महासुवर्णगोत्रं हि चतुर्विधस्य सुवर्णस्याश्रयो भवति । प्रभूतस्य प्रभास्वरस्य निर्मलस्य कर्मण्यस्य च । तत्साधर्म्येण बोधिसत्वगोत्रम् अप्रमेयकुशलमूलाश्रयः । ज्ञानाश्रयः । क्लेशनैर्मल्यप्राप्त्याश्रयः । अभिज्ञादिप्रभावाश्रयश् च । तस्मान् महासुवर्णगोत्रोपं वेदितव्यं । महारत्नगोत्राउपम्ये श्लोकः ।  
  
सुरत्नगोत्रवत् ज्ञेयं महाबोधिनिमित्ततः ।  
महाज्ञानसमाध्यार्यमहासत्वार्थनिश्रयात् ॥ अम्स_३।१० ॥  
  
महारत्नगोत्रं हि चतुर्विधरत्नाश्रयो भवति । जात्यस्य वर्णसम्पन्नस्य संस्थानसम्पन्नस्य प्रमाणसम्पन्नस्य च । तदुपमं बोधिसत्वगोत्रं वेदितव्यं महाबोधिनिमित्तत्वात् महाज्ञाननिमित्तत्वाद् आर्यसमाधिनिमित्तत्वात् चित्तस्य हि संस्थितिः समाधिः महासत्वपरिपाकनिमित्तत्वाच् च बहुसत्वपरिपाचनात् । अगोत्रन्नस्थविभागे श्लोकः ।  
  
ऐकान्तिको दुश्चरिते ऽस्ति कश्चित् कश्चित् समुद्घातितशुक्लधर्मा ।  
अमोक्षभागीयशुभो ऽस्ति कश्चिन् निहीनशुक्लो ऽस्त्य् अपि हेतुहीनः ॥ अम्स_३।११ ॥  
  
अपरिनिर्वाणधर्मक एतस्मिन्न् अगोत्रस्थो ऽभिप्रेतः । स च समादतो द्विविधः । तत्कालापरिनिर्वाणधर्मा अत्यन्तं च । तत्कालापरिनिर्वाणधर्मा चतुर्विधः । दुश्चरितैकान्तिकः समुच्छिन्नकुश्लमूलः । हीनकुशलमूलश् चापरिपूर्णसम्भारः । (म्स १३) अत्यन्तापरिनिर्वाणधर्मा तु हेतुहीनो यस्य परिनिर्वाणगोत्रम् एव नास्ति । प्रकृतिपरिपुष्टगोत्रमाहात्म्ये श्लोकः ।  
  
गाम्भीर्याउदार्यवादे परहितकरणायोदिते दीर्घधर्मे अज्ञात्वैवाधिमुक्तिर् भवति सुविपुला सम्प्रपत्तिक्षमा च ।  
सम्पत्तिश् चावसाने द्वयगतपरमा यद् भवत्य् एव तेषां तज्ज्ञेयं बोधिसत्वप्रकृतिगुणवतस् तत्प्रपुष्टाच् च गोत्रात् ॥ अम्स_३।१२ ॥  
  
यद्गाभीर्याउदार्यवादिनि परहितक्रियार्थमुक्ते विस्तीर्णे महायानधर्मे गाम्भीर्याउदार्यार्थम् अज्ञात्वैवाधिमुक्तिर् विपुला भवति । प्रतिपत्तौ चोत्साहः । सम्पत्तिश् चावसाने महाबोधिर्द्वयगतायाः सम्पत्तेः परमा तत्प्रकृत्या गुणवतः परिपुष्टस्य च बोधिसत्वगोत्रस्य माहात्म्यं वेदितव्यं । द्वयगता इति द्वये लौकिकाः श्रावकाश् च । परमेति विशिष्टा । फलतो गोत्रविशेषणे श्लोकः ।  
  
सुविपुलगुणबोधिवृक्षवृद्ध्यै धनसुखदुःखशमोपलब्धये च ।  
स्वपरहितसुखक्रियाफलत्वाद् भवति समुदग्रसमूलम् उदग्रगोत्रम् एतत् ॥ अम्स_३।१३ ॥  
  
स्वपरहितफलस्य बोधिवृक्षस्य प्रशस्तमूलत्वम् अनेन बोधिसत्वगोत्रं सन्दर्शितं ।  
  
महायानसूत्रालङ्कारे गोत्राधिकारस् तृतीयः  

च्हपित्रे इव्  
चतुर्थो ऽधिकारः  
  
चित्तोत्पादलक्षणे श्लोकः ।  
  
महोत्साहा महारम्भा महार्थाथ महोदया ।  
चेतना बोधिसत्वानां द्वयार्था चित्तसम्भवः ॥ अम्स_४।१ ॥  
  
महोत्साहा सन्नाहवीर्येण गम्भीरदुष्करदीर्घकालप्रतिक्षेपोत्सहनात् । महारम्भा यथासन्नाहप्रयोगवीर्येण । महार्था आत्मपरहिताधिकारात् । महोदयामहाबोधिसत्वसमुदागमत्वात् । (म्स १४) सो ऽयं त्रिविधो गुणाः परिदीपितः पुरुषकारगुणो द्वाभ्यां पदाभ्याम् अर्थक्रियागुणः फलपरिग्रहगुणश् च द्वाभ्यां । द्वयार्था महाबोधिसत्वार्थक्रियालम्बनत्वात् । इति त्रिगुणा द्वयालम्बना च चेतना चित्तोत्पाद इत्य् उच्यते । चित्तोत्पादभेदे श्लोकः ।  
  
चित्तोत्पादो ऽधिमोक्षो ऽसौ शुद्धाध्याशयिको ऽपरः ।  
वैपाक्यो भूमिषु मतस् तथावरणवर्जितः ॥ अम्स_४।२ ॥  
  
चतुर्विधो बोधिसत्वानां चित्तोत्पादः । आधिमोक्षिको ऽधिमुक्तिचर्याभूमौ । शुद्धाध्याशयिकः सप्तसु भूमिषु । वैपाकिको ऽष्टम्यादिषु । अनावरणको बुद्धभूमौ । चित्तोत्पादविनिश्चये चत्वारः श्लोकाः ।  
  
करुणामूल इष्टो ऽसौ सदासत्वहिताशयः ।  
धर्माधिमोक्षस् तज्ज्ञानपर्येष्ट्यालम्बनस् तथा ॥ अम्स_४।३ ॥  
उत्तरच्छन्दयानो ऽसौ प्रतिष्ठाशीलसंवृतिः ।  
उत्थापना विपक्षस्य परिपन्थो ऽधिवासना ॥ अम्स_४।४ ॥  
शुभवृद्ध्यनुशंसो ऽभौ पुण्यज्ञानमयः स हि ।  
सदा पारमितायोगनिर्याणश् च स कथ्यते ॥ अम्स_४।५ ॥  
भूमिपर्यवसानो ऽसौ प्रतिस्वं तत्प्रयोगतः ।  
विज्ञेयो बोधिसत्वानां चित्तोत्पादविनिश्चयः ॥ अम्स_४।६ ॥  
  
तथायं विनिश्चयः । किम्मूल एष चतुर्विधो बोधिसत्वानां चित्तोत्पादः किमाशयः किमधिमोक्षः किमालम्बनः किंयानः किम्प्रतिष्ठः किमादीनवः किमनुशंसः किन्निर्याणः किम्पर्यवसान इति । आह । करुणामूलः । सदासत्वहिताशयः । महायानधर्माधिमोक्षः । तज्ज्ञानपर्येष्ट्याकारेण तज्ज्ञानालम्बनात् । उत्तरोत्तरच्छन्दयानः। । बोधिसत्वशीलसंवरप्रतिष्ठः । परिपन्थ आदीनवः । कः पुनस् तत्परिपन्थो । विपक्षस्यान्ययानचित्तस्योत्थापना ऽधिवासना वा । पुण्यज्ञानमयकुशलधर्मवृद्ध्यनुशंसः । सदा पारमिताभ्यासनिर्याणः । भूमिपर्यवसानश् च प्रतिस्वं भूमिप्रयोगात् । यस्यां भूमौ यः प्रयुक्तस् तस्य तद्भूमिपर्यवसानः । समादानसाङ्केतिकचित्तौत्पादे श्लोकः ।  
  
मित्रबलाद् हेतुबलान् मूलबलाच् छ्रुतबलाच् छुभाभ्यासात् ।  
अदृढदृढोदय उक्तश् चित्तोत्पादः पराख्यानात् ॥ अम्स_४।७ ॥  
  
(म्स १५)  
यो हि पराख्यानाच् चित्तोत्पादः परविज्ञापनात् स उच्यते समादानसाङ्केतिकः । स पुनर् मित्रबलाद् वा भवति कल्याणमित्रानुरोधात् । हेतुबलाद् वा गोत्रसामर्थ्यात् । कुल्शलमूलबलाद् वातीतपुष्टितः । छ्रुतबलाद् वा तत्र तत्र धर्मपर्याये भाष्यमाणे बहूनां बोधिचित्तोत्पादात् । शुभाभ्यासाद् वा दृष्ट इव धर्मे सततश्रवणोद्ग्रहणधारणादिभिः । स पुनर् मित्रबलाद् अदृढोदयो वेदितव्यः । हेत्वादिबलाद् दृढोदयः पारमार्थिकचित्तोत्पादे सप्त श्लोकाः ।  
  
सूपासितसम्बुद्धे सुसम्भृतज्ञानपुण्यसम्भारे ।  
धर्मेषु निर्विकल्पज्ञानप्रसवात् परमतास्य ॥ अम्स_४।८ ॥  
धर्मेषु च सत्वेषु च तत्कृत्येषूत्तमे च बुद्धत्वे ।  
समचित्तोपात्तोपलम्भात् प्रामोद्यविशिष्टता तस्य ॥ अम्स_४।९ ॥  
जन्माउदार्यं तस्मिन्न् उत्साहः शुद्धिर् आशयस्यापि ।  
कौशल्यं परिशिष्टे निर्याणं चैव विज्ञेयम् ॥ अम्स_४।१० ॥  
धर्माधिमुक्तिबीजात् पारमिताश्रेष्ठमातृतो जातः ।  
ध्यानमये सुखगर्भे करुणा संवर्धिका धात्री ॥ अम्स_४।११ ॥  
औदार्यं विज्ञेयं प्रणिधानमहादशाभिनिर्हारात् ।  
उत्साहो बोद्धव्यो दुष्करदीर्घाधिकाखेदात् ॥ अम्स_४।१२ ॥  
आसन्नबोधिबोधात् तदुपायज्ञानलाभतश् चापि ।  
आशयशुद्धिर् ज्ञेया कौशल्यं त्व् अन्यभूमिगतम् ॥ अम्स_४।१३ ॥  
निर्याणं विज्ञेयं यथाव्यवस्थानमनसिकारेण ।  
तत्कल्पनताज्ञानाद् अविकल्पनया च तस्यैव ॥ अम्स_४।१४ ॥  
  
प्रथमेन श्लोकेनोपदेशप्रतिपत्त्यधिगमविशेषैः पारमार्थिकत्वं चित्तोत्पादस्य दर्शयति । स च पारमार्थिकश् चित्तोत्पादः प्रमुदितायां भूमाव् इति । प्रामोद्यविशिष्टायास् तत्र कारणं दर्शयति । तत्र धर्मेषु समचित्तता धर्मनैरात्म्यप्रतिबोधात् । सत्वेषु समचित्तता आत्मपरमतोपगमात् । सत्वकृत्येषु समचित्तता आत्मन इव तेषां दुःखक्षयाकाङ्क्षणात् । बुद्धत्वे समचित्तता तद्धर्मधातोर् आत्मन्य् अभेदप्रतिबोधात् । तस्मिन्न् एव च पारमार्थिकचोत्तोत्पादे षडर्था वेदितव्याः । जन्म औदार्यम् उत्साह आशयशुद्धिः परिशिष्टकौशल्यं निर्याणं च । तत्र जन्म मातृगर्भधात्रीविशेषाद् वेदितव्यं । औदार्यं दशमहाप्रणिधानाभिनिर्हारात् । उत्साहो दीर्घकालिकदुष्कराखेदात् । आशयशुद्धिर् आसन्नबोधिज्ञानात् तदुपायज्ञानलाभाच् च । (म्स १६) परिशिष्टकौशल्यन् अन्यसु भूमिषु कौशल्यं । निर्याणं यथाव्यवस्थानभूमिमनसिकारेण । कथं मनसिकारेण तस्य भूमिव्यवस्थानस्य कल्पनाज्ञानात् कल्पनामात्रम् एतद् इति । तस्यैव च कल्पनाज्ञानस्याविकल्पनात् । औपम्यमाहात्म्ये षड् श्लोकाः ।  
  
पृथिवीसम उत्पादः कल्याणसुवर्णसन्निभश् चान्यः ।  
शुक्लनवचन्द्रसदृशो वह्निप्रख्यो ऽपरोच्छ्रायः ज्ञेयः ॥ अम्स_४।१५ ॥  
भूयो महानिधानवदन्यो रत्नाकरो यथैवान्यः ।  
सागरसदृशो ज्ञेयो वज्रप्रख्यो ऽचलेन्द्रनिभः ॥ अम्स_४।१६ ॥  
भैषज्यराजसदृशो महासुहृत्सन्निभो ऽपरो ज्ञेयः ।  
चिन्तामणिप्रकाशो दिनकरसदृशो ऽपरो ज्ञेयः ॥ अम्स_४।१७ ॥  
गन्धर्वमधुरघोषवदन्यो राजोपमो ऽपरो ज्ञेयः ।  
कोष्ठागारप्रख्यो महापथसमस् यथैवान्यः ॥ अम्स_४।१८ ॥  
यानसमो विज्ञेयो गन्धर्वसमश् च वेतसगचेतसःप्रभवः ।  
आनन्दशब्दसदृशो महानदीश्रोतसदृशश् च ॥ अम्स_४।१९ ॥  
मेघसदृशश् च कथितश् चित्तोत्पादो जिनात्मजानां हि ।  
तस्मात् तथा गुणाढ्यं चित्तं मुदितैः समुत्पाद्यम् ॥ अम्स_४।२० ॥  
  
प्रथमचित्तोत्पादो बोधिसत्वाणां पृथिवीसमः सर्वबुद्धधर्मतत्सम्भारप्रसवस्य प्रतिष्ठाभूतत्वात् । आशयसहगतश् च चित्तोत्पादः कल्याणसुवर्णसदृशो हितसुखाध्याशयस्य विकाराभजनात् । प्रयोगसहगतः शुक्लपक्षनवचन्द्रोपमः कुशलधर्मवृद्धिगमनात् । अध्याशयसहगतो वह्निसदृश इन्धनाकरविशेषेणेवाग्निस् तस्योत्तरोत्तरविशेषाधिगमनात् । विशेषाधिगमाशयो ह्य् अध्याशयः । दानपारमितासहगतो महानिधानोपम आमिषसम्भोगेनाप्रमेयसत्वसन्तर्पणाद् अक्षयत्वाच् च । शीलपरमितासहगतो रत्नाकरोपमः सर्वगुणरत्नानां ततः प्रसवात् । क्षान्तिपारमितासहगतः सागरोपमः सरवानिष्टोपरिपातैर् अक्षोभ्यत्वात् । वीर्यपारमितासहगतो वज्रोपमो दृढत्वाद् अभेद्यतया । ध्यानपारमितासहगतः पर्वतराजोपमो निष्कम्पत्वाद् अविक्षेपतः । प्रज्ञापारमितासहगतो भैषज्यराजोपमः सर्वक्लेशज्ञेयावरणव्याधिप्रशमनात् । अप्रमाणसहगतो महासुहृत्सन्निभः सर्वावस्थं सत्वानुपेक्षकत्वात् । अभिज्ञासहगतश् चिन्तामणिसदृशो यथाधिमोक्षं तत्फलसमृद्धेः । सङ्ग्रहवस्तुसहगतो दिनकरसदृशो विनेयसस्यपरिपाचनात् । प्रतिसंवित्सहगतो गन्धर्वमधुरघोषोपमो विनेयावर्जकधर्मदेशकत्वात् । प्रतिशरणसहगतो महाराजोपमो ऽविप्रणाशहेतुत्वात् । पुण्यज्ञानसम्भारसहगतः कोष्ठागारोपमो बहुपुण्यज्ञानसम्भारकोषस्थानत्वात् । बोधिपक्षसहगतो महाराजपथोपमः सर्वार्यपुद्गलयातानुयातत्वात् । (म्स १७) शमथविपश्यनासहगतो यानोपमः सुखवहनात् । धारणाप्रतिभानसहगतो गन्धर्वौपमः उदकधारणाक्षयोद्भेदसाधर्म्येण श्रुतश्रुतधर्मार्थधारणोद्भेदतः । धर्मोद्दानसहगत आनन्दशब्दसदृशो मोक्षकामानां विनेयानां प्रियश्रवणात् । एकायनमार्गसहगतो नदीश्रोतसमः स्वरसवाहित्वात् । अनुत्पत्तिकधर्मक्षान्तिलाभे एकायनत्वं तद्भूमिगतानां बोधिसत्वानाम् अभिन्नकार्यक्रियात्वात् । उपायकौशल्यसहगतो मेघोपमः सर्वसत्वार्थक्रियातदधीनत्वात् तुषितभवनवासादिसन्दर्शनतः । यथा मेघात् सर्वभाजनलोकसम्पत्तयः । एष च द्वाविंशत्युपमश् चित्तोत्पाद आर्याक्षयमतिसूत्रे ऽक्षगतानुसारेणानुगन्तव्यः । चित्तानुत्पादपरिभाषायां श्लोकः ।  
  
परार्थचित्तात् तदुपायलाभतो महाभिसन्ध्यर्थसुतत्वदर्शनात् ।  
महार्हचित्तोदयवर्जिता जनाः शमं गमिष्यन्ति विहाय तत् सुखम् ॥ अम्स_४।२१ ॥  
  
तेन चित्तोत्पादेन वर्जिताः सत्वाश् चतुर्विधं सुखं न लभन्ते यद् बोधिसत्वानां परार्थचिन्तनात् सुखं । यच् च परार्थोपायलाभात् । यच् च महाभिसन्ध्यर्थसन्दर्शनात् गम्भीरमहायानस्वताभिप्रायिकार्थविबोधतः । यच् च परमत्वस्य धर्मनैरात्म्यस्य सन्दर्शनात् सुखं । चित्तोत्पादप्रशंसायां दुर्गतिपरिखेदनिर्भयताम् उपादाय श्लोकः ।  
  
सहोदयाच् चित्तवरस्य धीमतः सुसंवृतं चित्तम् अनन्तदुष्कृतात् ।  
सुखेन दुःखेन च मोदते सदा शुभी कृपालुश् च विवर्धनद्वयम् ॥ अम्स_४।२२ ॥  

तस्य चित्तवरस्य सहोदयात् बोधिसत्वस्य सुसंवृतं चित्तं भवत्य् अनन्तसत्वाधिष्ठानाद् (म्स १८) दुष्कृताद् अतो ऽस्य दुर्गतितो भयं न भवति । स च द्वयं वर्धयन् शुभं च कर्म कृपा च नित्यं च शुभी भवति कृपालुश् च तेन च सदा मोदते । सुखेनापि शुभित्वात् । दुःखेनापि परार्थक्रियानिमित्तेन कृपालुत्वात् । अतो ऽस्य बहुकर्तव्यतापरिखेदादपि भयं न भवति । अकरणसंवरलाभे श्लोकः ।  
  
यद् आनपेक्षः स्वशरीरजीविते परार्थम् अभ्येति परं परिश्रमम् ।  
परोघातेन तथाविधः कथं स दुष्कृते कर्मणि सम्प्रवत्स्यति ॥ अम्स_४।२३ ॥  
  
अस्य पिण्डार्थो यस्य पर एव प्रियतरो नात्मा परार्थं स्वशरीरजीविते आनपेक्षत्वात् अभ्येति परं परिश्रमम् । स कथम् आत्मार्थं परोघातेन दुष्कृते कर्मणि प्रवत्स्यतीति । चित्ताव्यावृत्तौ श्लोकौ ।  
  
मायोपमान् वीक्ष्य स सर्वधर्मान् उद्यानयात्राम् इव चोपपत्तीः ।  
क्लेशाच् च दुःखाच् च बिभेति नासौ सम्पत्तिकाले ऽथ विपत्तिकाले ॥ अम्स_४।२४ ॥  
स्वका गुणाः सत्वहिताच् च मोदः सञ्चिन्त्यजन्म र्द्धिविकुर्वितं च ।  
विभूषणं भोजनम् अग्रभूमिः क्रीडारतिर् नित्यकृपात्मकानाम् ॥ अम्स_४।२५ ॥  
  
मायोपमसर्वधर्मलक्षणात् स बोधिसत्वः सम्पत्तिकाले क्लेशेभ्यो न बिभेति । उद्यानयात्रोपमोपपत्तीलक्षणात् विपत्तिकाले दुःकान् न बिभेति । तस्य कुतो भयाद् बोधिचित्तं व्यावर्तिष्यते । अपि च स्वगुणा मण्डनं बोधिसत्वानां । परहितात् प्रीतिर् भोजनं । सञ्चिन्त्योपपत्तिर् उद्यानभूमिः । ऋद्धिविकुर्वितं क्रीडारतिर् बोधिसत्वानाम् एवास्ति । नाबोधिसत्वानां ।  
  
परार्थम् उद्योगवतः कृपात्मनो ह्य् अवीचिर् अप्य् एति यतो ऽस्य रम्यताम् ।  
कुतः पुनस् त्रस्यति तादृशो भवन् पराश्रयैर् दुःखसमुद्भवैर् भवे ॥ अम्स_४।२६ ॥  
  
अपि च यस्य परार्थम् उद्योगवतः करुणात्मत्वाद् अवीचिर् अप्य् रम्यः स कथं परार्थनिमित्तैर् दुःखोत्पादैर् भवे पुनस् त्रासम् आपत्स्यते यतो ऽस्य दुःखत्रासः स्याच् चित्तस्य व्यावृत्तिर् भवति । सत्वोपेक्षाप्रतिषेधे श्लोकः ।  
  
महाकृपाचार्यसदोषितात्मनः परस्य दुःखैर् उपतप्तचेतसः ।  
परस्य कृत्ये समुपस्थिते पुनः परैः समादापनतो ऽतिलज्जना ॥ अम्स_४।२७ ॥  
  
(म्स १९)  
यस्य महाकरुणाचार्येण नित्योषितो आत्मा परदुःखैश् च दुःखितं चेतस् तस्योत्पन्ने परार्थं करणीये यदि परैः समादापना कर्तव्या भवति अतिलज्जना । कौसीद्यपरिभाषायां श्लोकः ।  
  
शिरसि विनिहितोच्चसत्वभारः शिथिलगतिर् न हि शोभते ऽग्रसत्वः ।  
स्वपरविविधबन्धनातिबद्धः शतगुणम् उत्सहम् अर्हति प्रकर्तुम् ॥ अम्स_४।२८ ॥  
  
शिरसि महान्तं सत्वभारं विनिधाय बोधिसत्वः शिथिलं पराक्रममाणो न शोभते शतगुणं हि स वीर्यं कर्तुम् अर्हति श्रावकवीर्यात् तथा हि स्वपरवविधैर् विविधैर् अत्यर्थं बद्धः क्लेशकर्मजन्मस्वभावैः ।  
  
महायानसूत्रालङ्कारे चित्तोपादाधिकारश् चतुर्थः  

च्हपित्रे व्  
पञ्चमो ऽधिकारः  
  
प्रतिपत्तिलक्षणे श्लोकः ।  
  
महाश्रयारम्भफलोदयात्मिका जिनात्मजानां प्रतिपत्तिर् इष्यते ।  
सदा महादानमहाधिवासना महार्थसम्पादनकृत्यकारिका ॥ अम्स_५।१ ॥  
  
तत्र महाश्रयचित्तोत्पादाश्रयत्वात् । महारम्भास्वपरार्थारम्भात् । महाफलोदया महाबोधिफलत्वात् । अत एव यथाक्रमं महादाना सर्वसत्वोपादानात् । महाधिवासना सर्वदुःखाधिवासनात् । महार्थसम्पादनकृत्यकारिका विपुलसत्वार्थसम्पादनात् । स्वपरार्थनिर्विशेषत्वे श्लोकः ।  
  
परत्रलब्ध्वात्मसमानचित्ततां स्वतो ऽधि वा श्रेष्ठतरेष्टतां परे ।  
तथात्मनो ऽन्यार्थविशिष्टसञ्ज्ञिनः स्वकार्थता का कतमा परार्थता ॥ अम्स_५।२ ॥  
  
परत्रात्मसमानचित्ततां लब्ध्वा ऽधिमुक्तितो वा साङ्केतिकचित्तोत्पादलाभे ज्ञानतो वा पारमार्थिकचित्तोत्पादलाभे । आत्मतो वा पुनः परत्र विशिष्टतराम् इष्टतां लब्ध्वा तेनैव च कारणेनात्मनः परार्थे विशिष्टसञ्ज्ञिनो बोधिसत्वस्य (म्स २०) कः स्वार्थः परार्थो वा । निर्विशेषं हि तस्योभयमित्यर्थः । परार्थविशेषणे श्लोकः ।  
  
परत्र लोको न तथातिनिर्दयः प्रवर्तते तापनकर्मणा रिपौ ।  
यथा परार्थं भृशदुःखतापने कृपात्मकः स्वात्मनि सम्प्रवर्तते ॥ अम्स_५।३ ॥  
  
यथा स्वात्मनः परार्थो विशिष्यते तत् साधयति परार्थम् आत्मनो ऽत्यर्थं सन्तापनात् । परार्थप्रत्तिपत्तिविभागे द्वौ श्लोकौ ।  
  
निकृष्टमध्योत्त्तमधर्मतास्थिते सुदेशनावर्जनता ऽवतारणा ।  
विनीतिर् अर्थे परिपाचना शुभे तथाववादस्थितिबुद्धिमुक्तयः ॥ अम्स_५।४ ॥  
गुणैर् विशिष्टैः समुदागमस् तथा कुलोदयो व्याकरणाभिषिक्तता ।  
तथागतज्ञानम् अनुत्तरं पदं परार्थ एष त्र्यधिको दशात्मकः ॥ अम्स_५।५ ॥  
  
त्रिविधे सत्वनिकाये हीनमध्यविशिष्टगोत्रस्थे त्रयोदशविधो बोधिसत्वस्य परार्थः । सुदेशना ऽनुशासन्यादेशनाप्रतिहार्याभ्यां । आवर्जना ऋद्धिप्रातिहार्येण । अवतारणा शासनाभ्युपगमनात् । विनीतिर् अर्थे ऽवतीर्णानां संशयच्छेदनं । परिपाचना कुशले । अववादश् चित्तस्थितिः । प्रज्ञा विमुक्तिः अभिज्ञादिभिर् विशेषकैर् गुणैः । समुदागमः । तथागतकुले जन्म । अष्टम्यां भूभौ व्याकरणं दशम्याम् अभिशेकश् च । सह तथागतज्ञानेनेत्य् एष त्रिषु गोत्रस्थेषु यथायोगं त्रयोदशविधः परार्थो बोधिसत्वस्य । परार्थप्रतिपत्तिसम्पत्तौ स्लोकः ।  
  
जनानुरूपाविपरीतदेशना निरुन्नता चाप्य् अममा विचक्षणा ।  
क्षमा च दान्ता च सुदूरगा ऽक्षया जिनात्मजानां प्रतिपत्तिर् उत्तमा ॥ अम्स_५।६ ॥  
  
यथा ऽसौ परार्थप्रतिपत्तिः सम्पन्ना भवति तथा सन्दर्शयति । कथं चासौ सम्पन्ना भवति । यदि गोत्रस्थजनानुरूपा ऽविपरीता च देशना भवति । अनुन्नता चावर्जना । अममा चावतारणा । न ऋद्धा मन्यते न चावतारितान् सत्वान् ममायति । विचक्षणा चार्थे विनीतिप्रतिपत्तिर् भवति । क्षमा च शुभे परिपाचनाप्रतिपत्तिः । दान्ता चाववादादिप्रतिपत्तिः । न ह्य् अदान्ता ऽववादादिषु परेषां समर्थः । सुदूरगा च कुलोदयादिप्रतिपत्तिः । न ह्य् अदूरगतया प्रतिपत्त्या कुलोदयादयः परेषां कर्तुं शक्याः । सर्वा चैषा परार्थप्रतिपत्तिर् बोधिसत्वानाम् अक्षया (म्स २१) भवत्य् अभ्युपगतसत्वाक्षयत्वाद् अतो ऽपि सम्पन्ना वेदितव्या । प्रतिपत्तिविशेषणे द्वौ श्लोकौ ।  
  
महाभये कामिजनः प्रवर्तते चले विपर्याससुखे भवप्रियः ।  
प्रतिस्वम् आधिप्रशमे शमप्रियः सदा तु सर्वाधिगमे कृपात्मकः ॥ अम्स_५।७ ॥  
जनो विमूढः स्वसुखार्थम् उद्यतः सदा तद् अप्राप्य परैति दुःखताम् ।  
सदा तु धीरो हि परार्थम् उद्यतो द्वयार्थम् आधाय परैति निर्वृतिम् ॥ अम्स_५।८ ॥  
  
तत्र कामानां महाभयत्वं बहुकायिकचैतसिकदुःखदुर्गतिगमनहेतुत्वात् । चलं विपर्याससुखं रूपरूप्यभवप्रियाणाम् अनित्यत्वात् परमार्थदुःखत्वाच् च संस्कारदुःखतया । आधयः क्लेशा वेदितव्या दुःखाधानात् । विमूढो जनः सदा स्वसुखार्थं प्रतिपन्नः सुखं नाप्नोति दुःखम् एवाप्नोति । बोधिसत्वस् तु परार्थं प्रतिपन्नः स्वपरार्थं सम्पाद्य निर्वृतिसुखं प्राप्नोत्य् अयम् अस्यापरः प्रतिपत्तिविशेषः ।  
गोचरपरिणामने श्लोकः ।  
  
यथा यथा ह्य् अक्षविचित्रगोचरे प्रवर्तते चारगतो जिनात्मजः ।  
तथा तथा युक्तसमानतापदैर् हिताय सत्वेष्व् अभिसंस्करोति तत् ॥ अम्स_५।९ ॥  
  
येन येन प्रकारेण चक्षुरादीन्द्रियगोचरे विचित्रे बोधिसत्वः प्रवर्तते । ईर्यापथव्यापारचारे वर्तमानस् तेन तेन प्रकारेण सम्बद्धसादृश्यवचनैर् हितार्थं सत्वेषु तत् सर्वम् अभिसंस्करोति । यथा गोचरपरिशुद्धिसूत्रे विस्तरेण निर्दिष्टं । सत्वेष्व् अक्षान्तिप्रतिषेधे श्लोकः ।  
  
सदा ऽस्वतन्त्रीकृतदोषचेतने जने न सन्दोषम् उपैति बुद्धिमान् ।  
अकामकारेण हि विप्रपत्तयो जने भवन्तीति कृपाविवृद्धितः ॥ अम्स_५।१० ॥  
  
सदा क्लेशैर् अस्वतन्त्रीकृतचेतने जने न सन्दोषम् उपैति बोधिसत्वः । किं कारणं । (म्स २२)अकामकारेनैषां विप्रतिपत्तयो भवन्तीति विदित्व करुणावृद्धिगमनात् । प्रतिपत्तिमाहात्म्ये श्लोकः ।  
  
भवगति सकलाभिभूयगन्त्री परमशमानुगता प्रपत्तिर् एव ।  
विविधगुणगणैर् विवर्धमाना जगद् उपगुह्य सदा कृपाशयेन ॥ अम्स_५।११ ॥  
  
चतुर्विधं माहात्म्यं सन्दर्शयति ।  
अभिभवमाहात्म्यं सकलं भवत्रयं गतिं च पञ्चविधाम् अभिभयगमनात् । यथोक्तं प्रज्ञापारामितायां । रूपं चेत् सुभूत भावो ऽभविष्यन् नाभावा नदं महायानं सदेवमानुषासुरलोकम् अभिभूय निर्यास्यतीति विस्तरः । निर्वृतिमाहात्म्यम् अप्रतिष्ठनिर्वाणानुगतत्वात् । गुणवृद्धिमाहात्म्यं सत्वापरित्यागमाहात्म्यं चेति ।  
  
महायानसूत्रालङ्कारे प्रतिपत्त्यधिकारः पञ्चमः  

च्हपित्रे वि  
षष्ठो ऽधिकारः  
  
परमार्थलक्षणविभागे श्लोकः ।  
  
न सन् न चासन् न तथा न चान्यथा न जायते व्येति न चावहीयते ।  
न वर्धते नापि विशुध्यते पुनर् विशुध्यते तत्परमार्थलक्षणं ॥ अम्स_६।१ ॥  
  
अद्वयार्थो हि परमार्थः । तम् अद्वयार्थं पञ्चभिर् आकारैः सन्दर्शयति । न सत्परिकल्पितपरतन्त्रलक्षणाभ्यां न चासत्परिनिष्पन्नलक्षणेन । न तथा परिकल्पितपरतन्त्राभ्यां परिनिष्पन्नस्यैकत्वाभावात् । न चान्यथा ताभ्याम् एवान्यत्वाभावात् । न जायते न च व्येत्य् अनभिसंस्कृतत्वाद् धर्मधातोः । न हीयते न च वर्धते सङ्क्लेशव्यवदानपक्षयोर् निरोधोत्पादे तदवस्थत्वात् । न विशुध्यति प्रकृत्यसङ्क्लिष्टत्वात् न च न विशुध्यति आगन्तुकोपक्लेशविगमात् । इत्य् एतत् पञ्चविधम् अद्वयलक्षणं परमार्थलक्षणं वेदितव्यं । आत्मदृष्टिविपर्यासप्रतिषेधे श्लोकः ।  
  
न चात्मदृष्टिः स्वयम् आत्मलक्षणा न चापि दुःसंस्थितता विलक्षणा ।  
द्वयान् न चान्यद् भ्रम एष ततूदितस् ततश् च मोक्षो भ्रममात्रसङ्क्षयः ॥ अम्स_६।२ ॥  
  
(म्स २३)  
न तावद् आत्मदृष्टिर् एवात्मलक्षणा । नापि दुःसंस्थितता । तथा हि सा विलक्षणा आत्मलक्षणात् परिकल्पितात् । सा पुनः पञ्चोपादानस्कन्धाः क्लेशदौष्ठुल्यप्रभावितत्वात् । नाप्य् अतो द्वयाद् अन्यद् आत्मलक्षणम् उपपद्यते । तस्मान् नास्त्य् आत्मा । भ्रम एष तूत्पन्नो येयम् आत्मदृष्टिस् तस्माद् एव चात्माभावान् मोक्षो ऽपि भ्रममात्रसङ्क्षयो वेदितव्यो न तु कश्चिन् मुक्तः । विपर्यासपरिभाषायां द्वौ श्लोकौ ।  
  
कथं जनो विभ्रममात्रम् आश्रितः परैति दुःखप्रकृतिं न सन्तताम् ।  
अवेदको वेदक एव दुःखितो न दुःखितो धर्ममयो न तन्मयः ॥ अम्स_६।३ ॥  
प्रतीत्यभावप्रभवे कथं जनः समक्षवृत्तिः श्रयते ऽन्यकारितम् ।  
तमः प्रकारः कतमो ऽयम् ईदृशो यतो ऽविपश्यन् सदसन् निरीक्षते ॥ अम्स_६।४ ॥  
  
कथं नामायं लोको भ्रान्तिमात्रम् आत्मदर्शनं निश्रित्य सततानुबद्धं दुःखस्वभावं संस्काराणां न पश्यति । अवेदको ज्ञानेन तस्या दुःखप्रकृतेः । वेदको ऽनुभवेन दुःखस्यादुःखितो दुःखस्याप्रहीणत्वात् । न दुःखितो दुःखयुक्तस्यात्मनो ऽसत्वात् । धर्ममयो धर्ममात्रत्वात् पुद्गलनैरात्म्येन । न च धर्ममयो धर्मनैरात्म्येन । यदा च लोको भावानां प्रतीत्यसमुत्पादं प्रत्यक्षं पश्यति तं तं प्रत्ययं प्रतीत्य ते ते भावा भवन्तीति । तत् कथम् एतां दृष्टिं श्रयते ऽन्यकारितं दर्शनादिकं न प्रतीत्यसमुत्पन्नम् इति । कतमो ऽयम् ईदृशस् तमःप्रकारो लोकस्य यद् विद्यमानं प्रतीत्यसमुत्पादम् अविपश्यन् न विद्यमानम् आत्मानं निरीक्षते । शक्यं हि नाम तमसा विद्यमानम् अद्रष्टुं स्यान् न त्वविद्यमानं द्रष्टुम् इति । असत्य् आत्मनि शमजन्मयोगे श्लोकः ।  

त चान्तरं किञ्चन विद्यते ऽनयोः सदर्थवृत्त्या शमजन्मनोर् इह ।  
तथापि जन्मक्षयतो विधीयते शमस्य लाभः शुभकर्मकारिणाम् ॥ अम्स_६।५ ॥  
  
न चास्ति संसारनिर्वाणयोः किञ्चिन् नानाकरणं परमार्थवृत्त्या नैरात्म्यस्य समतया । तथापि जन्मक्षयान् मोक्षप्राप्तिर् भवत्य् एव शुभकर्मकारिणां ये मोक्षमार्गं भावयन्ति । विपर्यासपरिभाषां कृत्वा तत्प्रतिपक्षपारमार्थिकज्ञानप्रवेशे चत्वारः श्लोकाः ।  
  
सम्भृत्य सम्भारम् अनन्तपारं ज्ञानस्य पुण्यस्य च बोधिसत्वः ।  
धर्मेषु चिन्तासुविनिश्रिश् चितत्वाज् जल्पान्वयाम् अर्थगतिं परैति ॥ अम्स_६।६ ॥  
(म्स २४)  
अर्थान् स विज्ञाय च जल्पमात्रान् सन्तिष्ठते तन्निभचित्तमात्रे ।  
प्रत्यक्षताम् एति च धर्मधातुस् तस्माद् वियुक्तो द्वयलक्षणेन ॥ अम्स_६।७ ॥  
नास्तीति चित्तात् परम् एत्य बुद्ध्या चित्तस्य नास्तित्वम् उपैति तस्मात् ।  
द्वयस्य नास्तित्वम् उपेत्य धीमान् सन्तिष्ठते ऽतद्गतिधर्मघातौ ॥ अम्स_६।८ ॥  
अकल्पनाज्ञानबलेन धीमतः समानुयातेन समन्ततः सदा ।  
तदाश्रयो गह्वरदोषसञ्चयो महागदेनेव विषं निरस्यते ॥ अम्स_६।९ ॥  
  
एकेन सम्भृतसम्भारत्वं धर्मचिन्तासुविनिश्रितत्वं समाधिनिश्रित्यभावनात् मनोजल्पाच् च तेषां धर्माणाम् अर्थप्रख्यानावगमात् तत्प्रवेशं दर्शयति । असङ्ख्येयप्रभेदकालं पारमस्य परिपूरणम् इत्य् अनन्तपारं । द्वितीयेन मनोजल्पमात्रानर्थान् विदित्वा तदाभासे चित्तमात्रे ऽवस्थानमियं बोधिसत्वस्य निर्वेधभागीयावस्था । ततः परेण धर्मधातोः प्रत्यक्षतो गमने द्वयलक्षणेन वियुक्तो ग्राह्यग्राहकलक्षणेन इयं दर्शनमार्गावस्था । तृतीयेन यथासौ धमधातुः प्रत्यक्षताम् एति तद् दर्शयति । कथं चासौ धर्मधातुः प्रत्यक्षताम् एति । चित्ताद् अन्यदालम्बनं ग्राह्यं नास्तीत्य् अवगम्य बुद्ध्या तस्यापि चित्तमात्रस्य नास्तित्वावगमनं ग्राह्यम्भावे ग्राहकाभावात् । द्वये चास्य नास्तित्वं विदित्वा धर्मधातौ अवस्थानम् अतद्गतिर् ग्राह्यग्राहकलक्षणाभ्यां रहित एवं धर्मधातुः प्रत्यक्षताम् एति । चतुर्थेन भावनामार्गावस्थायाम् अश्रयपरिवर्तनात् पारमार्थिकज्ञानप्रवेशं दर्शयति । सदा सर्वत्र समतानुगतेनाविकल्पज्ञानबलेन यत्र तत्समतानुगतं परतन्त्रे स्वभावे तदाश्रयस्य दूर-अनुप्रविष्टस्य दोषसञ्चयस्य दौष्ठुल्यलक्षणस्य महागदेनेव विषस्य निरसनात् । परमार्थज्ञानमाहात्म्ये श्लोकः ।  
  
मुनिविहितसुधर्मसुव्यवस्थो मतिम् उपधाय समूलधर्मधातौ ।  
स्मृतिम् अगतिम् अवगम्य कल्पमात्रां व्रजति गुणार्णवपारमाशुधीरः ॥ अम्स_६।१० ॥  
  
बुद्धविहिते सुधर्मे सुव्यवस्थापिते स परमार्थज्ञानप्रविष्टो बोधिसत्वः सम्पिण्डितधर्मालम्बनस्य मूलचित्तस्य धर्मधातौ मतिम् उपनिविधाय या स्मृतिर् उपलभ्यते तां सर्वां स्मृतिप्रवृत्तिं कल्पनामात्राम् अवगच्छत्य् एवं गुणार्णवस्य पारं बुद्धत्वम् आशु व्रजतीत्य् एतत् परमार्थज्ञानस्य माहात्म्यं ।  
  
महायानसूत्रालङ्कारे तत्वाधिकारः षष्ठः  

(म्स २५)  
च्हपित्रे विइ  
सप्तमो ऽधिकारः  
  
प्रभावलक्षणविभागे श्लोकः ।  
  
उत्पत्तिवाक्चित्तशुभाशुभ-अधितत्स्थाननिःसारपदा परोक्षम् ।  
ज्ञानं हि सर्वत्रगसप्रभेदेष्व् अव्याहतं धीर् अगतः प्रभावः ॥ अम्स_७।१ ॥  
  
परेषाम् उपपत्तौ ज्ञानं च्युतोपपादाभिज्ञा । वाचि ज्ञानं दिव्यश्रोत्राभिज्ञायां वाचं तत्र गत्वोपपन्ना भाषन्ते । चित्ते ज्ञानं चेतःपर्यायाभिज्ञा । पूर्वशुभाशुभाधाने ज्ञानं पूर्वनिवासाभिज्ञा । यत्र विनेयास् तिष्ठन्ति तत्स्थानगमनज्ञानं ऋद्धिविषयाभिज्ञा । निःसरणे ज्ञानम् आस्रवक्षयाभिज्ञा यथा सत्वा उपपत्तितो निःसरन्तीति । एषु षट्स्वर्थेषु सर्वत्र लोकधातौ सप्रमेदेषु पदापरोक्षम् अव्याहतं ज्ञानं स प्रभावो बोधिसत्वानां षडभिज्ञासङ्गृहीतः । प्रभावलक्षणविभागे स्वभावार्थ उक्तः । हेत्वर्थम् आरभ्य श्लोकः ।  
  
ध्यानं चतुर्थं सुविशुद्धम् एत्य निष्कल्पनाज्ञानपरिग्रहेण ।  
यथाव्यवस्थानमनस्क्रियातः प्रभावसिद्धिं परमां परैति ॥ अम्स_७।२ ॥  
  
येन निश्रयेण येन ज्ञानेन येन मनसिकारेण तस्य प्रभावस्य समुदागमस् तत्सन्दर्शयति । फलार्थम् आरभ्य श्लोकः ।  
  
येनार्यदिव्याप्रतिमैर् विहारैर् ब्राह्मैश् च नित्यं विहरत्य् उदारैः ।  
बुद्धांश् च सत्वांश् च स दिक्षु गत्वा सम्मानयत्य् आनयते विशुद्धिम् ॥ अम्स_७।३ ॥  

त्रिविधं फलम् अस्य प्रभावस्य सन्दर्शयति । आत्मन आर्यादिसुखविहारम् अतुल्यं चोत्कृष्टं च लोकधात्वन्तरेषु गत्वा बुद्धानां पूजनं सत्वानां विशोधनं च । कर्मार्थं षड्विधम् आरभ्य चत्वारः श्लोकाः । दर्शनकर्म सन्दर्शनकर्म चारभ्य श्लोकः ।  
  
मायोपमान् पश्यति लोकधातून् सर्वान् ससत्वान् सविवर्तनाशान् ।  
सन्दर्शयत्य् एव च तान् यथेष्टं वशी विचित्रैर् अपि स प्रकारैः ॥ अम्स_७।४ ॥  
  
(म्स २६)   
स्वयं च सर्वलोकधातूनां ससत्वानां सविवर्तसंवर्तानां मायोपमत्वदर्शनात् । परेषां यथेष्टं तत्सन्दर्शनात् । अन्यैश् च विचित्रैः कम्पनज्वलनादिप्रकारैः । दशवशितालाभात् । यथा दशभूमिके ऽष्टभ्यां भूमौ निर्दिष्टाः । रश्मिकर्मारभ्य श्लोकः ।  
  
अच्ते दे रयोन्नेमेन्त्; उन् वेर्स्।  
रश्मिप्रमोक्षैर् भृशदुःखितांश् च आपायिकान् स्वर्गगतान् करोति ।  
मारान्वयान् क्षुब्धविमानशोभान् सङ्कम्पयं स्रासयते समारान् ॥ अम्स_७।५ ॥  
  
द्विविधं रश्मिकर्म सन्दर्शयति । अपायोपपन्नानां च प्रसादं जनयित्वा स्वर्गोपपादनं । मारभवनानां च समारकाणां कम्पनोद्वेजनं । विक्रीडनकर्म चारभ्य श्लोकः ।  
  
समाधिविक्रीडितम् अप्रमेयं सन्दर्शयत्य् अग्रगणस्य मध्ये ।  
सकर्मजन्मोत्तमनिर्मितैश् च सत्वार्थम् आतिष्ठति सर्वकालम् ॥ अम्स_७।६ ॥  
  
अप्रमेयसमाधिविक्रीडितसन्दर्शनात् बुद्धपर्षन्मण्डलमध्ये त्रिविधेन निर्माणेन सदा सत्वार्थकरणाच् च । त्रिविधं निर्माणं शिल्पकर्मस्थाननिर्माणं । विनेयवशेन यथेष्टोपपत्तिनिर्माणं । उत्तमनिर्माणं च तुषितभवनवासादिकं । क्षेत्रपरिशुद्धिकर्म आरभ्य श्लोकः ।  
  
ज्ञानवशित्वात् समुपैति शुद्धिं क्षेत्रं यथाकामनिदर्शनाय ।  
अबुद्धनामेषु च बुद्धनाम संश्रावणात् तान् क्षिपते ऽन्यधातौ ॥ अम्स_७।७ ॥  
  
द्विविधपापविशोधनया । भाजनपरिशोधनया ज्ञानवशित्वाद् यथेष्टं स्फटिकवैदुर्यादिमयबुद्धक्षेत्रसन्दर्शनतः । सत्वपरिशोधनया च बुद्धनामविरहितेषु (म्स २७) लोकधातुषूपपन्नानां सत्वानां बुद्धनामसंश्रावणया प्रसादं ग्राहयित्वा तदविरहितेषु लोकधातुषूपपादनात् । योगार्थम् आरभ्य श्लोकः ।  
  
शक्तो भवत्य् एव च सत्वपाके सञ्जातपक्षः शकुनिर् यथैव ।  
बुद्धात् प्रशंसां लभते ऽतिमात्राम् आदेयवाक्यो भवति प्रजानाम् ॥ अम्स_७।८ ॥  
  
त्रिविधं योगं प्रदर्शयति । सत्वपरिपाचनशक्तियोगं प्रशंसायोगम् आदेयवाक्यतायोगं च । वृत्त्यर्थम् आरभ्यं श्लोकः ।  

षड्धाप्य् अभिज्ञा त्रिविधा च विद्या अष्टौ विमोक्षा ऽभिभुवस् तथाऽष्टौ ।  
दशापि कृत्स्नायतनान्य् अमेयाः समाधयो धीरगतः प्रभावः ॥ अम्स_७।९ ॥  
  
षड्भिः प्रभेदैर् बोधिसत्वस्य प्रभावो वर्तते । अभिज्ञाविद्याविमोक्षाभिभ्वायतनकृत्स्नायतनाप्रमाणसमाधिप्रभेदैः । एवं षडर्थेन विभागलक्षणेन प्रभावं दर्शयित्वा तन्माहात्म्योद्भावनार्थं श्लोकः ।  
  
स हि परमवशित्वलब्धबुद्धिर् जगदवशं स्ववशे विधाय नित्यम् ।  
परहितकरणैकताभिरामश् चरति भवेषु हि सिंहवत् सुधीरः ॥ अम्स_७।१० ॥  
  
त्रिविधं माहात्म्यं दर्शयति । वशितामाहात्म्यं स्वयं परमज्ञानवशित्वप्राप्त्या क्लेशास्ववशस्य जगतः स्ववशे स्थापनात् । अभिरतिमाहात्म्यं सदा परहितक्रियैकारामत्वात् । भवनिर्भयतामाहात्म्यं च ।  
  
प्रभावाधिकारः महायानसूत्रालङ्कारे सप्तमः  
  
च्हपित्रे विइइ  
अष्टमो ऽधिकारः  
  
बोधिसत्वपरिपाके सङ्ग्रहः श्लोकः ।  
  
रूचिः प्रसादः प्रशमो ऽनुकम्पना क्षमाथ मेधा प्रबलत्वम् एव च ।  
अहार्यताङ्गैः समुपेतता भृशं जिनात्मजे तत्परिपाकलक्षणम् ॥ अम्स_८।१ ॥  
  
(म्स २८)  
रुचिर् महायानदेशनाधर्मे प्रसादस् तद्देशिके प्रशमः क्लेशानाम् अनुकम्पा सत्वेषु क्षमा दुष्करचर्यायां मेधा ग्रहणधारणप्रतिवेधेषु प्रबलत्वम् अधिगमे अहार्यता मारपरप्रवादिभिः प्राहाणिकाङ्गैः समन्वागतत्वं । भृशमिति रुच्यादीनाम् अधिमात्रत्वं दर्शयति । एष समासेन बोधिसत्वानां नवप्रकार आत्मपरिपाको वेदितव्यः । रुचिपरिपाकम् आरभ्य श्लोकः ।  
  
सुमित्रतादित्रयम् उग्रवीर्यता परार्धनिष्ठोत्तमधर्मसङ्ग्रहः ।  
कृपालुसद्धर्ममहापरिग्रहे मतं हि सम्यक्परिपाकलक्षणम् ॥ अम्स_८।२ ॥  
  
सुमित्रतादित्रयं सत्पुरुषसंसेवा सद्धर्मश्रवणं योनिशोमनसिकारश् च । उग्रवीर्यता अधिमात्रो वीर्यारम्भः । परार्धनिष्ठा सर्वाचिन्त्यस्थाननिर्विचिकित्सता । उत्तमधर्मसङ्ग्रहो महायानधर्मरक्षा तत्प्रतिपन्नानाम् उपद्रवेभ्यो रक्षणात् । बोधिसत्वस्य महायानधर्मपरिग्रहम् अधिकृत्येदं रुचिपरिपाकलक्षणं वेदितव्यं । येन कारणेन परिपच्यते सुमित्रतादित्रयेण । यश् च तस्याः परिपाक उग्रवीर्यपरार्धनिष्ठायुक्तः स्वभावः । यत्कर्म चोत्तमधर्मसङ्ग्रहकरणात् तद् एतेन परिदीपितं । प्रसादपरिपाकम् आरभ्य श्लोकः ।  
  
गुणज्ञताथाशुसमाधिलाभिता फलानुभूतिर् मनसो ऽध्यभेदता ।  
जिनात्मजे शास्तरि सम्प्रपत्तये मतं हि सम्यक्परिपाकलक्षणम् ॥ अम्स_८।३ ॥  
  
तत्परिपाको ऽपि कारणतः स्वभावतः कर्मतश् च परिदीपितः । गुणज्ञता इत्य् अपि स भगवांस् तथागत इति विस्तरेण कारणं । अवेत्य प्रभावलाभाद् अभेद्यचित्तता स्वभावः । आशुसमाधिलाभस् तत्फलस्य चाभिज्ञादिकस्य प्रत्यनुभवनं कर्म । प्रशमपरिपाकम् आरभ्य श्लोकः ।  
  
सुसंवृत्तिः क्लिष्टवितर्कवर्जना निरन्तरायो ऽथ शुभाभिरामता ।  
जीनात्मजे क्लेशविनोदनाय तन् मतं हि सम्यक्परिपाकलक्षणम् ॥ अम्स_८।४ ॥  
  
क्लेशविनोदना बोधिसत्वस्य प्रशमः । तत्परिपाको ऽपि कारणतः स्वभावतः कर्मतश् च परिदीपितः । इन्द्रियाणां स्मृतिसम्प्रजन्याभ्यां सुसंवृतिः कारणं । (म्स २९)क्लिष्टवितर्कवर्जना स्वभावः । प्रतिपक्षभावनायां निरन्तरायत्वं कुशलाभिरामता च कर्म । कृपापरिपाकलक्षणम् अधिकृत्य श्लोकः ।  
  
कृपा प्रकृत्या परदुःखदर्शनं निहीनचित्तस्य च सम्प्रवर्जनम् ।  
विशेषगत्वं जगदग्रजन्मता परानुकम्पापरिपाकलक्षणम् ॥ अम्स_८।५ ॥  
  
स्वप्रकृत्या च गोत्रेण परदुःखदर्शनेन निहीनयानपरिवर्जनतया च परिपच्यत इति कारणं । विशेषगामित्वं परिपाकवृद्धिगमनात् स्वभावः । सर्वलोकश्रेष्ठात्मभावता कर्माविनिवर्तनीयभूमौ । क्षान्तिपरिपाकलक्षणम् आरभ्य श्लोकः ।  
  
धृतिः प्रकृत्या प्रतिसङ्ख्यभावना सुदुःखशीताद्यधिवासना सदा ।  
विशेषगामित्वशुभाभिरामता मतं क्षमायाः परिपाकलक्षणम् ॥ अम्स_८।६ ॥  
  
धृतिः सहनं क्षान्तिर् इति पर्यायास् तत्परिपाके गोत्रं प्रतिसङ्ख्यानं भावना च कारणं । तीव्राणां शीतादिदुःखानाम् अधिवासना स्वभावः । क्षमस्य विशेषगामित्वं कुशलाभिरामता च कर्म । मेधापरिपाकम् आरभ्य श्लोकः ।  
  
विपाकशुद्धिः श्रवणाद्यमोषता प्रविष्टता सूक्तदुरुक्तयोस् तथा ।  
स्मृतेर् महाबुद्ध्युदये च योग्यता सुमेधतायाः परिपाकलक्षणम् ॥ अम्स_८।७ ॥  
  
तत्र मेधानुकूला विपाकविशुद्धिः कारणं । श्रुतचिन्तितभावितचिरकृतचिरभाषितानाम् असम्मोषता सुभाषितदुर्भाषितार्थसुप्रविष्टता च स्मृतेर् मेधापरिपाकस्वभावः । लोकोत्तरप्रज्ञोत्पादनयोग्यता कर्म । बलवत्वप्रतिलम्भपरिपाकम् आरभ्य श्लोकः ।  
  
शुभद्वयेन द्वयधातुपुष्टता फलोदये चाश्रययोग्यता परा ।  
मनोरथाप्तिर् जगदग्रभूतता बलोपलम्भे परिपाकलक्षणम् ॥ अम्स_८।८ ॥  
  
तत्र पुण्यज्ञानद्वयेन तस्य पुण्यज्ञानद्वयस्य बीजपुष्टता तत्परिपाके कारणं । अधिगमं प्रत्याश्रययोग्यता तत्परिपाकस्वभावः । मनोरथसम्पत्तिर् जगदग्रभूतता च कर्म । अहार्यतापरिपाकम् आरभ्य श्लोकः ।  

सुधर्मतायुक्तिविचारणाशयो विशेषलाभः परपक्षदूषणम् ।  
पुनः सदा मारनिरन्तरायता अहार्यतायाः परिपाकलक्षणम् ॥ अम्स_८।९ ॥  
  
(म्स ३०)  
तत्परिपाकस्य सद्धर्मे युक्तिविचारणाकृत आशयः कारणं । मारनिरन्तरायता स्वभावो यदा मारो न पुनः शक्नोत्य् अन्तरायं कर्तुं । विशेषाधिगमः परपक्षदूषणं च कर्म । प्राहाणिकाङ्गसमन्वागमपरिपाकम् अधिकृत्य श्लोकः ।  
  
शुभाचयो ऽथाश्रययत्नयोग्यता विवेकतोदग्रशुभाभिरामता ।  
जिनात्मजे ह्य् अङ्गसमन्वये पुनर् मतं हि सम्यक्परिपाकलक्षणम् ॥ अम्स_८।१० ॥  
  
तत्परिपाकस्य कारणं कुशलमूलोपचयः । आश्रयस्य वीर्यारम्भक्षमत्वं स्वभावः । विवेकोत्कृष्टता कुशलाभिरामता च कर्म । नवविधात्मपरिपाकमाहात्म्यम् आरभ्य श्लोकः ।  
  
इति नवविधवस् तु पाचितात्मा परपरिपाचनयोग्यताम् उपेतः ।  
शुभधर्ममयसततप्रवर्धितात्मा भवति सदा जगतो ऽग्रबन्धुभूतः ॥ अम्स_८।११ ॥  
  
द्विविधं तन्माहात्म्यं । परपरिपाके प्रतिशरणत्वं । सततं धर्मकायवृद्धिश् च । तत एव जगतो ऽग्रबन्धुभूतः । सत्वपरिपाकविभागे एकादश श्लोकाः ।  
  
व्रणे ऽपि भोज्ये परिपाक इष्यते यथैव तत्स्रावणभोगयोग्यता ।  
तथाश्रये ऽस्मिन् द्वयपक्षशान्तता तां तथोपभोगत्वसुशान्तपक्षता ॥ अम्स_८।१२ ॥  
  
अनेन परिपाकस्वभावं दर्शयति । यथा व्रणस्य स्रावणयोग्यता परिपाकः । भोजनस्य च भोगयोग्यता । एवं सत्वानाम् आश्रये व्रणभोजनस्थानीये स्रावणस्थानीयं विपक्षशमनं । भोगस्थानीयश् च प्रतिपक्षोपभोगः । तद्योग्यता आश्रयस्य परिपाक इति । विपक्षप्रतिपक्षाव् अत्र पक्षद्वयं वेदितव्यं । द्वितीयः श्लोकः ।  
  
विपाचनोक्ता परिपाचना तथा प्रपाचना चाप्य् अनुपाचनापरा ।  
सुपाचना चाप्य् अधिपाचना मता निपाचनोत्पाचनना च देहिषु ॥ अम्स_८।१३ ॥  
  
अनेन परिपाकप्रभेदं दर्शयति । क्लेशविगमेन पाचनना विपाचना । सर्वतो यानत्रयेण पाचना परिपाचना । वाह्यपरिपाकविशिष्टत्वात् प्रकृष्टा पाचना प्रपाचना । यथाविनेयधर्मदेशनात् तदनुरूपा पाचना अनुपाचना । सत्कृत्य पाचना सुपाचना । अधिगमेन पाचना अधिपाचना अविपरीतार्थेन । (म्स ३१)नित्या पाचना निपाचना अपरिहाणीयार्थेन । क्रमेणोत्तरोत्तरपाचना उत्पाचना । इत्य् अयम् अष्टप्रकारः परपरिपाकप्रभेदः । तृतीयचतुर्थौ श्लोकौ ।  
  
हिताशयेनेह यथा जिनात्मजो व्यवस्थितः सर्वजगद्विपाचयन् ।  
तथा न माता न पिता न बन्धवः सुतेषु बन्धुष्व् अपि सुव्यवस्थिताः ॥ अम्स_८।१४ ॥  
तथाजनो नात्मनि वत्सलो मतः कुतो ऽपि सुस्निग्धपराश्रये जने ।  
यथा कृपात्मा परसत्ववत्सलो हिते सुखे चैव नियोजनात्मतः ॥ अम्स_८।१५ ॥  
  
आभ्यां किं दर्शयति । यादृशेनाशयेन बोधिसत्वः सत्वान् परिपाचयति तम् आशयं दर्शयति । मातापितृबान्धवाशयविशिष्टं लोकात्मवात्सल्यविशिष्टं च हितसुखसंयोजनात् । आत्मवत्सलस् तु लोक आत्मानं हिते च सुखे च सन्नियोजयति । अवशिष्टैः श्लोकैर् येन प्रयोगेण सत्वान् परिपाचयति तं पारमिताप्रतिपत्त्या सन्दर्शयति । यादृशेन दानेन यथा सत्वान् परिपाचयति तद् आरभ्य श्लोकः ।  
  
न बोधिसत्वस्य शरीरभोगयोः परेष्व् अदेयं पुनर् अस्ति सर्वथा ।  
अनुग्रहेण द्विविधेन पाचयन् परं समैर् दानगुणैर् न तृप्यते ॥ अम्स_८।१६ ॥  
  
त्रिविधेन दानेन पाचयति । सर्वस्वशरीरभोगदानेन अविषमदानेन अतृप्तिदानेन च । कथं परिपाचयति दृष्टधर्मसम्परायानुग्रहेण । अविघातेनेच्छापरिपूर्णात् । अनागतेन च सङ्गृह्य कुशलप्रतिष्ठापनात् । यादृशेन शीलेन यथा सत्वान् परिपाचयति तद् आरभ्य श्लोकः ।  
  
सदा प्रकृत्याध्यविहिंसकः स्वयंरतो ऽप्रमत्तो ऽत्र परं निवेशयन् ।  
परम्परानुग्रहकृत् द्विधा परे विपाकनिष्यन्दगुणेन पाचकः ॥ अम्स_८।१७ ॥  
  
पञ्चविधेन शीलेन । ध्रुवशीलेन प्रकृतिशीलेन परिपूर्णशीलेनाध्यविहिंसकत्वात् । परिपूर्णो ह्य् अविहिंसको ऽध्यविहिंसकः । दशकुशलकर्मपथपरिपूरितः । यथोक्तं द्वितीयायां भमौ । अधिगमशीलेन स्वयंरततया निरन्तरास्खलितशीलेन चाप्रमत्ततया । कथं च परिपाचयति । शीले सन्निवेशनात् । द्विधानुग्रहक्रियया(म्स ३२) दृष्टधर्मे सम्पराये च । सम्परायानुग्रहं परेषु विपाकनिष्यन्दगुणाभ्यां परम्परया करोति । तद्विपाकनिष्यन्दयोर् अन्योन्यानुकूल्येनाव्यवच्छेदात् । यादृश्या क्षान्त्या यथा सत्वान् परिपाचयति तद् आरभ्य श्लोकः ।  
  
परे ऽपकारिण्युपकारिबुद्धिमान् प्रमर्षयन्न् उग्रम् अपि व्यतिक्रमम् ।  
उपायचित्तैर् अपकारमर्षणैः शुभे समादापयते ऽपकारिणः ॥ अम्स_८।१८ ॥  
  
अपकारिणि परे उपकारिबुद्ध्या प्रगाढापकारमर्षणक्षान्त्या परिपाचयति । उपकारिबुद्धित्वं पुनः क्षान्तिपारमितापरिपूर्यानुकूल्यवृत्तिता वेदितव्यं । कथं परिपाचयति । दृष्टधर्मानुग्रहेण चापकारमर्षणात् । सम्परायानुग्रहेण चोपायज्ञस् तैर् अपकारमर्षणैर् आवर्ज्यापकारिणां कुशले समादापनात् । यादृशेन वीर्येण यथा सत्वान् परिपाचयति तद् आरभ्य श्लोकः ।  
  
पुनः स यत्नं परमं समाश्रितो न खिद्यते कल्पसहस्रकोटिभिः ।  
जिनात्मजः सत्वगणं प्रपाचयन् परैकचित्तस्य शुभस्य कारणात् ॥ अम्स_८।१९ ॥  
  
अधिमात्रदीर्घकालाखेदे वीर्येण दीर्घकालाखेदित्वम् अनन्तसत्वपरिपाचनात् । परैकचित्तस्य कुशलस्यार्थे कल्पसहस्रकोटिभिर् अखेदात् । अत एवोक्तं भवति यथा परिपाचयति । कुशलचित्तसन्नियोजनात् दृष्टधर्मसम्परायानुग्रहेणेति यादृशेन ध्यानेन यथा सत्वान् परिपाचयति तद् आरभ्य श्लोकः ।  
  
वशित्वम् आगम्य मनस्य् अनुत्तरं परं समावर्जयते ऽत्र शासने ।  
निहत्य सर्वाम् अवमानकामतां शुभेन संवर्धयते च तं पुनः ॥ अम्स_८।२० ॥  

प्राप्तानुत्तरवशित्वेन ध्यानेन निरामिषेण च निहतसर्वावमानाभिलाषेण परिपाचयति । बुद्धशासने परस्यावर्जनाद् आवर्जितस्य च कुशलधर्मसंवर्धनात् परिपाचयति । यादृश्या प्रज्ञया यथा सत्वान् परिपाचयति तदारभ्य श्लोकः ।  
  
स तत्वभावार्थनये सुनिश्चितः करोति सत्वान् सुविनीतसंशयान् ।  
ततश् च ते तज्जिनशासनाद् अराद् विवर्धयन्ते स्वपरं गुणैः शुभैः ॥ अम्स_८।२१ ॥  
  
स बोधिसत्वस् तत्वार्थनये चाभिप्रायार्थनये च सुविनिश्चितया प्रज्ञया परिपाचयति । (म्स ३३) कथं परिपाचयति सत्वानां संशयविनयनात् । ततश् च शासनबहुमानात् तेषाम् आत्मपरगुणसंवर्धकत्वेन । नियमनश्लोकः ।  
  
इति सुगतिगतौ शुभत्रये वा जगद् अखिलं कृपया स बोधिसत्वः ।  
तनुपरमविमध्यमप्रकारैर् विनयति लोकसमानभावगत्या ॥ अम्स_८।२२ ॥  
  
अनेन यत्र च विनयति सुगतिगमने यानत्रये वा । यच् च विनयति जगदखिलं । येन च विनयति कृपया । यश् च विनयति बोधिसत्वः । यादृशैश् च परिपाचनप्रकारैस् तनुपरमविमध्यमप्रकारैः । यावन्तं च कालं तत्परिदीपनात् समासेन परिपाकमाहात्म्यं दर्शयति । तत्र तनुः प्रकारो ऽधिमुक्तिचर्याभूमौ बोधिसत्वस्य परमो ऽष्टम्यादिषु विमध्यमः सप्तसु वेदितव्यः यावल् लोकस्य भावस् तत्समानया गत्या अत्यन्तम् इत्य् अर्थः ।  
  
महायानसूत्रालङ्कारे परिपाकाधिकारो ऽष्टमः  

च्हपित्रे इX  
नवमो ऽधिकारः  
  
सर्वाकारज्ञतायां द्वौ श्लोकौ । तृतीयस् तयोर् एव निर्देशभूतः ।  
  
अमेयैर् दुष्करशतैर् अमेयैः कुशलाचयैः ।  
अप्रमेयेण कालेन अमेयावरणक्षयात् ॥ अम्स_९।१ ॥  
सर्वाकारज्ञतावाप्तिः सर्वावरणनिर्मला ।  
विवृता रत्नपेटेव बुद्धत्वं समुदाहृतम् ॥ अम्स_९।२ ॥  
कृत्वा दुष्करम् अद्भुतं श्रमशतैः सञ्चित्यसर्वशुभं कालेनोत्तमकल्पयानमहता सर्वावृतीनां क्षयात् ।  
सूक्ष्मस्यावरणस्य भूमिषु गतस्योत्पाटनाद् बुद्धता रत्नानाम् इव सा प्रभावमहतां पेटा समुद्धातिता ॥ अम्स_९।३ ॥  
  
समुदागमतः स्वभावत औपम्यतश् च बुद्धत्वम् उद्भावितं । यावद्भिर् दुष्करशतैर् यावद्भिः कुशलसम्भारैर् यावता कालेन यावतः क्लेशज्ञेयावरणस्य प्रहाणात् समुदागच्छत्ययं समुदागमः । सर्वाकारज्ञतावाप्तिः सर्वावरणनिर्मला स्वभावः । (म्स ३४) विवृता रत्नपेटा तदौपम्यं । तस्यैव बुद्धत्वस्याद्वयलक्षणे सानुभावे द्वौ श्लोकौ ।  
  
सर्वधर्माश् च बुद्धत्वं धर्मो नैव न कश्चन ।  
शुक्लधर्ममयं तच् च न च तैस् तन्निरूप्यते ॥ अम्स_९।४ ॥  
धर्मरत्ननिमित्तत्वाल् लब्धरत्नाकरोपमम् ।  
शुभस्य निमित्तत्वाल् लब्धमेघोपमं मतम् ॥ अम्स_९।५ ॥  
  
सर्वधर्माश् च बुद्धत्वं तथताया अभिन्नत्वात् तद्विशुद्धिप्रभावितत्वाच् च बुद्धत्वस्य न च कश् चिद्धर्मो ऽस्ति परिकल्पितेन धर्मस्वभावेन शुक्लधर्ममयं च बुद्धत्वं पारमितादीनां कुशलानां तद्भावेन परिवृत्तेः । न च तैस् तान् निर्दिश्यते पारमितादीनां पारमितादिभावेनापरिनिष्पत्तेर् इदम् अद्वयलक्षणं । रत्नाकरमेघोपमत्वम् अनुभावः । देशना धर्मरत्नानां तत्प्रभवत्वात् कुशलसस्यानां च विनेयसन्तानक्षेत्रेषु ।  
  
बुद्धत्वं सर्वधर्मः समुदितम् अथ वा सर्वधर्मव्यपेतं प्रोद्भूतेर् धर्मरत्नप्रततसुमहतो धर्मरत्नाकराभम् ।  
भूतानां शुक्लसस्य प्रसवसुमहतो हेतुतो मेघभूतं दानाद् धर्माम्बुवर्षप्रततसुविहितस्याक्षयस्य प्रजासु ॥ अम्स_९।६ ॥  
  
अनेन तृतीयेन श्लोकेन तम् एवार्थं निर्दिशति । सुमहतः प्रततस्य धर्मरत्नस्य प्रोद्भूतेर् निमित्तत्वाद् रत्नाकराभं भूतानां महतः शुक्लसस्य प्रसवहेतुत्वान् मेघभूतं । महतः सुविहितस्याक्षयस्य धर्माम्बुवर्षस्य दानात् प्रजास्व् इत्य् अयम् अत्र पदविग्रहो वेदितव्यः । तस्यैव बुद्धत्वस्य शरणत्वानुत्तर्ये पञ्च श्लोकाः ।  
  
परित्राणं हि बुद्धत्वं सर्वक्लेशगणात् सदा ।  
सर्वदुश्चरितेभ्यश् च जन्ममरणतो ऽपि च ॥ अम्स_९।७ ॥  
  
अनेन सङ्क्षेपतः क्लेशकर्मजन्मसङ्क्लेशपरित्राणार्थेन शरणत्वं दर्शयति ।  
  
उपद्रवेभ्यः सर्वेभ्यो अपायाद् अनुपायतः ।  
सत्कायाद् धीनयानाच् च तस्माच् छरणम् उत्तमम् ॥ अम्स_९।८ ॥  
  
अनेन द्वितीयेनोपद्रवादिपरित्राणाद् विस्तरेण । तत्र सर्वोपद्रवपरित्राणत्वं (म्स ३५) यद् बुद्धानुभावेन अन्धाश् चक्षूंषि प्रतिलभन्ते बधिराः श्रोत्रं विक्षिप्तचित्ताः स्वस्थचित्तमीतयः शाम्यन्तीत्य् एवम् आदि । अपायपरित्राणत्वं बुद्धप्रभया तद्गतानां मोक्षणात् तदगमने च प्रतिष्ठापनात् । अनुपायपरित्राणत्वं तीर्थिकदृष्टिव्युत्थापनात् । सत्कायपरित्राणत्वं यानद्वयेन परिनिर्वापणात् । हीनयानपरित्राणत्वम् अनियतगोत्राणां महायानैकायनीकरणात् ।  
  
शरणम् अनुपमं तच्छ्रेष्ठबुद्धत्वम् इष्टं जननमरणसर्वक्लेशपापेषु रक्षा ।  
विविधभयगतानां सर्वरक्षापयानं प्रततविविधदुःखापायनोपायगानां ॥ अम्स_९।९ ॥  
  
अनेन तृतीयेन तस्यैव शरणत्वस्यानुपमश्रेष्ठस्य चानुत्तर्यं तेनैवार्थेन दर्शयति ।  
  
बौद्धैर् धर्मैर् यच् च सुसम्पूर्णशरीरं यत् सद्धर्मे वेत्ति स सत्वान् प्रविनेतुम् ।  
यातं पारं यत्कृपया सर्वजगत्सु तद् बुद्धत्वं श्रेष्ठम् इह एष्यं शरणानाम् ॥ अम्स_९।१० ॥  
  
अनेन चतुर्थेन यैः कारणैस् तत् तथानुत्तरं शरणं भवति तत् सन्दर्शयति । बौद्धैर् धर्मैर् बलवैशारद्यादिभिः सुसम्पूर्णास्वभावत्वात् । स्वार्थनिष्ठाम् अधिकृत्य सद्धर्मसत्वविनयोपायज्ञानात् करुणापारगमनाच् च परार्थनिष्ठाम् अधिकृत्य ।  
  
आलोकात् कालात् सर्वसत्वानां बुद्धत्वं शरणं महत् ।  
सर्वव्यसनसम्पत्तिव्यावृत्त्यभ्युदये मतम् ॥ अम्स_९।११ ॥  
  
अनेन पञ्चमेन श्लोकेन यावन्तं कालं यावतां सत्वानां यत्रार्थे शरणं भवति तत् समासेन दर्शयति । यत्रार्थे इति सर्वव्यसनव्यावृत्तौ सम्पत्त्यभ्युदये च । आश्रयपरावृत्तौ षट् श्लोकाः ।  
  
क्लेशज्ञेयवृतीनां सततम् अनुगतं बीजम् उत्कृष्टकालं यस्मिन्न् अस्तं प्रयातं भवति सुविपुलैः सर्वहानिप्रकारैः ।  
बुद्धत्वं शुक्लधर्मप्रवरगुणयुता आश्रयस्यान्यथाप्तिस् तत्प्राप्तिर् निर्विकल्पाद् विषयसुमहतो ज्ञानमार्गात् सुशुद्धात् ॥ अम्स_९।१२ ॥  
  
अनेन विपक्षबीजवियोगतः प्रतिपक्षसम्पत्तियोगतश् चाश्रयपरिवृत्तिः परिदीपिता । (म्स ३६) यथा च तत्प्राप्तिर् द्विविधमार्गलाभात् । सुविशुद्धलोकोत्तरज्ञानमार्गलाभात् । तत्पृष्ठलब्धानन्तज्ञेयविषयज्ञानमार्गलाभाच् च । उत्कृष्टकालम् इत्य् अनादिकालं । सुविपुलैः सर्वहानिप्रकारैर् इति भूमिप्रकारैः ।  
  
स्थितश् च तस्मिन् स तथागतो जगन् महाचलेन्द्रस्थ इवाभ्युदीक्षते ।  
शमाभिरामं करूणायते जनमघाभिरामे ऽन्यजने तु का कथा ॥ अम्स_९।१३ ॥  
  
अनेन द्वितीयेनान्याश्रयपरावृत्तिभ्यस् तद्विशेषं दर्शयति । तत्स्थो हि महाचलेन्द्रस्थ इव दूरान्तरनिकृष्टं लोकं पश्यति । दृष्ट्वा च करुणायते श्रावकप्रत्येकबुद्धान् अपि प्राग् एव तदन्यान् ।  
  
प्रवृत्तिर् ऊद्धित्तिर् अवृतिर् आश्रयो निवृत्तिर् आवृत्तिर् अथो द्वयाद्वया ।  
समाविशिष्टा अपि सर्वगात्मिका तथागतानां परिवृत्तिर् इष्यते ॥ अम्स_९।१४ ॥  
  
अनेन तृतीयेन तद्दशप्रभेदं दर्शयति । सा हि तथागतानां परिवृत्तिः परार्थवृत्तिर् इति प्रवृत्तिः । सर्वधर्मविशिष्टत्वाद् उत्कृष्टा वृत्तिर् इत्य् उद्वृत्तिः । सङ्क्लेशहेताव् अवृत्तिः । आश्रय इति यो ऽसौ परिवृत्त्याश्रयस्तं दर्शयति । सङ्क्लेशान् निवृत्तितो निवृत्तिः । आत्यन्तिकत्वाद् आयता वृत्तिर् इत्य् आवृत्तिः । अभिसम्बोधिपरिनिर्वाणदर्शनवृत्त्या द्वया वृत्तिः । संसारनिर्वाणाप्रतिष्ठितत्वात् संस्कृतासंस्कृतत्वेनाद्वया वृत्तिः । विमुक्तिसामान्येन श्रावकप्रत्येकबुद्धसमा वृत्तिः । बलवैशारद्यादिभिः बुद्धधर्मैर् असमत्वाद् विशिष्टा वृत्तिः । सर्वयानोपदेशगतत्वात् सर्वगता वृत्तिः ।  
  
यथाम्बरं सर्वगतं सदामतं तथैव तत् सर्वगतं सदामतम् ।  
यथाम्बरं रूपगणेषु सर्वगं तथैव तत् सत्वगणेषु सर्वगम् ॥ अम्स_९।१५ ॥  
  
अनेन चतुर्थेन तत्स्वभावस्य बुद्धत्वस्य सर्वगतत्वं दर्शयति । आकाशसाधर्म्येणोद्देशनिर्देशतः पूर्वापरार्धाभ्यां । सत्वगणेषु सर्वगतत्वं बुद्धत्वस्यात्मत्वेन सर्वसत्वोपगमने परिनिष्पत्तितो वेदितव्यं ।  

यथोदभाजने भिन्ने चन्द्रबिम्बं न दृश्यते ।  
तथ दुष्टेषु सत्वेषु बुद्धबिम्बं न दृश्यते ॥ अम्स_९।१६ ॥  
  
(म्स ३७)  
अनेन पञ्चमेन सर्वगतत्वे ऽप्यभाजनभूतेषु सत्वेषु अबुद्धबिम्बदर्शनं दृष्टान्तेन साधयति ।  
  
यथाग्निर् ज्वलते ऽन्यत्र पुनर् अन्यत्र शाम्यति ।  
बुद्धेष्व् अपि तथा ज्ञेयं सन्दर्शनमदर्शनम् ॥ अम्स_९।१७ ॥  
  
अनेन षष्ठेन बुद्धविनेयेषु सत्सु बुद्धोत्पादात् तद्दर्शनं । विनीतेषु परिनिर्वाणात् तददर्शनं अग्निज्वलनशमनसाधर्म्येण साधयति । अनाभोगाप्रतिप्रस्रब्धबुद्धकार्यत्वे चत्वारः श्लोकाः ।  
  
अघटितेभ्यस् तूर्येभ्यो यथा स्याच् छब्दसम्भवः ।  
तथा जिने विनाभोगं देशनायाः समुद्भवः ॥ अम्स_९।१८ ॥  
यथा मणेर् विना यत्नं स्वप्रभावसनिदर्शनम् ।  
बुद्धेष्व् अपि विनाभोगं तथा कृत्यनिदर्शनम् ॥ अम्स_९।१९ ॥  
  
आभ्यां श्लोकाभ्याम् अनाभोगेन बुद्धकार्यं साधयत्य् अघटिततूर्यशब्दमणिप्रभावसाधर्म्येण ।  
  
यथाकाशे अविच्छिन्ना दृश्यन्ते लोकतः क्रियाः ।  
यथैवानास्रवे घातौ अविच्छिन्ना जिनक्रियाः ॥ अम्स_९।२० ॥  
यथाकाशे क्रियाणां हि हानिर् अभ्युदयः सदा ।  
यथैवानास्रवे धातौ बुद्धकार्योदयव्ययः ॥ अम्स_९।२१ ॥  
  
आभ्याम् अप्य् अप्रतिप्रस्रब्धबुद्धकार्यत्वं बुद्धकृत्यस्याविच्छेदात् । आकाश इव लोकक्रियाणाम् अविच्छेदे ऽपि चान्यान्यक्रियोदयव्ययस् तथैव । अनास्रवधातुगाम्भीर्ये षोडश श्लोकाः ।  
  
पौर्वापर्याविशिष्टापि सर्वावरणनिर्मला ।  
न शुद्धा नापि चाशुद्धा तथता बुद्धता मता ॥ अम्स_९।२२ ॥  
  
पौर्वापर्येण विशिष्टत्वान् न शुद्धा । पश्चात् सर्वावरणनिर्मलत्वान् नाशुद्धा मलविगमात् ।  
  
शून्यतायां विशुद्धायां नैरात्म्यान् मार्गलाभतः ।  
बुद्धाः शुद्धात्मलाभित्वात् गता आत्ममहात्मताम् ॥ अम्स_९।२३ ॥  
  
(म्स ३८)  
तत्र चानास्रवे धातौ बुद्धानां परमात्मा निर्दिश्यते । किं कारणं । अग्रनैरात्म्यात्मकत्वात् । अग्रं नैरात्म्यं विशुद्धा तथता सा च बुद्धानाम् आत्मा स्वभावार्थेन तस्यां विशुद्धायाम् अग्रं नैरात्म्यम् आत्मानं बुद्धा लभन्ते शुद्धं । अतः शुद्धात्मलाभित्वात् बुद्धा आत्ममाहात्म्यं प्राप्ता इत्य् अनेनाभिसन्धिना बुद्धानाम् अनास्रवे धातौ परमात्मा व्यवस्थाप्यते ।  
  
न भावो नापि चाभावो बुद्धत्वं तेन कथ्यते ।  
तस्माद् बुद्धतथाप्रश्ने अव्याकृतनयो मतः ॥ अम्स_९।२४ ॥  
  
तेनैव कारणेन बुद्धत्वं न भाव उच्यते । पुद्गलधर्माभावलक्षणत्वात् तदात्मकत्वाच् च बुद्धत्वस्य । नाभाव उच्यते तथतालक्षणभावात् । अतो बुद्धस्य भावाभावप्रश्ने भवति तथागतः परं मरणान् न भवतीत्य् एवमादिर् अव्याकृतनयो मतः ।  
  
दाहशान्तिर् यथा लोहे दर्शने तिमिरस्य च ।  
चित्तज्ञाने तथा बौद्धे भावाभावो न शस्यते ॥ अम्स_९।२५ ॥  
  
यथा च लोहे दाहशान्तिर् दर्शने च तिमिरम् एतस्य शान्तिर् न भावो दाहतिमिरयोर् अभावलक्षणत्वात् । नाभावः शान्तिलक्षणेन भावात् । एवं बुद्धानां चित्तज्ञाने च दाहतिमिरस्थानीययो रागाविद्ययोः शान्तिर् न भावः शस्यते तदभावप्रभावितत्वाच् चेतःप्रज्ञाविमुक्त्या नाभावस् तेन तेन विमुक्तिलक्षणेन भावात् ।  
  
बुद्धानाम् अमले धातौ नैकता बहुता न च ।  
आकाशवद् अदेहत्वात् पूर्वदेहानुसारतः ॥ अम्स_९।२६ ॥  
  
बुद्धानाम् अनास्रवधातौ नैकत्वं पूर्वदेहानुसारेण । न बहुत्वं देहाभावाद् आकाशवत् ।  
  
बलादिबुद्धधर्मेषु बोधी रत्नाकरोपमा ।  
जगत्कुशलसस्येषु महामेघोपमा मता ॥ अम्स_९।२७ ॥  
पुण्यज्ञानसुपूर्णत्वात् पूर्णचन्द्रोपमा मता ।  
ज्ञानालोककरत्वाच् च महादित्योपमा मता ॥ अम्स_९।२८ ॥  
  
(म्स ३९)  
एतौ रत्नाकरमेघोपमत्वे पूर्णचन्द्रमहादित्योपमत्वे च श्लोकौ गतार्थौ ।  
  
अमेया रश्मयो यद्वद् व्यमिश्रा भानुमण्डले ।  
सदैककार्या वर्तन्ते लोकम् आलोकयन्ति च ॥ अम्स_९।२९ ॥  
यथैवानास्रवे धातौ बुद्धानाम् अप्रमेयता ।  
मिश्रैककार्या कृत्येषु ज्ञानालोककरा मता ॥ अम्स_९।३० ॥  
  
एकेन व्यामिश्ररश्म्य् एककार्यस्योपमतया साधरणकर्मतां दर्शयति । रश्मीनाम् एककार्यत्वं पाचनशोषणसमानकार्यत्वाद् वेदितव्यं । द्वितीयेनानास्रवे धातौ मिश्रैककार्यत्वं निर्माणादिकृत्येषु ।  
  
यथैकरश्मिनिःसारात् सर्वरश्मिविनिःसृतिः ।  
भानोस् तथैव बुद्धानां ज्ञेया ज्ञानविनिःसृतिः ॥ अम्स_९।३१ ॥  

एककाले सर्वरश्मिविनिःसृत्या स च बुद्धानाम् एककाले ज्ञानप्रवृत्तिं दर्शयति ।  
  
यथैवादित्यरश्मीनां वृत्तौ नास्ति ममायितम् ।  
तथैव बुद्धज्ञानानां वृत्तौ नास्ति ममायितम् ॥ अम्स_९।३२ ॥  
यथा सूर्यैकमुक्ताभै रश्मिभिर् भास्यते जगत् ।  
सकृत् ज्ञेयं तथा सर्वं बुद्धज्ञानैः प्रभास्यते ॥ अम्स_९।३३ ॥  
  
ममत्वाभावे जगज्ज्ञेयप्रभासेन च । यथाक्रमं श्लोकौ गतार्थौ ।  
  
यथैवादित्यरश्मीनां मेघाद्यावरणं मतम् ।  
तथैव बुद्धज्ञानानाम् आवृतिः सत्वदुष्टता ॥ अम्स_९।३४ ॥  
  
यथा रश्मीनां मेघाद्यावरणम् अप्रभासेन । तथा बुद्धज्ञानानाम् आवरणं सत्वानाम् आभाजनत्वेन दुष्टता पञ्चकषायात्युत्सदतया ।  
  
यथा पांशुवशाद् वस्त्रे रङ्गचित्राविचित्रता ।  
तथा ऽवेधवशान् मुक्तौ ज्ञानचित्राविचित्रता ॥ अम्स_९।३५ ॥  
  
यथा पांशुविशेषेण वस्त्रे रङ्गविचित्रता क्वचिद् अविचित्रता । तथैव पूर्वप्राणिधानचर्याबलाधानविशेषात्(म्स ४०) बुद्धानां विमुक्तौ ज्ञानविचित्रता भवति । श्रावकप्रत्येकबुद्धानां विमुक्ताव् अविचित्रता ।  
  
गाम्भीर्यम् अमले धातौ लक्षणस्थानकर्मसु ।  
बुद्धानाम् एतद् उदितं रङ्गैर् वाकाशचित्रणा ॥ अम्स_९।३६ ॥  
  
एतद् अनास्रवधातौ बुद्धानां त्रिविधं गाम्भीर्यम् एवम् उक्तं । लक्षणगाम्भीर्यं चतुर्भिः श्लोकैः । स्थानगाम्भीर्यं पञ्चमेनैकत्वपृथक्त्वाभ्याम् अस्थितत्वात् । कर्मगाम्भीर्यं दशभिः । तत् पुनर् लक्षणगाम्भीर्यं विशुद्धिलक्षणं परमात्मलक्षणम् अव्याकृतलक्षणं विमुक्तिलक्षणं चारभ्योक्तं । कर्मगाम्भीर्यं बोधिपक्षादिरत्नाश्रयत्वकर्म सत्वपरिपाचनकर्म निष्ठागमनकर्म धर्मदेशनाकर्म निर्माणादिकृत्यकर्म ज्ञानप्रवृत्तिकर्म अविकल्पनकर्म चित्राकारज्ञानकर्म ज्ञानाप्रवृत्तिकर्म विमुक्तिसामान्यज्ञानविशेषकर्म चारभ्योक्तं । सेयमनास्रवे धातौ निष्प्रपञ्चत्वाद् आकाशोपमे गाम्भीर्यप्रभेददेशना यथा रङ्गैर् आकाशचित्रणी वेदितव्या ।  
  
सर्वेषाम् अविशिष्टापि तथता शुद्धिम् आगता ।  
तथागतत्वं तस्माच् च तद्गर्भाः सर्वदेहिनः ॥ अम्स_९।३७ ॥  
  
सर्वेषां निर्विशिष्टा तथता तद्विशुद्धिस्वभावश् च तथागतः । अतः सर्वे सत्वास् तथागतगर्भा इत्य् उच्यते । विभुत्वाविभागे श्लोका एकादश ।  
  
श्रावकाणां विभुत्वेन लौकिकस्याभिभूयते ।  
प्रत्येकबुद्धेभ्यो मनःबुद्धभौमेन श्रावकस्याभिभूयते ॥ अम्स_९।३८ ॥  
बोधिसत्वविभुत्वस्य तत्कलां नानुगच्छति ।  
तथागतविभुत्वस्य तत्कलां नानुगच्छति ॥ अम्स_९।३९ ॥  
  
आभ्यां तावद् द्वाभ्यां प्रभावोत्कर्षविशेषेण बुद्धानां विभुत्वं दर्शयति ।  
  
अप्रमेयम् अचिन्त्यं च विभुत्वं बौद्धम् इष्यते ।  
यस्य यत्र यथा यावत् काले यस्मिन् प्रवर्तते ॥ अम्स_९।४० ॥  
  
अनेन तृतीयेन प्रकारप्रभेदगाम्भीर्यविशेषाभ्यां कथम् अप्रमेयं कथं वाचिन्त्यम् इत्य् आह । यस्य पुद्गलस्यार्थे तत् प्रवर्तते यत्र लोकधातौ यथा तादृशैः प्रकारैर् यावद् अल्पं (म्स ४१) वा बहु वा यस्मिन् काले । अवशिष्टैः श्लौकेः मनोवृत्तिभेदेन विभुत्वभेदं दर्शयति ।  
  
पञ्चेन्द्रियपरावृत्तौ विभुत्वं लभ्यते परम् ।  
सर्वार्थवृत्तौ सर्वेषां गुणद्वादशशतोदये ॥ अम्स_९।४१ ॥  
  
पञ्चेन्द्रियपरावृत्तौ द्विविधं विभुत्वं परमं लभ्यते । सर्वेषां पञ्चानाम् इन्द्रियाणां सर्वपञ्चार्थवृत्तौ । तत्र प्रत्येकं द्वादशगुणशतोत्पत्तौ ।  

मनसो ऽपि परावृत्तौ विभुत्वं लभ्यते परम् ।  
विभुत्वानुचरे ज्ञाने निर्विकल्पे सुनिर्मले ॥ अम्स_९।४२ ॥  
  
मनसः परावृत्तौ विभुत्वानुचरे निर्विकल्पे सुविशुद्धे ज्ञाने परमं विभुत्वं लभ्यते । येन सहितं सर्वं विभुत्वज्ञानं प्रवर्तते ।  
  
सार्थोद्ग्रहपरावृत्तौ विभुत्वं लभ्यते परम् ।  
क्षेत्रशुद्धौ यथाकामं भोगसन्दर्शनाय हि ॥ अम्स_९।४३ ॥  
  
अर्थपरावृत्तौ उद्ग्रहर्परावृत्तौ च क्षेत्रविशुद्धिविभुत्वं परमं लभ्यते येन यथाकामं भोगसन्दर्शनं करोति ।  
  
अव्याघाते सदाकालं सर्वेषां ज्ञानकर्मणाम् ॥ अम्स_९।४४ ॥  
  
विकल्पपरावृत्तौ सर्वेषां ज्ञानानां कर्मणां च सर्वकालम् अव्याघाते परमं विभुत्वं लभ्यते ।  
  
प्रतिष्ठायाः परावृत्तौ विभुत्वं लभ्यते परम् ।  
अप्रतिष्ठितनिर्वाणं बुद्धानाम् अचले मले पदे ॥ अम्स_९।४५ ॥  
  
प्रतिष्ठापरावृत्ताव् अप्रतिष्ठितनिर्वाणं परमं विभुत्वं लभ्यते बुद्धानाम् अनास्रवे धातौ ।  
  
मैथुनस्य परावृत्तौ विभुत्वं लभ्यते परम् ।  
बुद्धसौख्यविहारे ऽथ दारा ऽसङ्क्लेशदर्शने ॥ अम्स_९।४६ ॥  
  
(म्स ४२)   
मैथुनस्य परावृत्तौ द्वयोर् बुद्धसुखविहारे च दारा ऽसङ्क्लेशदर्शने च ।  
  
आकाशसञ्ज्ञाव्यावृत्तौ विभुत्वं लभ्यते परम् ।  
चिन्तितार्थसमृद्धौ च गतिरूपविभावने ॥ अम्स_९।४७ ॥  
  
आकाशसञ्ज्ञाव्यावृत्तौ द्वयोर् एव चिन्तितार्थसमृद्धौ च येन गगनगर्भो भवति । गतिरूपविभावने च यथेष्टगमनाद् आकाशवशीकरणाच् च ।  
  
इत्य् अमेयपरावृत्ताव् अमेयविभुता मता ।  
अचिन्त्यकृत्यानुष्ठानाद् बुद्धानाम् अमलाश्रये ॥ अम्स_९।४८ ॥  
  
इत्य् अनेन मुखेनाप्रमेया परावृत्तिः । तत्र चाप्रमेयं विभुत्वम् अचिन्त्यकर्मानुष्ठानं बुद्धानाम् अनास्रवे धातौ वेदितव्यं । तस्यैव बुद्धस्य सत्वपरिपाकनिमित्तत्वे सप्त श्लोकाः ।  

शुभे वृद्धो लोको व्रजति सुविशुद्धौ परमतां शुभे चानारब्ध्वा व्रजति शुभवृद्धौ परमताम् ।  
व्रजत्य् एवं लोको दिशि दिशि जिनानां सुकथितैर् अपक्वः पक्वो वा न च पुनर् अशेषं ध्रुवम् इह ॥ अम्स_९।४९ ॥  
  
अनेन यादृशस्य परिपाकस्य निमित्तं भवति तद्दर्शयति । उपचितकुशलमूलानां च विमुक्तौ परमतायाम् अनुपचितकुशलमूलानां च कुशलमूलोपचये । अपक्वः शुभवृद्धौ परमतां व्रजनपाकं व्रजति पक्वः सुविशुद्धौ परमतां व्रजति । एवं च नित्यकालं व्रजति न च निःशेषं लोकस्यानन्तत्वात् ।  
  
तथा कृत्वा चर्यां कृच्छ्रावाप्यां परमगुणयोगाद् भुतवर्ती महाबोधिं नित्यां ध्रुवम् अशरणानां च शरणम् ।  
लभन्ते यद्धीरा दशदिग् सदा सदा सर्वसमयं तद् आश्चर्यं लोके सुविधचरणान् नाद्भुतम् अपि ॥ अम्स_९।५० ॥  
  
अनेन द्वितीयेन परिपक्वानां बोधिसत्वानां परिपाकस्याश्चर्यं नाश्चर्यं । (म्स ४३) लक्षणं सदा सर्वसमयम् इति नित्यं निरन्तरं च तद् अनुभूय मार्गचरणं सुविधिचरणं ।  
  
क्वचिद्धर्माञ् च कं धर्म्यं चक्रं बहुमुखशतैर् दर्शयति यः क्वचिज् जन्मान्तर्धिं क्वचिद् अपि विचित्रां जनचरीम् ।  
क्वचित्कृत्स्नां बोधिं क्वचिद् अपि च निर्वाणम् असकृत् न च स्थानात् तस्माद् विचलति स सर्वं च कुरुते ॥ अम्स_९।५१ ॥  
  
अनेन तृतीयेन युगपद्बहुमुखपरिपाचनोपायप्रयोगे निमित्तत्वं दर्शयति । यथा यत्रस्थः सत्वान् विनयति । विचित्रा जनचरी जातकभेदेन । न च स्थानाच् चलतीत्य् अनास्रवाद् धातोः ।  
  
न बुद्धानाम् एवं भवति मम पक्वो ऽयम् इति चाप्रपाच्यो ऽयं देही अपि च अधुनापाच्यत इति ।  
विना संस्कारं तु प्रपचम् उपयात्य् एव जनता शुभैर् धर्मैर् नित्यं दिशि दिशि समन्तात् त्रयमुखम् ॥ अम्स_९।५२ ॥  
  
अनेन चतुर्थेन तत्परिपाकप्रयोगनिमित्तत्वम् अनभिसंस्कारेण दशयति । त्रयमुखम् इति यानत्रयेण ।  
  
यथायत्नं भानुः प्रततविषदैर् अंशविसरैः प्रपाककं सस्यानां दिशि दिशि समन्तात् प्रकुरूते ।  
तथा धर्मार्को ऽपि प्रशमविधिधर्मांशुविसरैः प्रपाकं सस्यानां दिशि दिशि समन्तात् प्रकुरूते ॥ अम्स_९।५३ ॥  
  
अनेन पञ्चमेनानभिसंस्कारपरिपाचनदृष्टान्तं दर्शयति ।  
  
यथैकस्माद् दीपाद् भवति सुमहान् दीपनिचयो ऽप्रमेयो ऽसङ्ख्येयो न च स पुनर् एति व्ययमतः ।  
यथैकस्माद् बुद्धाद् पाकाभवति सुमहान् परिपाकपाकनिचयो ऽप्रमेयो ऽसङ्ख्येयो न च पुनर् एति पुनर् उपैति व्ययमतः ॥ अम्स_९।५४ ॥  
  
(म्स ४४)  
अनेन षष्ठेन परम्परया परिपाचनं ।  

यथा तोयैस् तृप्तिं व्रजति न महासागर इव न वृद्धिं वा याति प्रततविषदाम्बु प्रविशनैः ।  
तथा बौद्धौ धातुः सततसमितैः शुद्धिविशनैर् न तृप्तिं वृद्धिं वा व्रजति परमाश्चर्यम् इह तत् ॥ अम्स_९।५५ ॥  
  
अनेन सप्तमेन परिपक्वानां विमुक्तिप्रवेशे समुद्रोदाहरणेन धर्मधातोर् अतृप्तिं चावकाशदानाद् अवृद्धिं ध्यानाधिकत्वात् । धर्मधातुविशुद्धौ चत्वारः श्लोकाः ।  
  
सर्वधर्मद्वयावारतथताशुद्धिलक्षणः ।  
वस्तुज्ञानतदालम्बवशिताक्षयलक्षणः ॥ अम्स_९।५६ ॥  
  
एष स्वभावार्थम् आरभ्यैकः श्लोकः । क्लेशज्ञेयावरणद्वयात् सर्वधर्मतथताविशुद्धिलक्षणश् च । वस्तुतदालम्बनज्ञानयोर् अक्षयवशितालक्षणश् च ।  
  
। सर्वतस् तथताज्ञानभावना समुदागमः ।  
सर्वसत्वद्वयाधानसर्वथाक्षयता फलम् ॥ अम्स_९।५७ ॥  
  
एष हेत्वर्थं फलार्थं चारभ्य द्वितीयः श्लोकः । सर्वतस्तथताज्ञानभावना धर्मधातुविशुद्धिहेतुः । सर्वत इति सर्वधर्मपर्यायमुखैः । सर्वसत्वानां सर्वथा हितसुखद्वयाधानाक्षयता फलं ।  
  
कायवाक्चित्तनिर्माणप्रयोगोपायकर्मकः ।  
समाधिधारणीद्वारद्वयामेयसमन्वितः ॥ अम्स_९।५८ ॥  
  
एष कर्मार्थं योगार्थं चारभ्य तृतीयः श्लोकः । त्रिविधिं कायादिनिर्माणं कर्म समाधिधारणीमुखाभ्यां द्वयेन चाप्रमेयेण पुण्यज्ञानसम्भारेण समन्वागमो योगः ।  
  
स्वभावधर्मसम्भोगनिर्माणैर् भिन्नवृत्तिकः ।  
धर्मधातुर् विशुद्धो ऽयं बुद्धानां समुदाहृतः ॥ अम्स_९।५९ ॥  
  
(म्स ४५)  
एष वृत्त्यर्थम् आरभ्य चतुर्थः श्लोकः । स्वाभाविकसाम्भोगिकनैर्माणिककायवृत्त्या भिन्नवृत्तिकः । बुद्धकायविभागे सप्त श्लोकाः ।  
  
स्वाभाविको ऽथ साम्भोग्यः कायो नैर्माणिको ऽपरः ।  
कायभेदा हि बुद्धानां प्रथमस् तु द्वयाश्रयः ॥ अम्स_९।६० ॥  
  
त्रिविधिः कायो बुद्धानां । स्वाभाविको धर्मकाय आश्रयपरावृत्तिलक्षणः । साम्भोगिको येन पर्षन्भण्डलेषु धर्मसम्भोगं करोति । नैर्माणिको येन निर्माणेन सत्वार्थं करोति ।  
  
सर्वधातुषु साम्भोग्यो भित्रो गणपरिग्रहैः ।  
क्षेत्रैश् च नामभिः कायैर् धर्मसम्भोगचेष्टितैः ॥ अम्स_९।६१ ॥  
  
तत्र साम्भोगिकः सर्वलोकधातुषु पर्षन्मण्डलबुद्धक्षेत्रनाम् अशरीरधर्मसम्भोगक्रियाभिर् भिन्नः ।  
  
समः सूक्ष्मश् च तच्छिष्टः कायः स्वाभाविको मतः ।  
सम्भोगविभुताहेतुर् यथेष्टं भोगदर्शने ॥ अम्स_९।६२ ॥  
  
स्वाभाविकः सर्वबुद्धानां समो निर्विशिष्टतया । सूक्ष्मो दुर्ज्ञानतया । तेन साम्भोगिकेन कायेन सम्बद्धः सम्भोगविभुत्वे च हेतुर् यथेष्टं भोगदर्शनाय ।  
  
अमेयं बुद्धनिर्माणं कायो नैर्माणिको मतः ।  
द्वयोर् द्वयार्थसम्पत्तिः सर्वाकारा प्रतिष्ठिता ॥ अम्स_९।६३ ॥  
  
नैर्माणिकस् तु कायो बुद्धानाम् अप्रमेयप्रभेदं बुद्धनिर्माणं साम्भोगिकः स्वाथसम्पत्तिलक्षणः । नैर्माणिकः परार्थसम्पत्तिलक्षणः । एवं द्वयार्थसम्पत्तिर् यथाक्रमं द्वयोः प्रतिष्ठिताः साम्भोगिके च काये नैर्माणिके च ।  
  
शिल्पजन्ममहाबोधिसदानिर्वाणदर्शनैः ।  
बुद्धनिर्माणकायो ऽयं महामायो महोपायो विमोचने ॥ अम्स_९।६४ ॥  
  
स पुनर् निर्माणकायः सदा विनेयार्थं शिल्पस्य वीणावादनादिभिः । जन्मनश् चाभिसम्बोधेश् च (म्स ४६)   
निर्वाणस्य च दर्शनैर् विमोचने महोपायत्वात् परार्थसम्पत्तिलक्षणो वेदितव्यः ।  
  
त्रिभिः कायैस् तु विज्ञेयो बुद्धानां कायसङ्ग्रहः ।  
साश्रयः स्वपरार्थो यस् त्रिभिः कायैर् निर्दर्शितः ॥ अम्स_९।६५ ॥  
  
त्रिभिश् च कायैर् बुद्धानां सर्वकायसङ्ग्रहो वेदितव्यः । एभिस् त्रिभिः कायैः साश्रयः स्वपरार्थो निदर्शितः । द्वयोः स्वपरार्थप्रभावितत्वात् द्वयोश् च तदाश्रितत्वाद् यथा पूर्वम् उक्तं ।  
  
आश्रयेणाशयेनापि कर्मणा ते समा मताः ।  
प्रकृत्या ऽस्रंसनेनापि प्रबन्धेनैषु नित्यता ॥ अम्स_९।६६ ॥  
  
ते च त्रयः कायाः सर्वबुद्धानां यथाक्रमं त्रिभिर् निर्विशेषा आश्रयेण धर्मधातोर् अभिन्नत्वात् आशयेन पृथक् बुद्धाशयस्याभावात् । कर्मणा च साधारणकर्मकत्वात् । तेषु च त्रिषु कायेषु यथाक्रमं त्रिविधा नित्यता वेदितव्या येन नित्यकायास् तथागता उच्यन्ते । प्रकृत्या नित्यता स्वाभाविकस्य स्वभावेन नित्यत्वात् । अस्रंसनेन साम्भोगिकस्य धर्मसम्भागो विच्छेदात् । प्रबन्धेन नैर्माणिकस्यान्तर्व्यये पुनः पुनर् निर्माणदर्शनात् । बुद्धज्ञानविभागे दश श्लोकाः ।  
  
आदर्शज्ञानमचलं त्रयज्ञानं तदाश्रितम् ।  
समताप्रत्यवेक्षायां कृत्यानुष्ठान एव च ॥ अम्स_९।६७ ॥  
  
चतुर्विधं बुद्धानां ज्ञानम् आदर्शज्ञानं समताज्ञानं प्रत्यवेक्षाज्ञानं कृत्यानुष्ठानज्ञानं च । आदर्शज्ञानम् अचलं त्रीणि ज्ञानानि तदाश्रितानि चलानि ।  

आदर्शज्ञानमममापरिच्छिन्नं सदानुगम् ।  
सर्वज्ञेयेष्व् असम्मूढं न च तेष्व् आमुखं सदा ॥ अम्स_९।६८ ॥  
  
आदर्शज्ञानम् अममम् अपरिच्छिन्नं देशतः सदानुगं कालतः । सर्वज्ञेयेष्व् असम्मूढं सदावरणविगमात् न च तेष्व् आमुखम् अनाकारत्वात् ।  
  
सर्वज्ञाननिमित्तत्वान् महाज्ञानाकरोपमम् ।  
सम्भोगबुद्धता ज्ञानप्रतिबिम्बोदयाच् च तत् ॥ अम्स_९।६९ ॥  
  
(म्स ४७)  
तेषां च समतादिज्ञानानां सर्वप्रकाराणां हेतुत्वात् सर्वज्ञानानामाकरोपमं । सम्भोगबुद्धत्वतज्ज्ञानप्रतिबिम्बोदयाच्च तदादर्शज्ञानम् इत्य् उच्यते ।  
  
सत्वेषु समताज्ञानं भावनाशुद्धितो ऽमलं मतम् ।  
अप्रतिष्ठसशमाविष्टं समताज्ञानमिष्यते ॥ अम्स_९।७० ॥  
  
यद्बोधिसत्वेनाभिसमयकालेषु समताज्ञानं प्रतिलब्धं तद्भावनाशुद्धितो बुधिप्राप्तस्याप्रतिष्ठितनिर्वाणे निविष्टं समताज्ञानमिष्यते ।  
  
महामैत्रीकृपाभ्यां च सर्वकालानुगं मतम् ।  
यथाधिमोक्षं सत्वानां बुद्धबिम्बनिदर्शकम् ॥ अम्स_९।७१ ॥  
  
महामैत्रीकरुणाभ्यां सर्वकालानुगं यथाधिमोक्षं च सत्वानां बुद्धबिम्बनिदर्शकं । यतः केचित् सत्वास् तथागतं नीलवर्णं पश्यन्ति केचित् पीतवर्णम् इत्य् एवमादि ।  
  
प्रत्यवेक्षणकं ज्ञाने ज्ञेयेष्व् अव्याहतं सदा ।  
धारणीनां समाधीनां निधानोपमम् एव च ॥ अम्स_९।७२ ॥  
परिषन्मण्डले सर्वविभूतीनां निदर्शकम् ।  
सर्वसंशयविच्छेदि महाधर्मप्रवर्षकम् ॥ अम्स_९।७३ ॥  
  
प्रत्यवेक्षणकं ज्ञानं यथाश्लोकं ।  
  
कृत्यानुष्ठानताज्ञानं निर्माणैः सर्वधातुषु ।  
चित्राप्रमेयाचिन्त्यैश् च सर्वसत्वार्थकारकम् ॥ अम्स_९।७४ ॥  
  
कृत्यानुष्ठानज्ञानं सर्वलोकधातुषु निर्माणैर् नानाप्रकारैर् अप्रमेयैर् अचिन्त्यैश् च सर्वसत्वार्थकरं ।  
  
कृत्यनिष्पत्तिभिर् भेदैः सङ्ख्याक्षेत्रैश् च सर्वदा ।  
अचिन्त्यं बुद्धनिर्माणं विज्ञेयं तच् च सर्वथा ॥ अम्स_९।७५ ॥  
  
तच् च बुद्धनिर्माणं सदा सर्वथा चाचिन्त्यं वेदितव्यं । कृत्यक्रियाभेदतः सङ्ख्यातक्षेत्रतश् च ।  
  
धारणात् समचित्ताच् च सम्यग्धर्मप्रकाशनात् ।  
कृत्यानुष्ठानतश् चैव चतुर्ज्ञानसमुद्भवः ॥ अम्स_९।७६ ॥  
  
(म्स ४८)  
तत्र धारणात् श्रुतानां धर्माणां । समचित्तता सर्वसत्वेष्व् आत्मपरसमतया । शेषं गतार्थं । बुद्धानेकत्वापृथक्त्वे श्लोकः ।  
  
गोत्रभेदाद् अवैयर्थ्यात् साकल्याद् अप्य् अनादितः ।  
अभेदान् नैकबुद्धत्वं बहुत्वं चामलाश्रये ॥ अम्स_९।७७ ॥  
  
एक एव बुद्ध इत्य् एतन्न् एष्यते । किं कारणं । गोत्रभेदात् । अनन्ता हि बुद्धगोत्राः सत्वाः । तत्रैक एवाभिसम्बुद्धो नान्ये ऽभिसम्भोत्स्यन्त इति । कुत एतत् । पुण्यज्ञानसम्भारवैयर्थ्यं च स्याद् अन्येषां बोधिसत्वानाम् अनभिसम्बोधान् न च युक्तं वैयर्थ्यं । तस्माद् अवैयर्थ्याद् अपि नैक एव बुद्धः सत्वार्थक्रियासाकल्यं च न स्यात् । बुद्धस्य बुद्धत्वे कस्यचित् अप्रतिष्ठापनाद् एतच् च न युक्तं । न च कश्चिद् आदिबुद्धो ऽस्ति विना सम्भारेण बुद्धत्वायोगाद् विना चान्येन बुद्धेन संस्थानायोगाद् इत्य् अनादित्वाद् अप्य् एको बुद्धो न युक्तः । बहुत्वम् अपि नेष्यते बुद्धानां धर्मकायस्याभेदाद् अनास्रवे धातौ । बुद्धत्वोपायप्रवेशे चत्वारः श्लोकाः ।  
  
या ऽविद्यमानता सैव परमा विद्यमानता ।  
सर्वथा ऽनुपलम्भश् च उपलम्भः परो मतः ॥ अम्स_९।७८ ॥  
  
या परिकल्पितेन स्वभावेनाविद्यमानता सैव परमा विद्यमानता परिनिष्पन्नेन स्वभावेन । यश् च सर्वथा ऽनुपलम्भः परिकल्पितस्य स्वभावस्य स एव परम उपलम्भः परिनिष्पन्नस्वभावस्य ।  
  
भावना परमा चेष्टा भावनाम् अविपश्यताम् ।  
प्रतिलम्भः परश् चेष्टः प्रतिलम्भं च पश्यताम् ॥ अम्स_९।७९ ॥  
  
सैव परमा भावना यो भावनाया अनुपलम्भः । स एव परमः प्रतिलम्भो यः प्रतिलम्भानुपलम्भः ।  
  
पश्यतां गुरुत्वं तां दीर्घं निमित्तं वीर्यम् आत्मनः ।  
मानिनां बोधिसत्वानां दूरे बोधिर् निरूप्यते ॥ अम्स_९।८० ॥  
  
ये च गुरुत्वं बहुत्वं पश्यन्ति अद्भुतधर्मयुक्तं । दीर्घं च कालं पश्यन्ति तत्समुदागमाय । निमित्तं न पश्यन्ति चित्तालम्बनं । आत्मनश् च वीर्यं वयम् आरब्धवीर्या (म्स ५९) बुद्धत्वं प्राप्स्याम इति । तेषाम् एवं मानिनां बोधिसत्वानाम् औपलम्भिकत्वात् दूरे बोधिर् निरूप्यते ।  
  
पश्यताम् कल्पनामात्रं सर्वम् एतद् यथोदितं ।  
अकल्पबोधिसत्वानां प्राप्ता बोधिर् निरूप्यते ॥ अम्स_९।८१ ॥  
  
कल्पनामात्रं त्व् एतत् सर्वम् इति पश्यतां तस्यापि कल्पनामात्रस्याविकल्पनाद् अकल्पबोधिसत्वानाम् अनुत्पत्तिकधर्मक्षान्तिलाभावस्थायाम् अर्थतः प्राप्तैव बोधिर् इत्य् उच्यते । बुद्धानाम् अन्योन्य नैककार्यत्वे चत्वारः श्लोकाः ।  
  
भिन्नाश्रया भिन्नजलाश् च नद्यः अल्पोदकाः कृत्यपृथक्त्वकार्याः ।  
जलाश्रितप्राणितनूपभोग्या भवन्ति पातालमसम्प्रविष्टाः ॥ अम्स_९।८२ ॥  
समुद्रविष्टाश् च भवन्ति सर्वा एकाश्रया एकमहाजलाश् च ।  
मिश्रैककार्याश् च महोपभोग्या जलाश्रितप्राणिगणस्य नित्यम् ॥ अम्स_९।८३ ॥  
भिन्नाश्रया भिन्नमताश् च धीराः स्वल्पावबोधाः पृथगात्मकृत्याः ।  
परीत्तसत्वार्थसदोपभोग्या भवन्ति बुद्धत्वम् असम्प्रविष्टाः ॥ अम्स_९।८४ ॥  
बुद्धत्वविष्टाश् च भवन्ति सर्वे एकाश्रया एकमहावबोधाः ।  
मिश्रेककार्याश् च महोपभोग्याः सदा महासत्वगणस्य ते हि ॥ अम्स_९।८५ ॥  
  
तत्र भिन्नाश्रय नद्यः स्वभाजनभेदात् । कृत्यपृथक्त्वकार्याः पृथक्त्वेन कृत्यकरणात् । तनूपभोग्या इत्य् अल्पानाम् उपभोग्याः । शेषं गतार्थं । बुद्धत्वप्रोत्सहने श्लोकः ।  
  
इति निरुपमशुक्लधर्मयोगाद् हितसुखहेतुतया च बुद्धभूमेः ।  
शुभपरमसुखाक्षयाकरत्वात् शुभमतिर् अर्हति बोधिचित्तम् आप्तुम् ॥ अम्स_९।८६ ॥  
  
निरुपमशुल्कधर्मयोगात् स्वार्थसम्पत्तितः । हितसुखहेतुत्वाच् च बुद्धत्वस्य परार्थसम्पत्तिः । अनवद्योत्कृष्टाक्षयसुखाकरत्वाच् च सुखविहारो विशेषतः । बुद्धिमान् अहीनबोधिचित्तम् आदातुं तत्प्रणिधानपरिग्रहात् ।  
  
महायानसूत्रालङ्कारे बोध्यधिकारो नवमः  

(म्स ५०)  
च्हपित्रे X  
दशमो ऽधिकारः  
  
उद्दानम्  
आदिः सिद्धिः शरणं गोत्रं चित्ते तथैव चोत्पादः ।  
स्वपरार्थस् तत्वार्थः प्रभावपरिपाकबोधिश् च ॥ अम्स_१०।१ ॥  
  
एष च बोध्यधिकार आदिम् आरभ्य यावत् बोधिपटलानुसारेणानुगन्तव्यः । अधिमुक्तिप्रभेदलक्षणविभागे श्लोकौ ।  
  
जाताजाता ग्राहिका ग्राह्यभूता मित्रादात्ता स्वात्मतो भ्रान्तिका च ।  
अभ्रान्तान्या आमुखा नैव चान्या घोषाचारा चैषिका चेक्षिका च ॥ अम्स_१०।२ ॥  
  
जाता अतीतप्रत्युत्पन्ना । अजाता अनागता । ग्राहिका आध्यात्मिकी ययालम्बनम् अधिमुच्यते । ग्राह्यभूता बाह्या यानालम्बनत्वेनाधिमुच्यते । मित्रादात्ता औदारिकी । स्वात्मतः सूक्ष्मा । भ्रान्तिका हीना विपरीताधिमोक्षात् । अभ्रान्तिका प्रशान्ता । आमुखा अन्तिके समवहितप्रत्ययत्वात् । अनामुखा दूरे विपर्ययात् । घोषाचारा श्रुतमयी । एषिका चिन्तामयी । ईक्षिका भावनामयी प्रत्यवेक्षणात् ।  
  
हार्या कीर्णा ऽव्यावकीर्णा विपक्षैर् हीनोदारा आवृता ऽनावृता च ।  
युक्ता ऽयुक्ता सम्भृता ऽसम्भृता च गाढं विष्टा दूरगा चाधिमुक्तिः ॥ अम्स_१०।३ ॥  
  
हार्या मृद्वी । व्यवकीर्णा मध्या । अव्यवकीर्णा विपक्षैर् अधिमात्रा । हीनाऽन्ययाने । उदारा महायाने । आवृता सावरणा विशेषगमनाय । अनावृता निरावरणा । युक्ता सातत्यसत्कृत्यप्रयोगात् । अयुक्ता तद्विरहिता । सम्भृताधिगमयोग्या । (म्स ५१) असम्भृता विपर्ययात् । गाढं विष्टा भूमिप्रविष्टा । दूरगा परिशिष्टासु भूमिषु । अधिमुक्तिपरिपन्थे त्रयः श्लोकाः ।  
  
अमनस्कारबाहुल्यं कौशीद्यं योगविभ्रमः ।  
कुमित्रं शुभदौर्बाल्यम् अयोनिशोमनस्क्रिया ॥ अम्स_१०।४ ॥  
  
जाताया अमनसिकारबाहुल्यं परिपन्थः । अजातायाः कौशीद्यं ग्राह्यग्राहकभूताया योगविभ्रमस् तथैवाभिनिवेशात् । मित्रादात्तायाः कुमित्रं विपरीतग्राहणात् । स्वात्मतो ऽधिमुक्तेः कुशलमूलदौर्बल्यं । अभ्रान्ताया अयोनिशो अमनसिकारः परिपन्थस् तद्विरोधित्वात् ।  
  
प्रमादो ऽल्पश्रुतत्वं च श्रुतचिन्ताल्पतुष्टता ।  
शममात्राभिमानश् च तथा ऽपरिजयो मतः ॥ अम्स_१०।५ ॥  
  
आमुखायाः प्रमादस् तस्या अप्रमादकृतत्वात् । घोषाचाराया अल्पश्रुतत्वं नीतार्थसूत्रान्ताश्रवणात् । एषिकायाः श्रुतमात्रसन्तुष्टत्वम् अल्पचिन्तासन्तुष्टत्वं च । ईक्षिकायाश् चिन्तामात्रसन्तुष्टत्वं शमथमात्राभिमानश् च । हार्याव्यवकीर्णयोर् अपरिजयः परिपन्थः ।  
  
अनुद्वेगस् तथोद्वेग आवृतिश् चाप्य् अयुक्तता ।  
असम्भृतिश् च विज्ञेयाऽधिमुक्तिपरिपन्थता ॥ अम्स_१०।६ ॥  
  
हीनाया अनुद्वेगः संसारात् । उदाराया उद्वेगः । अनावृतायाश् चावृत्तिः । युक्ताया अयुक्तता । सम्भृताया असम्भृतिः परिपन्थः । अधिमुक्ताव् अनुशंसे पञ्च श्लोकाः ।  
  
पुण्यं महदकौकृत्यं सौमनस्यं सुखं महत् ।  
अविप्रणाशः स्थैर्यं च विशेषगमनं तथा ॥ अम्स_१०।७ ॥  
धर्माभिसमयश् चाथ स्वपरार्थाप्तिर् उत्तमा ।  
क्षिप्राभिज्ञत्वम् एते हि अनुशंसाधिमुक्तितः ॥ अम्स_१०।८ ॥  
  
(म्स ५२)  
जातायां प्रत्युत्पन्नायां पुण्यं महत् । अतीतायाम् अकौकृत्यम् अविप्रतिसारात् । ग्राहिकायां ग्राह्यभूतायां च महत्सौमनस्यं समाधियोगात् । कल्याणमित्रजनितायाम् अविप्रणाशः । स्वयम् अधिमुक्तौ स्थैर्यं । भ्रान्तिकायामामुखायां श्रुतमयादिकायां च यावत् मध्यायां विशेषगमनं । अधिमात्रायां धर्माभिसमयः । हीनायां स्वार्थप्राप्तिः । उदारायां परार्थप्राप्तिः परमा । अनावृतयुक्तसम्भृतादिषु शुल्कपक्षासु क्षिप्राभिज्ञत्वम् अनुशंसः ।  
  
कामिनां सा श्वसदृशी कूर्मप्रख्या समाधिनाम् ।  
भृत्योपमा स्वार्थिनां सा राजप्रख्या परार्थिनाम् ॥ अम्स_१०।९ ॥  
  
यथा श्वा दुःखार्तः सततम् अवितृप्तः क्षुधितको यथा कूर्मश् चासौ जलविवरके सङ्कुचितकः । यथा भृत्यो नित्यम् उपचकितमूर्तिर् विचरति । यथा राजा राज्ञां विषये वशवर्ती विहरति ।  
  
तथा कामिस्थातृस्वपरजनकृत्यार्थम् उदिते विशेषो विज्ञेयः सततम् अधिमुक्तया विविधया ।  
महायाने तस्य विधिवद् इह मत्वा परमतां भृशं तस्मिन् धीरः सततम् इह ताम् एव वृणुयात् ॥ अम्स_१०।१० ॥  
  
अपि खलु कामिनाम् अधिमुक्तिः श्वसदृशी लौकिकसमाधिगतानां कूर्मप्रख्या स्वार्थवतां भृत्योपमा । राजप्रख्या परार्थवतां । एतम् एवार्थं परेणोपपाद्य महायानाधिमुक्तौ समादापयति । अधिमुक्तिलयप्रतिषेधे श्लोकाः ।  
  
मनुषष्य भूताः सम्बोधिं प्राप्नुवन्ति प्रतिक्षणम् ।  
अप्रमेया यतः सत्वा लयं नातो ऽधिवासयेत् ॥ अम्स_१०।११ ॥  
  
त्रिभिः कारणैर् लयो न युक्तः । यतो मनुषभूता बोधिं प्राप्नुवन्ति । नित्यं प्राप्नुवन्ति । अप्रमेयाश् च प्राप्नुवन्ति ।  
अधिमुक्तिपुण्यविशेषणे द्वौ श्लोकौ ।  
  
यथा पुण्यं प्रसवते परेषां भोजनं ददत् ।  
न तु स्वयं स भुञ्जानस् तथा पुण्यमहोदयः ॥ अम्स_१०।१२ ॥  
(म्स ५३)  
सूत्रोक्तो लभ्यते धर्मात् परार्थाश्रयदेशितात् ।  
न तु स्वार्थाश्रयाद् धर्माद् देशिताद् उपलभ्यते ॥ अम्स_१०।१३ ॥  
  
यथा भोजनं ददतः पुण्यम् उत्पद्यते परार्थाधिकारात् । न तु स्वयं भुञ्जानस्य स्वार्थाधिकारात् । एवं परार्थाश्रयदेशितात् महायानधर्मात् तेषु तेषु सूत्रेषूक्तः पुण्योदयो महांल् लभ्यते । न तु स्वार्थाश्रयदेशितात् श्रावकयानधर्मात् । अधिमुक्तिफलपरिग्रहे श्लोकः ।  
  
इति विपुलगतौ महोघमहार्यधर्मे जनिय सदा मतिमान् महाधिमुक्तिम् ।  
विपुलसततपुण्यतद्विवृद्धिं व्रजति गुणैर् असमैर् महात्मतां च ॥ अम्स_१०।१४ ॥  
  
यत्र यादृश्याधिमुक्त्या यो यत्फलं परिगृह्लाति । विस्तीर्णे महायानधर्मे ऽपरिणीययोदाराधिमुक्त्या मतिमान् त्रिविधं फलं परिगृह्णाति । विपुलपुण्यवृद्धिं तस्या एवाधिमुक्तेर् वृद्धिं तद्धेतुकां चातुल्यगुणमहात्मतां बुद्धत्वं ।  
  
महायानसूत्रालङ्कारे अधिमुक्त्यधिकारो दशमः  

च्हपित्रे Xइ  
एकादशो ऽधिकारः  
  
धर्मपर्येष्ट्यधिकारे आलम्बनपर्येष्टौ चत्वारः श्लोकाः  
  
पिटकत्रयं द्वयं वा सङ्ग्रहतः कारणैर् नवभिर् इष्टम् ।  
वासनबोधनशमनप्रतिवेधैस् तद् विमोचयति ॥ अम्स_११।१ ॥  
  
पिटकत्रयं सूत्रविनयाभिधर्माः । तद् एव त्रयं हीनयानाग्रयानभेदेन द्वयं भवति । श्रावकपिटकं बोधिसत्वपिटकं च । तत्पुनस् त्रयं द्वयं वा केनार्थेन पिटकम् इत्य् आह । सङ्ग्रहतः सर्वज्ञेयार्थसङ्ग्रहाद् वेदितव्यं । केन कारणेन त्रयं । नवभिः कारणैर् विचिकित्साप्रतिपक्षेण सूत्रं यो यत्रार्थे संशयितस् तस्य तन्निश्चयार्थं देशनात् । अन्तद्वयानुयोगप्रतिपक्षेण विनयः सावद्यपरिभोगप्रतिषेधतः कामसुखल्लिकानुयोगान्तस्यानवद्यपरिभोगानुज्ञानत आत्मक्लमथानुयोगान्तस्य । स्वयन्दृष्टिपरामर्षप्रतिपक्षेणाभिधर्मो ऽविपरीतधर्मलक्षणाभिद्योतनात् । (म्स ५४) पुनः शिक्षात्रयदेशना सूत्रेण अधिशीलाधिचित्तसम्पादनता विनयेन शीलवतो ऽविप्रतिसारादविप्रतिसारेण समाधिलाभात् । अधिप्रज्ञासम्पादनाभिधर्मेणाविपरीतार्थप्रविचयात् । पुनर् धर्मार्थदेशना सूत्रेण । धर्मार्थनिष्पत्तिर्विनयेन क्लेशविनयसंयुक्तसस्य तयोः प्रतिवेधात् । धर्मार्थसाङ्कथ्यविनिश्चयकौशल्यम् अभिधर्मेणेति । एभिर् नभिः कारणैः पिटकत्रयम् इष्टं । तच् च संसाराद् विमोचनार्थं । कथं पुनस् तद् विमोचयति । वासनबोधशमनप्रतिवेधैस् तद् विमोचयति । श्रुतेन चित्तवासनतः । चिन्तया बोधनतः । भावनया शमथेन शमनतः । विपश्यनया प्रतिवेधतः ।  
  
सूत्राभिधर्मविनयाश् चतुर्विधार्था मताः समासेन ।  
तेषां ज्ञानाद् धीमान् सर्वाकारज्ञताम् एति ॥ अम्स_११।२ ॥  

ते च सूत्रविनयाभिधर्माः प्रत्येकं चतुर्विधार्थाः समासतस् तेषां ज्ञानाद् बोधिसत्वः सर्वज्ञतां प्राप्नोति । श्रावकस् त्व् एकस्या अपि गाथाया अर्थम् आज्ञायास्रवक्ष्यं प्राप्नोति ।  
  
आश्रयतो लक्षणतो धर्माद् अर्थाच् च सूचनात् सूत्रम् ।  
अभिमुखतो ऽथाभीक्ष्ण्याद् अभिभवगतितो ऽभिधर्मश् च ॥ अम्स_११।३ ॥  
  
कथं प्रत्येकं चतुर्विधार्थः । आश्रयक्षणधर्मार्थसूचनात् सूत्रं । तत्राश्रयो यत्र देशे देशितं येन यस्मै च । लक्षणं संवृतिसत्यलक्षणं परमार्थसत्यलक्षणं च । धर्माः स्कन्धायतनधात्वाहारप्रतीत्यसमुत्पादादयः । अर्थो ऽनुसन्धिः । अभिमुखत्वाद् अभीक्ष्णत्वाद् अभिभवनाद् अभिगमनाच् चाभिधर्मो वेदितव्यः । निर्वाणाभिमुखो धर्मो ऽभिधर्मः सत्यबोधिपक्षविमोक्षमुखादिदेशनात् । अभीक्ष्णं धर्मो ऽभिधर्म एकैकस्य धर्मस्य रूप्यरूपिसनिदर्शनादिप्रभेदेन बहुलनिर्देशात् । अभिभवतीत्य् अभिधर्मः परप्रवादाभिभवनाद् विवादाधिकरणादिभिः । अभिगम्यते सूत्रार्थ एतेनेत्य् अभिधर्मः ।  
  
आपत्तेर् उत्थानाद् व्युत्थानान् निःसृतेश् च विनयत्वम् ।  
पुद्गलतः प्रज्ञप्तेः प्रविभागविनिश्चयाच् चैव ॥ अम्स_११।४ ॥  
  
आपत्तितः समुत्थानतो व्युत्थानतो निःसरणतश् च वेदितव्यः । तत्रापत्तिः (म्स ५५) पञ्चापत्तिनिकायाः । समुत्थानम् आपत्तीनाम् अज्ञानात् प्रमादात् क्लेशप्राचुर्यादनादराच् च । व्युत्थानम् आशयतो न दण्डकर्मतः । निःसरणं सप्तविधं । प्रतिदेशना । अभ्युपगमः शिक्षादत्तकादीनां दण्डकर्मणः । समवद्योतः प्रज्ञप्ते शिक्षापदे पुनः पर्यायेण । अज्ञानात् प्रस्रब्धिः समग्रेण सङ्घेन शिक्षापदस्थ प्रतिप्रस्रम्भणात् । आश्रयपरिवृत्तिर् भिक्षुभिक्षुण्योः स्त्रीपुरुषव्यञ्जनपरिवर्तनाद् असाधारणा वेदापत्तिः । भूतप्रत्यवेक्षा धर्मोद्दानाकरैः प्रत्यवेक्षाविशेषः । धर्मताप्रतिलम्भश् च सत्यदर्शनेन क्षुद्रानुक्षुद्रापन्नाभावे धर्मप्रतिलम्भात् । पुनश् चतुर्विधेनार्थेन विनयो वेदितव्यः । पुद्गलतो यम् आगम्य शिक्षा प्रज्ञप्यते । प्रज्ञप्तितो यदा ऽरोचिते पुद्गलापराधे शास्ता सन्निपात्य सङ्घशिक्षां प्रज्ञापयति । प्रविभागतो यः प्रज्ञप्ते शिक्षापदे तद् उद्देशस्य विभागः । विनिश्चयतश् च तत्रापत्तिः कथं भवत्य् अनापत्तिर् वेति निर्धारणात् । आलम्बनलाभपर्येष्टौ त्रयः श्लोकाः ।  
  
आलम्बनं मतो धर्मः आध्यात्मं बाह्यकं द्वयम् ।  
लाभो द्वयोर् द्वयार्थेन द्वयोश् चानुपलम्भतः ॥ अम्स_११।५ ॥  
  
॥॥। बाह्यम् आध्यात्मिकं बाह्यं च । तत्र ग्राहकभूतं कायादिकमाध्यात्मिकं ग्राह्यभूतं बाह्यं तयोर् एव तथताद्वयं । तत्र द्वयोर् आध्यात्मिकबाह्ययोर् आलम्बनयोर् द्वयार्थेन लाभो यथाक्रमं । यदि ग्राह्यार्थाद् ग्राहकार्थम् अभिन्नं पश्यति ग्राहकार्थाच् च ग्राह्यार्थं द्वयस्य पुनः समस्तस्याध्यात्मिकबाह्यालम्बनस्य तथताया लाभस् तयोर् एव द्वयोर् अनुपलम्भाद् वेदितव्यः ।  
  
मनोजल्पैर् यथोक्तार्थप्रसन्नस्य प्रधारणात् ।  
अर्थख्यानस्य जल्पाच् च नाम्नि स्थानाच् च चेतसः ॥ अम्स_११।६ ॥  
(म्स ५६)  
धर्मालम्बनलाभः स्यात् त्रिभिर् ज्ञानैः श्रुतादिभिः ।  
त्रिविधालम्बनलाभश् च पूर्वोक्तस् तत् समाश्रितः ॥ अम्स_११।७ ॥  
  
धर्मालम्बनलाभः पुनस् त्रिभिर् ज्ञानैर् भवति श्रुतचिन्ताभावनामयैः । तत्र समाहितेन चेतसा मनोजल्पैर् यथोक्तार्थप्रसन्नस्य तत्प्रधारणात् । श्रुतमयेन ज्ञानेन तल्लाभः मनोजल्पैर् इति सङ्कल्पैः । प्रसन्नस्येत्य् अधिमुक्तस्य निश्चितस्य । प्रधारणाद् इति प्रविचयात् । जल्पाद् अर्थख्यानस्य प्रधारणाच् चिन्तामयेन तल्लाभः । यदि मनोजल्पाद् एवायम् अर्थः ख्यातीति पश्यति नान्यन् मनोजल्पाद् यथोक्तं द्वयालम्बनलाभे । चित्तस्य नाम्नि स्थानात् भावनामयेन ज्ञानेन तल्लाभो वेदितव्यो द्वयानुपलम्भाद् यथोक्तं द्वयालम्बनलाभे । अत एव च स पूर्वोक्तस् त्रिविधालम्बनलाभो धर्मालम्बनलाभसन्निश्रितो वेदितव्यः । मनसिकारपर्येष्टौ पञ्च श्लोकाः ।  
  
त्रिधातुकः कृत्यकरः ससम्बाधाश्रयो ऽपरः ।  
अधिमुक्तिनिवेशी च तीव्रच्छन्दकरो ऽपरः ॥ अम्स_११।८ ॥  
हीनपूर्णाश्रयो द्वेधा सजल्पो ऽजल्प एव च ।  
ज्ञानेन सम्प्रयुक्तश् च योगोपनिषदात्मकः ॥ अम्स_११।९ ॥  
सम्भिन्नालम्बनश् चासौ विभिन्नालम्बनः स च ।  
पञ्चधा सप्तधा चैव परिज्ञा पञ्चधा ऽस्य च ॥ अम्स_११।१० ॥  
चत्वारः सप्तत्रिंशच् च आकारा भावनागताः ।  
मार्गद्वयस्वभावो ऽसौ द्व्यनुशंसः प्रतीच्छकः ॥ अम्स_११।११ ॥  
प्रयोगी वशवर्ती च परीत्तो विपुलात्मकः ।  
योगिनां हि मनस्कार एष सर्वात्मको मतः ॥ अम्स_११।१२ ॥  
  
अष्टादशविधो मनस्कारः । धातुनियतः कृत्यकर आश्रयविभक्तो ऽधिमुक्तिनिवेशकश् च्छन्दजनकः समाधिसन्निश्रितो ज्ञानसम्प्रयुक्तः सम्भिन्नालम्बनो विभिन्नालम्बनः परिज्ञानियतो भावनाकारप्रविष्टः शमथविपश्यनामार्गस्वभावो ऽनुशंसमनस्कारः प्रतीच्छकः प्रायोगिकमनस्कारो वशवर्तिमनस्कारः परीत्तमनस्कारो विपुलमनस्कारश् च । तत्र धातुनियतो यः श्रावकादिगोत्रनियतः । कृत्यकरो यः सम्भृतसम्भारस्य । आश्रयविभक्तो यः ससम्बाधगृहस्थाश्रयो ऽसम्बाधप्रव्रजिताश्रयश् च । अधिमुक्तिनिवेशको यो बुद्धानुस्मृतिसहगतः । च्छन्दजनको (म्स ५७) यस् तत् सम्प्रत्ययसहगतः । समाधिसन्निश्रितो यः समन्तकमौलसमाधिसहगतः सवितर्कसविचारमात्रावितर्काविचारसहगतश् च । ज्ञानसम्प्रयुक्तो यो योगोपनिषद् योगसहगतः स पुनर्यथाक्रमं श्रुतचिन्तामन्यो भावनामयश् च । सम्भिन्नालम्बनः पञ्चविधः सूत्रोद्दानगाथानिपातयावदुद्गृहीतयावद्देशितालम्बनः । विभिन्नालम्बनः सप्तविधो नामालम्बनः पदालम्बनो व्यञ्जनालम्बनः पुद्गलनैरात्म्यालम्बनो धर्मनैरात्म्यालम्बनो रूपिधर्मालम्बनो ऽरूपिधर्मालम्बनश् च । तत्र रूपिधर्मालम्बनो यः कायालम्बनः । अरूपिधर्मालम्बनो यो वेदनाचित्तधर्मालम्बनः । परिज्ञानियतो यः परिज्ञेये वस्तुनि परिज्ञेये ऽर्थे परिज्ञायां परिज्ञाफले तत्प्रवेदनायां च । तत्र परिज्ञेयं वस्तु दुःखं परिज्ञेयो ऽर्थस् तस्यैवानित्यदुःखशून्यानात्मता । परिज्ञा मार्गः । परिज्ञाफलं विमुक्तिः । तत्प्रवेदना विमुक्तिज्ञानदर्शनं । भावनाकारप्रविष्टश् चतुराकारभावनः सप्तत्रिंशदाकारभावनश् च । तत्र चतुराकारभावनः पुद्गलनैरात्म्याकारभावनो धर्मनैरात्म्याकारभावनो दर्शनाकारभावनो ज्ञानाकारभावनश् च । तत्र सप्तत्रिंशदाकारभावनः । अशुभाकारभावनो दुःखाकारभावनो ऽनित्याकारभावनो ऽनात्माकारभावनः स्मृत्युपस्थानेषु । प्रतिलम्भाकारभावनो निसेवनाकारभावनो विनिर्धावनाकारभावनः प्रतिपक्षाकारभावनः सम्यक्प्रहाणेषु । सन्तुष्टिप्रातिपक्षिकमनस्कारभावनो यदा च्छन्दं जनयति । विक्षेपसंशयप्रातिपक्षिकमनस्कारभावनो यदा व्यायच्छते वीर्यम् आरभते यथाक्रमं । औद्धत्यप्रातिपक्षिकसमाध्याकारभावनो यदा चित्तं प्रदधाति । लयप्रातिपक्षिकसमाध्याकारभावनो यदा चित्तं प्रगृह्णाति । एते यथाक्रमं चतुर्षु ऋद्धिपादेषु वेदितव्याः । स्थितचित्तस्य लोकोत्तरसम्पत्तिसम्प्रत्ययाकारभावनो यथा सम्प्रत्ययाकारभावन एवं व्यवसायाकारभावनो धर्मासम्प्रमोषाकारभावनश् चित्तस्थित्याकारभावनः प्रविचयाकारभावन इन्द्रियेषु । एत एव पञ्च निर्लिखितविपक्षमनस्कारा बलेषु । सम्बोधिसम्प्रख्यानाकारभावनस् तत्रैव विचयोत्साहसौमनस्यकर्मण्यता चित्तस्थितिसमताकारभावनाः सप्तसम्बोध्यङ्गेषु । प्राप्तिनिश्चयाकारभावनः परिकर्मभूमिसंरक्षणाकारभावनः परसम्प्राप्त्याकारभावन आर्यकान्तशीलप्रविष्टाकारभावनः संलिखितवृत्तिसमुदाचारकारभावनः पूर्वपरिभावितप्रतिलब्धमार्गाभ्यासाकारभावनो धर्मस्थितिनिमित्तासम्प्रमोषाकारभावनो ऽनिमित्तस्थित्याश्रयपरिवृत्त्याकारभावनश् च मार्गाङ्गेषु । शमथविपश्यनाभावनामार्गस्वभावयोर् न कश्चिन् निर्देशः । अनुशंसमनस्कारो द्विविधो दौष्ठुल्यापकर्षणो (म्स ५८) दृष्टिनिमित्तापकर्षणश्च । प्रतीच्छको यो धर्मस्रोतसि बुद्धबोधिसत्वानाम् अन्तिकाद् अववादग्राहकः । प्रायोगिकमनस्कारः पञ्चविधः समाधिगोचरे । सङ्ख्योपलक्षणप्रायोगिको येन सूत्रादिषु नामपदव्यञ्जनसङ्ख्याम् उपलक्षयते । वृत्त्युपलक्षणप्रायोगिको येन द्विविधां वृत्तिम् उपलक्षयते परिमाणवृत्तिं च व्यञ्जनानाम् अपरिमाणवृत्तिं च नामपदयोः । परिकल्पोपलक्षणप्रायोगिको येन द्वयम् उपादाय द्वयपरिकल्पम् उपलक्षयते । नामपरिकल्पम् उपादायार्थपरिकल्पम् अर्थपरिकल्पमुपादाय नामपरिकल्पम् अपरिकल्पम् अक्षरं । क्रमोपलक्षणप्रायोगिको येन नामग्रहणपूर्विकाम् अर्थग्रहणप्रवृत्तिम् उपलक्षयते । प्रतिवेधप्रायोगिकश् च । स पुनर् एकादशविधो वेदितव्य आगन्तुकत्वप्रतिवेधतः सम्प्रख्याननिमित्तप्रतिवेधतो ऽर्थानुपलम्भप्रतिवेधत उपलम्भानुपलम्भप्रतिवेधतो धर्मधातुप्रतिवेधतः पुद्गलनैरात्म्यप्रतिवेधतो धर्मनैरात्म्यप्रतिवेधतो हीनाशयप्रतिवेधत उदारमाहात्म्याशयप्रतिवेधतो यथाधिगमधर्मव्यवस्थानप्रतिवेधतो व्यवस्थापितधर्मप्रतिवेधतश् च । वशवर्तिमनस्कारस्रिविधः आवरणसुविशुद्धः क्लेशज्ञेयावरणसुविशुद्धो गुणाभिनिर्हारसुविशुद्धश् च । धर्मतत्वपर्येष्टौ द्वौ श्लोकौ ।  
  
तत्वं यत् सततं द्वयेन रहितं भ्रान्तेश् च सन्निश्रयः शक्यं नैव च सर्वथाभिलपितुं यञ् चाप्रपञ्चात्मकम् ।  
ज्ञेयं हेयम् अथो विशोध्यममलं यच् च प्रकृत्या मतम् यस्याकाशसुवर्णवारिसदृशी क्लेशाद् विशुद्धिर्मता ॥ अम्स_११।१३ ॥  
  
सततं द्वयेन रहितं तत्वं परिकल्पितः स्वभावो ग्राह्यग्राहकलक्षणेनात्यन्तमसत्वात् । भ्रान्तेः सन्निश्रयः परतन्त्रस् तेन तत्परिकल्पनात् । अनभिलाप्यम् अप्रपञ्चात्मकं च परिनिष्पन्नः स्वभावः । तत्र प्रथमं तत्वं परिज्ञेयं द्वितीयं प्रहेयं तृतीयं विशोध्यं चागन्तुकमलाद्विशुद्धं च प्रकृत्या यस्य प्रकृत्या विशुद्धस्याकाशसुवर्णवारिसदृशी क्लेशाद् विशुद्धिः । न ह्य् आकाशादीनि प्रकृत्या अशुद्धानि । न चागन्तुकमलापगमाद् एषां विशुद्धिर् नेष्यत इति ।  
  
न खलु जगति तस्माद् विद्यते किञ्चिद् अन्यज् जगद् अपि तद् अशेषं तत्र सम्मूढबुद्धि ।  
कथम् अयम् अभिरूढो लोकमोहप्रकारो यदसदभिनिविष्टः सत्समन्ताद् विहाय ॥ अम्स_११।१४ ॥  
  
(म्स ५९)  
न खलु तस्माद् एवंलक्षणाद् धर्मधातोः किञ्चित् अन्यल् लोके विद्यते धर्मताया धर्मस्याभिन्नत्वात् । शेषं गतार्थं । तत्वे मायोपमपर्येष्टौ पञ्चदश श्लोकाः ।  
  
यथा माया तथाऽभूतपरिकल्पो निरुच्यते ।  
यथा मायाकृतं तद्वत् द्वयभ्रान्तिर्निरुच्यते ॥ अम्स_११।१५ ॥  
  
यथा माया यन्त्रपरिगृहीतं भ्रान्तिनिमित्तं काष्ठलोष्टादिकं तथाभूतपरिकल्पः परतन्त्रः स्वभावो वेदितव्यः । यथा मायाकृतं तस्यां मायायां हस्त्यश्वसुवर्णाद्याकृतिस् तद्भावेन प्रतिभासिता तथा तस्मिन्न् अभूतपरिकल्पे द्वयभ्रान्तिर्ग्राह्यग्राहकत्वेन प्रतिभासिता परिकल्पितस्वभावाकारा वेदितव्या ।  
  
यथा तस्मिन् न तद्भावः परमार्थस् तथेष्यते ।  
यथा तस्योपलब्धिस् तु तथा संवृतिसत्यता ॥ अम्स_११।१६ ॥  
  
यथा तस्मिन् न तद्भावो मायाकृते हस्तित्वाद्यभावस् तथा तस्मिन् परतन्त्रे परमार्थ इष्यते परिकल्पितस्य द्वयलक्षणस्याभावः । यथा तस्य मायाकृतस्य हस्त्यादिभावेनोपलब्धिस् तथाभूतपरिकल्पस्य संवृतिसत्यतोपलब्धिः ।  
  
तदभावे यथा व्यक्तिस् तन्निमित्तस्य लभ्यते ।  
तथाश्रयपरावृत्ताव् असत्कल्पस्य लभ्यते ॥ अम्स_११।१७ ॥  
  
यथा मायाकृत्यस्याभावे तस्य निमित्तस्य काष्ठादिकस्य व्यक्तिर् भूतार्थोपलभ्यते तथाश्रयपरावृत्तौ द्वयभ्रान्त्यभावाद् अभूतपरिकल्पस्य भूतो ऽर्थ उपलभ्यते ।  
  
तन्निमित्ते यथा लोको ह्य् अभ्रान्तः कामतश् चरेत् ।  
परावृत्ताव् अपर्यस् तः कामचारी तथा पतिः यतिः ॥ अम्स_११।१८ ॥  
  
यथा तन्निमित्ते काष्ठादाव् अभ्रान्तो लोकः कामतश् चरति स्वतन्त्रस् तथा ऽश्रयपरावृत्त्वपर्यस्त आर्यः कामचारी भवति स्वतन्त्रः ।  
  
तदाकृतिश् च तत्रास्ति तद्भावश् च न विद्यते ।  
तस्माद् अस्तित्वनास्तित्वं मायादिषु विधीयते ॥ अम्स_११।१९ ॥  
  
(म्स ६०)  
एष श्लोको गतार्थः  
  
न भावस् तत्र चाभावो नाभावो भाव एव च ।  
भावाभावाविशेषश् च मायादिषु विधीयते ॥ अम्स_११।२० ॥  
  
न भावस् तत्र चाभावो यस् तदाकृतिभावो नासौ न भावः । नाभावो भाव एव च यो हस्तित्वाद्यभावो नासौ न भावः । तयोश् च भावाभावयोर् अविशेषो मायादिषु विधीयते । य एव हि तत्र तदाकृतिभावः । स एव हस्तित्वाद्यभावः । य एव हस्तित्वाद्यभावः स एव तदाकृतिभावः ।  
  
तथा द्वयाभतात्रास्ति तद्भावश् च न विद्यते ।  
तस्माद् अस्तित्वनास्तित्वं रूपादिषु विधीयते ॥ अम्स_११।२१ ॥  
  
तथा ऽत्राभूतपरिकल्पे द्वयाभासतास्ति द्वयभावश् च नास्ति । तस्माद् अस्तित्वनास्तित्वं रूपादिषु विधीयते ऽभूतपरिकल्पस्वभावेषु ।  
  
न भावस् तत्र चाभावो नाभावो भाव एव च ।  
भावाभावाविशेषश् च रूपादिषु विधीयते ॥ अम्स_११।२२ ॥  
  
न भावस् तत्र चाभावः । या द्वयाभासता ।  
नाभावो भाव एव च । या द्वयता नास्तिता । भावाभावाविशेषश् च रूपादिषु विधीयते । य एव हि आभासताया भावः स एव द्वयस्याभाव इति ।  
  
समारोपापवादाभप्रतिषेधार्थम् इष्यते ।  
हीनयानेन यानस्य प्रतिषेधार्थम् एव च ॥ अम्स_११।२३ ॥  
  
किम् अर्थं पुनर् अयं भावाभावयोर् ऐकान्तिकत्वम् अविशेषश् चेष्यते । यथाक्रमं । समारोपापवादाभप्रतिषेधार्थम् इष्यते । हीनयानगमनप्रतिषेधार्थं च । अभावस्य ह्य् अभावत्वं विदित्वा समारोपं न करोति । भावस्य भावत्वं विदित्वापवादं न करोति । तयोश् चाविशेषं विदित्वा न भावाद् उद्विजयते तस्मान् न हीनयानेन निर्याति ।  
  
भ्रान्तेर् निमित्तं भ्रान्तिश् च रूपविज्ञप्तिर् इष्यते ।  
अरूपिणी च विज्ञप्तिर् अभावात् स्यान् न चेतरा ॥ अम्स_११।२४ ॥  
  
रूपभ्रान्तेर् या निमित्तविज्ञप्तिः सा रूपविज्ञप्तिर् इष्यते रूपाख्या । सा तु (म्स ६१) रूपभ्रान्तिर् अरूपिणी विज्ञप्तिः । अभावाद् रूपाविज्ञप्तेर् इतरापि न स्याद् अरूपिणी विज्ञप्तिः । कारणाभावात् ।  
  
मायाहस्त्याकृतिग्राहभ्रान्तेर् द्वयम् उदाहृतम् ।  
द्वयं तत्र यथा नास्ति द्वयं चैवोपलभ्यते ॥ अम्स_११।२५ ॥  
बिम्बसङ्कलिकाग्राहभ्रान्तेर् द्वयम् उदाहृतम् ।  
द्वयं तत्र यथा नास्ति द्वयं चैवोपलभ्यते ॥ अम्स_११।२६ ॥  
  
मायाहस्त्याकृतिग्राह्यभ्रान्तितो द्वयम् उदाहृतं । ग्राह्यं ग्राहकं च तत्र यथा नास्ति द्वयं चैवोपलभ्यते । प्रतिबिम्बं सङ्कलिकां च मनसिकुर्वतः तद्ग्राहभ्रान्तेर् द्वयम् उदाहृतं पूर्ववत् ।  
  
तथा भावात् तथाभावाद् भावाभावविशेषतः ।  
सदसन्तो ऽथ मायाभा ये धर्मा भ्रान्तिलक्षणाः ॥ अम्स_११।२७ ॥  
  
ये धर्मा भ्रान्तिलक्षणा विपक्षस्वभावास् ते सदसन्तो मायोपमाश् च । किं कारणं । सन्तस् तथा भावाद् अभूतपरिकल्पत्वेन । असन्तस् तथा ऽभावात् ग्राह्यग्राहकत्वेन । तयोश् च भावाभावयोर् अविशिष्टत्वात् सन्तो ऽप्य सन्तो ऽपि मायापि चैवंलक्षणास् तस्मान् मायोपमाः ।  
  
तथा ऽभावात् तथा ऽ; भावात् तथा ऽभावाद् अलक्षणाः ।  
मायोपमाश् च निर्दिष्टा ये धर्माः प्रातिपक्षिकाः ॥ अम्स_११।२८ ॥  
  
ये ऽपि प्रातिपक्षिका धर्मा बुद्धेनोपदिष्टाः स्मृत्युपस्थानादयस् ते ऽप्यलक्षणा मायाश् च निर्दिष्टाः । किं कारणं तथा ऽभावाद् यथा बालैर् गृह्यन्ते । तथा ऽभावाद् यथा देशिताः । तथा ऽभावाद् यथा सन्दर्शिता बुद्धेन गर्भावक्रमणजन्माभिनिष्क्रमणाभिसम्बोध्यादयः । एवम् अलक्षणा अविद्यमानाश् च ख्यान्ति तस्मान् मायोपमाः ।  
  
मायाराजैव चान्येन मायाराज्ञा पराजितः ।  
ये सर्वधर्मान् पश्यन्ति निर्मारास् ते जिनात्मजाः ॥ अम्स_११।२९ ॥  
  
(म्स ६२)  
  
ये प्रातिपक्षिका धर्मास् ते मायाराजस्थानीयाः सङ्क्लेशप्रहाणे व्यवदानाधिपत्यात् । ये ऽपि साङ्क्लेशिका धर्मास् ते ऽपि राजस्थानीयाः सङ्क्लेशनिर्वृत्ताव् आधिपत्यात् । अतस् तैः प्रातिपक्षिकैः सङ्क्लेशपराजयो मायाराज्ञेव राज्ञः पराजयो द्रष्टव्यः । तज्ज्ञानाच् च बोधिसत्वा निर्मानाः] भवन्ति उभयपक्षे । औपम्यार्थे श्लोकः ।  
  
मायास्वप्नमरीचिबिम्बसदृशाः प्रोद्भासश्रुत्कोपमा विज्ञेयोदकचन्द्रबिम्बसदृशा निर्माणतुल्याः पुनः ।  
षट् षट् द्वौ च पुनश् च षट् द्वयमता एकैकशश् च त्रयः संस्काराः खलु तत्र तत्र कथिता बुद्धैर् विबुद्धोत्तमैः ॥ अम्स_११।३० ॥  
  
यत् तूक्तं भगवता मायोपमा धर्मा यावन् निर्माणोपमा इति । तत्र मायोपमा धर्माः षडाध्यात्मिकान्य् आयतनानि । असत्य् आत्मजीवादित्वे तथा प्रख्यानात् । स्वप्नोपमाः षट् बाह्यान्य् आयतनानि तदुपभोगस्यावस्तुकत्वात् । मरीचिकोपमौ द्वौ धर्मो चित्तं चैतसिकाश् च भ्रान्तिकरत्वात् । प्रतिबिम्बोपमाः पुनः षड् एवाध्यात्मिकान्य् आयतनानि पूर्वकर्मप्रतिबिम्बत्वात् । प्रतिभासोपमाः षड् एव बाह्यान्य् आयतनान्य् आध्यात्मिकानाम् आयतनानां छायाभूतत्वात् तदाधिपत्योत्पत्तितः । षट् द्वयं मताः षट् द्वयमताः । प्रतिश्रुत्कोपमा देशनाधर्माः । उदकचन्द्रबिम्बोपमाः समाधिसन्निश्रिता धर्माः समाधेर् उदकस्थानीयत्वाद् अच्छतया । निर्माणोपमाः सञ्चिन्त्यभवोपपत्तिपरिग्रहे ऽसङ्क्लिष्टसर्वक्रियाप्रयोगत्वात् । ज्ञेयपर्येष्टौ श्लोकः ।  
  
अभूतकल्पो न भूतो नाभूतो ऽकल्प एव च ।  
न कल्पो नापि चाकल्पः सर्वं ज्ञेयं निरुच्यते ॥ अम्स_११।३१ ॥  
  
अभूतकल्पो यो न लोकोत्तरज्ञानानुकूलः कल्पः । न भूतो नाभूतो यस् तदनुकूलो यावन् निर्वेधभागीयः । अकल्पस् तथता लोकोत्तरं च ज्ञानं । न कल्पो (म्स ६३) नापि चाकल्पो लोकोत्तरपृष्ठलब्धं लौकिकं ज्ञानं । एतावच् च सर्वं ज्ञेयं । सङ्क्लेशव्यवदानपर्येष्टौ श्लोकद्वयं ।  
  
स्वधातुतो द्वयाभासाः साविद्याक्लेशवृत्तयः ।  
विकल्पाः सम्प्रवर्तन्ते द्वयद्रव्यविवर्जिताः ॥ अम्स_११।३२ ॥  
  
स्वधातुत इति भावाङ्गाद् आलयविज्ञानतः । द्वयाभासा इति ग्राह्यग्राहकाभासाः । सहाविद्यया क्लेशैश् च वृत्तिर् एषां त इमे साविद्याक्लेशवृत्तयः । द्वयद्रव्यविवर्जिता इति ग्राह्यद्रव्येण ग्राहकद्रव्येण च । एवं क्लेशः पर्येषितव्यः ।  
  
आलम्बनविशेषाप्तिः स्वधातुस्थानयोगतः ।  
त एव ह्य् अद्वयाभासा वर्तन्ते चर्मकाण्डवत् ॥ अम्स_११।३३ ॥  
  
आलम्बनविशेषाप्तिर् इति यो धर्मालम्बनलाभः पूर्वम् उक्तः । स्वधातुस्थानयोगत इति स्वधातुर् विकल्पानां तथता तत्र स्थानं नाम्नि स्थानाच् चेतसः । योगत इत्य् अभ्यासात् । भावनामार्गेण त एव विकल्पा अद्वयाभासा वर्तन्ते परावृत्ताश्रयस्य । चर्मवत् काण्डवच् च । यथा हि खरत्वापगमात् तद् एव चर्म मृदु भवति । अग्निसन्तापनया तद् एव काण्डं ऋजु भवति । एवं शमथविपश्यनाभावनाभ्यां चेतःप्रज्ञाविमुक्तिलाभे परावृत्ताश्रयस्य त एव विकल्पा न पुनर् द्वयाभासाः प्रवर्तन्ते इत्य् एव व्यवदानं पर्येषितव्यं । विज्ञप्तिमात्रतापर्येष्टौ द्वौ श्लोकौ ।  
  
चित्तं द्वयप्रभासं रागाद्याभासम् इष्यते तद्वत् ।  
श्रद्धाद्याभासं न तदन्यो धर्मः क्लिष्टकुशलो ऽस्ति ॥ अम्स_११।३४ ॥  
  
चित्तमात्रम् एव द्वयप्रतिभासम् इष्यते ग्राह्यप्रतिभासं ग्राहकप्रतिभासं च । तथा रागादिक्लेशाभासं तद् एवेष्यते । श्रद्धादिकुशलधर्माभासं वा । न तु तदाभासाद् अन्यः क्लिष्टो धर्मो ऽस्ति रागादिलक्षणः कुशलो वा श्रद्धादिलक्षणः ।  

यथा द्वयप्रतिभासाद् अन्यो न द्वयलक्षणः ।  
इति चित्तं चित्राभासं चित्राकारं प्रवर्तते ॥ अम्स_११।३५ ॥  
  
तथाभासाभावाभावो न तु धर्माणां मतः । तत्र चित्तम् एव वस्तु तच् चित्राभासं (म्स ६४) प्रवर्तते । पर्यायेण रागाभासं वा द्वेषाभासं वा तदन्यधर्माभासं वा । चित्राकारं च युगपत् श्रद्धाद्याकारं । भासो भावाभावः क्लिष्टकुशलावस्थे चेतसि । न तु धर्माणां कुशलानां तत्प्रतिभासव्यतिरेकेण तल्लक्षणाभावात् । लक्षणपर्येष्टौ श्लोका अष्टौ । एकेनोद्देशः शेषैर् निर्देशः ।  
  
लक्ष्यं च लक्षणं चैव लक्षणा च प्रभेदतः ।  
अनुग्रहार्थं सत्वानां सम्बुद्धैः सम्प्रकाशिता ॥ अम्स_११।३६ ॥  
  
अनेनोद्देशः ।  
  
सदृष्टिकं च यच्चित्तं तत्रावस्थाविकारिता ।  
लक्ष्यम् एतत् समासेन ह्य् अप्रमाणं प्रभेदतः ॥ अम्स_११।३७ ॥  
  
तत्र चित्तं विज्ञानं रूपं च । दृष्टिश् चैतसिका धर्माः । तत्रावस्था चित्तविप्रयुक्ता धर्माः । अविकारिता असंस्कृतम् आकाशादिकं तद्विज्ञप्तेर् नित्यं तथाप्रवृत्तेः । इत्य् एतत् समासेन पञ्चविधं लक्ष्यं प्रभेदेनाप्रमाणं ।  
  
यथाजल्पार्थसञ्ज्ञाया निमित्तं तस्य वासना ।  
तस्माद् अप्य् अर्थविख्यानं परिकल्पितलक्षणं ॥ अम्स_११।३८ ॥  
  
लक्षणं समासेन त्रिविधं परिकल्पितादिलक्षणं । तत्र परिकल्पितलक्षणं त्रिविधं यथाजल्पार्थसञ्ज्ञाया निमित्तं तस्य जल्पस्य वासना तस्माच् च वासनाद्यो ऽर्थः ख्याति अव्यवहारकुशलानां विनापि यथाजल्पार्थसञ्ज्ञया । तत्र यथा ऽभिलापम् अर्थसञ्ज्ञा चैतसिकी यथाजल्पार्थसञ्ज्ञा । तस्या यद् आलम्बनं तन्निमित्तम् एवं यच् च परिकल्प्यते यतश् च कारणाद् वासनतस् तद् उभयं परिकल्पितलक्षणमत्राभिप्रेतं ।  
  
यथा नामार्थम् अर्थस्य नाम्नः प्रख्यानता च या ।  
असङ्कल्पनिमित्तं हि परिकल्पितलक्षणम् ॥ अम्स_११।३९ ॥  
  
अपरपर्यायो यथा नाम चार्थश् च यथानामार्थम् अर्थस्य नाम्नश् च प्रख्यानता यथानामार्थप्रख्यानता । यदि यथानामार्थः ख्याति यथार्थं वा नाम इत्य् एतद् अभूतपरिकल्पालम्बनं परिकल्पितलक्षणं एतावद् धि परिकल्प्यते यद् उत नाम वा अर्थो वेति ।  
त्रिविधत्रिविधाभासो ग्राह्यग्राहकलक्षणः ।  
अभूतपरिकल्पो हि परतन्त्रस्य लक्षणम् ॥ अम्स_११।४० ॥  
  
(म्स ६५)  
त्रिविधस् त्रिविधश् चाभासो ऽस्येति त्रिविधत्रिविधाभासः । तत्र त्रिविधाभासः पदाभासो ऽर्थाभासो देहाभासश् च । पुनस् त्रिविधाभासो मनौद्ग्रहविकल्पाभासः । मनो यत् क्लिष्टं सर्वदा । उद्ग्रहः पञ्च विज्ञानकायाः । विकल्पो मनोविज्ञानं । तत्र प्रथमत्रिविधाभासो ग्राह्यलक्षणः । द्वितीयो ग्राहकलक्षणः । इत्य् अयम् अभूतपरिकल्पः परतन्त्रस्य लक्षणं ।  
  
अभावभावता या च भावाभावसमानता ।  
अशान्तशान्ता ऽकल्पा च परिनिष्पन्नलक्षणम् ॥ अम्स_११।४१ ॥  
  
परिनिष्पन्नलक्षणं पुनस् तथता सा ह्य् अभावता च सर्वधर्माणां परिकल्पिता नाभावता च तदभावत्वेन भावात् । भावाभावसमानता च तयोर् भावाभावयोर् अभिन्नत्वात् । अशान्ता चागन्तुकैर् उपक्लेशैः शान्ता च प्रकृतिपरिशद्धत्वात् । अविकल्पा च विकल्पागोचरत्वात् निष्प्रपञ्चतया । एतेन त्रिविधं लक्षणं तथतायाः परिदीपितं स्वलक्षणं क्लेशव्यवदानलक्षणम् अविकल्पलक्षणं च । उक्तं त्रिविधं लक्षनां ।  
  
निष्पन्दधर्मम् आलम्ब्य योनिशो मनसिक्रिया ।  
चित्तस्य धातौ स्थानं च सदसत्तार्थपश्यना ॥ अम्स_११।४२ ॥  
  
लक्षणा पुनः पञ्चविधा योगभूमिः । आधार आधानम् आदर्श आलोक आश्रयश् च । तत्राधारो निष्पन्दधर्मो यो बुद्धेनाधिगमो देशितः स तस्याधिगमस्य निष्पन्दः । आधानं योनिशो मनस्कारः । आदर्शः चित्तस्य धातौ स्थानं समाधिर् यद् एतत् पूर्वं नाम्नि स्थानम् उक्तं । आलोकः सदसत्वेनार्थदर्शनं लोकोत्तरा प्रज्ञा तथा सच् च सतो यथाभूतं पश्यत्य् असच्चासतः । आश्रय आश्रयपरावृत्तिः ।  
  
समतागमनं तस्मिन्न् आर्यगोत्रं हि निर्मलम् ।  
समं विशिष्टम् अन्यूनानधिकं लक्षणा मता ॥ अम्स_११।४३ ॥  
  
समतागमनमनास्रवधातौ आर्यगोत्रे तदन्यैर् आर्यैः । तच् च निर्मलम् आर्यगोत्रं बुद्धानां । समं विमुक्तिसमतया श्रावकप्रत्येकबुद्धैः । विशिष्टं पञ्चभिर् विशेषैः । विशुद्धिविशेषेण सवासनक्लेशविशुद्धितः । परिशुद्धिविशेषेण क्षेत्रपरिशुद्धितः । कायविशेषेण धर्मकायतया । सम्भोगविशेषेण पर्षन्मण्डलेष्व् अविच्छिन्नधर्मसम्भोगप्रवर्तनतः । कर्मविशेषेण च तुषितभवनवासादिनिर्माणैः सत्वार्थक्रियानुष्ठानतः । न च तस्योनत्वं सङ्क्लेशपक्षनिरोधे नाधिकत्वं व्यवदानपक्षोत्पाद इत्य् एषा (म्स ६६) पञ्चविधा योगभूमिर् लक्षणा । तथा हि तल्लक्ष्यं च लक्ष्यते । विमुक्तिपर्येष्टौ षट् श्लोकाः ।  
  
पदार्थदेहनिर्भासपरावृत्तिर् अनास्रवः ।  
धातुर् बीजपरावृत्तेः स च सर्वत्रगाश्रयः ॥ अम्स_११।४४ ॥  
  
बीजपरावृत्तेर् इत्य् आलयविज्ञानपरावृत्तितः । पदार्थदेहनिर्भासानां विज्ञानानां परावृत्तिर् अनास्रवो धातुर् विमुक्तिः । स च सर्वत्रगाश्रयः श्रावकप्रत्येकबुद्धगतः ।  
  
चतुर्धा वशिता वृत्तेर् मनसश् चोद्ग्रहश् च च ।  
विकल्पस्याविकल्पे हि क्षेत्रे ज्ञाने ऽथ कर्मणि ॥ अम्स_११।४५ ॥  
  
मनसश् चोद्ग्रहस्य च विकल्पस्य चावृत्तेः परावृत्तेर् इत्य् अर्थः । चतुर्धा वशिता भवति यथाक्रमम् अविकल्पे क्षेत्रे ज्ञानकर्मणोश् च ।  
  
अचलादित्रिभूमौ च वशिता सा चतुर्विधा ।  
द्विधैकस्यां तदन्यस्याम् एकैका वशिता मता ॥ अम्स_११।४६ ॥  
  
सा चेयम् अचलादिभूमित्रये चतुर्धा वशिता वेदितव्या । एकस्याम् अचलायां भूमौ द्विविधा । अविकल्पे न चानभिसंस्कारनिर्विकल्पत्वात् । क्षेत्रे च बुद्धक्षेत्रपरिशोधनात् । तदन्यस्यां भूमाव् एकैका वशिता साधुमत्यं ज्ञानवशिता प्रतिसंविद्विशेषलाभात् । धर्ममेधायां कर्मण्यभिज्ञाकर्मणाम् अव्याघातात् ।  
  
विदित्वा नैरात्म्यं द्विविधम् इह धीमान् भवगतं समं तच् च ज्ञात्वा प्रविशति स तत्वं ग्रहणतः ।  
ततस् तत्र स्थानान् मनस इह न ख्याति तद् अपि तदख्यानं मुक्तिः परम उपलम्भस्य विगमः ॥ अम्स_११।४७ ॥  
  
अपरो विमुक्तिपर्यायः । द्विविधं नैरात्म्यं विदित्वा भवत्रयगतं बोधिसत्वः समं तच् च ज्ञात्वा द्विविधिनैर् आत्म्यं परिकल्पितपुद्गलाभावात् परिकल्पितधर्माभावात् न तु सर्वथैवाभावतः । तत्वं प्रविशति विज्ञप्तिमात्रतां ग्रहणतो ग्रहणमात्रम् एतद् इति । ततस् तत्र तत्वविज्ञप्तिमात्रस्थानान् मनसस् तद् अपि तत्वं न ख्याति (म्स ६७) विज्ञप्तिमात्रं । तदख्यानं मुक्तिः परम उपलम्भस्य यो विगमः पुद्गलधर्मयोर् अनुपलम्भात् ।  
  
आधारे सम्भाराद् आधाने सति हि नाममात्रं पश्यन् ।  
पश्यति हि नाममात्रं तत्पश्यंस् तच् च नैव पश्यति भूयः ॥ अम्स_११।४८ ॥  
  
अपरपर्यायः । आधार इति श्रुतौ सम्भाराद् इति सम्भृतसम्भारस्य पूर्वसम्भारलाभात् । आधाने सतीति योनिशोमनस्कारे नाममात्रं पश्यन्न् इत्य् अभिलापमात्रम् अर्थरहितं । पश्यति हि नाममात्रम् इति विज्ञप्तिमात्रं नाम अरूपिणश् चत्वारः स्कन्धा इति कृत्वा तत्पश्यंस् तद् अपि भूयो नैव पश्यत्य् अर्थभावे तद्विज्ञप्त्यदर्शनाद् इत्य् अयम् अनुपलम्भो विमुक्तिः ।  
  
चित्तम् एतत् सदौष्ठुल्यम् आत्मदर्शनपाशितम् ।  
प्रवर्तते निवृत्तिस् तु तद् अध्यात्मस्थितेर् मता ॥ अम्स_११।४९ ॥  
  
अपरप्रकारश् चित्तम् एतत् सदौष्ठुल्यं प्रवर्तते जन्मसु । आत्मदर्शनपाशितम् इति दौष्ठुल्यकारणं दर्शयति । द्विविधेनात्मदर्शनेन पाशितमतः सदौष्ठुल्यम् इति । निवृत्तिस् तु तद् अध्यात्मस्थितेर् इति तस्य चित्तस्य चित्त एवावस्थानाद् आलम्बनानुपलम्भतः । निःस्वभावतापर्येष्टौ श्लोकद्वयं  
  
स्वयं स्वेनात्मना ऽभावात् स्वभावे चानवस्थितेः ।  
ग्राहवत्तदादभावाच् च निःस्वभावत्वम् इष्यते ॥ अम्स_११।५० ॥  
  
स्वयम् अभावान् निःस्वभावत्वं धर्माणां प्रत्ययाधीनत्वात् । स्वेनात्मना ऽभावान् निःस्वभावत्वं निरुद्धानां पुनस् तेनात्मनानुत्पत्तेः । स्वभाव ऽनवस्थितत्वान् निःस्वभावत्वं क्षणिकत्वाद् इत्य् एतत्त्रिविधं निःस्वभावत्वं संस्कृतलक्षणत्रयानुगं वेदितव्यं । ग्राहवत् तदभावाच् च निःस्वभावत्वं तदभावाद् इति स्वाभावात् । यथा बालानां स्वभावग्राहो नित्यसुखशच्यात् तो वा ऽन्येन वा परिकल्पितलक्षणेन तथासौ स्वभावो नास्ति तस्माद् अपि निःस्वभावत्वं धर्माणाम् इष्यते । ॥॥  
  
निःस्वभावतया सिद्धा उत्तरोत्तरनिश्रयाः ।  
अनुत्पादो ऽनिरोधश् चादिशन्तिः परिनिर्वृतिः ॥ अम्स_११।५१ ॥  
  
(म्स ६८)  
॥॥॥ निःस्वभावतया ऽनुत्पादादयः । यो हि निःस्वभावः सो ऽनुत्पन्नो यो ऽनुत्पन्नः सो ऽनिरुद्धो यो ऽनिरुद्धः स आदिशान्तो य आदिशान्तः स प्रकृतिपरिनिर्वृत इत्य् एवम् उत्तरोत्तरनिश्रयैर् एभिर् निःस्वभावताभिर् निःस्वभावतया ऽनुत्पादादयः सिद्धा भवन्ति । अनुत्पत्तिधर्मक्षान्तिपर्येष्टावार्या ।  
  
आदौ तत्वे ऽन्यत्वे स्वलक्षणे स्वयम् अथान्यथाभावे ।  
सङ्क्लेशे ऽथ विशेषे क्षान्तिर् अनुत्पत्तिधर्मोक्ता ॥ अम्स_११।५२ ॥  
  
अष्टास्व् अनुत्पत्तिधर्मेषु क्षान्तिर् अनुत्पत्तिकधर्मक्षान्तिः । आदौ संसारस्य न हि तस्याद्युत्पत्तिर् अस्ति । तत्वे ऽन्यत्वे च पूर्वपश्चिमानां न हि संसारे तेषाम् एव धर्माणाम् उत्पत्तिर्ये पूर्वम् उत्पन्नास् तद्भावेनानुत्पत्तेः । न चान्येषाम् अपूर्वप्रकारानुत्पत्तेः । स्वलक्षणे परिकल्पितस्य स्वभावस्य न हि तस्य कदाचिद् उत्पत्तिः । स्वयमनुत्पत्तौ परतन्त्रस्य । अन्यथाभावे परिनिष्पन्नस्य न हि तदन्यथा भावस्योत्पत्तिर् अस्ति । सङ्क्लेशे प्रहीणे न हि क्षयज्ञानलाभिनः सक्लेशस्योत्पत्तिं पुनः पश्यन्ति । विशेषे बुद्धधर्मकायानां न हि तेषां विशेषोत्पत्तिर् अस्ति । इत्य् एतेष्व् अनुत्पत्तिधर्मेषु क्षान्तिर् अनुत्पत्तिधर्मोक्ता । एकयानतापर्येष्टौ सप्त श्लोकाः ।  
  
धर्म नैरात्म्यमुक्तीनां तुल्यत्वात् गोत्रभेदतः ।  
द्व्याशयाप्तेश् च निर्माणात् पर्यन्ताद् एकयानता ॥ अम्स_११।५३ ॥  
  
धर्मतुल्यत्वाद् एकयानता श्रावकादीनां धर्मधातोर् अभिन्नत्वात् यातव्यं यानम् इति कृत्वा नैरात्म्यस्य तुल्यत्वाद् एकयानता श्रावकादीनाम् आत्माभावतासामान्याद् याता यानम् इति कृत्वा विमुक्तितुल्यत्वाद् एकयानता याति यानम् इति कृत्वा । गोत्रभेदाद् एकयानता । अनियतश्रावकगोत्राणां महायानेन निर्याणाद् यान्ति तेन यानम् इति कृत्वा द्व्याशयाप्तेर् एकयानता बुद्धानां च सर्वसत्वेष्व् आत्माशयप्राप्तेः श्रावकाणां च तद्गोत्रनियतानां पूर्वं बोधिसम्भारचरिताद् अनात्मनि बद्धाशयप्राप्तेर् अभिन्नसन्तानाधिमोक्षलाभतो बुद्धानुभावेन तथागतानुग्रहविशेषप्रदेशलाभाय इत्य् एकत्वाशयलाभेनैकत्वात् बुद्धतच्छ्रावकाणाम् एकयानता । निर्माणाद् एकयानता यथोक्तम् अनेकशतकृत्वो ऽहं श्रावकयानेन परिनिर्वृत इति विनेयानाम् अर्थे तथा निर्माणसन्दर्शनात् । पर्यन्ताद् अप्येकयानता यतः परेण यातव्यं नास्ति तद्यानम् इति कृत्वा । बुद्धत्वम् एकयानम् एवं तत्र तत्र सूत्रे तेन (म्स ६९) तनाभिप्रायेणैकयानता वेदितव्या न तु यानत्रयं नास्ति । किम् अर्थं पुनस् तेन तेनाभिप्रायेणैकयानता बुद्धैर् देशिता ।  
  
आकर्षणार्थम् एकेषाम् अन्यसन्धारणाय च ।  
देशितानियतानां हि सम्बुद्धैर् एकयानता ॥ अम्स_११।५४ ॥  
  
आकर्षणार्थम् एकेषाम् इति ये श्रावकगोत्रा अनियताः । अन्येषां च सन्धारणाय ये बोधिसत्वागोत्रा अनियताः ।  
  
श्रावको ऽनियतो द्वेधा दृष्टादृष्टार्थयानतः ।  
दृष्टार्थो वीतरागश् चावीतरागो ऽप्य सौ मृदुः ॥ अम्स_११।५५ ॥  
  
श्रावकः पुनर् अनियतो द्विविधो वेदितव्यः । दृष्टार्थयानश् च यो दृष्टसत्यो महायानेन निर्याति अदृष्टार्थयानश् च यो न दृष्टसत्यो महायानेन निर्याति । दृष्टार्थः पुनर् वीतरागश् चावीतरागश् च कामेभ्यः । असौ च मृदुर् धन्धगतिको वेदितव्यः । यो दृष्टार्थो द्विविध उक्तः ।  
  
तौ च लब्धार्यमार्गस्य भवेषु परिणामनात् ।  
अचिन्त्यपरिणामिक्या उपपत्त्या समन्वितौ ॥ अम्स_११।५६ ॥  
  
तौ च दृष्टार्थो लब्धस्यार्यमार्गस्य भवेषु परिणामनात् । अचिन्त्यपरिणामिक्या उपपत्त्या समन्वागतौ वेदितव्यौ । अचिन्त्यो हि तस्यार्यमार्गस्य परिणाम उपपत्तौ तस्माद् अचिन्त्यपरिणामिकी ।  
  
प्रणिधानवशाद् एक उपपत्तिं प्रपद्यते ।  
एको ऽनागामितायोगान् निर्माणैः प्रतिपद्यते ॥ अम्स_११।५७ ॥  
  
तयोश् चैकः प्रणिधानवशाद् उपपत्तिं गृह्णाति यथेष्टं यो न वीतरागः । एको ऽनागामितायोगबलेन निर्माणैः ।  
  
निर्वाणाभिरतत्वाच् च तौ धन्धगतिकौ मतौ ।  
पुनः पुनः स्वचित्तस्य समुदाचारयोगतः ॥ अम्स_११।५८ ॥  
  
(म्स ७०)  
तौ च निर्वाणाभिरतत्वाद् उभाव् अपि धन्धगतिकौ मतौ चिरतरेणाभिसम्बोधतः । स्वस्य श्रावकचित्तस्य निर्वित्सहगतस्याभीक्ष्णं समुदाचारात् ।  
  
सो ऽकृतार्थो ह्य् अबुद्धे च जातो ध्यानार्थम् उद्यतः ।  
निर्माणार्थी तदाश्रित्य परां बोधिम् अवाप्नुते ॥ अम्स_११।५९ ॥  
  
यः पुनर् असाव् अवीतरागो दृष्टसत्यः सो ऽकृतार्थः शैक्षो भवन् बुद्धरहिते काले जातो ध्यानार्थम् उद्यतो भवति निर्माणार्थी । तच्च निर्माणम् आश्रित्य क्रमेण परां बोधिं प्राप्नोति । तम् अवस्थात्रयस्थं सन्धायोक्तं भगवता श्रीमालासूत्रे । श्रावको भूत्वा प्रत्येकबुद्धो भवति पुनश् च बुद्ध इति । अग्निदृष्टान्ते च यदा च पूर्वं दृष्टसत्यावस्था सदा बुद्धरहिते काले स्वयं ध्यानम् उत्पाद्य जन्मकायं त्यक्त्वा निर्माणकायं गृह्णाति यदा च परां बोधिं प्राप्नोतीति । विद्यास्थानपर्येष्टौ श्लोकः ।  
  
विद्यास्थाने पञ्चविधे योगमकृत्वा सर्वज्ञत्वं नैति कथञ्चित् परमार्यः ।  
इत्य् अन्येषां निग्रहणानुग्रहणाय स्वाज्ञार्थं वा तत्र करोत्य् एव स योगम् ॥ अम्स_११।६० ॥  

पञ्चविधं विद्यास्थानं । अध्यात्मविद्या हेतुविद्या शब्दविद्या चिकित्साविद्या शिल्पकर्मस्थानविद्या च । तद् यद् अर्थं बोधिसत्वेन पर्येषितव्यं तद् दर्शयति । सर्वज्ञत्वप्राप्त्यर्थम् अभेदेन सर्वं । भेदेन पुनर् हेतुविद्यां शब्दविद्यां च पर्येषते निग्रहार्थम् अन्येषां तद् अनधिमुक्तानां । चिकित्साविद्यां शिल्पकर्मस्थानविद्यां चान्येषाम् अनुग्रहार्थं तदर्थिकानां । अध्यात्मविद्यां स्वयम् आज्ञार्थं । धातुपुष्टिपर्येष्टौ त्रयोदश (म्स ७१) श्लोकाः । पारमितापरिपूरणार्थं ये पारमिताप्रतिसंयुक्ता एवं मनसिकारा धातुपुष्टये भवन्ति त एताभिर् गाथाभिर् देशिताः ।  
  
हेतूपलब्धितुष्टिश् च निश्रयतदनुस्मृतिः ।  
साधारणफलेच्छा च यथाबोधाधिमुच्यना ॥ अम्स_११।६१ ॥  
  
ते पुनर् हेतोपलब्धितुष्टिमनसिकारात् । यावद् अग्रत्वात्मावधारणमनसिकारः । तत्र हेतूपलब्धितुष्टिमनसिकार आदित एव तावत् । गोत्रस्थो बोधिसत्वः स्वात्मनि पारमितानां गोत्रं पश्यन् हेतूपलब्धितुष्ट्या पारमिताधातुपुष्टिं करोति । गोत्रस्थो ऽनुत्तरायां सम्यक्सम्बोधौ चित्तम् उत्पादयतीत्य् अतो ऽनन्तरं निश्रयतदनुस्मृतिमनसिकारः । स हि बोधिसत्वः स्वात्मनि पारमितानां सन्निश्रयभूतं बोधिचित्तं समनुपश्यन्न् एवं मनसिकरोति नियतम् एताः पारमिताः परिपूरिं गमिष्यन्ति । तथा ह्य् अस्माकं बोधिचित्तं संविद्यते इति । उत्पादितबोधिचित्तस्य पारमिताभिः स्वपरार्थप्रयोगे साधारणफलेच्छामनसिकार आसां पारमितानां परसाधारणं व फलां भवत्व् अन्यथा वा मा भूद् इत्य् अभिसंस्करणात् । स्वपरार्थं प्रयुज्यमानो ऽसङ्क्लेशोपायं तत्वार्थं प्रतिविध्यतीत्य् अतो ऽनन्तरं यथाबोधाधिमुच्यनामनसिकारः । एवं सर्वत्रानुक्रमो वेदितव्यः । यथा बुद्धैर् भगवद्भिः पारमिता अभिसम्बुद्धा अभिसम्भोत्स्यन्ते ऽभिसम्बुध्यन्ते च तथा ऽहम् अधिमुच्ये इत्य् अभिसंस्करणात् ।  
  
चतुर्विधानुभावेन प्रीयणा खेदनिश्चयः ।  
विपक्षे प्रतिपक्षे च प्रतिपत्तिश् चतुर्विधा ॥ अम्स_११।६२ ॥  
  
अनुभावप्रीयणामनसिकारश् चतुर्विधानुभावदर्शनप्रीयणा चतुर्विधानुभावो विपक्षप्रहाणं सम्भारपरिपाकः स्वपरानुग्रह आयत्यां विपाकफलनिःष्यन्दफलदानता च । सत्वस्वबुद्धधर्मपरिपाकम् आरभ्याखेदनिश्चयमनसिकारः सर्वसत्वविप्रतिपत्तिभिः सर्वदुःखापत्तिपातैश् चाखेदनिश्चयाभिसंस्करणात् परमबोधिप्राप्तये । विपक्षे प्रतिपक्षे च चतुर्विधप्रतिपत्तिमनसिकारः । दानादिविपक्षाणां च मात्सर्यादीनां प्रतिदेशना प्रतिपक्षाणां च दानादीनाम् अनुमोदना (म्स ७२) तदधिपतेयधर्मदेशनार्थं च बुद्धाध्येषणा । तासां च बोधौ परिणामना ।  
  
प्रसादः सम्प्रतीक्षा च दानच्छन्दः परत्र च ।  
सन्नाहः प्रणिधानं च अभिनन्दमनस्क्रिया ॥ अम्स_११।६३ ॥  
  
अधिमुक्तिबलाधानताम् आरभ्य पारमिताधिपतेयधर्मार्थे च प्रसादमनसिकारः । धर्मपर्येष्टिम् आरभ्य सम्प्रतीच्छनमनसिकारस् तस्यैव धर्मस्याप्रतिवहनयोगेन परिग्रहणतया । दशनाम् आरभ्य दानच्छन्दमनसिकारो धर्मस्यार्थस्य च प्रकाशनार्थं परेषां । प्रतिपत्तिम् आरभ्य सन्नाहमनसिकारो दानादिपरिपूरये सन्नहनात् । प्रणिधानमनसिकारस् तत्परिपूरिप्राप्तये समवधानार्थं । अभिनन्दमनसिकारो ऽहो बत दानादिप्रतिपत्त्या सम्यक् सम्पादयेयम् इत्य् अभिनन्दनात् । एत एव त्रयो मनसिकारा अववादानुशासन्यां योजयितव्याः । उपायोपसंहितकर्ममनसिकारः सङ्कल्पैः सर्वप्रकारदानादिप्रयोगमनसिकरणात् ।  
  
शक्तिलाभे सदाउत्सुक्यं दानादौ षड्विधे धनम् ।  
परिपाके ऽथ पूजायां सेवायाम् अनुकम्पना ॥ अम्स_११।६४ ॥  
  
औत्सुक्यमनसिकारश् चतुर्विधः । शक्तिलाभे न दानादौ षड्विधे दानदाने यावत् प्रज्ञादाने । एवं शीलादिषु षड्विधेषु । पारमिताभिर् एव सङ्ग्रहवस्तुप्रयोगेण सत्वपरिपाके । पूजायां च दानेन लाभसत्कारपूजया । शेषाभिश् च प्रतिपत्तिपूजया । अविपरीतपारमितोपदेशापञ्चकल्याणमित्रसेवायाम् औत्सुक्यमनसिकारो वेदितव्यः । अनुकम्पामनसिकारश् चतुर्भिर् अप्रमाणैर् दानाद्युपसंहारेण मैत्रायतः । मात्सर्यादिसमवधानेन सत्वेषु करुणायतः । दानादिसमन्वागतेषु मुदितायतः । तदसङ्क्लेशाधिमोक्षतश् च उपेक्षायतः ।  
  
अकृते कुकृते लज्जा कौकृत्यं विषये रतिः ।  
अमित्रसञ्ज्ञा खेदे च रचनोद्भावनामतिः ॥ अम्स_११।६५ ॥  
  
ह्रीधर्मम् आरभ्य लज्जामनस्कारो ऽकृतेषु वा दानादिष्व् अपरिपूर्णमिथ्याकृतेषु वा लज्जा लज्जायमानश् च प्रवृत्तिनिवृत्त्यर्थम् अनानुषङ्गिकं कौकृत्यायते । धृतिम् आरभ्य रतिमनस्कारो दानाद्यालम्बने ऽविक्षेपतश् चित्तस्य धारणात् । अखेदमनस्कारो (म्स ७३) दानादिप्रयोगपरिखेदे शत्रुसञ्ज्ञाकरणात् । रचनाच् छन्दमनस्कारः पारमिताप्रतिसंयुक्तशास्त्ररचनाभिसंस्करणात् । लोकज्ञताम् आरभ्य उद्भावनामनस्कारस् तस्यैव शास्त्रस्य लोके यथाभाजनम् उद्भावनाभिसंस्करणात् ।  
  
दानादयः प्रतिसरणं सम्बोधौ नेश्वरादयः ।  
दोषाणां च गुणानां च प्रतिसंवेदनाद् द्वयोः ॥ अम्स_११।६६ ॥  
  
प्रतिसरणमनस्कारो बोधिप्राप्तये दानादीनां प्रतिसरणान् नेश्वरादीनां प्रतिसंविन्मनस्कारो मात्सर्यदानादिविपक्षप्रतिपक्षयोर् दोषगुणप्रतिसंवेदनात् ।  
  
चयानुस्मरणप्रीतिर् माहार्थ्यस्य च दर्शनम् ।  
योगे ऽभिलाषो ऽविकल्पे तद्धृत्यां प्रत्ययागमे ॥ अम्स_११।६७ ॥  
  
चयानुस्मरणप्रीतिमनस्कारो दानाद्युपचये पुण्यज्ञानसम्भारोपचयसन्दर्शनात् । माहार्थ्यसन्दर्शनमनस्कारो दानादीनां बोधिपक्षे भावार्थेन महाबोधिप्राप्त्यर्थसन्दर्शनात् । अभिलाषमनस्कारः स पुनश् चतुर्विधः । योगाभिलाषमनस्कारः शमथविपश्यनायोगभावनाभिलाषात् । अविकल्पाभिलाषमनस्कारः पारमितापरिपूरणार्थम् उपायकौशल्याभिलाषात् । धृत्यभिलाषमनस्कारः पारमिताधिपतेयधर्मार्थधारणाभिलाषात् । प्रत्ययाभिगमाभिलाषमनस्कारः सम्यक्प्रणिधानाभिसंस्करणात् ।  
  
सप्तप्रकारासद्ग्राहव्युत्थाने शक्तिदर्शनम् ।  
आश्चर्यं चाप्यनाश्चर्यं सञ्ज्ञा चैव चतुर्विधा ॥ अम्स_११।६८ ॥  
  
सप्तप्रकारासद्ग्राहव्युत्थानशक्तिदर्शनमनस्कारः । सप्तविधो ऽसद्ग्राहः । असति सद्ग्राहो दोषवति गुणवत्वग्राहो गुणवत्यगुणवत्वग्राहः । सर्वसंस्कारेषु च नित्यसुखासद्ग्राहौ । सर्वधर्मेषु चात्मासद्ग्राहः निर्वाणे चाशान्तासद्ग्राहः । यस्य प्रतिपक्षेण शून्यतासमाधित्रयं धर्मोद्दानचतुष्टयं च देश्यते । आश्चर्ये चतुर्विधसञ्ज्ञामनस्कारः । पारमितासूदारसञ्ज्ञा आयतत्वसञ्ज्ञा प्रतिकारनिरपेक्षसञ्ज्ञा विपाकनिरपेक्षसञ्ज्ञा च । अनाश्चर्ये ऽपि चतुर्विधमनस्कारः । चतुर्विधम् अनाश्चर्यम् औदर्य आयतत्वे च सति पारमितानां बुद्धत्वफलाभिनिवर्तनात् । अस्मिन्न् एव च द्वये सति स्वपरसमचित्तावस्थापनात् तद्विशिष्टेभ्यश् च शरुदिभ्यः (म्स ७४) पूजादिलाभे सति प्रतिकारनिरपेक्षता ॥।  
  
समता सर्वसत्वेषु दृष्टिश् चापि महात्मिका ।  
परगुणप्रतिकारस् त्रयाशस्तिर् निरन्तरः ॥ अम्स_११।६९ ॥  
  
॥। प्रत्ययकाराशंसनमनस्कारो दानादिगुणप्रवृत्त्या परेभ्यः । आशास्तिमनस्कारः सत्वेषु त्रिस्थानाशंसनात् । पारमितानां बोधिसत्वभूमिनिष्ठाया बुद्धभूमिनिष्ठायाः सत्वावरणाशंसना च्च । निरन्तरमनस्कारो दानादिभिर् अवध्यकालकरणाभिसंस्करणात् ।  
  
बुद्धप्रणीतानुष्ठानाद् अर्वागस्थानचेतनात् ।  
तद्धानिवृद्ध्या सत्वेषु अनामोदः प्रमोदना ॥ अम्स_११।७० ॥  
  
सम्यक्प्रयोगमनस्कारो ऽविपरीतानुष्ठानाद् अर्वागस्थानमनसिकारणात् । अनामोदमनस्कारो दानादिभिर् हीयमानेषु । प्रमोदमनस्कारो दानादिभिर्वर्धमानेषु सत्वेषु ।  
  
प्रतिवर्णिकायां वर्णिकाभूतायां भावनायां च नारूचिः ।  
नाधिवासमनस्कारो व्याकृतनियते स्पृहा ॥ अम्स_११।७१ ॥  
  
अरुचिमनस्कारः पारमिताप्रतिवर्णिका भावनायां । रुचिमनस्कारो भूतायां । अनधिवासनामनस्कारो मात्सर्यादिविपक्षविनयनाभिसंस्कारणात् । स्पृहामनस्कारो द्विविधिः पारमितापरिपूरिव्याकरणलाभस्पृहामनस्कारः पारमितानियतभूम्यवस्थालाभस्पृहामनस्कारश् च ।  
  
आयत्यां दर्शनाद् वृत्तिचेतना समतेक्षणा ।  
अग्रधर्मेषु वृत्त्या च अग्रत्वात्मावधारणात् धारणा ॥ अम्स_११।७२ ॥  
  
आयत्यां दर्शनाद् वृत्तिमनस्कारो यात्वा गतिं गत्वा बोधिसत्वेन सता ऽवश्यकरणीयता ऽभिसंस्कारणात् । दानादीनां समतेक्षणामनस्कारस् तदन्यैर् (म्स ७५) बोधिसत्वैः सहात्मनः पारमितासातत्यकरणाधिमोक्षार्थं । अग्रत्वात्मावधारणमनस्कारः पारमिताग्रधर्मप्रवृत्त्या स्वात्मनः प्रधानभावसन्दर्शनात् ।  
  
एते शुभमनस्कारा दशपारमितान्वयाः ।  
सर्वदा बोधिसत्वानां धातुपुष्टौ भवन्ति हि ॥ अम्स_११।७३ ॥  
  
इति निगमनश्लोको गतार्थः । धर्मपर्येष्टिभेदे द्वौ श्लोकौ ।  
  
पुष्टेर् अध्याशयतो महती पर्येष्टिर् इष्यते धीरे ।  
सविवासा ह्य् अविवासा तथैव वैभुत्विकी तेषाम् ॥ अम्स_११।७४ ॥  
असकाया लघुलब्धकाया प्रपूर्णकाया च बोधिसत्वानाम् ।  
बहुमानसूक्ष्ममाना निर्माणा चैषणाभिमता ॥ अम्स_११।७५ ॥  
  
त्रयोदशविधा पर्येष्टिः । पुष्टितः श्रुताधिमुक्तिपुष्ट्या । अध्याशयतो धर्ममुखस्रोतसा । महती चित्तत्वलाभिनां । सविप्रवासा प्रथमा । अविप्रवासा द्वितीया वैभुत्विकी तृतीया । अकाया श्रुतचिन्तामयी धर्मकायरहितत्वात् । सकाया भावनामयी अधिमुक्तिचर्याभूमौ । लघुकाया सप्तसु भूमिषु । परिपूर्णकाया शेषासु । बहुमानाधिमुक्तिचर्याभूमौ । सूक्ष्ममाना सप्तसु । निर्माणा शेषासु । धर्महेतुत्वपर्येष्टौ श्लोकः ।  
  
रूपारूपे धर्मो लक्षणहेतुस् तथैव चारोग्यङ्ग्ये ।  
ऐश्वर्ये ऽभिज्ञाभिस् तदक्षयत्वे च धीराणाम् ॥ अम्स_११।७६ ॥  
  
रूपे लक्षणहेतुर् धर्मः । अरूपे आरोग्यहेतुः क्लेशव्याधिप्रशमनात् ऐश्वर्यहेतुर् अभिज्ञाभिस् तदक्षयत्वहेतुश् चानुपधिशेषनिर्वाणो ऽप्यनुपच्छेदात् । अत एवोक्तं ब्रह्मपरिपृच्छासूत्रे । चतुर्भिर् धर्मैः समन्वागता बोधिसत्वा धर्मं पर्येषन्ते । (म्स ७६) रत्नसञ्ज्ञया दुर्लभार्थेन भैषज्यसञ्ज्ञया क्लेशव्याधिप्रशमनार्थेन अर्थसञ्ज्ञया अविप्रणाशार्थेन निर्वाणसञ्ज्ञया सर्वदुःखप्रशमनार्थेन । रत्नाभूतानि हि लक्षणानि शोभाकरत्वाद् अतस् तद्धेतुत्वाद् धर्मरत्नसञ्ज्ञा । आरोग्यहेतुत्वाद् भैषज्यसञ्ज्ञा अभिज्ञाइश्वर्यहेतुत्वाद् अर्थसञ्ज्ञा । तदक्षयहेतुत्वान् निर्वाणसञ्ज्ञाक्षयनिर्भयतार्थेन । विकल्पपर्येष्टौ श्लोकः ।  
  
अभावभावाध्यपवादकल्प एकत्वनानास्वविशेषकल्पाः ।  
यथार्थनामाभिनिवेशकल्पाः जिनात्मजैः सम्परिवर्जनीयाः ॥ अम्स_११।७७ ॥  
  
दशविधविकल्पो बोधिसत्वेन परिवर्जनीयः । अभावविकल्पो यस्य प्रतिपक्षेणाह । प्रज्ञापारमितायाम् इह बोधिसत्वो बोधिसत्व एव सन्न् इति । भावविकल्पो यस्य प्रतिपक्षेणाह । बोधिसत्वं न समनुपश्यतीत्य् एवम् आदि । अध्यारोपविकल्पो यस्य प्रतिपक्षेणाह । रूपं शारिपुत्र स्वभावेन शून्यम् इति । अपवादविकल्पो यस्य प्रतिपक्षेणाह । न शून्यतयेति । एकत्वविकल्पो यस्य प्रतिपक्षेणाह । या रूपस्य शून्यता न तद्रूपम् इति । नानात्वविकल्पो यस्य प्रतिपक्षेणाह । न चान्यत्र शून्यताया रूपं रूपम् एव शून्यता शून्यतैव रूपम् इति । स्वलक्षणविकल्पो यस्य प्रतिपक्षेणाह । नाममात्रम् इदं यद् इदं रूपम् इति । विशेषविकल्पो यस्य प्रतिपक्षेणाह । रूपस्य हि नोत्पादो न निरोधो न सङ्क्लेशो न व्यवदानम् इति । यथानामार्थाभिनिवेशविकल्पो यस्य प्रतिपक्षेणाह । कृत्रिमं नामेत्य् एवम् आदि । यथार्थनामाभिनिवेशविकल्पश् च यस्य प्रतिपक्षेणाह । तानि बोधिसत्वः सर्वनामानि न समनुपश्यत् यसमनुपश्यन् नाभिनिविशते यथार्थतयेत्य भिप्रायः ।  
  
इति शुभमतिर् एत्य यत्नम् उग्रं द्वयपर्येषितधर्मतासतत्वः ।  
प्रतिशरणमतः सदा प्रजानां भवति गुणैः स समुद्रवत् प्रपूर्णः ॥ अम्स_११।७८ ॥  
  
अनेन निगमनश्लोकेन पर्येष्टिमाहात्म्यं त्रिविधं दर्शयति । उपायमाहात्म्यम् उग्रवीर्यतया संवृतिपरमार्थसत्यधर्मतापर्येषणतश् च तत्वं सत्यम् इत्य् अर्थः ।  
परार्थमाहात्म्यं प्रतिशरणीभावात् प्रजानां । स्व-अर्थमाहात्म्यं च गुणैः समुद्रवत् प्रपूर्णत्वात् ।  
  
महायानसूत्रालङ्कारे धर्मपर्येष्ट्यधिकार एकादशः  

(म्स ७७)  
च्हपित्रे Xइइ  
द्वादशो ऽधिकारः  
  
धर्मदेशनायां मात्सर्यप्रतिषेधे श्लोकः  
  
प्राणान् भोगांश् च धीराः प्रमुदितमनसः कृच्छ्रलब्धान् असारान् सत्वेभ्यो दुःखितेभ्यः सततम् अवसृजन्त्य् उच्चदानप्रकारैः ।  
प्राग् एवोदारधर्मं हितकरम् असकृत् सर्वथैव प्रजानां कृच्छ्रे नैवोपलब्धं भृशमवसृजतां वृद्धिगं चाव्ययं च ॥ अम्स_१२।१ ॥  
  
कृच्छ्रलब्धान् अप्य् असारान् क्षयित्वा प्राणान् भोगांश् च बोधिसत्वा दुःखितेभ्यः कारुण्यात् सततम् उदारैर् विसर्गैर् उत्सृजन्ति प्राग् एव धर्मं यो नैव कृच्छ्रेण वा भृशम् अपि वावसृजतां वृद्धिं गछति न क्षयं । धर्मनैरर्थक्यसार्थक्ये श्लोकद्वयं ।  
  
धर्मो नैव च देशितो भगवता प्रत्यात्मवेद्यो यत आकृष्टा जनता च युक्तयुक्तिविहितैर् धर्मैः स्वकीं धर्मतां ।  
स्वशान्त्यास्यपुटे विशुद्धिविपुले साधारणे ऽथाक्षये लालेनेव कृपात्मभिस् त्वजगरप्रख्यैः समापादिता ॥ अम्स_१२।२ ॥  
  
तत्र बुद्धा अजगरोपमास् तेषां स्वशान्तिर् आस्यपुटं धर्मकायः । विशुद्धिविपुलं सवासनक्लेशज्ञेयावरणविशुद्धितः । साधारणं सर्वबुद्धैः अक्षयम् आत्यन्तिकत्वात् ।  
  
तस्मान् नैव निरर्थिका भवति सा या भावना योगिनां तस्मान् नैव निरर्थिका भवति सा या देशना सौगती ।  
दृष्टो ऽर्थः श्रुतमात्रकाद् यदि भवेत् स्याद् भावनापार्थिका अश्रुत्वा यदि भावनाम् अनुविशेत् स्याद् देशनापार्थिका ॥ अम्स_१२।३ ॥  
  
तस्मान् न निरर्थिका योगिनां भावना भवति प्रत्यात्मवेद्यस्य धर्मस्य तद्वशेनाभिगमात् । न निरर्थिका देशना भवति युक्तिविहितैर् धर्मैः स्वधर्मतायां जनताकर्षणात् । यथा पुनर्भावना सार्थिका भवेद् देशना वा तत् श्लोकार्धेन दर्शयति । शेषं गतार्थं । देशनाविभागे श्लोकः ।  
  
आगमतो अधिगमतो विभुत्वतो देशनाग्रसत्वानां ।  
मुखतो रूपात् सर्वाकाशाद् उच्चरणता ऽपि॥॥॥॥॥॥ ॥ अम्स_१२।४ ॥  
  
(म्स ७८)  
तत्र विभुत्वतो या महाभूमिप्रविष्टानां । सर्वतो रूपाद्या वृक्षवादित्रादिभ्यो ऽपि निश्चरति । शेषं गतार्थं । देशनासम्पत्तौ श्लोकद्वयं ।  
  
विषदा सन्देहजहा आदेया तत्वदर्शिका द्विविधा ।  
सम्पन्नदेशनेयं विज्ञेयंया बोधिसत्वानां ॥ अम्स_१२।५ ॥  
  
अयं चतुष्कार्थनिर्देशेन श्लोकः । यद् उक्तं ब्रह्मपरिपृच्छायां । चतुर्भिर् धर्मैः समन्वागता बोधिसत्वा महाधर्मदानं वितरन्ति सद्धर्मपरिग्रहणतया आत्मनः प्रज्ञोत्तापनतया सत्पुरुषकर्मकरणतया सङ्क्लेशव्यवदानसन्देशनतया च । एकेन हि बाहुश्रुत्याद् विषदा देशना भवति । द्वितीयेन महाप्राज्ञत्वात् संशयजहा परेषां संशयच्छेदात् । तृतीयेनानवद्यकर्मत्वाद् आदेया । चतुर्थेन तत्वदर्शिका द्विविधा सङ्क्लेशलक्षणस्य च तत्वस्य व्यवदानलक्षणस्य च द्वाभ्यां द्वाभ्यां सत्याभ्यां ।  
  
मधुरा मदव्यपेता न च खिन्ना देशनाग्रसत्वानां ।  
स्फुटचित्रयुक्तगमिका निरामिषा सर्वगा चैव ॥ अम्स_१२।६ ॥  
  
अस्मिन् द्वितीये श्लोके मधुरा परेणाक्षिप्तस्यापरुषवचनात् । मदव्यपेता स्तुतौ सिद्धौ वा मदाननुगमनात् । अखिन्ना अकिलासिकत्वात् । स्फुटा निराचार्यमुष्टित्वात् कृत्स्नदेशनतः । चित्रा अपुनरुक्तत्वात् । युक्ता प्रमाणाविरुद्धवात् । गमिका प्रतीतपदव्यञ्जनत्वात् निरामिषा प्रसन्नाधिकारानधिकत्वात् । सर्वत्रगा यानत्रयगतत्वात् । वाक्सम्पत्तौ श्लोकः ।  
  
अदीना मधुरा सूक्ता प्रतीता विषदा तथा वाग् जिनात्मजे ।  
यथार्हा निरामिषा च परिमिताक्षया तथा ॥ अम्स_१२।७ ॥  
  
(म्स ७९)  
अदीना पौरी पर्षन्पूरणात् । मधुरा वल्गुः । सूक्ता विस्पष्टा सुनिरुक्ताक्षरत्वात् । प्रतीता विज्ञेया प्रतीताभिधानत्वात् । यथार्हा श्रवणीया विनेयानुरूपत्वात् । अनामिषा अनिःश्रितलाभसत्कारा लोके । प्रतता अप्रतिकूला । परिमिता आयामखेदात् । विषदा अपर्यात्ता । व्यञ्जनसम्पत्तौ श्लोकद्वयं ।  
  
उद्देशान् निर्देशात् तथैव यानानुलोमनात् श्लाक्ष्ण्यात् ।  
प्रातीत्याद् याथार्हान् नैर्याण्याद् आनुकूल्यत्वात् ॥ अम्स_१२।८ ॥  
  
युक्तैः पदव्यञ्जनैर् उद्देशात् प्रमाणाविरोधेन । सहितैर् निर्देशाद् उद्देशाविरोधेन । यानानुलोमनाद् आनुलोमिकैर् यानत्रयाविरोधेन । श्लाक्ष्ण्याद् अनुच्छविकैर् अकष्टशब्दतया । प्रातीत्याद् औपयिकैः प्रतीतार्थतया चार्थोपगमनात् । याथार्हात् प्रतिरूपैर् विनेयानुरूपतया । नैर्याण्यात् प्रदक्षिणैर् निर्वाणाधिकारतया । आनुकूल्यान् निपकस्याङ्गसम्भारैः शैक्षस्यार्याष्टाङ्गमार्गानुकूल्यात् ।  
  
व्यञ्जनसम्पच् चैषा विज्ञेया सर्वथाग्रसत्वानां ।  
षष्ट्यङ्गी साचिन्त्या घोषो ऽनन्तस् तु सुगतानां ॥ अम्स_१२।९ ॥  
  
षष्ट्यङ्गी साचिन्त्या या गुह्यकाधिपतिनिर्देशे बुद्धस्य षष्ट्याकारा वाग् निर्दिष्टा । पुनर् अपरं शान्तमते तथागतस्य षष्ट्याकारोपेता वाग् निश्चरति स्निग्धा च मृदुका च मनोज्ञा च मनोरमा च शुद्धा चेति विस्तरः । तत्र (म्स ८०) स्निग्धा सत्वधातुकुशलमूलोपस्तम्भिकत्वात् । मृदुका दुष्ट एव धर्मे सुखसंस्पर्शत्वात् । मनोज्ञा स्वर्थत्वात् । मनोरमा सुव्यञ्जनत्वात् । शुद्धा निरुत्तरलोकोत्तरपृष्ठलब्धत्वात् । विमला सर्वक्लेशानुशयवासनाविसंयुक्तत्वात् । प्रभास्वरा प्रतीतपदव्यञ्जनत्वात् । वल्गुः सर्वतीर्थ्यकुमतिदृष्टिविघातबलगुणयुक्तत्वात् । श्रवणीया प्रतिपत्तिनैर्याणिकत्वात् । अनन्ता सर्वपरप्रवादिभिर् अनाछेद्यत्वात् । कला रञ्जिकत्वात् । विनीता रागादिप्रतिपक्षत्वात् । अकर्कशा शिक्षाप्रज्ञप्तिसुखोपायत्वात् । अपरुषा तद्व्यतिक्रमसम्पन्निःसरणोपदेशकत्वात् । सुविनीता यानत्रयनयोपदेशिकत्वात् । कर्णसुखा विक्षेपप्रतिपक्षत्वात् । कायप्रह्लादनकरी समाध्यावाहकत्वात् । चित्ताउद्विल्यकरी विपश्यनाप्रामोद्यावाहफलकत्वात् । हृदयसन्तुष्टिकरी संशयच्छेदिकत्वात् । प्रीतिसुखसञ्जननी मिथ्यानिश्चयापकर्षिकत्वात् । निःपरिदाहा प्रतिपत्तावविप्रतिसारत्वात् । आज्ञेया सम्पन्नश्रुतमयज्ञानाश्रयत्वात् । विज्ञेया सम्पन्नचिन्तामयज्ञानाश्रयत्वात् ।  
विष्पष्टा अनाचार्यमुष्टिधर्मविहितत्वात् । प्रेमणीया ऽनुप्राप्तस्वक-अर्थानां प्रेमकरत्वात् । अभिनन्दनीया ऽननुप्राप्तस्वकार्थानां स्पृहणीयत्वात् । आज्ञापनीया अचिन्त्यधर्मसम्यग्दर्शिकत्वात् । विज्ञापनीया ऽचिन्त्यधर्मसम्यग्देशिकत्वात् । युक्ता प्रमाणाविरुद्धत्वात् । सहिता यथार्हविनेयदेशिकत्वात् । पुनरुक्तदोषजहा अवन्ध्यत्वात् । सिंहस्वरवेगा सर्वतीर्थ्यसन्त्रासकत्वात् । नागस्वरशब्दा उदारत्वात् । मेघस्वरघोषा गम्भीरत्वात् । नागेन्द्ररुता आदेयत्वात् । किन्नरसङ्गीतिघोषा मधुरत्वात् । कलविङ्कस्वररुतरविता ऽभीक्ष्णभङ्गरत्वात् । ब्रह्मस्वररुतरविता दूरङ्गमत्वात् । जीवञ्जीवकस्वररुतरविता सर्वसिद्धिपूर्वङ्गमनङ्गलत्वात् । देवेन्द्रमधुरनिर्घोषा अनतिक्रमणीयत्वात् । दुन्दुभिस्वरा सर्वमारप्रत्यर्थिकविजयपूर्वङ्गमत्वात् । अनुन्नता स्तुत्यसङ्क्लिष्टत्वात् । अनवनता निन्दाऽसङ्क्लिष्टत्वात् । सर्वशब्दानुप्रविष्टा सर्वव्याकरणसर्वाकारलक्षणानुप्रविष्टत्वात् । अपशब्दविगता स्मृतिसम्प्रमोषे तदनिश्चरणत्वात् । अविकला विनेयकृत्यसर्वकालप्रत्युपस्थितत्वात् । अलीना लाभसत्कारानिश्रितत्वात् । अदीना सावद्यापगतत्वात् । प्रमुदिता अखेदित्वात् । प्रसृता सर्वविद्यास्थानकौशल्यानुगतत्वात् । अखिला सत्वानां तत्सकलार्थसम्पादकत्वात् । सरिता प्रबन्धानुपच्छिन्नत्वात् । ललिता विचित्राकारप्रत्युपस्थानत्वात् । सर्वस्वरपूरणी एकस्वरनैकशब्दविज्ञप्तिप्रत्युपस्थापनत्वात् । सर्वसत्वेन्द्रियसन्तोषणी एकानेकार्थविज्ञप्तिप्रत्युपस्थानत्वात् । अनिन्दिता यथाप्रतिज्ञत्वात् । अचञ्चला आगमितकालप्रयुक्तत्वात् । अचपला अत्वरमाणविहितत्वात् । सर्वपर्षदनुरविता दूरान्तिकपर्षत्तुल्यश्रवणत्वात् । (म्स ८१) सर्वाकारवरोपेतो सर्वलौकिकार्थदृष्टान्तधर्मपरिणामिकत्वात् । देशनामाहात्म्ये चत्वारः श्लोकाः ।  
  
वाचा पदैः सुयुक्तैर् अनुदेशविभागसंशयच्छेदैः ।  
बहुलीकारानुगता ह्य् उद्धटितविपञ्चितज्ञेषु ॥ अम्स_१२।१० ॥  
  
आख्याति वाचा । प्रज्ञापयति पदैः सुयुक्तैः । प्रस्थापयति विभाजयति विवृणोति यथाक्रममुद्देशविभागसंशयच्छेदैः । उत्तानीकरोति उत्तानीकरणं बहुलीकारानुगता देशना निश्चयबलाधानर्थं । देशयत्य् उद्घटितज्ञेषु । सम्प्रकाशयति विपञ्चितज्ञेषु ।  
  
शुद्धा त्रिमण्डलेन हितेयं देशना हि बुद्धानां ।  
दोषैर् विवर्जिता पुनर् अष्टभिर् एषैव विज्ञेया ॥ अम्स_१२।११ ॥  
  
शुद्धा त्रिमण्डलेनेति । येन च देशयति वाचा पदैश् च । यथा चोद्देशादिप्रकारैः । येषु चोद्घटितविपञ्चितज्ञेषु । एषैव च देशना पुनर् अष्टदोषविवर्जिता वेदितव्या यथाक्रमं ।  
  
कौशीद्यम् अनवबोधो ह्य् अवकाशस्याकृतिर् ह्य् अनीतत्वम् ।  
सन्देहस्याच्छेदस् तद्विगमस्यादृढीकरणम् ॥ अम्स_१२।१२ ॥  
ते पुनर् अष्टौ दोषाः कौशीद्यम् अनवसम्बोधः अवकाशस्याकरणं अनीतार्थत्वं सन्देहस्याच्छेदना तद्विगमस्यादृढीकरणं निश्चयस्येत्य् अर्थः ।  
  
खेदो ऽथ मत्सरित्वं दोषा ह्य् एते मता कथायां हि ।  
तदभावाद् बुद्धानां निरुत्तरा देशना भवति ॥ अम्स_१२।१३ ॥  
  
खेदो येनाभीक्ष्णं न देशयेत् । मत्सरित्वं चाकृत्स्नप्रकाशन्ता । अर्थसम्पत्तौ श्लोकद्वयं ।  
  
कल्याणो धर्मो ऽयं हेतुत्वाद् भक्तितुष्टिबुद्धीनां ।  
द्विविधार्थः सुग्राह्यश् चतुर्गुणब्रह्मचर्यवदः ॥ अम्स_१२।१४ ॥  
परैर् असाधारणयोगकेवलं त्रिधातुकक्लेशविहानिपूरकम् ।  
स्वभावशुद्धं मलशुद्धितश् च तच् चतुर्गुणब्रह्मविचर्यम् इष्यते ॥ अम्स_१२।१५ ॥  
  
(म्स ८२)  
चतुर्गुणब्रह्मचर्यसम्प्रकाशको धर्मः । आदिमध्यपर्यवसानकल्याणो यथाक्रमं श्रुतचिन्ताभावनाभिर् भक्तितुष्टिबुद्धिहेतुत्वात् । तत्र भक्तिर् अधिमुक्तिः सम्प्रत्ययः तुष्टिः प्रामोद्यं युक्तिनिध्यानाच् छक्यप्राप्तितां विदित्वा । बुद्धिः समाहितचित्तस्य यथाभूतज्ञानं । द्विविधार्थ इत्यतः स्वर्थः संवृत्तिपरमार्थसत्ययोगात् । सुग्राह्य इत्यतः सुव्यञ्जनः प्रतीतपदव्यञ्जनत्वात् । चतुर्गुणं ब्रह्मचर्यं । केवलं परैर् असाधारणत्वात् परिपूर्णं त्रिधातुक्लेशप्रहाणपरिपूरणात् । परिशुद्धं स्वभावविशुद्धितो ऽनास्रवत्वात् । पर्यवदातं मलविशुद्धितः सन्तानविशुद्ध्या क्षीणास्रवाणां । अभिसन्धिविभागे श्लोकद्वयं ।  
  
अवतारणसन्धिश् च सन्धिर् लक्षणतो ऽपरः ।  
प्रतिपक्षाभिसन्धिश् च सन्धिः परिणताव् अपि ॥ अम्स_१२।१६ ॥  
श्रावकेषु स्वभावेषु दोषाणां विनये तथा ।  
अभिधानस्य गाम्भीर्ये सन्धिर् एष चतुर्विधः ॥ अम्स_१२।१७ ॥  
असारे सारमतयो विपर्यासे च सुस्थिताः ।  
क्लेशेन च सुसङ्क्लिष्टा लभन्ते बोधिमुक्तमां ॥ अम्स_१२।१७* ॥ ॥ इति ॥  
  
चतुर्विधो ऽभिसन्धिर्देशनायां बुद्धस्य वेदितव्यः । अवतारणाभिसन्धिर् लक्षणाभिसन्धिः प्रतिपक्षाभिसन्धिः परिणामन-अभिसन्धिश्च । तत्रावतारणाभिसन्धिः श्रावकेषु द्रष्टव्यः । शासनावतारणार्थम् अनुत्त्रासाय रूपाद्यस्तित्वदेशनात् । लक्षणाभिसन्धिस् त्रिषु परिकल्पितादिस्व् अभावेषु द्रष्टव्यो निःस्वभावानुत्पन्नादिसर्वधर्मदेशनात् । प्रतिपक्षाभिसन्धिर् दोषाणां विनये द्रष्टव्यो यथाष्टावरणप्रतिपक्षाग्रयानसम्भाषानुशंसे गाथाद्वयं वक्ष्यति । परिणामनाभिसन्धिर् अभिधानगाम्भीर्ये द्रष्टव्यो यथाह ।  
  
असारे सारतयो विपर्यासेच सुखिताः ।  
क्लेशेन च सुसङ्क्लिष्टा लभन्ते बोधिम् उत्तमां ॥ इति  
  
अयम् अत्राभिसन्धिः । असारे सारमतय इत्य् अविक्षेपे येषां सारबुद्धिः प्रधानबुद्धिर्विक्षेपो हि विसारश् चेतसः । विपर्यासे च सुस्थिता इति नित्यसुखशुच्यात्मग्राहविपर्ययेणानित्यादिके विपर्यासे सुस्थिता अपरिहाणितः । क्लेशेन च स सङ्क्लिष्टा इति दीर्घदुष्करव्यायाम् अश्रमेणात्यर्थं परिक्लिष्टाः । अभिप्रायविभागे श्लोकः ।  
  
समता ऽर्थान्तरे ज्ञेयस् तथा कालान्तरे पुनः ।  
पुद्गलस्याशये चैव अभिप्रायश् चतुर्विधः ॥ अम्स_१२।१८ ॥  
  
(म्स ८३)  
चतुर्विधो ऽभिप्रायः । सतताभिप्रायो यद् आह । अहम् एव स तस्मिन् समये विपश्वी सम्यक्सम्बुद्धो ऽभूवम् इत्य् अविशिष्टधर्मकायत्वात् । अर्थान्तराभिप्रायो यद् आह । निःस्वभावाः सर्वधर्मा अनुत्पन्ना इत्य् एवम् आदि अयथारुतार्थत्वात् कालान्तराभिप्रायो यदाह । ये सुखावत्यां प्राणिधानं करिष्यन्ति ते तत्रोपपत्स्यन्त इति कालान्तरेणेत्य् अभिप्रायः । पुद्गलाशयाभिप्रायो यत् तद् एव कुशलमूलं कस्यचित् प्रशंसते कस्यचिद् विगर्हते ऽल्पमात्रसन्तुष्टस्य वैपुल्यसङ्ग्रहात् महायानसूत्रान्तसानुशंसं गाथाद्वयम् उपादायाह ।  
  
बुद्धे धर्मे ऽवज्ञा कौशीद्यं तुष्टिर् अल्पमात्रेण ।  
रागे माने चरितं कौकृतं चानियतभेदः ॥ अम्स_१२।१९ ॥  
सत्वानाम् आवरणं तत्प्रतिपक्षो ऽग्रयान् असम्भाषा ।  
सर्वान्तरायदोषप्रहाणम् एषां ततो भवति ॥ अम्स_१२।२० ॥  
यो ग्रन्थतो ऽर्थतो वा गाथाद्वयधारणे प्रयुज्येत ।  
स हि दशविधमनुशंसं लभते सत्वोत्तमो धीमान् ॥ अम्स_१२।२१ ॥  
कृत्स्नां च धातुपुष्टिं प्रामोद्यं चोत्तमं मरणकाले ।  
जन्म च यथाभिकामं जातिस्मरतां च सर्वत्र ॥ अम्स_१२।२२ ॥  
बुद्धैश् च समवधानं तेभ्यः श्रवणं तथाग्रयान् अस्य ।  
अधिमुक्तिं सह बुद्ध्या द्वयमुखताम् आशुबोधिं च ॥ अम्स_१२।२३ ॥  
  
बुद्धे धर्मे ऽवज्ञेति पञ्च गाथाः । तत्रानियतभेदो बोधिसत्वानाम् अनियतानां महायानद्भेदः । अग्रयान् असम्भाषा या महायानदेशना । बुद्धे ऽवज्ञावरणस्य प्रतिपक्षसम्भाषा । अहम् एव स तेन कालेन विपश्वी सम्यक्सम्बुद्धो ऽभूवम् इति । धर्मे ऽवज्ञावरणस्य प्रतिपक्षसम्भाषा । इयतो गङ्गानदीवालिकासमानबुद्धान् पर्युपास्य महायाने ऽवबोध उत्पद्यत इति । कौशीद्यावरणस्य प्रतिपक्षसम्भाषा । ये सुखावत्यां प्रणिधानं करिष्यन्ति ते तत्रोपपत्स्यन्त इति । विमलचन्द्रप्रभस्य च तथागतस्य नामधेयग्रहणमात्रेण नियतो भवत्य् उनत्तरायां सम्यक्सम्बोधाव् इति । अल्पमात्रसन्तुष्ट्यावरस्य प्रतिपक्षसम्भाषा । यत्र भगवान् क्वचिद् दानादि विवर्णयति अन्यत्र वर्णितवान् । रागचरितस्य चावरणस्य प्रतिपक्षसम्भाषा । यत्र भगवान् बुद्धक्षेत्रविभूतिं वर्णयति । मानचरितस्यावरणस्य प्रतिपक्षसम्भाषा । यत्र भगवान् कस्यचिद् बुद्धस्याधिकां सम्पत्तिं वर्णयति । कौकृत्यावरणस्य (म्स ८४) प्रतिपक्षसम्भाषा । ये बुद्धबोधिसत्वेष्व् अकारं करिष्यन्ति ते सर्वे स्वर्गोपगा भविष्यन्तीति । अनियतभेदस्यावरणस्य प्रतिपक्षसम्भाषा । महाश्रावकाणां बुद्धत्वे व्याकरणदेशना एकयानदेशना च । कृत्स्नधातुपुष्टिः सर्वमहायानाधिष्ठानाय धातुपुष्टिस् तदावरणविगमात् सर्वत्र महायाने ऽधिमुक्तिलाभतः । द्वयमुखता समाधिमुखता धारणीमुखता च । दृष्टे धर्मे द्विविधो ऽनुशंसः साम्परायिके ऽष्टविधः क्रमेणोत्तराउत्तरविशेषलाभाद् वेदितव्यः । देशनानुशंसे श्लोकः ।  
  
इति सुगतिरखेदवान् कृपालुः प्रथितयशाः सुविधिज्ञताम् उपेतः ।  
भवति सुकथिको हि बोधिसत्वस् तपति जने कथितैर् यथैव सूर्यः ॥ अम्स_१२।२४ ॥  
  
पञ्चभिः कारणैः सुकथिकत्वं । सूर्यवत् प्रतपनं चानुशंसः । लोकावर्जनतो बहुमतत्वात् । पञ्च कारणानि सुकथिकत्वस्य येनाविपरीतं दर्शयति अभीक्ष्णं निरामिषचित्त आदेयवाक्यविनेयानुरूपं च ।  
  
महायानसूत्रालङ्कारे देशनाधिकारो द्वादशः  

च्हपित्रे Xइइइ  
त्रयोदशो ऽधिकारः  
  
प्रतिपत्तिविभागे षट् श्लोकाः ।  
  
द्वेधा नैरात्म्यम् आज्ञाय धीमान् पुद्गलधर्मयोः ।  
द्वयमिथ्यात्वसम्यक्त्वं विवर्ज्येत त्रयेण हि ॥ अम्स_१३।१ ॥  
  
यथार्थम् आज्ञाय धर्ममाज्ञाय धर्मानुधर्मप्रतिपन्नो भवति सामीचीप्रतिपन्नो ऽनुधर्मचारी तत्सन्दर्शयति । तत्र द्विधा पुद्गलधर्मनैरात्म्यज्ञानं ग्राह्यग्राहकाभावतः । द्वयमिथ्यात्वसम्यक्त्वं विवर्ज्यं त्रयं । अभावे च शून्यतासमाधिः परिकल्पितस्य स्वभावस्य । भावे चाप्रणिहितानिमित्तौ परतन्त्रनिष्पन्नयोः स्वभावयोः । (म्स ८५) एतत् समाधित्रयं लौकिकं न मिथ्यात्वं लोकोत्तरज्ञानावाहनात् । न सम्यक्त्वम् अलोकोत्तरत्वात् ।  
  
अर्थज्ञः सर्वधर्माणां वेत्ति कोलसमानतां ।  
श्रुततुष्टिप्रहाणाय धर्मज्ञस् तेन कथ्यते ॥ अम्स_१३।२ ॥  
  
एवम् अर्थज्ञः सर्वधर्माणां सूत्रादीनां कोलोपमतां जानाति । श्रुतमात्रसन्तुष्टिप्रहाणाय तेन धर्मज्ञो भवति ।  
  
पार्थग्जनेन ज्ञानेन प्रतिविध्य द्वयं तथा ।  
तज्ज्ञानपरिनिष्पत्ताव् अनुधर्मं प्रपद्यते ॥ अम्स_१३।३ ॥  
  
एतेन द्विविधेन पार्थग्जनेनार्थधर्मज्ञानेन द्वयं नैरात्म्यभावं प्रतिविध्य यथाक्रमं तस्य ज्ञानस्य परिनिष्पत्त्यर्थं प्रतिपद्यते । एवम् अनुधर्मं प्रतिपद्यते ।  
  
ततो ज्ञानं स लभते लोकोत्तरमनुत्तरं ।  
आदिभूमौ समं सर्वैर् बोधिसत्वैस् तदात्मभिः ॥ अम्स_१३।४ ॥  
  
ततो ज्ञानं स लभते लोकोत्तरमनुत्तरम् इति । विशिष्टतरयानाभावात् । आदिभूमौ प्रमुदितायां भूमौ समं सर्वैर् बोधिसत्वैस् तदात्मभिर् इति तद्भूमिकैर् एवं सामीचीप्रतिपन्नो भवति तद्भूमिकबोधिसत्वसमतया ।  
  
कृत्वा दर्शनज्ञेयानां हेयानां क्लेशानां सर्वसङ्क्षयम् ।  
ज्ञेयावरणज्ञानाय हानाय भवनायां प्रयुज्यते ॥ अम्स_१३।५ ॥  
  
श्लोको गतार्थः ।  
  
व्यवस्थानाविकल्पेन ज्ञानेन सहचारिणा ।  
अनुधर्मं चरत्य् एवं परिशिष्टासु भूमिषु ॥ अम्स_१३।६ ॥  
  
शेषेणानुधर्मचारित्वं दर्शयति । व्यवस्थानाविकल्पेनाति भूमिव्यवस्थानज्ञानेनाविकल्पेन (म्स ८६) च । सहचारिणेत्य् अनुसम्बद्धचारिणा अन्योन्यनैरन्तर्येण । एतेन श्लोकद्वयेनानुधर्मचारित्वं दर्शितं । प्रतिपत्ताव् अप्रमादक्रियायां चत्वारः श्लोकाः ।  
  
सुलाभो ऽथ स्वधिष्ठानः सुभूमिः सुसहायकः ।  
सुयोगो गुणवान् देशो यत्र धीमान् प्रपद्यते ॥ अम्स_१३।७ ॥  
  
चतुर्भिश् चक्रैर् अप्रमादक्रियां दर्शयति प्रतिरूपदेशवासादिभिः । तत्रानेन श्लोकेन प्रतिरूपदेशवासं दर्शयति । सुलाभश् चीवरपिण्डपातादीनां जीवितपरिष्काराणाम् अकृच्छेन लाभात् । स्वधिष्ठानो दुर्जनैर् दस्युप्रभृतिभिर् अनधिष्ठितत्वात् । सुभूमिर् आरोग्यभूमित्वात् । सुसहायकः सभागशीलदृष्टिसहायकत्वात् । सुयोगो दिवाल्पाकीर्णाभिलापकत्वात् रात्रौ चाल्पशब्दादिकत्वात् ।  
  
बहुश्रुतो दृष्टसत्यो वाग्मी समनुकम्पकः ।  
अखिन्नो बोधिसत्वश् च ज्ञेयः सत्पुरूषो महान् ॥ अम्स_१३।८ ॥  
  
अनेन द्वितीयेन सत्पुरुषं दर्शयति । आगमाधिगमवाक्करणनिरामिषचित्ताकिलासित्वगुणयोगात् ।  

स्वालम्बना सुसम्भारा सुसंस्तब्धा सुभावनैव देशिता ।  
सुनिर्याणप्रयोगा चात्मसम्यक्प्रधानता ॥ अम्स_१३।९ ॥  
  
अनेन तृतीयेन योनिशोमनस्कारसङ्गृहीतामात्मनः सम्यक्प्रणिधानतां दर्शयति । सद्धर्मालम्बनतया सुसम्भृतसम्भारतया शमथादिनिमित्तानां कालेन कालं भावनातया अल्पमात्रासन्तुष्टितया सत्युत्तरकरणीये सातत्यसत्कृत्यप्रयोगतया च ।  
  
रतेः क्षणोपपत्तेश् च आरोग्यस्यापि कारणं ।  
समाधेर् विचयस्यापि पूर्वे हि कृतपुण्यता ॥ अम्स_१३।१० ॥  
  
अनेन चतुर्थेन पूर्वकृतपुण्यतां पञ्चविधेन हेतुत्वेन दर्शयति । रतिहेतुत्वेन यतः प्रतिरूपदशवासे ऽभिरमते । क्षणौपपत्तिहेतुत्वेन यतः सत्पुरुषायाश्रयं (म्स ८७) लभते । आरोग्यसमाधिप्रज्ञाहेतुत्वेन च यत आत्मनः सम्यक्प्रणिधानं सम्पद्यते । क्लेशत एव क्लेशनिःसरणे श्लोकास् त्रयः ।  
  
धर्मधातुविनिर्मुक्तो यस्माद् धर्मो न विद्यते ।  
तस्माद् रागादयस् तेषां बुद्धैर् निःसरणं मताः ॥ अम्स_१३।११ ॥  
  
यद् उक्तं भगवता । नाहम् अन्यत्र रागाद् रागस्य निःसरणं वदाम्य् एवं द्वेषान् मोहाद् इति । तत्राभिसन्धिं दर्शयति । यस्माद् धर्मधातुविनिर्मुक्तो धर्मो नास्ति धर्मताव्यतिरेकेण धर्माभावात् । तस्माद् रागादिधर्मतापि रागाद्याख्यां लभते स च निःसरणं रागादीनाम् इत्य् एवं तत्राभिसन्धिर् वेदितव्यः ।  

धर्मधातुविनिर्मुक्तो यस्माद् धर्मो न विद्यते ।  
तस्मात् सङ्क्लेशनिर्देशे स संविद् धीमतां मतः ॥ अम्स_१३।१२ ॥  
  
यद् उक्तं । अविद्या च बोधिश् चैकम् इति । तत्रापि सक्लेशनिर्देशे स एवाभिसन्धिः । अविद्या बोधिधर्मता स्यात् तद् उपचारात् ।  
  
यतस् तान् एव रागादीन् योनिशः प्रतिपद्यते ।  
ततो विमुच्यते तेभ्यस् तेनैषां निःसृतिस् ततः ॥ अम्स_१३।१३ ॥  
  
तान् एव रागादीन् योनिशः प्रतिपद्यमानस् तेभ्यो विमुच्यते तस्मात् परिज्ञातास् त एव तेषां निःसरणं भवतीत्य् अयम् अत्राभिसन्धिः । श्रावकप्रत्येकबुद्धमनसिकारपरिवर्जने श्लोकद्वयं ।  
  
न खलु जिनसुतानां बाधकं दुःखमुग्रं नरकभवनवासैः सत्वहेतोः कथञ्चित् ।  
शमभवगुणदोषप्रेरिता हीनयाने विविधशुभविकल्पा बाधका धीमतां तु ॥ अम्स_१३।१४ ॥  
  
न खलु नरकवासो धीमतां सर्वकालं विमलविपुलबोधेरन्तरायं करोति ।  
स्वहितपरमशीतस् त्वन्ययाने विकल्पः परमसुखविहारे ऽप्यन्तरायं करोति ॥ अम्स_१३।१५ ॥  
  
(म्स ८८)  
अनयोः श्लोकयोर् एकस्य द्वितीयः साधकः । उभौ गतार्थो ।  
निःस्वभावताप्रकृतिपरिशुद्धित्रासप्रतिषेधे चत्वारः श्लोकाः ।  
  
धर्माभावोपलब्धिश् च निःसङ्क्लेशविशुद्धिता ।  
मायादिसदृशी ज्ञेया आकाशसदृशी तथा ॥ अम्स_१३।१६ ॥  
यथैव चित्रे विधिवद्विचित्रिते नतोन्नतं नस्ति च दृश्यते ऽथ च ।  
अभूतकल्पे ऽपि तथैव सर्वथा द्वयं सदा नस्ति च दृश्यते ऽथे च ॥ अम्स_१३।१७ ॥  
यथैव तोये लुतिटिते प्रसादिते न जायते सा पुनर् अच्छतान्यतः ।  
मलापकर्षस् तु स तत्र केवलः स्वचित्तशुद्धौ विधिर् एष एव हि ॥ अम्स_१३।१८ ॥  
मतं च चित्तं प्रकृतिप्रभास्वरं सदा तदागन्तुकदोषदूषितं ।  
न धर्मताचित्तमृते ऽन्यचेतसः प्रभास्वरत्वं प्रकृतौ विधीयते ॥ अम्स_१३।१९ ॥  
  
धर्माभावश् च धर्मोपलब्धिश् चेति त्रासस्थानं निःसङ्क्लेशता च धर्मधातोः प्रकृत्या विशुद्धता च पश्चाद् इति त्रासस्थानं बालानां । तद्यथाक्रमं मायादिसादृश्येनाकाशसादृश्येन च प्रसाधयंस् ततस् त्रासं प्रतिषेधयति । तथा चित्रे नतोन्नतसादृश्येन लुतितप्रसादिततोयसादृश्येन च यथाक्रमं । चतुर्थेन श्लोकेन तोयसाधर्म्यं चित्ते प्रतिपादयति । यथा तोयं प्रकृत्या प्रसन्नम् आगन्तुकेन तु कालुष्येण लुतितं भवत्य् एवं चित्तं प्रकृत्या प्रभास्वरं मतम् आगन्तुकैस् तु दोषैर् दूषितम् इति । न च धर्मताचित्ताद् ऋते ऽन्यस्य चेतसः परतन्त्रलक्षणस्य प्रकृतिप्रभास्वरत्वं विधीयते । तस्माच् चित्ततथतैवात्र चित्तं वेदितव्यं । रागजापत्तिप्रतिषेधे चत्वारः श्लोकाः ।  
  
बोधिसत्वस्य सत्वेषु प्रेम मज्जगतं महत् ।  
यथैकपुत्रके तस्मात् सदा हितकरं मतम् ॥ अम्स_१३।२० ॥  
सत्वेषु हितकारित्वान् नैत्य् आपत्तिं स रागजां ।  
द्वेषो विरुद्यते त्वस्य सर्वसत्वेषु सत्पथा ॥ अम्स_१३।२१ ॥  
यथा कपोती स्वसुतातिवत्सला स्वभावकांस् तान् उपगुह्य तिष्ठति ।  
तथाविधायं प्रतिघो विरुध्यते सुतेषु तद्वत् सकृपे ऽपि देहिषु ॥ अम्स_१३।२२ ॥  
मैत्री यतः प्रतिघचित्तम् अतो विरुद्धं शान्तिर् यतो व्यसनचित्तम् अतो विरुद्धं ।  
(म्स ८९)  
अर्थो यतो निकृतिचित्तम् अतो विरुद्धं ल्हादो यतः प्रतिभयं न च ततो विरुद्धं ॥ अम्स_१३।२३ ॥  
  
यत् सत्वेषु बोधिसत्वस्य प्रेम सो ऽच रागो ऽभिप्रेतस् तत्कृताम् आपत्तिं तेषां प्रतिषेधयति । सत्वहितक्रियाहेतुत्वात् । कपोतीम् उदाहरति तद्बहुरागत्वात् अपत्यस्नेहाधिमात्रतया सकृपे बोधिसत्वे देहिषु सत्वेषु प्रतिघो विरुध्यते । बोधिसत्वानां सत्वेषु मैत्री भवति व्यसनशान्तिः अर्थदानं ह्लादश् च प्रीत्युत्पादात् । यत इमे मैत्र्यादयस् तत एव प्रतिघचित्तं विरुद्धं । तत्पूर्वकाणि च व्यसनचित्तादीनि । प्रतिपत्तिभेदे पञ्च श्लोकाः ।  
  
यथातुरः सुभैषज्ये संसारे प्रतिपद्यते ।  
आतुरे च यथा वैद्यः सत्वेषु प्रतिपद्यते ॥ अम्स_१३।२४ ॥  
अनिष्पन्ने यथा चेटे स्वात्मनि प्रतिपद्यते ।  
वणिग्यथा पुनः पुण्ये कामेषु प्रतिपद्यते ॥ अम्स_१३।२५ ॥  
यथैव रजको वस्त्रे कर्मणे प्रतिपद्यते ।  
पिता यथा सुते बाले सत्वाहेठे प्रपद्यते ॥ अम्स_१३।२६ ॥  
अग्न्यर्थी वाधरारण्यां सातत्ये प्रतिपद्यते ।  
वैश्वासिको वानिष्पन्ने अधिचित्ते प्रपद्यते ॥ अम्स_१३।२७ ॥  
मायाकार इव ज्ञेये प्रज्ञया प्रतिपद्यते ।  
प्रतिपत्तिर्यथा यस्मिन् बोधिसत्वस्य सा मता ॥ अम्स_१३।२८ ॥  
  
यथा यस्मिन् प्रतिपद्यते तद् अभिद्योतयति । यथेति सुभैषज्यादिष्व् इवातुरादयः । यत्रेति संसारादिषु प्रतिसङ्ख्याय संसारनिषेवणात् । कारुण्येन क्लेशातुरसत्वापरित्यागात् । स्वप्रणिहितत्वचित्तकरणात् । दानादिपारमिताभिश् च यथाक्रमं भोगवृद्धिनयनात् । कायादिकर्मपरिशोधनात् । सत्वापकाराकोपात् । कुशलभावनानिरन्तराभियोगात् । समाध्यनास्वादनात् । ज्ञेयाविपर्यासाच् च । प्रतिपत्तित्रिमण्डलपरिशुद्धौ श्लोकः ।  
  
इति सततम् उदारयुक्तवीर्यो द्वयपरिपाचनशोधने सुयुक्तः ।  
परमविमलनिर्विकल्पबुद्ध्या व्रजति स सिद्धिम् अनुत्तमां क्रमेण ॥ अम्स_१३।२९ ॥  
  
(म्स ९०)  
इति निर्विकल्पेन धर्मनैरात्म्यज्ञानेन प्रतिपत्तुः प्रतिपत्तव्यस्य प्रतिपत्तेश् चाविकल्पना त्रिमण्डलपरिशुद्धिर् वेदितव्या । द्वयपरिपाचनशोधनेषु युक्त इति सत्वानाम् आत्मनश् च ।  
  
महायानसूत्रालङ्कारे प्रतिपत्त्यधिकारस् त्रयोदशः  

च्हपित्रे Xइव्  
चतुर्दशो ऽधिकारः  

अववादानुशासनीविभागे श्लोका एकपञ्चाशत् ।  
  
कल्पासङ्ख्येयनिर्यातो ह्य् अधिमुक्तिं विवर्धयन् ।  
सम्पूर्णः कुशलैर् धर्मैः सागरो वारिभिर्यथा ॥ अम्स_१४।१ ॥  
  
अधिमुक्तिं विवर्धयन्न् इत्य् अधिमात्रावस्थानयनात् । शेषं गतार्थः ।  
  
तथा सम्भृतसम्भारो ह्य् आदिशुद्धौ जिनात्मजः ।  
सुविज्ञः कल्पचित्तश् च भावनायां प्रयुज्यते ॥ अम्स_१४।२ ॥  
  
आदिशुद्धो बोधिसत्वसंवरपरिशोधनान् महायाने दृष्टिऋज्जुकरणाच् चाविपरीतार्थग्रहणतः । सुविज्ञो बहुश्रुतत्वात् । कल्पचित्तो विनिवरणत्वात् ।  
  
धर्मस्रोतसि बुद्धेभ्यो ऽववादं लभते तदा ।  
विपुलं शमथज्ञानवैपुल्यगमनाय हि ॥ अम्स_१४।३ ॥  
  
श्लोको गतार्थः ।  
  
ततः सूत्रादिके धर्मे सो ऽद्वयार्थविभावके ।  
सूत्रादिनाम्नि बन्धीयाच् चित्तं प्रथमतो यतिः ॥ अम्स_१४।४ ॥  
  
ततः पदप्रभेदेषु विचरेद् अनुपूर्वशः ।  
विचारयेत् तदर्थांश् च प्रत्यात्मयोनिशश् च सः ॥ अम्स_१४।५ ॥  
अवधृत्य च तान् अर्थान् धर्मे सङ्कलयेत् पुनः ।  
ततः कुर्यात् समाशस्तिं तदर्थाधिगमाय सः ॥ अम्स_१४।६ ॥  
  
(म्स ९१)  
सूत्रगेयादिके धर्मे यत्सूत्रादिनाम दशभूमिकम् इत्य् एवमादि तत्र चित्तं प्रथमतो बध्नीयात् । एभिस् त्रिभिः श्लोकैः षट् चित्तान्य् उपदिष्टानि । मूलचित्तम् अनुचरचित्तं विचारणाचित्तम् अवधारणाचित्तं सङ्कलनचित्तम् आशास्तिचित्तं च । तत्र मूलचित्तं यत्सूत्रादीनां धर्माणां नामालम्बनं । अववादं श्रुत्वा स्वयं वा कल्पयित्वा । तद्यथा ऽनित्यं दुःखं शून्यम् अनात्म्यं च योनिशो न चेत्य् आदि । अनुचरचित्तं येन सूत्रादीनां नामत आलम्बितानां पदप्रभेदम् अनुगच्छति । विचारणाचित्तं येनार्थं व्यञ्जनं च विचारयति । तत्रार्थं चतुर्भिर् आकारैर् विचारयति गणनया तुलनया मीमांसया प्रत्यवेक्षणया च । तत्र गणना सङ्ग्रहणं तद्यथा रूपं दशायतनान्य् एकस्य च प्रदेशो वेदना षड् वेदनाकाया इत्य् एवम् आदि । तुलना सङ्ख्यावतो धर्मस्य शमलक्षग्रहणम् अनाध्यारोपान् अपवादतः । मीमांसा प्रमाणपरीक्षा । प्रत्यवेक्षणा । गणिततुलितमीमांसितस्यार्थस्यावलोकनं । व्यञ्जनं द्वाभ्याम् आकाराभ्यां विचारयति । सार्थतथा च समस्तानां व्यञ्जनानां निरर्थतया च व्यस्तानां । अवधारणाचित्तं येन यथानुचरितं विचारितं वा तन्निमित्तम् अवधारयति । सङ्कलनचित्तं तद्यथा विचारितम् अर्थं मूलचित्ते सङ्क्षिप्य परिपिण्डिताकारं वर्तते । आशास्तिचित्तं यदर्थं प्रयुक्तो भवति समा तत्परिपूर्यर्थं वा श्रामण्यफलार्थं वा भूमिप्रवेशार्थं वा विशेषगमनार्थं वा तच्छन्दसहगतं वर्तते । चित्तम् एव ह्य् आलम्बनप्रतिभासं वर्तते न चित्ताद् अन्यद् आलम्बनम् अस्तीति जानतो वा चित्तमात्रम् अजानतो वा चित्तम् एवालम्बनं नान्यत् । इति षड्विधं चित्तम् आलम्बनं व्यवस्थाप्यते ।  
  
एषेत प्रत्यवेक्षेत मनोजल्पैः प्रबन्धतः ।  
निर्जल्पैकरसैश् चापि मनस्कारैर् विचारयेत् ॥ अम्स_१४।७ ॥  
ज्ञेयः शमथमार्गो ऽस्य धर्मनाम च पिण्डितं ।  
ज्ञेयो विपश्यनामार्गस् तदर्थानां विचारणा ॥ अम्स_१४।८ ॥  
युगनद्धश् च विज्ञेयो मार्गस् तत्पिण्डितं पुनः ।  
लीनं चित्तस्य गृह्णीयाद् उद्धतं शमयेत् पुनः ॥ अम्स_१४।९ ॥  
शमप्राप्तम् उपेक्षेत तस्मिन्न् आलम्बने पुनः ।  
सातत्येनाथ सत्कृत्य सर्वस्मिन् योजयेत् पुनः ॥ अम्स_१४।१० ॥  
  
एभिश् चतुर्भिः श्लोकैर् एकादश मनस्कारा उपदिष्टाः । सवितर्कः सविचारः । अवितर्को विचारमात्रः । अवितर्को ऽविचारः । शमथमनस्कारः । विपश्यनामनस्कारः । (म्स ९२) युगनद्धमनस्कारः । शमथनिमित्तमनस्कारः । उपेक्षानिमित्तमनस्कारः । सातत्यमनस्कारः । सत्कृत्यमनस्कारश् च ।  
  
निबध्यालम्बने चित्तं तत्प्रवेधं न विक्षिपेत् ।  
अवगम्याशु विक्षेपं तस्मिन् प्रतिहरेत् पुनः ॥ अम्स_१४।११ ॥  
प्रत्यात्मं सङ्क्षिपेच् चित्तम् उपर्य् उपरि बुद्धिमान् ।  
ततश् च रमयेच् चित्तं समाधौ गुणदर्शनात् ॥ अम्स_१४।१२ ॥  
अरतिं शमयेत् तस्मिन् विक्षेपदोषदर्शनात् ।  
अभिध्या दौर्मनस्यादीन् व्युत्थितान् शमयेत् तथा ॥ अम्स_१४।१३ ॥  
ततश् च साभिसंस्कारां चित्ते स्वरसवाहितां ।  
लभेतानभिसंस्कारान्रां तदभ्यासात् पुनर् यतिः ॥ अम्स_१४।१४ ॥  
  
एभिश् चतुर्भिः श्लोकैर् नवाकारया चित्तस्थित्या स्थित्युपाय उपदिष्टः । चित्तं स्थापयति संस्थापयति अवस्थापयति उपस्थापयति दमयति शमयति व्युपशमयत्य् एकोतीकरोति चित्तं समादधातीति नवाकाराः ।  
  
ततः स तनुकां लब्ध्वा प्रश्रब्धिं कायचेतसोः ।  
विज्ञेयः समनस्कारः पुनस् तान्स् तां स विवर्धयन् ॥ अम्स_१४।१५ ॥  
वृद्धिदूरङ्गमत्वेन मौली स लभते स्थितिं ।  
तां शोधयन्न् अभिज्ञार्थम् एति कर्मण्यतां परां ॥ अम्स_१४।१६ ॥  
ध्याने ऽभिज्ञाभिनिर्हाराल् लोकधातून् स गच्छति ।  
पूजार्थम् अप्रमेयाणां बुद्धायां श्रवणाय च ॥ अम्स_१४।१७ ॥  
अप्रमेयान् उपास्यासौ बुद्धान् कल्पैर् अमेयगैः ।  
कर्मण्यतां पराम् एति चेतसस् तदुपासनात् ॥ अम्स_१४।१८ ॥  
  
एति कर्मण्यतां परां ध्याने इति सम्बन्धनीयं । कल्पैर् अमेयगैर् इत्य् अप्रमेयसङ्ख्यागतैः । शेषम् एषां श्लोकानां गतार्थं ।  
  
ततो ऽनुशंसान् लभते पञ्च शुद्धैः स पूर्वगान् ।  
विशुद्धिभाजनत्वं च ततो याति निरुत्तरं ॥ अम्स_१४।१९ ॥  
कृत्स्नादौ स्वल्पदौष्ठुल्य कायो हि द्रवते ऽस्य प्रतिक्षणं ।  
आपूर्यते च प्रश्रब्ध्या कायचित्तं समन्ततः ॥ अम्स_१४।२० ॥  
अपरिच्छिन्नम् आभासं धर्माणां वेत्ति सर्वतः ।  
अकल्पितानि संशुद्धौ निमित्तानि प्रपश्यति ॥ अम्स_१४।२१ ॥  
प्रपूरौ च विशुद्धौ च धर्मकायस्य सर्वथा ।  
करोति सततं धीमान् एवं हेतुपरिग्रहं ॥ अम्स_१४।२२ ॥  
  
(म्स ९३)  
ततः शुद्धेः पूर्वङ्गमान् पञ्चानुशंसान् लभते । शुद्धेर् इति शुद्ध्याशयभूमेः । तेषां च लाभाद्विशुद्धिभाजनत्वं प्राप्नोति । निरुत्तरं यानानन्तर्यात् । प्रपूरौ च विशुद्धौ च धर्मकायस्येति दशम्यां भूमौ परिपूरि र्बुद्धभूमौ विशुद्धिः । एतेषां पञ्चानाम् अनुशंसानां त्रयः शमथपक्षा द्वौ विपश्यनापक्षौ वेदितव्यौ । अतो यावल् लौकिकः समुदागमः ।  
  
ततश् चासौ तथाभूतो बोधिसत्वः समाहितः ।  
मनोजल्पाद् विनिर्मुक्तान् सर्वार्थान् न प्रपश्यति ॥ अम्स_१४।२३ ॥  
धर्मलोकस्य वृद्ध्यर्थं वीर्यम् आरभते दृढं ।  
धर्मालोकविवृध्द्या च चित्तमात्रे ऽवतिष्ठते ॥ अम्स_१४।२४ ॥  
सर्वार्थप्रतिभासत्वं ततश् चित्ते प्रपश्यति ।  
प्रहीनो ग्राह्यनिविक्षेपस् तदा तस्य भवत्य् असौ ॥ अम्स_१४।२५ ॥  
ततो ग्राहकविक्षेपः केवलो ऽस्यावशिष्यते ।  
आनन्तर्यसमाधिं च स्पृशत्य् आशु तदा पुनः ॥ अम्स_१४।२६ ॥  
  
अत ऊर्ध्वं निर्वेधभागीयानि । तथाभूतो बोधिसत्वः समाहितचित्तो मनोजल्पाद् विनिर्मुक्तान् सर्वधर्मान् न पश्यति स्वलक्षणसामान्यलक्षणाख्यान् मनोजल्पमात्रम् एव ख्याति । सास्योष्मगतावस्था । अयं स आलोको यम् अधिकृत्योक्तं क्षारनद्याम् । आलोक इति धर्मनिध्यानक्षान्तेर् एतद् अधिवचनम् इति । स तस्यैव धर्मालोकस्य विवृद्ध्यर्थम् आस्थितक्रियया दृढं वीर्यम् आरभते । सास्य मूर्धावस्था धर्मालोकविवृद्ध्या च चित्तमात्रे ऽवतिष्ठते । चित्तम् एतद् इति प्रतिवेधात् । ततश् चित्त एव सर्वार्थप्रतिभासत्वं पश्यति । न चित्ताद् अन्यम् अर्थं । तदा चास्य ग्राह्यविक्षेपः प्रहीनो भवति । ग्राहकविक्षेपः केवलो ऽवशिष्यते । सास्य क्षान्त्यवस्था । तदा च क्षिप्रम् आनन्तर्यसमाधिं स्पृशति । सास्य लौकिकाग्रधर्मावस्था । केन कारणेन स आनन्तर्य उच्यते ।  
  
यतो ग्राहकविक्षेपो हीयते तदनन्तरं ।  
ज्ञेयान्य् उष्मगतादीनि एतानि हि यथाक्रमं ॥ अम्स_१४।२७ ॥  
  
इत्य् एतान्य् उष्मगतादीनि निर्वेधभागीयानि ।  
  
द्वयग्राहविसंयुक्तं लोकोत्तरम् अनुत्तरं ।  
निर्विकल्पं मलापेतं ज्ञानं स लभते पुनः ॥ अम्स_१४।२८ ॥  
  
(म्स ९४)  
अतः परेण दर्शनमार्गावस्था । द्वयग्राहविसंयुक्तं ग्राह्यग्राहग्राहकग्राहविसंयोगात् । अनुत्तरं यानानन्तर्येण । निर्विकल्पं ग्राह्यग्राहकविकल्पविसंयोगात् । मलापेतं दर्शनज्ञेयक्लेशप्रहाणात् । एतेन विरजो विगतमलम् इत्य् उक्तं भवति ।  
  
सास्याश्रयपरावृत्तिः प्रथमा भूमिर् इष्यते ।  
अमेयैश् चास्य सा कल्पैः सुविशुद्धिं निगच्छति ॥ अम्स_१४।२९ ॥  
  
श्लोको गतार्थः ।  
  
धर्मधातोश् च समतां प्रतिविध्य पुनस् तदा ।  
सर्वसत्वेषु लभते सदात्मसमचित्ततां ॥ अम्स_१४।३० ॥  
निरात्मतायां दुःखार्थे कृत्ये निःप्रतिकर्मणि ।  
सत्वेषु समचित्तो ऽसौ यथान्ये ऽपि जिनात्मजाः ॥ अम्स_१४।३१ ॥  
  
धर्मनैरात्म्येन च धर्मसमतां प्रतिविध्य सर्वसत्वेषु सदा आत्मसमचित्ततां प्रतिलभते । पञ्चविधया समतया । नैरात्म्यसमतया दुःखसमतया स्वपरसन्तानेषु नैरात्म्यदुःखतयोर् अविशेषात् । कृत्यसमतया स्वपरदुःखप्रहाणकामतासामान्यात् । निष्प्रतिकारसमतया । आत्मन इव परतः प्रतिकारानभिनन्दनात् । तदन्यबोधिसत्वसमतया च यथा तैर् अभिसमितं तथाभिसमयात् ।  
  
त्रैधातुकात्मसंस्कारानभूतपरिकल्पतः ।  
ज्ञानेन सुविशुद्धेन अद्वयार्थेन पश्यति ॥ अम्स_१४।३२ ॥  
  
स त्रैधातुकात्मसंस्कारान् अभूतपरिकल्पनामात्रान् पश्यति । सुविशुद्धेन ज्ञानेन लोकोत्तरत्वात् ।  
  
तदभावस्य भावं च विमुक्तं दृष्टिहायिभिः ।  
लब्ध्वा दर्शनमार्गो हि तदा तेन निरूच्यते ॥ अम्स_१४।३३ ॥  
  
तस्य ग्राह्यग्राहकाभावस्य भावं धर्मधातून् दर्शनप्रहातव्यैः क्लेशैर् विमुक्तं पश्यति ।  
  
अभावशून्यतां ज्ञात्वा तथा भावस्य शून्यतां ।  
प्रकृत्या शून्यतां ज्ञात्वा शून्यज्ञ इति कथ्यते ॥ अम्स_१४।३४ ॥  
  
(म्स ९५)  
स च बोधिसत्वः शून्यज्ञ इत्य् उच्यते । त्रिविधिशून्यताज्ञानात् । अभावशून्यता परिकल्पितः स्वभावः स्वेन लक्षणेनाभावात् । तथा भावस्य शून्यता परतन्त्रस्य स हि न तथाभावो यथा कल्प्यते स्वेन लक्षणेन भावः । प्रकृतिशून्यता परिनिष्पन्नः स्वभावः शून्यतास्वभावत्वात् ।  
  
अनिमित्तपदं ज्ञेयं विकल्पानां च सङ्क्षयः ।  
अभूतपरिकल्पश् च तदप्रणिहितस्य हि ॥ अम्स_१४।३५ ॥  
  
अनिमित्तपदं ज्ञेयं विकल्पानां च सङ्क्षयः । अभूतपरिकल्पस् तदप्रणिधानस्य पदम् आलम्बनम् इत्य् अर्थः ।  
  
तेन दर्शनमार्गेण सह लाभः सदा मतः ।  
सर्वेषां बोधिपक्षाणां विचित्राणां जिनात्मजे ॥ अम्स_१४।३६ ॥  
  
तेन दर्शनमार्गेण सह बोधिसत्वस्य सर्वेषां बोधिपक्षाणां धर्माणां लाभो वेदितव्यः स्मृत्युपस्थानादीनां ।  
  
संस्कारमात्रं जगद् एत्य बुद्ध्या निरात्मकं दुःखिविरूढिमात्रं ।  
विहाय यानर्थमयात्मदृष्टिः महात्मदृष्टिं श्रयते महार्थां ॥ अम्स_१४।३७ ॥  
विनात्मदृष्ट्या य इहात्मदृष्टिर् विनापि दुःखेन सुदुःखितश् च ।  
सर्वार्थकर्ता न च कारकाङ्क्षी यथात्मनः स्वात्महितानि कृत्वा ॥ अम्स_१४।३८ ॥  
यो मुक्तचित्तः परया विमुक्त्या बद्धश् च गाढायतबन्धनेन ।  
दुःखस्य पर्यन्तम् अपश्यमानः प्रयुज्यते चैव करोति चैव ॥ अम्स_१४।३९ ॥  
स्वं दुःखम् उद्वोढुम् इहासमर्थो लोकः कुतः पिण्डितम् अन्यदुःखं ।  
जन्मैकम् आलोकयते गतं त्वचिन्तो विपर्ययात् तस्य तु बोधिसत्वः ॥ अम्स_१४।४० ॥  
यत्प्रेम या वत्सलता प्रयोगः सत्वेष्व् अखेदश् च जिनात्मजानां ।  
आश्चर्यम् एतत् परमं भवेषु न चैव सत्वात्मसमान् अभावात् ॥ अम्स_१४।४१ ॥  
  
एभिः पञ्चभिः श्लोकैर् दर्शनमार्गलाभिनो बोधिसत्वस्य माहात्म्योद्भावनं । अनर्थमयात्मदृष्टिर् या क्लिष्टा सत्कायदृष्टिः । महात्मदृष्टिर् इति महार्था या सर्वसत्वेष्व् आत्मसमचित्तलाभात्मदृष्टिः । सा हि सर्वसत्वार्थक्रियाहेतुत्वात् महार्था । विनात्मदृष्ट्या अनर्थमय्यात्मदृष्टिर् महार्था या विनापि दुःखेन स्वसन्तानजेन सुदुःखिता सर्वसत्वसन्तानजेन । यो विमुक्तचित्तो दर्शनप्रहातव्येभ्यः परया विमुक्त्यानुत्तरेण यानेन । बद्धश् च गाढायतबन्धनेन सर्वसत्वसान्न्तानिङ्केन (म्स ९६) दुःखस्य पर्यन्तं न पश्यति स्वधातोर् अनन्तत्वाद् आकाशवत् प्रयुज्यते च दुःखस्यान्तक्रियायै सत्वानां करोति चैव ताम् अप्रमेयाणां सत्वानां । विपर्ययात् तस्य तु बोधिसत्वः स हि सम्पिण्डितसर्वसत्वदुःखं यावल् लोकगतम् उद्वोढुं समर्थः । या सत्वेषु बोधिसत्वस्य प्रियता या च हितसुखैषिता यश् च तदर्थं प्रयोगो यश् चित्तप्रयुक्तस्याखेद एतत् सर्वम् आश्चर्यं परमं लोकेषु । न चैवाश्चर्यं सत्वानाम् आत्मसमानत्वात् ।  
  
ततो ऽसौ भावनामार्गे परिशिष्टासु भूमिषु ।  
ज्ञानस्य द्विविधस्येह भावनायै प्रयुज्यते ॥ अम्स_१४।४२ ॥  
निविर्कल्पं च तज्ज्ञानं बुद्धधर्मविशोधकं ।  
अन्यद् यथाव्यवस्थानं सत्वानां परिपाचकं ॥ अम्स_१४।४३ ॥  
भावनायाश् च निर्याणं द्वयसङ्ख्येयसमाप्तितः ।  
पश्चिमां भावनाम् एत्य बोधिसत्वौ ऽभिषिक्तकः ॥ अम्स_१४।४४ ॥  
वज्रोपमं समाधानं विकल्पाभेद्यम् एत्य च ।  
निष्ठाश्रयपरावृत्तिं सर्वावरणनिर्मलां ॥ अम्स_१४।४५ ॥  
सर्वाकारज्ञतां चैव लभते ऽनुत्तरं पदं ।  
यत्र स्थः सर्वसत्वानां हिताय प्रतिपद्यते ॥ अम्स_१४।४६ ॥  
  
एभिर् भावनामार्गः परिदीपितः । द्विविधं ज्ञानं । निर्विकल्पं च येनात्मनो बुद्धधर्माण् विशोधयति । यथाव्यवस्थानं च लोकोत्तरपृष्ठलब्धं लौकिकं येन सत्वान् परिपाचयति । असङ्ख्येयद्वयस्य समाप्तौ पश्चिमां भावनाम् आगम्यावसानगताम् अभिषिक्तो वज्रोपमं समाधिं लभते । विकल्पानुशयाभेद्यार्थेन वज्रोपमः । ततो निष्ठागताम् आश्रयपरावृत्तिं लभते सर्वक्लेशज्ञेयावरणनिर्मलां । सर्वाकारज्ञतां चानुत्तरपदं यत्रस्थो यावत् संसारम् अभिसम्बोधिनिर्वाणसन्दर्शनादिभिः सत्वानां हिताय प्रतिपद्यते ।  
  
कथं तथा दुर्लभदर्शने मुनौ भवेन् महार्थं न हि नित्यदर्शनं ।  
भृशं समाप्यायितचेतसः सदा प्रसादवेगैर् असमश्रवोद्भवैः ॥ अम्स_१४।४७ ॥  
अप्रचोद्यमानः सततं च सम्मुखं तथागतैर् धर्मसुमुखे व्यवस्थितः ।  
निगृह्य केशेष्व् इव दोषगह्वरात् निकृष्य बोधौ स बलान् निवेश्यते ॥ अम्स_१४।४८ ॥  
स सर्वलोकं सुविशुद्धदर्शनैर् अकल्पबोधैर् अभिभूय सर्वथा ।  
महान्धकारं विधमय्य भासते जगन्महादित्य इवात्युदारतः ॥ अम्स_१४।४९ ॥  
  
(म्स ९७)  
एभिस् त्रिभिः श्लोकैर् अववादमाहात्म्यं दर्शयति । यो हि धर्ममुखश्रोतस्य् अववादं लभते तस्य नित्यं बुद्धदर्शनं भवति । ततश् चासमं धर्मश्रवणं । यतो ऽस्यात्यर्थं प्रसादः प्रसादवेगैर् आप्यायितचेतसस् तन्नित्यदर्शनं बुद्धानां महार्थं भवति । शेषं गतार्थं ।  
  
बुद्धाः सम्यक्प्रशंसां विदधति सततं स्वार्थसम्यक्प्रयुक्ते निन्दाम् ईर्ष्याप्रयुक्ते स्थितिविचयपरे चान्तरायानुकूलान् ।  
धर्मान् सर्वप्रकारान् विधिवद् इह जिना दर्शयन्त्य् अग्रसत्वे यान् वर्ज्यासेव्य योगे भवति विपुलता सौगते शासने ऽस्मिम् ॥ अम्स_१४।५० ॥  
  
चतुर्विधाम् अनुशासनीम् एतेन श्लोकेन दर्शयति । अधिशीलम् अधिकृत्य सम्यक्स्वार्थप्रयुक्ते बोधिसत्वे प्रशंसाविधानतः । अधिचित्तम् अधिप्रज्ञं चाधिकृत्य स्थितिविचयपरे तदन्तरायाणां तदनुकूलानां च सर्वप्रकाराणां धर्माणां देशनतः । यान् वर्ज्यासेव्येत्य् अन्तरायान् अनुकूलांश् च यथाक्रमं । योग इति शमथविपश्यनाभावनायां ।  
  
इति सततशुभाचयप्रपूर्णः सुविपुलम् एत्य स चेतसः समाधिं ।  
मुनिसततमहाववादलब्धो भवति गुणार्णवपारगो ऽग्रसत्वः ॥ अम्स_१४।५१ ॥  
  
निगमश्लोको गतार्थः ।  
  
महायानसूत्रालङ्कारे अववादानुशासन्यधिकारश् चतुर्दशः  

च्हपित्रे Xव्  
पञ्चदशो ऽधिकारः  
  
उद्दानम् अधिमुक्तेर् बहुलता धर्मपर्येष्टिदेशने ।  
प्रतिपत्तिस् तथा सम्यगववादानुशासनं ॥ अम्स_१५।१ ॥  
  
उपायसहितकर्मविभागे चत्वारः श्लोकाः ।  
  
यथा प्रतिष्ठा वनदेहिपर्वतप्रवाहिनीनां पृथिवी समन्ततः ।  
तथैव दानादिशुभस्य सर्वतो बुधेषु कर्म त्रिविधं निरुच्यते ॥ अम्स_१५।२ ॥  
  
(म्स ९८)  
अनेन श्लोकेन समुत्थानोपायं दर्शयति । सर्वप्रकारस्य दानादिशुभस्य पारमिताबोधिपक्षादिकस्य कर्मत्रयसमुत्थितत्वात् । बुधेष्व् इति बोधिसत्वेषु । वनादिग्रहणम् उपभोज्यास्थिरस्थिरवस्तुनिदर्शनार्थं ।  
  
सुदुष्करैः कर्मभिरुद्यतात्मानां विचित्ररूपैर् बहुकल्पनिर्गतैः ।  
न कायवाक्चित्तमयस्य कर्मणो जिनात्मजानां भवतीह सन्नतिः ॥ अम्स_१५।३ ॥  
यथा विषाच् छस्त्रमहाशनाद् रिपोर् निवारयेद् आत्महितः स्वम् आश्रयं ।  
निहीनयानाद् विविधाज् जिनात्मजो निवारयेत् कर्म तथा त्रयात्मकं ॥ अम्स_१५।४ ॥  
  
आभ्यां श्लोकाभ्यां व्युत्थानोपायं दर्शयति । महायानखेदान्ययानपातव्युत्थानाद् यथाक्रमं । सन्नतिः खेद इत्य् अर्थः । विषादिसाधर्म्यं हीनयानप्रतिसंयुक्तस्य कर्मणो हीनयानचित्तपरिणामनात् महायाने कुशलमूलसमुच्छेदनात् अनुत्पन्नकुशलमूलानुत्पादाय । उत्पन्नकुशलमूलस्य ध्वंसनात् । बुद्धत्वसम्पत्प्राप्तिविबन्धनाच् च ।  
  
न कर्मिणः कर्म न कर्मणः क्रियां सदाविकल्पः समुदीक्षते त्रिधा ।  
ततो ऽस्य तत्कर्म विशुद्धिपारगं भवत्य् अनन्तं तदुपायसङ्ग्रहात् ॥ अम्स_१५।५ ॥  
  
अनेन श्लोकेन चतुर्थेन विशुद्ध्युपायं कर्मणो दर्शयति । मण्डलपरिशुद्धितः कर्तृकर्मक्रियाणाम् अनुपलम्भात् । अनन्तम् इत्य् अक्षयं ।  
  
महायानसूत्रालङ्कारे उपायसहितकर्माधिकारः पञ्चदशः  

च्हपित्रे Xवि  
षोडशो ऽधिकारः  
  
पारमिताप्रभेदसङ्ग्रहे उद्दानश्लोकः ।  
  
साङ्ख्याथ तल्लक्षणम् आनुपूर्वी निरुक्तिर् अभ्यासगुणश् च तासां ।  
प्रभेदनं सङ्ग्रहणं विपक्षो ज्ञेयो गुणो ऽन्योन्यविनिश्चयश् च ॥ अम्स_१६।१ ॥  
  
सङ्ख्याविभागे षट् श्लोकाः ।  
  
भोगात्मभावसम्पत्परिचारारम्भसम्पदभ्युदयः ।  
क्लेशावशगत्वम् अपि च कृत्येषु सदाविपर्यासः ॥ अम्स_१६।२ ॥  
  
(म्स ९९)  
इति प्रथमः । तत्र चतसृभिः पारमिताभिश् चतुर्विधो ऽभ्युदयः । दानेन भोगसम्पत् । शीलेनात्मभावसम्पत् । क्षान्त्या परिचारसम्पत् । तथा हि तदासेवनाद् आयत्याद् बहुजनसुप्रियो भवति । वीर्येणारम्भसम्पत् सर्वकर्मान्तसम्पत्तितः । पञ्चम्या क्लेशावशगत्वं ध्यानेन क्लेशविष्कम्भनात् । षष्ट्या कृत्येष्व् अविपर्यासः सर्वकार्ययथाभूतपरिज्ञानात् । इत्य् अभ्युदयः तत्र चासङ्क्लेशमविपरीतकृत्यारम्भं चाधिकृत्य षट् पारमिता व्यवस्थिताः ।  
  
सत्वार्थेषु सुयुक्तस् त्यागानुपघातमर्षणैः कुरुते ।  
सनिदानस्थितिमुक्त्या आत्मार्थं सर्वथा चरति ॥ अम्स_१६।३ ॥  

इति द्वितीयः । सत्वार्थेषु सम्यक्प्रयुक्तो बोधिसत्वस् तिसृभिर् दानशीलक्षान्तिपारमिताभिर् यथाक्रमं त्यागेनानुपघातेनाउपघातमर्षणेन च सत्वार्थं कुरुते । तिसृभिः सनिदानतया चित्तस्थित्या विमुक्त्या च सर्वप्रकारम् आत्मार्थं चरति । वीर्यं निश्रित्य यथाक्रमं ध्यानप्रज्ञाभ्यासमाहितस्य चित्तस्य समवधानात् समाहितस्य मोचनात् । इति परार्थम् आत्मार्थं चारभ्य षट् पारमिताः ।  
  
अविघातैर् अविहेठैर् विहेठसम्मर्षणैः क्रियाखेदैः ।  
आवर्जनैः सुलपितैः परार्थ आत्मार्थ एतस्मात् ॥ अम्स_१६।४ ॥  
  
इति तृतीयः । दानादिभिर्बोधिसत्वस्य सकलः परार्थो भवति । यथाक्रम परेषाम् उपकरणाविघातै । अविहेठैः विहेठनामर्षणैः । साहाय्यक्रियास्वखेदैः ऋद्ध्यादिप्रभावावर्जनैः सुभाषितसुलपितैश् च संशयच्छेदनात् । एतस्मात् परार्थात् बोधिसत्वस्यात्मार्थो भवति । परकार्यस्वकार्यत्वान् महाबोधिप्राप्तितश् च । इति सकलपरार्थाधिकारात् षट् पारमिताः ।  
  
भोगेषु चानभिरतिस् तीव्रा गुरुताद्वये अखेदश् च ।  
योगश् च निर्विकल्पः समस् तम् इदम् उत्तमं यानं ॥ अम्स_१६।५ ॥  
  
इति चतुर्थः । दानेन बोधिसत्वस्य भोगेष्व् अभिरतिर् निरपेक्षत्वात् । शीलसमादानेन बोधिसत्वशिक्षासु तीव्रा गुरुता । क्षान्त्या वीर्येण चाखेदो द्वये यथाक्रमं दुःखे च सत्वासत्वकृते कुशलप्रयोगे च । ध्यानप्रज्ञायां निर्विकल्पो (म्स १००) योगः शमथविपश्यनासङ्गृहीतः । एतावच् च समस्तमहायानसङ्ग्रहाधिकारात् षट् पारमिताः ।  
  
विषयेष्व् असक्तिमार्गस् तदाप्तिविक्षेपसंयमेष्व् अपरः ।  
सत्वाविसृजनवर्धन आवरणविशोधनेष्व् अपरः ॥ अम्स_१६।६ ॥  
  
इति पञ्चमः । तत्र दानं विषयेष्व् असक्तिमार्गस् त्यागाभ्यासेन तत्सक्तिविगमात् । शीलं तदाप्तिविक्षेपसंयमेषु भिक्षुसंवरस्थस्य विषयाप्राप्तये सर्वकर्मान्तविक्षेपाणाम् अप्रवृत्तेः । क्षान्तिः सत्वानुत्सर्गे सर्वोपकारदुःखानुद्वेगात् । वीर्यं कुशलविवर्धन आरब्धवीर्यस्य तद्वद्धिगमनात् । ध्यानं प्रज्ञा चावरणविशोधनेषु मार्गस् ताभ्यां क्लेशज्ञेयावरणविशोधनात् । मार्ग इत्य् उपायः । एवं सर्वकारमार्गाधिकारात् षट् पारमिताः ।  
  
शिक्षात्रयम् अधिकृत्य च षड् पारमिता जिनैः समाख्याताः ।  
आद्या तिस्रो द्वेधा अन्त्यद्वयतस् तिसृष्व् एका ॥ अम्स_१६।७ ॥  
  
इति षष्ठः । तत्राद्या अधिशीलं शिक्षा तिस्रः पारमिताः ससम्भारसपरिवारग्रहणात् । दानेन हि भोगनिरपेक्षः शीलं समादत्ते समात्तं च क्षान्त्या रक्षत्य् आक्रुष्टाप्रत्याक्रोशनादिभिः । द्विधेत्य् अधिचित्तम् अधिप्रज्ञं च शिक्षा सा अन्तेन द्वयेन सङ्गृहीता यथाक्रमं ध्यानेन प्रज्ञया च । तिसृष्व् अपि शिक्षास्व् एका वीर्यपारमिता वेदितव्या । सर्वासां वीर्यसहायत्वात् । लक्षणविभागे श्लोकाः षट् ।  
  
दानं विपक्षहीनं ज्ञानेन गतं च निर्विकल्पेन ।  
सर्वेच्छापरिपूरकम् अपि सत्वविपाचकं त्रेधा ॥ अम्स_१६।८ ॥  
  
बोधिसत्वानां दानं चतुर्विधलक्षणं । विपक्षहीनं तात्पर्यस्य प्रहीणत्वात् । निर्विकल्पज्ञानसहगतं धर्मनैरात्म्यप्रतिवेधयोगात् सर्वेच्छापरिपूरकं यो यद् इच्छति तस्मै तस्य दानात् । सत्वपरिपाचकं त्रेधा दानेन सत्वान् सङ्गृह्य त्रिषु यानेषु यथाभव्यनियोजनात् ।  
  
शीलं विपक्षहीनं ज्ञानेन गतं च निर्विकल्पेन ।  
सर्वेच्छापरिपूरकम् अपि सत्वविपाचकं त्रेधा ॥ अम्स_१६।९ ॥  
क्षान्तिर्विपक्षहीना ज्ञानेन गता च निर्विकल्पेन ।  
सर्वेच्छापरिपूरा अपि सत्वविपाचिका त्रेधा ॥ अम्स_१६।१० ॥  
(म्स १०१)  
वीर्यं विपक्षहीनं ज्ञानेन गतं च निविकल्पेन ।  
सर्वेच्छापरिपूरकम् अपि सत्वाविपाचकं त्रेधा ॥ अम्स_१६।११ ॥  
ध्यानं विपक्षहीनं ज्ञानेन गतं च निर्विकल्पेन ।  
सर्वेच्छापरिपूरकम् अपि सत्वविपाचकं त्रेधा ॥ अम्स_१६।१२ ॥  
प्रज्ञा विपक्षहीना ज्ञानेन गता च निर्विकल्पेन ।  
सर्वेच्छापरिपूरा अपि सत्वविपाचिका त्रेधा ॥ अम्स_१६।१३ ॥  
  
यथा दानलक्षणं चतुर्विधम् एवं शीलादीनां वेदितव्यं । एषां तु विपक्षा दौःशील्यं क्रोधः कौशीद्यं विक्षेपो दौष्प्रज्ञ्यं यथाक्रमं । सर्वेच्छापरिपूरकत्वं शीलादिभिः परेषां सर्वकायवाक्संयमापराधमर्षणसाहाय्यमनोरथसंशयच्छेदनेच्छापरिपूरणात् । सत्वपरिपाचकत्वं शीलादिभिर् आवर्ज्य त्रिषु यानेषु परिपाचनात् । अनुक्रमविभागे श्लोकः ।  
  
पूर्वोत्तरविश्रयतश् चोत्पत्तेस् तत्क्रमेण निर्देशः ।  
हीनोत्कर्षस्थानाद् औदारिकसूक्ष्मतश् चापि ॥ अम्स_१६।१४ ॥  

त्रिभिः कारणैस् तेषां दानादीनां क्रमेण निर्देशः । पूर्वसन्निश्रयेणोत्तरस्योत्पत्तेः । भोगनिरपेक्षो हि शीलं समात्ते शीलवान् क्षमो भवति क्षमावान् वीर्यम् आरभते आरब्धवीर्यः समाधिम् उत्पादयति समाहितचित्तो यथाभूतं प्रजानाति । पूर्वस्य च हीनत्वात् उत्तरस्योत्कर्षस्थानत्वात् । हीनं हि दानम् उत्कृष्टं शीलम् एवं यावद् धीनं ध्यानम् उत्कृष्टा प्रज्ञेति । पूर्वस्य चाउदारिकत्वाद् उत्तरस्य सूक्ष्मत्वात् । औदारिकं हि दानं सुप्रवेशत्वात् सुकरत्वाच् च । सूक्ष्मं शीलं ततो दुष्प्रवेशत्वाद् दुष्करत्वाच् च । एवं यावद् औदारिकं ध्यानं सूक्ष्मा प्रज्ञेति । निर्वचनविभागे श्लोकः ।  
  
दारिद्यस्यापनयाच् छैत्यस्य च लम्भनात् क्षयात् क्रुद्धेः ।  
वरयोगमनोधारणपरमाथज्ञानतश् चोक्तिः ॥ अम्स_१६।१५ ॥  
  
दारिद्र्यम् अपनयतीति दानं । शैत्यं लम्भयतीति शीलं तद्वतो विषयनिमित्तक्लेशपरिदाहाभावात् क्षयः क्रुद्धेर् इति क्षान्तिस् तया क्रोधक्षयात् । वरेण योजयतीति (म्स १०२) वीर्यं कुशलधर्मयोजनात् । धारयत्य् अध्यात्मं मन इति ध्यानं । परमार्थ जानात्य् अनयेति प्रज्ञा । भावनाविभागे श्लोकः ।  
  
भावनोपधिम् आश्रित्य मनस्कारं तथाशयं ।  
उपायं च विभुत्वं च सर्वासाम् एव कथ्यते ॥ अम्स_१६।१६ ॥  
  
पञ्चविधा पारमिताभावना । उपधिसन्निश्रिता । तत्रोपधिसन्निश्रिता चतुराकारा हेतुसन्निश्रिता यो गोत्रबलेन पारमितासु प्रतिपत्त्यभ्यासः । विपाकसन्निश्रिता य आत्मभावसम्पत्तिबलेन । प्रणिधानसन्निश्रिता यः पूर्वप्रणिधानबलेन । प्रतिसङ्ख्यानसन्निश्रिता यः प्रज्ञाबलेन पारमितासु प्रतिपत्त्यभ्यासः । मनसिकारसन्निश्रिता पारमिताभावना चतुराकारा । अधिमुक्तिमनस्कारेण सर्वपारमिताप्रतिसंयुक्तं सूत्रान्तम् अधिमुच्यमानस्य । आस्वादनामनस्कारेण लब्धाः पारमिता आस्वादयतो गुणसन्दर्शयोगेन । अनुमोदनामनस्कारेण सर्वलोकधातुषु सर्वसत्वानां दानादिकम् अनुमोदमानस्य । अभिनन्दनामनस्कारेणात्मनः सत्वानां चानागतं पारमिताविशेषम् अभिनन्दमानस्य । आशयसन्निश्रिता पारमिताभावना षडाकारा । अतृप्ताशयेन विपुलाशयेन मुदिता--आशयेन उपकाराशयेन निर्लेपाशयेन कल्याणाशयेन च । तत्र बोधिसत्वस्य दाने ऽतृप्ताशयो यद् बोधिसत्व एकसत्वस्यैकक्षणे गङ्गानदीवालुकासमान् लोकधातून् सप्तरत्नपरिपूर्णान् कृत्वा प्रतिपादयेत् । गङ्गानदीवालिकासमांश् चात्मभावान् । एवं च प्रतिक्षणं गङ्गानदीवालिकासमान् कल्पान् प्रतिपादयेत् । यथा चैकस्य सत्वस्यैवं यावान् सत्वधातुर् अनुत्तरायां सम्यक्सम्बोधौ परिपाचयितव्यस् तम् अनेन पर्यायेण प्रतिपादयेत् । अतृप्त एव बोधिसत्वस्य दानाशय इति । य एवंरूप आशयो ऽयं बोधिसत्वस्य दाने ऽतृप्ताशयः । न च बोधिसत्व एवंरूपां दानपरम्परां क्षणमात्रम् अपि हापयति । न विच्छिनत्त्या बोधिमण्डनिषदनाद् इति । य एवंरूप आशयो ऽयं बोधिसत्वस्य दाने विपुलाशय इति । मुदिततरश् च बोधिसत्वो भवति तान् सत्वान् दानेन तथानुगृह्णन् । न त्व् एव ते सत्वास् तेन दानेनानुगृह्यमाणा इति । य एवंरूप आशयो ऽयं बोधिसत्वस्य दाने मुदिताशयः । उपकारकतरांश् च स बोधिसत्वस् तान् सत्वान् आत्मनः समनुपश्यति । येषां तथा दानेनोपकरोति नात्मानं । तेषाम् अनुत्तरसम्यक्सम्बोध्युपस्तम्भताम् उपादाय इति । य एवंरूप आशयो ऽयं आशयः । न च बोधिसत्वः सत्वेषु तथा विपुलम् अपि दानमयं पुण्यम् अभिसंस्कृत्य प्रतिकारेण वा अर्थो भवति विपाकेन वा इति । य एवंरूप आशयो ऽयं बोधिसत्वस्य दानपारमिताभावनायां निर्लेपाशयः । यद्बोधिसत्वस् तथा विपुलस्यापि (म्स १०३) दानस्कन्धस्य विपाकम् सत्वेष्व् अभिनन्दति नात्मनः । सर्वसत्वसाधारणं च कृत्वानुत्तरायां सम्यक्सम्बोधौ परिणामयति इति । य एवंरूप आशयो ऽयं बोधिसत्वस्य दानपारमिताभावनायां कल्याणाशयः । तत्र बोधिसत्वस्य शीलपारमिताभावनायां यावत् प्रज्ञापारमिताभावनायाम् अतृप्ताशयः । यद् बोधिसत्वो गङ्गानदीवालिकासमेष्व् आत्मभावेषु गङ्गानदीवालिकासमकल्पायुष्प्रमाणेषु सर्वाउपकरणनिरन्तरविघाती त्रिसाहस्रमहासाहस्रलोकधाताव् अग्निप्रतिपूर्णे चतुर्विधम् ईर्यापथं कल्पयन्न् एकं शीलपारमिताक्षणं यावत् प्रज्ञापारमिताक्षणं भावयेद् एतेन पर्यायेण यावांश् छीलस्कन्धो यावान् च प्रज्ञासकन्धो येनानुत्तरां सम्यक्सम्बोधिम् अभिसम्बुध्यते शीलस्कन्धं यावत् प्रज्ञास्कन्धं भावयेद् अतृप्त एव बोधिसत्वस्य शीलपारमिताभावनायाम् आशयो यावत् प्रज्ञापारमिताभावनायाम् आशय इति । य एवंरूप आशयो ऽयं बोधिसत्वस्य शीलपारमिताभावनायाम् अतृप्ताशयो यावत् प्रज्ञापारमिताभावनायाम् आशयः । यद्बोधिसत्वास्तां शीलपारमिताभावनापरम्परां यावत् प्रज्ञापारमिताभावना परम्परामा बोधिमण्डनिषदनान् न स्रंसयति न विच्छिनत्ति इति । य एवंरूप आशयो ऽयं बोधिसत्वस्य शीलपारमिताभावनायां यावत् प्रज्ञापारमिताभावनायां विपुलाशयः । मुदिततरश् च बोधिसत्वो भवति तया शीलपारमिताभावनया यावत् प्रज्ञापारमिताभावनया सत्वाननुगृह्लन् । न त्व् एव ते सत्वा अनुगृह्यमाणा इति । य एवंरूप आश्यो ऽयं बोधिसत्वस्य शीलपारमिताभावनायां यावत् प्रज्ञापारमिताभावनायां मुदिताशयः । उपकारकतरांश् च बोधिसत्वस्तान् सत्वानात्मनः समनुपश्यति । येषां तथा शीलपारमिताभावनया यावत् प्रज्ञापारमिताभावनया उपकरोति नात्मानं । तेषाम् अनुत्तरसम्यक्सम्बोध्युपस्तम्भताम् उपादाय इति । य एवंरूप आशयो ऽयं बोधिसत्वस्य शीलपारमिताभावनायां यावत् प्रज्ञापारमिताभावनायाम् उपकाराशयः । न च बोधिसत्वस्तथा विपुलम् अपि शीलपारमिताभावनामयं यावत् प्रज्ञापारमिताभावनामयं पुण्यम् अभिसंस्कृत्य प्रतिकारेण वार्थो भवति विपाकेन वा इति । य एवंरूप आशयो ऽयं बोधिसत्वस्य शीलपारमिताभावनायां यावत् प्रज्ञापारमिताभावनायां निर्लेपाशयः । तत्र यद् बोधिसत्व एवं शीलपारमिताभावनामयस्य यावत् प्रज्ञापारमिताभावनामयपुण्यस्कन्धस्य विपाकं सत्वेष्व् एवाभिनन्दति नात्मनः । सर्वसत्वसाधारणं च कृत्वानुत्तरायां सम्यक्सम्बोधौ परिणामयतीति । य एवंरूप आशयो ऽयं बोधिसत्वस्य शीलपारमिताभावनायां यावत् प्रज्ञापारमिताभावनायां कल्याणाशयः । उपायसन्निश्रिता भावना त्र्याकारा । निर्विकल्पेन ज्ञानेन त्रिमण्डलपरिशुद्धिप्रत्यवेक्षणताम् उपादाय । तथा हि स उपायः सर्वमनसिकाराणाम् अभिनिष्पत्तये । विभुत्वसन्निश्रिता पारमिताभावना त्र्याकारा । कायविभुत्वतः । चर्याविभुत्वतः । देशनाविभुत्वतश् च । तत्र कायविभुत्वं (म्स १०४) तथागते द्वौ कायौ द्रष्टव्यौ स्वाभाविकः साम्भोगिकश् च । तत्र चर्याविभुत्वं नैर्माणिकः कायो द्रष्टव्यः । येन सर्वाकारां सर्वसत्वानां सहधार्मिकचर्यां दर्शयति । देशनाविभुत्वं  
षट्पारमितासर्वाकारदेशनायाम् अव्याघातः । प्रभेदसङ्ग्रहे द्वादश श्लोकाः । दानादीनां प्रत्येकं षडर्थप्रभेदतः । षडर्थाः स्वभावहेतुफलकर्मयोगवृत्त्यर्थाः । तत्र दानप्रभेदे द्वौ श्लोकौ ।  
  
प्रतिपादनम् अर्थस्य चेतना मूलनिश्चिता ।  
भोगात्मभावसम्पत्ती द्वयानुग्रहपूरकं ॥ अम्स_१६।१७ ॥  
अमात्सर्ययुतं तच् च दृष्टधर्मामिषाभये ।  
दानम् एव परिज्ञाय पण्डितः समुदानयेत् ॥ अम्स_१६।१८ ॥  
  
अर्थप्रतिपादनं प्रतिग्राहकेषु दानस्य स्वभावः । अलोभादिसहजा चेतना हतुः । भोगसम्पत्तिर् आत्मभावसम्पत्तिश् चायुरादिसङ्गृहीता फलं पञ्चस्थानसूत्रवत् । स्वपरानुग्रहो महाबोधिसम्भारपरिपूरिश् च कर्म । अमात्सर्ययोगो अमत्सरिषु वर्तते । दृष्टधर्मामिषाभयप्रदानप्रभेदेन चेति वृत्तिः । शीलप्रभेदे द्वौ श्लोकौ ।  

षडङ्गशमभावान्तं सुगतिस्थितिदायकं ।  
प्रतिष्ठाशान्तनिर्भीतं पुण्यसम्भारसंयुतं ॥ अम्स_१६।१९ ॥  
सङ्केतधर्मतालब्धं संवरस्थेषु विद्यते ।  
शीलम् एवं परिज्ञाय पण्डितः समुदानयेत् ॥ अम्स_१६।२० ॥  
  
षडङ्गम् इति स्वभावः । षडङ्गीति शीलवान् विहरति यावत् समादाय शिक्षते शिक्षापदेष्व् इति । शमभावान्तम् इति हेतुः । निर्वाणाभिप्रायेण समादानात् । सुगतिस्थितिदायकम् इति फलं । शीलेन सुगतिगमनात् । अविप्रतिसारादिक्रमेण चित्तस्थितिलाभाच् च । प्रतिष्ठाशान्तनिर्भीतम् इति कर्म । शीलं हि सर्वगुणानां प्रतिष्ठा भवति । क्लेशपरिदाहशान्त्या च शान्तं । प्राणातिपातादिप्रत्ययानां (म्स १०५) च भयावद्यवैराणाम् अप्रसवान् निर्भोतं । पुण्यसम्भारसंयुतम् इति योगः सर्वकालं कायवाङ्मनस्कर्मसमावरणात् । सङ्केतधर्मतालब्धं संवरस्थेषु विद्यत इति वृत्तिस् तत्र सङ्केतलब्धं प्रातिमोक्षसंवरसङ्गृहीतं । धर्मताप्रतिलब्धं ध्यानानास्रवसंवरसङ्गृहीतम् एषास्य प्रभेदवृत्तिः त्रिविधेन प्रभेदेन वर्तनात् । संवरस्थेषु विद्यत इत्य् आचारवृत्तिः । क्षान्तिप्रभेदे द्वौ श्लोकौ ।  
  
मर्षाधिवासनज्ञानं कारुण्याद् धर्मसंश्रयात् ।  
पञ्चानुशंसम् आख्यातं द्वयोर् अर्थकरं च तत् ॥ अम्स_१६।२१ ॥  
तपः प्राबल्यसंयुक्तं तेषु तत्त्रिविधं मतं ।  
क्षान्तिम् एवं परिज्ञाय पण्डितः समुदानयेत् ॥ अम्स_१६।२२ ॥  
  
मर्षाधिवासज्ञानम् इति त्रिविधियाः क्षान्तेः स्वभावः । अपकारमर्षणक्षान्तेर् मर्षणां मर्ष इति कृत्वा । दुःखाधिवासक्षान्तेर् धर्मनिध्यानक्षान्तेश् च यथाक्रमं ।  
कारुण्याद् धर्मसंश्रयाद् इति हेतुः । धर्मसंश्रयः पुनः । शीलसमादानं श्रुतपर्यवाप्तिश् च । पञ्चानुशंसम् आख्यातम् इति फलं । यथोक्तं सूत्रे । पञ्चानुशंसाः क्षान्तौ । न वैरबहुलो भवति । न भेदबहुलो भवति । सुखसौमनस्य बहुलो भवति । अविप्रतिसारी कालं करोति । कायस्य न भेदात् सुगतौ स्वर्गलोके देवेषूपपद्यते इति । द्वयोर् अर्थकरं च तद् इति मर्षाधिवासनम् इत्य् अधिकृतं इदं कर्म । यथोक्तं ।  
  
द्वयोर् अर्थं स कुरूते आत्मनश् च परस्य च ।  
यः परं कुपितं ज्ञात्वा स्वयं तत्रोपशाम्यति ॥ इति ॥  
  
तपःप्राबल्यसंयुक्तम् इति योगः । यथोक्तं । क्षान्तिः परमं तप इति । तेषु तद् इत्य् आधारवृत्तिः क्षमिषु तद्वृत्तेः । त्रिविधं मतम् इति प्रभेदवृत्तिस् त्रिविधक्षान्तिप्रभेदेन यथोक्तं प्राक् । वीर्यप्रभेदे द्वौ श्लोकौ ।  
  
उत्साहः कुशले सम्यक् श्रद्धाच्छन्दप्रतिष्ठितः ।  
स्मृत्यादिगुणवृद्धौ च सङ्क्लेशप्रातिपक्षिकः ॥ अम्स_१६।२३ ॥  
अलोभादिगुणोपेतस् तेषु सप्तविधश् च सः ।  
वीर्यम् एव परिज्ञाय पण्डितः समुदानयेत ॥ अम्स_१६।२४ ॥  
  
उत्साहः कुशले सम्यग् इति स्वभावः । कुशल इति तदन्यकृत्योत्साहव्युदासाथ सम्यग् इत्य् अन्यतीर्थिकमोक्षार्थोत्साहव्युदासार्थं । श्रद्धाच् छन्दप्रतिष्ठित इति हेतुः श्रद्दधानो ह्य् अतीव वीर्यम् आरभति । स्मृत्यादिगुणवृद्धाव् इति फलं । आरब्धवीर्यस्य (म्स १०६) स्मृतिसमाध्यादिगुणोद्भवात् । सङ्क्लेशप्रातिपक्षिक इति कर्म । यथोक्तं आरब्धवीर्यस् तु सुखं विहरत्य् अव्यवकीर्णः पापकैर् अकुशलैर् धर्मैर् इति । अलोभादिगुणोपेत इति योगः । तेष्व् इत्य् आरब्धवीर्येषु इयम् आधारवृत्तिः । सप्तविध इति प्रभेदवृत्तिः । स पुनर् अधिशीलादिशिक्षात्रये कायिकं चेतसिकं च सातत्येन सत्कृत्य च यद् वीर्यं । ध्यानप्रभेदे द्वौ श्लोकौ ।  
  
स्थितिश् चेतस अध्यात्मं स्मृतिवीर्यप्रतिष्ठितं ।  
सुखोपपत्तये ऽभिज्ञाविहारवशवर्तकम् ॥ अम्स_१६।२५ ॥  
धर्माणां प्रमुखं तेषु विद्यते त्रिविधश् च सः ।  
ध्यानम् एवं परिज्ञाय पण्डितः समुदानयेत् ॥ अम्स_१६।२६ ॥  
  
स्थितिश् चेतस अध्यात्मम् इति स्वभावः । स्मृतिवीर्यप्रतिष्ठितम् इति हेतुः । आलम्बनासम्प्रमोषे सति वीर्यं निश्रित्य समापत्त्यभिनिर्हारात् । सुखोपपत्तये इति फलं ध्यानस्याव्याबाधोपपत्तिफलत्वात् । अभिज्ञाविहारवशवर्तकम् इति कर्म । ध्यानेनाभिज्ञावशवर्तनात् । आर्यदिव्यब्राह्मविहारवशवर्तनाच् च । धर्माणां प्रमुखम् इति प्रामुख्येन योगः । यथोक्तं । समाधिप्रमुखाः सर्वधर्मा इति । तेषु विद्यत इति ध्यायिष्व् इयम् आधारवृत्तिः । त्रिविधश् च स इति सवितर्कः सविचारः अवितर्को विचारमात्रः । अवितर्को अविचारः । पुनः प्रीतिसहगतः । सातसहगतः । उपेक्षासहगतश् च । इयं प्रभेदवृत्तिः । प्रज्ञाप्रभेदे द्वौ श्लोकौ ।  
  
सम्यक्प्रविचयो ज्ञेयः शसमाधानप्रतिष्ठितः ।  
सुविमोक्षाय सङ्क्लेशात् प्रज्ञाजीवसुदेशनः ॥ अम्स_१६।२७ ॥  
धर्माणाम् उत्तरस् तेषु विद्यते त्रिविधश् च सः ।  
प्रज्ञाम् एवं परिज्ञाय पण्डितः समुदानयेत् ॥ अम्स_१६।२८ ॥  
  
सम्यक् प्रविचयो ज्ञेय इति स्वभावः । सम्यग् इति न मिथ्या ज्ञेय इति लौकिककृत्यसम्यक्प्रविचयव्युदासार्थं । समाधानप्रतिष्ठित इति हेतुः । समाहितचित्तो यथाभूतं प्रजानाति । यस्मात् सुविमोक्षाय सङ्क्लेशाद् इति फलं । तेन हि सङ्क्लेशात् सुविमोक्षो भवति । लौकिकहीनलोकोत्तरमहालोकोत्तरेण प्रविचयेन । प्रज्ञाजीवसुदेशन इति प्रज्ञाजीवः सुदेशना चास्य कर्म । तेन ह्य् अनुत्तरप्रज्ञा जीवकानां जीवति । सम्यग् धर्म देशयतीति । धर्माणाम् उत्तर इत्य् उत्तरत्वेन योगः । यथोक्तं । प्रज्ञोत्तराः सर्वधर्मा इति । तेषु विद्यते त्रिविधश् च स इति वृत्तिः । प्राज्ञेषु वर्तनात् त्रिविधेन च प्रभेदेन । लौकिको हीनलोकोत्तरो (म्स १०७) महालोकोत्तरश् च । उक्तः प्रत्येकं दानादीनां षडर्थप्रभेदेन प्रभेदः । सङ्ग्रहविभागे श्लोकः ।  
  
सर्वे शुक्ला धर्मा विक्षिप्तसमाहितोभया ज्ञेयाः ।  
द्वाभ्यां द्वाभ्यां द्वाभ्यां पारमिताभ्यां परिगृहीताः ॥ अम्स_१६।२९ ॥  
  
सर्वे शुक्ला धर्मा दानादिधर्माः । तत्र विक्षिप्ता द्वाभ्यां पारमिताभ्यां सङ्गृहीताः प्रथमाभ्यां दानसमादानशीलयोर् असमाहितत्वात् । समाहिता द्वाभ्यां पश्चिमाभ्यां ध्यानयथाभूतप्रज्ञयोः समाहितत्वात् । उभये द्वाभ्यां क्षान्तिवीर्याभ्यां । तयोः समाहितासमाहितत्वात् । विपक्षविभागे श्लोकाः षट् ।  
  
न च सक्तं न च सक्तं न च सक्तं सक्तम् एव न च दानं ।  
न च सक्तं न च सक्तं न च सक्तं बोधिसत्वानाम् ॥ अम्स_१६।३० ॥  
  
सप्तविधा सक्तिर् दानस्य विपक्षः । भोगसक्तिः विलम्बनशक्तिः तन्मात्रसन्तुष्टिसक्तिः पक्षपातसक्तिः प्रतिकारसक्तिः विपाकसक्तिः । विपक्षसक्तिस्तु तद्विपक्षलाभानुशयासमुद्घातात् । विक्षेपसक्तिश् च । स पुनर् विक्षेपो द्विविधः । मनसिकारविक्षेपश् च हीनयानस्पृहणात् । विकल्पविक्षेपश् च दायकप्रतिग्राहकदानविकल्पनात् । अतः सप्तविधसक्तिमुक्तत्वात् सप्तकृत्वो दानस्यासक्तत्वम् उक्तं ।  
  
न च सक्तं न च सक्तं न च सक्तं सक्तम् एव न च शीलं ।  
न च सक्तं न च सक्तं न च सक्तं बोधिसत्वानाम् ॥ अम्स_१६।३१ ॥  
न च सक्ता न च सक्ता न च सक्ता सक्तिका न क्षान्तिः ।  
न च सक्ता न च सक्ता न च सक्ता बोधिसत्वानाम् ॥ अम्स_१६।३२ ॥  
न च सक्तं न च सक्तं न च सक्तं सक्तम् एव च न वीर्यं ।  
न च सक्तं न च सक्तं न च सक्तं बोधिसत्वानाम् ॥ अम्स_१६।३३ ॥  
न च सक्तं न च सक्तं न च सक्तं सक्तम् एव न च ध्यानं ।  
न च सक्तं न च सक्तं न च सक्तं बोधिसत्वानाम् ॥ अम्स_१६।३४ ॥  
न च सक्ता न च सक्ता न च सक्ता सक्तिका न च प्रज्ञा ।  
न च सक्ता न च सक्त न च सक्ता बोधिसत्वानाम् ॥ अम्स_१६।३५ ॥  
  
(म्स १०८)  
यथा दानासक्तिर् उक्ता एवं शीले यावत् प्रज्ञायां वेदितव्या । अत्र तु विशेषभोगसक्तिपरिवर्तेन दौःशील्याद्यासक्तिर् वेदितव्या विपक्षसक्तिस् तद्विपक्षानुशयासमुद्घातनात् । विकल्पविक्षेपश् च यथायोगं त्रिमण्डलपरिकल्पनात् । गुणविभागे त्रयोविंशतिः श्लोकाः ।  
  
त्यक्तं बुद्धसुतैः स्वजीवितम् अपि प्राप्यार्थिनं सर्वदा कारुण्यात् परतो न च प्रतिकृतिर् नेष्टं फलं प्रार्थितं ।  
दानेनैव च तेन सर्वजनता बोधित्रये रोपिता दानं ज्ञानपरिग्रहेण च पुनर् लोके ऽज्ञयं स्थापितम् ॥ अम्स_१६।३६ ॥  
  
इति सुबोधः पदार्थः ।  
  
आत्तं बुद्धसुतैर् यमोद्यममयं शीलत्रयं सर्वदा स्वर्गो नाभिमतः समेत्य च पुनः सक्तिर्न तत्राहिता ।  
शीलेनैव च तेन सर्वजनता बोधित्रये रोपिता शीलं ज्ञानपरिग्रहेण च पुनर् लोके ऽक्षयं स्थापितम् ॥ अम्स_१६।३७ ॥  
  
त्रिविधं शीलं । संवरशीलं । कुशलधर्मसङ्ग्राहकशीलं । सत्वार्थक्रियाशीलं च । एकात्मकं यमस्वभावं । द्वे उद्यमस्वभावे ।  
  
क्षान्तं बुद्धसुतैः सुदुष्करमथो सर्वापकारं नृणां न स्वर्गार्थम् असशक्तिमतो न च भयान् नैवोपकारेक्षणात् ।  
क्षान्त्यानुत्तरया च सर्वजनता बोधित्रये रोपिता क्षान्तिर् ज्ञानपरिग्रहेण च पुनर् लोके ऽक्षया स्थापिता ॥ अम्स_१६।३८ ॥  
  
इति । क्षान्त्यानुत्तरया चैति दुःखाधिवासनक्षान्त्या च परापकारमर्षणक्षान्त्या च यथाक्रमं ।  
  
वीर्यं बुद्धसुतैः कृतं निरूपमं सन्नाहयोगात्मकं हन्तुं क्लेशगणं स्वतो ऽपि परतः प्राप्तुं च बोधिं परां ।  
वीर्येणैव च तेन सर्वजनता बोधित्रये रोपिता वीर्यं ज्ञानपरिग्रहेण च पुनर् लोके ऽक्षयं स्थापितम् ॥ अम्स_१६।३९ ॥  
  
(म्स १०९)  
इति । सन्नाहवीर्यं प्रयोगवीर्यं च ।  
  
ध्यानं बुद्धसुतैः समाधिबहुलं सम्पादितं सर्वथा श्रेष्ठैर् ध्यानसुखैर् विहृत्य कृपया हीनापपत्तिः श्रिता ।  
ध्यानेनैव च तेन सर्वजनता बोधित्रये रोपिता ध्यानं ज्ञानपरिग्रहेण च पुनर् लोके ऽक्षयं स्थापितम् ॥ अम्स_१६।४० ॥  
  
इति । समाधिम्बहुलम् इति अनन्तबोधिसत्वसमाधिसङ्गृहीतं ।  
  
ज्ञातं बुद्धसुतैः सतत्वम् अखिलं ज्ञेयं च यत् सर्वथा सक्तिर् नैव च निर्वृतौ प्रजनिता बुद्धैः कुतः संवृतौ ।  
ज्ञानेनैव च तेन सर्वजनता बोधित्रये रोपिता ज्ञानं सत्वपरिग्रहेण पुनर् लोके ऽक्षयं स्थापितम् ॥ अम्स_१६।४१ ॥  
  
इति । सतत्वं परमार्थसङ्गृहीतं सामान्यलक्षणं पुद्गलधर्मनैरात्म्यं । ज्ञेयं च यत् सर्वथेत्य् अनन्तस्वसङ्केतादिलक्षणभेदभिन्नं यद् अज्ञेयं । दानादीनां निर्विकल्पज्ञानपरिग्रहेणाक्षयत्वं निरुपधिशेषनिर्वाणे ऽपि तदक्षयात् । ज्ञानस्य पुनः सत्वपरिग्रहेण करुणया सत्वानाम् अपरित्यागात् । एषां पुनः षणां श्लोकानां पिण्डार्थः सप्तमेन श्लोकेन निर्दिष्टः ।  
  
औदार्यानामिषत्वं च महार्थाक्षयतापि च ।  
दानादीनां समस् तं हि ज्ञेयं गुणचतुष्टयम् ॥ अम्स_१६।४२ ॥  
  
इति । तत्र दानादीनां प्रथमेन पादेनोदारता परिदीपिता । द्वितीयेन निरामिषता । तृतीयेन महार्थताः महतः सत्वार्थस्य सम्पादनात् । चतुर्थेनाक्षयता इत्य् एषां गुणचतुष्टयम् एभिः श्लोकैर् वेदितव्यं ।  
  
दर्शनपूरणतुष्टिं याचनके ऽतुष्टिम् अपि समाशस्तिं ।  
अभिभवति स तां दाता कृपालुराधिक्ययोगेन ॥ अम्स_१६।४३ ॥  
  
याचनके हि जने दायकदर्शनात् ततश् च यथा-ईप्सितं लब्ध्वा मनोरथपरिपूरणाद्या तुष्टिर् उत्पद्यते । अतुष्टिश् चादर्शनाद् अपरिपूरणाच् च । आशास्तिश् च या तद्दर्शने मनोरथपरिपूरणे च । सा बोधिसत्वस्याधिकोत्पद्यते (म्स ११०) सर्वकालं याचनकदर्शनात् तन्मनोरथपरिपूरणाच् च । अदर्शनाद् अपरिपूरणाच् चातुष्टिः । अतो दाता कृपालुस् तां सर्वम् अभिभवत्य् आधिक्ययोगात् ।  
  
प्राणान् भोगान् दारान् सत्वेषु सदान्यत्यजनकृपालुत्वात् ।  
आमोदते निकामं तद्विरतिं पालयात्र कथम् ॥ अम्स_१६।४४ ॥  
  
तेभ्यो विरतिं तद्विरतिं परकीयेभ्यः प्राणभोगदारेभ्यः । एतेन त्रिविधात् कायदुश्चरिताद् विरतिशीलगुणं दर्शयति ।  
  
निरपेक्षः समचित्तो निर्भीः सर्वप्रदः कृपाहेतोः ।  
मिथ्यावादं ब्रूयात् परोपघाताय कथम् आर्यः ॥ अम्स_१६।४५ ॥  
  
एतेन मृषावादाद् विरतिगुणं दर्शयति । आत्महेतोर् मृषावाद उच्येत कायजीवितापेक्षया । परहेतोर् वा प्रियजनप्रेम्ना । भयेन वा राजादिभयात् । आमिषकिञ्चित्कहेतोर् वा लाभार्थं । बोधिसत्वश् च स्वकायजीवितनिरपेक्षः । समचित्तश् च सर्वसत्वेष्व् आत्मसमचित्ततया । निर्भयश् च पञ्चभयसमतिक्रान्तत्वात् । सर्वप्रदश् चार्थिभ्यः सर्वस्वपरित्यागात् । स केन हेतुना मृषावादं ब्रूयात् ।  
  
समहितकामः सकृपः परदुःखोत्पादने ऽतिभीरूश् च ।  
सत्वविनये सुयुक्तेः सुविदूरे त्रिविधवाग्दोषात् ॥ अम्स_१६।४६ ॥  
  
बोधिसत्वः सर्वसत्वेषु समं हितकामः स कथं परेषां मित्रभेदार्थं पैशुन्यं करिष्यतीति । सकृपश् च परदुःखापनयाभिप्रायात् । परदुःखोत्पादने चात्यर्थं भीरुः स कथं परेषां दुःखोत्पादनार्थं परुषं वक्ष्यति । सत्वानां विनये सम्यक्प्रयुक्तः स कथं सम्भिन्नप्रलापं करिष्यति तस्माद् असौ सुविदूरे त्रिविधवाग्दोषात् पैशुन्यात् पारुष्यात् सम्भिन्नप्रलापाच् च ।  
  
सर्वप्रदः कृपालुः प्रतीत्यधर्मोदये सुकुशलश् च ।  
अधिवासयेत् कथम् असौ सर्वाकारं मनः क्लेशम् ॥ अम्स_१६।४७ ॥  
  
अभिध्या व्यापादो मिथ्यादृष्टिर् वा यथाक्रमं । एष दौःशील्यप्रतिपक्षधर्मविशेषयोगाच् छीलविशुद्धिगूणो बोधिसत्वानां वेदितव्यः ।  
  
उपकरसञ्ज्ञामोदं ह्य् अपकारिणिपरहित सञ्ज्ञाम्परहिते सदा दुःखे ।  
लभते यदा कृपालुः क्षमितव्यं तस्य किं न स्यात् ॥ अम्स_१६।४८ ॥  
  
(म्स १११)  
यस्य नापकारिसञ्ज्ञा प्रवर्तते न दुःखसञ्ज्ञा ।  
  
परपरसञ्ज्ञापगमात् स्वतो ऽधिकतरात् सदा परस्नेहात् ।  
दुष्करचरणात् सकृपे ह्य् अदुष्करं वीर्यं ॥ अम्स_१६।४९ ॥  
  
सकृपो बोधिसत्वः । तत्र सकृपे यत् परार्थं दुष्करचरणाद् वीर्थं तददुष्करं च सुदुष्करं च ।  
कथम् अदुष्करं । परत्र परसञ्ज्ञापगमात् । स्वतोऽधिकतराच् च सर्वदा परेषु स्नेहात् । कथं सुदुष्करं । यद् एवं परसञ्ज्ञापगतं च स्वतोधिकतरस्नेहं च तद्वीर्यं ।  
  
अल्पसुखं ह्य् आत्मसुखं लीनं परिहाणिकं क्षयि समोहं ।  
ध्यानं मतं त्रयाणां विपर्ययाद् बोधिसत्वानाम् ॥ अम्स_१६।५० ॥  
  
अल्पसुखं ध्यानं लौकिकानाम् आत्मसुखं श्रावकप्रत्येकबुद्धानां । लीनं लौकिकानां सत्काये श्रावकप्रत्येकबुद्धानां च निर्वाणे । परिहाणिकं लौकिकानां क्षयि श्रावकप्रत्येकबुद्धानां निरुपधिशेषनिर्वाणे तत्क्षयात् । समोहं सर्वेषां यथायोगक्लिष्टाक्लिष्टेन मोहेन । बोधिसत्वानां पुनर् ध्यानं बहुसुखम् आत्मपरसुखम् अलीनमपरिहाणिकम् अक्षय्यसमोहं च ।  
  
आमोषैस् तमसि यथा दीपैर् नुन्नं तथा त्रयज्ञानं ।  
दिनकरकिरणौरिव तु ज्ञानमतुल्यं कृपालुनाम् ॥ अम्स_१६।५१ ॥  
  
यथा हस्तामोषैस् तमसि ज्ञानं परीत्तविषयमप्रत्यक्षम् अव्यक्तं च तथा पृथग्जनानां । यथावचरके दीपैर्ज्ञानं प्रादेशिकं प्रत्यक्षं नातिनिर्मलं तथा श्रावकाणां प्रत्येकबुद्धानां च । यथा दिनकरकिरणैर् ज्ञानं समन्तात् प्रत्यक्षं सुनिर्मलं च तथा बोधिसत्वानां । अत एव तद् अतुल्यं ।  
  
आश्रयाद् वस्तुतो दानं निमित्तात् परिणामनात् ।  
हेतुतो ज्ञानतः क्षेत्रान् निश्रयाच् च परं मतम् ॥ अम्स_१६।५२ ॥  
  
तत्राश्रयो बोधिसत्वः । वस्तु आमिषदानस्याध्यात्मिकं वस्तु परमं । अभ्यदानस्यापायसंसारभीतेभ्यस् तु (म्स ११२) तदभयं ।  
धर्मदानस्य महायानं । निमित्तं करुणा । परिणामना तेन महाबोधिफलप्रार्थना । हेतुः पूर्वदानपारमिताभ्यासवासना । ज्ञानं निर्विकल्पं येन त्रिमण्डलपरिशुद्धं दानं ददाति दातृदेयप्रतिग्राहकाविकल्पनात् । क्षेत्रं पञ्चविधं । अर्थी दुःखितो निःप्रतिसरणो दुश्चरितचारी गुणवांश् च । चतुर्णाम् उत्तरं क्षेत्रं परं । तदभावे पञ्चमं । निश्रयस् त्रिविधो यं निश्रित्य ददाति । अधिमुक्तिर् मनसिकारः समाधिश् च । अधिमुक्तिर् यथा भावनाविभागे ऽधिमुक्तिमनस्कार उक्तः । मनस्कारो यथा तत्रैवास्वादनाभिनन्दनमनस्कार उक्तः । समाधिर् आदिर् यथा तत्रैव विभुत्वम् उक्तं । एवम् आश्रयादिपरसमयो दानं परमं । सोऽयं चापदेशो वेदितव्यः । यश् च ददाति यच् च येन च यस्मै च यतश् च यस्य च परिग्रहेण यत्र च यावत् प्रकारं तद् दानं ।  
  
आश्रयाद् वस्तुतः शीलं निमित्तात् परिणामनात् ।  
हेतुतो ज्ञानतः क्षेत्रान् निश्रयाच् च परं मतम् ॥ अम्स_१६।५३ ॥  
आश्रयाद् वस्तुतो वीर्यं निमित्तात् परिणामनात् ।  
हेतुतो ज्ञानतः क्षेत्रान् निश्रयाच् च परं मतम् ॥ अम्स_१६।५४ ॥  
आश्रयाद् वस्तुतो ध्यानं निमित्तात् परिणामनात् ।  
हेतुतो ज्ञानतः क्षेत्रान् निश्रयाच् च परं मतम् ॥ अम्स_१६।५५ ॥  
आश्रयाद् वस्तुतः प्रज्ञा निमित्तात् परिणामनात् ।  
हेतुतो ज्ञानतः क्षेत्रान् निश्रयाच् च परा मता ॥ अम्स_१६।५६ ॥  
  
शीलस्य परमं वस्तु बोधिसत्वसंवरः । क्षान्तेः प्राणापहारिणौ हीनदुर्बलौ । वीर्यस्य पारमिताभावना तद्विपक्षप्रहाणं च । धानस्य बोधिसत्वसमाधयः । प्रज्ञायास् तथता । सर्वेषां शीलादीनां क्षेत्रं महायानं । शेषं पूर्ववद् वेदितव्यं ।  
  
एकसत्वसुखं दानं बहुकल्पविघातकृत् ।  
प्रियं स्याद् बोधिसत्वानां प्राग् एव तद्विपर्ययात् ॥ अम्स_१६।५७ ॥  

यदि बोधिसत्वानां दानम् एकस्यैव सत्वस्य सुखदं स्याद् आत्मनश् च बहुकल्पविघातकृत् । तथापि तत् तेषां प्रियं स्यात् करुणाविशेषात् किं पुनर् यद् अनेकसत्वसुखं च भवत्या त्मनश् च बहुकल्पानुग्रहकृत् ।  
  
यद् अर्थम् इच्छन्ति धनानि देहिनस् तदेव धीरा विसृजन्ति देहिषु ।  
शरीरहेतोर् धनम् इष्यते जनैस् तद् एव धीरैः शतशो विसृज्यते ॥ अम्स_१६।५८ ॥  
  
(म्स ११३)  
अत्र पूर्वार्धम् उत्तरार्धे व्याख्यातं ।  
  
शरीरम् एवोत्सृजतो न दुःख्यते यदा मनः का द्रविणे ऽवरे कथा ।  
तदस्य लोकोत्तरम् इति यन् मुदं स तेन तत् तस्य तद् उत्तरं पुनः ॥ अम्स_१६।५९ ॥  
  
अत्र शरीरम् एवाउत्सृजतो यदा मनो न दुःख्यते तदस्य लोकोत्तरम् इति सन्दर्शितं । एति यन् मुदं स तेन दुःखेन तत् तस्य तदुत्तरम् इति तस्माल् लोकोत्तराद् उत्तरं ।  
  
प्रतिग्रहैर् इष्टनिकामलब्धर्न तुष्टिम् आयाति तथार्थिको ऽपि ।  
सर्वस्तिदानेन यथेह धीमान् तुष्टिं व्रजत्य् अर्थिजनस्य तुष्ट्या ॥ अम्स_१६।६० ॥  
  
इष्टनिकाम् अलब्धैर् इत्य् अभिप्रेतपर्याप्तलब्धैः । सर्वास्तिदानेनेति यावत् स्वजीवितदानेन ।  
  
सम्पूर्णभोगो न तथास्तिमन्तम् आत्मानम् अन्वीक्षति याचको ऽपि ।  
सर्वस्तिदानाद् अधनो ऽपि धीमान् आत्मानम् अन्वेति यथास्तिमन्तं ॥ अम्स_१६।६१ ॥  
सुविपुलम् अपि वित्तं प्राप्य नैवोपकारं विगणयति तथार्थी दायकाल् लाभहेतोः ।  
विधिवद् इह सुदानैर् अर्थिनस् तर्पयित्वा महदुपकरसञ्ज्ञां तेषु धीमान् यथैति ॥ अम्स_१६।६२ ॥  
  
करुणाविशेषाद् । गतार्थो श्लोकौ ।  
  
स्वयम् अपगतशोका देहिनः स्वस्थरूपा विपुलम् अपि गृहीत्वा भुञ्जते यस्य वित्तं ।  
पथि परमफलाढ्याद् भोगवृक्षाद् यथैव प्रविसृतिर् अतिभोगी बोधिसत्वान् न सो ऽन्यः ॥ अम्स_१६।६३ ॥  
  
प्रविसृतिर् अतिभोगश् चास्येति प्रविसृतिर् अतिभोगी स च नान्यो बोधिसत्वाद् वेदितव्यः । शेषं गतार्थं ।  
  
प्राधान्यतत्कारणकर्मभेदात् प्रकारभेदाश्रयभेदतश् च ।  
चतुर्विबन्धप्रतिपक्षभेदात् वीर्यं परिज्ञेयम् इति प्रदिष्टम् ॥ अम्स_१६।६४ ॥  
  
(म्स ११४)  
षड्विधेन प्रभेदेन वीर्यं परिज्ञेयं । प्राधान्यभेदेन । तत्कारणभेदेन । प्रकारभेदेन । आश्रयभेदेन । चतुर्विबन्धप्रतिपक्षभेदेन च । अस्याद् देशस्योत्तरैः श्लोकैर् निर्देशः ।  

वीर्यं परं शुक्लगणस्य मध्ये तन्निश्रितस् तस्य यतो ऽनुलाभः ।  
वीर्येण सद्यः सुसुखो विहारो लोकोत्तरा लोकगतां च सिद्धिः ॥ अम्स_१६।६५ ॥  
  
वीर्यं परं शुक्लगणस्य मध्ये इति सर्वशुक्लगणस्य मध्ये इति सर्वकुशलधर्मप्राधान्यं वीर्यस्य निर्दिष्टं । तन्निश्रितस्तस्य यतो ऽनुलाभ इति प्राधान्यकारणं निर्दिष्टं । यस्माद् वीर्याश्रितः सर्वकुशलधर्मलाभः । वीर्येण सद्यः सुसुखो विहारो लोकोत्तरा लोकगता च सिद्धिर् इति कर्म निर्दिष्टं । वीर्येण हि दृष्टधर्मे परमः सुखविहारः । सर्वा च लोकोत्तरा सिद्धिर् लौकिकी च क्रियते ।  
  
वीर्यावद् अवाप्तं भवभोगम् इष्टं वीर्येण शुद्धिं प्रबलाम् उपेताः ।  
वीर्येण सत्कायम् अतीत्य मुक्ता वीर्येण बोधिं परमां विबुद्धाः ॥ अम्स_१६।६६ ॥  
  
इति । पर्यायद्वारेण वीर्यस्य कर्म निर्दिष्टं । लौकिकलोकोत्तरसिद्धिभेदात् । तत्र प्रबला लौकिकी सिद्धिर् अनात्यन्तिकत्वात् ।  
  
पुनर् मतं हानिविवृद्धिवीर्यं मोक्षाधिपं पक्षविपक्षम् अन्यत् ।  
तत्त्वे प्रविष्टं परिवर्तकं च वीर्यं महार्थं च निरुक्तम् अन्यत् ॥ अम्स_१६।६७ ॥  
सन्नाहवीर्यं प्रथमं ततश् च प्रयोगवीर्यं विधिवत्प्रहितं ।  
अलीनम् अक्षोभ्यम् अतुष्टिवीर्यं सर्वप्रकारं प्रवदन्ति बुद्धाः ॥ अम्स_१६।६८ ॥  
  
इत्य् एष प्रकारभेदः । तत्र हानिविवृद्धिवीर्यं सम्यक्प्रहाणेषु च द्वयोः कुशलधर्माभिवृद्धये । मोक्षाधिपं वीर्यम् इन्द्रियेषु । मोक्षाधिपत्यार्थेन यस्माद् इन्द्रियाणि । पक्षविपक्षं बलेषु विपक्षानवमृद्यार्थेन यस्माद् बलानि । तत्वे प्रविष्टं बोध्यङ्गेषु दर्शनमार्गे तद्व्यवस्थापनात् । परिवर्तकं मार्गाङ्गेषु भावनामार्गे ऽन्तस्याश्रयपरिवृत्तिहेतुत्वात् । महार्थं वीर्यं पारमितास्वभावं स्वपरार्थाधिकारात् । सन्नाहवीर्यं प्रयोगाय सन्नह्यतः । प्रयोगवीर्यं तथा प्रयोगतः । अलीनवीर्यम् उदारे ऽप्यधिगन्तव्ये लयाभावतः । अक्षोभ्यवीर्यं शीतलोष्णादिभिर् दुःखैर् अविकोपनतः । असन्तुष्टिवीर्यम् अल्पेनाधिगमेनासन्तुष्टितः । एभिर् एव (म्स ११५) सन्नाहवीर्यादिभिः सूत्रे । स्थामवान् वीर्यवानुत्साही दृढपराक्रमो अनिक्षिप्तधुरः कुशलेषु धर्मेष्व् इत्य् उच्यते यथाक्रमं ।  
  
निकृष्टमध्योत्तमवीर्यम् अन्यत् यानत्रये युक्तजनाश्रयेण ।  
लीनात्युदाराशयबुद्धियोगात् वीर्यं तद् अल्पार्थमहार्थम् इष्टम् ॥ अम्स_१६।६९ ॥  
  
अत्राश्रयप्रभेदेन वीर्यभेदो निर्दिष्टः । यानत्रये प्रयुक्तो यो जनस् तदाश्रयेण यथाक्रमं निकृष्टमध्योत्तमं वीर्यं वेदितव्यं । किं कारणं । लीनात्युदाराशयबुद्धियोगात् । लीनो हि बुद्ध्याशयो यानद्वये प्रयुक्तानां केवलात्मार्थाधिकारात् । अत्युदारो महायाने प्रयुक्तानां परार्थाधिकारात् । अत एव यथाक्रमं वीर्यं त दल्पार्थं महार्थम् इव स्वार्थाधिकाराच् च ।  
  
न वीर्यवान् भोगपराजितो ऽस्ति नो वीर्यवान् क्लेशपराजितो ऽस्ति ।  
न वीर्यवान् खेदपराजितो ऽस्ति नो वीर्यवान् प्राप्तिपराजितो ऽस्ति ॥ अम्स_१६।७० ॥  
  
इत्य् अयं चतुर्विबन्धप्रतिपक्षभेदः । चतुर्विधो दानादीनां विबन्धो येन दानादिषु न प्रवर्तते । भोगसक्तिस् तदाग्रहतः । क्लेशसक्तिस् तत्परिभोगाध्यवसानतः । खेदो दानादिषु प्रयोगाभियोगपरिखेदतः । प्राप्तिर् अल्पमात्रदानादिसन्तुष्टितः । तत्प्रतिपक्षभेदेनैतच् चतुर्विधं वीर्यम् उक्तं । अन्योन्यविनिश्चयविभागे श्लोकः ।  

अन्योन्यं सङ्ग्रहतः प्रभेदतो धर्मतो निमित्ताच् च ।  
षण्णां पारमितानां विनिश्चयः सर्वथा ज्ञेयः ॥ अम्स_१६।७१ ॥  
  
अन्योन्यसङ्ग्रहतो विनिश्चयः । अभयप्रदानेन शीलक्षान्तिसङ्ग्रहो यस्मात् ताभ्याम् अभयं ददाति । धर्मदानेन ध्यानप्रज्ञयोर् यस्मात् ताभ्यां धर्मं ददाति । उभाभ्यां वीर्यस्य यस्मात् तेनाभयं ददाति । कुशलधर्मसङ्ग्राहकेण शीलेन सर्वेषां दानादीनां सङ्ग्रहः । एवं क्षान्त्यादिभिर् अन्योन्यसङ्ग्रहो यथायोगं योज्यः । प्रभेदतो विनिश्चयः । दानं षड्विधं दानदानं शीलदानं यावत् प्रज्ञादानं । परसन्तानेषु शीलादिनिवेशनात् । धर्मतो विनिश्चयः । ये सूत्रादयो येषु दानादिष्व् अर्थेषु सन्दृश्यन्ते । ये च दानादयो येषु सूत्रादिषु धर्मेषु सन्दृश्यन्ते । तेषां परस्परं सङ्ग्रहो वेदितव्यः । निमित्ततो विनिश्चयः । दानं शीलादीनां निमित्तं भवति । भोगनिरपेक्षस्य शीलादिषु प्रवृत्तेः । शीलम् अपि दानादीनां भिक्षुसंवरसमादानं सर्वस्वपरिग्रहत्यागाच् छीलप्रतिष्ठितस्य च क्षान्त्यादियोगात् । कुशलधर्मसङ्ग्राहकशीलसमादानं च सर्वेषां दानादीनां निमित्तं । एवं (म्स ११६) क्षान्त्यादीनाम् अन्योन्यनिमित्तभावो यथा योज्यः । सङ्ग्रहवस्तुविभागे सप्त श्लोकाः । चत्वारि सङ्ग्रहवस्तूनि । दानं प्रियवादिता अर्थचर्या समानार्थता । तत्र ।  
  
दानं समं प्रियाख्यानम् अर्थचर्या समार्थता ।  
तद्देशना समादाय स्वानुवृत्तिभिर् इष्यते ॥ अम्स_१६।७२ ॥  
  
दानं समम् इष्यते यथा पारमितासु प्रियाख्यानं तद्देशना । अर्थचर्या तत्समादापना । तच् छब्देन पारमितानां ग्रहणात् पारमितादेशना पारमितासमादापनेत्य् अर्थः । समानार्थता यत्र परं समादापयति तत्र स्वयम् अनुवृत्तिः । किम् अर्थं पुनर् एतानि चत्वारि सङ्ग्रहवस्तूनीष्यन्ते । एष हि परेषां ।  
  
उपायो ऽनुग्रहकरो ग्राहको ऽथ प्रवर्तकः ।  
तथानुवर्तको ज्ञेयश् चतुःसङ्ग्रहवस्तुतः ॥ अम्स_१६।७३ ॥  
  
दानम् अनुग्राहक उपायः । आमिषदानेन कायिकानुग्रहोत्पादनात् । प्रियवादिता ग्राहकः । अव्युत्पन्नसन्दिग्धार्थग्राहणात् । अर्थचर्या प्रवर्तकः । कुशले प्रवर्तनात् । समानार्थता ऽनुवर्तकः । यथावादितथाकारिणं हि समादापकं विदित्वा यत्र कुशले तेन प्रवर्तिताः परे भवन्ति तद् अनुवर्तन्ते ।  
  
आद्येन भाजनीभावो द्वितीयेनाधिमुच्यना ।  
प्रतिपत्तिस् तृतीयेन चतुर्थेन विशोधना ॥ अम्स_१६।७४ ॥  
  
आमिषदानेन भाजनीभवति धर्मस्य विधेयतापत्तेः । प्रियवादितया तं धर्मम् अधिमुच्यते तदर्थव्युत्पादनसंशयच्छेदनतः । अर्थचर्यया प्रतिपद्यते यथाधर्म । समानार्थतया तां प्रतिपत्तिं विशोधयति दीर्घकालानुष्ठानाद् । इदं सङ्ग्रहवस्तूनां कर्म ।  
  
चतुः सङ्ग्रहवस्तुत्वं सङ्ग्रहद्वयतो मतं ।  
आमिषेणापि धर्मेण धर्मेणालम्बनाद् अपि ॥ अम्स_१६।७५ ॥  
  
यद् अप्य् अन्यत् सङ्ग्रहवस्तुद्वयम् उक्तं भगवता आमिषसङ्ग्रहो धर्मसङ्ग्रहश् च । ताभ्याम् एतान्य् एव (म्स ११७) चत्वारि सङ्ग्रहवस्तूनि सङ्गृहीतानि । आमिषसङ्ग्रहेण प्रथमे । धर्मसङ्ग्रहेणावशिष्टानि । तानि पुनस् त्रिविधेन धर्मेण । आलम्बनधर्मेण प्रतिपत्तिधर्मेण तद्विशुद्धिधर्मेण च यथाक्रमं ।  
  
हीनमध्योत्तमः प्रायो वन्ध्यो ऽवन्ध्यश् च सङ्ग्रहः ।  
अबन्ध्यः सर्वथा चैव ज्ञेयो ह्य् आकारभेदतः ॥ अम्स_१६।७६ ॥  
  
एष सङ्ग्रहस्य प्रकारभेदः । तत्र हीनमध्योत्तमः सङ्ग्रहो बोधिसत्वानां यानत्रयप्रयुक्तेषु वेदितव्यो यथाक्रमं । प्रायेण वन्ध्यो ऽधिमुक्तिचर्याभूमौ । प्रायेणाबन्ध्यो भूमिप्रविष्टानां । अवन्ध्यः सर्वथा अष्टम्यादिषु भूभिषु सत्वार्थस्यावश्यं सम्पादनात् ।  
  
पर्षत्कर्षणप्रयुक्तैर् विधिर् एष समाश्रितः ।  
सर्वार्थसिद्धौ सर्वेषां सुखोपायश् च शस्यते ॥ अम्स_१६।७७ ॥  
  
ये केचित् पर्षत्कर्षणे प्रयुक्ताः सर्वैस् तैर् अयम् एवोपायः समाश्रितो यदुत चत्वारि सङ्ग्रहवस्तूनि । तथा हि सर्वार्थसिद्धये सर्वेषां सुखश् चैष उपायः प्रशस्यते बुद्धैः ।  
  
सङ्गृहीता ग्रहीष्यन्ते सङ्गृह्यन्ते च ये ऽधुना ।  
सर्वे त एवं तस्माच् च वर्त्म तत् सत्वपाचने ॥ अम्स_१६।७८ ॥  
  
एतेन लोकत्रये ऽपि सर्वसत्वानां परिपाचने चतुर्णां सङ्ग्रहवस्तूनाम् एकायनमार्गत्वं दर्शयति । अन्यमार्गाभावात् ।  
  
इति सततम् असक्तभोगबुद्धिः शमयमनोद्यमपारगः स्थितात्मा ।  
भवविषयनिमित्तनिर्विकल्पो भवति स सत्वगणस्य सङ्गृहीता ॥ अम्स_१६।७९ ॥  
  
एतेन यथोक्तासु षट्सु पारमितासु स्थितस्य बोधिसत्वस्य सङ्ग्रहवस्तुप्रयोग दर्शयति स्वपरार्थसम्पादनात् पारमिताभिः सङ्ग्रहवस्तुभिश् च यथाक्रमं ।  
  
महायानसूत्रालङ्कारे पारमिताधिकारः षोडशः समाप्तः  

(म्स ११८)  
च्हपित्रे Xविइ  
सप्तदशो ऽधिकारः  
  
बुद्धपूजाविभागे सप्त श्लोकाः ।  
  
सम्मुखं विमुखं पूजा बुद्धानां चीवरादिभिः ।  
गाढप्रसन्नचित्तस्य सम्भारद्वयपूरये ॥ अम्स_१७।१ ॥  
अबन्ध्यबुद्धजन्मत्वे प्रणिधानवतः सतः ।  
त्रयस्यानुपलम्भस् तु निष्पन्ना बुद्धपूजा ॥ अम्स_१७।२ ॥  
सत्वानाम् अप्रमेयानां परिपाकाय चापरा ।  
उपधेश् चित्ततश् चान्या अधिमुक्तेर् निधानतः ॥ अम्स_१७।३ ॥  
अनुकम्पाक्षमाभ्यां च समुदाचारतो ऽपरा ।  
वस्त्वाभोगावबोधाच् च विमुक्तेश् च तथात्वतः ॥ अम्स_१७।४ ॥  

इत्य् एभिश् चतुर्भिः श्लोकैः ।  
  
आश्रयाद् वस्तुतः पूजा निमित्तात् परिणामनात् ।  
हेतुतो ज्ञानतः क्षेत्रान् निश्रयाच् च प्रदर्शिता ॥ अम्स_१७।५ ॥  
  
वेदितव्या । तत्राश्रयः समक्षपरोक्षा बुद्धाः । वस्तु चीवरादयः । निमित्तं प्रगाढप्रसादसहगतं चित्तं । परिणामना उत्पादः स्याद् इति पूर्वप्रणिधानं । ज्ञानं निर्विकल्पं पूजकपूज्यपूजानुपलम्भतः । क्षेत्रम् अप्रमेयाः सत्वाः । तत्परिपाचनाय तैस् तत्प्रयोजतात् तेषु तद्रोपणतः । निश्रय उपधिश्रितं च । तत्रोपधिं निश्रित्य पूजा चीवरादिभिश् चित्तं निश्रित्यास्वादनानुमोदनाभिनन्दनमनस्कारैः । तथोक्तैश् चाधिमुक्त्यादिभिर् यद् उत महायानधर्माधिमुक्तः बोधिचित्तोत्पादतः । प्रणिधानम् एव हि निधानम् अत्रोक्तं श्लोकवत्त्वानुरोधात् । सत्वानुकम्पनतः । दुष्करचर्या दुःखक्षमणतः । पारमितासमुदाचारतः । योनिशो धर्ममनसिकारतः । स ह्य् अविपर्ययस्तत्वाद् वस्त्वाभोगः । सम्यग्दृष्टितो दर्शनमार्गे । स हि यथाभूतावबोधाद् वस्त्ववबोधः । विमुक्तितः क्लेशविमोक्षाच् छ्रावकाणां । तथा त्व् अतो महाबोधिप्राप्तेर् इत्य् अयं पूजायाः प्रकारभेदः ।  
  
हेतुतः फलतश् चैव आत्मना च परैर् अपि ।  
लाभसत्कारतश् चैव प्रतिपत्तेर् द्विधा च सा ॥ अम्स_१७।६ ॥  
(म्स ११९)  
परीत्ता महती पूजा समानामानिका च सा ।  
प्रयोगाद् गतितश् चैव प्रणिधानाच् च सा मता ॥ अम्स_१७।७ ॥  
इत्य् अयम् अर्थादिभेदेनापरः प्रकारभेदः ।  
तत्रातीता हेतुः प्रत्युत्पन्ना फलं प्रत्युत्पन्ना हेतुर् अनागता फलम् इत्य् एवं हेतुफलतो ऽतीतानागतप्रत्युत्पन्ना वेदितव्या । आत्मनेत्य् आध्यात्मिकी परैर् इति बाह्या । लाभसत्कारतो औदारिकी । प्रतिपत्तितः सूक्ष्मा । परीत्ता हीना महती प्रणीता । पुनः समाना हीना निर्माना प्रणीता त्रिमण्डलाविकल्पनात् । कालान्तरप्रयोज्या दूरे । तत्कालप्रयोज्यान्तिके । पुनर् विच्छिन्नायां गतौ दूरे । समनन्तरायाम् अन्तिके । पुनर् यां पूजाम् आयत्यां प्रयोजयितुं प्रणिदधाति सा दूरे यां प्रणिहितः कर्तुं सान्तिके । कतमा पुनर् बुद्धपूजा परमा वेदितव्येत्य् आह ।  
बुद्धेषु पूजा परमा स्वचित्तात् धर्माधिमुक्त्याशयतो विभुत्वात् ।  
अकल्पनोपायपरिग्रहेण सर्वैककार्यत्वनिवेशतश् च ॥ अम्स_१७।८ ॥  
  
इत्य् एभिः पञ्चभिर् आकारैः स्वचित्तपूजा बुद्धेषु परमा वेदितव्या । यद् उत पूजोपसंहितमहायानधर्माधिमुक्तितः । आशयतो नवभिर् आशयैः । आस्वादनानुमोदनाभिनन्दनाशयैः । अतृप्तविपुलम् उदितोपकरनिर्लेपकल्याणाशयैश् च ये पारमिताभावनायां निर्दिष्टाः । विभुत्वतो गगनगञ्जादिसमाधिभिः । निर्विकल्पज्ञानोपायपरिग्रहतः । सर्वमहाबोधिसत्वैककार्यत्वप्रवेशतश् च मिश्रोपमिश्रकार्यत्वात् । कल्याणमित्रसेवाविभागे सप्त श्लोकाः । तत्रार्धपञ्चमैः श्लोकैः ।  
  
आश्रयाद् वस्तुतः सेवा निमित्तात् परिणामनात् ।  
हेतुतो ज्ञानतः क्षेत्रान् निश्रयाच् च प्रदर्शिता ॥ अम्स_१७।९ ॥  
  
मित्रं श्रयेद् दान्तशमोपशान्तं गुणाधिकं सोद्यमम् आगमाढ्यं ।  
प्रबुद्धतत्वं वचस् आभ्युपेतं कृपात्मकं खेदविवर्जितं च ॥ अम्स_१७।१० ॥  
  
इत्य् एवं गुणमित्रं सेवाया आश्रयः । दान्तं शीलयोगाद् इन्द्रियदमेन । शान्तं समाधियोगाद् अध्यात्मं चेतःशमथेन । उपशान्तं प्रयोगाद् उपस्थितक्लेशोपशमनतः । गुणैर् अधिकं न समं वा न्यूनं वा । सोद्यमं नोदासीनं परार्थे । आगमाढ्यं (म्स १२०) नाल्पश्रुतं । प्रबुद्धतत्वं तत्वाधिगमात् । वचसाभ्युपेतं वाक्करणेनोपेतं । कृपात्मकं निरामिषचित्तत्वात् । खेदविवर्जितं सातत्यसत्कृत्यधर्मदेशनात् ।  
  
सत्कारलाभैः परिचर्यया च सेवेत मित्रं प्रतिपत्तितश् च ।  
  
इति । सेवायास् तु ।  
  
१७।११च्-द्  
धर्मे तथाज्ञाशय एव धीमान् मित्रं प्रगच्छेत् समये नतश् च ॥ अम्स_१७।११ ॥  
  
इति त्रिविधं निमित्तं । आज्ञातुकामता । कालज्ञता । निर्मानता च ।  
  
सत्कारलाभेषु गतस्पृहो ऽसौ प्रपत्तये तं परिणामयेच् च ।  
  
इति परिणामना प्रतिपत्त्यर्थं सेवनान् न लाभसत्कारार्थं ।  
  
यथानुशिष्टप्रतिपत्तितश् च संराधयेच् चित्तम् अतो ऽस्य धीरः ॥ अम्स_१७।१२ ॥  
  
इति । यथानुशिष्टप्रतिपत्तिः सेवाहेतुः । तया तच्चित्ताराधनात् ।  
  
यानत्रये कौशलम् एत्य बुद्ध्या स्वस्यैव यानस्य यतेत सिद्धौ ।  
  
इति यानत्रयकौशलात् ज्ञानं ।  
  
सत्वान् अमेयान् परिपाचनाय क्षेत्रस्य शुद्धस्य च साधनाय ॥ अम्स_१७।१३ ॥  
  
इति द्विविधं क्षेत्रं तत्सेवायाः । अप्रमेयाश् च सत्वाः परिशुद्धं च बुद्धक्षेत्रं । धर्मं श्रुत्वा येषु प्रतिष्ठापनात् । यत्र च स्थितेन ।  
  
धर्मेषु दायाद् अगुणेन युक्तो नैवामिषेण प्रवेसत् स मित्रम् ।  
  
इति निश्रयः सेवायाः । धर्मदायादतां निश्रित्य कल्याणमित्रं सेवेत । नामिषदायादतां ।  
अत ऊर्ध्वमध्यर्धेन श्लोकेन प्रकारभेदः सेवाया वेदितव्यः ।  
  
हेतोः फलाद् धर्ममुखानुयानात् सेवेत मित्रं बहितश् च धीमान् ॥ अम्स_१७।१४ ॥  
श्रुतश्रवाच् चेतसि योगतश् च समाननिर्मानमनो ऽनुयोगात् ।  
  
हेतोः फलाद् इत्य् अतीतादिभेदतः पूर्ववत् धर्ममुखानुयानात् सेवेत मित्रं (म्स १२१) बहितश् च धीमान् इत्य् आध्यात्मिकबाह्यभेदः । धर्ममुखस्रोतो हि धर्ममुखानुयानं बहिर्धा बहितः श्रुतश्रवाच् चेतसि योगतश् चेत्य् औदारिकसूक्ष्मभेदः । श्रवणं ह्य् औदारिकं चिन्तनभावनं सूक्ष्मं । तद् एव चेतसि योगः । समाननिर्मानमनोऽनुयोगाद् इति हीनप्रणीतभेदः ।  
  
गतिप्रयोगप्रणिधानतश् च कल्याणमित्रं हि भजेत् धीमान् ॥ अम्स_१७।१५ ॥  
  
इति दूरान्तिकभेदः पुर्ववद् योजयितव्यः ।  
कतमा पुनः परमा सेवेति सप्तमः श्लोकः ।  
  
सन्मित्रसेवा परमा स्वचित्ताद् धर्माधिमुक्त्याशयतो विभुत्वैः ।  
अकल्पनोपायपरिग्रहेण सर्वैककार्यत्वनिवेशतश् च ॥ अम्स_१७।१६ ॥  
  
इति पूर्ववत् । अप्रमाणविभागे द्वादश श्लोकाः ।  
  
ब्राह्मा विपक्षहीना ज्ञानेन गताश् च निर्विकल्पेन ।  
त्रिविधालम्बनवृत्ताः सत्वानां पाचका धीरे ॥ अम्स_१७।१७ ॥  
  
ब्राह्म्या विहाराश् चत्वार्य् अप्रमाणानि । मैत्री करुणा मुदितोपेक्षा च । ते पुनर् बोधिसत्वे चतुर्लक्षणा वेदितव्याः । विपक्षहानितः । प्रतिपक्षविशेषयोगतः । वृत्तिविशेषतस् त्रिविधालम्बनवृत्तित्वात् । तथा हि ते सत्वालम्बना धर्मालम्बनाश्च । कर्मविशेषतश् च । सत्वपरिपाचकत्वात् । सत्वधर्मालम्बनात् । पुनः कतमस्मिन् सत्वनिकाये धर्मे वा प्रवर्तन्ते । अनालम्बनाश् च कतमस्मिन्न् आलम्बने ।  
  
सौख्यार्थिनि दुःखार्ते सुखिते क्लिष्टे च ते प्रवर्तन्ते ।  
तद्देशिते च धर्मे तत् तथतायां च धीराणाम् ॥ अम्स_१७।१८ ॥  

सत्वालम्बनाः सुखार्थिनि यावत् क्लिष्टे सत्वनिकाये प्रवर्तन्ते । तथा हि मैत्री सत्वेषु सुखसंयोगाकारा । करुणा दुःखवियोगाकारा । मुदिता सुखावियोगाकारा । उपेक्षासु वेदनासु तेषां सत्वानां निःक्लेशतोपसंहाराकारा । धर्मालम्बनास् तद्देशिते धर्मे । यत्र ते विहारा देशिताः । अनालम्बनास् तत्तथतायां । ते ह्य् अविकल्पत्वाद् अनालम्बना इवेत्य् अनालम्बनाः । अपि खलु ।  
  
तस्याश् च तथतार्थत्वात् क्षान्तिलाभाद् विशुद्धितः ।  
कर्मद्वयाद् अनालम्बा मैत्री क्लेशक्षयाद् अपि ॥ अम्स_१७।१९ ॥  
  
(म्स १२२)  
एभिश् चतुर्भिः कारणैर् अनालम्बना मैत्री वेदितव्या । तथतालम्बनत्वात् । अनुत्पत्तिकधर्मक्षान्तिलाभेनाष्टम्यां भूमौ । धातुपुष्ट्या तद्विशुद्धितः । कर्मद्वयतश् च । या मैत्री निष्पन्देन कायकर्मणा सङ्गृहीता । क्लेशक्षयतश् च । तथा हि क्लेश आलम्बनम् उक्तं । मनोमयानां ग्रन्थानां प्रहाणाद् उच्छिद्यते आलम्बनम् इति वचनात् ।  
  
ते निश्चलाश् च चलाश् च कृपणैर् आस्वादिता न च ज्ञेयाः ।  
  
ते च ब्राह्म्या विहाराश् चतुर्विधा वेदितव्याः । तत्र चला हानभागीयाः परिहाणीयत्वात् । अचलाः स्थितिविशेषभागीया अपरिहाणीयत्वात् । आस्वादिताः क्लिष्टाः अनास्वादिता अक्लिष्टाः । कृपणैर् इति सुखलोलैर् अनुदारचित्तैः । एष ब्राह्म्यविहाराणां हानभागीयादिप्रकारमेदः । तेषु पुनः ।  
  
अचलेषु बोधिसत्वाः प्रतिष्ठिताः सक्तिविगतेषु ॥ अम्स_१७।२० ॥  
  
न चलेषु नाप्य् आस्वादितेषु ।  
  
असमाहितस्वभावा मृदुमध्या हीनभूमिका ये ऽपि ।  
हीनाशयाः समाना हीनास् ते ह्य् अन्यथा त्व् अधिकाः ॥ अम्स_१७।२१ ॥  
  
एष मृद्वधिमात्रताभेदः । तत्र षड्विधा मृदुका असमाहितस्वभावाः । सर्वे समाहिता अपि । ये मृदुमध्याः । हीनभूमिका ये ऽपि उत्तरां बोधिसत्वभूमिम् अपेक्ष्य । हीनाशया अपि । श्रावकादीनां समाना अपि । ये ऽनुत्पत्तिकधर्मक्षान्तिरहिता हीनास् ते मृदुका इत्य् अर्थः । अन्यथा त्व् अधिका इति यथोक्तविपर्ययेणाधिमात्रता वेदितव्या ।  
  
ब्राह्म्यैर् विहृतविहारः कामिषु सञ्जायते यदा धीमान् ।  
सम्भारान् पूरयते सत्वांश् च विपाचयति तेन ॥ अम्स_१७।२२ ॥  
सर्वत्र चाविरहितो ब्राह्म्यै रहितश् च तद्विपक्षेण ।  
तत्प्रत्ययैर् अपि भृशैर् न याति विकृतिं प्रमत्तो ऽपि ॥ अम्स_१७।२३ ॥  
  
हेतुफललिङ्गभेदः । तत्र ब्राह्म्यैर् विहृतो विहारैर् इति हेतुः । कामिषु सत्वेषु (म्स १२३) सञ्जायत इति विपाकफलं । सम्भारान् पूरयत्य् अधिपतिफलं । सत्वान् परिपाचयतीति पुरुषकारफलं । सर्वत्र चाविरहितो ब्राह्म्यैर् विहारैर् जायत इति निष्पन्दफलं । रहितश् च तद्विपक्षेणेति विसंयोगफलं भृशैर् अपि तत्प्रत्ययैर् अविकृतिगमनं लिङ्गं । प्रमत्तो ऽपीत्य् असम्मुखीभूते ऽपि प्रतिपक्षे । अन्यैश् चतुर्भिः श्लोकैर् गुणदोषभेदः ।  
  
व्यापादविहिंसाभ्याम् अरतिव्यापादकामरागैश् च ।  
युक्तो हि बोधिसत्वो बहुविधम् आदीनवं स्पृशति ॥ अम्स_१७।२४ ॥  
  
इति दोषः । ब्राह्म्यविहारभावे तद्विपक्षयोगात् । तत्र व्यापादादयो मैत्र्यादीनां यथाक्रमं विपक्षाः । व्यापादकामरागाव् उपेक्षायाः । कथं बहुविधादीनवं स्पृशतीत्य् आह ।  
  
क्लेशैर् हन्त्यात्मानं सत्वान् उपहन्ति शीलम् उपहन्ति ।  
सविलेखलाभहीनो रक्षाहीनस् तथा शास्त्रा ॥ अम्स_१७।२५ ॥  
साधिकरणो ऽशयस्वी परत्र सञ्जायते ऽक्षणेषु स च ।  
प्राप्ताप्राप्तविहीनो मनसि महद् दुःखम् आप्नोति ॥ अम्स_१७।२६ ॥  
  
तत्र प्रथमैस् त्रिभिः पदैर् आत्मव्याबाधाय चेतयते परव्याबाधायोभयव्याबाधायेत्य् एतम् आदीनवं दर्शयति । सविलेखादिभिः षड्भिः पदैर् दृष्टधार्मिकम् अवद्यं प्रसवतीति दर्शयति । कथं च प्रसवति । आत्मास्यापवदते । परे ऽपि देवता अपि । शास्ताप्यन्ये ऽपि विज्ञाः सब्रह्मचारिणो धर्मतया विगर्हन्ते । दिग्विदिक्षु चास्य पापको ऽवर्णशब्दश्लोको निश्चरतीत्य् एवं सविलेखो यावद् अयशस् वीत्य् अनेन यथाक्रमं दर्शयति । शेषैस् त्रिभिः पदैर् यथाक्रमं साम्परायिकं दृष्टधर्मसाम्परायिकम् अवद्यं प्रसवति । तज्जं चैतसिकं दुःखदौर्मनस्यं प्रतिसंवेदयत इत्य् एतद् आदीनवं दर्शयति ।  
  
एते सर्वे दोषा मैत्र्यादिषु सुस्थितस्य न भवन्ति ।  
अक्लिष्टः संसारं सत्वार्थं नो च सन्त्यजति ॥ अम्स_१७।२७ ॥  
  
इति । ब्राह्मविहारयोगे त्रिविधं गुणं दर्शयति । यथोक्तदोषाभावं अक्लिष्टस्य सत्वहेतोः संसारापरित्यागं ।  
  
न तथैकपुत्रकेष्व् अपि गुणवत्स्व् अपि भवति सर्वसत्वानां ।  
मैत्र्यादिचेतनेयं सत्वेषु यथा जिनसुतानां ॥ अम्स_१७।२८ ॥  
  
(म्स १२४)  
इत्य् एते च बोधिसत्वमैत्रादीनां तीव्रतां दर्शयति । करुणाविभागे तदालम्बनप्रभेदम् आरभ्य द्वौ श्लोकौ ।  
  
प्रदीप्तान् शत्रुवशगान् दुःखाक्रान्तांस् तमोवृतान् ।  
दुर्गमार्गसमारूढान् महाबन्धनसंयुतान् ॥ अम्स_१७।२९ ॥  
महाशनविषाक्रान्तलोलान् मार्गप्रनष्टकान् ।  
उत्पथप्रस्थितान् सत्वान् दुर्बलान् करुणायते ॥ अम्स_१७।३० ॥  
  
तत्र प्रदीप्ताः कामरागेण कामसुखभक्ताः । शत्रुवशगा मारकृतान्तरायाः कुशले ऽप्रयुक्ताः दुःखाक्रान्ताः दुःखाभूता नरकादिषु । तमोवृता औरभ्रिकादयो दुश्चरितैकान्तिकाः । कर्मविपाकसम्मूढत्वात् । दुर्गमार्गसमारूढा अपरिनिर्वाणधर्माणः संसारवर्त्मात्यन्तानुपच्छेदात् । महाबन्धनसंयुता अन्यतीर्थ्याः । मोक्षसम्प्रस्थिता नानाकुदृष्टिगाढबन्धनबद्धत्वात् । महाशनविषाक्रान्तलोलाः समापत्तिसुखसक्ताः । तेषां हि तत् क्लिष्टं समापत्तिसुखं । यथा मृष्टम् अशनं विषाक्रान्तं । ततः प्रच्यावनात् । मार्गप्रणष्टका अभिमानिका मोक्षमार्गभ्रान्तत्वात् । उत्पथप्रस्थिता हीनयानप्रयुक्ता अनियताः । दुर्बला अपरिपूर्णसम्भारा बोधिसत्वाः । इत्य् एते दशविधाः सत्वा बोधिसत्वकरुणाया आलम्बनं । पञ्चफलसन्दर्शने करुणायाः श्लोकः ।  
  
हेठापहं ह्य् उत्तमबोधिबीजं सुखावहं तायपकम् इष्टहेतुं ।  
स्वभावदं धर्मम् उपाश्रितस्य बोधिर् न दूरे जिनात्मजस्य ॥ अम्स_१७।३१ ॥  
  
ततः हेठापहत्वेन तद्विपक्षविहिंसाप्रहाणाद् विसंयोगफलं दर्शयति । उत्तमबोधिबीजत्वेनाधिपतिफलं । परात्मनोर् यथाक्रमं सुखावहतायकत्वेन पुरुषकारफलं । इष्टहेतुत्वेन विपाकफलं । स्वभावदत्वेन निष्पन्दफलम् आयत्यां विशिष्टकरुणाफलदानात् । एवं पञ्चविधां करुणाम् आश्रित्य बुद्धत्वम् अदूरे वेदितव्यं । अप्रतिष्ठितसंसारनिर्वाणत्वे श्लोकः ।  
  
विज्ञाय संसारगतं समग्रं दुःखात्मकं चैव निरात्मकं च ।  
नोद्वेगम् आयाति न चापि दोषैः प्रबाध्यते कारुणिको ऽग्रबुद्धिः ॥ अम्स_१७।३२ ॥  
  
सर्वं संसारं यथाभूतं परिज्ञाय बोधिसत्वो नोद्वेगम् आयाति कारुणिकत्वात् । (म्स १२५) न दोषैर् बाध्यते ऽग्रबुद्धित्वात् । एवं निर्वाणे प्रतिष्ठितो भवति न संसारे यथाक्रमं । संसारपरिज्ञाने श्लोकः ।  
  
दुःखात्मकं लोकम् अवेक्षमाणो दुःखायते वेत्ति च तद्यथावत् ।  
तस्याभ्युपायं परिवर्जने च न खेदम् आयत्य् अपि वा कृपालुः ॥ अम्स_१७।३३ ॥  
  
दुःखायत इति करुणायते । वेत्ति च तद् यथावद् इति दुःखं यथाभूतं तस्य च दुःखस्य परिवर्जने ऽभ्युपायं । वेत्ति येनास्य दुःखं निरुध्यते । एतेन जानन्न् अपि संसारदुःखं यथाभूतं तत्परित्यागोपायं च न खेदम् आपद्यते बोधिसत्वः करुणाविशेषाद् इति प्रदर्शयति । करुणाप्रभेदे द्वौ श्लोकौ ।  
  
कृपा प्रकृत्या प्रतिसङ्ख्यया च पूर्वं तदभ्यासविधानयोगात् ।  
विपक्षहीना च विशुद्धिलाभात् चतुर्विधेयं करूणात्मकानां ॥ अम्स_१७।३४ ॥  
  
सेयं यथाक्रमं गोत्रविशेषतः । गुणदोषपरीक्षणतः । जन्मान्तरपरिभावनतः । वैराग्यलाभतश् च वेदितव्या । तद्विपक्षविहिंसाप्रहाणे सति विशुद्धिलाभत इति वैराग्यलाभतः ।  
  
न सा कृपा या न समा सदा वा नाध्याशयाद् वा प्रतिपत्तितो वा ।  
वैराग्यतो नानुपलम्भतो वा न बोधिसत्वो ह्य् अकृपस् तथा यः ॥ अम्स_१७।३५ ॥  
  
तत्र समा सुखितादिषु यत्किञ्चिद् वेदितम् इदम् अत्र दुःखस्येति विदित्वा । सदा निरुपधिशेषनिर्वाणे तदक्षयात् । अध्याशयाद् भूमिप्रविष्टानाम् आत्मपरसमताशयलाभात् । प्रतिपत्तितो दुःखपरित्राणक्रियया । वैराग्यतस् तद्विपक्षविहिंसाप्रहाणात् । अनुपलम्भतो ऽनुत्पत्तिकधर्मक्षान्तिलाभात् । करुणावृक्षप्रतिबिम्बके पञ्च श्लोकाः ।  
  
करुणा क्षान्तिश् चिन्ता प्रणिधानं जन्मसत्वपरिपाकः ।  
करुणा तरुर् एष महान् मूलादिः पुष्पपत्रफलः ॥ अम्स_१७।३६ ॥  
  
इत्य् एष मूलस्कन्धशाखापत्रपुष्पफलावस्थः करुणावृक्षो वेदितव्यः । एतस्य करुणा मूलं । क्षान्तिः स्कन्धः । सत्वार्थचिन्ता शाखा । प्रणिधानं शोभनेषु जन्मसु पत्राणि । शोभनं जन्म पुष्पं । सत्वपरिपाकः फलं ।  
  
मूलं करुणा न भवेद् दुष्करचर्यासहिष्णुता न भवेत् ।  
दुःखाक्षमश् च धीमान् सत्वार्थं चिन्तयेन् नैव ॥ अम्स_१७।३७ ॥  
(म्स १२६)  
चिन्ताविहीनबुद्धिः प्रणिधानं शुक्लजन्मसु न कुर्यात् ।  
शुभजन्मान् अनुगच्छन् सत्वान् परिपाचयेन् नैव ॥ अम्स_१७।३८ ॥  
  
आभ्यां श्लोकाभ्यां पूर्वोत्तरप्रसवसाधर्म्यात् करुणादीनां मूलादिभावं साधयति ।  
  
करुणासेको मैत्री तद्दुःखे सौख्यतो विपुलपुष्टिः ।  
शाखावृद्धिर् विशदा योनिमनस्कारतो ज्ञेया ॥ अम्स_१७।३९ ॥  
पर्णत्यागादानं प्रणिधीनां सन्ततेर् अनुच्छेदात् ।  
द्विविधप्रत्ययसिद्धेः पुष्पमबन्ध्यं फलं चास्मात् ॥ अम्स_१७।४० ॥  
  
एताभ्यां श्लोकाभ्यां वृक्षमूलसेकादिसाधर्म्यं करुणावृक्षस्य दर्शयति । करुणा हि मूलवृक्षा । तस्याः सेको मैत्री तया तदाप्य् आयनात् । मैत्रिचित्तो हि परदुःखेन दुःखायते । ततश् च करुणोद्भवदुःखम् उत्पद्यते बोधिसत्वस्य स्वार्थप्रयुक्तस्य तत्र सौख्योत्पादाद् विपुलपुष्टिः क्षान्तिपुष्टिर् इत्य् अर्थः । सा हि स्कन्ध इत्य् उक्ता । स्कन्धश् च विपुलः । योनिशोमनस्काराद् बहुविधा महायाने शाखावृद्धिः । चिन्ता हि शाखेत्य् उक्ता । पूर्वापरनिरोधोत्पादक्रमेण प्रणिधानसन्तानस्यानुच्छेदात् । पर्णत्यागादानसाधर्म्यं प्रणिधानानां वेदितव्यं । आध्यात्मिकप्रत्ययसिद्धितः स्वसन्तानपरिपाकात् पुष्पम् इव जन्माबन्ध्यं वेदितव्यं । बाह्यप्रत्ययसिद्धितः परसन्तानपरिपाकात् फलभूतः सत्वपरिपाको वेदितव्यः । करुणानुशंसे श्लोकः ।  
  
कः कुर्वीत न करुणां सत्वेषु महाकृपागुणकरेषु ।  
दुःखे ऽपि सौख्यम् अतुलं भवति यद् एषां कृपाजनितं ॥ अम्स_१७।४१ ॥  
  
अत्र महाकरुणागुण उत्तरार्धेन सन्दर्शितः । शेषो गतार्थः । करुणानिःसङ्गतायां श्लोकाः ।  
  
अविष्टानां कृपया न तिष्ठति मनः शमे कृपालूनां ।  
कुत एव लोकसौख्ये स्वजीविते वा भवेत् स्नेहः ॥ अम्स_१७।४२ ॥  
  
सर्वस्य हि लोकस्य लौकिके सौख्ये स्वजीविते च स्नेहः । तत्रापि च निःस्नेहानां श्रावकप्रत्येकबुद्धानां सर्वदुःखोपशमे निर्वाणे प्रतिष्ठितं मनः । बोधिसत्वानां (म्स १२७) तु करुणाविष्टत्वान् निर्वाणे ऽपि मनो न प्रतिष्ठितं । कुत एव तयोः स्नेहो भविष्यति । करुणास्नेहवैशेष्ये त्रयः श्लोकाः ।  
  
स्नेहो न विद्यते ऽसौ यो ऽनिरवद्यो न लौकिको यश् च ।  
धीमत्सु कृपास्नेहो निरवद्यो लोकसमतीतः ॥ अम्स_१७।४३ ॥  
  
मातापितृप्रभृतीनां हि तृष्णामयः स्नेहः सावद्यः । लौकिककरुणाविहारिणां निरवद्यो ऽपि लौकिकः । बोधिसत्वानां तु करुणामयः स्नेहो निरवद्यश् च लौकिकातिक्रान्तश् च । कथं च पुनर् निरवद्य इत्य् आह ।  
  
दुःखाज्ञानमहाउघे महान्धकारे च निश्रितं लोकं ।  
उद्धर्तुं य उपायः कथम् इव न स्यात् स निरवद्यः ॥ अम्स_१७।४४ ॥  
  
दुःखमहाउघ अज्ञानमहान्धकारे चेति योज्यं । शेषं गतार्थं । कथं लोकातिक्रान्त इत्याह ।  
  
स्नेहो न सो ऽस्त्य् अरिहतां लोके प्रत्येकबोधिबुद्धानां ।  
प्राग् एव तद् अन्येषां कथम् इव लोकोत्तरो न स्यात् ॥ अम्स_१७।४५ ॥  
  
प्रत्येकां बोधिं बुद्धाः । शेषं गतार्थं । त्रासाभिनन्दननिमित्तत्वे श्लोकः ।  
  
दुःखाभावे दुःखं यत्कृपया भवति बोधिसत्वानां ।  
सन्त्रासयति तद् आदौ स्पृष्टं त्व् अभिनन्दयति गाढं ॥ अम्स_१७।४६ ॥  
  
दुःखाभावे इति दुःखाभावो निमित्तं । सत्वेषु करुणया बोधिसत्वानां यद् दुःखम् उत्पद्यते तदादौ सन्त्रासयति अधिमुक्तिचर्याभूमौ । आत्मपरसमतया दुःखस्य यथाभूतम् अस्पृष्टत्वात् । स्पृष्टं तु शुद्धाध्याशयभूमाव् अभिनन्दयत्य् एवेत्य् अर्थः । करुणादुःखेन सुखाभिभवे श्लोकः ।  
  
किम् अतः परमाश्चर्यं यद् दुःखं सौख्यम् अभिभवति सर्व ।  
कृपया जनितं लौक्यं येन विमुक्तो अपि कृतार्थः ॥ अम्स_१७।४७ ॥  
  
नास्त्य् अत आश्चर्यतरं यद् दुःखम् एव करुणाजनितं बोधिसत्वानां तथा सुखं (म्स १२८) भवति । यत् सर्वं लौकिकं सुखम् अभिभवति । येन सुखेन विमुक्ता अर्हन्तो ऽपि कृतार्थाः प्राग् एवान्ये । कृपाकृतदानानुशंसे श्लोकः ।  
  
कृपया सहितं दानं यद् दानसुखं करोति धीराणां ।  
त्रैधातुकम् उपभोगैर् न तत्सुखं तत्कलां स्पृशति ॥ अम्स_१७।४८ ॥  
  
यच्च त्रैधातुकं सुखम् उपभोगैः कृतं न तत्सुखं तस्य सुखस्य कलां स्पृशतीत्य् अयम् उत्तरार्धस्यार्थः । शेषं गतार्थं । कृपया दुःखाभ्युपगमे श्लोकः ।  
  
दुःखमयं संसारं यत्कृपया न त्यजति सत्वार्थं ।  
परहितहेतोर् दुःखं किं कारूणिकैर् न समुपेतम् ॥ अम्स_१७।४९ ॥  
  
सर्वं हि दुःखं संसारदुःखे ऽन्तर्भूतं । तस्याभ्युपगमात् सर्वं दुःखम् अभ्युपगतं भवति । तत्र तत्फलवृद्धौ श्लोकः ।  
  
करूणा दानं भोगाः सदा कृपालोर् विवृद्धिम् उपयान्ति ।  
स्नेहानुग्रहजनितं तच् छक्तिकृतं सुखं चास्मात् ॥ अम्स_१७।५० ॥  
  
त्रयं बोधिसत्वानां सर्वजन्मसु वर्धते करुणायोगात् । करुणा तदभ्यासात् । दानं करुणावशात् । भोगाश् च दानवशात् । तस्माच् च त्रयात् फलं त्रिविधं सुखं भवति । स्नेहजनितं करुणातः । सत्वानुग्रहजनितं दानात् । तदनुग्रहक्रियाशक्तिकृतं भोगेभ्यः । दानप्रोत्साहनायां श्लोकः ।  
  
वर्धे च वर्धयामि च दाने परिपाचयामि सुखयामि ।  
आकर्षामि नयामि च करुणासन्नान् प्रवदतीव ॥ अम्स_१७।५१ ॥  
  
दाने सन्नान् इति सम्बन्धनीयं । षड्भिर् गुणैर् दाने ऽवसन्नान् बोधिसत्वान्करुणा प्रोत्सहयतीव । स्वभाववृद्ध्या । भोगैस् तद्वर्धनया । दानेन सत्वपरिपाचनया । दातुश् च सुखोत्पादनात् । महाबोधिसम्भारस्यान्यस्याकर्षणात् । महाबोधिसमीपनयनाच् च । परसौख्येन सुखाभवे श्लोकः ।  
  
दुःखे दुःखी कृपया सुखान्य् अनाधाय केन सुखितः स्यात् ।  
सुखयत्य् आत्मानम् अतः कृपालुर् आधाय परसौख्यम् ॥ अम्स_१७।५२ ॥  
  
करुणया बोधिसत्वः परदुःखैर् दुःखितः सत्वेष्व् अनाधाय सुखं कथं सुखितः (म्स १२९) स्यात् । तस्मात् परेषु सुखम् आधाय बोधिसत्व आत्मानम् एव सुखयतीति वेदितव्यं । कृपया दानसमनुशास्तौ षट् श्लोकाः ।  
  
स्वं दानं कारुणिकः शास्तीव सदैव निःस्वसुखकामः ।  
भोगैः सुखय परं वा माम प्य् अयुतसौख्यम् ॥ अम्स_१७।५३ ॥  
  
न हि कारुणिकस्य विना परसुखेनास्ति सुखं । तस्यायुतसौख्यत्वाद् बोधिसत्वस् तेन विना नो दानस्य फलं सुखं नेच्छति ।  
  
सफलं दानं दत्तं तन् मे सत्वेषु तत् सुखसुखेन ।  
फल तेष्व् एव निकामं यदि मे कर्तव्यता ते ऽस्ति ॥ अम्स_१७।५४ ॥  

दानं ददता दानं च दानफलं च तन्मया सत्वेषु दत्तं । तत्सुखम् एव मे सुखं यस्मात् । अतस् तेष्व् एव यावत् फलितव्यं तावत् फलेति लोट् । बोधिसत्वः करुणया दानम् अनुशास्ति ।  
  
भोगे द्वेष्टुर् दातुर् भोगा बहुशुभतरोपसर्पन्ति ।  
न हि तत्सुखं मतं मे दाने पारम्परो ऽस्मि यतः ॥ अम्स_१७।५५ ॥  
  
भोगविमुखस्य दातुर् भोगा बहुतराश् चोपतिष्ठन्ते । शोभनतराश् च । धर्मतैवेयं चित्तस्योदारतरत्वात् । न हि तत्सुखं मतं मे यद् भोगास् तथोपतिष्ठते । यस्माद् अहं दाने पारम्परस् तत्प्रबन्धकामत्वान् न सुखे ।  
  
सर्वस्तिपरित्यागे यत्कृपया मां निरीक्षसे सततं ।  
ननु ते तेन ज्ञेयं न मत्फलेनार्थिता ऽस्येति ॥ अम्स_१७।५६ ॥  
  
यो ऽहं दानफलं सर्वम् एव करुणया नित्यं परित्यजामि नन्व् अत एव वेदितव्यं नास्ति मे दानफलेनार्थित्वम् इति बोधिसत्वो दानं समनुशास्ति ।  
  
दानाभिरतो न स्यां प्राप्तं चेत् तत्फलं न विसृजेयं ।  
  
तथा हि ।  
  
क्षणम् अपि दानेन विना दानाभिरतो भवति नैव ॥ अम्स_१७।५७ ॥  
  
इति गतार्थः श्लोकः ।  
  
अकृतं न फलसि यस्मात् प्रतिकारापेक्षया न मे तुल्यं ।  
  
(म्स १३०)  
यस् त्वा करोति तस्य त्वं फलसि । तस्मात् त्वं प्रतिकारापेक्षया न मत्तुल्यं । तथा ह्य् अहं ।  
  
प्रतिकारनिर्व्यपेक्षः परत्र फलदो ऽस्य कामं ते ॥ अम्स_१७।५८ ॥  
  
गतार्थम् एतत् । कृपादाने द्वौ श्लोकौ ।  
  
निरवद्यं शुद्धपदं हिताव् अहं चैव सानुरक्षं च ।  
निर्मृग्यं निर्लेपं जिनात्मजानां कृपादानम् ॥ अम्स_१७।५९ ॥  
  
तत्र निरवद्यं परम् अनुपहृत्य दानात् । शुद्धपदं कल्पिकवसुदानात् । विषशस्त्रमद्यादिविवर्जनतः । हितावहं दानेन सङ्गृह्य कुशले नियोजनात् । सानुरक्षं परिजनस्याविघातं कृत्वा अन्यस्मै दानात् । निर्मृग्यम् अयाचमाने ऽप्य् अर्थित्वं विघातं वावगम्य स्वयम् एव दानात् दक्षिणीयापरिमार्गणाच् च । निर्लेपं प्रतिकारविपाकनिःस्पृहत्वात् । अपरः प्रकारः ।  
  
सकलं विपुलं श्रेष्ठं सततं मुदितं निरामिषं शुद्धं ।  
बोधिनतं कुशलनतं जिनात्मजानां कृषादानम् ॥ अम्स_१७।६० ॥  
  
तत्र सकलम् आध्यात्मिकबाह्यवस्तुदानात् । विपुलं प्रभूतवस्तुदानात् । श्रेष्ठं प्रणीतवस्तुदानात् । सततम् अभीक्ष्णदानात् । मुदितप्रतिसङ्ख्याय प्रहृष्टदानात् । निरामिषं यथा निर्लेपं । शुद्धं यथा शुद्धपदं । बोधिनतं महाबोधिपरिणामनात् । कुशलनतं यथा हितावहं । उपभोगविशेषे श्लोकः ।  
  
न तथोपभोगतुष्टिं लभते भोगी यथा परित्यागात् ।  
तुष्टिम् उपैति कृपालुः सुखत्रयाप्यायितमनस्कः ॥ अम्स_१७।६१ ॥  
  
तत्र सुखत्रयं दानप्रीतिः परानुग्रहप्रीतिः बोधिसम्भारसम्भरणप्रीतिश् च । शेषं गतार्थं । पारमिताभिनिर्हारकरुणायां श्लोकः ।  
  
कृपणकृपा रौद्रकृपा सङ्क्षुब्धकृपा कृपा प्रमत्तेषु ।  
विषयपरतन्त्रकरुणा मिथ्याभिनिविष्टकरुणा च ॥ अम्स_१७।६२ ॥  
  
तत्र कृपणा मत्सरिणः । रौद्रा दुःशीलाः परोपतानिः । सङ्क्षुब्धाः (म्स १३१) क्रोधनाः । प्रमत्ताः कुशीदाः । विषयपरतन्त्राः कामेषु विक्षिप्तचित्ताः । मिथ्याभिनिविष्टाः दुःप्रज्ञाः तीर्थिकादयः । एषु पारमिताविपक्षधर्मावस्थितेषु या करुणा सा कृपणादिकरुणा । सा च तद्विपक्षविदूषणात् पारमिताभिनिर्हाराय सम्पद्यते । तस्मात् पारमिताभिनिर्हारकरुणेत्य् उच्यते । करुणाप्रत्ययसन्दर्शने श्लोकः ।  
  
करुणा बोधिसत्वानां सुखाद् दुःखात् तदन्वयात् ।  
करुणा बोधिसत्वानां हेतोर् मित्रात् स्वभावतः ॥ अम्स_१७।६३ ॥  
  
तत्र पूर्वार्धेनालम्बनप्रत्ययं करुणायाः सन्दर्शयति । त्रिविधां वेदनाम् आलम्ब्य तिसृभिर् दुःखताभिः करुणायनात् । अदुःखासुखा हि वेदना सुखदुःखयोर् अन्वयः पुनस् तदावाहनात् । उत्तरार्धेन यथाक्रमं हेतुमित्रस्वभावैः करुणाया हेत्वधिपतिसमनन्तरप्रत्ययान् सन्दर्शयति । महाकरुणत्वे श्लोकः ।  
  
करुणा बोधिसत्वानां समा ज्ञेया तदाशयात् ।  
प्रतिपत्तेर् विरागाच् च नोपलम्भाद् विशुद्धितः ॥ अम्स_१७।६४ ॥  
  
तत्र समा त्रिविधवेदनावस्थेषु यत् किञ्चिद् वेदितम् इदम् अत्र दुःखस्येति विदित्वा । सा पुनर् आशयतो ऽपि चित्तेन करुणायनात् । प्रतिपत्तितो ऽपि तत्परित्राणात् । विरागतो ऽपि तद्विपक्षविहिंसाप्रहाणात् । अनुपलम्भतो ऽप्य् आत्मपरकरुणानुपलम्भात् । विशुद्धितो ऽप्य् अष्टम्यां भूमाव् अनुत्पत्तिकधर्मक्षान्तिलाभात् ।  
  
मैत्रादिभावनाग्रा स्वचित्ततो धर्मतो ऽधिमोक्षाच् च ।  
आशयतो ऽपि विभुत्वाद् अविकल्पाद् ऐक्यतश् चापि ॥ अम्स_१७।६५ ॥  
  
इति । पूर्वनिर्देशानुसारेणार्थो ऽनुगन्तव्यः ।  
  
इति भगवति जातसुप्रसादो महदुपधिध्रुवसत्क्रियाभिपूजी ।  
बहुगुणहितमित्रनित्यसेवो जगदनुकम्पक एति सर्वसिद्धिं ॥ अम्स_१७।६६ ॥  

एतेन यथोक्तानां पूजासेवाऽप्रमाणानाम् अनुक्रमं गुणं च समासेन सन्दर्शयति । महोपधिभिर् ध्रुवं सत्क्रिया चात्यर्थं पूजनान् महदुपधिध्रुवसत्क्रियाभिपूजी वेदितव्यः । सत्क्रिया पुनः सम्यक्प्रतिपत्तिर्वेदितव्या । एवं सत्कारप्रतिपत्तिपूजी (म्स १३२) भवति । बहुगुणं मित्रं तदन्यैर् गुणैः । हितम् अनुकम्पकत्वेन वेदितव्यं । एति सर्वसिद्धिम् इति स्वपरार्थसिद्धिं प्राप्नोतीति ।  
  
महायानसूत्रालङ्कारे पूजासेवाऽप्रमाणाधिकारः सप्तदशः समाप्तः  

च्हपित्रे Xविइइ  
अष्टादशो ऽधिकारः  
  
लज्जाविभागे षोडश श्लोकाः ।  
  
लज्जा विपक्षहीना ज्ञानेन गता च निर्विकल्पेन ।  
हीनानवद्यविषया सत्वानां पाचिका धीरे ॥ अम्स_१८।१ ॥  
  
एतेन स्वभावसहायालम्भनकर्मपदा चतुर्विधं लक्षणं बोधिसत्वलज्जायाः सन्दर्शयति । हीनानवद्यविषया । श्रावकप्रत्येकबुद्धानां । तद्विहीनं महायानाद् अनवद्यं च । तेन बोधिसत्वं लज्जते । कथं सत्वानां परिपाचिका । तस्याम् एव लज्जापारमिताविपक्षवृद्ध्या तत्प्रतिपक्षपरिहाण्या चात्यर्थं लज्जोत्पादनात् ।  
  
षण्णां पारमितानां निषेवणालस्यतो भवति लज्जा ।  
क्लेशानुकूलधर्मप्रयोगतश् चैव धीराणां ॥ अम्स_१८।२ ॥  
  
इयम् अप्रयोगलज्जा पारमिताभावनायाम् अप्रयोगेन । क्लेशानुकुलेषु धर्मेष्व् इन्द्रियागुप्तद्वारत्वादिषु च प्रयोगेन लज्जोत्पादनात् ।  
  
असमाहितस्वभावा मृदुमध्या हीनभूमिका लज्जा ।  
हीनाशया समाना हीना हि तदन्यथा त्व् अधिका ॥ अम्स_१८।३ ॥  
  
इयं मृदुमात्रा लज्जा । पूर्वनिर्देशानुसारेणास्य श्लोकस्यार्थो ऽनुगन्तव्यं । अतः परं चतुर्भिस् त्रिभिश् च श्लोकैर् यथाक्रमं लज्जाविपक्षे लज्जायां च दोषगुणभेदं दर्शयति ।  
  
लज्जारहितो धीमान् क्लेशान् अधिवासयत्य् अयोनिशतः ।  
प्रतिघोपेक्षामानः सत्वान् उपहन्ति शीलं च ॥ अम्स_१८।४ ॥  
  
(म्स १३३)  
इत्य् अत्र आत्मव्याबाधाय चेतयते परव्याबधायोभयव्याभाधाय चेत्य् सन्दर्शितं । अयोनिशत इत्य् अयोनिशो मनस्कारेण । कथम् उपेक्षया सत्वान् उपहन्ति । सर्वार्थप्रमादतः ।  
  
कौकृत्यात् सविलेखो भवति स सम्मानहानिम् आप्नोति ।  
श्राद्धात् मानुषसङ्घाच् छास्त्रा चोपेक्ष्यते तस्मात् ॥ अम्स_१८।५ ॥  
सहधार्मिकैर् जिनसुतैर् विनिन्द्यते लोकतो ऽयशो लभते ।  
दृष्टे धर्मे  
  
इत्य् एतेन दृष्टधार्मिकम् अवद्यं प्रसवतीति दर्शनं । यथाक्रमम् आत्मपरदेवताशास्तृभिर् अपवदनात् । विज्ञैः सब्रह्मचारिभिर् धर्मतया विगर्हनात् । दिग्विद्क्षु च पापकावर्णनिश्चरणात् ।  
  
ऽन्यत्र क्षणरहितो जायते भूयः ॥ अम्स_१८।६ ॥  
  
प्राप्ताप्राप्तविहानिं शुक्लैर् धर्मैः समाप्नुते तेन ।  
  
इत्य् अनेन दृष्टधर्मसाम्परायिकम् अवद्यं प्रसवतीत्य् सन्दर्शितम् प्राप्तकुशलधर्मपरिहानितः । अप्राप्तपरिहानितश् च यथाक्रमं ।  
  
दुःखं विहरति तस्मान् मनसो ऽप्य् अस्वस्थताम् एति ॥ अम्स_१८।७ ॥  
  
इत्य् एतेन लज्जं चैतसिकं दुःखं दौर्मनस्यं प्रतिसंवेदयत इत्य् सन्दर्शितं ।  
  
एते सर्वे दोषा ह्रीमत्सु भवन्ति नो जिनसुतेषु ।  
  
इत्य् अत उपादाय लज्जागुणो वेदितव्यः । यद् एते च दोषा न भवन्ति ।  
  
देवेषु च मनुजेषु च नित्यं सञ्जायते च बुधः ॥ अम्स_१८।८ ॥  
  
इत्य् एतद् अस्य विपाकफलं भवति ।  
  
सम्भारांश् च स बोधेः क्षिप्रं पूरयति लज्जया धीमान् ।  
  
इत्य् एतद् अधिपतिफलं ।  
  
सत्वानां पाचनया न खिद्यते चैव जिनपुत्रः ॥ अम्स_१८।९ ॥  
  
(म्स १३४)  
इत्य् एतत् पुरुषकारफलं ।  
  
स विपक्षप्रतिपक्षै रहितो ऽरहितश् च जायते सततं ।  
  
इत्य् एते विसंयोगनिष्पन्दफलं । यद् उत विपक्षरहितत्वं प्रतिपक्षारहितत्वं च ।  
  
इत्य् एतम् आनुशंसं ह्रीमान् आप्नोति जिनपुत्रः ॥ अम्स_१८।१० ॥  
  
इति यथोक्तदोषाभावं गुणयोगं च प्राप्नोतीति सन्दर्शितं ।  
  
दोषमलिनो हि बालो ह्रीविरहात् सुवसनैः सुगुप्तो ऽपि ।  
निर्वसनो ऽपि जिनसुतो ह्रीवसनो मुक्तदोषमलः ॥ अम्स_१८।११ ॥  
  
एतेन वस्त्रविशेषणं ह्रियः । तदन्यवस्त्रप्रावृतस्यापि ह्रीरहितस्य दोषमलिनत्वात् । नग्नस्यापि च ह्रीमतो निर्मलत्वात् ।  
  
आकाशम् इव न लिप्तो ह्रीयुक्तः जिनसुतो भवति धर्मैः ।  
  
धर्मैर् इति लोकधर्मैः ।  
  
ह्रीभूषितश् च शोभति सम्पर्कगतो जिनसुतानाम् ॥ अम्स_१८।१२ ॥  
  
एतेन श्लोकेन ह्रिय आकाशभूषणसमतां दर्शयति ।  
  
मातुर् इव वत्सलत्वं ह्रियो विनेयेषु बोधिसत्वानां ।  
  
त्रातव्यसत्वोपेक्षाया लज्जनात् ।  

आरक्षा चापि ह्रीः संसरतां सर्वदोषेभ्यः ॥ अम्स_१८।१३ ॥  
  
हस्त्यश्वकायादिभूतत्वात् । एभिर् वस्त्रादिदृष्टान्तैर् विहारे क्लेशप्रतिपक्षतां चारे लोकधर्मप्रतिपक्षतां । सहधार्मिकसंवासानुकूलतां सत्वपरिपाकानुकूलतां । अक्लिष्टसंसारानुकूलतां च ह्रियो दर्शयति ।  
  
सर्वेषु नाधिवासा सर्वेष्व् अधिवासनाप्रवृत्तिश् च ।  
सर्वेषु च प्रवृत्तिर् ह्रीविहितं ह्रीमतो लिङ्गम् ॥ अम्स_१८।१४ ॥  
  
(म्स १३५)  
एतेन चतुर्विधं ह्रीकृतं लिङ्गम् ह्रीमतो दर्शयति । यद् उत सर्वदोषेष्व् अनधिवासना चाप्रवृत्तिश् च । सर्वगुणेष्वधिवासना च प्रवृत्तिश् च ।  
  
ह्रीभावना प्रधाना स्वचित्ततो धर्मतो ऽधिमोक्षाच् च ।  
आशयतो ऽपि विभुत्वाद् अकल्पनाद् ऐक्यतश् चापि ॥ अम्स_१८।१५ ॥  
  
इत्य् अस्य निर्देशो यथापूर्वं । धृतिविभागे सप्त श्लोकाः ।  
  
धृतिश् च बोधिसत्वानां लक्षणेन प्रभेदतः ।  
दृढत्वेन च सर्वेभ्यस् तदन्येभ्यो विशिष्यते ॥ अम्स_१८।१६ ॥  
वीर्यं समाधिः प्रज्ञा च सत्वं धैर्यं धृतिर्मता ।  
निर्भीतो बोधिसत्वो हि त्रयाद् यस्मात् प्रवर्तते ॥ अम्स_१८।१७ ॥  
  
एतेन धृतिलक्षणं सपर्यायं समादनं चोक्तं । वीर्यादिकं लक्षणं । सत्वादिकं पर्यायः । शेषं साधनं । कतमस्मात् त्रयान् निर्भीतः प्रवर्तते इत्य् आह ।  
  
लीनत्वाच् च चलत्वाच् च मोहाच् चोत्पद्यते भयं ।  
कृत्येषु तस्माद् विज्ञेया धृतिसञ्ज्ञा निजे त्रये ॥ अम्स_१८।१८ ॥  
  
स्रवकार्येषु हि लीनचित्ततया वा भयम् उत्पद्यते तदनुत्साहतः । चलचित्ततया वा चित्तानवस्थानतः । सम्मोहतो वा तदुपायाज्ञानतः । तत्प्रतिपक्षाश् च यथाक्रमं वीर्यादयः । तस्मान् निजवीर्यादित्रये धृतिसञ्ज्ञा वेदितव्या निज इत्य् अप्रतिसङ्ख्यानकरणीये  
  
प्रकृत्या प्रणिधाने च निरपेक्षत्व एव च ।  
सत्वविप्रतिपत्तौ च गम्भीर्याउदार्यसंश्रवे ॥ अम्स_१८।१९ ॥  
विनेयदुर्विनयत्वे कायाचिन्त्ये जिनस्य च ।  
दुष्करेषु विचित्रेषु संसारात्याग एव च ॥ अम्स_१८।२० ॥  
निःसङ्क्लेशे च तत्रैव धृतिर् धीरस्य जायते ।  
असमा च तदन्येभ्यः सो ऽग्रे धृतिमतां यतः मतः ॥ अम्स_१८।२१ ॥  
  
एभिस् त्रिभिः श्लोकैर् धृतिप्रभेदं दर्शयति । यथाक्रमं गोत्रतः । चित्तोत्पादः । स्वार्थतः । सत्वार्थतः । प्रभावतः ।  
सत्वपरिपाचनतः । परमबोधितश् च । तत्र (म्स १३६) निरपेक्षत्वं स्वार्थप्रयुक्तस्य कायजीवितनिरपेक्षत्वाद् वेदितव्यं । पुनर् दुष्करचर्यातः । सञ्चिन्त्यभावोपपत्तितः । तदसङ्क्लेशतो ऽपि प्रभेदः ।  
  
कुमित्रदुःखगम्भीरश्रवाद् वीरो न कम्पते ।  
शलभैः पक्षवातैश् च समुद्रैश् च सुमेरुवत् ॥ अम्स_१८।२२ ॥  
  
एतेन बोधिसत्वधृतेर् दृढत्वं दर्शयति । उपमात्रयं त्रयेणाकम्पने यथाक्रमं वेदितव्यं । अखेदविभागे द्वौ श्लोकौ ।  
  
अखेदो बोधिसत्वानाम् असमस् त्रिषु वस्तुषु ।  
श्रुतातृप्तिमहावीर्यदुःखे ह्रीधृतिनिश्रितः ॥ अम्स_१८।२३ ॥  
तीव्रच्छन्दो महाबोधाव् अखेदो धीमतां मतः ।  
अनिष्पन्नश् च निष्पन्नः सुनिष्पन्नश् च भूमिषु ॥ अम्स_१८।२४ ॥  
  
आभ्यां वस्तुनो निश्रयतः स्वभावतः । प्रभेदतश् चाखेदो निर्दिष्टः । त्रिषु वस्तुषु । श्रुतातृप्तौ । दीर्घकालवीर्यारम्भे । संसारदुःखे च । ह्र्यं धृतिं च निश्रित्य । ताभ्यां हि खेदोत्पत्तितो लज्जयते न चोत्पादयति । तीव्रच्छन्दो महाबोधाव् इति स्वभाव्वः । छन्दो हि व्यावृत्ते खिन्नो भवति । अनिष्पन्नो ऽधिमुक्तिचर्याभूमौ । निष्पन्नः स्पतभूमिषु । सुनिष्पन्नः परेण इत्य् एष प्रभादः । शास्त्रज्ञतायायां द्वौ श्लोकौ ।  
  
वस्तुना चाधिकारेण कर्मणा च विशिष्यते ।  
लक्षणेनाक्षयत्वेन फलस्योदागमेन च ॥ अम्स_१८।२५ ॥  
शास्त्रज्ञता हि धीराणां समाधिमुखधारणी ।  
गृहीता सत्वपाकाय सद्धर्मस्य च धारणे ॥ अम्स_१८।२६ ॥  
  
तत्र शास्त्रज्ञतायाः पञ्च विद्यास्थानानि वस्तु । अध्यात्मविद्या हेतुविद्या शब्दविद्या चिकित्साविद्या शिल्पकर्मस्थानविद्या च । स्वपरार्थक्रिया अधिकारः । कर्म प्रथमवस्तुनि स्वयं प्रतिपत्तिः परेभ्यश् च तत्समाख्यानं । द्वितीये तद्दोषपरिज्ञानं परवादिनिग्रहश् च । त्र्तीये स्वयं सुनिरुक्ताभिधानं परसम्प्रत्ययश् च । चतुर्थे परेषां व्याधिशमनं । पञ्चमे परेभ्यस् तत् संविभागः । लक्षणं शास्त्रज्ञताया एतान्य् एवस् पञ्च वस्तुनि श्रुतानि भवन्ति । धृतानि । वचसा परिजितानि । मनसा अन्वीक्षितानि । दृष्ट्या सुप्रतिविद्धानि । श्रुत्वा यथाक्रमं । तद् उद्ग्रहणतः । स्वाध्यायतः । प्रसन्नेन मनसार्थचित्तनतो यथायोगं तद्दोषगुणावगमात् । स्वाख्यातदुराख्यातावधारणतश् च । अक्षयत्वं निरुपधिशेषनिर्वाणे ऽप्य् अक्षयात् । (म्स १३७) फलसमुदागमः सर्वधर्मसर्वाकारज्ञता । सा पुनर् एषा शास्त्रज्ञता बोधिसत्वानां समाधिमुखैर् धारणीमुखैश् च सङ्गृहीता । सत्वपाकाय च भवति । समाधिमुखैस् तत्कृत्यानुष्ठानात् । सद्धर्मपारणाय च धारणीभिस् तद्धारणात् । लोकज्ञतायां चत्वारः श्लोकः ।  
  
कायेन वचसा चैव सत्यज्ञानेन चासमा ।  
लोकज्ञता हि धीराणां तदन्येभ्यो विशिष्यते ॥ अम्स_१८।२७ ॥  
  
कथं कायेनेत्य् आह ।  
  
कृतस्मितमुखा नित्यं ।  
  
कथं वाचेत्य् आह  
  
धीराः पूर्वाभिभाषिनः ।  
  
सा पुनः किम् अर्थम् इत्य् आह ।  
  
सत्वानां भाजनत्वाय ।  
  
कस्मिन्न् अर्थे भाजनत्वाय ।  
  
सद्धर्मप्रतिपत्तये ॥ अम्स_१८।२८ ॥  
  
कथं सत्यज्ञानेनेत्य् आह ।  
  
सत्यद्वयाद् यतश् चेष्टो लोकानाम् उदयो ऽसकृत् ।  
द्वयाद् अस्तङ्गमस् तस्मात् तज्ज्ञो लोकज्ञ उच्यते ॥ अम्स_१८।२९ ॥  
  
द्वाभ्यां सत्याभ्यां लोकस्य उदयः पुनः पुनः संसारो यश् चोदयो येन चेति कृत्वा । द्वाभ्याम् अस्तङ्गमो निरोधमार्गसत्याभां । यश् चास्तङ्गमो येन चेतु कृत्वा । तस्मात् तज्ज्ञो लोकज्ञ उच्यते । लोकस्योदयास्तङ्गामिन्या प्रज्ञया समन्वागतत्वात् ।  
  
शमाय प्राप्तये तेषां धीमान् सत्येषु युज्यते ।  
सत्यज्ञानाद् यतो धीमान् लोकज्ञो हि निरुच्यते ॥ अम्स_१८।३० ॥  
  
(म्स १३८)  
अनेन लोकज्ञतायाः कर्म निर्दिष्टं । तत्र शमाय दुःखसमुदयसत्ययोः प्राप्तये निरोधमार्गसत्ययोः । प्रतिसरणविभागे त्रयः श्लोकः ।  
  
आर्षश् च देशनाधर्मो अर्थो ऽभिप्रायिको ऽस्य च ।  
प्रामाणिकश् च नीतार्थो निर्जल्पा प्राप्तिर् अस्य च ॥ अम्स_१८।३१ ॥  
  
इदं प्रतिसरणानां लक्षणं । तत्र प्रामाणिक ऽर्थो यः प्रमाणभूतेन नीतो विभक्तः शास्त्रा वा तत्प्रमाणीकृतेन वा । निर्जल्पा प्राप्तिर् अधिगमज्ञानं लोकोत्तरं । तस्यानभिलाप्यत्वात् । शेषं गतार्थं ।  
  
प्रतिक्षेप्तुर् यथोक्तस्य मिथ्यासन्तीरितस्य च ।  
साभिलाषस्य च प्राप्तेः प्रतिषेधो ऽत्र देशितः ॥ अम्स_१८।३२ ॥  
  
प्रथमे प्रतिसरणे आर्षधर्मप्रतिक्षेप्तुः पुद्गलस्य प्रतिषेद्गो देशितः । द्वितीये यथारुतस्य व्यञ्जनस्य नाभिप्रायिकार्थेन । तृतीयेन मिथ्या चिन्तार्थस्य विपरीतं नीय्यमनस्य । चतुर्थेन साभिलाषस्य ज्ञानस्य । प्रत्यात्मवेदनीयस्य ।  
  
अधिमुक्तेर् विचाराच् च यथावत् परतः श्रवात् ।  
निर्जल्पाद् अपि च ज्ञानाद् अप्रणाशो हि धीमतां ॥ अम्स_१८।३३ ॥  
  
अथ प्रतिसरणानुशंसः । प्रथमेन प्रतिसरणेनार्षधर्माधिमुक्तितो न प्रणश्यन्ति । द्वितीयेन स्वयमाभिप्रायिककार्थविचारणात् । तृतीयेन परतस् तद् विपरीतार्थनयश्रवात् । चतुर्थेन लोकोत्तरज्ञानात् । प्रतिसंविद्विभागे चत्वारः श्लोकः ।  
  
असमा बोधिसत्वानां चतस्रः प्रतिसंविदः ।  
पर्याये लक्षणे वाक्ये ज्ञाने ज्ञानाच् च ता मताः ॥ अम्स_१८।३४ ॥  
  
प्रथमा पर्याये ज्ञानम् एकैकस्यार्थस्थ यावन्तो नाम पर्यायाः । द्वितीया (म्स १३९) लक्षणे यस्यार्थस्य तन्नाम । तृतीया वाक्ये प्रत्येकं जनपदेषु या भाषाः । चतुर्था ज्ञाने स्वयं यत् प्रतिभानं । इदं प्रतिसंविदां लक्षणं ।  
  
देशनायां प्रयुक्तस्य यस्य येन च देशना ।  
धर्मार्थयोर् द्वयोर् वाचा ज्ञानेनैव च देशना ॥ अम्स_१८।३५ ॥  
  
धर्मस्योद्देशनिर्देशात् सर्वथा प्रापणाद् द्वयोः ।  
परिज्ञानाहानाच् च चोद्यानां प्रतिसंविच्चतुष्टयम् ॥ अम्स_१८।३६ ॥  
  
इति चतुष्ट्वे कारणं । देशनायां हि प्रयुक्तस्य यस्य च देशना येन च । तत्र ज्ञानेन प्रयोजनं कस्य पुनर् देशना ॥ अम्स_१८।३५ ॥ धर्मस्यार्थस्य । केन देशना वचनेन ज्ञानेन च । तत्र धर्मार्थयोर् देशना । धर्मस्योद्देशनिर्देशात् वाक्येन देशना तयोर् एव द्वयोर् सर्वथा प्रापणात् । ज्ञानेन देशना चोद्यानां परिहरणात् । अतो यच् च येन च देश्यते तज्ज्ञानात् चतस्रः प्रतिसंविदो व्यवस्थापिताः ।  
  
प्रत्यात्मं समताम् एत्य योत्तरत्र प्रवेदना ।  
सर्वसंशयनाशाय प्रतिसंविन् निरुच्यते ॥ अम्स_१८।३७ ॥  

एतेन प्रतिसंविदां निर्वचनं करम् च दर्शितं । प्रत्यात्मं लोकोत्तरेण ज्ञानेन सर्वधर्मसमतां तथतां एत्य उत्तरकालं तत्पृष्टलब्धेन ज्ञानेन प्रवेदना पर्यायादीनां प्रतिसंविद् इति निर्वचनं । सर्वसंशयनाशाय परेषाम् इति कर्म । संसारविभागे चर्वारः श्लोकाः ।  
  
सम्भारो बोधिसत्वानां पुण्यज्ञानमयो ऽसमः ।  
संसारे ऽभ्युदयायैकः अन्यो ऽसङ्क्लिष्टसंसृतौ ॥ अम्स_१८।३८ ॥  
  
यश् च सम्भारो यद् अर्थं च सन्दर्शयति । द्विविधः सम्भारः । तत्र पुण्यसम्भारः संसारे ऽभ्युदयाय संवर्तते । ज्ञानसम्भारो ऽसङ्क्लिष्टसंसरणाय ।  
  
दानं शीलं च पुण्यस्य प्रज्ञा ज्ञानस्य सम्भृतिः ।  
त्रयं चान्यद् द्वयस्यापि पञ्चापि ज्ञानसम्भृतिः ॥ अम्स_१८।३९ ॥  
  
एतेन पारमताभिस् तदुभयसम्भारसङ्ग्रहं भवति । क्षान्तिवीर्यध्यानबलेन (म्स १४०) ह्य् उभयं क्रियते । तस्माद् द्वयसम्भारत्रयं भवति । पुनः प्रज्ञायां परिणामनात् सर्वाः पञ्च पारमिता ज्ञानसम्भारो वेदितव्यः ।  
  
सन्तत्या भावनाम् एत्य भूयो भूयः शुभस्य हि ।  
आहारो यः स सम्भारो वीधीरे सर्वार्थसाधकः ॥ अम्स_१८।४० ॥  
एतत् सम्भारनिर्वचनं कर्म च । सम् इति सन्तत्या । भा इति भावनाम् आगम्य । र इति भूयो भूय आहारः । सर्वार्थसाधक इति कर्म । स्वपरार्थयोः साधनात् ।  
  
प्रवेशायानिमित्ताय अनाभोगाय सम्भृतिः ।  
अभिषेकाय निष्ठायै धीराणाम् उपचीयते ॥ अम्स_१८।४१ ॥  
  
अयं संसारप्रभेदः । तत्राधिमुक्तिचर्याभूमौ सम्भारो भूमिप्रवेशाय । षट्सु भूमिष्व् अनिमित्ताय सप्तमीभूमिसङ्गृहीताय । तस्यां निमित्तसमुदाचारात् । सप्तम्यां भूमाव् अनाभोगाय तदन्य्भूमिद्वयस्ङ्गृहीताय । तयोः सम्भाराभिषेकाय दशमीभूमिसङ्गृहीताय । तस्यां सम्भारो निष्ठागमनाय बुद्धभूमिसङ्गृहीताय । स्मृत्युपस्थानविभागे त्रयः श्लोकाः ।  
  
चतुर्दशभिर् आकारैः स्मृत्युपस्थानभावना ।  
धीमताम् असमत्वात् सा तदन्येभ्यो विशिष्यते ॥ अम्स_१८।४२ ॥  
  
कस्मैश् चतुर्दशभिः ।  
  
निश्रयात् प्रतिपक्षाच् च अवतारात् तथैव च ।  
आलम्बनमनस्कारप्राप्तितश् च विशिष्यते ॥ अम्स_१८।४३ ॥  
आनुकूल्यानुवृत्तिभ्यां परिज्ञोत्पत्तितो ऽपरा ।  
मात्रया परमत्वेन भावनासमुदागमात् ॥ अम्स_१८।४४ ॥  
  
इत्य् एभिश् चतुर्दशभिर् आकारैर् बोधिसत्वानां स्मृत्युपस्तानभावना विशिष्यते । कथम् आश्रयतो महायाने श्रुतचिन्ताभावनामयीं प्रज्ञाम् आश्रित्य । कथं प्रतिपक्षतः चतुर्विपर्यासप्रतिपक्षाणाम् अप्य् अशुचिदुःखानित्यानात्मसञ्ज्ञानं प्रतिपक्षत्वात् कायादिधर्मनैरात्म्यप्रवेशतः । कथम् अवतारतः । चतुर्भिः स्मृत्युपस्थानैर् यथाक्रमं दुःखसमुदयनिरोधमार्गसत्यावतारात् स्वयं परेषां चावतारणात् । यथोक्तं (म्स १४१) मध्यान्तविभागे । कथम् आलम्बनतः सर्वसत्वकायाद्यालम्बनात् । कथं मनस्कारतः कायाद्यनुपलम्भात् । कथं प्राप्तितः कायादीनां न विसं योगाय नावसंयोगाय । कथं आनुकूल्यतः पारमितानुकूल्येन तद्विपक्षप्रतिपक्षत्वात् । कथम् अनुवृत्तितः लौकिकानां श्रावकप्रत्येकबुद्धानां चानुवृत्त्या तदुपसंहितस्मृत्युपस्थानभावनात् तेभ्यस् तदुपदेशार्थं । कथं परिज्ञातः कायस्य मायोपमत्वपरिज्ञया तथैवाभूतरूपसम्प्रख्यानात् । वेदनायाः । स्वप्नोपमत्वपरिज्ञया तथैव मिथ्यानुभवात् । चित्तस्य प्रकृतिप्रभास्वरत्वप्रैज्ञया आकाशवत् । धर्माणाम् आगन्तुककत्वपरिज्ञया आकाशागन्तुरजोधूमाभ्रनीहारोपक्लेशवत् । कथम् उत्पत्तितः सञ्चिन्त्यभवोपपत्तौ चक्रवर्त्यादिभूतस्य विशिष्टकायवेदनादिसम्पत्तौ तदसङ्क्लेशतः । कथं मात्रतः मृद्वा अपि स्मृत्युपस्थानभावनायास् तद् अन्येभ्यो अधिमात्रत्वात् । प्रकृतितीक्ष्णेन्द्रियतया । कतं परमत्वेन परिनिष्पन्नानाम् अनाभोगमिश्रोप्+अनिश्रभावनात् । कथं भावनातः अत्यन्तं तद्भावनात् निरुपधिशेषनिर्वाणे ऽपि तदक्षयात् । कथं समुदागमतः । दशसु भूमिषु बुद्धत्वे च समुदागमात् । सम्यक्प्रहाणविभागे पञ्च श्लोकाः ।  
  
सम्यक्प्रहाणं धीराणाम् असमं सर्वदेहिभिः ।  
स्मृत्युपस्थानदोषाणां प्रतिपक्षेण भाव्यते ॥ अम्स_१८।४५ ॥  
  
यावत्यः स्मृत्युपस्थानभावना उक्ताः तद्विपक्षाणां प्रतिपक्षेण सम्यक्प्रहाणभावनेति समस्तं सम्यक्प्रहाणलक्षणं । प्रभेदेन पुनः ।  
  
संसारस्योपभोगे च त्यागे निवरणस्य च ।  
मनस्कारस्य च त्यागे प्रवेशे चैव भूमिषु ॥ अम्स_१८।४६ ॥  
अनिमित्तविहारे च लब्धौ व्याकरणस्य च ।  
  
सत्वानां परिपाके च अभिषेके च धीमतां ॥ अम्स_१८।४७ ॥  
क्षेत्रस्य च विशुद्ध्यर्थं निष्ठागमन एव च ।  
भाव्यते बोधिसत्वानां विपक्षप्रतिपक्षतः ॥ अम्स_१८।४८ ॥  
  
अयं सम्यक्प्रहाणभावनाप्रभेदः । संसारस्यासङ्क्लिष्टपरिभोगे सम्पत्तिषु । पञ्चनिवारणत्यागे । श्रावकप्रत्येकबुद्धमनस्कारत्यागे । भूमिप्रवेशे । अनिमित्तविहारे सप्रम्यां भूमौ । व्याकरणलाभे। सत्वानां परिपाचने नवम्यां । अभिषेके च दशम्यां । क्षेत्रविशुद्ध्यर्थं त्रये ऽपि । निष्ठागमने च बुद्धभूमौ । ये (म्स १४२) च विपक्षास् तेषां प्रतिपक्षेण सम्यक्प्रहाणभावना वेदितव्या । अयम् अस्याः प्रभेदः ।  
  
छन्दं निश्रित्य योगस्य भावना सनिमित्तिका ।  
सर्वसम्यक्प्रहाणेषु प्रतिपक्षो निरुच्यते ॥ अम्स_१८।४९ ॥  
  
एतेन छन्दं जनयति । व्यायच्छते वीर्यम् आरभते । चित्तं प्रगृह्णाति । सम्यक् प्रदधाति । इत्य् एषां पदानाम् अर्थनिर्देशः । छन्दं हि निश्रित्य शमथविपश्यनाख्यं योगं भावयतीति व्यायच्छते । सा च भावना शमथप्रग्रहोपेक्षानिमित्तैः सह भाव्यत्गे । तस्मात् सा सनिमित्तिका । कथं पुनर् भाव्यते । यच् छमथप्रग्रहोपक्लेशयोर् लयाउद्धत्ययोः प्रतिपक्षेण वीर्यम् आरभते । चित्तं प्रगृह्णाति प्रदधाति च । शमथे समप्राप्ते चोपेक्षायां प्रदधाति । एषा योगभावना यथोक्तप्रभेदेषु सर्वसम्यक्प्रहाणेषु प्रतिपक्ष उच्यते । ऋद्धिपादविभागे पञ्च श्लोकाः ।  
  
ऋद्धिपादाश् च चत्वारो धीराणाम् अग्रलक्षणाः ।  
सर्वार्थसिद्धौ जायन्ते आत्मनश् च परस्य च ॥ अम्स_१८।५० ॥  

सर्वार्थसिद्धिर् लौकिकी लोकोत्तरा च वेदितव्या च । शेषं गतार्थं ।  
  
निश्रयाच् च प्रभेदाच् च उपायाद् अभिनिर्हृतेः ।  
व्यवस्था ऋद्धिपादानां धीमतां सर्वथेष्यते ॥ अम्स_१८।५१ ॥  
  
अस्योद्देशस्य शेषो निर्देशः ।  
  
ध्यानपारमिम् आश्रित्य प्रभेदो हि चतुर्विधः ।  
उपायश् चाभिनिर्हारः षड्विधश् च विधीयते ॥ अम्स_१८।५२ ॥  
  
ध्यानपारमिता निश्रयः प्रभेदश् चतुर्विधश् छन्दवीर्यचित्तमीमांसासमाधिभेदात् । उपायश् चतुर्विध एव । अभिनिर्हारः षड्विधः । चतुर्विध उपायः कतमः ।  
  
व्यावसायिक एकश् च द्वितीयो ऽनुग्रहात्मकः ।  
नैबन्धिकस् तृतीयश् च चतुर्थः प्रातिपक्षिकः ॥ अम्स_१८।५३ ॥  
  
(म्स १४३)  
अष्टानां प्रहाणसंस्काराणां छन्दो व्यायामः शद्धा व्यावसायिकः  
उपायः । श्रद्धानस्यार्थिनो व्यायामात् । प्रश्रब्धिर् अनुग्रहात्मकः स्मृतिः सं प्रजन्यं चोपनिबन्धकः । एकेन चित्तस्यालम्बनाविस्मरात् । द्वितीयेन विसारप्रज्ञानात् । चेतना चोपेक्षा च प्रातिपक्षिक उपायः । लयाउद्धत्योपक्लेशयोः क्लेशानां च प्रातिपक्षत्वात् । षड्विधो ऽभिनिर्हारः कतमः ।  
  
दर्शनस्याववादस्य स्थितिविक्रीडितस्य च ।  
प्रणिधेर् वशितायश् च धर्मप्राप्तेश् च निर्हृतिः ॥ अम्स_१८।५४ ॥  
  
तत्र दर्शनं चक्षुः पञ्चविधं मांसचक्षुः दिव्यं चक्षुः आर्यं प्रज्ञाचक्षुः धर्मचक्षुः बुद्धचक्षुश् च । अववादः षडभिज्ञा यथाक्रमं । ताभिर् उपसङ्क्रम्य भाषा चित्तं चागतिं च गतिं च विदित्वा निःसरणायाववदनात् । स्थितिविक्रीडितं यस्मात् बोधिसत्वानां बहुविधं निर्माणादिभिः समाधिविक्रीडितं । प्रणिधिर् येन प्रणिधिज्ञानेन प्रणिधानबलिका बोधिसत्वाः प्रणिधानवैशेषिकतया विक्रीडन्ति । येषां न सुकरं सङ्ख्या कर्तुं कायस्य वा प्रभाया वा स्वरसस्य वेति विस्तरेण यथा दशभूमिके सूत्रे । वशिता यथा तत्रैव दश वशिता निर्दिष्टाः । धर्मप्राप्तिर् बलवैशारद्यावेणिकबुद्धधर्माणां प्राप्तिः । इत्य् एषा दर्शनादीनाम् अभिनिर्हारः षड्विधः । इन्द्रियविभागे श्लोकः ।  
  
बोधिश् चर्या श्रुत चात्र शमथो ऽथ विपश्यना ।  
श्रद्धादीनां पदं ज्ञेयमर्थसिद्ध्यधिकारतः ॥ अम्स_१८।५५ ॥  
  
श्रद्धेन्द्रियस्य बोधिः पदम् आलम्बनम् इत्य् अर्थः । वीर्येन्द्रियस्य बोधिसत्वचर्या । स्मृतीन्द्रियस्य महायानसङ्गृहीतं श्रुतं । समाधीन्द्रियस्य शमथः । प्रज्ञेन्द्रियस्य विपश्यना पदं । तदर्थाधिकारेणैव चैतानि श्रद्धादीनि आधिपत्यार्थेनेन्द्रियाण्य् उच्यन्ते । बलविभागे श्लोकः ।  
  
भूमिप्रवेशसङ्क्लिष्टाश् चेष्टाः श्रद्धादयः पुनः ।  
  
विपक्षदुर्बलत्वेन त एव बलसञ्ज्ञिताः ॥ अम्स_१८।५६ ॥  
  
(म्स १४४)  
गतार्थः श्लोकः । बोध्यङ्गविभागे सप्त श्लोकाः ।  
  
भूमिविष्टस्य बोध्यङ्गव्यवस्थानं विधीयते ।  
धर्माणां सर्वसत्वानां समतावगमात् पुनः ॥ अम्स_१८।५७ ॥  
  
एतेन यस्याम् अवस्थायां यस्यावबोधात् बोध्यङ्गानि व्यवस्थाप्यन्ते तदुपदिष्टं । भूमिप्रविष्टावस्थायां सर्वधर्माणां सर्वसत्वानां च समतावबोधाद् यथाक्रमं धर्मनैरात्म्येनात्मपरसमता च । अतः परं चक्रादिसप्तरत्नसाधर्म्यं बोध्यन्ङ्गानां दर्शयति ।  
  
स्मृतिश् चरति सर्वत्र ज्ञेयाजितविनिर्जये ।  
  
अजितज्ञेयविनिर्जयाय । यथा चक्रवर्तिनश् चक्ररत्नम् अजितदेशविनिर्जयाय ।  
  
सर्वकल्पनिमित्तानां भङ्गाय विचयो ऽस्य च ॥ अम्स_१८।५८ ॥  
  
यथा हस्तिरत्नं प्रत्यर्थिकभङ्गाय ।  
  
आशु चाशेषबोधाय वीर्यस्य प्रवर्तते ।  
  
क्षिप्राभिज्ञतोत्पादनात् । यथाश्वरत्नम् आशु समुद्रपर्यन्तमहापृथिवीगमनाय ।  
  
धर्मालोकविवृद्ध्या च प्रीत्या आपूर्यते ध्रुवम् ॥ अम्स_१८।५९ ॥  
  
आरब्धवीर्यस्य बोधिसवस्य धर्मालोका विवर्धन्ते । ततः प्रीतिः सर्वं कार्यं सदा प्रीणयति । यथा मणिरत्नम् आलोकविशेषेण चक्रवर्तिनं प्रीणयति ।  
  
सर्वावरणनिर्मोक्षात् प्रश्रब्ध्या सुखम् एति च ।  
  
सर्वदौष्ठुल्यसमुत्पादनात् । यथा स्त्रीरत्नेन चक्रवर्ती सुखम् अनुभवति ।  
  
चिन्तितार्थसमृद्धिश् च समाधेर् उपजायते ॥ अम्स_१८।६० ॥  
  
यथा चक्रवर्तिनो गृहपतिरत्नात् ।  
  
उपेक्षया यथाकामं सर्वत्र विहरत्य् असौ ।  
पष्ठलब्धाविकल्पेन विकल्पेन विहारेण सदोत्तमः ॥ अम्स_१८।६१ ॥  
  
(म्स १४५)  
उपेक्षोच्यते निर्विकल्पं ज्ञानं तया बोधिसत्वः यथाकामं सर्वत्र विहरति तत्पृष्ठलब्धेन च विहारेणान्यस्योपगमात् । निर्विकल्पेन विहारेण तत्र निर्व्यापरतया वासकल्पनात् । यथा चक्रवर्तिनः परिणायकरत्नं चतुरङ्गबलकायम् उपनेतव्यं चोपप्रणयति । अपनेतव्यं चापनयति । तत्र च गत्वा वासं कल्पयति यत्राखिन्नः चतुरङ्गो बलकायः परैति ।  
  
एवङ्गुणो बोधिसत्वश् चक्रवर्तीव वर्तते ।  
सप्तरत्नोपमैर् नित्यं बोध्यङ्गैः परिवारितः ॥ अम्स_१८।६२ ॥  
  
इति सप्तरत्नोपमत्वं बोध्यङ्गानां निगमयति ।  
  
निश्रयाङ्गं स्वभावाङ्गं निर्याणाङ्गं तृतीयकं ।  
चतुर्थम् अनुशंसाङ्गम् अक्लेशाङ्गं त्रयात्मकम् ॥ अम्स_१८।६३ ॥  
  
एतेन यद् बोध्यङ्गं यथाङ्गं तद् अभिद्यतितं । स्मृतिर् निश्रयाङ्गं सर्वेषां तन्निश्रयेण प्रवृत्तेः । धर्मप्रविचयः स्वभावाङ्गं बोधेस् तत्स्वभावत्वात् । वीर्यं निर्याणाङ्गं तेनाप्राप्यनिष्ठायाम् अधिष्थानात् । प्रीतिर् अनुशंसाङ्गम् चित्तसुखत्वात् । प्रश्रब्धिसमाध्युपेक्षा अक्लेशाङ्गं । येन यन् निश्रित्य यो ऽसङ्क्लेश इति । त्रिविधम् असङ्क्लेशाङ्गं वेदितव्यं । मार्गाङ्गविभागे द्वौ श्लोकौ ।  
  
यथाबोधानुवृत्तिश् च तदूर्ध्वम् उपजायते ।  
  
यथाबोधव्यवस्थानं प्रवेशश् च व्यवस्थितौ ॥ अम्स_१८।६४ ॥  
कर्मत्रयविशुद्धिश् च प्रतिपक्षस्य भावना ।  
ज्ञेयावृत्तेश् च मार्गस्य वैशेषिकगुणस्य च ॥ अम्स_१८।६५ ॥  
  
बोध्यङ्गकालाद् ऊर्ध्वं यथाभूतावबोधानुवृत्तिः सम्यग्दृष्टिः । तस्यैवावबोधस्य अवस्थानं परिच्छेदः सम्यक्सङ्कल्पः । तद्व्यवस्थाने च सूत्रादिके भगवता कृते स एव प्रवेशस् तेन तद्र्थावबोधात् । कर्मत्रयविशुद्धिः सम्यग्वाक्करमान्ताजीवाः । वाक्कायोभयक्रमसङ्ग्रहात् । प्रतिपक्षस्य भावना भावना सम्यग्व्यायामादयो यथाक्रमं ज्ञेयावरणस्य मार्गावरणस्य च वैशेषिकगुणावरणस्य च सम्यग्व्यायामेन दीर्घं (म्स १४६) हि कालं अखिद्यमानो ज्ञेयावरणस्य प्रतिपक्षं भावयति । सम्यक्स्मृत्या शमथप्रग्रहोपेक्षानिमित्तेषु लयाउद्धत्याभावान् मार्गसम्मुखीभावायावरणस्य प्रतिपक्षं भावयति । सम्यक्समाधिना वैशेषिकगुणाभिनिर्हारायावरणस्य प्रतिपक्षं भावयत्य् एवम् अष्टौ मार्गाङ्गानि व्यवस्थाप्यन्ते । शमथविपश्यनाविभागे त्रयः श्लोकः ।  
  
चित्तस्य चित्ते स्थानाच् च धर्मप्रविचयाद् अपि ।  
सम्यक् स्थितिम् उपाश्रित्य शमथो ऽथ विपश्यना ॥ अम्स_१८।६६ ॥  
  
सम्यक्समाधिं निश्रित्य चित्ते चित्तस्यावस्थानात् । धर्माणां च प्रविचयाद् यथाक्रमं शमथो विपश्यना च वेदितव्या । न तु विना सम्यक्समाधिनेत्य् एतच् छमथविपश्यनालक्षणं ।  
  
सर्वत्रगा च सैकांशा नैकांशोपनिषन्मता ।  
  
सा च शमथविपश्यना सर्वत्रगा यं यं गुणम् आकङ्क्षति तत्र तत्र तद्भावनात् । यथोक्तं सूत्रे । आकङ्क्षेद् भिक्षुर् अहो वताहं कामैर् इति विस्त्रेण यावत् तेन भिक्षुणा इमाव् एव द्वौ धर्मौ भावयितव्यौ । यद् उत शमथश् विपश्यना चेत्य् एवम् आदि । एकांशा शमथविपश्यना यदा शमथं भावयति । विपश्यनां वा । उभयांश यदा युगपद् उभयं भावयति । उपनिषन्सम्मता शमथविपश्यना बोधिसत्वानाम् अधिमुक्तिचर्याभूमौ ।  
  
१८।६७ब्-च्  
प्रतिवेधे च निर्याणे अनिमित्ते ह्य् असंस्कृते ॥ अम्स_१८।६७ ॥  
परिशुद्धौ विशुद्धौ च शमथो ऽथ विपश्यना ।  
सर्वभूमिगता धीरे स योगः सर्वसाधकः ॥ अम्स_१८।६८ ॥  
  
इत्य् उपनिषन् मतेत्य् एवमादिना शमथविपश्यनाः प्रभेदः कर्म च निर्दिष्टः । योग उपायो वेदितव्यः । तत्र प्रतिवेधः प्रथमभूमिप्रवेशः । निर्याणं यावत षष्टी भूमिः । ताभिः सनिमित्तप्रयोगनिर्णयात् । अनिमित्तं सप्तमी भूमिः । असंस्कृतम् अन्यद्भूमित्रयम् अनभिसंस्कारवाहित्वात् । संस्कारो हि संसृतं तद् अत्र नास्तीत्य् असंस्कृतं । तद् एव च भूमित्रयं निश्रित्य बुद्धक्षेत्रं च् परिशोधयितव्यं । बुद्धत्वं च प्राप्तव्यं । तद् एतद् यथाक्रमं परिशुद्धिर् विशुद्धिश् च । उप्यायकौशल्यविभागे द्वौ श्लोकौ ।  
  
पूरये बुद्धधर्माणां सत्वानां परिपाचने ।  
क्षिप्रप्राप्तौ क्रियाशुद्धौ वर्त्माच्छेदे च कौशलं ॥ अम्स_१८।६९ ॥  
(म्स १४७)  
उपाये बोधिसत्वानाम् असमं सर्वभूमिषु ।  
यत्कौशल्यं समाश्रित्य सर्वार्थान् साधयन्ति ते ॥ अम्स_१८।७० ॥  
  
अनेनोपायकौशल्यस्य प्रभेदः कर्म च दर्शितः । तत्र बुद्धधर्मपर्पूरये निर्विकल्पं ज्ञानम् उपायः । सत्वपरिपाचने चत्वारि सङ्ग्रहवस्तूनि । क्षिप्राभिसम्बोधे सर्वं पापं प्रतिदेशयामि यावद् भवतु ज्ञानं सम्बोधायेति प्रतिदेशना ऽनुमोदनाध्येषणा परिणामना । क्रियाशुद्धौ समाधिधारणीमुखानि । तैः सर्वार्थक्रियासाधनात् । वर्त्मानुच्छेदे अप्रतिष्ठनिर्वाणे । अस्मिन् पञ्चविध उपाये सर्वभूमिषु बोधिसत्वानाम् असमं तदन्यैः कौशल्यम् इत्य् अयं प्रभेदः । सर्वस्वपरार्थसाधनं कर्म । धारणीविभागे त्रयः श्लोकाः ।  
  
विपाकेन श्रुताभ्यासात् धारण्य् अपि समाधिना ।  
परीत्ता महती सा च महती त्रिविधा पुनः ॥ अम्स_१८।७१ ॥  
अप्रविष्टप्रविष्टानां धीमतां मृदुमध्यमा ।  
अशुद्धभूमिकानां हि महती शुद्धभूमिका ॥ अम्स_१८।७२ ॥  
धारणीतां समाश्रित्य बोधिसत्वा पुनः पुनः ।  
प्रकाशयन्ति सद्धर्मं नित्यं सन्धारयन्ति च ॥ अम्स_१८।७३ ॥  
  
अत्रापि प्रभेदः कर्म च धारण्याः दर्शितं । तत्र त्रिविधा धारणी । पूर्वकर्मविपाकेन । श्रुताभ्यासेन । दृष्टधर्मबाहुश्रुत्येन ग्रहणधारणसामर्थ्यविशेषणात् । समाधिसन्निश्रित्येन च । सा पुनर् विपाकश्रुताभ्यासाभ्यां परीत्ता वेदितव्या । समाधिना महती सापि महती पुनस् त्रिविधा । अभूमिप्रविष्टानां मृद्वी भूमिप्रविष्टानां अकुशलभूमिकानां मध्या सप्तसु भूमिषु । परिशुद्धभूमिका त्व् अधिमात्रा शेषासु भूमिषु इत्य् अयं प्रभेदो धारण्याः । सद्धर्मस्य प्रकाशनं धारणं च कर्म । प्रणिधानविभागे त्रयः श्लोकाः ।  
  
चेतना छन्दसहिता ज्ञानेन प्रेरिता च तत् ।  
प्रणिधानं हि धीराणाम् असमं सर्वभूमिषु ॥ अम्स_१८।७४ ॥  
हेतुभूतं च विज्ञेयं चित्तात् सद्यः फलं च तत् ।  
आयत्याम् अर्थसिद्ध्यर्थं चित्तमात्रात् समृद्धितः ॥ अम्स_१८।७५ ॥  
चित्रं महद्विशुद्धं च उत्तरोत्तरभूमिषु ।  
आ बोधेर् बोधिसत्वानां स्वपरार्थप्रसाधकं ॥ अम्स_१८।७६ ॥  
  
(म्स १४८)  
अत्र प्रणिधानं स्वभावतो निदानतो भूमितः प्रभेदतः कर्मतश् च परिदीपितं । चेतना छन्दसम्प्रयुक्ता स्वभावः । ज्ञानं निदानं । सर्वभूमिष्व् इति भूमिः । तच् च प्रणिधानं हेतुभूतं । चित्ताद् एव सद्यः फलत्वात् । आयत्यां वाभिप्रेतार्थसिद्ध्यर्थं चित्तात् पुनः सद्यःफलं चित्तमात्रात् यथार्थसमृद्धिता वेदुतव्या । येन प्रणिहानेन बलिका बोहिसत्वा विक्रीडन्ति । यस्य न सुकरा सङ्ख्या कर्तुं कायस्य वेति विस्तरः । चित्रम् अधिमुक्तिचर्याभूमाव् एवं च स्याम् इति । महद्भूमिप्रविष्टस्य दश महाप्रणिधानानि । विशुद्धं उत्तरोत्तरासु भूमिषु विशुद्धिविशेषाद् आ बोधेर् इत्य् एष प्रभेदतः । स्वपरार्थप्रसाधनं कर्म । समाधित्रयविभागे त्रयः श्लोकाः ।  
  
नैरात्म्यं द्विविधं ज्ञेयो ह्य् आत्मग्राहस्य चाश्रयः ।  
तस्य चोपशमो नित्यं समाधित्रयगोचरः ॥ अम्स_१८।७७ ॥  
  
त्रयाणां समाधीनां त्रिविधो गोचरो ज्ञेयः । पुद्गलनैरात्म्यं शून्यतासमाधेः । तदुभयात्मग्राहस्याश्रयः पञ्चोपदानस्कन्धा अप्रणिहितसमाधेः । तस्याश्रयस्यात्यनतोपशम आनिमित्तसमाधेः । स एव समाधिस् त्रिविधो ज्ञेयो ग्राह्यग्राहकभावतः ।  
  
त्रिविधस्य ग्राहस्य गोचरस्य ग्राहका ये समाधयः । ते शून्यतादिसमाधयः इति ग्राह्यग्राहकभावेन त्रयः समाधयो ज्ञातव्याः । ते पुनर् यथाक्रमं ।  
  
निर्विकल्पो ऽपि विमुखो रतियुक्तश् च सर्वदा ॥ अम्स_१८।७८ ॥  
  
शून्यतासमाधिर् निर्विकल्पः । पुद्गलधर्मात्मनोर् अविकल्पनात् । अप्रणिहितो विमुखस् तस्माद् आत्मग्राहाश्रयात् । आनिमित्तो रतिसम्प्रयुक्तः सर्वकालं तस्मिंस् तदाश्रयोपशमे ।  
  
परिज्ञायै प्रहाणाय पुनः साक्षात्क्रियाय च ।  
शून्यतादिसमाधीनां त्रिधार्थः परिकीर्तितः ॥ अम्स_१८।७९ ॥  
  
पुद्गलनैरात्म्यययोः परिज्ञार्थं शून्यता । तद् आत्मग्राहाश्रयस्य प्रहाणार्थम् अप्रणिहितः । तदुप्शमस्य साक्षात्क्रियार्थम् आनिमित्तः समाधिः । धर्मोद्दानविभागे श्लोकौ ।  
  
समाध्युपनिषत्त्वेन धर्मोद्दानचतुष्टयं ।  
देशितं बोधिसत्वेभ्यः सत्वानां हितकाम्यया ॥ अम्स_१८।८० ॥  
  
(म्स १४९)  
तत्र संस्कारा अनित्याः सर्वसंस्कारा दुःखाः इत्य् अप्रणिहितस्य समाध्युपनिषत्भावेन देशितं । सर्वधम्रा अनात्मान इत्य् शून्यतायाः । शान्तं निर्वाणम् इति आनिमित्तस्य समाधेः । कः पुनर् अनित्यार्थो यावच् छान्तार्थः इत्य् आह ।  
  
असदर्थो ऽविकल्पार्थः परिकल्पार्थ एव च ।  
विकल्पोपशमार्थश् च धीमतां तच् चतुष्टयम् ॥ अम्स_१८।८१ ॥  
  
बोधिसत्वानाम् असदर्थो ऽनित्यार्थः । यन् नित्यं नास्ति तद् अनित्यं तेषां यत् परिकल्पितलक्षणं । अभूतविकल्पार्थो दुःखार्थो यत् परतन्त्रलक्षणं । परिकल्पमात्रार्थो ऽनात्मार्थः । एवशब्देनावधारणं परिकल्पत आत्मा नास्ति परिकल्पमात्रं त्व् अस्तीति परिकल्पितलक्षणस्याभावार्थो ऽनात्मार्थ इत्य् उक्तं भवति । विकल्पोपशमार्थः परिनिष्पन्नलक्षणं निर्वाणं । क्षणभङ्गार्थो ऽप्य् अनित्यार्थो वेदितव्यः परतन्त्रलक्षणस्य । अतस् तत्साधनार्थं क्षणिकत्वविभागे दश श्लोकाः ।  
  
अयोगाद् धेतुतो ऽत्पत्तेर् विरोधात् स्वयम् अस्थितेः ।  
अभावाल् लक्षणैकान्त्याद् अनुवृत्तेर् निरोधतः ॥ अम्स_१८।८२ ॥  
परिणामोपलब्धेश् च तद्धेतुत्वफलत्वतः ।  
उपात्तत्वाधिपत्वाच् च शुद्धसत्वानुवृत्तितः ॥ अम्स_१८।८३ ॥  
  
तत्र क्षणिकं सर्वं संस्कारम् इति पश्चाद् वचनाद् इयं प्रतिज्ञा वेदितव्या । तत् पुनः कथं सिध्यति । क्षणिकत्वम् अन्तरेण संस्काराणां प्रवृत्तेर् अयोगात् । प्रबन्धेन हि वृत्तिः प्रवृत्तिः । सा चान्तरेण प्रतिक्षणम् उत्पादनिरोधौ न युज्यते । अथ कालान्तरं स्थित्वा पूर्वोत्तरनिरोधोत्पादतः प्रबन्धेनेष्यते वृत्तिः । तदनन्तरं प्रवृत्तिर् न स्यात् प्रबन्धाभावात् नैव चोत्पन्नस्य विना प्रबन्धेन कालान्तरं भावो युज्यते । किं कारणं हेतुत उत्पत्तिः । हेतुतो हि सर्वं संस्कृतम् उत्पद्यते भवतीत्य् अर्थः । तद् यदि भूत्वा पुनर् उत्तरकालं भवति तस्यावश्यं हेतुना भवितव्यं । विनाहेतुना आदित इवाभावात् । न च तत् तेनैव हेतुना भवितुम् अर्हति तस्योपयुक्तहेतुकत्वात् । न चान्यो हेतुर् उप्लभ्यते । तस्मात् प्रतिक्षणम् अवश्यं पूर्वहेतुकम् अन्यद् भवतीति वेदितव्यं । एवं विना प्रबन्धेनोत्पन्नस्य कालान्तरं भावो नो युज्यते । अथ अप्य् एवम् इष्यत नोत्पन्नं पुनर् उत्पद्यते यद् अर्थं हेतुना भवितव्यं स्याद् उतपन्नं तु कालान्तरेण पश्चान् निरुध्यते नोत्पन्नमात्रम् एवेति । तत्पश्चात् केन निरुध्यते । यद् उत्पादहेतुनैव तद् अयुक्तं । किं कारणं । उत्पाद्निरोधयोर् विरोधात् । न हि विरोधयोस् तुल्यो हेतुर् उपलभ्यते । तद् यथा छायातपयोः शीतोष्णयोश् च ।  
कालान्तरनिरोधस्यैव (म्स १५०) च विरोधात् । केन विरोधात् । आगमेन च । यद् उक्तं भगवता । मायोपमास् ते भिक्षो संस्कारा आपायिकास् तावत् कालिका इत्वरप्रत्युपस्थायिन इति । मनस्कारेण च योगिनां । ते हि संस्काराणाम् उदयव्ययौ मनसिकुर्वन्तः प्रतिक्षणं तेषां निरोधं पश्यन्ति । अन्यथा हि तेषाम् अपि निर्विद्विरागविमुक्तयो न स्युर् यथान्येषां मरणकालादिषु निरोधं पश्यन्तां । यदि चोत्पन्नः संस्कारः कालान्तरं तिष्ठेत् स स्वयम् एव वा तिष्ठेत् स्वयम् एव स्थातुं समर्थः । स्थितिकारणेन वा केनचित् । स्वयं तावद् अवस्थानम् अयुक्तं । किं कारणं । पश्चात् स्वयम् अस्थितेः । क्केन वा सो ऽन्ते पुनः स्थातुं न समर्थः । स्थितिकारणेनापि न युक्तं तस्याभावात् । न हि तत् किञ्चिद् उपलभ्यते । अथापि स्याद् विनापि स्थितिकारणेन विनाशकारणाभावात् अवतिष्ठते । लब्धे तु विनाशकारणे पश्चाद् विनाशयति अग्निनेव श्यामतेति । तद् अयुक्तं तस्याभावात् । न हि विनाशकारणं पश्चाद् अपि किञ्चिद् अस्ति । अग्निनापि श्यामता विनाशयतीति सुप्रसिद्धं । विसदृशोत्पत्तौ तु तस्य सामार्थ्यं प्रसिद्धं । तथा हि तत्सम्बन्धात् श्यामतायाः सन्ततिर् विसदृशी गृह्यते म तु सर्वथैवाप्रवृत्तिः । अपाम् अपि क्वथ्यमानानाम् अग्निसम्बन्धाद् अल्पतरतमोत्पत्तितो ऽतिमन्द्याद् अन्ते पुनर् अनुत्पत्तिर् गृह्यते । लक्षणैकान्त्यात् । एकान्तिकं ह्य् संस्कृतलक्षणम् उक्तं भगवता यद् उत संस्कृतस्यानित्यता । तद् यदि नोत्पन्नमात्रं विनश्येत् । कञ्चित् कालम् अस्यानित्यता न स्याद् इति अनैकान्तिकम् अनित्यतालक्षणं प्रसह्यते । अथापि स्यात् प्रतिक्षणम् अपूर्वोत्पत्तौ तद् एवेदम् इति प्रत्यभिज्ञानं न स्याद् इति । तद् भवत्य् एव सादृशस्य अनुवृत्तेर् मायाकारपलकवत् । सादृश्यात् तत्बुद्धिर् न तद्भावाद् इति । कथं गम्यते । निरोधतः । न हि तथैवावस्थितस्यान्ते निरोधः स्याद् आदिलक्षणनिर्विशिष्टत्वात् । तस्मान् न तत् तद् एवेत्य् अवधार्यते अन्ते परिणामोपलब्धेश् च । परिणामो हि नामान्यथात्वं । तद् यदि नादित एवारब्धं भवेद् आध्यात्मिकबाह्यानां भावानाम् अन्ते परिणामो नोपलभ्येत । तस्माद् आदित एवान्यथात्वम् आरब्धं यत् क्रमेणाभिवर्धमानम् अन्ते व्यक्तिम् आपद्यन्ते क्षीरस्येव दध्यवस्थायां । यावत् तु तद् अन्यथात्वं सूक्ष्मत्वान् न परिच्छिद्यते । तावत् सादृश्यानुवृत्तेस् तद् एवेदम् इमि ज्ञायत इति सिद्धं । ततश् च प्रतिक्षणम् अन्यथात्वात् । क्षणिकत्वं प्रसिद्धं । कुतश् च प्रसिद्धं । तद्धेतुत्वफलत्वतः । क्षणिकहेतुत्वात् । क्षणिकफलत्वाच् चेत्य् अर्थः । (म्स १५१) क्षणिकं हि चित्तं प्रसिद्धं तस्य चान्ये संस्काराश् चक्षूरूपादयो हेतुतः । तस्मात् ते ऽपि क्षणिका इति सिद्धं । न त्व् अक्षणिकात् क्षणिकं भवितुम् अर्हति यथा नित्याद् अन्य्त्यतम् इति । चित्त्स्य खल्व् अपि सर्वे संस्काराः फलं । कथम् इदं गम्यते । उपात्तत्वाद् आधिपत्याच् छुद्धसत्वानुवृत्तितश् च । चित्तेन हि सर्वे संस्काराश् चक्षुरादयः साधिष्ठाना उपात्ताः सहसम्मूर्छ्नाः तदनुग्रहानुवृत्तितः । तस्मात् ते चित्तस्य फलं चित्तस्य चाधिपत्यं संस्कारेषु । यथोक्तं भगवता । चित्तेनायं लोको नीयते चित्तेन परिकृष्यते चित्तस्योत्पन्नस्योत्पन्नस्य वशे वर्तते इति । तथा विञानप्रत्ययं नाम रूपम् इत्य् उक्तं । तस्माच् चित्तस्य फलं । शुद्धचित्तानुवृत्तितश् च । शुद्धं हि योगिनां चित्तं संस्कारा अनुवर्तन्ते । यथोक्तं । ध्यायी भिक्षुः ऋद्धिमांश् चित्तवशे प्राप्त इमं दारुस्कन्धं सचेत् सुवर्णम् अधिमुच्यते तद् अप्य् अस्य तहैव स्याद् इति । तस्माद् अपि चित्तफलं संस्काराः । सत्वानुवृत्तितश् च । तथा हि पापकारेषु सत्वेषु बाह्या भावा हीना भवन्ति । पुण्यकारेषु च प्रणीताः । अतस् तच्चित्तानुवर्तनात् चित्तफलत्वं संस्काराणां सिद्धं । ततश् च तेषां क्षणिकत्वं । न हि क्षणिकस्याक्षणिकं फलं युज्यते तदनुविधायित्वात् । एवं तावद् अविशेषेण संस्काराणां क्षणिकत्वं द्वाभ्यां श्लोकाभ्यां साधितं ।  
आध्यात्मिकानां पुनः साधनार्थं पञ्च श्लोका वेदितव्याः ।  
  
आद्यस् तरतमेनापि चयेनाश्रयभावतः ।  
विकारपरिपाकाभ्यां तथा हीनविशिष्टतः ॥ अम्स_१८।८४ ॥  
भास्वराभास्वरत्वेन देशान्तरगमेन च ।  
सबीजाबीजभावेन प्रतिबिम्बेन चोदयः ॥ अम्स_१८।८५ ॥  
चतुर्दशविधोत्पत्तौ हेतुमान् अविशेषतः ।  
चयायापार्थाद् अयोगाच् च आश्रयत्व असम्भवात् ॥ अम्स_१८।८६ ॥  
स्थितस्यासम्भवाद् अन्ते आद्यनाशाविकारतः ।  
तथा हीनविशिष्टत्वे भास्वराभास्वरे ऽपि च ॥ अम्स_१८।८७ ॥  
गत्यभावात् स्थितायोगाच् चरमत्व असम्भवात् ।  
अनुवृत्तेश् च चित्तस्य क्षणिकं सर्वसंस्कृतम् ॥ अम्स_१८।८८ ॥  
  
आद्यस् तरतमेनापि यावत् क्षणिकं सर्वसंस्कृतम् इति । कथम् एषाम् एभिः क्षणिकत्वं सिध्यति । आद्यात्मिकानां हि संस्काराणां चतुर्दशविध उत्पादः । आद्य उत्पादो यावत् प्रथमत आत्मभावाभिनिर्वृत्तिः । तरतमेन यः प्रथमजन्म लक्षणाद् ऊर्ध्वं । चयेन य आहारस्वप्नब्रह्मचर्यासमापत्त्य् उपचयेन । आश्रयभावतः यश् चक्षुर्विज्क्नानादीनां चक्षुरादिभिर् आश्रयैः । विकारेण यो रागादिभिर् वर्णादिविपरिणामतः । परिपाकेन यो गर्भबालकुमारयुवमध्यमवृद्धावस्तासु । हीनत्वेन (म्स १५२) विशिष्टत्वेन च यो दुर्गतौ चोत्पद्यमानानां यथाक्रमं । भास्वरत्वेन यो निर्मितकामेषु परिनिर्मितकामेषु रूपारूप्येषु चोपपन्नानां । चित्तमात्रादीनत्वात् । आभास्वरत्वेन यस् तद् अन्यत्रोपपन्नानां । देशान्तरगमनेन यो ऽन्यदेशोत्पादनिरोधे ऽन्यदेशोत्पादः । सबीजत्वेन यो ऽर्हतश् चरमान् स्कन्धान् वर्जयित्वा । अबीजत्वेन यस् तेषाम् एवार्हतश् चरम् एषां । प्रतिबिम्बत्वेन । यो अष्टविमोक्षध्यायिनां समाधिवशेन प्रतिबिम्बानां संस्काराणां उत्पादः । एतस्यां चतुर्दशविधायाम् उत्पत्ताव् आध्यात्मिकानां संस्काराणां क्षणिकत्वं हेतुमान् अविशेषादिभिः कारणैर् वेदितव्यं । आद्योत्पादे तावत् हेतुविशेषात् । यदि हि तस्य हेतुत्वेन विशेषो न स्यात् तद् उत्तरायाः संस्कारप्रवृत्तेर् उत्तरोत्तरविशेषो नोपलभ्येत हेत्वविशेषात् । विशेषे च सति तदुत्तरेभ्यस् तस्यान्यत्वात् । क्षणिकत्वसिद्धिः । तरतमोत्पादे मानविशेषात् । मानं प्रमाणम् इत्य् अर्थः । न हि प्रतिक्षणं विना ऽन्यत्वेन परिमाणविशेषो भवेत् । उपचयोत्पादे चयापार्थ्यात् । उपस्तम्भो हि चयः । तस्यापार्थ्यं स्याद् अन्तरेण क्षणिकत्वं तथैवावस्थितत्वात् । अयोगाच् चोपचयस्यैव । न हि प्रतिक्षणं विना पुष्टतरोत्पत्त्या युज्येतोपचयः । आश्रयभावेनोत्पत्ताव् आश्रितत्वासम्भवात् । न हि तिष्ठत्य् आश्रये च तदाश्रितस्यानवस्थानं युज्यते । येन तिष्ठति त आरूढानवस्थानवद् अन्यथा ह्य् आश्रयत्वं न सम्भवेत् । विकारोत्पत्तौ परिपाकोत्पत्तौ च स्थितस्यासम्भवात् । आद्यनाशाविकारतः । म हि तथास्थितस्यैव रागादिभिर् विकारः सम्भवति । न चावस्थान्तरेषु परिपाक आदाव् अविनाशे सत्य् अन्ते विकाराभावात् । तथा हीनविशिष्टोत्पत्तौ कणिकत्वं वेदितव्यं यथा विकारपरिपाकोत्पत्तौ । न हि तह्तास्थितेष्व् एव संस्कारेषु कर्मवासना वृत्तिं लभते यतो दुर्गतौ वा स्याद् उत्पत्तिः सुगतौ वा । क्रमेण हि सन्ततिपरिणामविशेषात् वृत्तिलाभो युज्यते । भास्वराभास्वरे ऽपि चोत्पादे तथैव क्षणिकत्वं युज्यते । भास्वरे तावत् तथाथितस्यासम्भावात् चित्ताधीनवृत्तितायाः । अभास्वरे ऽपि चादौ विनाशम् अन्तरेणान्ते विकाराय्गात् । देशान्तरगमनेनोत्पत्तौ गत्यभावात् । न हि संस्काराणां देशान्तरसङ्क्रान्तिलक्षणा गतिर् नाम काचित् क्रिया युज्यते । स ह्य् उत्पन्ना वा संस्कारं देशान्तरं गमयेद् अनुत्पन्ना वा । यद् उत्पन्ना तेन गतिकाले न कञ्चिद् गत इति स्थितस्यैव गमनं नोपपद्यते । अथानुत्पन्ना तेन असत्यां गतौ गत इति न युज्यते । सा च क्रिया यदि तद्देशस्थ एव संस्कारे कारित्रं करोति न युज्यते । स्थितस्यान्यदेशाप्राप्तेः । अथान्यदेशस्थे न युज्यते । विना क्रिययान्यदेशाप्राप्तेः । न च क्रिया तत्र वा अन्यत्र वा देशे स्थिता संस्काराद् अन्योपलभ्यते । तस्मान् नास्ति संस्काराणां देशान्तरसन्तत्युत्पादाद् अन्या गतिः । तदभावाच् च सिद्धिं क्षणिकत्वं । देशान्तरनिरन्तरौत्पत्तिलक्षणा गतिर् विभवद्भिः कारणैर् वेदितव्या । अस्ति चित्तवशेन यथा चङ्क्रमणाद्यवस्थासु । अस्ति पूर्वकर्मावेधेन यथान्तराभवः । अस्त्य् अभिघातवशेन यथा क्षिप्तस्येषोः । अस्ति सम्बन्धवशेन यथा याननदीप्लवारुढानां । (म्स १५३) अस्ति नोदनवशेन यथा वायुप्रेरितानां तृणादीनां । अस्ति स्वभाववशेन यथा वायोस् तिर्यग्गमनम् अग्नेर् ऊर्ध्वं ज्वलनम् अपां निम्ने स्यन्दनं । अस्त्य् अनुभावेन यथा मन्त्राउषधानुभावेन । केषाञ्चिद् अयस्कान्तानुभावेनायसां । ऋद्ध्यनुभावेन ऋद्धिमतां । सबीजाबीजभावेनोत्पत्तौ क्षणिकत्वं वेदितव्यं । स्थितायोगाच् चरमासम्भवाच् च । न हि प्रतिक्षणं हेतुभावम् अन्तरेण तथास्थितस्यान्यस्मिन् काले पुनर् बीजभावो युज्यते । निर्बीजत्वं वा चरमे क्षणे । न च शक्यं पूर्वं सबीजत्वं चरमे क्षणे निर्बीजत्वम् अभ्युपगन्तुं । तदभावे चर्मत्वासम्भावात् । तथा हि चरमत्वम् एव न सम्भवति । प्रतिबिम्बोत्पत्तौ क्षणिकत्वं चित्तानुवृत्तितो वेदितव्यं । प्रतिक्षणं चित्तवशेन तदुत्पादात् । एकान्तात् साधितम् आध्यात्मिकं सर्वसंस्कृतम् क्षणिकम् इति । बाह्यस्येदानीं क्षणिकत्वं त्रिभिः श्लोकैः साधयति ।  
  
भूतानां षड्विधार्थस्य क्षणिकत्वं विधीयते ।  
शोषवृद्धेः प्रकृत्या च चलत्वाद् वृद्धिहानितः ॥ अम्स_१८।८९ ॥  
तत्सम्भवात् पृथिव्याश् च परिणामचतुष्टयात् ।  
वर्णगन्धरसस्पर्शतुल्यत्वाच् च तथैव तत् ॥ अम्स_१८।९० ॥  
इन्धनाधीनवृत्तित्वात् तारतम्योपलब्धितः ।  
चित्तानुवृत्तेः पृच्छातः क्षणिकं बाह्यम् अप्य् अतः ॥ अम्स_१८।९१ ॥  
  
किं पुनस् तद् बाह्यं । चत्वारि महाभूतानि । षड्विधश् चार्थः । वर्णगन्धरसस्पर्शशब्दा धर्मायतनिकं च रूपं । अतो भूतानां षड्विधार्थस्य च क्षणिकत्वं विधीयते । कथं विधीयते । अपां तावच् शोषवृद्धेः । उत्सरस् तडागादिष्व् अपां क्रमेण वृद्धिः । शोषश् चोपलभ्यते । तच् चोभयम् अन्तरेण प्रतिक्षणं परिणामं न स्यात् पश्चाद् विशेषकारणाभावात् । वायोः प्रकृत्या च चलत्वाद् वृद्धिहानितश् च । न ह्य् अवस्थितस्य चलत्वं स्यात् तत्स्वभावाद् इति प्रसाधितम् एतत् । न च वृद्धिह्रासौ तथैवावस्थित्वात् । पृथिव्याश् तत्सम्भवात् परिणामचतुष्टयाच् च । तच् छबेनापश् च गृह्यन्ते वायुश् च । अद्भ्यो हि वायुसहिताभ्यः पृथिवी सम्भूता विवर्तकाले । तस्मात् तत्फलत्वात् सापि क्षणिका वेदितव्या । चतुर्विधश् च परिणामः पृथिव्या उपलभ्यते । कर्मकृतः सत्वानां कर्मविशेषात् । उपक्र्तमकृतः प्रहादिभिः । भूतकृतो ऽग्न्यादिभिः । कालकृतः कालान्तरपरिणामतः । स चान्तरेण प्रतिक्षणं अन्योत्पत्तिं न युज्यते विनाशकारणाभावात् । वर्णगन्धरसस्पर्शानां पृथिव्यादिभिस् तुल्यकारणत्वात् तथैव कणिकत्वं वेदितव्यं । तेजसः पुनः क्षणिकत्वम् इन्धनाधीनवृत्तित्वात् । (म्स १५४) न हि तेजस्य् उत्पन्ने तेजःसहोत्पन्नम् इन्धनं तथैवावतिष्ठते । न च दग्धेन्धनं तेजः स्थातुं समर्थं । मा भूद् अन्ते ऽप्य् अनिन्धनस्यावस्थानम् इति । श्लोकबधानुरोधाद् वर्णादीनां पूर्वम् अभिधानं पश्चात् तेजसः । शब्दः पुनर् यो ऽपि कालान्तरम् उपलभ्यते घण्ठादीनां तस्यापि क्षणिकत्वं वेदितव्यं तारतम्योपलब्धेः न ह्य् असति क्षणिकत्वे प्रतिक्षणमन्दतरतमोपलब्धिः स्यात् । धर्मायतनिकस्यापि रूपस्य क्षणिकत्वं प्रसिद्धम् एव चित्तानुवृत्तेर् यथा पूर्वम् उक्तं । तस्माद् बाह्यम् अप्य् क्षणिकत्वं प्रसिद्धं । पृच्छ्रयते खल्व् अपि सर्वसंस्काराणां क्षणिकत्वं सिध्यति कथं कृत्वा ।  
इदं तावद् अयम् अक्षणिकवादी प्रष्टव्यः । कस्माद् भवान् अनित्यत्वम् इच्छति न संस्कारारां क्षणिकत्वं नेच्छतीति । यद्य् एवं वदेत् प्रतिक्षणम् अन्यत्वस्याग्रहणाद् इति स इदं स्याद् वचनीयः । प्रसिद्धक्षणिकभावेष्व् अपि प्रदीपादिषु निश्चलावस्थायां तदग्रहणाद् अक्षणिकत्वं कस्मान् नेष्यते । यद्य् एवं वदेत् पूर्ववत् पश्चाद् अग्रहणाद् इति । स इदं स्याद् वचनीयः । संस्काराणाम् अपि कस्माद् एवं नेष्यते । यद्य् एवं वदेत् विलक्षणत्वात् प्रदीपादितदन्यसंस्काराणाम् इति । स इदं स्याद् वचनीयः । द्विधं हि वैलक्षण्यं स्वभाववैलक्षण्यं वृत्तिवैलक्षण्यं च । तद् यदि तावत् स्वभाववैलक्षण्यम् अभिप्रेतम् अत एव दृष्टान्तत्वं युज्यते । न हि तत्स्वभाव एव तस्य दृष्टान्तो भवति यथा प्रदीपः प्रदीपस्य गौर् वा गोर् इति । अथ वृत्तवैलक्षण्यम् अत एव दृष्टान्तत्वं प्रदीपप्रदीपानां प्रसिद्धत्वात् । क्षणिकत्वानुवृत्तेः पुनः स इदं प्रष्टव्यः । कच्चिद् इच्छसि याने तिष्ठति यानारुढो गच्छेद् इति । यदि नो हीति वदेत् । स इदं स्याद् वचनीयः । चक्षुरादिषु तिष्ठत्सु तद् आश्रितं विज्ञानं प्रबन्धेन गच्छतीति न युज्यते । यद्य् एवं वदेत् ननु च दृष्टं वर्तिसन्निश्रिते प्रदीपे प्रबन्धेन गच्छति वर्त्या अवथानम् इति । स इदं स्याद् वचनीयः । न दृष्टं तत्प्रबन्धेन वर्त्या प्रतिक्षणं विकारोत्पत्तेर् इति । यद्य् एवं वदेत् सति कणिकत्वे संस्काराणां कस्मात् प्रदीपाद् इव क्षणिकत्वं न सिद्धम् इति । स इदं वचनीयः विपर्यासवस्तुत्वात् । सदृशसन्ततिप्रबन्धवृत्त्या हि क्षणिकत्वम् एषां न प्रज्ञायते । यतः सत्य् अप्य् अपरापरत्वे तद् एवेदम् इति विपर्यासो जायते । इतरथा हि अनित्यनित्यविपर्यासो न स्यात् तदभावे सङ्क्लेशो न स्यात् कुतः पुनर् व्यवदानम् इत्य् एवं पर्यनुयोगतो ऽपि क्षणिकत्वं सर्वसंस्काराणां प्रसिद्धं । पुद्गलनैरात्म्यप्रसाधनार्थं नैरात्म्यविभागे द्वादश श्लोकः ।  
  
प्रज्ञप्त्यस्तितया वाच्यः पुद्गलो द्रव्यतो न तु ।  
नोपलम्भाद् विपर्यासात् सङ्क्लेशात् क्लिष्टहेतुतः ॥ अम्स_१८।९२ ॥  
एकत्वान्यत्वतो वाच्यस् तस्माद् दोषद्वयाद् असौ ।  
स्कन्धात्मत्वप्रसङ्गाच् च तद्द्रव्यत्वप्रसङ्गतः ॥ अम्स_१८।९३ ॥  
द्रव्यसन् यद्य् अवाच्यश् च वचनीयं प्रयोजनं ।  
एकत्वान्यत्वतो ऽवाच्यो न युक्तो निष्प्रयोजनः ॥ अम्स_१८।९४ ॥  
(म्स १५५)  
लक्षणाल् लोकदृष्टाच् च शास्त्रतो ऽपि न युज्यते ।  
इन्धनाग्न्योर् अवाच्यत्वम् उपलब्धेर् द्वयेन हि ॥ अम्स_१८।९५ ॥  
द्वये सति च विज्ञानसम्भवात् प्रत्ययो न सः ।  
नैरर्थक्याद् अतो द्रष्टा यावन् मोक्ता न युज्यते ॥ अम्स_१८।९६ ॥  
स्वामित्वे सति चानित्यम् अनिष्टं न प्रवर्तयेत् ।  
तत्कर्मलक्षणं साध्यं सम्बोधो बाध्यते त्रिधा ॥ अम्स_१८।९७ ॥  
दर्शनादौ च तद्यत्नः स्वयम्भूर् न त्रयाद् अपि ।  
तद्यत्नप्रत्ययत्वं च निर्यत्नं दर्शनादिकं ॥ अम्स_१८।९८ ॥  
अकर्तृत्वाद् अनित्यत्वात् सकृत्र् इत्य् अप्रवृत्तितः ।  
दर्शनादिषु यत्नस्य स्वयम्भूत्वं न युज्यते ॥ अम्स_१८।९९ ॥  
तथा स्थितस्य नष्टस्य प्राग् अभावाद् अनित्यतः ।  
तृतीयपक्षाभावाच् च प्रत्ययत्वं न युज्यते ॥ अम्स_१८।१०० ॥  
सर्वधर्मा अनात्मानः परमार्थेन शून्यता ।  
आत्मोपलम्भे दोषश् च देशितो यत एव च ॥ अम्स_१८।१०१ ॥  
सङ्क्लेशव्यवदाने च अवस्थाच् छेदभिन्नके ।  
वृत्तिसन्तानभेदो हि पुद्गलेनोपदर्शितः ॥ अम्स_१८।१०२ ॥  
आत्मदृष्टिर् अनुत्पाद्या अभ्यासो ऽनादिकालिकः ।  
अयत्नमोक्षः सर्वेषां न मोक्षः पुद्गलो ऽस्ति वा ॥ अम्स_१८।१०३ ॥  
  
पुद्गलः किम् अस्तीति वक्तव्यो नास्तीति वक्तव्यः । आह ।  
  
प्रज्ञप्त्यस्तितया वाच्यः पुद्गलो द्रव्यतो न तु ।  
  
यतश् च प्रज्ञप्तितो ऽस्तीति वक्तव्यो द्रव्यतो नास्तीति वक्तव्यः । एवम् अनेकांशवादपरिग्रहे नैवास्तित्वे दोषावकाशो न नास्तित्वे । स पुनर् द्रव्यतो नास्तीति कथं वेदितव्यः । नोपलम्भात् । न हि स द्रव्यत उपलभ्यते रूपादिवत् उपलब्धिर् हि नाम बुद्ध्या प्रतिपत्तिः । न च पुद्गलं बुद्ध्या न प्रतिपद्यन्ते पुद्गलवादिनः । उक्तं च भगवता । दृष्ट एव धर्मे आत्मानम् नुपलभते प्रज्ञापयतीति कथं नोपलब्धा भवति । न स एवम् उपलभ्यमानो द्रव्यत उपलब्धो भवति । किं कारणं । विपर्यासात् तथा ह्य् अनात्मन्य् आत्मेति विपर्यास उक्तो भगवता । तस्माद् य एवं पुद्गलग्राहो विपर्यासः सः । कथम् इदं गम्यते । सङ्क्लेशात् । सत्कायदृष्टिक्लेशलक्षणो ह्य् एष सङ्क्लेशो यद् उत अहं ममेति । न च विपर्यासः सङ्क्लेशो भवितुम् अरहति । न चैष सङ्क्लेश इति कथं वेदितव्यं । क्लिष्टहेतुतः । तथा हि तधेतुकाः क्लिष्टा (म्स १५६) रागादय उत्पद्यन्ते ।  
  
यत्र पुनर् वस्तुनि रूपादिसञ्ज्ञके प्रज्ञप्तिः पुद्गल इति तस्मात् किम् एकत्वेन पुद्गलो वक्तव्य आहोस्विद् अन्यत्वेन । आह ।  
  
एकत्वान्यत्वतो वाच्यस् तस्माद् असौ ।  
  
किं कारणं । दोषद्वयात् । कतमस्माद् दोषद्वयात् ।  
  
स्कन्धात्मत्वप्रसङ्गाच् च तद्द्रव्यत्वप्रसङ्गतः ।  
  
एकत्वे हि स्कन्धानाम् आत्मत्वं प्रसज्यते पुद्गलस्य च द्रव्यसत्वं । अथान्यत्वे पुद्गल्स्य द्रव्यसत्यं । एवं हि पुद्गल्स्य प्रज्ञप्तितो ऽस्तित्वाद् अवक्तव्यत्वं युक्तः । तेनाव्याकृतवस्तुसिद्धः ।  
  
ये पुनः शास्तुः शासनम् अतिक्रम्य पुद्गल्स्य द्रव्यतो ऽस्तित्वम् इच्छन्ति त इदं स्युर् वचनीयाः ।  
  
द्रव्यसन् यद्य् अवाच्यश् च वचनीयं प्रयोजनं ।  
  
किं कारणं ।  
  
एकत्वान्यत्वतो ऽवाच्यो न युक्तो निष्प्रयोजनः ।  
  
अथ दृष्टान्तमात्रात् पुद्गलस्यावक्तव्यत्वम् इच्छेयुः । यथाग्निर् अन्धनान् नान्यो नान्यो वक्तव्य इति । त इदं स्युर् वचनीयाः ।  
  
लक्षणाल् लोकदृष्टाच् च शास्त्रतो ऽपि न युज्यते ।  
इन्धनाग्न्योर् अवाच्यत्वम् उपलब्धेर् द्वयेन हि ।  
  
एकत्वेनान्यत्वेन च अग्निर् हि नाम तेजोधातुर् इन्धनं शेषाणि भूतानि । तेषां च भिन्नं लक्षणम् इत्य् अन्य एवाग्निर् इन्धनात् । लोके च विनाप्य् अग्निना दृष्टम् इन्धनं काष्टाद् विनापि चेन्धनेनाग्निर् इति सिद्धम् अन्यत्वं । शास्त्रे च भगवता न क्वचिद् अग्नीन्धनयोर् अवाच्यत्वम् उक्तम् इत्य् अयुक्तम् एतत् । विना पुनर् इन्धनेनाग्निर् अस्तीति कथम् इदं विज्ञायते । उपलब्धेस् तथा हि वायुना विक्षिप्तं दूरम् अपि ज्वलत् परैति । अथापि स्याद् वायुस् तत्रेन्धनम् इति अत एवाग्नीन्धनयोर् अन्यत्वम् इत् सिद्धिः । कितः । द्वयेन हि उपलब्धेर् इति प्रकृतं । द्वयं हि तत्रोपलभ्यते अर्चिर् वायुश् चेन्धनत्वेन । अस्त्य् एव पुद्गलो य एष द्रष्टा यावद् विज्ञान्ता कर्ता भोक्ता ज्ञाता मोक्ता (म्स १५७) च । न स द्रष्टा युज्यते । नापि यावन् मोक्ता । स हि दर्शनादिसञ्ज्ञकानां विज्ञानानां प्रत्ययभावेन वा कर्ता भवेत् स्वामित्वेन वा ।  
  
तत्र तावत् ।  
द्वयं प्रतीत्य विज्ञानसम्भवात् प्रत्ययो न सः ।  
  
किं कारणं । नैरर्थक्यात् । न हि तत्र किञ्चित् सामर्थ्यं दृष्टं ।  
  
स्वामित्वे सति चानित्यम् अनिष्टं न प्रवर्तयेत् ।  
  
स हि विज्ञानप्रवृत्तौ स्वामीभवन्न् अनिष्टं विज्ञानम् अनित्यं न प्रवर्तयेत् । अनिष्टं च । नैव तस्माद् उभयथाप्य् असम्भावात् । असौ द्रष्टा यावन् मोक्ता न युज्यते ।  
  
अपि खलु यदि द्रव्यतः पुद्गलो ऽस्ति  
  
तत्कर्मलक्षणं साध्यं  
  
यदि द्रव्यतो ऽस्ति तस्य कर्माप्य् उपलभ्यते । यथा चक्षुरादीनां दर्शनादिलक्षणं च रूपप्रसादादि । न चैवं पुद्गलस्य । तस्मान् न सो ऽस्ति द्रव्यतः । तस्मिंश् च द्रव्यत इष्यमाणे बुद्धस्य भगवतः  
  
सम्बोधो बाध्यते त्रिधा ।  
  
गम्भीराभिसम्बोधः । असाधारणाभिसम्बोधः । लोकोत्तराभिसम्बोधः । नि हि पुद्गलाभिसम्बोधे किञ्चिद् गम्भीरम् अभिसम्बुद्धं भवति । न तीर्थ्यासाधारणां । न लोकानुचितं । तथा ह्य् एष ग्राहः सर्वलोकगम्यः । तीर्थ्याभिनिविष्टः । दीर्घसंसारोचितश् च । अपि खलु पुद्गलो द्रष्टा भवन् यावद् विज्ञाता दर्शनादिषु सप्रयत्नो वा भवेन् निष्प्रत्यत्नो वा ।  

सप्रयत्नस्य वा पुनर् असौ प्रयत्नः स्वयम्भूर् वा भवेद् आकस्मिकः । तत्प्रत्ययो  
  
दर्शनादौ च तद्यत्नः स्वयम्भूर् न त्रयाद् अपि ।  
  
तस्माद् एव च दोषत्रयाद् वक्ष्यमानात्  
  
तद्यत्नप्रत्ययत्वं च  
  
नेति वर्तते । निष्प्रयत्नस्य वा पुनः सतः सिद्धं भवति ।  
  
निर्यत्नं दर्शनादिकं  
  
(म्स १५८)  
इत्य् असति व्यापरे पुद्गलस्य दर्शनादौ कथम् असौ द्रष्टा भवति ।  
  
यावद् विज्ञाता दोषत्रयाद् इत्य् उक्तं कतमस्माद् दोषत्रयात् ।  
  
अकर्तृत्वाद् अनित्यत्वात् सकृत्र् इत्य् अप्रवृत्तितः ।  
दर्शनादिषु यत्नस्य स्वयम्भूत्वं न युज्यते ॥  
  
यदि दर्शनादिषु प्रयत्न आकस्मिको यतो दर्शनादीनि । न तर्हि तेषां पुद्ग्लः कर्तेति कथम् असौ द्रष्टा भवति यावद् विज्ञाता सति वाकस्मिकत्वे निरपेक्षत्वात् न कदाचित् प्रयत्नो न स्याद् अनित्यो न स्यात् । नित्ये च प्रयत्ने दर्श्नादीनांयुगपच् च नित्यं च प्रवृर्तिः स्याद् इति दोषः । तस्मान् न युज्यते दर्श्नादिषु प्रयत्नस्य स्वयम्भूत्वं ।  
  
तथा स्थितस्य नष्टस्य प्राग् अभावाद् अनित्यतः ।  
तृतीयपक्षाभावाच् च प्रत्ययत्वं न युज्यते ।  
  
अथ पुद्गलप्रयत्नः प्रयत्नः स्यात् । तस्य तथा स्थितस्य प्रयत्नत्वं न युज्यते । प्राग् अभावात् । सति हि तत्प्रयत्नत्वे न कदाचित् पुद्गलो नास्तीति । किम् अर्थं प्राक् प्रयत्नो न स्याद् यदा नोत्पन्नः । विनष्टस्यापि प्रत्ययत्वं न युज्यते पुद्गलस्यानित्यत्वप्रसङ्गात् । तृतीयश् च कश्चित्पक्षो नास्ति यन् न स्थितो न विनष्टः स्याद् इति । तत्प्रत्ययो ऽपि प्रयत्नो न युज्यते । एवं तावद् युक्तिम आश्रित्य द्रव्यतः पुद्गलो नोपलभ्यते ।  
  
सर्वे धर्मा अनात्मानः परमार्थेन शून्यता ।  
आत्मोपलम्भे दोषश् च देशितो यत एव च ॥  
  
धर्मोद्दानेषु हि भगवता सर्वे धर्मा अनात्मान इति देशितं परमार्थशून्यतायाम् अस्ति कर्मास्ति विपाकः कारकस् तु नोपलभ्यते य इमंश् च स्खन्दान् निक्षिपति अन्यांश् च स्खन्दान् प्रतिसन्दधाति । अन्यत्र धर्मसङ्केताद् इति देशितं । पञ्चकेषु पञ्चादीनवा आत्मोपलम्भ इति द्शिता । आत्मदृष्टिर् भवति जीवदृष्टिः निर्विशेषो भवति तीर्थिकैः । उन्मार्गप्रतिपन्नओ भवति । शून्यतायाम् अस्य चित्तं न प्रस्कन्दति न प्रसीदति न सन्तिष्ठते नाधिमुच्यते । आर्यधर्मा अस्य न व्य्वदायन्ते । एवम् आगमतो ऽपि न युज्यते । पुद्गलो ऽपि हि भगवता तत्र तत्र देशितः । (म्स १५९) परिज्ञातावी भारहारः श्रद्धानुसार्यादिपुद्गलव्यवस्थानत इत्य् असति द्रव्यतो ऽस्तित्वे कस्माद् देशितः ।  
  
सङ्क्लेशे व्यवदाने च अवस्थाच् छेदभिन्नके ।  
वृत्तिसन्तानभेदो हि पुद्गलेनोपदर्शितः ॥  

अवस्थाभिन्ने हि सङ्क्लेशव्यवदाने छेदभिन्ने च । पुद्गलप्रज्ञप्तिम् अन्तरेण तद्वृत्तिभेदः सन्तानभेदश् च देशयितुं न शक्यः । परिज्ञासूत्रे परिज्ञेया धर्माः सङ्क्लेशः परिज्ञा व्यवदानं । भारहारसूत्रे । भारो भारादानं च सङ्क्लेशः । भारनिक्षेपणं व्यवदानं । तयोर् वृत्तिभेदः सन्तानभेदश् चान्तरेण परिज्ञातावीभारहारपुद्गलप्रज्ञप्तिं न शक्येत देशयितुं । बोधिपक्षाश् च धर्मा बहुधावस्थाः प्रयोगदर्शनभावनानिष्ठामार्गविशेषभेदतः । तेषां वृत्तिभेदः सन्तानभेदश् चान्तरेण श्रद्धानुसार्यादिपुद्गलप्रज्ञप्तिं न शक्येत देशयितुं । येनासति द्रव्यतो ऽस्तित्वे पुद्गलो देशित इत्य् अयम् अत्र नयो वेदितव्यः । इतरथा हि पुद्गलदेशना निष्प्रयोजना प्राप्नोति ।  
  
न हि तावद् असाव् आत्मदृष्ट्युत्पादनार्थं युज्यते यस्मात्  
  
आत्मदृष्टिर् अनुत्पाद्या पूर्वम् एवोत्पन्नत्वात् । नापि तदभ्यासार्थं यस्माद् आत्मदृष्टेर् अभ्यासो ऽनादिकालिकः ।  
  
यदि चात्मदर्शनेन मोक्ष इत्य् असौ देश्येत । एवं सति स्यात्  
  
अयत्नमोक्षः सर्वेषां तथा हि सर्वेषां न दृष्टसत्यानाम् आत्मदर्शनं विद्यते । नैव वा मोक्षो ऽस्तीति (म्स १६०) प्राप्नोति । न हि पूर्वम् आत्मानम् अनात्मतो गृहीत्वा सत्याभिसमयकाले कश्चिद् आत्मतो गृह्णाति ।  
यथा दुःखं दुःखतः पूर्वम् अगृहीत्वा पश्चाद् गृह्णातीति यथा पूर्वं तथा पश्चाद् अपि मोक्षो न स्यात् । सति चात्मन्य् अवश्यम् अहङ्कारममकाराभ्याम् आत्मतृष्णया चान्यैश् च तन्निदानैः । क्लेशैर् भवितव्यम् इति अतो ऽपि मोक्षो न स्यात् । न वा पुद्गलो ऽस्तीति अभ्युपगन्तव्यं । तस्मिन् हि सति नियतम् एते दोषाः प्रसज्यन्ते ।  
  
एवम् एभिर् गुणैर् नित्यं बोधिसत्वाः समन्विताः ।  
आत्मार्थं च न रिञ्चन्ति परार्थं साधयन्ति च ॥ अम्स_१८।१०४ ॥  
  
ह्रीधृतिप्रभृतीनां गुणानां समासेन कर्म निर्दिष्टं ।  
  
महायानसूत्रालङ्कारे बोधिपक्षाधिकारः अष्टादशः समाप्तः  

च्हपित्रे XइX  
एकोनविंशत्यधिकारः  
  
आश्चर्य विभागे त्रयः श्लोकाः ।  
  
स्वदेहस्य परित्यागः सम्पत्तेश् चैव संवृत्तौ ।  
दुर्बलेषु क्षमा काये जीविते निरपेक्षिणः ॥ अम्स_१९।१ ॥  
वीर्यारम्भो ह्य् अनास्वादो ध्यानेषु सुख एव च ।  
निष्कल्पना च प्रज्ञायाम् आश्चर्यं धीमतां गतं ॥ अम्स_१९।२ ॥  
तथागतकुले जन्म लाभो व्याकरणस्य च ।  
अभिषेकस्य च प्राप्तिर् बोधेश् चाश्चर्यम् इष्यते ॥ अम्स_१९।३ ॥  
  
अत्र द्वाभां श्लोकाभ्यां प्रतिपत्त्याश्चर्यम् उक्तं षड्पारमिता आरभ्य । दानेन हि स्वदेहपरित्याग आश्चर्यं शीलसंवरनिमित्तम् उदारसम्पत्तित्यागः । शेषं गतार्थं । तृतीयेन श्लोकेन फलाश्चर्यम् उक्तं चत्वारि बोधिसत्वफलान्य् आरभ्य प्रथमायाम् अष्टभ्यां दशभ्यां त्रीणि शैक्षाणि फलानि बुद्धभूमौ चतुर्थम् अशैक्षम् अत्र फलं । अनाश्चर्यविभागे श्लोकः ।  
  
वैराग्यं करुणां चैत्य भावनां परमाम् अपि ।  
तथैव समचित्तत्वं नाश्चर्यं तासु युक्तता ॥ अम्स_१९।४ ॥  
  
(म्स १६१)  
तास्व् इति पारमितासु । वैराग्यम् आगम्य दाने प्रयोगे नाश्चर्यं । करुणाम् आगम्य शीले क्षान्तौ च । परमां भावनाम् आगम्याष्टभां भूमौ निरभिसंस्कारनिर्विकल्पो वीर्यादिप्रयोगो नाश्चर्यं । आत्मपरसमचित्तताम् आगम्य सर्वास्व् एव पारमितासु प्रयोगो नाश्चर्यम् अर्थ इव परार्थे खेदाभावात् । समचित्ततायां त्रयः श्लोकः ।  

न तथात्मनि दारेषु सुतमित्रेषु बन्धुषु ।  
सत्वानां प्रगतः स्नेहो यथा सत्वेषु धीमतां ॥ अम्स_१९।५ ॥  
अर्थिष्व् अपक्षपातश् च शीलस्याखण्डना ध्रुवं ।  
क्षान्तिः सर्वत्र सत्वार्थं सर्वार्थं वीर्यारम्भो महान् अपि ॥ अम्स_१९।६ ॥  
ध्यानं च कुशलं नित्यं प्रज्ञा चैवाविकल्पिका ।  
विज्ञेया बोधिसत्वानां तास्व् एव समचित्तता ॥ अम्स_१९।७ ॥  
  
एकः श्लोकः सत्वेषु समचित्ततायां । द्वौ पारमितासु । न हि सत्वानाम् आत्मादिषु स्नेहः समतया अनुगतो न चात्यन्तं । तथा हि आत्मनम् अपि कदाचिन् मारयन्ति । बोधिसतानां तु सर्वसत्वेषु समतया अत्यन्तं च पारमितासु पुनर् दाने समचित्तत्वम् अर्थिष्व् अपक्षपातात् । शीले ऽणुमात्रस्यापि नित्यम् अखण्डना । क्षान्तिः सर्वत्रेति सत्वेष्च् अभेदना । वीर्ये सत्वार्थं वीर्यारम्भात् स्वपरार्थं समं प्रयोगात् सर्वकुशलार्थं च । शेषं गतार्थं । उपकारित्वविभागे षोडश श्लोकाः ।  
  
स्थापना भाजनत्वे च शीलेष्व् एव च रोपणं ।  
मर्षणा चापकारस्य अर्थे व्यापारगामिता ॥ अम्स_१९।८ ॥  
आवर्जना शासने ऽस्मिंश् छेदना संशयस्य च ।  
सत्वेषु उपकारित्वं धीमताम् एतद् इष्यते ॥ अम्स_१९।९ ॥  
  
आभ्यां श्लोकाभ्यां षड्भिः पारमिताभिर् यथोपकारित्वं बोधिसत्वानां तत्परिदीपितं । दानेन हि सत्वानां भाजनत्वे स्थापयन्ति कुशलक्रियायाः । (म्स १६२) ध्यानेनावर्जयन्ति प्रभावविशेषयोगात् । शेषं गतार्थं । शेषैः श्लोकैः मात्रादिसाधर्म्येणोपकारित्वं दर्शितं ।  
  
समाशयेन सत्वानां धारयन्ति सदैव ये ।  
जनयन्त्य् आर्यभूमौ च कुशलैर् वर्धयन्ति च ॥ अम्स_१९।१० ॥  
दुष्कृतात् परिरक्षन्ति श्रुतं व्युत्पादयन्ति च ।  
पञ्चभिः कर्मभिः सत्वमातृकल्पा जिनात्मजाः ॥ अम्स_१९।११ ॥  
  
सत्वानां मातृभूताः सत्वमातृकल्पा । माता हि पुत्रस्य पञ्चविधम् उपकारं करोति । गर्भेण धारयति । जनयत्य् । आपाययति पोषयति संवर्धयति अपायाद् रक्षते अभिलापं च शिक्षयति । तत्साधर्म्येणैतानि पञ्चबोधिसत्वकर्माणि वेदितव्यानि । आरभूमिर् आर्यधर्मा वेदितव्याः ।  
  
श्रद्धायाः सर्वसत्वेषु सर्वदा चावरोपणात् ।  
अधिशीलादिशिक्षायां विमुक्तौ च नियोजनात् ॥ अम्स_१९।१२ ॥  
बुद्धाध्येषणतश् चैषाम् आवृतेश् च विवर्जनात् ।  
पञ्चभिः कर्मभिः सत्वपितृकल्पा जिनात्मजाः ॥ अम्स_१९।१३ ॥  
  
पिता हि पुत्राणां पञ्चविधम् उपकारं करोति । बीजं तेषाम् अवरोपयति । शिल्पं शिक्षयति । प्रतिरूपैर् दारैर् नियोजयति । अनृणं करोति यथा न पैतृकम् ऋणं दाप्यते । तत्साधर्म्येण बोधिसत्वानाम् एतानि पञ्च कर्माणि वेदितव्यानि । श्रद्धा हि सत्वानाम् आर्यात्मभावप्रतिलम्भस्य बीजं । सैक्षाः शिल्पं । विमुक्तिर् भार्या विमुक्तिप्रीतिसुखसंवेदना । बुद्धाः कल्याणमित्राणि । आवरणस्थानं ।  
  
अनर्हदेशनां ये च सत्वानां गूहयन्ति हि ।  
शिक्षाविपत्तिं निन्दन्ति शंसन्त्य् एव च सम्पदम् ॥ अम्स_१९।१४ ॥  
  
अववादं च यच्छन्ति मारान् आवेदयन्ति हि ।  
पञ्चभिः कर्मभिः सत्वबन्धुकल्पा जिनात्मजाः ॥ अम्स_१९।१५ ॥  
  
बन्धवो हि बन्धूनां पञ्चविधम् उपकारं कुर्वन्ति । गुह्यं गूहयन्ति । कुचेष्टितं विगर्हन्ति । कुचेष्टितं प्रशंसन्ति करणीयेषु साहाय्यं गच्छन्तिव्यसनस्थानेभ्यश् च निवारयन्ति । तत्साधर्म्येणैतनि बोधिसत्वानां पञ्च कर्माणि वेदितव्यानि । (म्स १६३) अनर्थेभ्यो गम्भीरधर्मदेशनाविनिगूहनात् शिक्षाविपत्तिसम्पत्त्योर् यथाक्रमं निन्दनात् प्रशंसनाच् च । अधिगमायाववादनात् मारकर्मवेदनाच् च ।  
  
सङ्क्लेशे व्यवदाने च स्वयम् अश्रान्तबुद्धयः ।  
यच्छन्ति लौकिकीं कृत्स्नां सम्पदं चातिलौकिकीम् ॥ अम्स_१९।१६ ॥  
सुखे हिते चाभिन्ना अखेदित्वाद् अभिन्ना ये सदा सुखहितैषिणः ।  
पञ्चभिः कर्मभिः सत्वमित्रकल्पा जिनात्मजाः ॥ अम्स_१९।१७ ॥  
  
तद् धि मित्रं यन् मित्रस्य हिते च सुखे चापर्यस्तं । सुखं चोपसंहरति हितं चाभिद्यं च भवति । हितसुखैषि च नित्यं । तथा बोधिसत्वाः सत्वानां पञ्चभिः कर्मभिः सत्वमित्रकल्पा वेदितव्याः । लौकिकी हि सम्पत् सिखं । तया सुखानुभवात् । लोकोत्तरा हितं क्लेशव्याधिप्रतिपक्षत्वात् ।  
  
सर्वदोद्यमवन्तो ये सत्वानां परिपाचने ।  
सम्यग्निर्याणवक्तारः क्षमा विप्रतिपत्तिषु ॥ अम्स_१९।१८ ॥  
द्वयसम्पत्तिदातारस् तदुपाये च कोविदाः ।  
पञ्चभिः कर्मभिः सत्वदासकल्पा जिनात्मजाः ॥ अम्स_१९।१९ ॥  
  
दासो हि पञ्चभिः करभिः सम्यग् वर्तते । उत्थानसम्पन्नो भवति कृत्येषु । अविसंवादको भवति । क्षमो भवति । परिभाषणताडनादीनां । निपुणे भवति सर्वकार्यकरणात् । विचक्षणश् च भवति उपायज्ञः । तत्साधर्म्येणैतानि पञ्च कर्माणि बोधिसत्वानां वेदितव्यानि । द्वयसम्पत्तिर् लौकिकी लोकोत्तरा च वेदितव्या ।  
  
अनुत्पत्तिकधर्मेषु क्षान्तिं प्राप्ताश् च ये मताः ।  
सर्वयानोपदेष्टारः सिद्धयोगनियोजकाः ॥ अम्स_१९।२० ॥  
सुमुखाः प्रतिकारे च विपाके चानपेक्षिणः ।  
पञ्चभिः कर्मभिः सत्वाचार्यकल्पा जिनात्मजाः ॥ अम्स_१९।२१ ॥  
  
पञ्चविधेन कर्मणा शिष्याणाम् उपकारी भवति । स्वयं सुशिक्षितो भवति । सर्वं शिक्षयति । क्षिप्रं शिक्षयति । सुमुखो भवति सुरतजातीयः । निरामिषचित्तश् च भवति । तत्साधर्म्येणैतानि बोधिसत्वानां पञ्च कर्माणि वेदितव्यानि ।  
  
सत्वकृत्यार्थम् उद्युक्ताः सम्भारान् पूरयन्ति ये ।  
सम्भृतान् मोचयन्त्य् आशु विपक्षं हापयन्ति च ॥ अम्स_१९।२२ ॥  
(म्स १६४)  
लोकसम्पत्तिभिश् चित्रैर् अलोकैर् योजयन्ति च ।  
पञ्चभिः कर्मभिः सत्वोपाध्यायकल्पा जिनात्मजाः ॥ अम्स_१९।२३ ॥  
  
उपाध्यायः पञ्चविधेन कर्मणा सार्धं विहारिणाम् उपकारी भवति । प्रव्राजयति उपसम्पादयति ।  
अनुशास्ति दोषपरिवर्जने । आमिषेण सङ्गृह्णाति धर्मेण च तत्साधर्म्येणैतानि बोधिसत्वानां पञ्च कर्माणि वेदितव्यानि । प्रतिकारविभागे द्वौ श्लोकौ ।  
  
असक्त्या चैव भोगेषु शीलस्य च न खण्डनैः ।  
कृतज्ञतानुयोगाच् च प्रतिपत्तौ च योगतः ॥ अम्स_१९।२४ ॥  
षट्सु पारमितास्व् एव वर्तमाना हि देहिनः ।  
भवन्ति बोधिसत्वानां तथा प्रत्युपकारिणः ॥ अम्स_१९।२५ ॥  
  
तथेति यथा तेषां बोधिसत्वा उपकारिणः । तत्र भोगेष्व् अनासक्त्या दाने वर्तन्ते । शीलस्य-अखण्डनेन शीले । कृतज्ञतानुयोगात् क्षान्तौ । उपकारिबोधिसत्वस्य कृतज्ञतया ते हि क्षान्तिप्रिया इति । प्रतिपत्तियोगतो वीर्यज्ञासु येन च प्रतिपद्यन्ते यत्र चेति कृत्वा । आशास्तिविभागे श्लोकः ।  
  
वृद्धिं हानिं च काङ्क्षन्ति सत्वानां च प्रपाचनं ।  
विशेषगमनं भूमौ बोधिं चानुत्तरां सदा ॥ अम्स_१९।२६ ॥  
  
पञ्च स्थानानि बोधिसत्वाः सदैवाशंसन्ते । पारमिताऋद्धिं तद्विपक्षहानिं । सत्वप्रपाचनं । भूमिविशेषगमनं । अनुत्तरां च सम्यक्सम्बोधिं । अबन्ध्यप्रयोगविभागे श्लोकः ।  
  
त्रासहानौ समुत्पादे संशयच्छेदने ऽपि च ।  
प्रतिपत्त्यववादे च सदाबन्ध्या जिनात्मजाः ॥ अम्स_१९।२७ ॥  

चतुर्विधे सत्वार्थे बोधिसत्वानाम् अबन्ध्यः प्रयोगो वेदितव्यः । गम्भीरोदारधर्मत्रासयोगे (म्स १६५)। बोधिचित्तसमुत्पादे उत्पादितबोधिचित्तानां संशयच्छेदने । पारमिताप्रतिपत्त्यववादे च । सम्यग्प्रयोगविभागे द्वौ श्लोकः ।  
  
दानं निष्प्रतिकाङ्क्षस्य निःस्पृहस्य पुनर्भवे ।  
शीलं क्षान्तिश् च सर्वत्र वीर्यं सर्वशुभोदये ॥ अम्स_१९।२८ ॥  
विना रूप्यं तथा ध्यानं प्रज्ञा चोपायसंहिता ।  
सम्यक्प्रयोगो धीराणां षट्सु पारमितासुहि ॥ अम्स_१९।२९ ॥  
  
यथोक्तं रत्नकूटे । विपाको ऽप्रतिकङ्क्षिणो दानेनेति विस्तरः । परिहाणिविशेषभागीयधर्मविभागे द्वौ श्लोकौ ।  
  
भोगसक्तिः सच्छिद्रत्वं मानश् चैव सुखल्लिका ।  
आस्वादनं विकल्पश् च धीराणां हानिहेतवः ॥ अम्स_१९।३० ॥  
स्थितानां बोधिसत्वानां प्रतिपक्षेषु तेषु च ।  
ज्ञेया विशेषभागीया धर्मा एतद्विपर्ययात् ॥ अम्स_१९।३१ ॥  
  
षण्णां पारमितानां विपक्षा हानिभागीयाः । तत्प्रतिपक्षा विशेषभागीया वेदितव्याः । प्रतिरूपकभूतगौणविभागे द्वौ श्लोकौ । एकः षड्पादः ।  
  
प्रवारणापि कुहना सौमुख्यस्य च दर्शना ।  
लोभत्वेन तथा वृत्तिः शान्तवाक्कायता तथा ॥ अम्स_१९।३२ ॥  
सुवाक्करणसम्पच् च प्रतिपत्तिविवर्जिता ।  
एते हि बोधिसत्वानाम् अभूतत्वाय देशिताः ।  
विपर्ययात् प्रयुक्तानां तद्भूतत्वाय देशिताः ॥ अम्स_१९।३३ ॥  
  
षण्णां पारमितानां प्रतिरूपकाः षड् बोधिसत्वगुणाः प्रवारणादयो वेदितव्याः । शेषं गतार्थं । विनयविभागे श्लोकः ।  
  
ते दानाद्युपंसहारैः सत्वानां विनयन्ति हि ।  
षट्प्रकारं विपक्षं हि धीमन्तः सर्वभूमिषु ॥ अम्स_१९।३४ ॥  
  
(म्स १६६)  
षड्प्रकारो विपक्षः । षण्णां पारमितानां मात्सर्यदौःशील्यक्रोधकौसीद्यविक्षेपदौष्प्रज्ञ्यानि यथाक्रमाः ।  
  
धीमद्व्याकरणं द्वेधा कालपुद्गलभेदतः ।  
बोधौ व्याकरणे चैव महाच् चान्यद् उदाहृतं ॥ अम्स_१९।३५ ॥  
नोत्पत्तिक्षान्तिलाभेन मानाभोगविहानितः ।  
एकीभावगमत्वाच् च सर्वबुद्धजिनात्मजैः ॥ अम्स_१९।३६ ॥  
क्षेत्रेण नाम्ना कालेन कल्पनाम्ना च तत्पुनः ।  
परिवारानुवृत्या च सद्धर्मस्य तद् इष्यते ॥ अम्स_१९।३७ ॥  
  
तत्र पुद्गलभेदेन द्व्याकरणं गोत्रस्थोत्पादितचित्तसम्मुखसमक्षपुद्गलव्याकरणात् । कालभेदेन परिमितापरिमितकालव्याकरणात् । पुनर् बोधौ व्याकरणं भवति । व्याकरणं वा एवन्नामा तथागत एवम् अमुष्मिन् काले व्याकरिष्यतीति । अन्यत् पुनर् महाव्याकरणं यद् यद् अष्टम्यां भूमौ अनुत्पत्तिकधर्मक्षान्तिलाभतः । अहं बुद्धो भविष्यामीति मानप्रहाणतः । सर्वनिमित्तभोगप्रहाणतः । सर्वबुद्धबोधिसत्वैश् च सार्धम् एकीभावोपगमनतः । तद् आत्मसन्तानभेदादर्शनात् । पुनः क्षेत्रादिभिर् व्याकरणम् ईदृशए बुद्धक्षेत्रे एवन्नामा इयता कालेन बुद्धो भविष्यति । एवन्नामके कल्पे ईदृशश् चास्य परिवारो भविष्यति । नियतिपातविभागे श्लोकः षड्पादः ।  
  
सम्पत्त्युत्पत्तिनैयम्यपातो ऽखेदे च धीमतां ।  
भावनायाश् च सातत्ये समाधानाच्युताव् अपि ।  
कृत्यसिद्धाव् अनाभोगे क्षान्तिलाभे च सर्वथा ॥ अम्स_१९।३८ ॥  
  
षड्पारमिताधिकारेण षड्विधो नियतिपात एष निर्दिष्टः । सम्पत्तिनियतिपातो नित्यम् उदारभोगसम्पत्तिलाभात् । उपपत्तिनियतिपातो नित्यं यथेष्टोपपत्तिपरिग्रहात् । अखेदनियतिपातो नित्यं संसारदुःखैर् अखेदात् । भावनासातत्यनियतिपातो नित्यं भावनासातत्यात् । समाधानाच्युतौ कृतसिद्धौ च नियतिपातो नित्यं समाध्यपरिहाणितः सत्कृत्यसाधनतश् च । अनाभोगानुत्पत्तिकधर्मक्षान्तिलाभे (म्स १६७) नियतिपातश् च नित्यम् अनाभोगनिर्विकल्पज्ञानविहारात् । अवश्यकरणीयविभागे श्लोकः षड्पादः ।  
  
पूजा शिक्षासमादानं करुणा शुभभावना ।  
अप्रमादस् तथारण्ये श्रुतार्थातृप्तिर् एव च ।  
सर्वभूमिषु धीराणाम् अवश्यकरणीयता ॥ अम्स_१९।३९ ॥  
  
षड्परमिता अधिकृत्येयं षड्विधावश्यकरणीयता । गतार्थः श्लोकः । सात्यकरणीयविभागे द्वौ श्लोकौ ।  
  
कामेष्व् आदीनवज्ञानं स्खलितेषु निरीक्षणा ।  
दुःखाधिवासना चैव कुशलस्य च भावना ॥ अम्स_१९।४० ॥  
अनास्वादः सुखे चैव निमित्तानामकल्पना ।  
सातत्यकरणीयं हि धीमतां सर्वभूमिषु ॥ अम्स_१९।४१ ॥  
  
षड्परमितापरिनिष्पादनार्थं षड् सातत्यकरणीयानि । गतार्थौ श्लोकौ । प्रधानवस्तुविभागे श्लोकः षड्पादः ।  
  
धर्मदानं शीलशुद्धिर् नोत्पत्तिक्षान्तिर् एव च ।  
वीर्यारम्भो महायाने अन्त्या सकरुणा स्थितिः ।  
प्रज्ञा पारमितानां च प्रधानं धीमतां मतम् ॥ अम्स_१९।४२ ॥  
  
षट्सु पारमितास्व् एतत् षड्विधं प्रधानं । तत्र शीलविशुद्धिर् आर्यकान्तं शीलं । अन्त्या सकरुणा स्थितिश् चतुर्थं करुणा ऽप्रमाणयुक्तं । शेषं गतार्थं । प्रज्ञप्तिव्यवस्थानविभागे चत्वारः श्लोकः ।  

विद्यास्थानव्यवस्थानं सूत्राद्याकारभेदतः ।  
ज्ञेयं धर्मव्यवस्थानं धीमतां सर्वभूमिषु ॥ अम्स_१९।४३ ॥  
चतुर्धा च त्रिधा चैव युक्तियानव्यवस्थितिः ॥ अम्स_१९।४४ ॥  
योनिशश् च मनस्कारः सम्यग्दृष्टिः फलान्विता ।  
प्रमाणैर् विचयो ऽचिन्त्यं ज्ञेयं युक्तिचतुष्टयम् ॥ अम्स_१९।४५ ॥  
आशयाद् देशनाच् चैव प्रयोगात् सम्भृतेर् अपि ।  
समुदागमभेदाच् च त्रिविधं यानम् इष्यते ॥ अम्स_१९।४६ ॥  
  
चतुर्विधं प्रज्ञप्तिव्यवस्थानं । धर्मसत्ययुक्तियानप्रज्ञप्तिव्यवस्थानभेदात् । तत्र (म्स १६८) पञ्चविद्यास्थानव्यवस्थानं धर्मव्यवस्थानं वेदितव्यं सूत्रगेयादिभिर् आकारभेदैः । तदन्तर्भूतान्य् एव तदन्यानि विद्यास्थानानि महायाने बोधिसत्वेभ्यो देश्यन्ते । सत्वव्यवस्थानं तु सप्तविधां तथताम् आश्रित्य प्रवृत्तितथतां लक्षणतथतां विज्ञप्तितथतां सन्निवेशतथतां मिथ्याप्रतिपत्तितथतां सम्यक्प्रतिपत्तितथतां च । युक्तिप्रज्ञप्तिव्यवस्थानं चतुर्विधं । अपेक्षायुक्तिः । कार्यकारणयुक्तिः । उपपत्तिसाधनयुक्तिः । धर्मतायुक्तिश् च । यानप्रज्ञप्तिव्यवस्थानं त्रिविधं । श्रावकयानं । प्रत्येकबुद्धयानं । महायानं । तत्रापेक्षायुक्तिस् त्रिष्व् अपि यानेषु योनिशोमनस्कारः । तम् अपेक्ष्य तेन प्रत्ययेन लोकोत्तरायाः सम्यग्दृष्टेर् उत्पादात् । कारकारणायुक्तिः सम्यग्दृष्टिः सफला । उपपत्तिसाधनयुक्तिः । प्रत्यक्षाधिभिः प्रमाणैः परिक्षा । धर्मतायुक्तिर् अचिन्त्यं स्थानं । सिद्धा हि धर्मता न पुनश् चिन्त्या कस्मात् । योनिशोमनस्कारात् सम्यग्दृष्टिर् भवति । । ततो वा क्लेशप्रहाणं फलम् इत्य् एवम् आदि । यानत्रयव्यवस्थानं पञ्चभिर् आकारैर् वेदितव्यं । आशयतो देशनातः प्रयोगतः सम्भारतः समुदागमतश् च । तत्र हीनं आशयदेशनाप्रयोगसम्भारसमुदागमाः श्रावकयानं मध्याः प्रत्येकबुद्धयानं उत्तमा महायानं । यथाशयं हि यथाभिप्रायं धर्मदेशनाभिभवति । यथा देशनं तथा प्रयोगं । यथाप्रयोगं सम्भारः । यथासम्भारं च बोधिसमुदागम इति । पर्येषणाविभागे श्लोकः ।  
  
आगन्तुकत्वपर्येषा अन्योन्यं नाम वस्तुनोः ।  
प्रज्ञप्तेर् द्विविधस्यात्र तन्मात्रत्वस्य वैषणा ॥ अम्स_१९।४७ ॥  
  
चतुर्विधा पर्येषणा धर्माणां । नामपर्य्षणा वस्तुपर्येषणा । स्वभावप्रज्ञप्तिपर्येषणा । विशेषप्रज्ञप्तिपर्येषणा च । तत्र नाम्नो वस्तुन्य् आगन्तुकत्वपर्येषणा नामपर्येषणा वेदितव्या । वस्तुनो नाम्न्य् आगन्तुकत्वपर्येषणा वस्तुपर्येषणा वेदितव्या । तदुभयाभिसम्बन्धे स्वभावविशेषप्रज्ञप्त्योः प्रज्ञप्तिमात्रत्वपर्येषणा स्वभावविशेषप्रज्ञप्तिपर्येषणा वेदितव्या । यथाभूतपरिहारविभागे दश श्लोकः ।  
  
सर्वस्यानुपलम्भाच् च भूतज्ञानं चतुर्विधं ।  
सर्वार्थसिद्ध्यै धीराणां सर्वभूमिषु जायते ॥ अम्स_१९।४८ ॥  
  
चतुर्विधं यथाभूतपरिज्ञानं धर्माणां नामपर्येषणागतम् । वस्तुपर्येषणागतं । स्वभावप्रज्ञप्तिपर्येषणागतं । विशेषपर्ज्ञप्तिपर्येषणागतं च । तच् च सर्वस्यास्य (म्स १६९) नामादिकस्यानुपलम्भाद् वेदितव्यं । उत्तरार्धेन यथाभूतपरिज्ञानस्य कर्मणां माहात्म्यं दर्शयति ।  
  
प्रतिष्ठाभोगबीजं हि निमित्तं बन्धनस्य हि ।  
साश्रयाश् चित्तचैत्तास् तु बध्यन्ते ऽत्र सबीजकाः ॥ अम्स_१९।४९ ॥  
  
तत्र प्रतिष्ठानिमित्तं भाजनलोकः । भोगनिमित्तं पञ्च रूपादयो विषयाः । बीजनिमित्तं यत् तेषां बीजम् आलयविज्ञानं । यत्र तिर्विधे निमित्ते साश्रयाश् चित्तचैत्ता बध्यन्ते । यच् च तेषां बीजम् आलयविज्ञानं । आश्रयाः पुनश् चक्षुरादयो वेदितव्याः ।  
  
पुरतः स्थापितं यच् च निमित्तं यत् स्थितं स्वयं ।  
सर्वं विभावयन् धीमान् लभते बोधिम् उत्तमाम् ॥ अम्स_१९।५० ॥  
  
तत्र पुरतः स्थापितं निमित्तं यच् छ्रुतचिन्ताभावनाप्रयोगेनालम्बनीकृतं परिकल्पितं । स्थितं स्वयम् एव यत् प्रकृतियालम्बनीभूतम् अयत्नपरिकल्पितं । तस्य विभावनाधिगमो नालम्बनीभावः । अकल्पना तदुपायो निमित्तप्रतिपक्षः । तच् चोभयं क्रमाद् भवति । पूर्वं हि स्थापितस्य पश्चात् स्वयंस्थितस्य । तत्र चतुर्विपर्यासानुगतं पुदग्लनिमित्तं विभावयन् योगी श्रावकबोधिं प्रत्येकबोधिं वा लभते । सर्वधर्मनिमित्तं विभावयन् महाबोधिं । एतेन यथातत्वं परिज्ञाय मोक्षाय संवर्तते यथाभूतं परिज्ञानं । तत् परिदीपितं ।  
  
तथतालम्बनं ज्ञानं द्वयग्राहविवर्जितं ।  
दौष्ठुल्यकायप्रत्यक्षं तत्क्षये धीमतां मतम् ॥ अम्स_१९।५१ ॥  
  
एतेन यथास्वभावत्रयपरिज्ञानात् परतन्त्रस्वभावक्षयाय संवर्तते । तत् परिदीपितं । तथतालम्बनत्वेन परिनिष्पन्नं स्वभावं परिज्ञाय । द्वयग्राहविवर्जितत्वेन कल्पितं । दौष्ठुल्यकायप्रत्यक्षत्वेन परतन्त्रं । तस्यैव क्षयाय संवर्तते दौष्ठुल्यकायस्यालयविज्ञानस्य तत्क्षयार्थं तत्क्षये ।  
  
तथतालम्बनं ज्ञानम् अनानाकारभावितं ।  
सदसत्तार्थे प्रत्यक्षं विकल्पविभु चोच्यते ॥ अम्स_१९।५२ ॥  
  
अनानाकारभावितं नित्मित्ततथतयोर् अनानात्वदर्शनात् । एतेन श्रावकानिमित्तत्वाद् बोधिसत्वानिमित्तत्वस्य विशेषः परिदीपितः । ते हि नित्मित्तानिमित्तयोर् नानात्वं पश्यन्तु । सर्वनिमित्तानाम् अमनसिकाराद् अनिमित्तस्य च (म्स १७०) धातोर् मनसिकाराद् अनिमित्तं समापद्यन्ते । बोधिसत्वास् तु तथताव्यतिरेकेण निमित्तम् अपशन्तो निमित्तम् एवानिमित्तं पश्यन्त्य् अतस् तेषां तज्ज्ञानमनसिकारभावितं । सत्तार्थे च निमित्ते प्रत्यक्षं विकल्पविभु चोच्यते । विकल्पविभुत्वलाभाद् यथाविकल्पं सर्वार्थसमृद्धितः ।  
  
तत्वं सञ्च्छाद्य बालानाम् अतत्वं ख्याति सर्वतः ।  
तत्वं तु बोधिसत्वानां सर्वतः ख्यात्य् अपास्य तत् ॥ अम्स_१९।५३ ॥  
  
एतेन यथा बालानां स्वरसेनातत्वम् एव ख्याति निमित्तं न तत्वं तथता । एवं बोधिसत्वानां स्वरसेन तत्वं एव ख्यात्य् नातत्वम् इत्य् उपदर्शितं ।  
  
अख्यानख्यानता ज्ञेया असदर्थसदर्थयोः ।  
आश्रयस्य परावृत्तिर् मोक्षो ऽसौ कामचारतः ॥ अम्स_१९।५४ ॥  
  
असदर्थस्य निमित्तस्याख्यानता सदर्थस्य तथतायाः ख्यानता आश्रयस्य परावृत्तेर् वेदितव्या तया हि तदख्यानं च । सैव मोक्षो वेदितव्यः । किं कारणं । कामचारतः । तदा हि स्वतन्त्रो भवति स्वचित्तवशवर्ती प्रकृत्यैव निमित्तासमुदाचारात् ।  
  
अन्योन्यं तुल्यजातीयः ख्यात्य् अर्थः सर्वतो महान् ।  
अन्तरायकरस् तस्मात् परिज्ञायैनम् उत्सृजेत् ॥ अम्स_१९।५५ ॥  
  
इदं क्षेत्रपरिशोधनोपाये यथाभूतपरिज्ञानं । भाजनलोकार्थो महान् अन्योन्यं वर्तमानस् तुल्यजातीयः ख्यात्य् स एवायम् इति । स चैवं ख्यानाद् अन्तरायकरो भवति बुद्धक्षेत्रपरिशुद्धये । तस्माद् अन्तरायकरं परिज्ञायैनम् उत्सृजेद् एवं ख्यातं । अप्रमेयविभागे श्लोकः ।  
  
परिपाच्यं विशोध्यं च प्राप्यं योग्यं च पाचने ।  
सम्यक्त्वदेशनावस्तु अप्रमेयं हि धीमताम् ॥ अम्स_१९।५६ ॥  
  
पञ्चविधं हि वस्तु बोधिसत्वानाम् अप्रमेयं । परिपाच्यं वस्तु सत्वधातुर्विशेषेण विशोध्यं लोकधातुर् भाजनलोकसङ्गृहीतः । प्राप्यं धर्मधातुः । परिपाचनयोग्यं विनेयधातुः । सम्यग्देशनावस्तु विनयोपायधातुः । देशनाबलविभागे द्वौ श्लोकौ ।  
  
बोधिसत्वचित्तस्य चोत्पादो नोत्पादक्षान्तिर् एव च ।  
चक्षुश् च निर्मलं हीनम् आश्रवक्षय एव च ॥ अम्स_१९।५७ ॥  
(म्स १७१)  
सद्धर्मस्य स्थितिर् दीर्घा व्युत्पत्तिच्छित्तिभोगता ।  
देशनायाः फलं ज्ञेयं तत्प्रयुक्तस्य धीमतः ॥ अम्स_१९।५८ ॥  
  
देशनायां प्रयुक्तस्य बोधिसत्वस्याष्टविधं देशनायाः फलं वेदितव्यं । श्रोतृषु केचिद् बोधिचित्तम् उत्पादयन्ति । केचिद् अनुत्पत्तिकधर्मक्षान्तिं प्रतिलभन्ते । केचिद् विरजो विगतमलं धर्मेषु धर्मेषु धर्मचक्षुर् उत्पादयन्ति हीनयानसङ्गृहीतं । केचिद् आश्रवक्षयं प्राप्नुवन्ति । सद्धर्मश् च चिरस्थितिको भवति परम्पराधारणतया । अव्युत्पन्नानाम् अर्थव्युत्पत्तिर् भवति । संशयितानां संशयछेदो भवति । विनिश्चितानां सद्धर्मसम्भोगो भवति अनवद्यो प्रीतिरसः । महायानमहत्वविभागे द्वौ श्लोकः ।  
  
आलम्बनमहत्वं च प्रतिपत्तेर् द्वयोस् तथा ।  
ज्ञानस्य वीर्यारम्भस्य उपाये कौशलस्य च ॥ अम्स_१९।५९ ॥  
उदागममहत्वं च महत्वं बुद्धकर्मणः ।  
एतन् महत्वयोगाद् धि महायानं निरुच्यते ॥ अम्स_१९।६० ॥  
  
सप्तविधमहत्वयोगान् महायानम् इत्य् उच्यते । आलम्बनमहत्वेनाप्रमाणविस्तीर्णसूत्रादिधर्मयोगात् । प्रतिपत्तिमहत्वेन द्वयोः प्रतिपत्तेः स्वार्थे परार्थे च । ज्ञानमहत्वेन द्वयोर् ज्ञानात्मपुद्गलनैरात्म्यस्य धर्मनैरात्म्यस्य च प्रतिवेधकाले । वीर्यारम्भमहत्वेन त्रीणि कल्पासङ्ख्येयानि सातत्यसत्कृत्यप्रयोगात् । उपायकौशल्यमह्त्वेन संसारापरित्यागासङ्क्लेशतः । समुदागममहत्वेन बलवैशारद्यावेणिकबुद्धधर्मसमुदागमात् । बुद्धकर्ममह्त्वेन च पुनः पुनर् अभिसम्बोधिमहापरिनिर्वाणसन्दर्शनतः ।  
  
गोत्रं धर्माधिमुक्तिश् च चित्तस्योत्पादना तथा ।  
दानादिप्रतिपत्तिश् च न्यायाम् आवक्रान्तिर् एव च ॥ अम्स_१९।६१ ॥  
सत्वानां परिपाकश् च क्षेत्रस्य च विशोधना ।  
अप्रतिष्ठितनिर्वाणं बोधिः श्रेष्ठा च दर्शनात् दर्शना ॥ अम्स_१९।६२ ॥  
  
एतेन दशविधेन वस्तुना कृत्स्नं महायानं सङ्गृहीतं । सत्वानां परिपाचनं भूमिपर्तिष्ठितस्य यावत् सप्तम्यां भूमौ वेदितव्यं । क्षेत्रपरिशोधनम् अप्रतिष्ठितनिर्वाणं चाविनिवर्तनीयायां भूमौ त्रिविधायां । श्रेष्ठा बोधिर् बुद्धभूमौ । तत्रैव चाभिसम्बोधिमहापरिनिर्वाणसन्दर्शना । (म्स १७२) शेषं गतार्थं । बोस्हिसत्वविभागे दश श्लोकाः ।  
  
आधिमोक्षिक एकश् च शुद्धाध्याशयिको ऽपरः ।  
निमित्ते चानिमित्ते च चार्य् अप्य् अनभिसंस्कृते ।  
बोधिसत्वा हि विज्ञेयाः पञ्चैते सर्वभूमिषु ॥ अम्स_१९।६३ ॥  
  
तत्र निमित्तचारी द्वितीयां भूमिम् उपादाय यावत् षष्ठ्यां । अनिमित्तचारी सप्तम्यां । अनभिसंस्कारचारी परेण । शेषं गतार्थं ।  
  
कामेष्व् असक्तस् त्रिविशुद्धकर्मा क्रोधाभिभूम्यं गुणतत्परश् च ।  
धर्मे ऽचलस् तत्वगभीरदृष्टिर् बोधौ स्पृहावान् खलु बोधिसत्वः ॥ अम्स_१९।६४ ॥  
  
एतेन षड्पारमिताप्रतिपत्तितो महाबोधिप्रणिधानतश् च बोधिसत्वलक्षणं परिदीपितं ।  
  
अनुग्रहेच्छो ऽनुपघातदृष्टिः परोपघातेष्व् अधिवासकश् च ।  
धीरो ऽप्रमत्तश् च बहुश्रुतश् च परार्थयुक्तः खलु बोधिसत्वः ॥ अम्स_१९।६५ ॥  
  
१९।६५ चोम्म्। तत्र धीर आरब्धवीर्यो दुःखैर् अविषादात् । अप्रमत्तो ध्यानसुखेष्व् असक्तः । शेषं गतार्थं ।  
  
आदीनवज्ञः स्वपरिग्रहेषु भोगेष्व् असक्तो ह्य् अनिगूढवैरः ।  
योगी निमित्ते कुशलो ऽकुदृष्टिर् अध्यात्मसंस्थः खलु बोधिसत्वः ॥ अम्स_१९।६६ ॥  

तत्र भोगेष्व् असक्तो यस् तान् विआय प्रव्रजति । निमित्तकुशलः शमथादिनिमित्तत्रयकौशल्यात् । अध्यात्मसंस्थो महायानाविकम्पनात् । महायानं हि बोधिसत्वानाम् अध्यात्मं । शेषं गतार्थं ।  
  
दयान्वितो ह्रीगुणसन्निविष्टो दुःखाधिवासात् स्वसुखेष्व् असक्तः ।  
स्मृतिप्रधानः सुसमाहितात्मा यानाविकार्यः खलु बोधिसत्वः ॥ अम्स_१९।६७ ॥  
  
(म्स १७३)  
तत्र स्मृतिप्रधानो ध्यानवान् स्मृतिबलेन चित्तसमाधानात् । सुसमाहितात्मा निर्विकल्पज्ञानः । शेषं गतार्थं ।  
  
दुःखापहो दुःखकरो न चैव दुःखाधिवासो न च दुःखभीतः ।  
दुःखाद् विमुक्तो न च दुःखकल्पो दुःखाभ्युपेतः खलु बोधिसत्वः ॥ अम्स_१९।६८ ॥  
  
तत्र दुःखाद् विमुक्तो ध्यानवान् कामधातुवैराग्याद् दुःखदुःखतामोक्षतः । दुःखाभ्युपेतः संसाराभ्युपगमात् । शेषं गतार्थं ।  
  
धर्मे रतो ऽधर्मरतः धर्मे ऽरतो ऽधर्मरतः प्रकृत्या धर्मे जुगुप्सी धरमाभियुक्तः ।  
धर्मे वशी धर्मनिरन्धकारो धर्मप्रधानः खलु बोधिसत्वः ॥ अम्स_१९।६९ ॥  
  
तत्र धर्मे जुगुप्सी अक्षान्तिजुगुप्सनात् । धर्मे वशी समापत्तौ । धर्मप्रधानो महाबोधिपरमः । धर्म एवात्र धरम उक्तो वृत्तानुवृत्त्या । शेषं गतार्थं ।  
  
भोगाप्रमत्तो नियमाप्रमत्तो रक्षाप्रमत्तः कुशलाप्रमत्तः ।  
सुखाप्रमत्तो धरमाप्रमत्तो यानाप्रमत्तो खलु बोधिसत्वः ॥ अम्स_१९।७० ॥  
  
तत्र रक्षाप्रमत्तः क्षान्तिमान् स्वपरचित्तानुरक्षणात् । धर्माप्रमत्तो यथाभूतधर्मज्ञानात् । शेषं गतार्थं ।  
  
विमानलज्जस् तनुदोषलज्ज अमर्षलज्जः परिहाणिलज्जः ।  
विशालविसारलज्जस् तनुदृष्टिलज्जः यानान्यलज्जः खलु बोधिसत्वः ॥ अम्स_१९।७१ ॥  
  
तत्र विमानलज्जो यो ऽर्थिनो न विमानयति । तनुदोषलज्जो ऽणुमात्रेष्व् अवद्येषु भ्यदर्शी । तनुदृष्टिलज्जो धर्मनैरात्म्यप्रतिवेधी । शेषं गतार्थं । सर्वैर् एभिः श्लोकैः पर्यायान्तरेण षड्पारमिताप्रतिपत्तितो महाबोधिप्रणिधानतश् च बोधिसत्वलक्षणं परिदीपितं ।  
  
इहापि चामुत्र उपेक्षणेन संस्कारयोगेन विभुत्वलाभैः ।  
शमोपसमौपदेशेन महाफलेन अनुग्रहे वर्तति बोधिसत्वः ॥ अम्स_१९।७२ ॥  
  
इहएव सत्वानाम् अनुग्रहे वर्तते दानेन । अमुत्र शीलेनोपपत्तिविशेषं प्राप्य । संस्कारयोगेनेति वीर्ययोगेन । महाफलेन-इति बुद्धत्वेन । शेषं गतार्थं । एतेन (म्स १७४) षड्भिः पारमिताभिर् महाबोधिप्रणिधानेन च यथा सत्वानुग्रहे बोधिसत्वो वर्तते तत् परिदीपितं । बोधिसत्वसामान्यनामविभागे अष्टौ श्लोकाः ।  
  
बोधिसत्वो महासत्वो धीमांश् चैवोत्तमद्युतिः ।  
जिनपुत्रो जिनाधारो विजेताथ जिनाङ्कुरः ॥ अम्स_१९।७३ ॥  
विक्रान्तः परमाश्चर्यः सार्थवाहो महायशाः ।  
कृपालुश् च महापुण्य ईश्वरो धार्मिकस् तथा ॥ अम्स_१९।७४ ॥  
  
एतानि षोडश सर्वबोधिसत्वानाम् अन्वर्थनामानि सामन्येन ।  
  
सुतत्वबोधैः सुमहार्थबोधैः सर्वावर्थबोधैर् अपि नित्यबोधैः ।  
उपायबोधैश् च विशेषणेन तेनोच्यते हेतुन बोधिसत्वः ॥ अम्स_१९।७५ ॥  
  
पञ्चविधेन बोधविशेषेण बोधिसत्व इत्य् उच्यते । पुद्गलनैरात्म्यबोधेन । सर्वाकारसर्वार्थबोधेन अक्षयावब्धेन परिनिर्वाणसन्दर्शने ऽपि । यथाविधेनायं च विनयोपायबोधेन ।  
  
आत्मानुबोधात् तनुदृष्टिबोधाद् विचित्रविज्ञप्तिविबोधतश् च ।  
सर्वस्य चाभूतविकल्पबोधात् तेनोच्यते हेतुन बोधिसत्वः ॥ अम्स_१९।७६ ॥  
  
अत्र पुनश् चतुर्विधबोधिविशेषं दर्शयति चित्तमनोविज्ञानबोधतः । तेषां चाभूतपरिकल्पत्वावबोधतः । तत्र चित्तम् आलयविज्ञानं । मनस् तदालम्बनम् आत्मदृष्ट्यादिसंयुक्तं । विज्ञानं षड्विज्ञानकायाः  
  
अबोधबोधाद् अनुबोधबोधाद् अभावबोधात् प्रभवानुबोधात् ।  
अबोधबोधप्रतिबोधतश् च तेनोच्यते हेतुन बोधिसत्वः ॥ अम्स_१९।७७ ॥  
  
अत्र पुनः पञ्चविधं बोधविशेषं दर्शयति । अविद्याबोधात् । विद्याबोधात् । परिकल्पितादिस्वभावत्रयबोधाच् च । तत्रावबोधत्वेन बोधिप्रतिबोधात् परिनिष्पन्नस्वभावबोधो वेदितव्यः ।  
  
अनर्थबोधात् परमार्थबोधात् सर्वावबोधात् सकलार्थबोधात् ।  
बोद्धव्यबोधाश्रयबोधबोधात् तेनोच्यते हेतुन बोधिसत्वः ॥ अम्स_१९।७८ ॥  
  
(म्स १७५)  
अत्र पञ्चविधं बोधिविशेषं दर्शयति । परतन्त्रलक्षणबोधात् । परिनिष्पन्नबोधात् । सर्वज्ञेयसर्वाकारबोधात् । बोध्यवबोधत्रिमण्डलपरिशुद्धिबोधाच् च ।  
  
निष्पन्नबोधात् पदबोधतश् च गर्भानुबोधात् क्रमदर्शनस्य ।  
बोधाद् भृशं संशयहानिबोधात् तेनोच्यते हेतुन बोधिसत्वः ॥ अम्स_१९।७९ ॥  
  
तत्र निष्पन्नबोधो बुद्धत्वं । पदबोधो येन तुषितभवने वसति । गर्भानुबोधो येन मातुः कुक्षिम् अवक्रामति । क्रमदर्शने बोधो येन गर्भान् निष्क्रमणं कामपरिभोगं प्रव्र्ज्यां दुष्करचर्याम् अभिसम्बोधिं च दर्शयति । भृशं संशयहानिबोधो येन सर्वसंशयछेदाय सत्वानां धर्मचक्रं प्रवर्तयति ।  
  
लाभी ह्य् अलाभी धीसंस्थितश् च बोद्धानुबोद्धा प्रतिदेशकश् च ।  
निर्जल्पबुद्धिर् हतमानमानी ह्य् अपक्कसम्पक्कमतिश् च धीमान् ॥ अम्स_१९।८० ॥  
  
अत्रैकादशविधेनातीतादिना बोधेन बोधिसत्वः परिदीपितः । तत्र लाभी अलाभी धीसंस्थितश् चातीतानागतप्रत्युत्पन्नैर् यथाक्रमं । बोद्धा स्वयम्बोधात् । अनुबोद्धा परतो ब्धात् एतेनाध्यात्मिकबाह्यं बोधं दर्शयति । प्रतिदेशको निर्जल्पबुद्धिर् इत्य् औदारिकसूक्ष्मं । मानी हतमानीति हीनप्रणीतं । अपक्कसम्पक्कमतिश् चेति दूरान्तिकं बोधं दर्श्यति ।  
  
महायानसूत्रालङ्कारे गुणाधिकारः एकोनविंशतितमः समाप्तः  

च्हपित्रे XX-XXइ  
विंशतितमः एकविंशतितमश् चाधिकारः  
  
लिङ्गविभागे द्वौ श्लोकौ ।  
  
अनुकम्पा प्रियाख्यानं धीरता मुक्तहस्तता ।  
गम्भीरसन्धिनिर्मोक्षो लिङ्गान्य् एतानि धीमतां ॥ अम्स_२०-२१।१ ॥  
परिग्रहे ऽधिमुक्त्याप्तावखेदे द्वयसङ्ग्रहे ।  
आशयाच् च प्रयोगाच् च विज्ञेयं लिङ्गपञ्चकं ॥ अम्स_२०-२१।२ ॥  
  
तत्र प्रथमेन श्लोकेन पञ्च बोधिसत्वलिङ्गनि दर्शयति । द्वितीयेन तेषां (म्स १७६) कर्म समाससङ्ग्रहं च । तत्रानुकम्पा बोधिचित्तेन सत्वपरिग्रहार्थं प्रियाख्यानं सत्वानां बुद्धशासनाधिमुक्तिलभार्थं धीरता दुष्करचर्यादिभिर् अखेदार्थं मुक्तहस्तता गम्भीरसन्धिनिर्मोक्षणं च द्वयेन सङ्ग्रहार्थम् आमिषेण धर्मेण यथाक्रमं । एषां पञ्चानां लिङ्गानां अनुकम्पा आशयतो वेदितव्या । शेषाणि प्रयोगतः । गृहिप्रव्रजितपक्षविभागे त्रयः श्लोकः ।  
  
बोधिसत्वा हि सततं भवन्तश् चक्रवर्तिनः ।  
प्रकुर्वन्ति हि सत्वार्थं गृहिणः सर्वजन्मसु ॥ अम्स_२०-२१।३ ॥  
आदानलब्धा प्रव्रज्या धर्मतोपगता परा ।  
निदर्शिका च प्रव्रजया धीमतां सर्वभूमिषु ॥ अम्स_२०-२१।४ ॥  
अप्रमेयैर् गुणैर् युक्तः पक्षः प्रव्रजितस्य तु ।  
गृहिणो बोधिसत्वाद् धि यतिस् तस्माद् विशिष्यते ॥ अम्स_२०-२१।५ ॥  
  
एतेन श्लोकेन यादृशे गृहपक्षे स्थितो बोधिसत्वः सत्वार्थं करोति तत्परिदीपितं । द्वितीयेन यादृशे प्रव्रजितपक्षे । तत्र त्रिविधा प्रव्रज्या वेदितव्या । समादानलब्धा । धर्मतालब्धा । निदर्शका च निर्माणैः । तृतीयेन गृहपक्षात् प्रव्रजितपक्षस्य विशेषः परिदीपितः । अध्याशयविभागे श्लोकः षड्पादः ।  
  
परत्रेष्टफलेच्छा च शुभवृत्ताव् इहैव च ।  
निर्वाणेच्छा च धीराणां सत्वेष्व् आशय इष्यते ।  
अशुद्धश् च विशुद्धश् च सुविशुद्धः सर्वभूमिषु ॥ अम्स_२०-२१।६ ॥  

एतेन समासतः पञ्चविधो ऽध्याशयः परिदीपितः । सुखाध्याशयः । परत्रेष्टफलेच्छा हिताध्याशयः इहैव कुशलप्रवृत्तीच्छा निर्वाणेच्छा तदुभयाह्याशय एवेति नान्यो वेदितव्यः । अशुद्धादिकास् त्रयो ऽध्याशया अप्रविष्टानां । भूमिप्रविष्टानां । अविनिवर्तनीयभूमिप्राप्तानां च यथाक्रमं वेदितव्याः । परिग्रहविभागे श्लोकः ।  
  
प्रणिधानात् समाच् चित्ताद् आधिपत्यात् परिग्रहः ।  
गणस्य कर्षणत्वाच् च धीमतां सर्वभूमिषु ॥ अम्स_२०-२१।७ ॥  
  
चतुर्विधः सत्वपरिग्रहो बोधिसत्वानां प्रणिधानपरिग्रहो वेदितव्यो बोधिचित्तेन सर्वसत्वपरिग्रहणात् । समचित्ततापरिग्रह आत्मपरसमतालाभाद् अभिसमयकाले । (म्स १७७) आधिपत्यपरिग्रहः स्वामिभूतस्य येषाम् असौ स्वामी । । गणपरिकर्षणपरिग्रहश् च शिष्यगणोपादानात् । उपपत्तिविभागे श्लोकः ।  
  
कर्मणश् चाधिपत्येन प्रणिधानस्य चापरा ।  
समाधेश् च विभुत्वस्य चोत्पत्तिर् धीमतां मता ॥ अम्स_२०-२१।८ ॥  
  
चतुर्विधा बोधिसत्वानाम् उपपत्तिः कर्माधिपत्येन याधिमुक्तिचर्याभूमिस्थितानां कर्मवशेनाभिप्रेतस्थानोपपत्तिः प्रणिधानवशेन या भूमिप्रविष्टानां सर्वस्तवपरिपाचनार्थं तिर्यगादिहीनस्थानोपपत्तिः । समाध्याधिपत्येन या ध्यानानि व्यावर्त्य कामधाताव् उपपत्तिः । विभुत्वाधिपत्येन या निर्माणैस् तुषितभवनाद्युपपत्तिसन्दर्शनात् । विहारभूमिविभागे त्रिंशत् श्लोकः ।  
  
लक्षणात् पुद्गगलाच् छिक्षास्कन्धनिष्पत्तिलिङ्गतः ।  
निरुक्तेः प्राप्तितश् चैव विहारो भूमिर् एव च ॥ अम्स_२०-२१।९ ॥  
  
लक्षणविभागम् आरभ्य पञ्च श्लोकाः ।  
  
शून्यता परमात्मस्य कर्मनाशे व्यवस्थितिः ।  
विहृत्य ससुखैर् ध्यानैर् जन्म कामे ततः परम् ॥ अम्स_२०-२१।१० ॥  
ततश् च बोधिपक्षाणां संसारे परिणामना ।  
विना च चित्तसङ्क्लेशं सत्वानां परिपाचना ॥ अम्स_२०-२१।११ ॥  
उपपत्तौ च सञ्चित्य सङ्क्लेशस्यानुरक्षणा ।  
एकायनपथश्लिष्टा ऽनिमित्तैकान्तिकः पथः ॥ अम्स_२०-२१।१२ ॥  
अनिमित्ते ऽप्य् अनाभोगः क्षेत्रस्य च विशोधना ।  
सत्वपाकस्य निष्पत्तिर् जायते च ततः परम् ॥ अम्स_२०-२१।१३ ॥  
समाधिधारणीनां च बोधेश् चैव विशुद्धता ।  
एतस्माच् च व्यवस्थानाद् विज्ञेयं भूमिलक्षणम् ॥ अम्स_२०-२१।१४ ॥  
  
एकादश विहारा एकादश भूमयः । तेषां लक्षणं । प्रथमायां भूमौ परमशून्यताभिसमये लक्षणं पुद्गलनैरात्म्याभिसमयात् । द्वितीयाणां कर्मणाम् विप्रनाशव्यवस्थानं कुशलाकुशलकर्मपथतत्फलवैचित्र्यज्ञानात् । तृतीयायां सातिशयसुखैर् बोधिसत्वध्यानैर् विहृत्यापरिहीनस्यैव तेभ्यः कामधाताव् उपपत्तिः । चतुर्थ्या बोधिपक्षबहुलविहारिणो ऽपि बोधिपक्षाणां संसारे परिणामना । पञ्चम्यां चतुरार्यसत्यबहुलविहारितया विनातमनश् चित्तसङ्क्लेशेन सत्वानां परिपाचनायां नानाशास्त्रशिल्पप्रणयनात् । षष्ट्यां प्रीत्यसमुत्पादबहुलविहारितया (म्स १७८) सञ्चित्यभवोपपत्तौ तत्र सङ्क्लेशस्यानुरक्षणा । सप्तम्यां मिश्रोपमिश्रत्वेनैकायनपथस्याश्लिष्ट्स्य श्लिष्ट आनिमित्तैकान्तिको मार्गः । अष्टम्यां अनिमित्ते ऽप्य् अनाभोगो निरभिसंस्कार-अनिमित्तविहारित्वाद् बुद्धक्षेत्रविशोधना च । नवयां प्रतिसंविद्वशितया सत्वपाकनिष्पत्तिः सर्वाकारपरिपाचनसामर्थ्यात् । दशम्यां समाधिमुखानां धारणीमुखानां च विशुद्धता । एकादश्यं बुद्धभूमौ बोधिविशुद्धता लक्षणां सर्वज्ञेयावरणप्रहाणात् । भूमिष्ठे च पुद्गलविभागम् आरभ्य द्वौ श्लोकौ ।  
  
विशुद्धदृष्टिः सुविशुद्धशीलः समाहितो धर्मविभूतमानः ।  
सन्तानसङ्क्लेशविशुद्धिभेदे निर्माण एकक्षणलब्धबुद्धिः ॥ अम्स_२०-२१।१५ ॥  
उपेक्षकः क्षेत्रविशोधकश् च स्यात् सत्वपाके कुशलो महर्द्धिः ।  
सम्पूर्णकायश् च निदर्शने च शक्तो ऽभिषिक्तः खलु बोधिसत्वः ॥ अम्स_२०-२१।१६ ॥  
  
दशसु भूमिषु दश बोधिसत्वा व्यवस्थाप्यते । प्रथमायां विशुद्धदृष्टिः पुद्गलधर्मदृष्टिप्रतिपक्षज्ञानलाभात् । द्वितीयायां सुविशुद्धशीलः सूक्ष्मापत्तिस्खलितसमुदाचारस्याप्य् अभावात् । तृतीयायां समाहितो भवत्य् अच्युतध्यानसमाधिलाभात् । चतुर्थ्या धर्मविभूतमानः सूत्रादिधर्मनानात्वमानस्य विभूतत्वात् । पञ्चम्यां सन्तानभेदे निर्माणो दशभिश् चित्ताशयविशुद्धिसमताभिः सर्वसन्तानसमताप्रवेशात् । षष्ट्यां सङ्क्लेशव्यवदानभेदे निर्माणः प्रतीत्यसमुत्पादतथताबहुलविहारितया कृष्णशुक्लपक्षाभ्यां तथतायाः सङ्क्लेश्व्यवदानादर्शनात् । प्रकृतिविशुद्धिताम् उपादाय । सप्तम्याम् एकक्षणलब्धबुद्धिर् निर्निमित्तविहारसामर्थ्यात् प्रतिपक्षणं सप्तत्रिंशद् बोध्पक्षभावनातः । अष्टम्याम् उपेक्षकः क्षेत्रविशोधकश् चानाभोगनिर्निमित्तविहारित्वाद् मिश्र-उपमिश्रप्रयोगतश् चाविनिवर्तनीयभूमिप्रविष्टैर् बोधिसत्वैः । नवम्यां सत्वपरिपाककुशलः पूर्ववत् । दशम्यां बोधिसत्वभूमौ बोधिसत्वो महर्द्धिकश् च व्यवस्थाप्यते महाभिज्ञालाभात् । सम्पूर्णकायश् चाप्रमाणसमाधिधारणीमुखस्फुरणाद् आश्रयस्य निदर्शने च शक्तो व्यवस्थाप्यते तुषितभवनवासादिनिर्माणनिदर्शनात् । भिषिक्तश् च बुद्धत्वे सर्वबुद्धेभ्यस् तत्राभिषेकलाभात् । शिक्षाव्यवस्थानम् आरभ्य पञ्च श्लोकः ।  
  
धर्मतां प्रतिविध्येह अधिशीले ऽनुशिक्षणे ।  
अधिचित्ते ऽप्य् अधिप्रज्ञे प्रज्ञा तु द्वयगोचरा ॥ अम्स_२०-२१।१७ ॥  
धर्मतत्वं तदज्ञानज्ञानाद् या वृत्तिर् एव च ।  
प्रज्ञाया गोचरस् तस्माद् द्विभूमौ तद्व्यवस्थितिः ॥ अम्स_२०-२१।१८ ॥  
(म्स १७९)  
शिक्षाणां भावनायाश् च फलम् अन्यच् चतुर्विधम् ।  
अनिमित्तससंस्कारो विहारः प्रथमं फलम् ॥ अम्स_२०-२१।१९ ॥  
स एवानभिसंस्कारो द्वितीयं फलम् इष्यते ।  
क्षेत्रशुद्धिश् च सत्वानां पाकनिष्पत्तिर् एव च ॥ अम्स_२०-२१।२० ॥  
समाधिधारणीनां च निष्पत्तिः परमं फलं ।  
चतुर्विधं फलं ह्य् एतत् चतुर्भूमिसमाश्रितम् ॥ अम्स_२०-२१।२१ ॥  
  
प्रथमायां भूमौ धर्मतां प्रतिविध्य द्वितीयायाम् अधिशीलं शिक्षते ।तृतीयायाम् अधिचित्तं । चतुर्थोपञ्चमीषष्टीष्व् अधिप्रज्ञं । बोधिपक्षसङ्गृहीता हि प्रज्ञा चतुर्थां भूमौ । सा पुनर् द्वयगोचरा भूमिद्वये । द्वयं पुनर् धर्मतत्वं च दुःखादिसत्यं । तदज्ञानज्ञानादिका च वृत्तिर् अनुलोमः पर्तीत्यसमुत्पादः । तदज्ञानादिका हि वृत्तिर् अविद्यादिका । तज्ज्ञानादिका च वृत्तिर् विद्यादिका । तस्माद् भूमिद्वये ऽप्य् अधिप्रज्ञाव्यवस्थानं । अतः परं चतुर्विधं शिक्षाफलं चतुर्भूमिसमाश्रितं वेदितव्यं यथाक्रमं । तत्र द्वितीयं फलं स एवानिमित्तो विहारो ऽनभिसंस्कारः क्षेत्रशुद्धिश् च वेदितव्यं । शेषं गतार्थं । स्कन्धव्यवस्थानम् आरभ्य द्वौ श्लोकौ ।  
धर्मतां प्रतिविध्येह शीलस्कन्धस्य शोधना ।  
  
समाधिप्रज्ञास्कन्धस्य तत ऊर्ध्वं विशोधना ॥ अम्स_२०-२१।२२ ॥  
विमुक्तिमुक्तिज्ञानस्य तदन्यासु विशोधना ।  
चतुर्विधाद् आवरणात् प्रतिघातावृतेर् अपि ॥ अम्स_२०-२१।२३ ॥  
  
तद् अन्यास्व् इति सप्तम्यां यावद् बुद्धबूमाव् अभयोर् विमुक्तिविमुक्तिज्ञानयोर् विशोधना । सा पुनर् विमुक्तिश् चतुर्विधफलावरणाच् च वेदितव्या प्रतिघातावरणाच् च बुद्धभूमौ । येनान्येषां ज्ञेये ज्ञानं प्रतिहन्यते । बुद्धानां तो तद्विमोक्षात् सर्वत्राप्रतिहतं ज्ञानं । शेषं गतार्थं । निष्पत्तिव्यवस्थानम् आरभ्य त्रयः श्लोकः ।  
अनिष्पन्नाश् च निष्पन्ना विज्ञेयाः सर्वभूमयः ।  
निष्पन्ना अप्य् अनिष्पन्ना निष्पन्नाश् च पुनर् मताः ॥ अम्स_२०-२१।२४ ॥  
निष्पत्तिर् विज्ञेया यथाव्यवस्थानमनसिकारेण ।  
तत्कल्पनताज्ञानाद् अविकल्पनया च तस्यैव ॥ अम्स_२०-२१।२५ ॥  
भावना अपि निष्पत्तिर् अचिन्त्यं सर्वभूमिषु ।  
प्रत्यात्मवेदनीयत्वात् बुद्धानां विषयाद् अपि ॥ अम्स_२०-२१।२६ ॥  
  
(म्स १८०)  
तत्राधिमुक्तिचर्याभूमिर् अनिष्पन्ना शेषा निष्पन्ना इत्य् एताः सर्वभूमयः । निष्पन्ना अपि पुनः सप्तमानिष्पन्नाः शेषा निष्पन्ना निरभिसंस्कारवाहित्वात् । यत् पुनः प्रमुदितादिभूमिर् निष्पन्ना पूर्वमुक्ता तत्र निष्पत्तिर् यथाव्यवस्थापितभूमिमनसिकारेण ।तस्य भूमिव्यवस्थानस्य कल्पनामात्रज्ञानात् तद् अविकल्पना च च वेदितव्या । यदा तद्भूमिव्यवस्थानं कल्पनामात्रं जानीते । तद् पै च कल्पनामात्रं न विकल्पयत्य् एवं ग्राह्यग्राहकाविकल्पज्ञानलाभाद् भूमिपरिनिष्पत्तिर् उक्ता भवति । अपि च खलु भूमीनां भावना च निष्पत्तिश् चोभयम् अचिन्त्यं सर्वभूमिषु । तथा हि तद् बोधिसत्वानां प्रत्यात्मवेदनीयं बुद्धानां च विषयो नान्येषां । भूमिप्रतिष्ठस्य लिङ्गविभागम् आरभ्य द्वौ श्लोकौ ।  
  
अधिमुक्तिर् हि सर्वत्र सालोका लिङ्गम् इष्यते ।  
अलीनत्वम् अदीनत्वम् अपरप्रत्ययात्मता ॥ अम्स_२०-२१।२७ ॥  
प्रतिवेधश् च सर्वत्र सर्वत्र समचित्तता ।  
अनेयानुनयोपायज्ञानं मण्डलजन्म च ॥ अम्स_२०-२१।२८ ॥  
  
एतद्भूमिप्रविष्टस्य बोधिसत्वस्य दशविधं लिङ्गं सर्वासु भूमिषु वेदितव्यं । यां भूमिं प्रविष्टस् तत्र सालोको यां न प्रविष्टस् तत्राधिमुक्तिर् इत्य् एतद् एकं लिङ्गं । अलीनत्वं पर्मोदारगम्भीरेषु धर्मेषु । अदीनत्वं दुष्करचर्यासु । अपरप्रत्ययत्वं स्वस्यां भूमौ । सर्वभूमिप्रतिवेधश् च तद् अभिनिर्हारकौशल्यतः सर्वसत्वेष्व् आत्मसमचित्तता । अनेया वर्णावर्णशब्दाभ्यां । अननुनयश् चक्रवर्तीत्यादिसं पत्तिषु । उपायकौशल्यम् अनुपलम्भस् तस्य बुद्धत्वोपायज्ञानात् । बुद्धपर्षन्मण्डलेषु चोपपत्तिः सर्वकालम् इत्य् एतानि अपराणि लिङ्गानि बोधिसत्वस्य । भूमिषु पारमितालाभलिङ्गविभागे द्वौ श्लोकौ ।  
  
नाच्छन्दो न च लुब्धह्रस्वहृदयो न क्रोधनो नालसो नामैत्रीकरूणाशयो न कुमतिः कल्पैर् विकल्पैर् हतः ।  
नो विक्षिप्तमतिः सुखैर् न च हतो दुःखैर् न वा व्यावर्तते सत्यं मित्रम् उपाश्रितः श्रुतपरः पूजापरः शास्तरि ॥ अम्स_२०-२१।२९ ॥  
सर्वं पुण्यसमुच्चयं सुविपुलं कृत्वान्यसाधारणं सम्बोधौ परिणामयत्य् अहरहर्यो ह्य् उत्तमोपायवित् ।  
(म्स १८१)  
जातः स्वायतने सदा शुभकरः क्रीडत्य् अभिज्ञागुणैः सर्वेषाम् उपरिस्थितो गुणनिधिर् ज्ञेयः स बुद्धात्मनः ॥ अम्स_२०-२१।३० ॥  
  
दशपारमितालाभिनो बोधिसत्वस्य षोडशविधं लिङ्गं दर्शयति । षोडशविदं लिङ्गं । सदा पारमिताप्रतिपत्तिच्छन्देनाविरहितत्वं । षड्पारमिताविपक्षैश् च रहितत्वं प्रत्येकं । अन्ययानमनसिकारेणाविक्षिप्तता । सम्पत्तिसुखेष्व् असक्तता । विपत्तिदुष्करचर्यादुःखैः प्रयोगानिर्वर्तिता । कल्याणमित्राश्रयः । श्रुतपरत्वं शास्तृपूजापरत्वं । सम्यक्परिणामना उपायकौशल्यपारमितया । स्वायतनोपपत्तिः प्रणिधानपारमितया बुद्धबोधिसत्वाविरहितस्थानोपपत्तेः । सदाशुभकरत्वे बलपारमितया तद्विपक्षधर्माव्यवकरणात् । अभिज्ञागुणक्रीडणं च ज्ञानपारमितया । तत्र मैत्री व्यापादप्रैपक्षः सुखोपसंहाराशयः । करुणा विहिंसाप्रतिपक्षो दुःखापगमाशयः । स्वभावकल्पनं कल्पः । विशेषकल्पनं विकल्पो वेदितव्हः । तत्रैवानुशंसविभागे श्लोकः ।  
  
शमथे विपश्यनायां च द्वयपञ्चात्मको मतः ।  
धीमताम् अनुशंसो हि सर्वथा सर्वभूमिषु ॥ अम्स_२०-२१।३१ ॥  
  
तत्रैव पारमितालाभे सर्वभूमिषु बोधिसत्वानां सर्वप्रकारो ऽनुशंसः । पञ्चविधो वेदितव्यः । प्रतिक्षणं सर्वदुअष्ठुल्याश्रयं द्रावयति । नानात्वसञ्ज्ञाविगतिं धर्मारामरतिः प्रतिलभते । अपरिच्छिन्नाकारं च सर्वतो ऽप्रमाणं धर्मावभासं सञ्जानीते । अविकल्पितानि चास्य विशुद्धिभागीयानि निमित्तानि समुदाचरन्ति । धर्मकायपरिपूरिपरिनिष्पत्तये च उत्तराद् उत्तरतरं हेतुसम्परिग्रहं करोति । तत्र प्रथमद्वितीयौ शमथपक्षे वेदितव्यं । तृतीयचतुर्थौ विपश्यनापक्षे । शेषम् उभयपक्षे । भूमिनिरुक्तिविभागे नव श्लोकः ।  
  
पश्यतां बोधिम् आसन्नां सत्वार्थस्य च साधनं ।  
तीव्र उत्पद्यते मोदो मुदिता तेन कथ्यते ॥ अम्स_२०-२१।३२ ॥  
  
अत्र न किञ्चिद् व्याख्येयं ।  
  
दौःशील्याभोगवैमल्याद् विमला भूमिर् उच्यते ।  
  
(म्स १८२)  
दौःशील्यम् अलस्यान्ययानमनसिकारम् अलस्य चातिक्रमाद् विमलेत्य् उच्यते । तस्मात् तर्ह्य् अस्माभिस् तुल्याभिनिर्हारे सर्वाकारपरिशोधनाभिनिर्हार एव योगः करणीय इति वचनात् ।  
  
महाधर्मावभासस्य करणाच् च प्रभाकरी ॥ अम्स_२०-२१।३३ ॥  
  
तथा हि तस्यां समाधिबलेनाप्रमाणधर्मपर्येषणधारणात् महान्तं धर्मावभासं परेषां करोति ।  
  
अर्चिर्भूता यतो धर्मा बोधिपक्षाः प्रदाहकाः ।  
अर्चिष्मतीति तद्योगात् सा भूमिर् द्वयदाहतः ॥ अम्स_२०-२१।३४ ॥  
  
सा बोधिपक्षात्मिका प्र्ज्ञा द्वयदहनप्रत्युपस्थाना तस्यां बाहुल्येन । द्वयं पुनः क्लेशावरणं ज्ञेयावरणं चात्र वेदितव्यं ।  
  
सत्वानां परिपाकश् च स्वचित्तस्य च रक्षणा ।  
धीमद्भिर् जीयते दुःखं दुर्जया तेन कथ्यते ॥ अम्स_२०-२१।३५ ॥  

तत्र सत्वपरिपाकाभियुक्तो ऽपि न सङ्क्लिश्यते । सत्वविप्रत्तिपत्त्या तच् चोभयं दुष्करत्वाद् दुर्जयं ।  
  
आभिमुख्याद् द्वयस्येह संसारस्यापि निर्वृतेः ।  
उक्ता ह्य् अभिमुखी भूमिः प्रज्ञापारमिताश्रयात् ॥ अम्स_२०-२१।३६ ॥  
  
सा हि प्रज्ञापारमिताश्रयेण निर्वाणसंसारयोर् अप्रतिष्ठानात् संसारनिर्वाणयोर् अभिमुखी  
  
एकायनपथश्लेषाद् भूमिर् दूरङ्गमा मता ।  
  
एकायनपथः पूर्वं निर्दिष्टस् तदुपश्लेषत्वात् दूरं गता भवति प्रयोगपयन्तगमनात् ।  
  
द्वयसञ्ज्ञाविचलनाद् अचला च निरुच्यते ॥ अम्स_२०-२१।३७ ॥  
  
द्वाभ्यां सञ्ज्ञाभ्यां अविचलनात् निमित्तसञ्ज्ञया अनिमित्ताभोगसञ्ज्ञया च ।  
  
प्रतिसंविन्मतिसाधुत्वाद् भूमिः साधुमति मता ।  
  
(म्स १८३)  
प्रतिसंविन्मतेः साधुत्वाद् इति प्रधानत्वात् ।  
  
धर्ममेघा द्वयव्याप्तेर् धर्माकाशस्य मेघवत् ॥ अम्स_२०-२१।३८ ॥  
  
द्वयव्याप्तेर् इत्य् समाधिमुखधारणीमुखव्यापनान् मेघेनेवाकाशस्थालीयस्याश्रयसन्निविष्टस्य श्रुतधर्मस्य धर्ममेघेत्य् उच्यते ।  
  
विविधे शुभनिर्हारे रत्या विहरणात् सदा ।  
सर्वत्र बोधिसत्वानां विहारभूमयो मताः ॥ अम्स_२०-२१।३९ ॥  
  
विविधकुशलाभिनिर्हारनिमित्तं सदा सर्वत्र रत्या विहरणाद् बोधिसत्वानां भूमयो विहारा इत्य् उच्यन्ते ।  
  
भूयो भूयो ऽमितास्व् आसु ऊर्ध्वङ्गमनयोगतः ।  
भूतामिताभयार्थाय त एवेष्टा हि भूमयः ॥ अम्स_२०-२१।४० ॥  
  
भूयो भूयो ऽमितास्व् आसु ऊर्ध्वङ्गमनयोगाद् भूतामिताभयार्थाय त एव विहाराः पुनर् भूमय उच्यन्ते । अमितास्व् इति दशसु भूइषु एकैकस्याप्रमाणत्वात् । ऊर्ध्वङ्गमनयोगाद् इति उपरिभूमिगमनयोगात् । भूतामिताभयार्थम् इत्य् अमितानां भूतानां भयप्रहाणार्थं । प्राप्तिविहारे श्लोकः ।  
  
भूमिलाभेभो ऽधिमुक्तेश् च चरितेषु च वर्तनात् ।  
प्रतिवेधाच् च भूमीनां निष्पत्तेश् च चतुर्विधः ॥ अम्स_२०-२१।४१ ॥  
  
चतुर्विधो भूमीनां लाभः । अधिमुक्तिलाभो यथोक्ताधिमुक्तितो ऽधिमुक्तिचर्याभूमौ । चरितलाभो दशसु धर्मचरितेषु च वर्तनात् तस्याम् एव । पर्मार्थप्रतिवेधतो च भूमिप्रवेशे । निष्पत्तिलाभश् चान्विनिवर्तनीयभूमिप्रवेशे । चर्याविभागे श्लोकः षड्पादः ।  
  
महायाने ऽधिमुक्तानां हीनयाने च देहिनां ।  
द्वयोर् आवर्जनार्थाय विनयाय च देशिताः ।  
चर्याश् चतस्रो धीराणां यथासूत्रानुसारतः ॥ अम्स_२०-२१।४२ ॥  
  
तत्र पारमिताचर्या महायानाधिमुक्तानां अर्थे देशिता । बोधिसत्वचर्या श्रावकप्रत्येकबुद्धयानाधिमुक्तानां । अभिज्ञाचर्या द्वयोर् अपि महायानहीनयानाधिमुक्तयोः प्रभावेणावर्जनार्थं । सत्वपरिपाकचर्या द्वयोर् एव परिपाचनार्थं । (म्स १८४) परिपाचनं ह्य् अत्र विनयनं च देशिताः । बुद्धगुणविभागे बहवः श्लोकाः । अप्रमाणविभागे तद् बुद्धस्तोत्रम् आरभ्ह्यैकः ।  
  
अनुकम्पकसत्वेषु संयोगविगमाशय ।  
अवियोगाशय सौख्यहिताशय नमो ऽस्तु ते ॥ अम्स_२०-२१।४३ ॥  
  
अनुकम्पकत्वं सत्वेषु सन्दर्शितं । सुखाशयत्वं पुनः सुखसंयोगआशयत्वेन मैत्र्या । दुःखवियोगाशयत्वेन च कारुणया । सुखावियोगाशयत्वेन च मुदितया । हिताशयत्वम् उपेक्षया । सा पुनर् निःक्लेशताशयलक्षणा वेदितव्या । विमोक्षाभिभ्वायतनकृत्स्नायतनविभागे श्लोकः ।  
  
सर्वावरणनिर्मुक्त सर्वलोकाभिभू मुने ।  
ज्ञानेन ज्ञेयं व्याप्तं ते मुक्तचित्त नमो ऽस्तु ते ॥ अम्स_२०-२१।४४ ॥  
  
अत्र विमोक्षविशेषं भगवतः सर्वक्लेशज्ञेयावरणनिर्मुक्ततया दर्शयति । अभिभ्वायतनविशेषं सर्वलोकाभिभूत्वेन स्वचित्तवशवर्तनाद् यथेष्टालम्बननिर्माणपरिणामनताधिष्ठानतः । कृत्स्नायतनविशेषं सर्वज्ञेयज्ञानेनाव्याघाततः । अत एव विमोक्षादिगुणविपक्षमुक्तत्वात् मुक्तचित्तः । अरणाविभागे श्लोकः ।  
  
अशेषं सर्वसत्वानां सर्वक्लेशविनाशक ।  
क्लेशप्रहारक क्लिष्टसानुक्रोश नमो ऽस्तु ते ॥ अम्स_२०-२१।४५ ॥  
  
अत्रावरणाशेषं भगवतः सर्वसत्वक्लेशविनयनाद् उत्पादितक्लेशेष्व् अपि च तत्क्लेशप्रतिपक्षविघानात् क्लिष्टजनानुकम्पया सन्दर्शयति । अन्ये ह्य् अरणाविहारिणः सत्वानां कस्यचिद् एव तदालम्बनस्य क्लेशस्योत्पत्तिप्रत्ययमात्रं प्रतिहरन्ति । न तु क्लेशसन्तानाद् अपनयन्ति । प्रणिधिज्ञानविशेषे श्लोकः ।  
  
अनाभोग निरासङ्ग अव्याघात समाहित ।  
सदैव सर्वप्रश्नानां विसर्जक नमो ऽस्तु ते ॥ अम्स_२०-२१।४६ ॥  
  
अत्र पञ्चभिर् आकारैर् प्रणिधिज्ञानविशेषं भगवतः सन्दर्शयति । अनाभोगसम्मुखीभावतः । निरासङ्गसम्मुखीभावतः । सर्वज्ञेयाव्याघाततः । सदा समाहितत्वतः । (म्स १८५) सर्वसंशयछेदनतश् च सत्वानां । अन्ये हि प्रणिध्ज्ञानं सम्मुखीकुर्वन्ति । न चासक्तं समापत्तिप्रवेशापेक्षत्वात् । न चाव्याहतं प्रदेशज्ञानात् । न च सदा समाहिता भवन्ति । न च सर्वसंशयांश् छिन्दन्ति । प्रतिसंविद्विभागे श्लोकः ।  
  
आश्रये ऽथाश्रिते देश्ये वाक्ये ज्ञाने च देशिके ।  
अव्याहतमते नित्यं सुदेशिक नमो ऽस्तु ते ॥ अम्स_२०-२१।४७ ॥  
  
अत्र समासतो यच् च देश्यते येन देश्यते तत्र नित्यम् अव्याहतमतित्वेनभगवतश् चतस्रः प्रतिसंविदो देशिताः । तत्र द्वयं देश्यते आश्रयश् च धर्मः । तदाश्रितश् चार्थः । द्वयेन देश्यते वाचा ज्ञानेन च । सुदेशिकत्वेन तासां कर्म सन्दर्शितं । अभिज्ञाविभागे श्लोकः ।  
  
उपेत्य वचनैस् तेषां चरिज्ञ आगतौ गतौ ।  
निःसारे चैव सत्वानां स्वववाद नमो ऽस्तु ते ॥ अम्स_२०-२१।४८ ॥  
  
अत्र षड्भिर् अभिज्ञाभिः सम्यगववादत्वं भगवतो दर्शितं । उपेत्य विनेयसकाशम् ऋद्ध्यभिज्ञया । तेषां भाषया दिव्यश्रोत्राभिज्ञया चित्तचरित्रं ज्ञात्वा चेतःपर्यायाभिज्ञया यथा पूर्वान्ताद् इहागतिर् यथा च संसारान् निःसारणं । तत्राववादं ददात्य् अवशिष्टाभिस्तोतृभिर् अभिज्ञाभिर् यथाक्रमं । लक्षणानुव्यञ्जनविभागे श्लोकः ।  
  
सत्पौरुष्यं प्रपद्यन्ते त्वां दृष्ट्वा सर्वदेहिनः ।  
दृष्टमात्रात् प्रसादस्य विधायक नमो ऽस्तु ते ॥ अम्स_२०-२१।४९ ॥  
  
अत्र लक्षणानुव्यञ्जनानां भगवति महापुरुषत्वसम्प्रत्ययेन दर्शनमात्रात् प्रसादजनकत्वं कर्म सन्दर्शयितं । परिशुद्धिविभागे श्लोकः ।  
  
आदानस्थानसन्त्यागनिर्माणपरिणामने ।  
समाधिज्ञानवशितामनुप्राप्त नमो ऽस्तु ते ॥ अम्स_२०-२१।५० ॥  
  
अत्र भगवतश् चतुर्विधया वशितया सर्वाकाराश् चतस्रः परिशुद्धयः परिदीपिताः । (म्स १८६) आश्रयपरिशुद्धिर् आत्मभावस्यादानस्थानत्यागवशितया । आलम्बनपरिशुद्धिर् निर्माणपरिणामनवशितया । चित्तपरिशुद्धिः सर्वाकारसमाधिवशितया । प्रज्ञापरिशुद्धिः सर्वाकारज्ञानवशितया । बलविभागे श्लोकः ।  
  
उपाये शरणे शुद्धौ सत्वानां विप्रवादने ।  
महायाने च निर्याणे मारभञ्ज नमो ऽस्तु ते ॥ अम्स_२०-२१।५१ ॥  
  
अत्र चतुर्ष्व् अर्थेषु सत्वानां विप्रवादनय मारो यस् तद्भञ्जकत्वेन भगवतो दशानां बलानां कर्म सन्दर्शितं । यद् उतसुगतिदुर्गतिगमनाद्युपायविप्रवादने । अशरणे देवादिषु शरणविप्रवादने । साश्रवशुद्धिमात्रेण शुद्धिविप्रवादने । महायाननिर्याणविप्रवादने च । स्थानास्थानज्ञानबलेन हि भगवान् प्रथमे ऽर्थे मारभञ्जको वेदितव्यः । कर्मविपाकज्ञानबलेन द्वितीये । ध्यानविमोक्षसमाधिसमापत्तिज्ञानबलेन तृतीये । इन्द्रियपरापरत्वादिज्ञानबलेन चतुर्थे । हीनानीन्द्रियादीनि वर्जयित्वा श्रेष्ठसन्नियोजनात् । वैशारद्यविभागे श्लोकः ।  
  
ज्ञानप्रहाणनिर्याणविघ्नकारकदेशिक ।  
स्वपरार्थे ऽन्यतीर्थ्यानां निराधृष्य नमो ऽस्तु ते ॥ अम्स_२०-२१।५२ ॥  
  
अत्र ज्ञानप्रहाणकारकत्वेन स्वार्थे । निर्याणविघ्नदेशिकत्वेन च परार्थे । निराधृष्यत्वाद् अन्यतीर्थ्यैर् भगवतो यथाक्रमं चतुर्विधं वैशारद्यम् उद्भावितं । आरक्षस्मृत्युपस्थानविभागे श्लोकः ।  
  
विगृह्यवक्ता पर्षत्सु द्वयसङ्क्लेशवर्जित ।  
निरारक्ष असम्मोष गणकर्ष नमो ऽस्तु ते ॥ अम्स_२०-२१।५३ ॥  
  
अनेन त्रीण्य् अरक्षाणि त्रीणि च स्मृत्युपस्थानानि भगवतः परिदीपितानि । तेषां च कर्म गणपरिकर्षकत्वं । तैर् हि यथाक्रमं विगृह्यवक्ता च भवति पर्षत्सु निरारक्षत्वात् । द्वयसङ्क्लेशवर्जितश् चानुनयप्रतिघाभावाद् । असम्मोषतया सदाभूयस्थितस्मृतित्वात् । वासनासमुद्घातविभागे श्लोकः ।  
  
चारे विहारे सर्वत्र नास्त्य् असर्वज्ञचेष्टितं ।  
सर्वदा तव सर्वज्ञ भूतार्थिक नमो ऽस्तु ते ॥ अम्स_२०-२१।५४ ॥  
  
अनेन चारे विहारे वा सर्वत्र सर्वदा वासर्वज्ञचेष्टितस्याभावात् भगवतः । (म्स १८७) सर्वक्लेशवासनासम्मुद्घातः परिदीपितः । असर्वज्ञो हि क्षीणक्लेशो ऽप्य् असमुद्घातितत्वाद् वासनाया एकदा भ्रान्तेन हस्तिना सार्धं समागच्छति भ्रान्तेन रथेनेत्य् एवमादिकम् असर्वज्ञचेष्टितं करोति । यथोक्तं माण्डव्यसूते । तच् च भूतार्थसर्वज्ञत्वं नास्ति । असम्मोषताविभागे श्लोकः ।  
  
सर्वसत्वार्थकृत्येषु कालं त्वं नातिवर्तसे ।  
अबन्ध्यकृत्य सततम् असम्मोषः नमो ऽस्तु ते ॥ अम्स_२०-२१।५५ ॥  
  
अनेन यस्य सत्वस्य यो ऽर्थः करणीयो यस्मिन् काले तत्कालानतिवर्तनात् । अबन्ध्यं कृत्यं सदा भगवत इत्य् असम्मोषधर्मत्वं स्वभावतः कर्मतश् च सन्दर्शितं । महाकरुणाविभागे श्लोकः ।  
  
सर्वलोकमहोरात्रं षट्कृत्वः प्रत्यवेक्षसे ।  
महाकरुणया युक्त हिताशय नमो ऽस्तु ते ॥ अम्स_२०-२१।५६ ॥  
  
अत्र महाकरुणा भगवतः कर्मतः स्वभावतश् च परिदीपिता । महाकरुणया हि भगवान् षड्कृत्वो रात्रिन्दिवेन लोकं प्रत्यवेक्षते को हीयते को वर्धते इत्य् एवमादि । तद्योगाच् च भगवतः सर्वसत्वेषु नित्यं हिताशयः । आवेणिकगुणविभागे श्लोकः ।  
  
चारेणाधिगमेनापि ज्ञानेनापि च कर्मणा ।  
सर्वश्रावकप्रत्येकबुद्धोत्तम नमो ऽस्तु ते ॥ अम्स_२०-२१।५७ ॥  
  
अत्र चारसस्ं गृहीतैः षड्भिर् आवेणिकैर् बुद्धधर्मैः । अधिगमसङ्गृहीतैः षड्भिः । ज्ञानसङ्गृहीतैस् त्रिभिः । कर्मसङ्गृहीतैश् च त्रिभिः ।तदन्यसत्वोत्तमानाम् अपि श्रावकप्रत्येकबुद्धानाम् अन्तिकाद् उत्तमत्वेन सर्वसत्वोत्तमत्वं परिदीपितं । तत्र नास्ति तथागतस्य स्खलितं । नास्ति रवितं । नास्ति मुषिता स्मृतिः । नास्त्य् असमाहितं चित्तं । नास्ति नानात्वसञ्ज्ञा । नास्त्य् अप्रतिसङ्ख्यायोपेक्षेति चारसङ्गृहीताः षडावेणिका बुद्धधर्मा ये बुद्धस्यैव संविद्यन्ते नान्येषां । नास्ति छन्दपरिहाणिर् नास्ति वीर्यस्मृतिसमाधिप्रज्ञाविमुक्तिपरिहाणिर् इत्य् अधिगमसङ्गृहीताः षड् । अतीते अध्वनि तथागतस्यासङ्गम् अप्रतिहतं ज्ञानं । अनागते प्रत्युत्पन्ने अध्वनि तथागतस्यासङ्गम् अप्रतिहतं ज्ञानम् इति । ज्ञानसङ्गृहीतास् त्रयः । सर्वं तथागतस्य (म्स १८८) कायकर्म ज्ञानपूर्वङ्गमं ज्ञानानुपरिवर्ति । सर्वं वाक्कर्म सर्वं मनस्कर्मेति कर्मसङ्गृहाइतास् त्रयः । सर्वाकारज्ञताविभागे श्लोकः ।  
  
त्रिभिः कायैर् महाबोधिं सर्वाकाराम् उपागत ।  
सर्वत्र सर्वसत्वानां काङ्क्षाछिद नमो ऽस्तु ते ॥ अम्स_२०-२१।५८ ॥  
  
अनेन त्रिभिश् च कायैः सर्वाकारबोध्युपगमत्वात् सर्वज्ञेयसर्वाकारज्ञानाच् च सर्वाकारज्ञता भगवतः परिदीपिता । त्रयः कायाः स्वाभाविकः साम्भोगिको नैर्माणिकश् च । सर्वज्ञेयसर्वाकारज्ञानं पुनर् अत्र सर्वसत्वानां देवमनुष्यादीनां सर्वसंशयच्छेदेन कर्मणा निर्दिष्टं । पारमितापरिपूरिविभागे श्लोकः ।  
  
निरवग्रह निर्दोष निष्कालुष्यानवस्थित ।  
आनिङ्क्ष्य सर्वधर्मेषु निष्प्रपञ्च नमो ऽस्तु ते ॥ अम्स_२०-२१।५९ ॥  
  
अनेन सकलषड्पारमिताविपक्षनिर्मुक्ततया षड्पारमितापरिपूरिर् भगवत उद्भाविता । तत्रानवग्रहत्वं भोगनिराग्रहत्वाद् वेदितव्यं । निर्दोषत्वं निर्मलकायादिकर्मत्वात् । निष्कालुष्यत्वं लोकधर्मदुःखाभ्यां चित्ताकलुषीकरणात् । अनवस्थितत्वम् अल्पावरणमात्राधिगमानवस्थानात् । । आनिङ्क्ष्यत्वम् अविक्षेपात् । निष्प्रपञ्चत्वं सर्वविकल्पप्रपञ्चासमुदाचारात् । बुद्धलक्षणविभागे द्वौ श्लोकौ ।  
  
निष्पन्नपरमार्थो ऽसि सर्वभूमिविनिःसृतः ।  
सर्वसत्वाग्रतां प्राप्तः सर्वसत्वविमोचकः ॥ अम्स_२०-२१।६० ॥  
अक्षयैर् असमैर् युक्तो गुणैर् लोकेषु दृश्यसे ।  
मण्डलेष्व् अप्य् अदृश्यश् च सर्वथा देवमानुषैः ॥ अम्स_२०-२१।६१ ॥  
  
अत्र षड्भिः स्वभावहेतुफलकर्मयोगवृत्त्यर्थैर् बुद्धलक्षणं परिदीपितं । तत्र विशुद्धा तथता निष्पन्नः परमार्थः । स च बुद्धानां स्वभावः । सर्वबोधिसत्वभूमिनिर्यातत्वं हेतुः । सर्वसत्वाग्रतां प्राप्तत्वं योगः । नानालोकधातुषु दृश्यमानता निर्माणकायेन (म्स १८९) पर्षण्मण्डलेष्व् अपि दृश्यमानता साम्भोगिकेन कायेन । सर्वथा चादृश्यमानता धर्मकायेनेति त्रिविधा प्रभेदवृत्तिर् इति ।  
  
महायानसूत्रालङ्कारेषु व्यवदातसमयमहाबोधिसत्वभाषिते  
चर्याप्रतिष्ठाधिकारो नामैकविंशतितमो ऽधिकारः  
  
समाप्तश् च महायानसूत्रालङ्कार इति ॥  

