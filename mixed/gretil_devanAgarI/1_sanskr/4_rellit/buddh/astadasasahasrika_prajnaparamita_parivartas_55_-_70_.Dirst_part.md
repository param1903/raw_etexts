---
title: Astadasasahasrika Prajnaparamita, Parivartas 55 - 70 (first part)

---
## Intro
  
  
  
  
 Astadasasahasrika Prajnaparamita, Parivartas 55 - 70 (first part)   
  
  
  
  
Astadasasahasrika Prajnaparamita, Parivartas 55 - 70 (first part)  
Based on the edition by Edward Conze:  
The Gilgit Manucript of the Aṣṭādaśasāhasrikāprajñāpāramitā,   
Chapters 55 to 70, Corresponding to the 5th Abhisamaya. Roma 1962  
(Serie Orientale Roma, 26). = AdSPG I  
and  
Edward Conze: The Gilgit Manuscript of the Aṣṭādaśasāhasrikāprajñāpāramitā,  
Chapters 70 to 82, Corresponding to the 6th, 7th and 8th Abhisamayas. Roma 1974  
(Serie Orientale Roma, 46). = AdSPG II  
  
  
Input by Klaus Wille (Göttingen, Germany)  
  
  
  
BOLD for pagination of Conze's ed.  
ITALICS for restored parts  
  
  
  


## पाठः
  
  
  
  
  
  
  
अष्टादशसाहस्रिका प्रज्ञापारमिता, परिवर्तस् ५५ - ७०  
  
  
  
परिवर्त ५५।  
[ड़्। २१५ब्] अथ भगवान् अयुष्मन्तं सुभूतिम् एतद् अवोचत्: सचेत् पुनः सुभूते बोधिसत्त्वो महासत्त्वः स्वप्नान्तरगतो ऽपि श्रावकभूमये वा प्रत्येकबुद्धभूमये वा त्रैधातुकाय वा न स्पृहयते, न अनुशम्साचित्तम् उत्पादयति, स्वप्नोपमान् एव सर्वधर्मन् व्यवलोकयति, प्रतिश्रुत्कोपमान् यावन् निर्मितोपमान् एव सर्वधर्मान् व्यवलोकयति, न च साक्षात्करोति। इदं सुभूते अवैवर्तिकस्य बोधिसत्त्वस्य महासत्त्वस्य-अवैवर्तिकलक्षणं वेदितव्यम्। पुनर् अपरं सुभूते सचेद् बोधिसत्त्वो महासत्त्वः स्वप्नान्तरगतो ऽप्य् अनेकशतपरिवारम् अनेकसहस्रपरिवारं अनेकशतसहस्रपरिवारम् अनेककोटीपरिवारम् अनेककोटीसहस्रपरिवारम् अनेककोटीशतसहस्रपरिवारम् अनेककोटीनियुतशतसहस्रपरिवारं भिक्षुभिक्षुण्युपासकोपासिकाभिर् देवनागयक्षगन्धर्वासुरगरुडकिन्नरमहोरगैः परिवृतं पुरस्कृतं तथागतम् अर्हन्तं सम्यक्सम्बुद्धं धर्मन् देशयन्तं पश्यति, स तन् धर्मं श्रुत्वा तस्य धर्मस्य अर्थम् आज्ञास्यामि इति इति, धर्मानुधर्मप्रतिपन्नो विहरति, सामीचीप्रतिपन्नो ऽनुधर्मचारी। इदम् अपि सुभूते अवैवर्तिकस्य बोधिसत्त्वस्य महासत्त्वस्यैव अवैवर्कलक्षणं वेदितव्यम्। पुनर् अपरं सुभूते बोधिसत्त्वो महासत्त्वः स्वप्नान्तरगतो ऽपि तथागतम् अर्हन्तं सम्यक्सम्बुद्धं पश्यति, वैहायसम् अभ्युद्गम्य भिक्षुसङ्घाय धर्मं देशयन्तं द्वात्रिंशता महापुरुषलक्षणैः (अद्स्प्ग् इ ४) समन्वागतं व्यामप्रभाम् ऋद्धिप्रातिहार्याणि सन्दर्शयन्तं निर्मितानि च निर्मिमाणं यानि निर्मितान्य् अन्येषु लोकधातुषु बुद्धकर्याणि कुर्वन्ति। इदम् अपि सुभूते अवैवर्तिकस्य बोधिसत्त्वस्य महासत्त्वस्य अवैवर्तिकलक्षणं वेदितव्यम्। पुनर् अपरं सुभूते सचेत् स्वप्नान्तरगतो बोधिसत्त्वो महासत्त्वो नोत्त्रस्यति न सन्त्रस्यति न सन्त्रासम् आपद्यते, ग्रामघाते वा वर्तमाने नगरघाते वा वर्तमाने अग्निदाहे वा वर्तमाने, व्यादमृगान् वा दृष्ट्वा तदन्यानि वा चाण्डालमृगजातानि दृष्ट्वा, शिर्षच्छेदं वा प्रत्युपस्थितं दृष्ट्वा, यान् वा तदन्यां भयभैरवां सन्त्रासां दृष्ट्वा, दुःखदौर्मनस्य-उपायासां दृष्ट्वा, जिघत्सितं वा पिपासितं वा दृष्ट्वा, मातृमरणं वा पितृमरणं वा भ्रातृमरणं वा भगिनीमरणं वा दृष्ट्वा, मित्रज्ञातिसालोहितमरणं वा दृष्ट्वा न शोकभयै भैरवः सन्त्रास उत्पाद्यते। ततश् च स्वप्नात् समनन्तरप्रतिविबुद्धस्य सत एवं भवति: स्वप्नोपमं वतेदं सर्वत्रैधातुकं, मयाप्य् अनुत्तरां सम्यक्सम्बोधिम् अभिसम्बुध्य स्वप्नोपमाः सर्वत्रैधातुकधर्मा देशयितव्याः। इदम् अपि सुभूते अवैवर्तिकस्य बोधिसत्त्वस्य महासत्त्वस्य अवैवर्तिकलक्षणं वेदितव्यम्। पुनर् अपरं सुभूते कथं विज्ञायते, यद् अवैवर्तिकस्य बोधिसत्त्वस्य महासत्त्वस्य अनुत्तरां सम्यक्सम्बोधिम् अभिसम्बुद्धस्य तत्र बुद्धक्षेत्रे सर्वेण सर्वं सर्वथा सर्वं त्रयो ऽपाया न भविष्यन्ति? सचेत् स्वप्नान्तरगतो ऽपि बोधिसत्त्वो [ड़्। २१६अ?] महासत्त्वो नैरयिकान् वा सत्त्वान् दृष्ट्वा तिर्यग्योनिकान् वा सत्त्वान् दृष्ट्वा यमलौकिकान् वा सत्त्वान् दृष्ट्वा एवं स्मृतिं प्रतिलभते, स्मृतिप्रतिलब्धस्यैवं भवति तथा करिष्यामि तथा प्रतिपत्स्ये यथा मे ऽनुत्तरां सम्यक्सम्बोधिम् अभिसम्बुद्धस्य तत्र बुद्धक्षेत्रे (अद्स्प्ग् इ ५) सर्वेण सर्वं सर्वथा सर्वं त्रयो ऽपाया न भविष्यन्ति, तत् कस्य हेतोस्? तथा हि यश् च स्वप्नो यश् च स्वप्नान्तः सर्वम् एतद् अद्वयम् अद्वैधीकारम्। इदम् अपि सुभूते अवैवर्तिकस्य बोधिसत्त्वस्य महासत्त्वस्य अवैवर्तिकलक्षणं वेदितव्यम्। पुनर् अपरं सुभूते सचेद् बोधिसत्त्वो महासत्त्वः स्वप्नान्तरगतो वा विबुद्धो वा नगरदाहे वा वर्तमाने एवं समन्वाहरति: ये मया स्वप्नानतरगतेन वा विबुद्धेन वा आकारा यानि लिङ्गानि यानि निमित्तानि दृष्टानि, यैर् आकारैर् यैर् लिङ्गैर् यैर् निमित्तैः समन्वागतो बोधिसत्त्वो महासत्त्वो ऽवैवर्तिको वेदितव्यः, सचेत् मे ते आकारास् तानि लिङ्गानि तानि निमित्तानि संविद्यन्ते, अनेन सत्येन सत्यवचनेन अयं नगरदाह उपशाम्यतु शीतीभवत्व् अस्तं गच्छतु, सचेत् प्रतिशाम्यति शीतीभवत्य् अस्तं गच्छति, वेदितव्यं सुभूते, व्याकृतो ऽयं बोधिसत्त्वो महासत्त्वो ऽनुत्तरायाः सम्यक्सम्बोधेर् अवैवर्तिकतायाम्। सचेत् पुनः सुभूते सो ऽग्निस्कन्धस् तत् सत्यवचनम् अतिक्रम्य गृहाद् गृहं दहत्य्, रथ्याया रथ्यायां दहत्य्, अन्यानि गृहानि दहत्य् अन्यानि गृहानि न दहत्य्, अन्याः रथ्या दहत्य् अन्याः रथ्या न दहति, वेदितव्यं सुभूते तेन बोधिसत्त्वेन महासत्त्वेन धर्मप्रत्याख्यानसंवर्तनीयम् एभिः सत्त्वैः कर्मोपचितं येनैषां सत्त्वानाम् एकत्यानि गृहानि दह्यन्त एकत्यानि गृहानि न दह्यन्ते। तेषाम् एतद् दृष्टधार्मिकं कर्म विपच्यते। तत एवैतद् धर्मप्रत्याख्यानात् सावशेषं कर्म विपच्यते। अयं सुभूते हेतुर् अयं प्रत्यय अवैवर्तिकस्य बोधिसत्त्वस्य महासत्त्वस्य, यैर् हेतुभिर् यैः प्रत्ययैर् अवैवर्तिको बोधिसत्त्वो महासत्त्वो वेदितव्यः। पुनर् अपरं सुभूते यैर् आकारैर् यैर् लिङ्गैर् यैर् निमित्तैर् अवैवर्तिको बोधिसत्त्वो महासत्त्वो वेदितव्यः, तान्य् (अद्स्प्ग् इ ६) आकारास् तानि लिङ्गानि तनि निमित्तानि देशयिष्यामि। सचेत् सुभूते काचिद् एव स्त्री वा पुरुषो वा अमनुष्येण अधिष्ठितो भवेत्, तत्र बोधिसत्त्वेन महासत्त्वेनैवं समन्वाहर्तव्यं: सचेद् अहं व्याकृतस् तैः पौर्वकैस् तथागतैर् अर्हद्भिः सम्यक्सम्बुद्धैर् अनुत्तरायां सम्यक्सम्बोधौ परिसम्यक्सम्बुद्धैर् अनुत्तरायां सम्यक्सम्बोधौ परिशुद्धो मे ऽध्याशयो यथा  
अहम् अनुत्तरां सम्यक्सम्बोधिम् अभिसम्बोद्धुकामो यथा अहम् अनुत्तरां सम्यक्सम्बोधिम् अभिसम्बोद्धुकामो यथा अहम् अनुत्तरां सम्यक्सम्बोधिम् अभिसम्भोत्स्ये परिशुद्धश् च मे मनसिकारो ऽनुत्तरायां सम्यक्सम्बोधौ, अपगतं मे श्रावकचित्तम् अपगतं मे प्रत्येकबुद्धचित्तम्, अपगतश्रावाकप्रत्येकबुद्धचित्तेन अनुत्तरा सम्यक्सम्बोधिर् अभिसम्बोद्धव्या, न अहं न अनुत्तरां सम्यक्सम्बोधिम् अभिसम्भोत्स्ये, अभिसम्भोत्स्य एव अहम् अनुत्तरां सम्यक्सम्बोधिम्। ये ते ऽपि ते असङ्ख्येय-अप्रमेयेषु लोकधातुषु बुद्धा भगवन्तस् तिष्ठन्ति धृयन्ते यापयन्ति धर्मञ् च देशयन्ति, न तेषां तथागतानाम् अर्हतां सम्यक्सम्बुद्धानां किञ्चिद् अज्ञातम् अदृष्टम् अविदितम् असाक्षात्कृतम् अनभिसम्बुद्धम्। यथा मे ते बुद्धा भगवन्तो जानन्त्य् आशयम् इति हि [ड़्। २१६ब्] अहम् अनुत्तरां सम्यक्सम्बोधिम् अभिसम्भोत्स्ये। अनेन सत्येन सत्यवचनेन इयं स्त्री वा पुरुषो वा येन अमनुष्येण गृहीतो वा विहेठितो वा सो ऽमनुष्यो ऽपक्रामतु। सचेत् सुभूते सो ऽमनुष्यस् ततो न अपक्रामति, तस्य बोधिसत्त्वस्य महासत्त्वस्यैवं भाषमाणस्य, वेदितव्यं सुभूते न अयं बोधिसत्त्वो महासत्त्वो व्याकृतस् तैः पौर्वकैस् तथागतैर् अर्हद्भिः सम्यक्सम्बुद्धैर् अनुत्तरायां सम्यक्सम्बोधौ। सचेत् (अद्स्प्ग् इ ७) पुनः सुभूते बोधिसत्त्वस्य महासत्त्वस्यैवं भाषमाणस्य सो ऽमनुष्यभूतो ऽपक्रामति, वेदितव्यं सुभूते व्याकृतो वतायं बोधिसत्त्वो महासत्त्वस् तैः पौर्वकैस् तथागतैर् अर्हद्भिः सम्यक्सम्बुद्धैर् अनुत्तरस्यां सम्यक्सम्बोधौ। एभिः सुभूते आकारैर् एभि लिङ्गैर् एभि निमित्तैः समन्वागतो बोधिसत्त्वो महासत्त्वः अवैवर्तिको वेदितव्यः। पुनर् अपरं सुभूते बोधिसत्त्वस्य महासत्त्वस्य षट्सु पारमितास्व् अचरितस्य, उपायकौशलविरहितस्य, अचरिताविनश् चतुर्षु स्मृत्युपस्थानेषु यावच् छून्यतानिमित्ताप्रणिहितेषु विमोक्षमुखेषु, बोधिसत्त्वन्यामम् अनवक्रान्तस्य सत्याधिष्ठानेन मारः पापीयान् उपसङ्क्रमिष्यति। सचेत् सुभूते बोधिसत्त्वो महासत्त्वः सत्याधिष्ठानं करिष्यति: येन सत्येन सत्यवचनेन अहं व्याकृतो ऽनुत्तरस्यां सम्यक्सम्बोधौ तैः पौर्वकैस् तथागतैर् अर्हद्भिः सम्यक्सम्बुद्धैः, अनेन सत्येन सत्यवचनेन अयम् अमनुष्यभूतो ऽपक्रामतु। तत्र मारः पापीयान् औत्सुक्यम् आपत्स्यते, किम् इत्य् अयम् अमनुष्यभूतो ऽपक्रामेत्। तत कस्य हेतोस्? तथा हि मारः पापीयान् बलवत्तरं च तेजोवत्तरं च तत्र औत्सुक्यम् आपत्स्यते, कथम् अयम् अमनुष्य इतो ऽपक्रामेद् इति। एवं स मार अधिष्ठानेन ततो ऽपक्रमिष्यति। एवं च तस्य बोधिसत्त्वस्य महासत्त्वस्य भविष्यति: ममैषो ऽनुभावेन अमनुष्यो ऽपक्रान्तो। न पुनर् एवं ज्ञास्यति: मारानुभावेनैषो ऽमनुष्यो ऽपक्रान्त इति। स तेन अन्यान् बोधिसत्त्वान् महासत्त्वान् अवमंस्यते उल्लपिष्यति उच्चग्घिष्यति कुत्सयिष्यति पंसयिष्यत्य्: अहं व्याकृतो ऽनुत्तरस्यां सम्यक्सम्बोधौ तैः पौर्वकैस् तथागतैर् अर्हद्भिः सम्यक्सम्बुद्धैर्, एते पुनर् अन्ये न व्याकृता अनुत्तरस्यां सम्यक्सम्बोधौ, (अद्स्प्ग् इ ८) स तावन्मात्रकेण मानं वर्धयिष्यति मानम् उत्पादयिष्यति, दूरीकरिष्यति सर्वाकारज्ञतां दूरीकरिष्यत्य् अनुत्तरं बुद्धज्ञानम्। स तथारूपो सत्त्वस् तावता अनुपायकुशलो ऽधिमानम् उत्पादयिष्यति, तस्य द्वे भूमी प्रतिकाङ्क्षितव्ये। कतमे द्वे भूमी? यदुत श्रावकभूमिर् वा प्रत्येकबुद्धभूमिर् वा। एवं सत्याधिष्ठानेन तस्य बोधिसत्त्वस्य् अ महासत्त्वस्य मारकर्मोत्पत्स्यते। तत्र कल्याणमित्राणि न सेविष्यति न प्रतिसेविष्यति न भक्षिष्यति न पर्युपासिष्यते। तद् एव मारबन्धनं गाढीकरिष्यति। तत् कस्य हेतोस्? तथापि च षट्पारमितास्व् अचरित्वात् उपायकौशलेन च अपरिगृहीतत्वात्। एवम् अपि सुभूते बोधिसत्त्वेन महासत्त्वेन मारकर्म वेदितव्यम्। कथं च सुभूते बोधिसत्त्वं षट्पारमितास्व् अचरिताविनं यावद् अनवक्रान्तन्यामं नामाधिष्ठानेन मारः पापीयान् उपसङ्क्रमिष्यति? इह सुभूते मारः पापीयान् अन्यतरान्यतरेण वेषेणोपसङ्क्रम्य बोधिसत्त्वम् एवं वक्ष्यति: व्याकृतस् त्वं कुलपुत्र तथागतेन अर्हता सम्यक्सम्बुद्धेन अनुत्तरस्यां सम्यक्सम्बोधौ [ड़्। २१७अ?] इदन् ते नामधेयम् इदन् ते मातुर् नामधेयम् इदन् ते पितुर् नामधेयम् इदन् ते भ्रातुर् नामधेयम् इदन् ते भगिन्या नामधेयम् इमानि ते मित्रामात्यज्ञातिसालोहितानां नामधेयानि। यावद् आ सप्तमस्य मातापितृयुगस्य नामधेयम् उपदेक्ष्यत्य्, अमुष्मात् त्वं जनपदाद् अमुष्या दिशो ऽमुष्मिं त्वं जनपदे जातो ऽमुष्मिं नगरे वा ग्रामे वा। स सचेत् प्रकृत्या मृदुको भविष्यति, स एनम् एवं वक्ष्यति: पूर्वान्ततो ऽपि त्वम् एवं मृदुको ऽभूः। सचेत् तीक्ष्णो भविष्यति, स एनम् एवं वक्ष्यति: पूर्वान्ततो ऽपि त्वम् एवं तीक्ष्णो ऽभूः। सचेद् आरण्यको भविष्यति सचेत् पिण्डपातिको भविष्यति (अद्स्प्ग् इ ९) सचेत् पांसुकूलिको भविष्यति सचेत् खलु पश्चाद्भक्तिको भविष्यति सचेद् एकासनिको भविष्यति सचेत् प्राप्तपिण्डिको भविष्यति सचेच् च्छ्माशानिको भविष्यति सचेद् आभ्यवकाशिको भविष्यति सचेत् वृक्षमूलिको भविष्यति सचेन् नैषद्यिको भविष्यति सचेद् याथासंस्तरिको भविष्यति सचेत् त्रैचीवरिको भविष्यति सचेद् अल्पेच्छः सचेत् सन्तुष्टः सचेत् प्रविविक्तः यावत् प्रज्ञः सचेद् अपगतपादम्रक्षणः सचेन् मन्दभाष्यो भविषति, स एनम् एवं वक्ष्यति: पूर्वान्ततो ऽपि त्वं मन्दभाष्यो ऽभूः। सचेन् मन्दमन्त्रो भविष्यति, स एनम् एवं वक्ष्यति: पूर्वान्ततो ऽपि त्वं मन्दमन्त्रो ऽभूः। तत् कस्य हेतोस्? तथा हि ते इमे एवंरूपा धुतगुणाः संविद्यन्ते, निश्चयेन ते पूर्वान्ततो ऽप्य् एत एव धुतगुणसंलेखा अभूवन्, सो ऽप्य् अनेन पौर्वकेण नामापदेशेन गोत्रापदेशेन अनेन च प्रत्युत्पन्नेन धुतगुणसंलेखापदेशेन मननाम् उत्पादयिष्यति। तम् एनं मारः पापीयान् सम्मूढम् इति विदित्वा  
उपसङ्क्रयैवं वक्ष्यति: व्याकृतस् त्वं कुलपुत्र तथागतेन अर्हता सम्यक्सम्बुद्धेन अनुत्तरस्याः सम्यक्सम्बोधेर् अवैवर्तिकतायाम्। तथा ते गुणाः संविद्यन्ते। स कदाचिद् भिक्षुवेषेणोपसङ्क्रमिष्यति, स कदाचिद् भिक्षुणीवेषेण कदाचिद् गृहपतिवेषेण कदाचिन् मातृवेषेण कदाचित् पितृवेषेणोपसङ्क्रम्य एवं वक्ष्यति: व्याकृतस् त्वं कुलपुत्र तथागतेन अर्हता सम्यक्सम्बुद्धेन अनुत्तरस्यां सम्यक्सम्बोधौ। तत् कस्य हेतोस्? तथा हि तवैते गुणाः संविद्यन्ते, ये अवैवर्तिकानां बोधिसत्त्वानां महासत्त्वानाम्। ये च ते मया सुभूते अवैवर्तिकानां बोधिसत्त्वानां महासत्त्वानाम् आकारा लिङ्गानि निमित्तान्य् आख्यातानि तानि तस्य बोधिसत्त्वस्य न (अद्स्प्ग् इ १०) संविद्यन्ते। वेदितव्यं सुभूते तद् अन्यैर् बोधिसत्त्वैर् महासत्त्वैर् माराधिष्ठितो वतायं बोधिसत्त्वः। तत् कस्य हेतोस्? तथा हि सुभूते यान्य् आकारा लिङ्गानि निमित्तान्य् अवैवर्तिकस्य बोधिसत्त्वस्य महासत्त्वस्य तानि तस्य न संविद्यन्ते। अनेन च नामापदेशेन तदन्यान् बोधिसत्त्वान् महासत्त्वान् अतिमंस्यते उच्चग्घिष्यत्य् उल्लपिष्यति कुत्सयिष्यति पंसयिष्यति। इदम् अपि सुभूते नामाधिष्ठानेन बोधिसत्त्वेन महासत्त्वेन मारकर्म वेदितव्यम्। पुनर् अपरं सुभूते नामाधिष्ठानेन बोधिसत्त्वेन महासत्त्वेन मारकर्म वेदितव्यम्। तत् कस्य हेतोस्? तथा हि सुभूते बोधिसत्त्वः षट्सु पारमितास्व् अचरितावी स्कन्धमारं न जानाति, रूपं न जानाति, वेदनासञ्ज्ञासंस्कारान् विज्ञनं न जानाति। [ड़्। २१७ब्?] तं च मारः पापीयान् नामाधिष्ठानेन व्याकरिष्यति: यावद् अनुत्तरां सम्यक्सम्बोधिम् अभिसम्बुद्धस्येति इदं नाम भविष्यति इति। यदि च तेन बोधिसत्त्वेन नामधेयम् अनुवितर्कितम् अनुविचिन्तितम् अनुविचारितं भविष्यति, तत्र दुष्प्रज्ञजातीयस्य बोधिसत्त्वस्य अनुपायकुशलस्यैवं भविष्यति: यत् तन् मया नामधेयं मनसा अनुवितर्कितम् अनुविन्चिन्तितम् अनुविचारितम्, इदं मे ऽनुत्तरां सम्यक्सम्बोधिम् अभिसम्बुद्धस्य नामधेयं भविष्यति। यथा यथा मारः पापीयान् निर्देक्ष्यति, मारकायिका देवता माराधिष्ठितो वा भिक्षुस्, तथा तथास्यैवं भविष्यति: यथा च मे चित्तोत्पाद उत्पन्नो, यथा च मे नामधेयम् अनेन भिक्षुणा निर्दिष्टं समेति नाम नाम्ना अहन् तेन तथागतेन अर्हता सम्यक्सम्बुद्धेन व्याकृतो ऽनुत्तरस्यां सम्यक्सम्बोधाव् इति। ये च ते मया सुभूते अवैवर्तिकस्य बोधिसत्त्वस्य (अद्स्प्ग् इ ११) महासत्त्वस्य आकार लिङ्गानि निमित्तान्य् आख्यातानि तानि तस्य बोधिसत्त्वस्य न संविद्यन्ते। तेन चासौ नाम्ना तेन च व्याकरणापदेशेन अन्यान् बोधिसत्त्वान् महासत्त्वान् अतिमंस्यते। स तया अतिमननतया दूरिभविष्यत्य् अनुत्तरस्याः सम्यक्सम्बोधेः। तस्योपायकौशलविरहितस्य प्रज्ञापारमिताविरहितस्य कल्याणमित्रविरहितस्य पापमित्रपरिगृहीतस्य द्वे भूमी प्रतिकाङ्क्षितव्ये, यदुत श्रावकभूमिर् वा प्रत्येकबुद्धभूमिर् वा, अथ वा चिरं सुचिरं सन्धाव्य संसृत्य कल्याणमित्राणि सेवित्वा भजित्वा पर्युपास्य इमाम् एव प्रज्ञापारमिताम् आगम्य अनुत्तरां सम्यक्सम्बोधिम् अभिसम्भोत्स्यते। सचेत् पुनः सुभूते बोधिसत्त्वः कल्याणमित्राणि न अभीक्ष्णं लप्स्यते दर्शनाय वन्दनाय पर्युपासनाय, सचेत् तेनैव च आत्मभावप्रतिलम्भेन तान् पौर्विकांश् चित्तोत्पादान् न विगर्हिष्यति न प्रतिदेशयिष्यति, तस्य द्वे भूमी प्रतिकाङ्क्षितव्ये, यदुत श्रावकभूमिर् वा प्रत्येकबुद्धभूमिर् या। तद्यथापि नाम सुभूते श्रावकयानीयो भिक्षुश् चतसृणां मूलापत्तीनाम् अन्यतरान्यतराम् आपत्तिम् अध्यापद्य अभिक्षुर् भवत्य् अश्रमणो भवत्य् अशाक्यपुत्रीयः सो ऽभव्यस् तेनैव आत्मभावेन चतुर्णां श्रामण्यफलानाम् अन्यतरान्यतरञ्च् छ्रामण्यफलम् अनुप्राप्तुम्। एवम् एव सुभूते गुरुतरो ऽयं चित्तोत्पादो यो नामापदेशेन बोधिसत्त्वस्य मन्यनासहगतश् चित्तोत्पाद उत्पन्नस्, तेन च नामधेय मात्रेण अन्यान् बोधिसत्त्वान् महासत्त्वान् विमंस्यते अवमंस्यते अतिमंस्यते अयन् तेन गुरुतरश् चित्तोत्पादो वेदितव्यः। (अद्स्प्ग् इ १२) इति हि सुभूते इमानि नामव्यपदेशेन उत्पत्स्यन्ते मारकर्माणि सूक्ष्माणि। तिष्ठन्तु सुभूते चतस्रो गुरुका मूलापत्तयः। पञ्चभ्यः आनन्तर्येभ्यो गुरुतरो ऽयं चित्तोत्पादः यो ऽयं बोधिसत्त्वस्य नामापदेशेन मन्यनासहगतश् चित्तोत्पाद उत्पन्नः। अयन् तेन गुरुतरश् चित्तोत्पादो वेदितव्यः। पुनर् अपरं सुभूते विवेकगुणापदेशेन बोधिसत्त्वं महासत्त्वं मारः पापीयान् उपसङ्क्रमिष्यत्य् उपसङ्क्रम्यैवं वक्ष्यति: विवेकस्य तथागतो [ड़्। २१८अ?] वर्णवादी न च अहं सुभूते एवं विवेकं वदामि बोधिसत्त्वस्य महासत्त्वस्य यदुत आरण्यानि वनप्रस्थानि प्रान्तानि शय्यासनानि। आह: कः पुनर् भगवं बोधिसत्त्वस्य महासत्त्वस्य अन्यो विवेको यदि न आरण्यानि वनप्रस्थानि प्रान्तानि शय्यासनानि कीदृग्रूपः स भगवन्न् अन्यो विवेको बोधिसत्त्वस्य महासत्त्वस्य? भगवान् आह: सचेत् सुभूते बोधिसत्त्वो महासत्त्वो विविक्तो भवति श्रावकप्रत्येकबुद्धप्रतिसंयुक्तैर् मनसिकारैर् विविक्तो भवति बोधिसत्त्वो महासत्त्वः आरण्येषु वनप्रस्थेषु प्रान्तेषु शय्यासनेषु विहरति विविक्त एव विहरति बोधिसत्त्वो महासत्त्वः। अयं सुभूते विवेको मया अनुज्ञातो बोधिसत्त्वस्य महासत्त्वस्य अनेन चेद् विवेकेन रात्रिं दिवं च विहरति विविक्त एव विहरति बोधिसत्त्वो (अद्स्प्ग् इ १३) महासत्त्वः यश् च मया सुभूते विवेको ऽनुज्ञातो बोधिसत्त्वानां महासत्त्वानां,  
यं च पुनर् एनं मारः पापीयान् विवेकम् उपदेक्षत्य् आरण्येषु वनप्रस्थेषु प्रान्तेषु शय्यासनेषु विहरेत् स तेन विवेकेन सङ्कीर्ण एव सन् श्रावकप्रत्येकबुद्धभूमिप्रतिसंयुक्तैर् मनसिकारैर् अविरहित प्रज्ञापारमिता अनभिसंयुक्तो सर्वाकारज्ञतां न परिपूरयिष्यति। एवं सो ऽनेन विहारेण विहरन् न परिशुद्धमनसिकार एव संस् तदन्यान् बोधिसत्त्वान् महासत्त्वान् अतिमंस्यते। ये ग्रामान्ते विहरन्ति। परिशुद्धचित्त मनसिकाराः श्रावकचित्तेन असङ्कीर्णाः प्रत्येकबुद्धचित्तेन असङ्कीर्णास् तदन्यैर् वा पापकैश् चित्तोत्पादैर् असङ्कीर्णाः ध्यानविमोक्षसमाधिसमापत्तीनाम् अभिज्ञापरिज्ञापरिपूरिं गताः। अथ च पुनः सो ऽनुपायकुशलो बोधिसत्त्वः किञ्चापि योजनशतिकेष्व् अटवीकान्तारेष्व् अनपगतव्याडमृगपक्षिष्व् अनपगतचौरचण्डालेष्व् अनपगतदंष्टृव्याडराक्षस-अनुविचरितेषु (अद्स्प्ग् इ १४) तत्र मध्यगतः वा सङ्कल्पयति वर्षं वा वर्षशतं वा वर्षसहस्रं वा वर्षशतसहस्रं वा वर्षकोटीं वा वर्षकोटीशतं वा वर्षकोटीसहस्रं व वर्षकोटीशतसहस्रं वा वर्षकोटीनियुतशतसहस्रं वा ततो वोत्तरि इमञ् च विवेकं न जानीयाद् येन विवेकेन बोधिसत्त्वा महासत्त्वा अध्याशयसम्प्रस्थिता विहरन्ति, सङ्कीर्ण एव विहरति बोधिसत्त्वो महासत्त्वः, सङ्क्लिष्ठ एव तत्र विवेके निश्रित आलीनो ऽध्यवसितो ऽइध्यवसितवान्, न मे स तावता चित्तम् अभिराधयति। यश् च मया विवेक आख्यातो बोधिसत्त्वानां महासत्त्वानां तेन विवेकेन समन्वागतस् तस्मिन्न् अपि स विवेके न सन्दृश्यते। तत् कस्य हेतोस्? तथा हि स विरहितस् तेन विवेकेन। तम् एनं मारः पापीयान् उपसङ्क्रम्य उपर्यन्तरीक्षे स्थित्वैवं वक्ष्यति: साधु साधु कुलपुत्र एष स भूतो विवेकस् तथागतेन आख्यातः एतेन त्वं विवेकेन विहर। एवं त्वं क्षिप्रम् अनुत्तरां सम्यक्सम्बोधिम् अभिसम्भोत्स्यसे। स ततो विवेकात् तं विवेकं प्रधानतमं मान्यमानः पुनर् अपि ग्रामान्तम् अवतीर्य तदन्यान् बोधिसत्त्वयानिकान् भिक्षून् परिशुद्धचित्तमनसिकारान् यावत् पेशलान् कल्याणधर्माणो ऽवमंस्यते। सङ्कीर्णविहारेणेमे आयुष्मन्तो विहरन्ति, ये ते विविक्तं विहरिष्यन्ति बोधिसत्त्वा महासत्त्वास् [ड़्। २१८ब्] तान् सङ्कीर्णविहरिणश् चोदयिष्यत्य् आकीर्णविहरिणश् चोदयिष्यत्य् अतिमंस्यते। ये च ते सङ्कीर्णविहरिणो विहरिष्यन्ति, तान् विविक्तविहारेण समुदाचरिष्यति, तत्र च गौरवम् उत्पादयिष्यति। यत्र च गौरवम् उत्पादयितव्यं तत्र मानम् उत्पादयिष्यति। तत् कस्य हेतो? तथा हि स मंस्यते, अहम् अमनुष्यैश् चोद्ये अहम् अमनुष्यैः स्मार्ये।  
  
(अद्स्प्ग् इ १५)  
एष सुभूते विहारो येन विहारेण अहं विहरामि। को ग्रामान्तविहरिणश् चोदयिष्यति। को ग्रामान्तविहारिणः स्मारयिष्यति? एवं स बोधिसत्त्वो बोधिसत्त्वयानिकान् कुलपुत्रान् अतिमंस्यते। अयं सुभूते पुद्गलो बोधिसत्त्वश् चण्डालो वेदितव्यो बोधिसत्त्वदूषी वेदितव्यो बोधिसत्त्वप्रतिवर्णिको वेदितव्यः चौरः सदेवमानुषासुरे लोके चौरो वेदितव्यः। स च पुनः बोधिसत्त्वयानिकैः कुलपुत्रैः कुलदुहितृभिर् वा तादृग्जातीयः पुद्गलो न सेवितव्यो न भक्षितव्यो न पर्युपासितव्यः। तत् कस्य हेतोर्? आधिमानिका हि सुभूते ते तथारूपाः पुद्गला वेदितव्यः। यस्य खलु पुनर् बोधिसत्त्वस्य महासत्त्वस्य अपरित्यक्ता सर्वाकारज्ञता अपरित्यक्ता च अनुत्तरा सम्यक्सम्बोधिस्, तेन बोधिसत्त्वेन महासत्त्वेन अध्याशयेन अनुत्तरां सम्यक्सम्बोधिम् अभिसम्बोद्धुकामेन, सर्वसत्त्वानाम् अर्थं कर्तुकामेन तादृग्जातीयाः पुद्गला न सेवितव्या न भजितव्या न पर्युपासितव्याः। अपि तु खलु स्वार्थयोगम् अनुयुक्तेन भवितव्यम्। नित्यम् उद्विग्नमानसेन। संसाराद् उत्त्रस्तमानसेन। असंसृष्टेन त्रैधातुके। तत्रैव च बोधिसत्त्वचण्डालैः मैत्र्य् उत्पादयितव्या तत्रैव अनुकम्पाम् उपादाय कारुण्यता उत्पादयितव्या। मुदितोपेक्षोत्पादयितव्या। एवं च चित्तम् उत्पादयितव्यं, तथा करिष्यामि यथैते मम दोषाः सर्वथा सर्वं सर्वेण सर्वं न भविष्यन्ति, नोत्पत्स्यन्ते। सचेद् उत्पत्स्यन्ते, क्षिप्रम् एतां प्रहास्यामि इति शिक्षा करणीया। अयं सुभूते बोधिसत्त्वानां महासत्त्वानाम् स्वयमभिज्ञापराक्रमो वेदितव्यः। पुनर् अपरं सुभुते (अद्स्प्ग् इ १६) बोधिसत्त्वेन महासत्त्वेन अध्याशयेन अनुत्तरां सम्यक्सम्बोधिम् अभिसम्बोद्धुकामेन कल्याणमित्राणि सेवितव्यानि भजितव्यानि पर्युपासितव्यानि। आह: कानि पुनर् भगवन् बोधिसत्त्वानां महासत्त्वानां कल्याणमित्राणि वेदितव्यानि? भगवान् आह: बुद्धा भगवन्तः सुभूते बोधिसत्त्वानां महासत्त्वानां कल्याणमित्राणि वेदितव्यानि, बोधिसत्त्वा अपि सुभूते महासत्त्वा बोधिसत्त्वानां महासत्त्वानां कल्याणमित्राणि वेदितव्यानि, श्रावका अपि सुभूते बोधिसत्त्वानां महासत्त्वानां कल्याणमित्राणि वेदितव्यानि, ये च षट्पारमितान् आख्यायन्ति देशयन्ति प्रकाशयन्ति। [ड़्। २१९अ] प्रस्थापयन्ति विवरन्ति विभजन्ति उत्तानीकुर्वन्ति सम्प्रकाशयन्ति, इमे ऽपि सुभूते बोधिसत्त्वानां महासत्त्वानां कल्याणमित्राणि वेदितव्यानि। पुनर् अपरं सुभूते षट्पारमिता बोधिसत्त्वानां महासत्त्वानां कल्याणमित्राणि वेदितव्यानि, चत्वारि स्मृत्युपस्थानानि यावद् अष्टादशावेणिका बुद्धधर्मा बोधिसत्त्वानां महासत्त्वानां कल्याणमित्राणि वेदितव्यानि, तथता भूतकोटिर् धर्मधातुर् बोधिसत्त्वानां महासत्त्वानां कल्याणमित्राणि वेदितव्यानि। पुनर् अपरं सुभूते षट्पारमिता बोधिसत्त्वानां महासत्त्वानां शास्तारो वेदितव्याः, षट्पारमिता मार्गः, षट्पारमिता आलोकः। षट्पारमिता उल्का अवभासो बुद्धिर् मेधा प्रज्ञा, षट्पारमितास् त्राणं, षट्परमिताः शरणं, षट्पारमिता परायणं, षट्पारमिता माता। चत्वारि स्मृत्युपस्थानानि यावत् सर्वाकारज्ञता सर्ववासनानुसन्धि प्रहाणाय संवर्तते। तत् कस्य हेतोः? तथा हि सुभूते ये ऽपि ते ऽभूवन्न् (अद्स्प्ग् इ १७) अतीते ऽध्वनि तथागता अर्हन्तः सम्यक्सम्बुद्धास्, तेषां अपि बुद्धानां भगवताम् इम एव बोधिपक्ष्या धर्माः मातापितरौ भूवन्। ये ऽपि ते सुभूते भविष्यन्त्य् अनागते ऽध्वनि तथागता अर्हन्तः सम्यक्सम्बुद्धास् तेषाम् अपि सुभूते बुद्धानां भगवताम् इम एव बोधिपक्ष्या धर्माः मातापितरौ भविष्यन्ति। ये ऽपि ते सुभूते एतर्हि दशसु दिक्षु लोकधातुषु बुद्धा भगवन्तस् तिष्ठन्ति धृयन्ते यापयन्ति धर्मञ् च देशयन्ति, तेषाम् अपि बुद्धानां भगवताम् इम एव बोधिपक्ष्या धर्मा मातापितरौ। तत् कस्य हेतोः? तथा हि सुभूते अतो निइयाता अतीतानागत प्रत्युत्पन्ना बुद्धा भगवन्तस्। तस्मात् तर्हि सुभूते बोधिसत्त्वेन महासत्त्वेन अनुत्तरां सम्यक्सम्बोधिम् अभिसम्बोद्धुकामेन, बुद्धक्षेत्रं परिशोधयितुकामेन, सत्त्वां परिपाचयितुकामेन, चतुर्भिः सङ्ग्रहवस्तुभिः सत्त्वाः सङ्गृहीतव्याः। कतमैश् चतुर्भिर्? यदुत दानेन प्रियवचने न अर्थचर्यया समानार्थतया। इमम् अप्य् अहं सुभूते अर्थवशं सम्पश्यन्न् एवं वदामि: एते बोधिसत्त्वानां महासत्त्वानां शास्तारो मातापितरौ  
लयनं त्राणं द्वीपं शरणं परायणं यदुतेषा एव बोधिपक्ष्या धर्मा। तस्मात् तर्हि सुभूते बोधिसत्त्वेन महासत्त्वेन अपरप्रणेयतां गन्तुकामेन अपरप्रणेयतायां स्थातुकामेन, सर्वसत्त्वानां संशयाञ्च् छेतुकामेन, बुद्धक्षेत्रं परिशोधयितुकामेन, सत्त्वांश् च परिपाचयितुकामेन इहैव प्रज्ञापारमितायां शिक्षितव्यम्। तत् कस्य हेतोः? अत्र हि प्रज्ञापारमितायां ते धर्मा विस्तरेणोपदिष्टा यत्र बोधिसत्त्वेन महासत्त्वेन शिक्षितव्यम्। सुभूतिर् आह: किंलक्षणा भगवं प्रज्ञापारमिता? भगवान् आह: आकाशासङ्गलक्षणा (अद्स्प्ग् इ १८) सुभूते प्रज्ञापरमिता। न सुभूते प्रज्ञापारमिता [ड़्। २१९ब्] लक्षणं, न प्रज्ञापारमितायाः किं लक्षणम्। आह: स्याद् भगवं पर्यायो येन लक्षणेन प्रज्ञापारमिता संविद्यते तेन लक्षणेन सर्वधर्माः संविद्येरन्? भगवान् आह: एवम् एतत् सुभूते एवम् एतत् येन लक्षणेन प्रज्ञापारमिता संविद्यते तेनैव लक्षणेन सर्वधर्माः संविद्यन्ते। तत् कस्य हेतोः? सर्वधर्मा हि सुभूते विविक्तस्वभावाः सर्वधर्माः स्वभावशून्याः। अनेन सुभूते पर्यायेण येन लक्षणेण प्रज्ञापारमिता संविद्यते, तेन लक्षणेन सर्वधर्माः संविद्यन्ते। यदुत शून्यतालक्षणेन विविक्तलक्षणेन। आह: यदि भगवं सर्वधर्माः सर्वधर्मैर् विविक्ताः सर्वधर्माः सर्वधर्मैः शून्यास्, तत् कथं भगवं सत्त्वानां सङ्क्लेशव्यवदानं प्रज्ञायते। न हि भगवं विविक्तम् सङ्क्लिश्यते न व्यवदायते, न सून्यता सङ्क्लिश्यते न व्यवदायते। न विविक्तं न? शून्यता अनुत्तरां सम्यक्सम्बोधिम् अभिसम्बुध्यते। न विविक्तेन शून्यतायां कश्चिद् धर्म उपलभ्यते। न विविक्तेन शून्यतायां सत्त्व उपलभ्यते यो बोधिम् अभिसम्बुध्येत अस्य भगवं वयं भाषितस्य कथम् अर्थन् आजानीयाम? भगवान् आह: तत् किं मन्यसे सुभूते दीर्घरात्रं सत्त्वा अहङ्कारममकारे चरन्ति? आह: एवम् एतद् भगवन्न् एवम् एतत् सुगतः। दीर्घरत्रं सत्त्वा अहङ्कारममकारे चरन्ति। भगवान् आह: तत् किं मन्यसे सुभूते अपि न्व् अहङ्कारममकारौ विविक्तौ शून्यौ? अह: शून्यौ भगवञ्च् छून्यौ सुगतः। भगवान् आह: तत् किं मन्यसे सुभूते अपि न्व् अहङ्कारममकारेण सत्त्वाः संसरन्ति सन्धावन्ति। आह: एवम् एतद् भगवन्न् एवम् एतत् सुगतः। अहङ्कारममकारेण सत्त्वाः सन्धावन्ति संसरन्ति। भगवान् आह: एवं खलु सुभूते सत्त्वसङ्क्लेशः प्रज्ञायते: यत्र न अहङ्कारो न ममकारः तत्र नोद्ग्राहः, (अद्स्प्ग् इ १९) नोद्ग्रहः न तत्र सत्त्वाः सन्धावन्ति न संसरन्ति, न तत्र सङ्क्लेशः। एवं खलु सुभूते सत्त्वानां व्यवदानं प्रज्ञायते। आह: एवं चरं भगवं बोधिसत्त्वो महासत्त्वो न रूपे चरलि, न वेदनायां न सञ्ज्ञायां न संस्कारेषु न विज्ञाने चरति। न चतुर्षु स्मृत्युपस्थानेषु चरति यावन् न अष्टादशेष्व् आवेणिकेषु बुद्धर्मेषु चरति। तत् कस्य हेतोः? तथा हि ते धर्मा नोपलभ्यन्ते यश् चरेद् यत वा चरेद् यत्र वा चरेद्। एवं चरं भगवं बोधिसत्त्वो महासत्त्वो अनवमर्दनीयो भवति। सदेवमानुषासुरेण लोकेन। एवं चरं पुनर् भगवं बोधिसत्त्वो महासत्त्वः सर्वश्रावकप्रत्येकबुद्धैर् न शक्यम् अभिभवितुम्। तत् कस्य हेतोः? तथा हि सो ऽनभिभूतस्थाने स्थितो यदुत बोधिसत्त्वन्यामे, अनभिभूतो हि भगवं बोधिसत्त्वो महासत्त्व सर्वाकारज्ञातामनसिकारेण अविरहित एवं चरं भगवं बोधिसत्त्वो महासत्त्व सर्वाकारज्ञतया अभ्याशी भवति। भगवान् आह: तत् किं मन्यसे सुभूते [ड़्। २२०अ] यावत्यो जाम्बुद्वीपका सत्त्वास् ते सर्वे मानुष्यकम् आत्मभावं प्रतिलभेरन्, मानुष्यकम् आत्मभावं प्रतिलभ्य अनुत्तरां सम्यक्सम्बोधिम् अभिसम्बुध्येरन्, तान् च कश्चिद् एव कुलपुत्रो वा कुलदुहिता वा। यावज्जीवं तिष्ठन्तो सत्कुर्यात् गुरुकुर्यात् मानयेत् पूजयेत्, तच् च कुशलमूलम् अनुत्तरायां सम्यक्सम्बोधौ परिणामयेत्, तत् किं मन्यसे सुभूते अपि नु स कुलपुत्रो वा कुलदुहिता वा ततोनिदानं बहु पुण्यं प्रसवेद्? अहा: बहु भगवन् बहु सुगत। भगवान् आह: अतः सुभूते स कुलपुत्रो (अद्स्प्ग् इ २०) वा कुलदुहिता वा ततोनिदानं बहुतरं पुण्यं प्रसवेद् यः प्रज्ञापारमितां परेषाम् आचक्षीत देशयेत् प्रकाशयेत् प्रस्थापयेद् विवरेद् विभजेद् उत्तानिकुर्यात् सम्प्रकाशयेत् प्रज्ञापारमिताप्रतिसंयुक्तैश् च मनसिकारैर् विहरेत्, एवं यावन्तस् त्रिसाहस्रमहासाहस्रे लोकधातौ सत्त्वांस् ते सर्वे मानुष्यकम् आत्मभावं प्रतिलभेरंस्, तान् कश्चिद् एव कुलपुत्रो वा कुलदुहिता वा दशसु कुशलेषु कर्मपथेषु प्रतिष्ठापयेत्, चतुर्षु ध्यानेषु चतुर्षु अप्रमाणेषु चतस्रिष्व् आरूप्यसमापत्तीषु यावत् स्रोतआपत्तिफले सकृदागमीफले अनागामीफले अर्हत्त्वे प्रत्येकबोधौ प्रतिष्ठापयेद्, अनुत्तरस्यां सम्यक्सम्बोधौ प्रतिष्ठापयेत् ताञ् च कुशलमूलान् अनुत्तरायै सम्यक्सम्बोधये परिणामयेत्, तत् किं मन्यसे सुभूते अपि नु स कुलपुत्रो वा कुलदुहिता वा ततोनिदानं बहु पुण्यं प्रसवेत्? आह: बहु भगवन् बहु सुगत। भगवान् आह: अतः सुभूते स कुलपुत्रो वा कुलदुहिता वा बहुतरं पुण्यं प्रसवेद्, य  
इमां प्रज्ञापारमितां परेषाम् आचक्षीत देशयेत् प्रकाशयेत् प्रस्थापयेद् विवरेद् विभजेद् उत्तानीकुर्यात् सम्प्रकाशयेत् सर्वाकारज्ञताप्रतिसंयुक्तैश् च मनसिकारैर् विहरेत्, स सुभूते बोधिसत्त्वो महासत्त्वः सर्वसत्त्वानां दक्षिणीयतां गच्छति। तत् कस्य हेतोस्? तथा हि न कस्यचित् सत्त्वस्य तादृशो विहारो यादृशो बोधिसत्त्वस्य महासत्त्वस्य, स्थापयित्वा तथागतम् अर्हन्तं सम्यक्सम्बुद्धम्। तत् कस्य हेतोस्? तथा हि ते कुलपुत्रा प्रज्ञापारमितायां चरन्तो महामैत्रीम् अभिनिर्हरन्ति, सर्वसत्त्वान् वध्यगतान् इव समनुपश्यन्ति, ते महाकरुणाम् अभिनिर्हरन्ति, ते तेन विहारेण विहरन्तो मुदितया प्रमोदन्तो ऽभिप्रमोदन्ति। ते (अद्स्प्ग् इ २१) महामुदिताम् अभिनिर्हरन्ति। ते तेन निमित्तेन सार्धं न संवसन्ति। ते महोपेक्षां प्रतिलभन्ते। अयं सुभूते बोधिसत्त्वानां महासत्त्वनां महां प्रज्ञालोको यदुत दानपारमितालोकः शीलपारमितालोकाः क्षान्तिपारमितालोकः वीर्यपारमितालोकः ध्यानपारमितालोकः प्रज्ञापारमितालोकः। अनभिसम्बुद्धा अपि ते कुलपुत्राः सर्वसत्त्वानां दक्षिणीयतां गच्छन्ति, न च विवर्तन्ते ऽनुत्तरायाः सम्यक्सम्बोधेः। यस्य च ते परिभुञ्जते चीवरपिण्डपातशय्यासनग्लानप्रत्ययभैषज्यपरिष्कारान् [ड़्। २२०ब्] ते प्रज्ञापारमिताप्रतिसंयुक्तैर् मनसिकारैर् विहरन्तो दायकदानपतीनां दक्षिणां शोधयन्ति, सर्वाकारज्ञतायाश् च अभ्यासी भवन्ति। तस्मात् तर्हि सुभूते बोधिसत्त्वेन महासत्त्वेन अमोघं राष्ट्रपिण्डं परिभोक्तुकामेन सर्वसत्त्वानां मार्गम् उपदेशयितुकामेन, विपुलम् अवभासं कर्तुकामेन, त्रैधातुकबन्धनगतान् सत्त्वान् परिमोचयितुकामेन, सर्वसत्त्वानाम् अनुत्तरां प्रज्ञाचक्षुर् उत्पादयितुकामेन, प्रज्ञापारमिताप्रतिसंयुक्तैर् मनसिकारैर् सततसमितं विहर्तव्यम्। सचेत् सुभूते बोधिसत्त्वो महासत्त्वः तैर् प्रज्ञापारमिताप्रतिसमुय्क्तैर् मनसिकारैर् विहरेत् तेन प्रज्ञापारमिताप्रतिसंयुक्ता एव कथा कथितव्या। तेन प्रज्ञापारमिताप्रतिसंयुक्तान् एव कथान् कथित्वा प्रज्ञापारमिताप्रतिसंयुक्तैर् एव मनसिकारैर् विहर्तव्यं। तेन प्रज्ञापारमिता प्रतिसंयुक्तमनसिकारेण विहरता अन्येषां मनसिकाराणाम् अवकाशो न दातव्यः, तथा च कर्तव्यं यथा तैर् एव प्रज्ञापारमिताप्रतिसंयुक्तैर् मनसिकारैर् रात्रिं दिवम् अनिक्षिप्तधुरो (अद्स्प्ग् इ २२) विहरेत्। तद्यथापि नाम सुभूते केनचिद् एव पुरुषेण मणिरत्नम् अप्रतिलब्धपूर्वं भवेत्। सो येन समयेन प्रतिलभेत तन् मणिरत्नं प्रतिलभ्य उदारेण प्रीतिप्रामोद्यसौमनस्येन समन्वागतो भवेत्। तस्य सहप्रतिलम्भम् एव तन् मणिरत्नं पुनः प्रणश्येत् स ततोनिदानं महता दुःखदौर्मनस्येन संयुक्तो भवेत्। स? तस्य सततसमितं रत्नप्रतिसंयुक्ता एव मनसिकाराः प्रवर्तेरन्न्: अहो वताहं तेन मनोरमेन मणिरत्नेन विसंयुक्त इति। एवम् एव सुभूते बोधिसत्त्वेन महासत्त्वेन रत्नम् इदम् इति सर्वाकारज्ञताप्रतिसंयुक्तैर् मनसिकारैर् अविरहितेन भवितव्यम्। न च तत् सर्वाकारज्ञतारत्न नामितव्यम् एव सततं सुखसौमनस्य बहुलो भविष्यति। आह: यत् पुनर् भगवं सर्वमनसिकारा स्वभावेन विरहिताः सर्वमनसिकाराः स्वभावेन शून्या, तत् कथं भगवन् बोधिसत्त्वो महासत्त्वः सर्वाकारज्ञताप्रतिसंयुक्तैर् मनसिकारैर् अविरहितो भवति? न हि विरहिते बोधिसत्त्व उपलभ्यते, न मनसिकारो न सर्वाकारज्ञता। भगवान् आह: सचेत् पुनः सुभूते बोधिसत्त्वो महासत्त्व एवं जानाति: विरहिताः सर्वधर्माः स्वभावेन। ते न श्रावाकैः कृता न प्रत्येकबुद्धैर् कृता न च बुद्धैर् भगवद्भिर् कृता स्थितैवैषां धर्माणां धर्मता धर्मस्थितिता धर्मनियामता तथता अवितथता अनन्यतथता धर्मधातुर् भूतकोटिः। अविरहितो बोधिसत्त्वो महासत्त्वो प्रज्ञापारमिताया भवति। तत् कस्य हेतोर्? [ड़्। २२१अ] एषा हि सुभूते प्रज्ञापारमिता स्वभावेन विविक्ता, स्वभावेन शून्या, सा नैव विवर्धते न च परिहीयते। आह: सचेद् भगवन् प्रज्ञापारमिता स्वभावेन विविक्ता स्वभावेन शून्या, कथं बोधिसत्त्वो महासत्त्व प्रज्ञापारमितायां समुदगम्य (अद्स्प्ग् इ २३) अनुत्तरां सम्यक्सम्बोधिम् अभिसम्बुध्यते? भगवान् आह: न सुभूते बोधिसत्त्वो महासत्त्वो प्रज्ञापारमितायां समुदागम्य विवर्धते वा परिहीयते वा,  
न भूतकोटिर् विवर्धते वा परिहीयते वा, न धर्मधातुर् विवर्धते वा परिहीयते वा। तत् कस्य हेतोः? न हि प्रज्ञापारमिता एकं न द्वे, सचेत् सुभूते बोधिसत्त्वस्य महासत्त्वस्य एवं भाष्यमाणे चित्तं न अवलीयते न संलीयते नोत्त्रस्यति न सन्त्रस्यति न सन्त्रासम् आपद्यते, निष्ठा तत्र गन्तव्यास् स्थितो ऽयं बोधिसत्त्वो महासत्त्वः अवैवर्त्यधातौ। चरत्य् अयं बोधिसत्त्वो महासत्त्वः प्रज्ञापारमितायां। सुभूतिर् आह: किं पुनर् भगवन् येयं प्रज्ञापारमिता शून्यता रिक्तता वशिकता असारकता सा प्रज्ञापारमितायां चरति? भगवान् आह: नो हीदं सुभूते। आह: ततो ऽन्यत्र भगवन् प्रज्ञापारमिताया कश्चिद् धर्म उपलभ्यते यः प्रज्ञापारमितायां चरति? भगवान् आह: नो हीदं सुभूते। आह: कच्चित् पुनर् भगवन् प्रज्ञापारमिता प्रज्ञापारमितायां चरति? भगवान् आह: नो हीदं सुभूते। आह: कच्चित् पुनर् भगवञ्च् छून्यता शून्यतायां चरति? भगवान् आह : नो हीदं सुभूते। आह: कच्चित् पुनर् भगवन् अन्यत्र शून्यतायाः शून्यतायां चरति? भगवान् आह: नो हीदं सुभूते। आह: किं पुनर् भगवन् रूपं प्रज्ञापारमितायां चरति। वेदनासञ्ज्ञासंस्कारविज्ञानं प्रज्ञापारमितायां चरति? भगवान् आह: नो हीदं सुभूते। आह: किं पुनर् भगवन् षट्पारमिता प्रज्ञापारमितायां चरन्ति, यावद् अष्टादशावेणिका बुद्धधर्माः प्रज्ञापारमितायां चरन्ति? भगवान् आह: नो हीदं सुभूते। आह: किं पुनर् भगवन् या रूपशून्यतारिक्ततातुच्छता-असारकतातथता-अवितथता-अनन्यतथता, धर्मता धर्मधातु धर्मनियामता भूतकोटिः (अद्स्प्ग् इ २४) सा प्रज्ञापारमितायां चरति? भगवन् आह: नो हीदं सुभूते। आह: किं पुनर् भगवन् यावद् अष्टादशावेणिकानां बुद्धधर्माणां शून्यतारिक्ततातुच्छता-असारकतातथता-अवितथता-अनन्यतथता धर्मता धर्मधातु धर्मनियामता भूतकोटिः सा प्रज्ञापारमितायां चरति? भगवान् आह: नो हीदं सुभूते। आह: सचेत् पुनर् भगवन्न् एते धर्मा न चरन्ति प्रज्ञापारमितायां, तत् कथं पुनर् बोधिसत्त्वो महासत्त्वश् चरति प्रज्ञापारमितायां? भगवान् आह: तत् किं मन्यसे सुभूते समनुपश्यसि त्वं तं धर्मं यत् प्रज्ञापारमितायां [ड़्। २२१ब्] चरति? आह: नो हीदं भगवन्। भगवान् आह: तत् किं मन्यसे सुभूते समनुपश्यसि त्वम् तां प्रज्ञापारमितां यत्र बोधिसत्त्वेन चरितव्यम्? आह: नो हीदं भगवन्। भगवान् आह: तत् किं मन्यसे सुभूते यद् धर्म यं त्वं न समनुपश्यसि। कश्चित् स धर्म उपलभ्यते? आह: नो हीदं भगवन्। भगवान् आह: तत् किं मन्यसे सुभूते यो धर्मो नोपलभ्यते अपि नु स धर्म उत्पत्स्यते वा निरोत्स्यते वा? आह: नो हीदं भगवन्। भगवान् आह: इयं सुभूते बोधिसत्त्वानां महासत्त्वानाम् अनुत्पत्तिकेषु धर्मेषु क्षान्तिः। एवंरूपया सुभूते क्षान्त्या समन्वागतो। बोधिसत्त्वो महासत्त्वो व्याकृयते बुद्धैर् भगवद्भिर् अनुत्तरस्यां सम्यक्सम्बोधौ। इयम् उच्यते सुभूते दशबलवैशारद्यप्रतिसंविन् महामैत्र्या महाकरुणा अष्टादशावेणिकबुद्धधर्मा प्रतिसंविदेर् तां। यां प्रतिपद्यमानो बोधिसत्त्वो महासत्त्व। एवं चरन् एवं घटमाणः (अद्स्प्ग् इ २५) एवं व्यायच्छमानो अनुत्तरसम्यक्सम्बुद्धज्ञानं महाज्ञानं सर्वाकारज्ञताज्ञानं नानुप्राप्स्यतीति। नेदं स्थानं विद्यते। तत् कस्य हेतोः? तथा हि तेन बोधिसत्त्वेन महासत्त्वेन अनुत्पत्तिकेषु धर्मेषु क्षान्तिः प्रतिलब्धा। तस्य न कदाचित् तेषां धर्माणां हानिर् भविष्यति, यावद् अनुत्तरां सम्यक्सम्बोधिम् अभिसम्भोत्स्यते। सुभूतिर् आह: किं पुनर् भगवन् सर्वधर्माणाम् उत्पादाय व्याकृयते बोधिसत्त्वो महासत्त्वो अनुत्तरस्यां सम्यक्सम्बोधौ? भगवान् आह: नो हीदं सुभूते। आह: किं पुनर् भगवन् सर्वधर्माणाम् अनुत्पत्तिकताय व्याकृयते बोधिसत्त्वो महासत्त्वो ऽनुत्तरस्यां सम्यक्सम्बोधौ? भगवान् आह: नो हीदं सुभूते। आह: तत् किं भगवन् नैवोत्पत्तितो नानुत्पत्तितो व्याकृयते बोधिसत्त्वो महासत्त्वो ऽनुत्तरस्यां सम्यक्सम्बोधौ? भगवान् आह: नो हीदं सुभूते। आह: सचेत् पुनर् भगवन् नैवोत्पत्तितो नानुत्पत्तितो बोधिसत्त्वो व्याकृयते ऽनुत्तरस्यां सम्यक्सम्बोधौ, तत् कथम् इदानीं व्याकरणं भवति बोधिसत्त्वस्य महासत्त्वस्य अनुत्तरस्यां सम्यक्सम्बोधौ? भगवान् आह: तत् किं मन्यसे सुभूते समनुपश्यसि त्वं तद् धर्मं यो व्याकृयते ऽनुत्तरस्यां सम्यक्सम्बोधौ? आह: नो हीदं भगवन्। न नहन् तद् धर्मं समनुपश्यामि यो धर्मो व्याकृयते ऽनुत्तरस्यां सम्यक्सम्बोधौ। तम् अप्य् अहं भगवन् धर्मं न समनुपश्यामि यो धर्मो ऽभिसम्बुध्यते येन वा धर्मेण अभिसम्बुध्यते। ॥॥ ता। भगवान् आह: एवम् एतत् सुभूते एवम् एतत्। सर्वधर्मान् अनुपलम्भमानस्य (अद्स्प्ग् इ २६) बोधिसत्त्वस्य महासत्त्वस्य नैवं भवत्य्। अहम् अभिसम्भोत्स्ये। अनेन अभिसम्भोत्स्यते इदम् अभिसम्भोत्स्यते। तत् कस्य हेतोः? तथा हि सुभूते बोधिसत्त्वस्य महासत्त्वस्य प्रज्ञापारमितायां चरतः सर्व एते विकल्पा न संविद्यन्ते। तत् [ड़्। २२२अ] कस्य हेतोः? अविकल्पा हि सुभूते प्रज्ञापारमिता। [५५]  
  
  
(अद्स्प्ग् इ २७)  
परिवर्त ५६।  
  
अथ शक्रो देवानाम् इन्द्रो भगवन्तम् एतद् अवोचत्: गम्भीरा भगवन् प्रज्ञापारमिता दुदृश्या दुरनुबोधा अतर्क्या अतर्का अवचरा यावत् सूक्ष्मा निपुणा पण्डितविज्ञावेदनीया भगवन् प्रज्ञापारमिता अत्यन्तिविविक्तताम् उपादाय। न ते भगवन् सत्त्वा अवरकेण कुशलमूलेन समन्वागता भविष्यन्ति, य इमां गम्भीरां प्रज्ञापारमितां श्रोष्यन्ति धारयिष्यन्ति वाचयिष्यन्ति पर्यवाप्स्यन्ति तथात्वाय च प्रतिपत्स्यन्ते न च अन्येषां चित्तचैतसिकानां धर्माणाम् अवकाशं दास्यन्ति यावद् अनुत्तरां सम्यक्सम्बोधिम् अभिसम्भोत्स्जन्ते। भगवान् आह: एवम् एतत् कौशिक एवम् एतत्। न ते सत्त्वा अवरकेण कुशलमूलेन समन्वागता भविष्यन्ति य इमां गम्भीरां प्रज्ञापारमितां श्रोष्यन्ति धारयिस्यन्ति वाचयिष्यन्ति। तथात्वाय च प्रतिपत्स्यन्ते न च अन्येषां चित्तचैतसिकानां धर्माणाम् अवकाशं दास्यन्ति। यावद् अनुत्तरां सम्यक्सम्बोधिम् अभिसम्भोत्स्यन्ते। तत् किं मन्यसे कौशिक ये च यावन्त्यो जाम्बुद्वीपका सत्त्वास् ते सर्वे दशभिः कुशलैः कर्मपथैः समन्वागता भवेयुश् चतुर्भिर् ध्यानैश् चतुर्भिर् अप्रमाणैश् चतसृभिर् आरूप्यसमापत्तिभिः पञ्चभिर् अभिज्ञाभिः, यश् च कलुपुत्रो वा कुलदुहिता वा इमां गम्भीरां प्रज्ञापारमिताम् उद्गृह्णीयाद् धारयेद् वाचयेत् पर्यवाप्नुयात् उद्गृह्य धारयित्वा वाचयित्वा पर्यवाप्य तथात्वाय प्रतिपद्येत। (अद्स्प्ग् इ २८) अस्य कौशिक कुशलमूलस्य एतत् पौर्वकं कुशलमूलं शततमीम् अपि कलां नोपैति, सहस्रतमीम् अपि शतसहस्रतमीम् अपि। कोतितमीम् अपि यावत् कोटिनियुतशतसहस्रतमीम् अपि कलां नोपैति। सङ्ख्याम् अपि कलाम् अपि गणनाम् अप्य् उपनिशाम् अपि न क्षमते। अथ अन्यतरो भिक्षु। शक्रं देवानाम् इन्द्रम् एतद् अवोचत्: अभिभूता कौभिक्षु (सिच्)। शक्रं देवानाम् इन्द्रम् एतद् अवोचत्: अभिभूता कौशिक तेन कुलपुत्रेण वा कुलदुहित्रा वा ते सर्वजाञ्चतुर्ध्यानसमन्वागताश् (सिच्) चतुरप्रमाणसमन्वागताश् चतुरारूप्यसमापत्तिसमन्वागताः पञ्चाभिज्ञासमन्वागता य इमां प्रज्ञापारमिताम् अविक्षिप्तेन चित्तेन उद्ग्रहीष्यति धारयिष्यति वाचयिष्यति पर्यवाप्स्यति तथात्वाया च प्रतिपत्स्यते। न चान्येषां चित्तचैतसिकानां धर्माणाम् अवकाशं दास्यति, यावद् अनुत्तरां सम्यक्सम्बोधिम् अभिसम्भोत्स्यते। एवम् उक्ते शक्रो देवानाम् इन्द्रस् तं भिक्षुम् एतद् अवोचत्: एकचित्तोत्पादेन भिक्षोस् तेन बोधिसत्त्वेन महासत्त्वेन ते सर्वजाम्बुद्वीपका सत्त्वा दशकुशलकर्मपथसमन्वागताश् चतुर्ध्यानसमन्वागताश् चतुरप्रमाणसमन्वागताश् चतुरारूप्यसमापत्तिसमन्वागताः पञ्चाभिज्ञासमन्वागता अभिभूताः। कः पुनर् वादो य इमां गम्भीरां प्रज्ञापारमिताम् उद्ग्रहीष्यति धारयिष्यति [ड़्। २२२ब्] पर्यवाप्स्यति उद्गृह्या धारयित्वा वाचयित्वा पर्यवाप्य तथात्वाय प्रतिपत्स्यते। तेन सदेवमानुषासुरो लोको अभिभूतो भविष्यति सदेवमानुषासुरं लोकम् अभिभवं गमिष्यति। न केवलं सदेवमानुषासुरं लोकम् अभिभवं गमिष्यति बोधिसत्त्व महासत्त्वो। ये ऽपि ते स्रोतआपन्नाः सकृदागामिनो ऽनागामिनो (अद्स्प्ग् इ २९) ऽर्हन्तः प्रत्येकबुद्धास् तान् अपि सर्वान् अभिभवं गमिष्यति बोधिसत्त्वो महासत्त्वः। न केवलं स्रोतआपन्ना यावत् प्रत्येकबुद्धा, ये ऽपि ते बोधिसत्त्वा महासत्त्वा दानपारमितायां चरन्त्य् उपायकौशलविरहिता प्रज्ञापारमिताविरहितास् तान् अपि सर्वान् अभिभवं गमिष्यति बोधिसत्त्वो महासत्त्वः। न केवलं ये दानपारमितायां चरन्ति, ये ऽपि ते बोधिसत्त्वा महासत्त्वाः शीलपारमितायां चरन्त्य् उपायकौशलविरहिताः प्रज्ञापारमिताविरहितास् तान् अप्य् अभिभवं गमिष्यति बोधिसत्त्वो महासत्त्व। न केवलं ये क्षान्ति पारमितायां चरन्ति, ये ऽपि ते बोधिसत्त्वा महासत्त्वा वीर्यपारमितायां चरन्त्य् उपायकौशलविरहितास् प्रज्ञापारमितया विरहितास् तान् अप्य् अभिभवं गमिष्यति बोधिसत्त्वो महासत्त्व। न केवलं ये वीर्यपारमितायां चरन्ति, ये ऽपि ते बोधिसत्त्वा महासत्त्वा ध्यानपारमितायां चरन्त्य् उपायकौशलविरहिताः प्रज्ञापारमिताविरहितास् तान् अप्य् अभिभवं गमिष्यति बोधिसत्त्वो महासत्त्वाः। ये ते बोधिसत्त्वा महासत्त्वा यथोपदिष्टायां प्रज्ञापारमितायां चरन्ति, ते सदेवमानुषासुरेण लोकेन न शक्यम् अभिभवितुम्। प्रज्ञापारमितायां यश् चरति बोधिसत्त्वो महासत्त्वो यथोपदिष्टां प्रज्ञापारमिताम् अनुवर्तते, अयं बोधिसत्त्वो  
महासत्त्वः सर्वाकारज्ञातावंशस्य अनुपच्छेदाय स्थितः। अयं बोधिसत्त्वो महासत्त्वस् तथागतान् न दूरीकरोति। अयं बोधिसत्त्वो महासत्त्वः एवं प्रतिपद्यमानो न विरागयति बोधिमण्डम्। अयं बोधिसत्त्वो महासत्त्वः सत्त्वान् संसीदान् उद्धर्तुकामः। अयं बोधिसत्त्वो महासत्त्वः एवं शिक्षमाणो बोधिसत्त्वशिक्षायां न श्रावकशिक्षायां शिक्षते। न प्रत्येकबुद्धशिक्षायां शिक्षते। एवं (अद्स्प्ग् इ ३०) शिक्षमाणस्य बोधिसत्त्वस्य महासत्त्वस्य चत्वारो महराजानो उपसङ्क्रमितव्यं मंस्यन्ते, उपसङ्क्रम्यैवं वक्ष्यन्ति: शीघ्रं भो महापुरुष शिक्षस्व लघु शिक्षस्व इमानि तानि चत्वारि पात्राणि यानि त्वया परिगृहीतव्यानि बोधिमण्डनिषण्णे ऽनुत्तरां सम्यक्सम्बोधिम् अभिसम्बुद्ध्य यानि परिग्रहीतानि पौर्वकैस् तथागतैर् अर्हद्भिः सम्यक्सम्बुद्धै। एवं शिक्षमाणं बोधिसत्त्वं महासत्त्वं प्रज्ञापरमितायाम् उपसङ्क्रमितव्यं मंस्यन्ते चत्वारो महाराजकायिकाः देवराजा। सार्धं महाराजकायिकैर् देवपुत्रै पुनर् त्रायस्त्रिंश देवपुत्रा अप्य् एनम् उप्सङ्क्रमितव्यं मंस्यन्ते। सार्धं त्रायस्त्रिंशैर् देवपुत्रैः सुयामो ऽपि देवराजा उपसङ्क्रमितव्यं मंस्यन्ते, सार्धं यामैर् देवपुत्रै सन्तुषितो ऽपि देवराजा उपसङ्क्रमितव्यं मंस्यन्ते, सार्धं तुषितैर् देवपुत्रैः निर्मितो ऽपि देवराजा उपसङ्क्रमितव्यं मंस्यन्ते। सार्धं निर्माणारतिभिर् देवपुत्रैः वशवर्त्य् अपि देवराजा उपसङ्क्रमितव्यं मंस्यन्ते, सार्धं वशवर्तिभिर् देवपुत्रैः ब्रह्मापि सहम्पतिर् उपसङ्क्रमितव्यं मंस्यते। सार्धं ब्रह्मकायिकैर् देवपुत्रैः आभास्वरा अपि देवा उपसङ्क्रमितव्यं मंस्यन्ते। शुभकृत्स्नाः बृहत्फलाः अवृहाः अतपाः [ड़्। २२३अ] सुदृशाः सुदर्शनाः शुद्धावासकायिका देवा उपसङ्क्रमितव्यं मंस्यन्ते। यो बोधिसत्त्वो महासत्त्व इह गम्भीरायां प्रज्ञापारमितायां यथोपदिष्ठायां चरति, तथागतैर् अर्हद्भिः सम्यक्सम्बुद्धैर् स बोधिसत्त्वो महासत्त्वो नित्यं समन्वाहृतो भविष्यति य इह गम्भीरायां प्रज्ञापारमितायां चरिष्यति। एवं चरतो बोधिसत्त्वस्य महासत्त्वस्य इह गम्भीरायां प्रज्ञापारमितायां यानि कानिचिल् लौकिकानि दुःखानि परोपक्रमाणि (अद्स्प्ग् इ ३१) काये उत्पत्स्यन्ते तानि सर्वेण सर्वं काये नोत्पत्स्यन्ते। न निपतिष्यन्ति। इमे भिक्षोर् दृष्टधार्मिका गुणा भविष्यन्ति तस्य बोधिसत्त्वस्य महासत्त्वस्येह गम्भीरायां प्रज्ञापारमितायां चरतः। तस्मिन् समये यानि तानि सन्निपातिकानि ग्लान्यानि, तद्यथा चक्षुरोगः श्रोत्ररोगः जिह्वारोगो दन्तशूलं कायशूलं चित्तशूलं यावत् तानि सर्वाणि काये नोत्पत्स्यन्ते न निपतिष्यन्ति। इमे बोधिसत्त्वस्य महासत्त्वस्य दृष्टधार्मिका गुणाः प्रतिकाङ्क्षितव्या इह गम्भीरायां प्रज्ञापारमितायां चरतः। अथायुष्मतः आनन्दस्यैतद् अभूत्: किम् अयं शक्रो देवानाम् इन्द्र आत्मीयेन स्वकेन प्रतिभानेन प्रज्ञापारमिताम् उपदिशति। प्रज्ञापारमितायाश् च गुणानुशंसान उताहो बुद्ध अनुभावेन? अथ शक्रो देवानाम् इन्द्र आयुष्मत आनन्दस्य चेतस्यैव चेतःपरिवितर्कम् आज्ञाय आयुष्मन्तम् आनन्दम् एतद् अवोचत्: बुद्ध अनुभाव एष भदन्त आनन्द वेदितव्यो यो ऽहं प्रज्ञापारमिताम् उपदिशामि। प्रज्ञापारमितायश् च गुणानुशंसां। अथ भगवान् आयुष्मन्तम् आनन्दम् एतद् अवोचत्: एवम् एतत् आनन्द एवम् एतत्, तथागतस्यैषो ऽनुभाव तथागतस्यैतद् अधिष्ठानम्। यच् छक्रो देवानाम् इन्द्रः प्रज्ञापारमिताम् उपदिशति। अस्याश् च प्रज्ञापारमिताया गुणानुशंसान्। यस्मिन् खलु पुनर् समये आनन्द बोधिसत्त्वो महासत्त्वः प्रज्ञापारमितायां शिक्षते प्रज्ञापारमितायां योगम् आपद्यते प्रज्ञापारमितां भावयति, तस्मिं समये ये त्रिसाहस्रमहासाहस्रे लोकधातौ माराः पापीयांस् ते सर्वे संशयप्राप्ता भवन्ति: किम् अयं बोधिसत्त्वो महासत्त्वो भूतकोतिं साक्षात्कृत्य श्रोतआपत्तिफलम् अनुप्राप्स्यति (अद्स्प्ग् इ ३२) सकृदागामिफलम् अनागामिफलम् अर्हत्वं प्रत्येकबुद्धत्वम् अनुप्राप्स्यति, उताहो ऽनुत्तरां सम्यक्सम्बोधिम् अभिसम्भोत्स्यते? पुनर् अपरम् आनन्द यस्मिन् समये बोधिसत्त्वो महासत्त्व प्रज्ञापारमिताया अविरहितो भवति तस्मिन् समये मारः पापीयाञ्च् छोकशल्यविद्धो भवति। पुनर् अपरम् आनन्द बोधिसत्त्वस्य महासत्त्वस्य मारः पापीयान् उल्कपातान् अवसृजति। भयं जनयत्य् अप्य् एव नाम बोधिसत्त्वस्य महासत्त्वस्य अवलीनता भवेत् रोमहर्षो वा भवेद् अवलीनचित्तता वा भवेद् एकचित्तविक्षेपो वा भवेत् सर्वाकारज्ञतामनसिकारात्। अथायुष्मान् आनन्दो भगवन्तम् एतद् अवोचत्: किन पुनर् भगवन् सर्वान् बोधिसत्त्वान् महासत्त्वान् मारः पापीयान् उपसङ्क्रामति विहेठनाभिप्रायः? भगवान् आह: न खल्व् आनन्द सर्वां बोधिसत्त्वां महासत्त्वान् मारः पापीयान् उपसङ्क्रामति विहेठनाभिप्रायः। आनन्द आह: कियद्रूपान् पुरुषान् उपसङ्क्रामति? [ड़्।  
२२३ब्] भगवान् आह: येषाम् आनन्द बोधिसत्त्वानां महासत्त्वानां पूर्वान्ततः इह गम्भीरायां प्रज्ञापारमितायां भाष्यमाणायां चित्तं नाधिमुक्तं तां मार पापीयान् उपसङ्क्रामति विहेठनाभिप्रायः। पुनर् अपरम् आनन्द य इह गम्भीरायां प्रज्ञापारमितायाम् भाष्यमाणायां बोधिसत्त्वा संशयप्राप्ता ऽभूवन् स्याद् वेयं प्रज्ञापारमिता न वा स्याद् इयं प्रज्ञापारमिता, एतान् आनन्द मारः पापीयान् उपसङ्क्रामति विहेठनाभिप्रायः। पुनर् (अद्स्प्ग् इ ३३) अपरम् आनन्द बोधिसत्त्वः कल्याणमित्रविरहितो भवति। सो ऽपश्यं कल्याणमित्रम् इमां गम्भीरां प्रज्ञापारमितां न शृणोति। अशृण्वन् न जानाति, अजानं न तथात्वाया प्रतिपद्यते। कथं प्रज्ञापारमिता भावयितव्येति। पुनर् अपरम् आनन्द बोधिसत्त्वः प्रज्ञापारमितया विरहितः असद्धर्मपरिग्राहं करोत्य् अस्याप्य् आनन्द बोधिसत्त्वस्य महासत्त्वस्य मारः पापीयान् अवकाशं लभते। पुनर् अपरम् आनन्द प्रज्ञापारमितया विरहितो बोधिसत्त्वो महासत्त्वः असद्धर्मस्य वर्णां भाषते, तत्र मारस्य पापीयस एवं भवति: सहायको ऽयं मम यो असद्धर्मस्य वर्णं भाषते, बहूनाम् अप्य् एष बोधिसत्त्त्वयानिकानां सहायको लब्धो यो ऽसद्धर्मस्य वर्णां भाषते। अयं मम अभिप्रायं परिपूरयिष्यति, यत् ते बोधिसत्त्वयानिका द्वयोर् भूम्यो स्थास्यन्ति। यदुत श्रावकभूमौ वा प्रत्येकबुद्धबूमौ वा। पुनर् अपरम् आनन्द कियद्रूपस्य बोधिसत्त्वस्य मारो ऽवतारं लभते? यो बोधिसत्त्व इह गम्भीरायां प्रज्ञापारमितायाम् भाष्यमणायाम् एवं वदति: गम्भीरेयं प्रज्ञापारमिता किन् ते ऽनया गम्भीरया प्रज्ञापारमितया श्रुतया भाषितया धारितया वाचितया पर्यवाप्तया? अहम् एव तावद् गाधं नोपलभे। कुतस् त्वं लप्स्यसे? अस्याप्य् आनन्द बोधिसत्त्वस्य मारः पापियान् अवतारं लभते। पुनर् अपरम् आनन्द यस्मिं समये बोधिसत्त्वो ऽन्यतरान् बोधिसत्त्वान् महासत्त्वान् अवमन्यते: अहं दानपारमितायां चरामि यावद् अहं प्रज्ञापारमितायां चरामि न त्वं दानपारमितायां चरसि यावन् न त्वं प्रज्ञापारमितायां चरसि, अस्याप्य् (अद्स्प्ग् इ ३४) आनन्द बोधिसत्त्वस्य मारः पापीयान् अवतारं लप्स्यते। पुनर् अपरम् आनन्द यस्मिं समये बोधिसत्त्व आत्मानम् उत्कृष्टं मन्यते तस्मिन्न् आनन्द समये मारः पापीयान् तुष्टो भवत्य् उदग्र आत्तमनः प्रमुदितः प्रीतिसौमनस्यजातो भवति तस्याप्य् आनन्द बोधिसत्त्वस्य मारः पापीयान् अवतारं लभते। पुनर् अपरम् आनन्द यस्मिन् समये बोधिसत्त्वस्य महासत्त्वस्य नामग्रहणं वा गोत्रग्रहणं वा परिकीर्तितं भवति, स तेन नामग्रहनेन वा गोत्रग्रहणेन वा तदन्यान् बोधिसत्त्वान् महासत्त्वान् पेशलान् यावत् कल्याणधर्माणो ऽभिमन्यते। आत्मानम् उत्कर्षयति। परं पंसयति। ते चास्य गुणा न संविद्यन्ते, यान्य् अवैवर्तिकानां बोधिसत्त्वनां महासत्त्वानाम् आकारा लिङ्गानि निमित्तानि। स तैर् आकारलिङ्गनिमित्तैर् असंविद्यमानै क्लेशम् उत्पादयत्य् आत्मानं चोत्कर्षयति परंश् च पंसयति। एवं च वदति: न त्वम् अत्र बोधिसत्त्वयाने सन्दृश्यसे न बोधिसत्त्वगोत्रे सन्दृश्यसे, यथाहम् अत्र बोधिसत्त्वयाने बोधिसत्त्वगोत्रे सन्दृश्ये, स तेन तां बोधिसत्त्वयानिकान् पुद्गलां कुत्सयति पंसयति। तत्र मारस्य पापीयस एवं भवत्य्: अशून्यं मे भवनं भविष्यत्य् उत्सदा भविष्यन्ति महानरकास् तिर्यग्योनिर् यमलोकः [ड़्। २२४अ] प्रेतविषयश् च। तथा तथा च मारः पापीयांस् तं बोधिसत्त्वम् अधिष्ठास्यति। यथा आदेयवचनो भविष्यति। तस्य तया आदेयवचनतया बहुजनः श्रोतव्यं श्रद्धतव्यं मंस्यन्ते। तस्य ते श्रुत्वा दृष्टानुगीतम् आपत्स्यन्ते। ते दृष्टानुगीतम् आपद्यमानास् तथात्वाय (अद्स्प्ग् इ ३५) शिक्षिष्यन्ते: ते तथात्वाय शिक्षमाणास् तथात्वाय प्रतिपद्यमानाः क्लेशं वर्धयिष्यन्ति, एवं ते विपर्यस्तया सन्तत्या यद् यद् एव कर्म आरप्स्यन्ते कायेन वा वाचा वा मनसा वा सर्वं तद् अनिष्ठत्वाय अकान्तत्वाय अमन आपत्वाय संवर्तिष्यते। एवं ते महानरका उत्सदा भविष्यन्ति तिर्यग्योनिर् यमलोकः प्रेतविषय उत्सदो भविष्यति। मारभवनम् उत्सदो भविष्यति। इमम् आनन्द अर्थवशं सम्पश्यं मारः पापीयान् आत्तमना भविष्यति, प्रमुदितः प्रीतिसौमनस्यजातः। पुनर् अपरम् आनन्द सचेद् बोधिसत्त्वयानिकः पुद्गलः श्रावकयानिकेन कुलपुत्रेण सार्धं विवदति अहं प्रधानतरो न त्वं, तत्र मारस्य पापीयस एवं भवति: दूरीकरिष्यति वतायं कुलपुत्रः सर्वाकारज्ञाताम्। न स अभ्याशि भविष्यति सर्वाकारज्ञतायाः। तत् कस्य हेतोः? नैते कलहभण्डनविग्रहविवादा सर्वाकारज्ञताया मार्गः नरकमार्ग एष तिर्यग्योनिमार्ग एष यमलोकमार्ग एष नैष मार्गः सर्वाकारज्ञतायाः। पुनर् अपरम् आनन्द सचेद् बोधिसत्त्वयानिकः पुद्गलो ऽपरेण बोधिसत्त्वयानिकेन पुद्गलेन  
सार्धं कलहभण्डनविग्रहविवादं करोति तत्र मारस्य पापीयस एवं भवति: उभाव् एतौ दूरीकरिस्यतस् सर्वाकारज्ञताम्। उभाव् एतौ नाभिसम्भोत्स्येते ऽनुत्तरां सम्यक्सम्बोधिम्। तत् कस्य हेतोः? तथा हि नैष (अद्स्प्ग् इ ३६) मार्गः नैष प्रतिपत् सर्वाकारज्ञताया य आभ्यां कुलपुत्राभ्याम् आरब्धः, नरकतिर्यग्योनियमलोकमार्ग एष य आभ्यां कुलपुत्राभ्याम् आरब्धः। पुनर् अपरम् आनन्द सचेद् अव्याकृतो बोधिसत्त्वो व्याकृतस्य बोधिसत्त्वस्य अन्तिके चित्तम् आघातयेत् कलहभण्डनविग्रहविवादं कुर्यात्, तेन पुनर् एव तावत एव कल्पान् सम्नाहः सन्नद्धव्यः यावन्तो ऽस्य ते चित्तोत्पादाः पापका उत्पन्नाः कलहभण्डनविग्रहविवादान् कुर्वतः। सचेद् अस्य सर्वाकारज्ञता अपरित्यक्ता भवति। आनन्द आह: अस्ति पुनर् भगवन्न् एषां चित्तोत्पादानां निःसरणता उताहो तावत एव कल्पांस् तेन सन्नाहः सन्नद्धव्यः? भगवान् आह: सन्निःसरणो मया आनन्द धर्मो देशितः श्रावकयानिकानां प्रत्येकबुद्धयानिकानां बोधिसत्त्वयानिकानां च पुद्गलानाम्। तत्र आनन्द यो ऽयं बोधिसत्त्वयानिकः पुद्गलो बोधिसत्त्वयानिकेन पुद्गलेन सार्धं कलहेत् वा विवदेत वा आक्रोशेद् वा परिभाषेत वा कलहित्वा विवद्य आक्रुष्य परिभाष्य न प्रतिदेशयेद् अनुशयं वहेद् अनुबद्धो ऽनुशयेन विहरेन्, न अहम् आनन्द तस्य पुद्गलस्य निःसरणं वदामि, अवश्यम् एव तेन पुद्गलेन तावत एव कल्पां सन्नाह सन्नद्धव्यः, सचेद् अस्य अपरित्यक्ता भवति सर्वाकारज्ञता। यः पुनर् आनन्द बोधिसत्त्वो महासत्त्वः कलहित्वा विवद्य आक्रुश्य परिभाष्य प्रतिदेशयति। नानुशयं वहत्य् आयत्यां संवरम् आपद्यते, दुर्लब्धा मे लाभा यन् मया सर्वसत्त्वानां दुःखम् अपहर्तव्यं तद् अहं मन्त्रिते प्रतिमन्त्रयामि। यन् मया सर्वसत्त्वानां सङ्क्रमभूतेन भवितव्यम्। सो ऽहं परस्य अप्रियं (अद्स्प्ग् इ ३७) वदामि प्रतिवचनं ददामि। एवम् अपि मे न कर्तव्यम्। जडैडमूकसदृशेन मे भवितव्यं, अध्याशयश् [ड़्। २२४ब्] च मे न विकोपयितव्यः, यत् मयैते सत्त्वाः परिनिर्वापयितव्याः अनुत्तरां सम्यक्सम्बोधिम् अभिसम्बुद्ध्य तद् अहम् अत्रैव व्यापद्ये तद् अहम् अत्रैव क्षुभ्यामि न मयात्र व्यापत्तव्यं न मयात्र क्षुभितव्यम्। अस्य आनन्द बोधिसत्त्वस्य महासत्त्वस्य सन्निःसरणं वदामि, अस्य बोधिसत्त्वस्य महासत्त्वस्य मारः पापीयान् अवतारं न लभते। पुनर् अपरम् आनन्द बोधिसत्त्वेन महासत्त्वेन श्रावकयानिकैः पुद्गलैः सार्धं संसर्गो न कर्तव्यम्। सचेत् तिष्ठन्ते न कस्यचिद् अन्तिके व्यापत्तव्यं न क्षुभितव्यम्। तत् कस्य हेतोः? तथा हि नैतन् मम प्रतिरूपं स्याद् यद् अहम् एषाम् अन्तिके व्यापद्येयं वा क्षुभ्येयं वा। तत् कस्य हेतोः? तथा ह्य् एते मया अनुत्तरां सम्यक्सम्बोधिम् अभिसम्बुद्ध्य सर्वदुःखेभ्यः परिमोचयितव्याः। आनन्द आह: कथं भगवं बोधिसत्त्वेन महासत्त्वेन बोधिसत्त्वयानिकानां पुद्गलानाम् अन्तिके स्थातव्यम्? भगवान् आह: तद्यथापि नाम आनन्द शास्तुः। एवं बोधिसत्त्वेन महासत्त्वेन बोधिसत्त्वयानिकस्य पुद्गलस्य अन्तिके स्थातव्यम्। तत् कस्य हेतोर्? एष मे सहायक एकनौ समारूढो यथैवानेन शिक्षितव्यं तथैव मे शिक्षितव्यं। यत्रैव अनेन शिक्षितव्यं। तत्रैव मया शिक्षितव्यं। दानपारमितायां (अद्स्प्ग् इ ३८) यावत् सर्वाकारज्ञतायां। एवं च तेन चित्तम् उत्पादयितव्यं। सम्बोधिमार्गदेशक एष मे। सचेत् पुनर् एष व्यवकीर्णे विहरेद् अपगतसर्वाकारज्ञताप्रतिसंयुक्तैर् मनसिकारैर् न मयात्र शिक्षितव्यं। सचेत् पुनर् एष बोधिसत्त्वो महासत्त्वः अविरहितो विहरेत् सर्वाकारज्ञताप्रतिसंयुक्तैर् मनसिकारैर् मया ऽप्य् एवं शिक्षितव्यं। एवं शिक्षमाणो बोधिसत्त्वो महासत्त्वः समशिक्षो भवति। ((५६))  
  
  
(अद्स्प्ग् इ ३९)  
परिवर्त ५७।  
  
अथायुष्मान् सुभूतिर् भगवन्तम् एतद् अवोचत्: कतमा भगवं बोधिसत्त्वानां महासत्त्वानां समता यत्र समतायां बोधिसत्त्वेन महासत्त्वेन शिक्षितव्यं? भगवान् आह: अध्यात्मशून्यता सुभूते बोधिसत्त्वानां महासत्त्वानां समता, बहिर्धाशून्यता सुभूते बोधिसत्त्वानां महासत्त्वानां समता, अध्यात्मबहिर्धाशून्यता सुभूते बोधिसत्त्वानां महासत्त्वानां समता। यावद् अभावस्वभावशून्यता सुभूते बोधिसत्त्वानां महासत्त्वानां समता। रूपं रूपेण शून्यं वेदनासञ्ज्ञासंस्कारा विज्ञानं विज्ञानेन शून्यं यावद् बोधिर् बोध्या शून्या, इयं सुभूते बोधिसत्त्वानां महासत्त्वानां समता यत्र समतायां बोधिसत्त्वो महासत्त्वः स्थित्वा अनुत्तरां सम्यक्सम्बोधिम् अभिसम्बुध्यते। आह: किं पुनर् भगवं बोधिसत्त्वो महासत्त्वो यद् रूपस्य क्षयाय शिक्षते शिक्षते सर्वाकारज्ञतायां, यद् रूपस्य विरागाय शिक्षते शिक्षते सर्वाकारज्ञतायां। यद् रूपस्य निरोधाय शिक्षते शिक्षते सर्वाकारज्ञतायां। यद् रूपस्य अनुत्पादाय शिक्षते शिक्षते सर्वाकारज्ञतायां। यावद् यद् बोधेः क्षयाय शिक्षते शिक्षते सर्वाकारज्ञतायां। एवं यावद् बोधेर् विरागाय निरोधाय अनुत्पादाय [ड़्। २२५अ] शिक्षते शिक्षते सर्वाकारज्ञातायां। भगवान् आह: यत् सुभूतिः स्थविर एवम् आह: यद् रूपस्य क्षयाय शिक्षते शिक्षते सर्वाकारज्ञतायां। यावद् यद् रूपस्य अनुत्पादाय शिक्षते शिक्षते सर्वाकारज्ञतायां। यावद् यद् वेदनायाः सञ्ज्ञायाः संस्काराणां विज्ञानस्य क्षयाय शिक्षते शिक्षते सर्वाकारज्ञतायां। यावद् यद् वेदनायाः सञ्ज्ञायाः संस्काराणां विज्ञानस्य (अद्स्प्ग् इ ४०) अनुत्पादाय शिक्षते शिक्षते सर्वाकारज्ञतायां, यावद् यद् बोधेः क्षयाय शिक्षते शिक्षते सर्वाकारज्ञतायां। एवं यद् बोधेर् विरागाय निरोधाय अनुत्पादाय शिक्षते शिक्षते सर्वाकारज्ञतायां। विस्तरेण कर्तव्यं। तत् किं मन्यसे सुभूते या रूपस्य तथता या वेदनायाः सञ्ज्ञायाः संस्काराणां विज्ञानस्य तथता, यावद् या बोधेस् तथता यावद् या तथागतस्य तथता यया तथतया तथागतः प्रज्ञप्यते। अपि नु सा तथता क्षीयते वा निरुध्यते वा प्रहीयते वा? आह: नो हीदं भगवं नो हीदं सुगत। भगवान् आह: एवं शिक्षमाणः सुभूते बोधिसत्त्वो महासत्त्वः तथतायां शिक्षते शिक्षते सर्वाकारज्ञतायां। न तथता क्षीयते वा निरुध्यते वा प्रहीयते वा। एवं शिक्षमाणः सुभूते बोधिसत्त्वो महासत्त्वः तथतायां शिक्षते शिक्षते सर्वाकारज्ञतायां। एवं शिक्षमाणः सुभूते बोधिसत्त्वो महासत्त्वः षट्सु पारमितासु शिक्षते। यावाच् चतुर्षु स्मृत्युपस्थानेषु, यावद् अष्टादशस्व् आवेणिकेषु बुद्धधर्मेषु शिक्षते शिक्षते सर्वाकारज्ञतायां। एवं शिक्षमाणः सुभूते बोधिसत्त्वो महासत्त्वः सर्वशिक्षापारमिताम् अनुप्राप्नोति। एवं शिक्षमाणः सुभूते बोधिसत्त्वो महासत्त्वो न शक्यते मारैर् वा मारकायिकाभिर् वा देवताभिर् धर्षयितुम्। एवं शिक्षमाणः सुभूते बोधिसत्त्वो महासत्त्व क्षिप्रम् एव अवैवर्त्यभूमिम् अनुप्राप्नोति। एवं शिक्षमाणः सुभूते बोधिसत्त्वो महासत्त्वः स्वके पैतृके तथागतगोचरे (अद्स्प्ग् इ ४१) चरति। एवं शिक्षमाणः सुभूते बोधिसत्त्वो महासत्त्वो नाथकरणेषु धर्मेषु शिक्षते। एवं शिक्षमाणः सुभूते बोधिसत्त्वो महासत्त्वो महामैत्र्यां शिक्षते। महाकरुणायां शिक्षते। बुद्धक्षेत्रपरिशोधनाय शिक्षते। सत्त्वपरिपाकाय शिक्षते। एवं शिक्षमाणः सुभूते बोधिसत्त्वो महासत्त्वस् त्रिपरिवर्तद्वादशाकारधर्मचक्रप्रवर्तनाय शिक्षते। एवं शिक्षमाणः सुभूते बोधिसत्त्वो महासत्त्वो सर्वसत्त्वान् परिनिर्वापयिष्यामि इति शिक्षते। एवं शिक्षमाणः सुभूते बोधिसत्त्वो महासत्त्वस् तथागतवंशस्य अनुपच्छेदाय शिक्षते। एवं शिक्षमाणः सुभूते बोधिसत्त्वो महासत्त्वः अमृतस्य द्वारं विवरिष्यामीति शिक्षते, असंस्कृतधातुं सन्दर्शयिष्यामीति शिक्षते। न सुभूते शक्यं हीनसत्त्वैर् इहोदारशिक्षायां शिक्षितुं। सर्वसत्त्वान् संसाराद् उद्धर्तुकामः स बोधिसत्त्वो महासत्त्वः य इह शिक्षायां शिक्षते। एवं शिक्षमाणः सुभूते बोधिसत्त्वो महासत्त्वो न नरकेषु उपपद्यते। न तिर्यग्योनौ न यमलोके न प्रत्यन्तिमेषु जनपदेषु उपपद्यते न पुक्कसचण्डालकुलेषु उपपद्यते। न काणो भवति। न कुब्जो भवति। न लङ्गो भवति। नोनाण्गो भवति। न बधिरो भवति। न पङ्कपतितो भवति। न विकलेन्द्रियो भवति। परिपूर्णेन्द्रियो भवति, न अपरिपूर्णेन्द्रियः। न प्राणातिपातिको भवति। नादत्तादायी [ड़्। २२५ब्] न काममिथ्याचारिको (अद्स्प्ग् इ ४२) न मृषावादी न पैशुनिको न पारुषिकः न सम्भिन्नप्रलापी न अभिध्यालुर् न व्यापन्नचित्तो न मिथ्यादृष्टिको भवति, न मिथ्याजीविकया जीवितां  
सङ्कल्पयति। न अभूत परिग्राहको भवति न दुःशीलपरिग्राहको भवति। एवं शिक्षमाणः सुभूते बोधिसत्त्वो महासत्त्वो न दीर्घायुष्केषु देवेषु उपपद्यते। तत् कस्य हेतोर्? अस्त्य् अस्योपायकौशलं येनोपायकौशलसमन्वागतो बोधिसत्त्वो महासत्त्वो न दीर्घायुष्केषु देवेषु उपपद्यते। तत् पुनः कतमद्? यदुत इहैव प्रज्ञापारमितायाम् उपायकौशलम् उपदिष्टं। येन उपायकौशलेन समन्वागतो ध्यानानि समापद्यते। अप्रमाणानि समापद्यते। आरूप्यसमापत्तीश् च समापद्यते, न ध्यानानाम् अप्रमाणानाम् आरूप्यासमापत्तीनां च वशेन उपपद्यते। एवं शिक्षमाणः सुभूते बोधिसत्त्वो महासत्त्वः सर्वबुद्धधर्मबलपरिशुद्धिम् अधिगच्छति। यदुत श्रावकप्रत्येकाबुद्धभूमिपरिशुद्धितः। आह: यद् भगवं सर्वधर्माः प्रकृतिपरिशुद्धास्, तत् कतमस्य धर्मस्य बोधिसत्त्वो महासत्त्वः परिशुद्धिम् अधिगच्छति? भगवान् आह: एवम् एतत् सुभाते एवम् एतत् तथा यथा वदसि। सर्वधर्माः सुभूते प्रकृतिपरिशुद्धाः, एवं परिशुद्धेषु सुभूते सर्वधर्मेषु बोधिसत्त्वस्य महासत्त्वस्य प्रज्ञापारमितायां चरतो या चित्तस्य असंसीदनता, अनवलीनता, इयं सुभूते प्रज्ञापारमिता। तत् सर्वबालपृथग्जना एतां धर्मतां न जानन्ति न पश्यन्ति, तेषां (अद्स्प्ग् इ ४३) सत्त्वानां कृते बोधिसत्त्वा महासत्त्वा दानपारमितायां चरन्ति यावत् प्रज्ञापारमितायां चरन्ति यावत् सर्वाकारज्ञतायां चरन्ति। एवं शिक्षमाणः सुभूते बोधिसत्त्वो महासत्त्वाः सर्वधर्मबलवैशारद्यतां प्रतिलभते न च श्रावकप्रत्येकबुद्धभूमौ पतति एवं शिक्षमाणः सुभूते बोधिसत्त्वो महासत्त्वः सर्वसत्त्वचित्तचरितविस्पन्दितानां पारं गच्छति। तद्यथापि नाम सुभूते अल्पकास् ते महापृथिवीप्रदेशा यत्र जाम्बूनदं सुर्वर्णं जातरूपम् उत्पद्यते। एवम् एव सुभूते अल्पकास् ते सत्त्वा य इह शिक्षायां शिक्षन्ते, यदुत प्रज्ञापारमिताशिक्षायां। अतो बहुतराः ते सत्त्वाः ये श्रावकभूमये वा प्रत्येकबुद्धभूमये वा सम्प्रतिष्ठन्ते। तद्यथापि नाम सुभूते अल्पकास् ते सत्त्वा ये चक्रवर्तिराजसंवर्तनीयं कर्म समादाय वर्तन्ते। अतो बहुतरास् ते सत्त्वाः ये कोट्टराजसंवर्तनीयं कर्म समादाय वर्तन्ते। एवम् एव सुभूते अल्पकास् ते सत्त्वा ये इमं सर्वज्ञतामार्गं समारोहन्ति। अतो बहुतराः सत्त्वाः ये श्रावाकप्रत्येकबुद्धमार्गं समारोहन्ति। ये ऽपि ते सुभूते बोधिसत्त्वा महासत्त्वा अनुत्तरस्यै सम्यक्सम्बोधये सम्प्रस्थिताः, अतो ऽल्पतरकास् ते बोधिसत्त्वा महासत्त्वा ये तथात्वाय प्रतिपद्यन्ते, अतो बहुतरा ये श्रावकत्वाय वा प्रत्येकबुद्धत्वाय वा तिष्ठन्ति। ये ऽपि ते सुभूते बोधिसत्त्वयानिकाः कुलपुत्राः प्रज्ञापारमितायां विहरन्तः निःसंशयेन (अद्स्प्ग् इ ४४) अवैवर्तिकभूमिम् आक्रामन्ति। अतः प्रभूततरा ये न अवैवर्तिकभूमिम् अवक्रामन्ति। तस्मात् तर्हि सुभूते बोधिसत्त्वेन महासत्त्वेन [ड़्। २२६अ] अवैवर्तिकभूमिम् ऐम्प्राप्तुकामेन अवैवर्तिकभूमौ गणनां दान्तुकामेनेहैव प्रज्ञापारमितायां शिक्षितव्यं। पुनर् अपरं सुभूते बोधिसत्त्वस्य महासत्त्वस्य प्रज्ञापारमितायां चरत न मात्सर्यसहगतं चित्तम् उत्पद्यते, न दौःशील्यसहगतं चित्तम् उत्पद्यते, न क्षोभसहगतं चित्तम् उत्पद्यते। न कौसीद्यसहगतं चित्तम् उत्पद्यते। न विक्षेपसहगतं चित्तम् उत्पद्यते। न दौष्प्रज्ञसहगतं चित्तम् उत्पद्यते। न रागसहगतं चित्तम् उत्पद्यते। न द्वेषसहगतं चित्तम् उत्पद्यते। न मोहसहगतं चित्तम् उत्पद्यते। न खिलसहगतं चित्तम् उत्पद्यते। न रूपसहगतं चित्तम् उत्पद्यते, न वेदनासञ्ज्ञासंस्कारविज्ञानसहगतं चित्तम् उत्पद्यते। यावन् न बोधिसहगतं चित्तम् उत्पद्यते। तत् कस्य हेतोस्? तथा हि सुभूते बोधिसत्त्वो महासत्त्व इह गम्भीरायां प्रज्ञापारमितायां चरन् न कञ्चिद् धर्मम् उपलभते। अनुपलभमानो न क्वचिद् धर्मे चित्तम् उत्पादयति। एवं खलु सुभूते इह गम्भीरायं प्रज्ञापारमितायां शिक्षमाणेन बोधिसत्त्वेन महासत्त्वेन सर्वषट्पारमिताः परिगृहीता भवन्ति सर्वषट्पारमिताः समुदानिता भवन्ति सर्वषट्पारमिताः अनुगता भवन्ति। तत् कस्य हेतोः? तथा हि सुभूते इह गम्भीरायां प्रज्ञापारमितायाम् ६अर्वपारमिता अन्तर्गता भवन्ति। तद्यथापि नाम सुभूते सत्कायदृष्टौ द्वाषष्टिदृष्टिगतान्य् अन्तर्गतानि भवन्ति। (अद्स्प्ग् इ ४५) एवम् एव सुभूते इह गम्भिरायां प्रज्ञापारमितायां सर्वपारमिता अन्तर्गता भवन्ति। तद्यथापि नाम सुभूते पुरुषस्य कालगतस्य जीवितेन्द्रिये निरुद्धे सर्वेन्द्रियाणि निरुद्धानि भवन्ति। एवम् एव सुभूते बोधिसत्त्वस्य महासत्त्वस्यैह गम्भीरायां  
प्रज्ञापारमितायां चरतः सर्वपारमिता अन्तर्गता भवन्ति। तस्मात् तर्हि सुभूते बोधिसत्त्वेन महासत्त्वेन सर्वपारमितानां पारङ्गन्तुकामेन इह गम्भीरायां प्रज्ञापारमितायां शिक्षितव्यं। इह पुनः सुभूते गम्भीरायां प्रज्ञापारमितायां शिक्षमाणो बोधिसत्त्वो महासत्त्वः सर्वसत्त्वानाम् अग्र्यतायां शिक्षते। तत् किं मन्यसे सुभूते ये त्रिसाहस्रमहासाहस्रे लोकधातौ सत्त्वाः अपि नु ते बहवः? आह: बहवो भगवं बहवः सुगत। जाम्बूद्वीपका एव तावद् भगवं सत्त्वा बहवः कः पुनर् वादो ये त्रिसाहस्रमहासाहस्रे लोकधातौ सत्त्वाः। भगवान् आह: यावन्तः सुभूते त्रिसाहस्रमहासाहस्रे लोकधातौ सत्त्वास् ते सर्वे अनुपूर्वचरमं मानुष्यकम् आत्मभावं प्रतिलभ्य अनुत्तरां सम्यक्सम्बोधिम् अभिसम्बुध्येरंस्। तेषां सर्वेषाम् एकैकं बोधिसत्त्वो महासत्त्वो यावज्जीवं तिष्ठन् तं चीवरपिण्डपातशय्यासनग्लानप्रत्ययभैषज्यपरिष्कारैर् उपत्तिष्ठेत्, तत् किं मन्यसे सुभूते अपि नु स बोधिसत्त्वो महासत्त्वस् ततोनिदानं बहुपुण्यं प्रसुचीत? आह: बहु भगवन् बहु सुगत। भगवान् [ड़्। २२६ब्] आह: अतः स सुभूते कुलपुत्रो वा कुलदुहिता वा बहुतरं पुण्यं प्रसविष्यति (अद्स्प्ग् इ ४६) य इमां गम्भीरां प्रज्ञापारमिताम् उद्ग्रहीष्यति धारयिष्यति वाचयिष्यति पर्यवाप्स्यति योनिशश् च मनसिकरिष्यति। तथात्वाय च प्रतिपत्स्यते। तत् कस्य हेतोः? एवं महार्थिका हि सुभूते बोधिसत्त्वानां महासत्त्वानां प्रज्ञापारमिता। अनुत्तरस्याः सम्यक्सम्बोधेर् आहर्त्री। तस्मात् तर्हि सुभूते बोधिसत्त्वेन महासत्त्वेन सर्वसत्त्वानाम् अनुत्तरेण। भवितुकामेन सर्वसत्त्वानाम् अनाथानां नाथेन भवितुकामेन। अशरणानां शरणेन भवितुकामेन। अपरायणानां परायणेन भवितुकामेन। अन्धानां चक्षुषा भवितुकामेन अविद्यान्धकारप्रक्षिप्तानां दीपेन भवितुकामेन। बुद्धत्वम् अनुप्राप्तुकामेन बुद्धविषयम् अनुगन्तुकामेन बुद्धविक्रीडितं विक्रीडितुकामेन। बुद्धसिंहनादं नदितुकामेन बुद्धभेरीं पराहन्तुकामेन बुद्धशङ्खं प्रवातुकामेन बुद्धसाङ्कथ्यं कर्तुकामेन इहैव गम्भिरायां प्रज्ञापारमितायां शिक्षितव्यं। तत् कस्य हेतोर्? प्रज्ञापारमितायां सुभूते शिक्षमाणो बोधिसत्त्वो महासत्त्वो न सा काचित् सम्पत्तिर् यां न प्रतिलभते। या अनेन न प्रतिलब्धव्या। सुभूतिर् आह: श्रावकसम्पत्तिर् अपि भगवन्न् अनेन प्रतिलभ्दव्याः, प्रत्येकबुद्धसम्पत्तिर् अप्य् अनेन प्रतिलब्धव्याः? भगवान् आह: श्रावकसम्पत्तिर् अप्य् अनेन सुभूते प्रतिलब्धव्या, प्रत्येकबुद्धसम्पत्तिर् अप्य् अनेन प्रतिलब्धव्याः, तत्र च न स्थातव्यं न प्रतिष्ठातव्यं। ज्ञानेन च दर्शनेन च तां दृष्ट्वा अतिक्रमितव्या। बोधिसत्त्वन्यामो ऽवक्रमितव्यः। एवं शिक्षमाणः सुभूते बोधिसत्त्वो महासत्त्वः सर्वाकारज्ञताया (अद्स्प्ग् इ ४७) अभ्याशी भवत्य् अनुत्तरां च सम्यक्सम्बोधिम् अभिसम्बुध्यते। एवं शिक्षमाणः सुभूते बोधिसत्त्वो महसत्त्वः सदेवमानुषासुरे लोके दक्षिणीयतां गच्छति। एवं शिक्षमाणः सुभूते बोधिसत्त्वो महासत्त्वो ये तदन्ये दक्षिणीयाः। श्रावकप्रत्येकबुद्धास् तान् सर्वान् अभिभूय गच्छति। सर्वाकारज्ञतायाश् च अभ्याशी भवत्य्। एवं शिक्षमाणः सुभूते बोधिसत्त्वो महासत्त्वो न रिञ्चति प्रज्ञापारमितां चरति च प्रज्ञापारमितायाम् अविरहितश् च प्रज्ञापारमिताया। एवं चरन् सुभूते बोधिसत्त्वो महासत्त्व इह गम्भीरायां प्रज्ञापारमितायाम् अपरिहाणधर्म वेदितव्यः सर्वाकारज्ञताया, दूरीकरोति श्रावकप्रत्येकबुद्धभूमी अभ्याशी भवत्य् अनुत्तरस्याः सम्यक्सम्बोधेः। सचेत् पुनर् अस्यैवं भवति। इयं प्रज्ञापारमिता, इह प्रज्ञापारमिता, अनया प्रज्ञापारमितया सर्वाकारज्ञाताम् आहरिष्यामि इति, सचेद् एवं जानाति न चरति प्रज्ञापारमितायां। अथ तां प्रज्ञापारमितां न जानाति। इयं प्रज्ञापारमिता इह प्रज्ञापारमिता, तम् अपि न जानाति न पश्यति। यस्य प्रज्ञापारमिता येन वा प्रज्ञापारमिता यो वा प्रज्ञापारमितया [ड़्। २२७अ] निर्याय अनुत्तरां सम्यक्सम्बोधिम् अभिसम्बुध्यते। सचेत् पुनर् अस्यैवं भवति: नेयं प्रज्ञापारमिता नेह प्रज्ञापारमिता, न अनया प्रज्ञापारमितया कश्चिद् धर्मो निर्याति स्थितत्वाद् धर्मधातोस् तथताया भूतकोटेः। एवं चरन् सुभूते बोधिसत्त्वो महासत्त्वश् चरति प्रज्ञापारमितायाः। ((५७))  
  
  
(अद्स्प्ग् इ ४८)  
परिवर्त ५८।  
  
अथ खलु शक्रस्य देवानाम् इन्द्रस्यैतद् अभूच्: चरन्न् अपि इह बोधिसत्त्वो महासत्त्वः दानपारमितायां शिलपारमितायां क्षान्तिपारमितायां वीर्यपारमितायां ध्यानपारमितायां प्रज्ञापारमितायां यावद् अष्टादशस्व् आवेणिकेषु बुद्धधर्मेषु सर्वसत्त्वान् अभिभवति। कः पुनर् वादो ऽनुत्तरां सम्यक्सम्बोधिम् अभिसम्बुध्य। सुलब्धाः तैः सत्त्वैल् लाभाः सुजीवितां च तेषां सत्त्वानां जीवितं येषां सर्वाकारज्ञतायां चित्तं क्रामति। कः पुनर् वादो ये ऽनुत्तरायै सम्यक्सम्बोधये चित्तम् उत्पादयन्ति। स्पृहणीयास् ते सत्त्वा यैर् अनुत्तरस्यै सम्यक्सम्बोधये चित्तम् उत्पादितम् उत्पादयिष्यन्ति इमां च प्रज्नापारमितां शृण्वन्तः। अथ शक्रो देवानाम् इन्द्रो मान्दारवाणि पुष्पाणि गृहीत्वा येन भगवांस् तेनोपसङ्क्रान्त उपसङ्क्रम्य तैर् मान्दारवैः पुष्पैस् तथागतम् अर्हन्तं सम्यक्सम्बुद्धम् अवकिरन्ति स्म अभ्यवकिरन्ति स्म अभिप्रकिरन्ति स्म। अवकीर्य अभ्यवकीर्य अभिप्रकीर्यैवं वचम् अभाषत: ये बोधिसत्त्वयानिकाः पुद्गला अनुत्तरां सम्यक्सम्बोधिम् अध्यालम्बन्ते, तेषाम् अनेन कुशलमूलेन बुद्धधर्माणां परिपूरिर् भवतु सर्वाकारज्ञताधर्माणां परिपूरिर् भवतु। एसाम् एव स्वयम्भूधर्माणां परिपूरिर् भवतु, एषाम् एव अनास्रवधर्माणां परिपूरिर् भवतु। न हि मे भगवन्न् एकचित्तोत्पादो ऽप्य् उत्पद्यते। यद् बोधिसत्त्वयानिकः पुद्गलो ऽनुत्तरस्यै (अद्स्प्ग् इ ४९) सम्यक्सम्बोधये सम्प्रस्थितो विवर्तेत। न मे भगवन्न् एकचित्तोत्पादो ऽप्य् उत्पद्यते यद् बोधिसत्त्वो महासत्त्वो विवर्त्य श्रावकत्वे वा प्रत्येकबोधौ वा पतेत्। अपि तु खलु जनयेच् छन्दम् अनुत्तरस्यां सम्यक्सम्बोधौ। भूयस्या मात्रया प्रणिधिं कुर्याद् अनुत्तरस्यै सम्यक्सम्बोधये। इमानि संसारावचराणि दुःखानि दृष्ट्वा अर्थकामो हितकामः सुखकामो योगक्षेमकामः सदेवमानुषासुरस्य लोकस्यैभिश् चित्तोत्पादैः समन्वागतो बोधिसत्त्वो महासत्त्व एवं विचुनुयात्। किम् इति वयं तीर्णा अतीर्णान् सत्त्वांस् तारयेम, किम् इति वयं मुक्ता अमुक्तान् सत्त्वान् मोचयेम। किम् इति वयम् आश्वास्ता अनाश्वास्तान् सत्त्वान् आश्वासयेम, [ड़्। २२७ब्] किम् इति वयं परिनिर्वृता अपरिनिर्वृतान् सत्त्वान् परिनिर्वापयेम। कियत् स भगवं कुलपुत्रो वा कुलदुहिता वा पुण्यं प्रसवेद्। यः प्रथमयानसम्प्रस्थितानां बोधिसत्त्वानां महासत्त्वानां तांश् चित्तोत्पादान् अनुमोदेत। चिरचरितानाम् अपि बोधिसत्त्वानां महासत्त्वानां तांश् चित्तोत्पादान् अनुमोदेत अवैवर्तिकानाम् अपि बोधिसत्त्वानां महासत्त्वानां तांश् चित्तोत्पादान् अनुमोदेत एकजातिप्रतिबद्धानाम् अपि बोधिसत्त्वानां महासत्त्वानां तांश् चित्तोत्पादान् अनुमोदेत? एवम् उक्ते भगवाञ्च् छक्रं देवानाम् इन्द्रम् एतद् अवोचत्: स्यात् कौशिक चातुर्महाद्वीपके लोकधातौ पलाग्रप्रमाणेन परिमाणां, न त्व् एव तेषाम् अनुमोदनासहगतानांश् चित्तोत्पादानां पुण्यस्य प्रमाणं। स्यात् कौशिक त्रिसाहस्रमहासाहस्रे लोकधातौ पलाग्रप्रमाणेन परिमाणां। न त्व् एव तेषाम् अनुमोदनासहगतानां (अद्स्प्ग् इ ५०) चित्तोत्पादानां पुण्यस्य प्रमाणं। स्यात् पुनः कौशिक त्रिसाहस्रमहासाहस्रे लोकधातौ महासमुद्रेषु यः अप्स्कन्धस् तस्य अप्स्कन्धस्य शतधाभिन्नया बालाग्रकोट्या उदकबिन्दूनाम् उत्क्षिप्यमाणानां प्रमाणं। न त्व् एव तेषाम् अनुमोदनासहगतानां चित्तोत्पादानां पुण्यस्य प्रमाणं। एवम् उक्ते शक्रो देवानाम् इन्द्रो भगवन्तम् एतद् अवोचत्: माराधिष्ठिता भगवंस् ते सत्त्वा भविष्यन्ति य इमांश् चित्तोत्पादान् न अनुमोदिष्यन्ते, मारपक्षिका भगवंस् ते सत्त्वा भविष्यन्ति य इमांश् चित्तोत्पादान् न अनुमोदिष्यन्ते, मारभवनाद् भगवंस् ते सत्त्वाश् च्युता भविष्यन्ति य इमांश् चित्तोत्पादान् न अनुमोदिष्यन्ते। तत् कस्य हेतोः? मारभवनविध्वंसनकरा हि भगवंस् ते सत्त्वा य इमांश् चित्तोत्पादान् अभिनिर्हृत्य अनुत्तरस्यां सम्यक्सम्बोधौ परिणामयन्ति। अनुमोदितव्यास् ते चित्तोत्पादा ये ऽनुत्तरस्यै सम्यक्सम्बोधये चित्तोत्पादा उत्पादिता। येषाम् अपरित्यक्तो बुद्धः अपरित्यक्तो धर्मः अपरित्यक्तः सङ्घस्, तैर् इमे चित्तोत्पादा अनुमोदितव्याः, अनुमोद्य अनुत्तरस्यां सम्यक्सम्बोधौ परिणामयितव्याः। यथा न द्वयसञ्ज्ञा न अद्वयसञ्ज्ञा। भगवान् आह: एवम् एतत् कौशिक एवम् एतत्। तथा यथा वदसि। य इमान् कौशिक चित्तोत्पादान् अनुमोदिष्यन्ते, ते क्षिप्रम् एव तथागतान् अर्हतः सम्यक्सम्बुद्धान् आरागयिष्यन्ति, आराग्य न विरागयिष्यन्ति। एवं ते एभिर् अनुमोदनासहगतैश् चित्तोत्पादकुशलमूलैः समन्वागता यत्र यत्रोपपत्स्यन्ते तत्र तत्र सत्कृता भविष्यन्ति, गुरुकृता मानिताः पूजिता भविष्यन्ति, न च ते जात्व् अमनआपं रूपं द्रक्ष्यन्ति। न अमनआपाञ्च् छब्दाञ्च् छ्रोष्यन्ति।  
(अद्स्प्ग् इ ५१) न अमनआपान् गन्धान् घ्रास्यन्ति न अमनआपान् रसान् आस्वादयिष्यन्ति न अमनआपान् स्पर्शान् स्प्रक्ष्यन्ति। न अमनआपान् धर्मान् विज्ञास्यन्ति, न च ते जातु बुद्धैर् भगवद्भिर् विरहिता भविष्यन्ति। बुद्धक्षेत्राद् [ड़्। २२८अ] बुद्धक्षेत्रं सङ्क्रमिष्यन्ति। तांश् च बुद्धान् भगवतः पर्युपासिष्यन्ते, कुशलमूलान् च अवरोपयिष्यन्ति। तत् कस्य हेतोस्? तथा हि कौशिक तैः कुलपुत्रैश् च कुलदुहितृभिश् च असङ्ख्येयानां बोधिसत्त्वानां महासत्त्वानां प्रथमयानसम्प्रस्थितानां कुशलमूलान्य् अनुमोदितानि द्वितीयभूमिस्थितानां तृतीयभूमिस्थितानां यावद् दशमीभूमीस्थितानां यावद् एकजातिप्रतिबद्धानां बोधिसत्त्वानां महासत्त्वानां तानि कुशलमूलान्य् अनुमोदितानि। तैश् च कुशलमूलैर् विवर्धमानैर् अनुत्तरस्याः सम्यक्सम्बोधेर् अभ्याशीभवन्ति। ते ऽनुत्तरां सम्यक्सम्बोधिम् अभिसम्बुध्य अप्रमेयासङ्ख्येयापरिमाणान् सत्त्वान् परिनिर्वापयिष्यन्ति। तद् अनेन अपि कौशिक पर्यायेण तेन कुलपुत्रेण वा कुलदुहित्रा वा प्रथमयानसम्प्रस्थितानां बोधिसत्त्वानाम् महासत्त्वानां कुशलमूलान्य् अनुमोद्य अनुत्तरस्यां सम्यक्सम्बोधौ परिणामयितव्यानि यथा न चित्तं न अन्यत्र चित्तेन। चारिकां चरताम् अवैवर्तिकानाम् एकजातिप्रतिबद्धानां तानि कुशलमूलान्य् अनुमोद्य अनुत्तरस्यां सम्यक्सम्बोधौ परिणामयितव्यानि यथा न चित्तं न अन्यत्र चित्तेन। अथायुष्मान् सुभूतिर् भगवन्तम् एतद् (अद्स्प्ग् इ ५२) अवोचत्: कथं भगवं मायोपमं चित्तम् अनुत्तरां सम्यक्सम्बोधिम् अभिसम्भोत्स्यते? भगवान् आह: तत् किं मन्यसे सुभूते समनुपश्यसि त्वं तन् मायोपमं चित्तं? आह: नो हीदं भगवन् न अहं भगवन् मायां न मायोपमं चित्तं समनुपश्यामि। भगवान् आह: तत् किं मन्यसे सुभूते। यत्र न माया न मायोपमं चित्तं समनुपश्यसि त्वं तच् चित्तं यच् चित्तम् अनुत्तरां सम्यक्सम्बोधिम् अभिसम्बुध्यते? आह: नो हीदं भगवं। भगवान् आह: तत् किं मन्यसे सुभूते अन्यत्र मायाया मायोपमाद् वा चित्तात् तं धर्मं समनुपश्यसि। यो धर्मो ऽनुत्तरां सम्यक्सम्बोधिम् अभिसम्भोत्स्यते? आह: नो हीदां भगवं न अहं भगवन्न् अन्यत्र मायाया नान्यत्र मायोपमाच् चित्तात् तद् धर्मं समनुपश्यामि। यो धर्मो ऽनुत्तरां सम्यक्सम्बोधिम् अभिसम्भोत्स्यते। सो ऽहं भगवन्न् अन्यन् धर्मम् असमनुपश्यन्, कतमन् धर्मम् उपदेक्ष्याम्य् अस्तिता वा नास्तिता वा वेति? यो धर्मो ऽत्यन्ततया विविक्तो न सो ऽस्तितां वा नास्तितां वोपैति। यो धर्मो ऽत्यन्ततया विविक्तो न सो धर्मो ऽनुत्तरां सम्यक्सम्बोधिम् अभिसम्भोत्स्यते, न च असंविद्यमानो धर्मो ऽनुत्तरां सम्यक्सम्बोधिम् अभिसम्बुध्यते। तत् कस्य हेतोः? तथा हि भगवं सर्वधर्मा न संविद्यन्ते। ये सङ्क्लिश्येरन् वा व्यवदायेरन् वा। तत् कस्य हेतोस्? तथा हि भगवं प्रज्ञापारमिता अत्यन्ततया विविक्ता ध्यानपारमिता अत्यन्ततया विविक्ता वीर्यपारमिता अत्यन्ततया विविक्ता क्षान्तिपारमिता अत्यन्ततया विविक्ता शीलपारमिता अत्यन्ततया विविक्ता। दानपारमिता (अद्स्प्ग् इ ५३) अत्यन्ततया विविक्ता यावद् बोधिर् अत्यन्ततया विविक्त। यश् च अत्यन्ततया विविक्तो धर्मो [ड़्। २२८ब्] न स भावयितव्यो न विभावयितव्यः। नापि सा कस्यचिद् धर्मस्य आहर्त्री प्रज्ञापारमिता अत्यन्तविशुद्धत्वात्। अत्यन्तविविक्ता प्रज्ञापारमिता। कथं प्रज्ञापारमिताम् आगम्य बोधिसत्त्वो महासत्त्वो ऽनुत्तरां सम्यक्सम्बोधिम् अभिसम्बुध्यते? अनुत्तरापि सम्यक्सम्बोधिर् अत्यन्ततया विविक्ता, तत् कथं विविक्तेन विविक्तस्य अनुबोधो भवति? भगवान् अह: साधु साधु सुभूते एवम् एतत् सुभूते एवम् एतत्। अत्यन्तविविक्ता हि सुभूते प्रज्ञापारमिता। अत्यन्तविव्क्ता हि ध्यानपारमिता अत्यन्तविविक्ता हि वीर्यपारमिता अत्यन्तविविक्ता हि क्षान्तिपारमिता अत्यन्तविविक्ता हि शीलपारमिता अत्यन्तविविक्ता हि दानपारमिता अत्यन्तविविक्ता हि यावद् बोधिः अत्यन्तविविक्ता हि यावत् सर्वाकारज्ञता। यथा सुभूते अत्यन्तविविक्ता प्रज्ञापारमिता। यावत् सर्वाकारज्ञता तथा अत्यन्तविविक्ता अनुत्तरा सम्यक्सम्बोधिर् अभिसम्बुध्यते। सचेत् सुभूते प्रज्ञापारमिता न अत्यन्तविविक्ता स्याद् यावत् सर्वाकारज्ञता न अत्यन्तविविक्ता स्यात् न सा स्यात् प्रज्ञापारमिता यावन् न सा स्यात् सर्वाकारज्ञता, तस्मात् तर्हि सुभूते यथा प्रज्ञापारमिता अत्यन्तविविक्ता यथा यावत् सर्वाकारज्ञता अत्यन्तविविक्ता। एवं हि सुभूते न प्रज्ञापारमिताम् अनागम्य अनुत्तरा सम्यक्सम्बोधिर् अभिसम्बुध्यते। न च विवेकेन विवेको ऽभिसम्बुध्यते। अभिसम्बुध्यते च अनुत्तरा सम्यक्सम्बोधिः, न च अनागम्य प्रज्ञापारमिताम् अभिसम्बुध्यते। आह: गम्भीरे भगवन्न् अर्थे चरति बोधिसत्त्वो महासत्त्वः। भगवान् आह: एवम् एतत् सुभूते एवम् एतत्, गम्भीरे सुभूते अर्थे चरति बोधिसत्त्वो महासत्त्वः। दुष्करकारकः सुभूते बोधिसत्त्वो (अद्स्प्ग् इ ५४) महासत्त्व यद् गम्भीरे ऽर्थे चरति। तं  
च अर्थं न साक्षात्करोति। यदुत श्रावकभूमिं वा प्रत्येकबुद्धभूमिं वा। आह: यथा अहं भगवतो भाषितस्य अर्थम् आजानामि। न किञ्चिद् दुष्करं करोति। कथं दुष्करकारको बोधिसत्त्वो महासत्त्वः? तत् कस्य हेतोस्? तथा हि भगवं सो ऽर्थो नोपलभ्यते। यः साक्षात्कृयेत, सापि प्रज्ञापारमिता नोपलभ्यते। यया साक्षत्कृयेत, सो ऽपि धर्मो नोपलभ्यते यः साक्षात्कुर्यात्। अनुपलभ्यमानेषु भगवं सर्वधर्मेषु कतमो ऽर्थः साक्षात्करिष्यति। कतमया वा प्रज्ञापारमितया साक्षात्करिष्यते। कतमो वा धर्मः साक्षात्करिष्यते। यं साक्षात्कृत्य नोत्त्रस्यति। न सन्त्रस्यति न सन्त्रासम् आपद्य भगवन्न् अनुपलम्भचरिर् बोधिसत्त्वचरिर् यत्र चरं बोधिसत्त्वो महासत्त्वः सर्वधर्मेष्व् अनन्धकारताम् अनुप्राप्नोति। सचेद् भगवन्न् एवं भाष्यमाणे बोधिसत्त्वस्य महासत्त्वस्य। चित्तं न अवलीयते न संलीयते नोत्त्रस्यति। न सन्त्रस्यति न सन्त्रासम् आपद्यते। एवं चरं भगवन् बोधिसत्त्वो महासत्त्वश् चरति प्रज्ञापारमितायां। स चरामि इति न समनुपश्यति। प्रज्ञापारमिताम् अपि न समनुपस्यति। अनुत्तरां सम्यक्सम्बोधिम् अभिसम्भोत्स्य इत्य् अपि न समनुपश्यति। तस्य खलु पुनर् भगवं बोधिसत्त्वस्य महासत्त्वस्य प्रज्ञापारमितायां चरतो नैवं भवति: दूरीकरिष्यामि श्रावकप्रत्येकभूमी आसन्नो ऽस्मिन् [ड़्। २२९अ] सर्वाकारज्ञतायाः। तद्यथापि नाम भगवं न अभ्यवकाशस्यैवं भवति: कस्यचिद् अहं दूरे वा ऽभ्याशे वा। तत् कस्य हेतोर्? अभदत्वाद् अचलत्वाद् भगवन्न् अभ्यवकाशस्य अविकल्पत्वाद् भगवन्न् अभ्यवकाशस्य। एवम् एव भगवन् (अद्स्प्ग् इ ५५) बोधिसत्त्वस्य महासत्त्वस्य प्रज्ञापारमितायां चरतो नैवं भवति: श्रावकभूमिर् वा प्रत्येकबुद्धभूमिर् वा मम दूरे अनुत्तरा सम्यक्सम्बोधिर् मम अभ्याशे। तत् कस्य हेतोर्? अविकल्पत्वाद् भगवन् प्रज्ञापारमितायाः। तद्यथापि नाम भगवं मायापुरुषस्य नैवं भवति: माया मे दूरे, मायाकारो मे ऽभ्याशे, यः पुनर् अयं जनकायः सन्निपतित, एष मे दूरे वा ऽभ्याशे वा। तत् कस्य हेतोर्? अविकल्पत्वाद् भगवन् मायापुरुषस्य। एवम् एव भगवन् बोधिसत्त्वस्य महासत्त्वस्य प्रज्ञापारमितायां चरतो नैवं भवति: श्रावकभूमिर् वा प्रत्येकबुद्धभूमिर् वा मम दूरे अनुत्तरा सम्यक्सम्बोधिर् मम अभ्याशे। तद्यथापि नाम भगवन् न प्रतिबिम्बस्यैवं भवति: येन आरम्बणेन प्रतिबिम्बम् उत्पन्नं तत् मम अभ्याशे, ये पुनर् अत्र उपसङ्क्रान्ता आदर्शे वा उदकपात्रे वा ते मे दूरे। तत् कस्य हेतोर्? अविकल्पत्वाद् भगवन् प्रतिबिम्बस्य। एवम् एव भगवम् बोधिसत्त्वस्य महासत्त्वस्य प्रज्ञापारमितायां चरतो नैवं भवति: श्रावकभूमिर् वा प्रत्येकबुद्धभूमिर् वा मम दूरे, अनुत्तरा सम्यक्सम्बोधिर् मम अभ्याशे। तत् कस्य हेतोर्? अविकल्पत्वात् पुनर् भगवं प्रज्ञापारमिताया। न हि भगवं प्रज्ञापारमितायाः प्रियो वा अप्रियो वा अस्ति। तत् कस्य हेतोस्? तथा ह्य् अस्याः स्वभावो नोपलभ्यते, यस्य प्रियो वा अप्रियो वा भवेत्। तद्यथापि नाम भगवंस् तथागतस्य अर्हतः सम्यक्सम्बुद्धस्य न कश्चित् प्रियो वा अप्रियो वा संविद्यते, एवम् एव भगवं प्रज्ञापारमिताया न कश्चित् प्रियो वा अप्रियो वा संविद्यते। तद्यथापि नाम भगवंस् तथागतो ऽर्हन् सम्यक्सम्बुद्धः सर्वकल्पविकल्पप्रहीणः, एवम् एव भगवं प्रज्ञापारमिता (अद्स्प्ग् इ ५६) सर्वकल्पविकल्पप्रहीणा, अविकल्पताम् उपदाय। तद्यथापि नाम भगवन् न तथागतनिर्मितस्यैवं भवति: श्रावकभूमिर् वा प्रत्येकबुद्धभूमिर् वा मम दूरे, अनुत्तरा सम्यक्सम्बोधिर् मम अभ्याशे। तत् कस्य हेतोः? अविकल्पत्वाद् भगवंस् तथागतस्य तथागतनिर्मितस्य च। एवम् एव भगवन् न बोधिसत्त्वस्य महासत्त्वस्य प्रज्ञापारमितायां चरत एवं भवति: श्रावकभूमिर् वा प्रत्येकबुद्धभूमिर् वा मम दूरे, अनुत्तरा सम्यक्सम्बोधिर् मम अभ्याशे। तद्यथापि नाम भगवंस् तथागतो निर्मितं निर्मिमीत स यस्य कार्यस्य कृते निर्मितस् तत् कार्यं करोति, स च निर्मितः अविकल्पो निर्विकल्पः, एवम् एव भगवन् यस्य कार्यस्य कृते प्रज्ञापारमिता भाव्यते तच् च कार्यं करोति, सा च प्रज्ञापारमिता अविकल्पा निर्विकल्पा। तद्यथापि नाम भगवन् दक्षेण पलगण्डेन वा पलगण्डान्तेवसिना वा यन्त्रं युक्तं स्यात् स्त्रिविग्रहो वा पुरुषविग्रहो वा, हस्तिविग्रहो वा, बलीवर्दविग्रहो वा। तच् च यदृशस्य कार्यस्य कृते कृतं तत् कार्यं करोति। तच् च यन्त्रम् अविकल्पं, एवम् एव भगवन् यस्य कृत्यस्य कृते प्रज्ञापारमिता भाव्यते, तत् कार्यं करोति। सा च प्रज्ञापारमिता अविकल्पा। अथायुष्माञ्च् छारद्वतीपुत्र आयुष्मन्तं सुभूतिम् एतद् अवोचत्: [ड़्। २२९ब्] किं पुनर् आयुष्मं सुभूते प्रज्ञापारमिताइव अविकल्पा उताहो ध्यानपारमिता अपि, यावद् दानपारमिता अप्य् अविकल्पा? सुभूतिर् आह: ध्यानपारमिता अप्य् आयुष्मञ्च् छारद्वातीपुत्र अविकल्पा। यावद् दानपारमिता अप्य् अविकल्पा। आह: किं पुनर् आयुष्मं सुभूते रूपम् अप्य् अविकल्पं यावद् विज्ञानम् अप्य् अविकल्पं? चक्षुर् अप्य् अविकल्पं यावद् मनो ऽप्य् अविकल्पं? किं पुनर् रूपम् अप्य् अविकल्पं (अद्स्प्ग् इ ५७) यावद् धर्मम् अप्य् अविकल्पं? चक्षुर्विज्ञानम्  
अप्य् अविकल्पं यावद् मनोविज्ञानम् अप्य् अविकल्पं? चक्षुःसंस्पर्शो ऽप्य् अविकल्पो यावन् मनःसम्पर्शो ऽप्य् अविकल्पः? चक्षुःसंस्पर्शजा अपि वेदना अविकल्पा यावन् मनह्संस्पर्शजा अपि वेदना अविकल्पाः? किं पुनर् ध्यानान्य् अप्रमाणान्य् आरूप्यसमापत्तयो ऽप्य् अविकल्पा? स्मृत्युपस्थानान्य् अपि यावन् मार्गो ऽपि शून्यता आनिमित्तम् अप्रणिहितम् अप्य् अविकल्पं? किं पुनर् दशतथागतबलानि। चत्वारि वैशारद्यानि चतस्रः प्रतिसंविदो महामैत्री महाकरुणा अप्य् अविकल्पाः यावद् अष्टादशावेणिका बुद्धर्मा अप्य् अविकल्पा बोधिर् अप्य् अविकल्पा संस्कृतधातुर् असङ्कृतधातुर् अप्य् अविकल्पाः? सुभूतिर् आह: सर्वधर्मा अप्य् आयुष्मञ्च् छारद्वतीपुत्र अविकल्पाः। आह: यद्य् आयुष्मं सुभूते सर्वधर्मा अप्य् अविकल्पाः, कुतो ऽयं पञ्चगतिकः संसार इति भेद आगतः नरकतिर्यग्योनियमलोकदेवमनुष्याः, कुत इयं प्रभावना श्रोतआपन्नानां सकृदागामिनाम् अनागामिनाम् अर्हतां प्रत्येकबुद्धानां बोधिसत्त्वानां बुद्धानां भगवतां? सुभूतिर् आह: ये ते आयुष्मञ्च् छारद्वतीपुत्र सत्त्वा विपर्याससमुत्थितं कर्म अभिसंस्कुर्वन्ति कायेन वाचा मनसा, तेषां तथारूपाण्य् आयतनान्य् अभिनिर्वर्तन्ते। च्छन्दमूलकं कर्मविपाकं परिगृह्य विकल्पसमुत्थितं नरकतिर्यग्योनियमलोकदेवमनुष्यगतीर् अभिनिर्वर्तयन्ति। यत् पुनर् आयुष्मञ्च् छारद्वतीपुत्र एवम् आह: कुतः पुनः श्रोतआपन्ना प्रभाव्यन्ते सकृदागामिनो ऽनागामिनो ऽर्हन्तः प्रत्येकबुद्धा, कुतो ऽपि बोधिसत्त्वा महासत्त्वाः, कुतस् तथागता अर्हन्तः सम्यक्सम्बुद्धाः प्रभाव्यन्त इति? अविकल्पतः आयुष्मञ्च् छारद्वतीपुत्र श्रोतआपन्नाः प्रभाव्यन्ते (अद्स्प्ग् इ ५८) अविकल्पतः श्रोतआपत्तिफलं यावद् अविकल्पतो ऽर्हन्तः अविकल्पतो ऽर्हत्वं, अविकल्पतः प्रत्येकबुद्धाः अविकल्पतः प्रत्येकबोधिः, अविकल्पतो बुद्धाः अविकल्पतो बोधिः। ये ऽपि ते आयुष्मञ्च् छारद्वतीपुत्र अभूवन्न् अतीते ऽध्वनि तथागता अर्हन्तः सम्यक्सम्बुद्धास्, ते ऽप्य् आयुष्मञ्च् छारद्वतीपुत्र बुद्धा भगवन्तः अविकल्पा विकल्पप्रहीनाः, एवम् अनागता अप्य् अविकल्पा भविष्यन्ति। ये ऽपि ते शारद्वतीपुत्र एतर्हि दशसु दिक्षु लोकधातुषु प्रत्युत्पन्ने ऽध्वनि बुद्धा भगवन्तो ऽनुत्तरां सम्यक्सम्बोधिम् अभिसम्बुद्धास् ते ऽप्य् आयुष्मञ्च् छारद्वतीपुत्र बुद्धा भगवन्तः अविकल्पा विकल्पप्रहीणाः। तद् अनेन ते आयुष्मञ्च् छारद्वतीपुत्र पर्यायेण एवं वेदितव्यं, सर्वधर्मा अविकल्पा अविकल्पतथतां प्रमाणीकृत्य भूतकोटितथतान् धर्मधातुतथतां प्रमाणिकृत्य। एवं खल्व् आयुष्मञ्च् छारद्वतीपुत्र बोधिसत्त्वेन महासत्त्वेन अविकल्पायां प्रज्ञापारमितायां चरितव्यं, अविकल्पायां प्रज्ञापारमितायां चरन्न् अविकल्पान् सर्वधर्मान् अभिसम्बुध्यते। ((५८))  
  
  
(अद्स्प्ग् इ ५९)  
परिवर्त ५९।  
  
अथ आयुष्मञ्च् छरद्वतीपुत्र अयुष्मन्तं सुभूतिम् एतद् अवोचत्: सारे वतायम् [ड़्। २३०अ] आयुष्मं सुभूते चरति बोधिसत्त्वो महासत्त्वो यः प्रज्ञापारमितायां चरति। सारे वतायं चरति बोधिसत्त्वो महासत्त्वः। एवम् उक्ते आयुष्मां सुभूतिर् आयुष्मन्तं शारद्वतीपुत्रम् एतद् अवोचत्: असारे वतायं चरत्य् आयुष्मञ्च् छारद्वतीपुत्र बोधिसत्त्वो महासत्त्वो यः प्रज्ञापारमितायां चरति। तत् कस्य हेतोः? तथा ह्य् आयुष्मञ्च् छारद्वतीपुत्र असारिका प्रज्ञापारमिता यावद् असारिका सर्वाकारज्ञता। तत् कस्य हेतोस्? तथा हि बोधिसत्त्वो महासत्त्वः प्रज्ञापारमितायां चरन्न् असारम् एव नोपलभते न समनुपश्यति। कुतः पुनः सारम् उपलप्स्यते। यावद् असारिकां सर्वाकारज्ञतां नोपलभते। कुतः पुनः सारम् उपलप्स्यते। अथ सम्बहुलानां कामावचराणां रूपावचराणां च देवपुत्राणाम् एतद् अभून्: नमस्करणीयास् ते कुलपुत्राश् च कुलदुहितरश् च यैर् अनुत्तरस्यै सम्यक्सम्बोधये चित्तम् उत्पादितं ये चेह गम्भिरायां प्रज्ञापारमितायां यथोपदिष्टायां चरन्ति। अत्र च अर्थे चरन्ति। न च भूतकोटिं साक्षात्कुर्वन्ति। यां साक्षात्कृत्य श्रावकभूमौ वा प्रत्येकबुद्धभूमौ वा अवतिष्ठेरन्। अनेन अपि पर्यायेण नमस्करणीयास् ते बोधिसत्त्वा महासत्त्वा य इमान् धर्मतां न साक्षात्कुर्वन्ति। अथायुष्मां सुभूतिस् तान् देवपुत्रान् एतद् अवोचत्: नेदं देवपुत्रा दुष्करं (अद्स्प्ग् इ ६०) बोधिसत्त्वानां महासत्त्वानां य इमान् धर्मतां न साक्षात्कुर्वन्ति यय साक्षात्कृयया श्रावकभूमौ वा प्रत्येकबुद्धभूमौ वा अवतिष्ठेरन्न्। इदं तेषां देवपुत्रा दुष्करतरं यद् अप्रमेय असङ्ख्येय अपरिमाणान् सत्त्वान् परिनिर्वापयिष्याम इति सन्नाहं सन्नह्यन्ति। ते च सत्त्वा अत्यन्ततया नोपलभ्यन्ते यां परिनिर्वापयेयुः। एवं चारन् बोधिसत्त्वो महासत्त्वः सम्प्रस्थितो भवत्य् अनुत्तरस्यै सम्यक्सम्बोधये सर्वसत्त्वान् विनेष्यामि इति। आकाशं स विनेतव्यं मन्येत, यः सत्त्वान् विनेतव्यं मन्येत। तत् कस्य हेतोर्? आकाशविविक्ततया सत्त्वविविक्तता द्रष्टव्या, आकाशशून्यतया सत्त्वशून्यता द्रष्टव्या। आकाशासारतया सत्त्वासारता द्रष्टव्या, आकाशतुच्छतया सत्त्वतुच्छता द्रष्टव्या। अनेन अपि देवपुत्राः पर्यायेण दुष्करकारका बोधिसत्त्वा महासत्त्वाः ये अविद्यमानानां सत्त्वानां कृते सन्नाहं सन्नह्यन्ति। आकाशेन ते सार्धं विवदितुकामा ये सत्त्वानां कृते सन्नाहं सन्नह्यन्ति। स च सन्नाहो बोधिसत्त्वेन महासत्त्वेन सन्नद्धस् ते च सत्त्वा नोपलभ्यन्ते येषां सत्त्वानाम् अर्थाय बोधिसत्त्वेन महासत्त्वेन सन्नाहः सन्नद्धस्। तत् कस्य हेतोः? सत्त्वविविक्ततया सन्नाहविविक्तता द्रष्टव्या। सचेद् एवं भाष्यमाणे बोधिसत्त्वो महासत्त्वो न संसीदति, चरति बोधिसत्त्वो महासत्त्व प्रज्ञापारमितायां। तत् कस्य हेतोः? रूपविविक्ततया सत्त्वविविक्तता। वेदनासञ्ज्ञासंस्कार विज्ञानविविक्ततया सत्त्वविविक्तता। रूपविविक्ततया प्रज्ञापारमिताविविक्तता। रूपविविक्ततया यावत् सर्वाकारज्ञाताविविक्तता। सचेत् पुनः (अद्स्प्ग् इ ६१) सुभूते बोधिसत्त्वस्य महासत्त्वस्य सर्वधर्मविविक्ततायां भाष्यमाणायां चित्तं न अवलीयते न संलीयते न चास्य मानसं सन्त्रासम् आपद्यते, चरति बोधिसत्त्वो महासत्त्वः प्रज्ञापारमितायां। अथ भगवान् आयुष्मन्तं सुभूतिम् एतद् अवोचत्: केन कारणेन सुभूते बोधिसत्त्वो महासत्त्वो न [ड़्। २३०ब्] संसीदति प्रज्ञापारमितायां? आह: असत्त्वाद् भगवं सर्वधर्माणां न संसीदति बोधिसत्त्वो महासत्त्वाः प्रज्ञापारमितायां, विविक्तत्वाच् छान्तत्वाद् अनुत्पादत्वाद् भगवं न संसीदति बोधिसत्त्वो महासत्त्वः प्रज्ञापारमितायां। अनेन भगवन् कारणेन बोधिसत्त्वो महासत्त्वो न संसीदति प्रज्ञापारमितायां। तत् कस्य हेतोस्? तथा हि स भगवं नोपलभ्यते यः संसीदेद् येन वा संसीदेद् यत्र वा संसीदेत्। सर्व एते धर्मा न संविद्यन्ते। सचेद् भगवं बोधिसत्त्वो महासत्त्वः एवं भाष्यमाणे न संसीदति न विषीदति। न लीयते न अवलीयते न संलीयते, नोत्त्रस्यति न सन्त्रस्यति न सन्त्रासम् आपद्यते। चरति प्रज्ञापारमितायां। तत् कस्य हेतोस्? तथा हि भगवन् सर्व एते धर्मा न संविद्यन्ते यो वा संसीदेद् येन वा संसीदेद् यत्र वा संसीदेत्। एवं चरन् भगवन् बोधिसत्त्वो महासत्त्वः सेन्द्रकैर् देवाइः सब्रह्मकैः सप्रजापतिकैर् नमस्यते। भगवान् आह: न केवलं सुभूते सेन्द्रकैर् देवैः सब्रह्मकैः सप्रजापतिकैर् नमस्यते। बोधिसत्त्वो महासत्त्वो य एवं प्रज्ञापारमितायां चरति। ये ऽपि ते अभिक्रान्ता अभिक्रान्तवर्णाः शुभकृत्स्ना वृहत्फलाः यावच् छुद्धावासकायिका देवपुत्रास् ते ऽपि तं बोधिसत्त्वं (अद्स्प्ग् इ ६२) महासत्त्वं नमस्यन्ति य एवं प्रज्ञापरमितायां चरति। ये ऽपि ते सुभूते तथागता अर्हन्तः सम्यक्सम्बुद्धा असङ्ख्येयाप्रमेयेषु लोकधातुषु तिष्ठन्ति धृयन्ते यापयन्ति, ते ऽपि तं बोधिसत्त्वं महासत्त्वं प्रज्ञापारमितायां चरन्तं समन्वाहरन्ति। अयं बोधिसत्त्वो महासत्त्वः प्रज्ञापारमितायां चरन् दानपारमितां परिपूरयिष्यति। यावत् सर्वाकारज्ञतां परिपूरयिष्यति। यं पुनः सुभूते बोधिसत्त्वं महासत्त्वं प्रज्ञापारमितायां चरन्तं बुद्धा भगवन्तः समन्वाहरन्ति। स बोधिसत्त्वो महासत्त्वो बुद्धत्वप्रतिपन्नको धारयितव्यः। यावन्तः सुभूते गङ्गानदीवालुकोपमेषु लोकधातुषु सत्त्वास् ते सर्वे माराः पापीयांसो भवेयुर्, एकैकश् च मारः पापीयांस् तावन्तो मारान् पापीयांसो ऽभिनिर्मिमीत, ते सर्वे अप्रतिबलास् तस्य बोधिसत्त्वस्य महासत्त्वस्य अन्तरायं कर्तुं। द्वाभ्यां सुभूते धर्माभ्यां समन्वागतो बोधिसत्त्वो महासत्त्वो दुर्धर्षो भवति मारैः पापीयोभिः। कतमाभ्यां द्वाभ्यां? सर्वधर्मश् च अनेन सून्यता व्यवलोकिता भवन्ति। सर्वसत्त्वाश् च अस्य अपरित्यक्ता भवन्ति। आभ्यां सुभूते द्वाभ्यां धर्माभ्यां समन्वागतो बोधिसत्त्वो माहसत्त्वो दुर्धर्षो भवति मारैः पापीयोभिः। अपराभ्यां सुभूते द्वाभ्यां धर्माभ्यां समन्वागतो  
बोधिसत्त्वो महासत्त्वः प्रज्ञापारमितायां चरन् दुर्धर्षो भवति मारैः पापीयोभिः। कतमाभ्यां द्वाभ्यां? यथावादी च भवति तथाकारी, बुद्धैश् च भगवद्भिः समन्वाहृयते। आभ्यां सुभूते द्वाभ्यां धर्माभ्यां समन्वागतो बोधिसत्त्वो महाससत्त्वः प्रज्ञापारमितायां चरन् दुर्धर्षो भवति मारैः पापीयोभिः। एवं (अद्स्प्ग् इ ६३) चरन्तः सुभूते बोधिसत्त्वस्य महासत्त्वस्य ते देवपुत्रा उपसङ्क्रमितव्यं मंस्यन्ते। पर्युपासिष्यन्ते परिप्रक्ष्यन्ति परिप्रश्नयिष्यन्ति, उत्साहं च दास्यन्ति: क्षिप्रं त्वं कुलपुत्र बुद्धबोधिम् अनुप्राप्स्यसि। तस्मात् तर्हि त्वं कुलपुत्र अनेनैव विहारेण विहर यदुत शून्यताविहारेण अनिमित्तविहारेण अप्रणिहितविहारेण। [ड़्। २३१अ] तत् कस्य हेतोर्? अनेन त्वं कुलपुत्र विहारेण विहरन्न् अनाथानां सत्त्वानां नाथो भविष्यस्य् अशरणानां सत्त्वानां शरणं भविष्यस्य् अत्राणानां सत्त्वानां त्राणां भविष्यस्य् अपरायणानां सत्त्वानां परायणं भविष्यस्य् अलयनानां सत्त्वानां लयनं भविष्यस्य् अद्वीपानां सत्त्वानां द्वीपो भविष्यस्य् अन्धभूतानां सत्त्वानाम् आलोकभूतो भविष्यसि इति। तत् कस्य हेतोस्? तथा ह्य् अनेन प्रज्ञापारमिताविहारेण विहरतो बोधिसत्त्वस्य महासत्त्वस्य ये ऽपि ते अप्रमेयासङ्खेयेयेषु लोकधातुषु बुद्धा भगवन्तस् तिष्ठन्ति धृयन्ते यापयन्ति धर्मञ् च देशयन्ति भिक्षुसङ्घपरिवृता यो ऽसौ प्रज्ञापारमितायां चरत्य् एभिर् गुणैः समन्वागतो यदुत प्रज्ञापारमितागुणैस् तस्य बोधिसत्त्वस्य महासत्त्वस्य नामं च गोत्रं च परिकीर्तयमानरूपा धर्मं देशयन्त्य् उदानं च उदानयन्ति। तद्यथापि नाम सुभूते अहम् एतर्हि रत्नकेतोर् बोधिसत्त्वस्य महासत्त्वस्य नामधेयं परिकीर्तयमानरूपो धर्मं देशयाम्य् उदानं चोदानयामि। सिखिनश् च बोधिसत्त्वस्य महासत्त्वस्य नामधेयं परिकीर्तयमानरूपो धर्मं देशयाम्य् उदानं चोदानयामि। ये ऽपि ते बोधिसत्त्वा महासत्त्वाः अक्षोभ्यस्य तथागतस्य अर्हतः (अद्स्प्ग् इ ६४) सम्यक्सम्बुद्धस्य अन्तिके ब्रह्मचर्यं चरन्त्य् अनया प्रज्ञापारमितया अविरहितास् तेषाम् अप्य् अहं बोधिसत्त्वानां महासत्त्वानां नामधेयं परिकीर्तयमानरूपो धर्मं देशयाम्य् उदानं चोदानयामि। ये ऽपि ते पूर्वस्यान् दिशि बुद्धा भगवन्तस् तिष्ठन्ति धृयन्ते यापयन्ति धर्मं च देशयन्ति, तत्र ये बोधिसत्त्वा महासत्त्वा एवं ब्रह्मचर्यं चरन्त्य् अनया प्रज्ञापारमितया अविरहितास् तेषां ते बुद्धा भगवन्तः संहर्षयमाणरूपा धर्मं देशयन्त्य् उदानं चोदानयन्ति। एवं ये ऽपि ते दक्षिणस्यां दिशि पश्चिमायाम् उत्तरस्याम् अधस्ताद् उपरिष्टाद् यावत् समन्ताद् दशसु दिक्षु बुद्धा भगवन्तस् तिष्ठन्ति धृयन्ते यापयन्ति धर्मं च देशयन्ति, तत्र ये बोधिसत्त्वा महासत्त्वा ब्रह्मचर्यं चरन्त्य् अनया प्रज्ञापारमितया अविरहितास् तेषां ते बुद्धा भगवन्तः संहर्षयमाणरूपा धर्मन् देशयन्त्य् उदानं चोदानयन्ति। ये ऽपि ते सुभूते बोधिसत्त्वा महासत्त्वाः प्रथमचित्तोत्पादम् उपादाय बोधिमार्गं च परिशोधयन्ति, यावत् सर्वाकारज्ञताम् अनुप्राप्स्यन्ति, तेषाम् अपि ते बुद्धा भगवन्तः संहर्षयमाणरूपा धर्मन् देशयन्त्य् उदानं चोदानयन्ति। तत् कस्य हेतोः? एवं दुष्करकारका हि सुभूते बोधिसत्त्वा महासत्त्वा भवन्ति, ये बुद्धनेत्र्या अव्यवच्छेदाय प्रतिपन्नाः। आह: कतमेषां भगवं बोधिसत्त्वानां महासत्त्वानां नामधेयं परिकीर्तयमानरूपाश् ते बुद्धा भगवन्तो धर्मन् देशयन्ति। अवैवर्तिकानाम् अथ वैवर्तिकानां? भगवान् अह: अस्ति सुभूते [ड़्। २३१ब्] बोधिसत्त्वा महासत्त्वा अवैवर्तिका ये प्रज्ञापारमितायां चरन्ति। अस्त्य् अव्याकृतका बोधिसत्त्वा (अद्स्प्ग् इ ६५) महासत्त्वा ये प्रज्ञापारमितायां चरन्ति। तेषां ते बुद्धा भगवन्तः संहर्षयमाणरूपा धर्मन् देशयन्त्य् उदानं चोदानयन्ति। आह: ते पुनर् भगवं कतमे? भगवान् आह: ये अक्षोभ्यस्य तथागतस्य अर्हतः सम्यक्सम्बुद्धस्य बोधिसत्त्वचारिकां चरन्ते ऽनुशिक्षमाणरूपा विहरन्ति। इमे ते सुभूते अवैवर्तिका बोधिसत्त्वा महासत्त्वा येषां ते बुद्धा भगवन्तः संहर्षयमाणरूपा धर्मन् देशयन्त्य् उदानं चोदानयन्ति। ये ऽपि ते सुभूते रत्नकेतोर् बोधिसत्त्वस्य महासत्त्वस्य अनुशिक्षमाणरूपा बोधिसत्त्वचारिकां चरन्ति। तेषाम् अपि ते बुद्धा भगवन्तः संहर्षयमाणरूपा धर्मन् देशयन्त्य् उदानं चोदानयन्ति। पुनर् अपरं सुभूते ये ते बोधिसत्त्वा महासत्त्वाः प्रज्ञापारमितायां चरन्ति, सर्वधर्माणाम् अनुत्पत्तिकतायाम् अधिमुक्ता न च अनुत्पत्तिकेषु धर्मेषु क्षान्तिः प्रतिलब्धा। सर्वधर्माः शून्या इत्य् अधिमुक्ता न च अनुत्पत्तिकेषु धर्मेषु क्षान्तिः प्रतिलब्धा। सर्वधर्माः शान्ता इत्य् अधिमुक्ता न च अनुत्पत्तिकेषु धर्मेषु क्षान्तिः प्रतिलब्धा। सर्वधर्मा रिक्तका इति तुच्छका इति वशिका इत्य् असारका इत्य् अधिमुक्ता न च अनुत्पत्तिकेषु धर्मेषु क्षान्तिः प्रतिलब्धा। एषाम् अपि सुभूते बोधिसत्त्वानां महासत्त्वानां ते बुद्धा भगवन्तः संहर्षयमाणरूपा धर्मं देशयन्त्य् उदानं चोदानयन्ति। येषाम् अपि सुभूते बोधिसत्त्वानां महासत्त्वानां बुद्धा भगवन्तो नामधेयं परिकीर्तयमानरूपा धर्मन् देशयन्त्य् उदानं चोदानयन्ति। तेषाम् अपि सुभूते बोधिसत्त्वानां महासत्त्वानां प्रहीणाः श्रावकभूमि प्रत्येकबुद्धभूमिश् च व्याकृयन्ते ते ऽनुत्तरायां सम्यक्सम्बोधौ। यस्य सुभूते बोधिसत्त्वस्य (अद्स्प्ग् इ ६६) महासत्त्वस्य प्रज्ञापारमितायां चरतो बुद्धा भगवन्तो नामधेयं परिकीर्तयमानरूपा धर्मन् देशयन्त्य् उदानं चोदानयन्ति। स बोधिसत्त्वो महासत्त्वः अवैवर्तिकतायां स्थास्यति। यत्र स्थित्वा सर्वाकारज्ञताम् अनुप्राप्स्यति। पुनर् अपरं सुभूते बोधिसत्त्वो महासत्त्वो गम्भीरां प्रज्ञापारमितां भाष्यमाणां श्रुत्वा न काङ्क्षिष्यति। न विचिकित्सिष्यति न धन्धायिष्यते, एवम् एतद् यथा तथागतेन अर्हता सम्यक्सम्बुद्धेन भाषितम् इति। स पुनर् एव विस्तरेण श्रोष्यत्य् अक्षोभ्यस्य तथागतस्यार्हतः सम्यक्सम्बुद्धस्य अन्तिकात् तेषां च बोधिसत्त्वयानिकानां कुलपुत्राणाम् अन्तिकात्। अयम् अपि  
बोधिस्सत्त्वयानिकः कुलपुत्र इमां प्रज्ञापारमिताम् अधिमोक्ष्यते, इमां गम्भीरां प्रज्ञापारमितां यथा तथागतेन भाषितां तथा अधिमुच्यमान अवैवर्तिकतायां स्थास्यति। एवं बहुकरो हि सुभूते बोधिसत्त्वानां महासत्त्वानां प्रज्ञापारमिता श्रवः कः पुनर् वादो ये ऽधिमोक्ष्यन्ते अधिमुच्य तथत्वाय स्थास्यन्ति। तथात्वाय प्रतिपत्स्यन्ते तथात्वाय स्थित्वा तथात्वाय प्रतिपद्य स्थास्यन्ति सर्वाकारज्ञातायां। आह: यत् पुनर् भगयं तथात्वाय [ड़्। २३२अ] स्थित्वा यत् प्रतिपद्य न कश्चिद् धर्मम् उपलप्स्यते। कथं स्थास्यति सर्वाकारज्ञतायां? यद् भगवंस् तथागतनिर्मितो न कञ्चिद् धर्मम् उपलभ्यते को ऽयं तथतायां स्थास्यति को वा तथतायां स्थित्वा अनुत्तरां सम्यक्सम्बोधिम् अभिसम्भोत्स्यते को वा तथतायां स्थित्वा धर्मन् देशयिष्यति? तथतैव तावं नोपलभ्यते कः पुनर् वादो यः तथतायां स्थास्यति। तथतायां स्थित्वा (अद्स्प्ग् इ ६७) अनुत्तरां सम्यक्सम्बोधिम् अभिसम्भोत्स्यते। तथतायां स्थित्वा धर्मन् देशयिष्यति। नेदं स्थानं विद्यते। भगवान् आह: यत् सुभूतिर् एवम् आह। न च तथागतनिर्मितो ऽन्यं किञ्चिद् धर्मम् उपलभते यस् तथतायां तिष्ठेत् तथतायां स्थित्वा अनुत्तरां सम्यक्सम्बोधिम् अभिसम्भोत्स्यते। तथतायां स्थित्वा धर्मन् देशयेत्। तथतैव तावन् नोपलभ्यते। कः पुनर् वादो यस् तथतायां स्थास्यति। तथतायां स्थित्वा अनुत्तरां सम्यक्सम्बोधिम् अभिसम्भोत्स्यते। तथतायां स्थित्वा धर्मन् देशयिष्यति। नेदं स्थानं विद्यते। एवम् एतत् सुभूते एवम् एतत् तथा यथा वदसि। न सुभूते तथागतनिर्मितो ऽन्यं कञ्चिद् धर्मम् उपलभते। यस् तथतायां तिष्ठेत् तथतायां स्थित्वा अनुत्तरां सम्यक्सम्बोधिम् अभिसम्बुध्येत, तथतायां स्थित्वा धर्मन् देशयेत्। तथतैव तावन् नोपलभ्यते कः पुनर् वादो यस् तथतायां स्थास्यति तथतायां स्थित्वा अनुत्तरां सम्यक्सम्बोधिम् अभिसम्भोत्स्यते। तथतायां स्थित्वा धर्मन् देशयिष्यति। नेदं स्थानं विद्यते। तत् कस्य हेतोः? उत्पादाद् वा सुभूते तथागतानाम् अनुत्पादाद् वा तथागतानां स्थितैवैषा धर्माणां तथता अवितथता अनन्यतथता। धर्मता स्थित एवैषा धर्माणां धर्मधातुर् धर्मस्थितिता धर्मनियामता भूतकोटिः। नेह सुभूते तथतायां कश्चित् स्थास्यति। न तथतायां स्थित्वा अनुत्तरां सम्यक्सम्बोधिम् अभिसम्भोत्स्यते। न तथतायां स्थित्वा धर्मन् देशयिष्यति। तत् कस्य केतोः? तथा ह्य् अत्र तथतायां नोत्पाद उपलभ्यते न व्ययो न स्थितस्यान्यथात्वं। तद् यस्य धर्मस्य नाप्य् उत्पाद उपलभ्यते न व्ययो न स्थितस्यान्यथात्वं (अद्स्प्ग् इ ६८) न तत्र कश्चित् स्थास्यति। नापि तत्र स्थित्वा अनुत्तरां सम्यक्सम्बोधिम् अभिसम्भोत्स्यते। कुतः पुनस् तत्र स्थित्वा धर्मन् देशयिष्यति। नेदं स्थानं विद्यते। अथ शक्रो देवानाम् इन्द्रो भगवन्तम् एतद् अवोचत्: गम्भीरेयं भगवं। प्रज्ञापारमिता। दुष्करकारका भगवं बोधिसत्त्वा महासत्त्वा ये ऽनुत्तरां सम्यक्सम्बोधिम् अभिसम्बोद्धुकामाः। तत् कस्य हेतोर्? न च नाम भगवं कश्चिद् धर्म उपलभ्यते नापि कश्चित् तथतायां स्थास्यति नापि कश्चिद् अनुत्तरां सम्यक्सम्बोधिम् अभिसम्बुद्ध्यते नापि कश्चिद् धर्मन् देशयति। तत्र च नावलीयन्ते न चैषां काङ्क्षयितत्वं वा धन्धायितत्वं वा भवति। अथ सुभूति स्थविरः शक्रं देवानाम् इन्द्रम् एतद् अवोचत्: यत् कौशिकैवं वदसि दुष्करकारका बोधिसत्त्वा महासत्त्वा येषाम् इह गम्भीरेषु धर्मेषु न भवति काङ्क्षयितत्वं वा धन्धायितत्वं वेति। शून्येषु कौशिक सर्वधर्मेषु कस्यात्र काङ्क्षयितत्वं वा धन्धायितत्वं वा भविष्यति? शक्र आह: यद् सुभूतिर् स्थविरो निर्दिशति। तत् सर्वं शून्यताम् एव आरभ्य निर्दिशति। न क्वचित् सज्जति। तद्यथापि नाम इषुर् अन्तरीक्षे क्षिप्तो न क्वचित् सज्जत्य् एवम् एव सुभूते स्थविरस्य [ड़्। २३२ब्] धर्मदेशना न क्वचित् सज्जति। ((५९))  
  
  
(अद्स्प्ग् इ ६९)  
परिवर्त ६०।  
  
अथ शक्रो देवनाम् इन्द्रो भगवन्तम् एतद् अवोचत्: कचेइद् अहं भगवन्न् एवं भाषमाण एवम् उपदिशन्न् उक्तवादी च भगवतो धर्मवादी च धर्मस्य चानुधर्मताम् सम्यक् व्याकुर्वं व्याकरोमि? भगवान् आह: स खलु त्वं कौशिकैवं भाषमाण एवम् उपदिशंस् तथागतस्योक्तवादी च धर्मवादी च धर्मस्य चानुधर्मतां व्याकरोषि। शक्र आह: आश्चर्यं भगवन् यावद् इदं सुभूते स्थविरस्य प्रतिभाति। सर्वं तञ्च् छून्यताम् एवारभ्य प्रतिभात्य् आनिमित्तम् एव अप्रणिहितम् एवारभ्य प्रतिभाति। स्मृत्युपस्थानान्य् एवारभ्य प्रतिभाति यावन् मार्गम् एवारभ्य प्रतिभाति। अध्यात्मशून्यताम् एवारभ्य प्रतिभाति यावद् अभावस्वभावशून्यताम् एवारभ्य प्रतिभाति। यावद् बोधिम् एवारभ्य प्रतिभाति। भगवान् आह: सुभूतिः कौशिक स्थविर शून्यतया विहरन् दानपारमिताम् एव नोपलभते। कः पुनर् वादो यः दानपारमितायां चरति। शीलपारमिताम् एव नोपलभते। कः पुनर् वादो यः शीलपारमितायां चरति। एवं क्षान्तिपारमितां वीर्यपारमितां ध्यानपारमितां प्रज्ञापारमिताम् एव नोपलभते। कः पुनर् वादो यः प्रज्ञापारमितायां चरति। स्मृत्युपस्थानान्य् एव नोपलभते कः पुनर् वादो य स्मृत्युपस्थानानि भावयति। यावन् मार्गम् एव नोपलभते। कः पुनर् वादो यो मार्गं भावयति। अध्यात्मशून्यताम् एव नोपलभते। कः पुनर् वादो यो ऽध्यात्मशून्यतां (अद्स्प्ग् इ ७०) भवयति। यावद् अभावस्वभावशून्यताम् एव नोपलभते। कः पुनर् वादो यो ऽभावस्वभाशून्यतां भावयति। आर्यसत्यान्य् एव नोपलभते कः पुनर् वादो यो आर्यसत्यानि भावयति। एवं ध्यानविमोक्षसमाधिसमापत्तीर् एव नोपलभते कः पुनर् वादो यो ध्यानविमोक्षसमाधिसमापत्तीन् भावयति। बलान्य् एव नोपलभते। कः पुनर् वादो यो बलानि भावयति। वैशारद्यान्य् एव नोपलभते। कः पुनर् वादो यो वैशारद्यान्य् अभिनिर्हरति। प्रतिसंविद एव नोपलभते कः पुनर् वादो यः प्रतिसांविदो ऽभिनिर्हरति। महाकरुणाम् एव नोपलभते। कः पुनर् वादो यो महाकरुणाविहारी भवति। आवेणिकबुद्धधर्मान् एव नोपलभते कः पुनर् वादो य आवेणिकबुद्धधर्मान् अभिनिर्हरति। बोधिम् एव नोपलभते, कः पुनर् वादो यो बोधिम् अभिसम्बुध्यते। सर्वाकारज्ञताम् एव नोपलभते। कः पुनर् वादो यस् सर्वाकारज्ञताम् अनुप्राप्नोति। तथागतम् एव नोपलभते कः पुनर् वादो यस् तथागतो भवति। अनुत्पादम् एव नोपलभते। कः पुनर् वादो यो ऽनुत्पादं साक्षात्करोति। लक्षणान्य् एव नोपलभते कः पुनर् वादो यस्य लक्षणानि काये भवन्ति। अनुव्यञ्जनान्य् एव नोपलभते। कः पुनर् वादो यस्य अनुव्यञ्जनानि काये भवन्ति। तत् कस्य हेतोः? सर्वधर्मविविक्तविहारी हि कौसिक सुभूति स्थविर अनुपलम्भविहारि शून्यताविहारी आनिमित्तविहारी अप्रणिहितविहारी। य एष कौशिक सुभूते स्थविरस्य विहारः स बोधिसत्त्वस्य महासत्त्वस्य प्रज्ञापारमितायं चरतो विहारस्य शततमीम् अपि कलां नोपैति। सहस्रतमीम् अपि शतसहस्रतमीम् अपि कोटीशतसहस्रतमीम् [ड़्। २३३अ] अपि सङ्ख्याम् अपि कलाम् (अद्स्प्ग् इ ७१) अपि गणनाम् अप्य् उपमाम् अप्य् उपनिशाम् अपि न क्षमते। तत् कस्य हेतोः? तथागतविहारं स्थापयित्वा बोधिसत्त्वस्य महासत्त्वस्य प्रज्ञापारमितायां चरतो यो विहारो यश् च श्रावकानां विहारो यश् च प्रत्येकबुद्धानां विहार एषां विहाराणाम् अयम् एव बोधिसत्त्वस्य महासत्त्वस्य प्रज्ञापारमितायां चरतो विहारो ऽग्र्य आख्यायते ज्येष्ठः श्रेष्ठ आख्यायते वरः प्रवरः प्रणीत आख्यायाते अनुत्तरो निरुत्तर आख्यायते। तस्मात् तर्हि कौशिक बोधिसत्त्वेन महासत्त्वेन सर्वसत्त्वानाम् अग्र्यतां गन्तुकामेन अनेन विहारेण विहर्तव्यं। यदुत प्रज्ञापारमिताविहारेण, तत् कस्य हेतोर्? अत्र हि कौशिक प्रज्ञापारमितायां चरन् बोधिसत्त्वो महासत्त्वः श्रावकप्रत्येकबुद्धबूमिम् अतिक्रामति। बोधिसत्त्वन्यामम् अवक्रामति। बोधिसत्त्वन्यामम् अवक्रम्य बुद्धधर्मान् परिपूरयति। बुद्धधर्मान् परिपूर्य सर्वाकारज्ञताज्ञानम् अनुप्राप्नोति। सर्वाकारज्ञताज्ञानम् अनुप्राप्नुवन्तस् तथागतस्य अर्हतः सम्यक्सम्बुद्धस्य सर्ववासनानुसन्धिक्लेशप्रहाणं भवति।  
  
अथ तस्याम् एव पर्षदि देवास् त्रयस्त्रिंशा मान्दरवाणि पुष्पाणि गृहीत्वा भगवन्तम् अवकिरन्ति स्म अभ्यवकिरन्ति स्म अभिप्रकिरन्ति स्म। षष्ट्यधिकं च भिक्षुशतम् उत्थायसनाद् एकांसं चीवरं प्रावृत्य दक्षिणां जानुमण्डलं पृथिव्यां प्रतिष्ठाप्य येन भगवांस् तेनाञ्जलिं प्रणमय्य अनिमिषाभ्यां चक्षुर्भ्यां भगवन्तं प्रेक्षमाणा नमस्यन्ति स्म। अथ बुद्धानुभावेन तेषां भिक्षूणां ते ऽञ्जलयः प्रणमयन्तो माण्डारवैः पुष्पैः परिपूर्णा अभूवन्। ते तैर् मान्दारवैः पुष्पैस् (अद्स्प्ग् इ ७२) तथागतम् अर्हन्तं सम्यक्सम्बुद्धम् अवकिरन्ति स्म अभ्यवकिरन्ति स्म अभिप्रकिरन्ति स्म। अवकिरन्तो ऽभ्यवकिरन्तो ऽभिप्रकिरन्तः एवं च्) वाचं भाषन्ते स्म: वयं भगवन्न् अनेन कुशलमूलेन अनेन उत्तमविहारेण विहरेम। यत्र अगतिः। सर्वश्रावकप्रत्येकबुद्धानां।  
  
अथ भगवांस् तेषां भिक्षूणाम् आशयं विदित्वा तस्यां वेलायां स्मितं प्रादुरकर्षीद्। धर्मता खलु पुनर् बुद्धानां भगवतां यदा स्मितम् आविष्कुर्वन्ति, अथ तावद् एव अनेकवर्णा नानावर्णा अर्चिषो मुखद्वारान् निश्चरन्ति, तद्यथा नीलपीतलोहितावदातमञ्जिष्ठस्फटिकरजतवर्णास्, ते त्रिसाहस्रमहासाहस्रं लोकधातुम् अवभासेन स्फरित्वा पुनर् एव आगम्य भगवन्तं त्रिः प्रदक्षिणीकृत्य भगवतो मूर्धन्य् अन्तर्धीयन्ते स्म। अथायुष्मान् आनन्द उत्थायासनाद् एकांसम् उत्तरासङ्गं कृत्वा दक्षिणं जानुमण्डलं पृथिव्यां प्रतिष्ठाप्य येन भगवांस् तेनाञ्जलिं प्रणमय्य भगवन्तम् एतद् अवोचत्:  
  
को भगवन् हेतुः कः प्रत्ययः स्मितस्याविष्कुरणे, न अहेतु न अप्रत्ययं तथागता अर्हन्तः सम्यक्सम्बुद्धाः स्मितम् आविष्कुर्वन्ति। एवम् उक्ते भगवान् आयुष्मन्तम् आनन्दम् एतद् अवोचत्: इदम् आनन्द षष्ट्यधिकं शतं भिक्षूणां तारकोपमे कल्पे ऽनुत्तरां सम्यक्सम्बोधिम् अभिसम्भोत्स्यन्ते। अवकीर्णकुसुमनामानस् तथागता अर्हन्तः सम्यक्सम्बुद्धा लोके भविष्यन्ति। तेषां खलु पुनर् आनन्द अवकीर्णकुसुमनामकानां तथागतानाम् अर्हतां सम्यक्सम्बुद्धानां समो (अद्स्प्ग् इ ७३) भिक्षुसङ्घो भविष्यति। समं बुद्धक्षेत्रं भविष्यति। समायुष्प्रमाणं भविष्यति। यदुत वर्षसहस्रं। यतो यतो ऽभिनिष्क्रमिष्यन्त्य् [ड़्। २३३ब्] अभिनिष्क्रम्य प्रव्रजिष्यन्ति। प्रव्रज्य अनुत्तरां सम्यक्सम्बोधिम् अभिसम्भोत्स्यन्ते। तत्र तत्र पञ्चवर्णिकानां कुसुमानां कुसुमवर्षम् अभिप्रवर्षिष्यति। तस्मात् तर्ह्य् आनन्द उत्तमविहारेण विहर्तुकामेन बोधिसत्त्वेन महासत्त्वेन प्रज्ञापारमितायां चरितव्यं। तथागतविहारेण विहर्तुकामेन बोधिसत्त्वेन महासत्त्वेन प्रज्ञापारमितायां चरितव्यं। यो हि कश्चिद् आनन्द कुलपुत्रो वा कुलदुहिता वा इह गम्भीरायां प्रज्ञापारमितायां चरिष्यति। निष्ठा तेन आनन्द कुलपुत्रेण वा कुलदुहित्रा वा गन्तव्या, मनुष्येभ्य एव अहं च्युत्वेहोपपन्नस्, तुषितेभ्यो वा देवनिकायेभ्यश् च्युत्वा इह उपपन्नो। मनुष्येष्व् एवेयं गम्भीरा प्रज्ञापारमिता विस्तरेण श्रुता भविष्यति। तुषितेषु वा देवनिकायेष्व् इयं गम्भीरा प्रज्ञापारमिता विस्तरेण श्रुता भविष्यति। तथागतव्यवलोकितास् ते आनन्द बोधिसत्त्वा महासत्त्वा द्रष्टव्या य इह गम्भीरायां प्रज्ञापारमितायां चरिष्यन्ति। यो हि कश्चिद् आनन्द कुलपुत्रो वा कुलदुहिता वा इमां गम्भीरां प्रज्ञापारमितां श्रोष्यन्ति श्रुत्वा च उद्ग्रहीष्यन्ति धारयिष्यन्ति। वाचयिष्यन्ति पर्यवाप्स्यन्ति योनिशश् च मनसिकरिष्यन्ति, बोधिसत्त्वयानिकांश् च पुद्गलांश् चेह गम्भीरायां प्रज्ञापारमितायाम् अववदिष्यत्य् अनुशासिष्यति निष्ठा तेन आनन्द बोधिसत्त्वयानिकेन पुद्गलेन गन्तव्या, सम्मुखं मया तेषां तथागतानाम् अर्हतां सम्यक्सम्बुद्धानाम् अन्तिकाद् इयं (अद्स्प्ग् इ ७४) गम्भिरा प्रज्ञापारमिता श्रुता भविष्यत्य् उद्गृहीता च धारिता च वा चिता च पर्यवाप्ता च भविष्यति, तत्र च तथागतेष्व् अर्हत्सु सम्यक्सम्बुद्धेषु कुशलमूलान्य् अवरोपितानि भविष्यन्ति। वेदितव्यम् आनन्द तेन कुलपुत्रेण वा कुलदुहित्रा वा, न मया श्रावकाणाम् अन्तिके कुसलमूलान्य् अवरोपितानि, न श्रावकाणाम् अन्तिकाद् इयं गम्भीरा प्रज्ञापारमिता श्रुता। यो हि कश्चिद् आनन्द कुलपुत्रो वा कुलदुहिता वा इमां गम्भीरां प्रज्ञापारमितां उद्ग्रहीष्यति धारयिष्यति वाचयिष्यति, पर्यवाप्स्यति, अर्थतश् च धर्मतश् च व्यञ्जनतश् च अनुगमिष्यति, निष्ठा आनन्द तेन कुलपुत्रेण वा कुलदुहित्रा वा गन्तव्या, सम्मुखीभूतो मे तथागतो ऽर्हन् सम्यक्सम्बुद्धः। यो हि कश्चिद् आनन्द कुलपुत्रो वा कुलदुहिता वा इमां गम्भीरां प्रज्ञापारमितां भाष्यमाणां श्रुत्वा न प्रतिक्रोक्ष्यन्ति न प्रतिवक्ष्यन्ति श्रुत्वा च प्रसादं प्रतिलप्स्यन्ते, पूर्वजिनकृताधिकारः स आनन्द कुलपुत्रो वा कुलदुहिता वा वेदितव्यः। अवरोपितकुशलुमूलः कल्याणमित्रपरिगृहिताः। किं चाप्य् आनन्द येन कुलपुत्रेण वा कुलदुहित्रा वा तथागतानाम् अर्हतां सम्यक्सम्बुद्धानाम् अन्तिके कुशलमूलम् अवरोपितं, न तद् विसंवदिष्यति। श्रावकत्वे वा प्रत्येकबुद्धत्वे वा। अपि तु खलु पुनर् आनन्द सुप्रतिविद्धेन बोधिसत्त्वेन महासत्त्वेन भवितव्यं, दानपारमितायां चरता, शिलक्षान्तिवीर्यध्यानप्रज्ञापारमितायां चरता, यावत् सर्वाकारज्ञतायां [ड़्। २३४अ] चरता। सुप्रतिविद्धो ह्य् आनन्द बोधिसत्त्वो महासत्त्वो दानपारमितायां चरञ्च्, छीलपारमितायां क्षान्तिपारमितायां वीर्यपारमितायां ध्यानपारमितायां प्रज्ञापारमितायां चरन्, यावत् सर्वाकारज्ञतायां (अद्स्प्ग् इ ७५) चरन् न श्रावकत्वे वा प्रत्येकबुद्धत्वे वा स्थास्यति। तस्मात् तर्ह्य् आनन्द अनुपरिन्दामि ते इमां गम्भीरां प्रज्ञापारमितां। सचेत् त्वम् आनन्द यो मया धर्मो देशितः प्रज्ञापारमितां स्थापयित्वा सर्वां तां धर्मदेशनाम् उद्गृह्य पर्यवाप्स पुनर् एव नाशयेः, पुनर् एवोत्सृजेर्, न मे त्वम् आनन्द तावतापराध्ये। सचेन् त्वम् आनन्द इमां प्रज्ञापारमिताम् उद्गृह्य एकपदम् अपि नाशयेस् तावता मे त्वम् आनन्द अपराध्ये। सचेत् त्वम् आनन्द इमां गम्भीरां प्रज्ञापारमिताम् उद्गृह्य पुनर् एव न नाशये पुनर् एव नोत्सृजेश् तावता मे त्वम् आनन्द नापराध्ये। तस्मात् तर्ह्य् आनन्द, अनुपरिन्दामि ते इमां गम्भीरां प्रज्ञापारमितां यथोद्गृह्य धारये। वाचयेत् पर्यवाप्नुया सुमनसिकृता च कर्तव्या सुपरिगृहिता च सुपर्यवाप्ता च स्वाधारिता च कर्तव्या सुसनाप्तैर् अक्षरपदव्यञ्जनै सुनिरुक्ता च सूद्गृहीता च कर्तव्या। यो हि कश्चिद् आनन्द कुलपुत्रो वा कुलदुहिता वा इमां गम्भीरां प्रज्ञापारमिताम् उद्ग्रहीष्यति धारयिष्यति वाचयिष्यति  
पर्यवाप्स्यत्य् अतीतानागतप्रत्युत्पन्नानां बुद्धानां भगवतां तेन बोधिर् धारिता भविष्यति। यो हि कश्चिद् आनन्द कुलपुत्रो वा कुलदुहिता वा इमां गम्भीरां प्रज्ञापारमिताम् उद्ग्रहीष्यत्य् अतीतानागतप्रत्युत्पन्नानां बुद्धानां भगवतां तेन बोधिर् अनुपरिगृहीता भविष्यति। य इच्छेत् मम आनन्द सम्मुखीभूतं सत्कर्तुं गुरुकर्तुं मानयितुं पूजयितुं। (अद्स्प्ग् इ ७६) पुष्पैर् माल्यैर् गन्धैर् विलेपनैश् चूर्णैश् चीवरैश् छत्त्रैर् ध्वजैः पताकाभि। तेनेयं प्रज्ञापारमितोद्ग्रहीतव्या धारयितव्या वाचयितव्या पर्यवाप्तव्या उद्गृह्य धारयित्वा वाचयित्वा पर्यवाप्येयं प्रज्ञापारमिता सत्कर्तव्या गुरुकर्तव्या मानयितव्या पूजयितव्या, पुष्पैर् माल्यैर् गन्धैर् विलेपनैश् चूर्णैश् चीवरैश् छत्त्रैर् ध्वजैः पताकाभिः। प्रज्ञापारमितां सत्कुर्वतां गुरुकुर्वतां मानयतां पूजयताम् अहं च तेन पूजितो भविष्याम्य्, अतीतानागतप्रत्युत्पन्नाश् च बुद्धा भगवन्तः पूजिता भविष्यन्ति। यो हि कश्चिद् आनन्द अस्यां गम्भीरायां प्रज्ञापारमितायां भाष्यमाणायां गौरवं च प्रेमं च प्रसादं च उत्पादयिष्यति अतीतानागतप्रत्युत्पन्नानां बुद्धानां भगवताम् अन्तिके तेन प्रेमश् च प्रसादश् च गौरवं चोत्पादितं भविष्यति। यदि ते आनन्द अहं प्रियश् च मनआपश् च अपरित्यक्तश् च, तन् ते आनन्द इयं प्रज्ञापारमिता प्रिया च मनआपा च अपरित्यक्ता च भवतु। यथैकपदम् अपि ते इतो गम्भीरायाः प्रज्ञापारमिताया न नाशयितव्यं। सुबह्व् अपि ते आनन्द भाषेयं प्रज्ञापारमिताया परिन्दानाम् आरभ्य। सङ्क्षिप्तेन आनन्द यादृश एव अहं ते शास्तास् तादृशस् ते [ड़्। २३४ब्] इयं प्रज्ञापारमिता शास्ता, तस्मात् तर्ह्य् आनन्द अप्रमाणया परिन्दानया ते ऽहम् इमां प्रज्ञापारमिताम् अनुपरिन्दामि। तस्मात् तर्ह्य् आनन्द सदेवमानुषासुरस्य लोकस्य पुरत आरोचयामि। यस्यापरित्यक्तो बुद्धः अपरित्यक्तो धर्मः अपरित्यक्तः सङ्घः अपरित्यक्ता च अतीतानागतप्रत्युत्पन्ना बुद्धा भगवन्त। अपरित्यक्ता च अतीतानागतप्रत्युत्पन्नानां बुद्धानां भगवतां बोधिस्, तस्येयं प्रज्ञापारमिता अपरित्यक्ता भवतु। इयम् अस्माकम् अनुशासनी। यो हि कश्चिद् आनन्द (अद्स्प्ग् इ ७७) कुलपुत्रो व कुलदुहिता वा इमं गम्भिरां प्रज्ञापारमिताम् उद्ग्रहीष्यति। धारयिष्यति वाचयिष्यति पर्यवाप्स्यति पत्तीयेष्यति योनिशश् च मनसिकरिष्यति। परेषां चेमां गम्भीरां प्रज्ञापारमिताम् अनेकपर्यायेण विस्तरेण आख्यास्यति देशयिष्यति प्रज्ञापयिष्यति, प्रस्थापयिष्यति विवरिष्यति विभजिष्यति उत्तानीकरिष्यति सम्प्रकाशयिष्यति स खलु पुनर् आनन्द कुलपुत्रो वा कुलदुहिता वा क्षिप्रम् एव अनुत्तरां सम्यक्सम्बोधिम् अभिसम्भोत्स्यते। अभ्याशी भविष्यति सर्वाकारज्ञताया। तत् कस्य हेतोः? प्रज्नापारमितानिर्याता ह्य् आनन्द बुद्धानां भगवताम् अनुत्तरा सम्यक्सम्बोधिर्। ये ऽपि ते आनन्द अभूवन्न् अतीते ऽध्वनि तथागता अर्हन्तः सम्यक्सम्बुद्धास् तेषाम् अपि बुद्धानां भगवतां प्रज्ञापारमितानिर्जातैव अनुत्तरा सम्यक्सम्बोधिः। ये ऽपि ते आनन्द भविष्यन्त्य् अनागाते ऽध्वनि तथागता अर्हन्तः सम्यक्सम्बुद्धास् तेषाम् अपि बुद्धानां भगवतां प्रज्ञापारमितानिर्जातैव अनुत्तरा सम्यक्सम्बोधिः। ये ऽपि ते आनन्द एतर्हि पूर्वस्यान् दिशि दक्षिणस्यां पश्चिमायाम् उत्तरस्याम् अधस्ताद् उपरिष्टाद् यावत् समन्ताद् दशसु दिक्षु लोकधातुषु तथागता अर्हन्तः सम्यक्सम्बुद्धास् तिष्ठन्ति धृयन्ते यापयन्ति धर्मं च देशयन्ति तेषाम् अपि बुद्धानां भगवतां प्रज्ञापारमितानिर्जातैव अनुत्तरा सम्यक्सम्बोधिः। तस्मात् तर्ह्य् आनन्द अनुत्तरां सम्यक्सम्बोधिम् अभिसम्बोद्धुकामेन बोधिसत्त्वेन महासत्त्वेन। षट्सु पारमितासु चरितव्यं। तत् कस्य हेतोर्? एषा ह्य् आनन्द बोधिसत्त्वानां महासत्त्वानां जनेत्री यदुत प्रज्ञापारमिता। ये हि केचिद् (अद्स्प्ग् इ ७८) आनन्द बोधिसत्त्वा महासत्त्वा षट्सु पारमितासु शिक्षिष्यन्ति। सर्वे ते निर्यास्यन्त्य् अनुत्तरस्यां सम्यक्सम्बोधौ। तस्मात् तर्ह्य् आनन्द इमाः षट्पारमिताः भूयस्या मात्रया परिन्दाम्य् अनुपरिन्दामि। तत् कस्य हेतोर्? एषा ह्य् आनन्द तथागतानाम् अर्हतां सम्यक्सम्बुद्धानां धर्मकोशः, अक्षयो ह्य् एष धर्मकोशो यदुत षट्पारमिताकोशः। ये ऽपि ते आनन्द पूर्वस्यां दिशि दक्षिणस्यां पश्चिमायाम् उत्तरस्याम् अधस्ताद् उपरिष्टाद् यावत् समन्ताद् दशसु दिक्षु लोकधातुषु तथागता अर्हन्तः सम्यक्सम्बुद्धास् तिष्ठन्ति धृयन्ते यापयन्ति धर्मं च देशयन्ति। ते ऽप्य् आनन्द बुद्धा भगवन्त इह एव षट्पारमिताकोशाद् धर्मं देशयन्ति। ये ऽपि ते आनन्द अभूवन्न् अतीते ऽध्वनि तथागता अर्हन्तः सम्यक्सम्बुद्धास् ते ऽप्य् अत्रैव षट्सु पारमितासु शिक्षित्वा अनुत्तरां सम्यक्सम्बोधिम् अभिसम्बुद्धा धर्मन् देशयन्त। ये ऽपि ते आनन्द भविष्यन्त्य् अनागाते ऽध्वनि तथागता अर्हन्तः सम्यक्सम्बुद्धास् ते ऽप्य् अत्रैव षट्सु पारमितासु शिक्षित्वा अनुत्तरां सम्यक्सम्बोधिम् अभिसम्भोत्स्यन्ते। धर्मन् देशयन्ति। [ड़्। २३५अ] ये ऽपि ते अनन्तातीतानागतप्रत्युत्पन्नानां बुद्धानां भगवतां श्रावकाः सर्वे ते इहैव प्रज्ञापारमितायां शिक्षित्वा परिनिर्वृताश् च परिनिर्वान्ति च परिनिर्वापयिष्यन्ति च। सचेत् त्वम् आनन्द श्रावकयानिकानां पुद्गलानां श्राववकभूमिम् आरभ्य धर्मन् देशयेस् तया च धर्मदेशनया ये त्रिसाहस्रमहासाहस्रे लोकधातौ सत्त्वास् ते सर्वे अर्हत्वं साक्षात्कुर्युः अद्यापि त्वया मे श्रावकेण श्रावककृत्यं न कृतं भवेत्। सचेत् मे (अद्स्प्ग् इ ७९) त्वम् आनन्द बोधिसत्त्वस्य महासत्त्वस्यैकपदम् अपि प्रज्ञापारमिताप्रतिसंयुक्तं देशयेः प्रकाशयेः,  
एवम् अहं त्वया मे? श्रावकेण आराधितो भवेयं, श्रावकेण श्रावककृत्यं कृतं भवेत्। या च पौर्विकया धर्मदेशनया ये त्रिसाहस्रमहासाहस्रे लोकधातौ सत्त्वास् ते सर्वे ऽनुपूर्वचरमम् अर्हत्वं साक्षात्कुर्युस् तेषां च अर्हतां यद् दानमयं पुण्यक्रियावस्तु शीलमयं भावनामयं पुण्यक्रियावस्तु। तत् किं मन्यसे आनन्द अपि नु तद् बहु भवेत्? आह: बहु भगवन् बहु सुगत। भगवान् आह: अतः स आनन्द बहुतरं पुण्यं प्रसवेद् यः श्रावकयानिकः पुद्गलो बोधिसत्त्वस्य महासत्त्वस्य प्रज्ञापारमिताप्रतिसंयुक्तं धर्मन् देशयेद् अन्तश एकदिवसम् अपि, तिष्ठत्व् आनन्दैकदिवसः सचेद् आनन्द अर्धदिवसम् अपि, तिष्ठत्व् आनन्द अर्धदिवसः। सचेद् आनन्द यावत् पुरोभक्तम् अपि, सचेद् यावन् नाडिकान्तरं वा सचेद् यावद् अच्छटान्तरं वा, सचेद् यावत् क्षणं वा लवं वा मुहूर्त्तं वा। अयम् एव आनन्द बहुतरं पुण्यं प्रसवेति यः श्रावकयानिकः पुद्गलो बोधिसत्त्वस्य महासत्त्वस्य प्रज्ञापारमिताप्रतिसंयुक्तं धर्मन् देशयेत् स सर्वश्रावकप्रत्येकबुद्धयानिकानां कुलपुत्राणां कुलदुहितृणां च कुशलमूलम् अभिभवति। सचेत् पुनर् आनन्द बोधिसत्त्वो महासत्त्वो बोधिसत्त्वयानिकानां पुद्गलानां प्रज्ञापारमिताप्रतिसंयुक्तं धर्मन् देशयेत् अन्तश एकदिवसम् अप्य् अर्धदिवसम् अपि पुरोभक्तम् अपि नाडिकान्तरम् अपि क्षणं वा लवं वा मुहूर्त्तं वा, अयम् आनन्द बोधिसत्त्वो महासत्त्वः सर्वश्रावकप्रत्येकबुद्धयानिकानां कुलपुत्राणां कुलदुहितृणां च कुशलमूलम् अभिभवति। तत् कस्य हेतोः? तथा हि स (अद्स्प्ग् इ ८०) आत्मना च अनुत्तरां सम्यक्सम्बोधिम् अभिसम्बोद्धुकामः परं च अनुत्तरस्यां सम्यक्सम्बोधौ समादापयति संहर्षयति समुत्तेजयति निवेशयति प्रतिष्ठापयति। एवम् आनन्द बोधिसत्त्वो महासत्त्वः षट्सु पारमितासु चरंश् चतुर्षु स्मृत्युपस्थानेषु, यावन् मार्गाकारज्ञतायां चरं कुशलमुलैर् विवर्धमानः अस्थानम् आनन्द अनवकाशो यद् अनुत्तरस्याः सम्यक्सम्बोधेः परिहीयेत नेदं स्थानं विद्यते।  
  
अस्यां खलु पुनः प्रज्ञापारमितायां भाष्यमाणायां भगवांश् चतसृणां पर्षदां देवनागयक्षगन्धर्वासुरगरुडकिन्नरमहोरगाणां तथा स्थितानाम् एव पुरतस् तथारूपम् ऋद्ध्यभिसंस्कारम् अभिसंस्कृतवान् यथारूपेणर्द्ध्यभिसंस्कारेण अभिसंस्कृतेन सर्वे ते अक्षोभ्यं तथागतम् अर्हन्तं सम्यक्सम्बुद्धं पश्यन्ति भिक्षुसङ्घपरिवृतं भिक्षुसङ्घपुरस्कृतं धर्मन् देशयन्तं सागरोपमया पर्षदा अक्षोभ्यया, सर्वैर् अर्हद्भिः क्षीणास्रवैर् निष्क्लेशैर् वशीभूतैः सुविमुक्तचित्तैः सुविमुक्तप्रज्ञैर् आजानेयैर् महानागैः [ड़्। २३५ब्] कृतकृत्यैः कृतकरणीयैर् अपहृतभारैर् अनुप्राप्तस्वकार्थैः परिक्षीणभवसंयोजनैः सम्यगाज्ञासुविमुक्तचित्तैः सर्वचेतोवशितापरपारमिप्राप्तैर् बोधिसत्त्वैश् च महासत्त्वैः सागरोपमबुद्धिभिः। अथ भगवान् पुनर् एव तम् ऋद्ध्यभिसंस्कारं प्रतिसंहृतवान् प्रतिसंहृते च तस्मिन् ऋद्ध्यभिसंस्कारे ताश् चतस्रः पर्षदो न भूयः पश्यन्ति तम् अक्षोभ्यं तथागतम् अर्हन्तं सम्यक्सम्बुद्धं, श्रावकान् वा बोधिसत्त्वयानिकान् वा पुद्गलंस्, तच् च (अद्स्प्ग् इ ८१) बुद्धक्षेत्रम् अक्षोभ्यस्य तथागतस्य अर्हतः सम्यक्सम्बुद्धस्य न भूयः पश्यन्ति, न भूयो बुद्धप्रमुखो भिक्षुसङ्घश् चक्षुष आभासम् आगच्छति। तत् कस्य हेतोः? प्रतिसंहृतो हि तथागतेन अर्हता सम्यक्सम्बुद्धेन स ऋद्ध्यभिसंस्कारस्। तेन तेन भूयः पश्यन्ति। अथ भगवान् आयुष्मन्तम् आनन्दम् आमन्त्रयत: पश्यसि त्वम् आनन्द तद् अक्षोभ्यस्य तथागतस्य बुद्धक्षेत्रं तं च अक्षोभ्यम् तथागतं तं च भिक्षुसङ्घं बोधिसत्त्वसङ्घं च? आह: चक्षुषो ऽपि भगवंस् तद् बुद्धक्षेत्रं नाभासम् आगच्छति। नापि स तथागतो नापि स भिक्षुसङ्घो नापि स बोधिसत्त्वसङ्घः। भगवान् आह: एवम् एव आनन्द सर्वधर्मा न चक्षुष आभासम् आगच्छन्ति। न धर्मो धर्मस्य आभासम् आगच्छति। न धर्मो धर्मं पश्यति। न धर्मो धर्मं जानाति। यथा पुनर् एव अक्षोभ्यस् तथागतो ऽर्हन् सम्यक्सम्बुद्धस् ते च श्रावकास् ते च बोधिसत्त्वयानिकाः पुद्गलास् तच् च बुद्धक्षेत्रं न चक्षुष आभासम् आगच्छति। एवं ह्य् आनन्द सर्वधर्मा न चक्षुष आभासम् आगच्छन्ति। न धर्मो धर्मस्य आभासम् आगच्छति। न धर्मो धर्मं पश्यति। न धर्मो धर्मं जानाति। सर्वधर्मा ह्य् आनन्द अजानकाः अपश्यकाः अक्रियासमर्थाः। तत् कस्य हेतोः? निरीहका अग्राह्या ह्य् आनन्द सर्वधर्मा आकशनिरीहकतया, अचिन्त्या ह्य् आनन्द सर्वधर्माः मायापुरुषोपमाः, अवेदका ह्य् आनन्द सर्वधर्माश् चित्तविगतत्वात्। विठपनप्रत्युपस्थानलक्षणत्वाद् असारकतां चोपादाय। एवं चरन् बोधिसत्त्वो महासत्त्वश् (अद्स्प्ग् इ ८२) चरति प्रज्ञापारमितायां न च किञ्चिद् धर्मम् अभिनिविशते। एवं शिक्षमाण आनन्द बोधिसत्त्वो महासत्त्वः शिक्षते प्रज्ञापारमितायां। सर्वपारमिताः परिपूरयितुकामेन बोधिसत्त्वेन महासत्त्वेन प्रज्ञापारमितायां शिक्षितव्यं। एषा शिक्षा अग्र्या आख्यायते ज्येष्ठा श्रेष्ठा वरा प्रवरा प्रणीता आख्यायते अनुत्तरा निरुत्तरा आख्यायते, सर्वलोकहिताय सर्वलोकसुखाय। अनाथानां नाथकरी हुद्धानुज्ञाता बुद्धप्रशस्ता। यत्र स्थित्वा तथागता अर्हन्तः सम्यक्सम्बुद्धा इमन् त्रिसाहस्रमहासाहस्रं लोकधातुं दक्षिणेन पाणिनाभ्युत्क्षिप्य पुनर् एव निक्षिपेयुः न च तेषां सत्त्वानाम् एवं भवेद्, उत्क्षिप्तो वायं त्रिसाहस्रमहासाहस्रो लोकधातुर् निक्षिप्तो वा। तत् कस्य हेतोः? इयं सा आनन्द प्रज्ञापारमिता यत्र शिक्षित्वा बुद्धानां भगवताम् अतीतानागतप्रत्युत्पन्नेषु धर्मेष्व् असङ्गं ज्ञानदर्शनम् उत्पन्नं। यावन्त्य आनन्द शिक्षा सर्वासां शिक्षाणाम् इयं प्रज्ञापारमिताशिक्षा अग्र्या आख्यायते ज्येष्ठा श्रेष्ठा आख्यायते वरा प्रवरा आख्यायते। प्रणीता आख्यायते अनुत्तरा निरुत्तरा आख्यायते। आकाशस्य स आनन्द [ड़्। २३६अ] प्रमाणं वा पर्यन्तं वोद्ग्रहीतव्यं मन्येत। यः प्रज्ञापारमितायाः प्रमाणं वा पर्यन्तं वोद्ग्रहीतव्यं मन्येत। तत् कस्य हेतोः? अप्रमाणा ह्य् आनन्द प्रज्ञापारमिता। न मया आनन्द प्रज्ञापारमितायाः प्रमाणम् आख्यातं, नामकायपदकायव्यञ्जनकाया ह्य् आनन्द प्रमाणबद्धा न प्रज्ञापारमिता प्रमाणबद्धा। आनन्द आह: केन कारणेन भगवं प्रज्ञापारमिता अप्रमाणबद्धा? भगवान् आह: अक्षयत्वाद् आनन्द (अद्स्प्ग् इ ८३) प्रज्ञापारमिता अप्रमाणबद्धा, विविक्तत्वाद् आनन्द प्रज्ञापारामिता अप्रमाणबद्धा। ये ऽपि ते आनन्द अभूवन्न् अतीते ऽध्वनि तथागता अर्हन्तः सम्यक्सम्बुद्धास् ते ऽपि इत एव प्रज्ञापारमितायाः प्रभाविता। न च प्रज्ञापारमिता क्षयं गता। ये ऽपि ते आनन्द भविष्यन्त्य् अनागते ऽध्वनि तथागताः अर्हन्तः सम्यक्सम्बुद्धास् ते ऽपि इत एव प्रज्ञापारमितायाः प्रभावयिष्यन्ति। न च प्रज्ञापारमिता क्षेष्यते। ये पि ऽते आनन्दैतर्हि दशसु दिक्षु लोके तथागता अर्हन्तः सम्यक्सम्बुद्धास् तिष्ठन्ति धृयन्ते यापायन्ति धर्मं च देशयन्ति, ते ऽपि बुद्ध भगवन्त इत एव प्रज्ञापारमितायाः प्रभाव्यन्ते न च प्रज्ञापारमिता क्षियते। तत् कस्य हेतोर्? आकाशं स आनन्द क्षपयितव्यं मन्येत यः प्रज्ञापारमितां क्षपयितव्यं मन्येत। न च प्रज्ञापारमिता क्षीणा न क्षीयते न क्षेष्यते। एवं न ध्यानपारमिता वीर्यपारमिता क्षान्तिपारमिता शीलपारमिता दानपारमिता क्षीणा न क्षीयते न क्षेष्यते। न ह्य् एषां धर्माणाम् उत्पादो ऽस्ति, येषाम् उत्पादो नास्ति कुतस् तेषां क्षयः प्रज्ञास्यते? अथ भगवान् जिह्वेन्द्रियम् अभिनिर्मापय्य सर्वान्तं मुखमण्डलं जिह्वेन्द्रियेण सञ्च्छाद्य आयुष्मन्तम् आनन्दम् आमन्त्रयत: तस्माद् तर्ह्य् आनन्द इमां प्रज्ञापारमितां चतसृणां पर्षदां विस्तरेण चक्षीथा देशयेः सम्प्रकाशयेः प्रज्ञपयेः प्रस्थापयेः विवरेर् विवरेर् उत्तानीकुर्याद् विस्तरेण (अद्स्प्ग् इ ८४) सम्प्रकाशयेः। इह ह्य् आनन्द गम्भीरायां प्रज्ञापारमितायां सर्वधर्मा विस्तरेणोपदिष्टा यत्र श्रावकयानिकैर् वा प्रत्येकबुद्धयानिकैर् वा बोधिसत्त्सयानिकैर्  
वा पुद्गलैः शिक्षितव्यं। यत्र यथानुशिष्टा शिक्षमाणा स्वसु स्वसु भूमिषु स्थास्यन्ति। इयं पुनर् आनन्द गम्भीरा प्रज्ञापारमिता सर्वाक्षराणां प्रवेशः, इयम् आनन्द गम्भीरा प्रज्ञापारमिता सर्वधारणीनां मुखं यत्र धारणीमुखे बोधिसत्त्वेन महासत्त्वेन शिक्षितव्यं। इमान् धारणीन् धारयतां बोधिसत्त्वानाम् महासत्त्वानां सर्वप्रतिभानप्रतिसंविद आमुखीभवन्ति। इयम् आनन्द प्रज्ञापारमिता अतीतानागतप्रत्युत्पन्नानां बुद्धानां भगवताम् अक्षयः सद्धर्मकोशः उक्तो मया। तस्मात् तर्ह्य् आनन्द आरोचयामि ते प्रतिवेदयामि ते य इमां गम्भीरां प्रज्ञापारमिताम् उद्ग्रहीष्यति धारयिष्यति वाचयिष्यति। पर्यवाप्ष्यति। सो ऽतीतानागतप्रत्युत्पन्नानां बुद्धानां भगवतां बोधिं धारयिष्यति। [ड़्। २३६ब्] इयं सा आनन्द प्रज्ञापारमिता धारण्य् उक्ता मया। यान् त्वं प्रज्ञापारमिताधारणीन् धारयन् सर्वधर्मान् धारयिष्यसि। ((६०))  
  
  
(अद्स्प्ग् इ ८५)  
परिवर्त ६१।  
  
अथायुष्मतः सुभूतेर् एतद् अभूत्: गम्भिरा वतेयम् तथागतानां सम्यकम्बुद्धानां बोधिः। यन्न्व् अहं तथागतम् अर्हन्तं सम्यक्सम्बुद्धं परिपृच्छेयं। अथायुष्मां सुभूतिर् भगवन्तम् एतद् अवोचत्: अक्षया हि भगवं प्रज्ञापारमिता। भगवान् आह: आकाश अक्षयत्वात् सुभूते अक्षया प्रज्ञापारमिता। आह: कथं भगवं प्रज्ञापारमिता अभिनिर्हर्तव्या? भगवान् आह: रूप अक्षयत्वात् सुभूते प्रज्ञापारमिता अभिनिर्हर्तव्या। वेदनासञ्ज्ञासंस्कारविज्ञानाक्षयत्वात् सुभूते प्रज्ञापारमिता अभिनिर्हर्तव्या। दानपारमिता अक्षयत्वात् सुभूते प्रज्ञापारमिता अभिनिर्हर्तव्या। यावत् सर्वाकारज्ञता अक्षयत्वात् सुभूते प्रज्ञापारमिता अभिनिर्हर्तव्या। पुनर् अपरं सुभूते रूपाकाशाक्षयत्वेन बोधिसत्त्वेन महासत्त्वेन प्रज्ञापारमिता अभिनिर्हर्तव्या। वेदनासञ्ज्ञासंस्कारविज्ञानाकाशाक्षयत्वेन सुभूते बोधिसत्त्वेन महासत्त्वेन प्रज्ञापारमिता अभिनिर्हर्तव्या। दानपारमिता आकाशाक्षयत्वेन प्रज्ञापारमिता अभिनिर्हर्तव्या। शीलपारमिता आकाशाअक्षयत्वेन प्रज्ञापारमिता अभिनिर्हर्तव्या। क्षान्तिपारमिता आकाशाक्षयत्वेन प्रज्ञापारमिता अभिनिर्हर्तव्या। वीर्यपारमिता आकाशाक्षयत्वेन प्रज्ञापारमिता अभिनिर्हर्तव्या। ध्यानपारमिता आकाशाक्षयत्वेन प्रज्ञापारमिता अभिनिर्हर्तव्या। यावत् सर्वाकारज्ञताकाशाक्षयत्वेन प्रज्ञापारमिता अभिनिर्हर्तव्या। पुनर् अपरं सुभूते अविद्याकाशाक्षयत्वेन बोधिसत्त्वेन महासत्त्वेन प्रज्ञापारमिता अभिनिर्हर्तव्या। संस्काराकाशाअक्षयत्वेन सुभूते बोधिसत्त्वेन महासत्त्वेन प्रज्ञापारमिता (अद्स्प्ग् इ ८६) अभिनिर्हर्तव्या। विज्ञानाकशाक्षयत्वेन सुभूते बोधिसत्त्वेन महासत्त्वेन प्रज्ञापारमिता अभिनिर्हर्तव्या। नामरूपाकाशाक्षयत्वेन सुभूते बोधिसत्त्वेन महासत्त्वेन प्रज्नापारमिता अभिनिर्हर्तव्या। षडायतनाकाशाक्षयत्वेन सुभूते बोधिसत्त्वेन महासत्त्वेन प्रज्ञापारमिता अभिनिर्हर्तव्या। स्पर्शाकाशाक्षयत्वेन सुभूते बोधिसत्त्वेन महासत्त्वेन प्रज्ञापारमिता अभिनिर्हर्तव्या। वेदनाकाशाक्षयत्वेन सुभूते बोधिसत्त्वेन प्रज्ञापारमिता अभिनिर्हर्तव्या। तृष्णाकाशाक्षयत्वेन सुभूते बोधिसत्त्वेन महासत्त्वेन प्रज्ञापारमिता अभिनिर्हर्तव्या। उपादानाकाशाअक्षयत्वेन सुभूते बोधिसत्त्वेन महासत्त्वेन प्रज्ञापारमिता अभिनिर्हर्तव्या। भवाकाशाक्षयत्वेन सुभूते बोधिसत्त्वेन महासत्त्वेन प्रज्ञापारमिता अभिनिर्हर्तव्या। जात्याकाशाक्षयत्वेन सुभूते बोधिसत्त्वेन महासत्त्वेन प्रज्ञापारमिता अभिनिर्हर्तव्या। जरामरणशोकपरिदेवदुःखदौर्मनस्योपायासाकाशाक्षयत्वेन सूभूते बोधिसत्त्वेन महासत्त्वेन प्रज्ञपारमिता [ड़्। २३७अ] अभिनिर्हर्तव्या। एवं खलु सुभूते बोधिसत्त्वेन महासत्त्वेन प्रज्ञापारमिता अभिनिर्हर्तव्या। इयं सुभूते बोधिसत्त्वस्य महासत्त्वस्य प्रतीत्यसमुत्पादव्यवलोकनतान्तविवर्जनता। आवेणिको ऽयं बोधिसत्त्वस्य महासत्त्वस्य धर्मो बोधिमण्डनिषण्नस्य यदेवं प्रतीत्यसमुत्पादं व्यवलोकयति। एवं व्यवलोकयं प्रतीत्यसमुत्पादं सर्वज्ञताज्ञानं प्रतिलभते। य कश्चित् सुभूते अनेन आकाशाक्षयाभिनिर्हारेण प्रज्ञापारमितायां चरं प्रतीत्यसमुत्पादं व्यवलोकयति। स न श्रावकभूमौ वा प्रत्येकबुद्धभूमौ (अद्स्प्ग् इ ८७) वा स्थास्यति। स्थास्यति सो ऽनुत्तरस्यां सम्यक्सम्बोधौ। ये ऽपि केचित् सुभूते बोधिसत्त्वयानिका पुद्गला विवर्तन्ते, सर्वे ते इमां प्रज्ञापारमितामनसिकारान् अनागम्य विवर्तन्ते। न च जानन्ति कथं प्रज्ञापारमितायां चरता बोधिसत्त्वेन महासत्त्वेनाकाशाक्षयाभिनिर्हारेण प्रतीत्यसमुत्पादो व्यवलोकितव्यः। ये ऽपि केचित् सुभूते बोधिसत्त्वयानिका पुद्गला विवर्तन्ते सर्वे ते इदम् उपायकौशलम् अनागम्य विवर्तन्ते ऽनुत्तरस्याः सम्यक्सम्बोधे। ये ऽपि केचित् सुभूते बोधिसत्त्वा महासत्त्वा न विवर्तन्ते ऽनुत्तरस्या सम्यक्सम्बोधेः सर्वे ते इमां प्रज्ञापारमिताम् आगम्य न विवर्तन्ते ऽनुत्तरस्याः सम्यक्सम्बोधे। उपायकौशलेन चैवं प्रज्ञापारमितायां चरता बोधिसत्त्वेन महासत्त्वेनाकाशाक्षयाभिनिर्हारेण प्रज्ञापारमिता व्यवलोकितव्या अभिनिर्हर्तव्या। एवं खलु सुभूते बोधिसत्त्वो महासत्त्वः प्रतीत्यसमुत्पादं व्यवलोकयन् न कञ्चिद् धर्मं पश्यत्य् अहेतुकम् उत्पद्यमानम् न कञ्चिद् धर्मं नित्यं समनुपश्यति न निरुध्यमानं। न कञ्चिद् धर्मम् आत्मतः समनुपश्यति। न सत्त्वतो न जीवतो न जन्तुतो न मनुजतो न मानवतो न पोषतो न पुद्गलतो न कारकतो न कारापकतो न उत्थापकतो न समुत्थापकतो न वेदकतो न वेदयित्रीकतो न जानकतो न पश्यकतः, न नित्यतः समनुपश्यति न अनित्यतो न सुखतो न दुःखतो न आत्मतो न अनात्मतो न शान्ततो न अशान्ततः। एवं खलु सुभूते बोधिसत्त्वेन महासत्त्वेन प्रतीत्यसमुत्पादो व्यवलोकयितव्यः प्रज्ञापारमितायां चरता। यस्मिं सुभूते समये बोधिसत्त्वो महासत्त्व (अद्स्प्ग् इ ८८) प्रज्ञापारमितायां चरति, तस्मिं समये न रूपं समनुपश्यति, नित्यं वा अनित्यं वा सुखं वा दुःखं वा आत्मानं वा अनात्मानं वा शान्तं वा अशान्तं वा यावत् सर्वाकारज्ञताम् न समनुपश्यति नित्यं वा अनित्यं वा सुखं वा दुःखं वा, आत्मानं वा अनात्मानं वा, शान्तं वा अशान्तं वा। यस्मिं सुभूते समये बोधिसत्त्वो महासत्त्व प्रज्ञापारमितायां चरति, तस्मिम् [ड़्। २३७ब्] समये प्रज्ञापारमितायां चरं प्रज्ञापारमितां न समनुपश्यति। तम् अपि धर्मं न समनुपश्यति। येन प्रज्ञापारमितां समनुपश्येत्। एवं ध्यानपारमितां न समनुपश्यति। वीर्यपारमितां न समनुपश्यति। क्षान्तिपारमितां न समनुपश्यति। शीलपारमितां न समनुपश्यति। दानपारमितां न समनुपश्यति। यावद् बोधिं न समनुपश्यति। तम् अपि धर्मं न समनुपश्यति। येन धर्मेण बोधिं समनुपश्येत्। येन च धर्मेण सर्ववासनानुसन्धिप्रहाणं कुर्यात् तम् अपि न समनुपश्यति। एवं खलु सुभूते बोधिसत्त्वेन महासत्त्वेन प्रज्ञापारमितायां चरितव्यं। सर्वधर्म अनुपलम्भयोगेन। यस्मिं सुभूते समये बोधिसत्त्वो महासत्त्वः सर्वधर्म अनुपलभमानः प्रज्ञापारमितायाञ् चरति  
तस्मिन् समये मारः पापीयां छोकशल्यसमर्पितो भवति। तद्यथापि नाम सुभूते पुरुषो मातापित्रोः कालगतयो शोकशल्यसमर्पितो भवति। परमेण शोकशल्येन समन्वागतः, एवम् एव सुभूते मारः पापीयान् बोधिसत्त्वस्य महासत्त्वस्य प्रज्ञापारमितायां चरतः सर्वधर्म अनुपलभमानस्य शोकशल्यसमर्पितो भवति। परमेण शोकशल्येन समन्वागतः। सुभूतिर् आह: किम् एक एव भगवं मारः पापीयां परमेण शोकशल्येन समर्पितो भवति। उताहो ये त्रिसाहस्रमहासाहस्रे लोकधातु मारा पापियांसस् (अद्स्प्ग् इ ८९) ते सर्वे परमेण शोकशल्येन समर्पिता भवन्ति? भगवान् आह: ये ऽपि ते सुभूते त्रिसाहस्रमहासाहस्रे लोकधातौ माराः पापीयांसस् ते सर्वे परमेण शोकशल्येन समन्वागता भवन्ति। स्वकस्वकेषु च आसनेषु न रमन्ते। यदा बोधिसत्त्वो महासत्त्वः प्रज्ञापारमिताविहारेण अविरहितो भवति। एवं विहरतो बोधिसत्त्वस्य महासत्त्वस्य सदेवमानुषासुरो लोको ऽवतारं न लभते गाधं न लभते। यत्र गृहीत्वा विवर्तयेत्। तस्मात् तर्हि सुभूते बोधिसत्त्वेन महासत्त्वेन क्षिप्रम् अनुत्तरां सम्यक्सम्बोधिम् अभिसम्बोद्धुकामेन प्रज्ञापारमिताविहारेण विहर्तव्यं। प्रज्ञापारमिताविहारेण विहरतो बोधिसत्त्वस्य महासत्त्वस्य दानपारमिता भावनापरिपूरिं गच्छति। एवं शीलपारमिता क्षान्तिपारमिता। वीर्यपारमिता ध्यानपारमिता प्रज्ञापारमिता भावनापरिपूरिं गच्छति। प्रज्ञापारमिताविहारेण विहरतो बोधिसत्त्वस्य महासत्त्वस्य सर्वपारमिता भावनापरिपूरिं गच्छन्ति। अथायुष्मां सुभूतिर् भगवन्तम् एतद् अवोचत्: कथं भगवं बोधिसत्त्वस्य महासत्त्वस्य प्रज्ञापारमितायां चरतो दानपारमिता भावनापरिपूरिं गच्छति, एवं शीलपारमिता क्षान्तिपारमिता वीर्यपारमिता ध्यानपारमिता। प्रज्ञापारमिता कथं भावनापरिपूरिं गच्छति? भगवान् आह: इह सुभूते बोधिसत्त्वो महासत्त्वः दानं ददन् सर्वाकारज्ञतायां परिणामयंस् तद् दानं ददाति। एवं खलु सुभूते बोधिसत्त्वस्य महासत्त्वस्य दानपारमिता भावनापरिपूरिं गच्छति। कथं च सुभूते बोधिसत्त्वस्य महासत्त्वस्य शीलपारमिता [ड़्। २३८अ] भावनापरिपूरिं गच्छति? इह सुभूते बोधिसत्त्वो महासत्त्व शीलं रक्षन् सर्वाकारज्ञतायां परिणामयंस् तच् छीलं रक्षति। एवं (अद्स्प्ग् इ ९०) खलु सुभूते बोधिसत्त्वस्य महासत्त्वस्य शीलप्रमिता भावनापरिपूरिं गच्छति। कथं च सुभूते बोधिसत्त्वस्य महासत्त्वस्य क्षान्तिपारमिता भावनापरिपूरिं गच्छति? इह सुभूते बोधिसत्त्वो महासत्त्वः क्षान्त्या सम्पादयं। सर्वाकारज्ञतायां। परिणामयंस् तां क्षान्तिं भावयति। एवं खलु सुभूते बोधिसत्त्वस्य महासत्त्वस्य क्षान्तिपारमिता भावनापरिपूरिं गच्छति। कथं च सुभूते बोधिसत्त्वस्य महासत्त्वस्य वीर्यपारमिता भावनापरिपूरिं गच्छति? इह सुभूते बोधिसत्त्वो महासत्त्वः वीर्यम् आरभमाणः सर्वाकारज्ञतायां परिणामयंस् तद् वीर्यम् आरभते। एवं खलु सुभूते बोधिसत्त्वस्य महासत्त्वस्य वीर्यपारमिता भावनापरिपूरिं गच्छति। कथं च सुभूते बोधिसत्त्वस्य महासत्त्वस्य ध्यानपारमिता भावनापरिपूरिं गच्छति? इह सुभूते बोधिसत्त्वो महासत्त्वो ध्यानानि समापद्यमानः सर्वाकारज्ञतायां परिणामयंस् तानि ध्यानानि समापद्यते। एवं खलु सुभूते बोधिसत्त्वस्य महासत्त्वस्य ध्यानपारमिता भावनापरिपूरिं गच्छति। कथं च सुभूते बोधिसत्त्वस्य महासत्त्वस्य प्रज्ञापारमिता भावनापरिपूरिं गच्छति? इह सुभूते बोधिसत्त्वो महासत्त्व प्रज्ञां भावयन् सर्वाकारज्ञतायां परिणामयंस् तां प्रज्ञां भावयति। एवं खलु सुभूते बोधिसत्त्वस्य महासत्त्वस्य प्रज्ञापारमिता भावनापरिपूरिं गच्छति। अथायुष्माञ्च् सुभूतिर् भगवन्तम् एतद् अवोचत्: कथं भगवं बोधिसत्त्वो महासत्त्वो दानपारमितायां स्थितः शीलपारमितां परिगृह्णाति? भगवान् आह: इह सुभूते बोधिसत्त्वस्य महासत्त्वस्य दानन् ददतः सर्वाकारज्ञतायां परिणामयतः सर्वसत्त्वेषु मैत्रं कायकर्म मैत्रं वाक्कर्म मैत्रं (अद्स्प्ग् इ ९१) मनस्कर्म प्रत्युपस्थितं भवति। शीलपारमितां तस्मिं समये बोधिसत्त्वो महासत्त्व परिगृह्णाति। आह: कथं भगवं बोधिसत्त्वो महासत्त्वो दानपारमितायां स्थितः क्षान्तिपारमितां परिगृह्णाति? भगवान् आह: इह सुभूते बोधिसत्त्वस्य महासत्त्वस्य दानं ददतः यन् ते परिग्राहका आक्रोशन्ति वा परिभाषन्ति वा असह्याभिर् वा परुषाभिर् वाग्भिः समुदाचरन्ति स न तेषाम् अन्तिके चित्तम् आघातयति। एवं खलु सुभूते बोधिसत्त्वो महासत्त्वो दानपारमितायां स्थितः क्षान्तिपारमितां परिगृह्णाति। आह: कथं भगवं बोधिसत्त्वो महासत्त्वो दानपारमितायं स्थितो वीर्यपारमितां परिगृह्णाति? भगवान् आह: इह सुभूते बोधिसत्त्वस्य महासत्त्वस्य दानं ददतः यन् ते परिग्राहका अक्रोशन्ति वा परिभाषन्ते वा असह्याभिर् वा परुषाभिर् वाग्भिः समुदाचरन्ति तस्याक्रुश्यमानस्य वा परिभाष्यमानस्य वा असह्याभिर् वा परुषाभिर् वाग्भिः समुदाचर्यमाणस्य वा दानबुद्धिर् एव भवति परित्यागबुद्धिर् एव भवति। दातव्यम् एव मया  
दानं न मया दानं न दातव्यं, स कायिकं चैतसिकं च वीर्यं सञ्जनयति। एवं खलु सुभूते बोधिसत्त्वो महासत्त्वो दानपारमितायां स्थितो वीर्यपारमितां [ड़्। २३८ब्] परिगृह्णाति। आह: कथं भगवं बोधिसत्त्वो महासत्त्वो दानपारमितायां स्थितो ध्यानपारमितां परिगृह्णाति? भगवान् अह: इह सुभूते बोधिसत्त्वो महासत्त्वो दानं ददन् न श्रावकभूमौ वा प्रत्येकबुद्धभूमौ वा परिणामयत्य्, अन्यत्र सर्वाकारज्ञातायाम् एव अस्य चित्तं न प्रवर्तते। एवं खलु सुभूते बोधिसत्त्वो महासत्त्वो (अद्स्प्ग् इ ९२) दानपारमितायां स्थितो ध्यानपारमितां परिगृह्णाति। आह: कथं भगवं बोधिसत्त्वो महासत्त्वो उपायकौशलेन दानन् ददन् प्रज्ञापारमितां परिगृह्णाति? भगवान् आह: इह सुभूते बोधिसत्त्वस्य महासत्त्वस्य दानं ददतो दानं परित्यजतो मायाबुद्धिर् सदा दाने प्रत्युपस्थिता भवति। तेन च दानेन न कस्यचिद् सत्त्वस्य उपकारं वा अपकरं वा पश्यति। एवं खलु सुभूते बोधिसत्त्वो महासत्त्वो दानपारमितायां स्थित। उपायकौशलेन प्रज्ञापरमितां परिगृह्णाति। ((६))  
  
  
(अद्स्प्ग् इ ९३)  
परिवर्त ६२।  
  
अथायुष्मन् सुभूतिर् भगवन्तम् एतद् अवोचत्: कथं भगवान् बोधिसत्त्वो महासत्त्व शीलपारमितायां स्थितो दानपारमितां परिगृह्णाति? भगवान् आह: इह सुभूते बोधिसत्त्वो महासत्त्वः शीलपारमितायां स्थितो यः कायिको वा वाचिको वा चैतसिको वा सञ्चरस् तेन सञ्चरेण श्रावकभूमिं। वा प्रत्येकबुद्धभूमिं वा न परामृशति। स तत्र च शीलपारमितायां स्थितो न सत्त्वान् जीविताद् व्यवरोपयति नादत्तम् आददाति। न कामेषु मिथ्याचरति न मृषावाचं भाषते। न पिशुनां वाचां भाषते। न परुषां वाचां भाषते। न सम्भिन्नप्रलापी भवति, न अभिध्यालुर् भवति न व्यापन्नचित्तो भवति। न मिथ्यादृष्टिको भवति। स तत्र शीलपारमितायां स्थितो यद् दानं ददात्य् अन्नम् अन्नार्थकेभ्यः पानं पानार्थकेभ्यो यानं यानार्थकेभ्यो वस्त्रं वस्त्रार्थकेभ्यः पुष्पाणि पुष्पार्थकेभ्यो माल्यं माल्यार्थकेभ्यो गन्धान् गन्धार्थकेभ्यो विलेपनां विलेपनार्थकेभ्यः शयनासनं शयनासनार्थकेभ्यः उपाश्रयम् उपाश्रयार्थकेभ्यः प्राजीविकं प्राजीविकार्थकेभ्यः उपकरणम् उपकरनार्थकेभ्यः यावद् अन्यतरान्यतरान् मानुष्यकान् परिष्कारान् ददाति। तच् च दानं सर्वसत्त्वै सार्धं साधारणं कृत्वा अनुत्तरस्यां सम्यक्सम्बोधौ परिणामयति। तथा च परिणामयति। यथा परिणामो न श्रावकभूमौ वा प्रत्येकबुद्धभूमौ वा परिणामयति। एवं खलु सुभूते बोधिसत्त्वो महासत्त्वः (अद्स्प्ग् इ ९४) शीलपारमितायां स्थितो दानपारमितां परिगृह्णति। अह: कथं भगवन् बोधिसत्त्वो महासत्त्वः शीलपारमितायां स्थितः क्षान्तिपारमितां परिगृह्णाति? भगवान् आह: इह सुभूते बोधिसत्त्वस्य महासत्त्वस्य शीलपारमितायां स्थितस्य सचेत् सर्वसत्त्वागम्याङ्गप्रत्यङ्गानि च्छित्त्वा च्छित्त्वा गच्छेयुस् तत्र बोधिसत्त्वस्य महासत्त्वस्य एकचित्तोत्पादो ऽपि न क्षुभ्यति न व्यापद्यते अन्यत्रास्यैवं भवति, सुलब्धा मे लाभा यत्र हि नाम मम सर्वसत्त्वा अङ्गप्रत्यङ्गानि च्छित्त्वा च्छित्त्वा गच्छन्ति। अनेन च अहं कायपरित्यागेन। दिव्यं वज्रमयं तथागतकायं प्रतिलप्स्ये। एवं खलु सुभूते बोधिसत्त्वो महासत्त्वः शीलपारमितायां स्थितः क्षान्तिपारमितां [ड़्। २३९अ] परिगृह्णाति। आह: कथं भगवं बोधिसत्त्वो महासत्त्वः शीलपारमितायां स्थितो वीर्यपारमितां परिगृह्णाति? भगवान् आह: इह सुभूते बोधिसत्त्वो महासत्त्व कायेन च चित्तेन च वीर्यं न स्रंसयति। सर्वसत्त्वा मया उत्तारयितव्या संसाराद् अमृते धातौ प्रतिष्ठापयितव्या। एवं खलु सुभूते बोधिसत्त्वो महासत्त्वः शीलपारमितायां स्थितो वीर्यपारमितां परिगृह्णाति। आह: कथं भगवं बोधिसत्त्वो महासत्त्व शीलपारमितायां स्थितो ध्यानपारमितां परिगृह्णाति? भगवान् आह: यदा सुभूते बोधिसत्त्वो महासत्त्वः प्रथमं ध्यानं समापद्यते। द्वितीयं तृतीयं चतुर्थं यावन् निरोधं समापद्यते। न च श्रावकभूमिं वा प्रत्येकबुद्धभूमिम् अध्यालम्बते। अन्यत्रास्यैवं भवति। इह मया समाधिपारमितायां (अद्स्प्ग् इ ९५) स्थित्वा सर्वसत्त्वा संसारात् परिमोचयितव्या इति। एवं खलु सुभूते बोधिसत्त्वो महासत्त्वः शीलपारमितायां स्थितो ध्यानपारमितां परिगृह्णाति, आह: कथं भगवं बोधिसत्त्वो महासत्त्वः शीलपारमितायां स्थितः प्रज्ञापारमितां परिगृह्णाति? भगवान् आह: इह सुभूते बोधिसत्त्वो महासत्त्वः शीलापारमितायां स्थितो न कञ्चिद् धर्मं संस्कृतं पश्यति न असंस्कृतं पश्यति। न भावं संस्कृतं पश्यति। न अभावम् असंस्कृतं पश्यति। न निमित्तं संस्कृतं पश्यति। न अनिमित्तम् असंस्कृतं पश्यति। न कस्यचिद् धर्मस्य अस्तितां वा नास्तितां वा समनुपश्यति। अन्यत्र सर्वधर्मतथतां न व्यतिवर्तन्ते। तया च प्रज्ञापारमितया उपायकौशलेन च न श्रावकभूमौ वा प्रत्येकबुद्धभूमौ वा पतति। एवं खलु सुभूते बोधिसत्त्वो महासत्त्वः शीलपारमितायां स्थित प्रज्ञापारमितां परिगृह्णाति। आह: कथं भगवं बोधिसत्त्वो महासत्त्वः क्षान्तिपारमितायां स्थितो दानपारमितां परिगृह्णाती? भगवान् आह: इह सुभूते बोधिसत्त्वस्य महासत्त्वस्य प्रथमचित्तोत्पादम् उपादाय दानन् ददतो यावद् बोधिमण्डनिषण्णस्य सर्वसत्त्वा आक्रोशेयुः परिभाषेरन्न् अङ्गप्रत्यङ्गानि वा च्छिन्त्युश् तस्य बोधिसत्त्वस्य महासत्त्वस्य क्षान्तिपारमितायां स्थितस्यैवं भवति: दातव्यम् एव मयैतेभ्य सत्त्वेभ्य न मया दानं न दातव्यं। स तेषां सत्त्वानाम् अन्नम् अन्नार्थिकेभ्यो ददाति। पानं पानार्थिकेभ्यो ददाति। यावद् अन्यतरान्यतरान् मानुष्यकां परिष्कारां ददाति। स तानि कुशलमूलानि सर्वसत्त्वैः सार्धं साधारणां कृत्वा सर्वाकारज्ञतायां परिणामयति। यथा परिणामयतस् त्रिषु बुद्धिषु (अद्स्प्ग् इ ९६) न प्रवर्तते। कः परिणामयति किं वा परिणामयति। क्व वा परिणामयति। एवं खलु सुभूते बोधिसत्त्वो महासत्त्वः क्षान्तिपारमितायां स्थितो दानपारमितां परिगृह्णाति। आह: कथं भगवं बोधिसत्त्वो महासत्त्वः क्षान्तिपारमितायां स्थितः शीलपारमितां परिगृह्णाति? भगवान् आह: इह  
सुभूते बोधिसत्त्वो महासत्त्वः प्रथमचित्तोत्पादम् उपादाय यावद् बोधिमण्डनिषण्ण न कञ्चित् सत्त्वं जीविताद् व्यवरोपयति। नादत्तम् आददाति न कामेषु मिथ्याचरति न मृषावदति न पैशुन्यं [ड़्। २३९ब्] वदति। न पारुष्यं वदति। न सम्भिन्नप्रलापी भवति। न अभिध्यालुर् भवति न व्यापन्नचित्तो भवति न मिथ्यादृष्टिको भवति। न च अस्य श्रावकभूमौ वा। प्रत्येकबुद्धभूमौ वा चित्तं क्रामति। तानि च कुशलमूलानि सर्वसत्त्वैः सार्धं साधारणानि कृत्वा अनुत्तरस्यां सम्यक्सम्बोधौ परिणामयति। तथा च परिणामयति। यथा त्रिविधा बुद्धिर् न प्रवर्तते। कः परिणामयति किं वा परिणामयति। क्व वा परिणामयति। एवं खलु सुभूते बोधिसत्त्वो महासत्त्वः क्षान्तिपारमितायां स्थितः शीलपारमितां परिगृह्णाति। आह: कथं भगवं बोधिसत्त्वो महासत्त्वः क्षान्तिपारमितायां स्थितो वीर्यपारमितां परिगृह्णाति? भगवान् आह: इह सुभूते बोधिसत्त्वो महासत्त्व क्षान्तिपारमितायां स्थितो एवं वीर्यं सञ्जनयति। गत्वाहं योजनशतं वा गत्वा यावद् योजनसहस्रं वा यावद् योजनशतसहस्रं वा गत्वा यावल् लोकधातुं वा गत्वा लोकधातुकोटीशतसहस्रं वा गत्वा तत्र अन्ततः एकसत्त्वम् अपि शरणगमने शिक्षापदेषु वा प्रतिष्ठापयेयं (अद्स्प्ग् इ ९७) क्षान्तौ वा श्रोतआपत्तिफले वा यावद् अर्हत्त्वे वा प्रत्येकबोधौ वा यावद् अनुत्तरस्यां सम्यक्सम्बोधौ प्रतिष्ठापयेयम् इति वीर्यम् आरब्धव्यं तानि च कुशलमूलानि सर्वसत्त्वैः सार्धं साधारणानि कृत्वानुत्तरस्यां सम्यक्सम्बोधौ परिणामयति। एवं खलु सुभूते बोधिसत्त्वो महासत्त्व क्षान्तिपारमितायां स्थितो वीर्यपारमितां परिगृह्णाति। आह: कथं भगवं बोधिसत्त्वो महासत्त्वः क्षान्तिपारमितायां स्थितो ध्यानपारमितां परिगृह्णाति? भगवान् आह: इह सुभूते बोधिसत्त्वो महासत्त्वः क्षान्तिपारमितायां स्थितो विविक्तम् एव कामैर् विविक्तं पापकैर् अकुशलैः धर्मैः सवितर्कं सविचारं विवेकजं प्रीतिसुखं प्रथमं ध्यानम् उपसम्पद्य विहरति। यावच् चतुर्थं ध्यानम् उपसम्पद्य विहरति, यावन् निरोधं समापद्य विहरति। उत्पन्नो ऽनुत्पन्नांश् च चित्तचैतसिकान् धर्मान् कुशलोपसंहितान् सर्वाकारज्ञतायां परिणामयति। तथा च परिणामयति। यथा ध्यानानि च ध्यानाङ्गानि च तस्मिं समये नोपलभते। नेवं खलु सुभूते बोधिसत्त्वो महासत्त्वः क्षान्तिपारमितायां स्थितो ध्यानपारमितां परिगृह्णाति, आह: कथं भगवं बोधिसत्त्वो महासत्त्वः क्षान्तिपारमितायां स्थितो प्रज्ञापारमितां परिगृःणाति? भगवान् आह: इह सुभूते बोधिसत्त्वो महासत्त्वः क्षन्तिपारमितायां स्थितो यस्मिं समये धर्मेषु धर्मानुपश्यी विहरति, विविक्ताकारेण वा शान्ताकारेण वा अक्षयाकारेण वा, न च तान् धर्मतां साक्षात्करोति, यावन् न बोधिमण्डनिषण्णो भवति। तत्र च निषद्य। सर्वाकारज्ञताम् अनुप्राप्नोति। उत्थाय च धर्मचक्रं प्रवर्तयति। एवं खलु सुभूते बोधिसत्त्वो (अद्स्प्ग् इ ९८) महासत्त्वः क्षान्तिपारमितायां स्थितः प्रज्ञापारमितां परिगृह्णाति। तथा च परिगृह्णाति यथा नोत्सृजति। न परिगृह्णाति। आह: कथं भगवं बोधिसत्त्वो महासत्त्वो। वीर्यपारमितायां स्थितो दानपारमितां [ड़्। २४०अ] परिगृह्णाति? भगवान् आह: इह सुभूते बोधिसत्त्वो महासत्त्वो वीर्यपारमितायां स्थितः कायेन च चित्तेन च धुरं न निक्षिपति, अवश्यम् एव मया अनुत्तरा सम्यक्सम्बोधिर् अभिसम्बोद्धव्या। न मया न अभिसम्बोद्धव्या अनुत्तरा सम्यक्सम्बोधिः। स सत्त्वानां कृते योजनं वा यावद् योजनशतं वा योजनसहस्रं वा योजनशतसहस्रं वा। लोकधातुं वा यावल् लोकधातुकोटिं वा लोकधातुकोटीशतं वा लोकधातुकोटीशतसहस्रं वा गत्वा वीर्यपारमितायां स्थितो ऽन्तश एकसत्त्वम् अपि बोधौ प्रतिष्ठापयति। सचेद् बोधिसत्त्वयानिकं पुद्गलं न लभेत तत्र श्रवकयानिकं पुद्गलं श्रावकत्वे प्रतिष्ठापयति। प्रत्येकबुद्धयानिकं पुद्गलं प्रत्येकबुद्धत्वे प्रतिष्ठापयति। अन्तश एकसत्त्वम् अपि दशसु कुशलेषु कर्मपथेषु प्रतिष्ठापयति। स तद् धर्मदानं दत्त्वा आमिषदानेन सत्त्वान् सन्तर्पयति। तच् च कुशलमूलं न श्रावकभूमौ वा प्रत्येकबुद्धभूमौ वा परिणामयति। अन्यत्र सर्वसत्त्वैः सार्धं साधारणं कृत्वा अनुत्तरस्यां सम्यक्सम्बोधौ परिणामयति। एवं खलु सुभूते बोधिसत्त्वो महासत्त्वो। वीर्यपारमितायां स्थितो दानपारमितां परिगृह्णाति। आह: कथं भगवं बोधिसत्त्वो महासत्त्वो वीर्यपारमितायां स्थितः शीलपारमितां परिगृह्णाति? भगवान् आह: इह सुभूते बोधिसत्त्वो महासत्त्वः प्रथमचित्तोत्पादम् उपादाय यावद् बोधिमण्डनिषण्ण आत्मना च प्राणातिपातात् प्रतिविरतो भवति। परं च प्राणातिपातवैरमण्यां समादापयति। प्राणातिपातवैरमण्यस्य च वर्णं भाषते ये च अन्ये प्राणातिपातात् प्रतिविरता भवन्ति  
तेषाम् अपि च वर्णवादी भवति समनुज्ञः। यावद् आत्मना एअ मिथ्यादृष्टेः (अद्स्प्ग् इ ९९) प्रतिविरतो भवति परं च मिथ्यादृष्टिवैरमण्यां समादापयति। मिथ्यादृष्टिवैरमण्यस्य च वर्णं भाषते। ये च अन्ये मिथ्यादृष्टेः प्रतिविरतास् तेषाम् अपि वर्णवादी भवति। समनुज्ञः। स तया शीलपारमितया न कामधातौ प्रतितिष्ठति। न रूपधातौ न अरूप्यधातौ प्रतितिष्ठति। न श्रावकभूमौ न प्रत्येकबुद्धभूमौ प्रतितिष्ठति। नान्यत्र तानि कुशलमूलानि सर्वसत्त्वै सार्धं साधारणानि कृत्वानुत्तरस्यां सम्यक्सम्बोधौ परिणामयति। तथा च परिणामयति। यथा अस्य त्रिविधा बुद्धिर् न प्रवर्तते। कः परिणामयति किं वा परिणामयति। क्व वा परिणामयति। एवं खलु सुभूते बोधिसत्त्वो महासत्त्वो वीर्यपारमितायां स्थितः शीलपारमितां परिगृह्णाति। आह: कथं भगवं बोधिसत्त्वो महासत्त्वो वीर्यपारमितायां स्थितः क्षान्तिपारमितां परिगृह्णाति? भगवान् आह: इह सुभूते बोधिसत्त्वस्य महासत्त्वस्य प्रथमचित्तोत्पादम् उपादाय यावद् बोधिमण्डनिषण्णस्य सचेत् मनुष्यभूतो वा अमनुष्यभूतो वा चित्तविक्षेपं कुर्यात् अङ्गप्रत्यङ्गानि वा छित्त्वा च्छित्वा आदाय गच्छेत् तत्र बोधिसत्त्वस्य महासत्त्वस्य वीर्यपारमितायं स्थितस्य नैवं भवति, कश्चित् मे छिन्नत्ति वा भिन्नत्ति वा हरति वा। अपि त्व् अस्यैवं भवति, सुलब्धा [ड़्। २४०ब्] मे लाभा येषाम् एव कृते कायं परिहरामि। त एवागम्य ममाङ्गप्रत्यङ्गानि छित्त्वा छित्त्वा आदाय गच्छन्ति। धर्माणां वा तेन प्रकृतिः सुमनसिकृता भवति। तानि च कुशलमूलानि न श्रावकभूमौ वा प्रत्येकबुद्धभूमौ वा परिणामयत्य् अन्यत्र सर्वसत्त्वैः सार्धं साधरणानि कृत्वानुत्तरस्यां सम्यक्सम्बोधौ परिणामयति। एवं खलु सुभूते (अद्स्प्ग् इ १००) बोधिसत्त्वो महासत्त्वो वीर्यपारमितायां स्थित क्षान्तिपारमितां परिगृह्णाति। आह: कथं भगवं बोधिसत्त्वो महासत्त्वो वीर्यपारमितायां स्थितो ध्यानपारमितां परिगृह्णाति? भगवान् आह: इह सुभूते बोधिसत्त्वो महासत्त्वो विविक्तम् एव कामैर् विविक्तं पापकैर् अकुशलैर् धर्मैः सवितर्कं सविचारं विवेकजं प्रितिसुखं प्रथमं ध्यानम् उपसम्पद्य विहरति। यावच् चतुर्थं ध्यानम् उपसम्पद्य विहरति। स मैत्रीसहगतेन चित्तेन यावत् सर्वावन्तं लोकं स्फरित्वा उपसम्पद्य विहरति। एवं करुणासहगतेन मुदितासहगतेन उपेक्षासहगतेन चित्तेन यावत् सर्वावन्तं लोकं स्फरित्वा उपसम्पद्य विहरति। यावन् नैवसञ्ज्ञानासञ्ज्ञायतनसमापत्तिम् उपसम्पद्य विहरति। स तेषां ध्यानानां च अप्रमाणानां च आरूप्यसमापत्तीनां। विपाकं न परिगृह्णाति। अन्यत्र यत्र सर्वसत्त्वानाम् अर्थः कर्तव्यस् तत्रोपपद्यते। स तान् सत्त्वान् षट्सु पारमितासु परिपाचयति। दानपारमितायां शीलपारमितायां क्षान्तिपारमितायां वीर्यपारमितायां ध्यानपारमितायां प्रज्ञापारमितायां, बुद्धक्षेत्राद् बुद्धक्षेत्रं सङ्क्रामति बुद्धान् भगवतः पर्युपासीनः कुशलमूलानाम् अवरोपनतायै। एवं खलु सुभूते बोधिसत्त्वो महासत्त्वो वीर्यपारमितायां स्थितो ध्यानपारमितां परिगृह्णाति। आह: कथं भगवं बोधिसत्त्वो महासत्त्वो वीर्यपारमितायां स्थितः प्रज्ञापारमितां परिगृह्णाति? भगवान् आह: इह सुभूते बोधिसत्त्वो महासत्त्वो वीर्यपारमितायां स्थितो दानपारमितां न द्रव्यतः समनुपश्यति। न भावतो न निमित्ततः। शीलपारमितां न द्रव्यतः समनुपश्यति। न भावतो न निमित्ततः, क्षान्तिपारमितां न द्रव्यतः समनुपश्यति न भावतो न निमित्ततः, वीर्यपारमितां न द्रव्यतः समनुपश्यति (अद्स्प्ग् इ १०१) न भावतो न निमित्ततः, ध्यानपारमितां न द्रव्यतः समनुपश्यति न भावतो न निमित्ततः। एवं यावत् स्मृत्युपस्थानानि यावत् सर्वाकारज्ञतां न द्रव्यतः समनुपश्यति। न भावतो न निमित्ततः। स सर्वधर्मान् अद्रव्यतः समनुपश्यन्न् अभावतः अनिमित्ततः समनुपश्यन्, न कश्चिद् धर्मे निकेतं करोति। स यथावादि तथाकारी भवति। एवं खलु सुभूते बोधिसत्त्वो महासत्त्वो वीर्यपारमितायां स्थितः प्रज्ञापारमितां परिगृह्णाति। आह: कथं भगवं बोधिसत्त्वो महासत्त्वो ध्यानापारमितायां स्थितो दानपारमितां परिगृह्णाति? भगवान् आह: इह सुभूते बोधिसत्त्वो महासत्त्वो विविक्तम् एव कामैर् विविक्तं पापकैर् अकुसलैर् धर्मै सवितर्कं सविचारं विवेकजं प्रीतिसुखं प्रथमध्यानम् उपसम्पद्य विहरति। यावन् नैवसञ्ज्ञानासञ्ज्ञायतनसमापत्तिम् उपसम्पद्य विहरति। स तत्र ध्यानपारमितायां स्थित अविक्षिप्तमनस् [ड़्।  
२४१अ] तेभ्य सत्त्वेभ्य आमिषदानं च धर्मदानं च ददाति। स आत्मना च आमिषदानं च धर्मदानं च ददाति। परांश् च आमिषदानेन च धर्मदानेन च समादापयति। आमिषदानधर्मदानस्य च वर्णं भाषते। ये च अन्ये सत्त्वा आमिषदानं च धर्मदानं च ददन्ति तेषाम् अपि वर्णवादी भवति समनुज्ञः। तानि च कुशलमूलानि न श्रावाकभूमौ वा प्रत्येकबुद्धभूमौ वा परिणामयत्य् अन्यत्र सर्वसत्त्वै सार्धं साधारणानि कृत्वा अनुत्तरस्यां सम्यक्सम्बोधौ परिणामयति। एवं खलु सुभूते बोधिसत्त्वो महासत्त्वो ध्यानपारमितायां स्थितो दानपारमितां परिगृह्णाति। आह: कथं भगवन् बोधिसत्त्वो महासत्त्वो ध्यानपारमितायां स्थित शीलपारमितां परिगृह्णाति? भगवान् आह: इह सुभूते बोधिसत्त्वस्य महासत्त्वस्य ध्यानपारमितायां स्थितस्य न रागसहगतं चित्तम् उत्पद्यते न दोषसहगतं न मोहसहगतं, न विहिंसा सहगतं चित्तम् उत्पद्यते। (अद्स्प्ग् इ १०२) न? अन्यत्र सर्वाकारज्ञताप्रतिसंयुक्तैर् मनसिकारैर् विहरति, तानि च कुशलमूलं न श्रावकभूमौ वा प्रत्येकबुद्धभूमौ वा परिणामयत्य् अन्यत्र सर्वसत्त्वैः सार्धं साधारणं कृत्वा अनुत्तरस्यां सम्यक्सम्बोधौ परिणामयति। एवं खलु सुभूते बोधिसत्त्वो महासत्त्वो ध्यानपारमितायां स्थितः शीलपारमितां परिगृह्णाति। आह: कथं भगवं बोधिसत्त्वो महासत्त्वो ध्यानपारमितायां स्थितः क्षान्तिपारमितां परिगृह्णाति? भगवान् आह: इह सुभूते बोधिसत्त्वो महासत्त्वो ध्यानपारमितायां स्थितः फेनपिण्डोपमं रूपं प्रत्यवेक्षते। बुद्बुदोपमां वेदनाम् मरीच्युपमां सञ्ज्ञां कदल्युपमां संस्कारान् मायोपमं विज्ञानं प्रत्यवेक्षते। तस्यैवं प्रत्यवेक्षमाणस्य पञ्चसु उपादानस्कन्धेष्व् असारकसञ्ज्ञ प्रत्युपस्थिता भवति। तस्यैवं प्रत्यवेक्षमाणस्यैवम् भवति। च्छिद्यमानेष्व् अङ्गप्रत्यङ्गेषु को ऽत्र छिन्नन्ति किं वेह च्छिद्यते। कस्य वा कायः कस्य वा वेदना कस्येयं सञ्ज्ञा कस्य वा संस्कारा कस्य वा विज्ञानं? तस्यैवं प्रत्येवेक्षमाणस्यैवं भवति। को ऽत्राक्रुश्यते वा परिभाष्यते वा यत्र आक्रुश्यमानस्य वा परिभाष्यमाणस्य वा व्यापाद उत्पद्यते? एवं खलु सुभूते बोधिसत्त्वो महासत्त्वो ध्यानपारमितायां स्थितः क्षान्तिपारमितां परिगृह्णाति। आह: कथं भगवं बोधिसत्त्वो महासत्त्वो ध्यानपारमितायां स्थितो वीर्यपारमितां परिगृह्णाति? भगवान् आह: इह सुभूते बोधिसत्त्वो महासत्त्वो ध्यानपारमितायां स्थित्वा विविक्तम् एव कामैर् विविक्तं पापकैर् अकुशलैः धर्मैः सवितर्कं सविचारं विवेकजं प्रीतिसुखं प्रथमध्यानम् (अद्स्प्ग् इ १०३) उपसम्पद्य विहरति। यावच् चतुर्थं ध्यानम् उपसम्पद्य विहरति। स ध्यानानां ध्यानाङ्गानां च निमित्तम् उद्गृह्य अनेकविधम् ऋद्धिविधिं प्रत्यनुभवति। यावद् विस्तरेण कर्तव्यं, यावद् दिव्येन श्रोत्रधातुना उभयाञ्च् छब्दाञ्च् छृणोति। दिव्यांश् च मानुषांश् च, परसत्त्वानां परपुद्गलानां चेतसैव चित्तं यथाभूतं प्रजानाति। यावद् अनुत्तरं चित्तम् अनुत्तरं चित्तम् इति यथाभूतं प्रजानाति। सो ऽनेकविधं पूर्वे निवासम् अनुस्मरति। यावद् विस्तरेण कर्तव्यं। यावत् स दिव्येन चक्षुषा अतिक्रान्तमानुषेण यावद्, यथाकर्मोपगान् सत्त्वान् पश्यति। स इमाः [ड़्। २४१ब्] पञ्चाभिज्ञा। प्रतिष्ठाय बुद्धक्षेत्राद् बुद्धक्षेत्रं सङ्क्रामति। बुद्धान् भगवतः पर्युपासीनः कुशलमूलान्य् अवरोपयन् सत्त्वान् परिपावयन् बुद्धक्षेत्रं परिशोधयंस्। तानि च कुशलमूलानि न श्रावकभूमौ वा प्रत्येकबुद्धभूमौ वा परिणामयत्य् अन्यत्र सर्वसत्त्वैः सार्धं साधरणं कृत्वा अनुत्तरस्यां सम्यक्सम्बोधौ परिणामयति। एवं खलु सुभूते बोधिसत्त्वो महासत्त्वो ध्यानपारमितायां स्थितो वीर्यपारमितां परिगृह्णाति। आह: कथं भगवं बोधिसत्त्वो महासत्त्वो ध्यानपारमितायां स्थितः प्रज्ञापारमितां परिगृह्णाति? भगवान् आह: इह सुभूते बोधिसत्त्वो महासत्त्वो ध्यानपारमितायां स्थितो रूपं नोपलभते। वेदनासञ्ज्ञासंस्काराविज्ञानं नोपलभते। दानपारमितां नोपलभते शीलपारमितां क्षान्तिपारमितां वीर्यपारमितां ध्यानपारमितां प्रज्ञापारमितां नोपलभते। स्मृत्युपस्थानानि नोपलभते सम्यक्प्रहाणानि नोपलभते। ऋद्धिपादां नोपलभते इन्द्रियाणि नोपलभते बलानि नोपलभते। बोध्यङ्गानि नोपलभते। आर्याष्टाङ्गं मार्गं (अद्स्प्ग् इ १०४) नोपलभते, यावत् सर्वाकारज्ञतां नोपलभते। संस्कृतधातुं नोपलभते असंस्कृतधातुं नोपलभते। अनुपलभमानो न अभिसंस्करोति। अनभिसंस्कुर्वन् नोत्पादयति। न निरोधयति। तत् कस्य हेतोस्? तथा हि सुभूते उत्पादाद् वा तथागतानाम् अनुत्पादाद् वा तथागतानां स्थितैवैषां धर्माणां धर्मस्थितिता स्थित एव धर्मधातु स नैवोत्पद्यते न निरुध्यते। सो ऽविक्षिप्तचित्त सर्वाकारज्ञताप्रतिसंयुक्तैर् मनसिकारैर् अविरहितो भवति। एवं खलु सुभूते बोधिसत्त्वो महासत्त्वो ध्यानपारमितायां स्थितः प्रज्ञापारमितां परिगृह्णाति। आह: कथं भगवं बोधिसत्त्वो महासत्त्वाः प्रज्ञापारमितायां स्थितो दानपारमितां परिगृह्णाति? भगवान् आह: इह सुभूते बोधिसत्त्वो महासत्त्वः प्रज्ञपारमितायां चरं सर्वधर्माञ्च् छून्या इति  
समनुपश्यति। आह: कथं भगवं बोधिसत्त्वो महासत्त्वः प्रज्ञापारमितायां चरन् सर्वधर्माञ्च् छून्या इति समनुपश्यति? भगवान् आह: इह सुभूते बोधिसत्त्वो महासत्त्वः प्रज्ञापारमितायां चरन्न् अध्यात्मशून्यतायां चरन्न् अध्यात्मशून्यताम् अध्यात्मशून्यतेति नोपलभते। बहिर्द्धाशून्यतां बहिर्द्धासून्यतेति नोपलभते। अध्यात्मबहिर्द्धाशून्यताम् अध्यात्मबहिर्द्धाशून्यतेति नोपलभते। शून्यताशून्यतां शून्यताशून्यतेति नोपलभते। महाशून्यतां महाशून्यतेति नोपलभते। परमार्थशून्यतां परमार्थशून्यतेति नोपलभते। संस्कृतशून्यतां संस्कृतशून्यतेति नोपलभते। असंस्कृतशून्यताम् असंस्कृतशून्यतेति नोपलभते। अत्यंशून्यताम् अत्यन्तशून्यतेति नोपलभते। अनवराग्रशून्यताम् अनवराग्रशून्यतेति नोपलभते। अवकारशून्यताम् अवकारशून्यतेति नोपलभते। प्रकृतिशून्यतां प्रकृतिशून्यतेति नोपलभते सर्वधर्मशून्यतां सर्वधर्मशून्यतेति नोपलभते, स्वलक्षणशून्यतां स्वलक्सणशून्यतेति (अद्स्प्ग् इ १०५) नोपलभते। स इह चतुर्दशसु शून्यतासु स्थित्वा बोधिसत्त्वो महासत्त्वो रूपं नोपलभते [ड़्। २४२अ] शून्यम् इति वा अशून्यम् इति वा। वेदनां सञ्ज्ञां संस्कारान् विज्ञानं नोपलभते। शून्यम् इति वा अशून्यम् इति वा। स्मृत्युपस्थानानि नोपलभते शून्यम् इति वा अशून्यम् इति वा। यावद् अष्टादशावेणिकां बुद्धधर्मां नोपलभते शून्या इति वा अशून्या इति वा। यावद् बोधिम् अपि नोपलभते शून्येति वा अशून्येति वा। संस्कृतधातुं नोपलभते शून्य इति वा अशून्य इति वा। असंस्कृतधातुं नोपलभते शून्य इति वा अशून्य इति वा। स इह प्रज्ञापारमितायां चरं बोधिसत्त्वो महासत्त्वो यद् यद् एव दानं ददात्य् अन्नं वा पानं वा यावद् अन्यतरान्यतरान् मानुष्यकां परिष्करांस् तद् दानं शून्यम् इति न समनुपश्यति। यो वा ददाति। यस्मै वा ददाति तम् अपि शून्यम् इति न समनुपश्यति। तस्य मात्सर्यचित्तस्य वा आग्रहचित्तस्य वा अवकाशो न भवति। तत् कस्य हेतो? सर्व एते प्रज्ञापारमितायां चरतो बोधिसत्त्वस्य महासत्त्वस्य विकल्पान भवन्ति। प्रथमचित्तोत्पादम् उपादाय। यावद् बोधिमण्डनिषण्णस्य। यथैव तथागतस्य अर्हत सम्यक्सम्बुद्धस्य अनुत्तरां सम्यक्सम्बोधिम् अभिसम्बुद्धस्य न मात्सर्यचित्तं वा आग्रहचित्तं वा उत्पद्यते, तथैव बोधिसत्त्वस्य महासत्त्वस्य प्रज्ञापारमितायां चरतो न मात्सर्यचित्तं वा आग्रहचित्तं वा उत्पद्यते। एष एव बोधिसत्त्वस्य महासत्त्वस्य शास्ता यदुत प्रज्ञापारमिता। एवं खलु सुभूते बोधिसत्त्वो महासत्त्वः प्रज्ञापारमितायां स्थितो दानपारमितां परिगृह्णाति। आह: कथं भगवन् बोधिसत्त्वो महासत्त्वः प्रज्ञापारमितायां स्थितः शीलपारमितां परिगृह्णाति? भगवान् आह: इह सुभूते बोधिसत्त्वो महासत्त्वः प्रज्ञापारमितायां स्थितः (अद्स्प्ग् इ १०६) श्रावकप्रत्येकबुद्धचित्तानाम् अवकाशं न ददाति। तत् कस्य हेतोः? तथा हि स श्रावाकप्रत्येकबुद्धभूमीं नोपलभते। तच् च चित्तं नोपलभते। यच् छ्रावकभूमौ वा प्रत्येकबुद्धभूमौ वा परिणामयेत्। स प्रथमचित्तोत्पादम् उपादय। यावद् बोधिमण्डं प्राणातिपातं प्रहाणाय धर्मन् देशयति। आत्मना च प्राणातिपातात् प्रतिविरतो भवति। परं च प्राणातिपातवैरमण्यां समादापयति। प्राणातिपातवैरमण्यस्य च वर्णं भाषते। ये च अन्ये प्राणातिपातात् प्रतिविरता भवन्ति तेषाम् अपि वर्णवादी भवति। समनुज्ञः। यावद् आत्मना च मिथ्यादृष्टेः प्रतिविरतो भवति। परं च मित्यादृष्टिवैरमण्ये समादापयति मिथ्यादृष्टिवैरमण्यस्य च वर्णं भाषते। ये च अन्ये मिथ्यादृष्टिविरतास् तेषाम् अपि वर्णवादी भवति समनुज्ञः। तेन च शीलेन न कञ्चिद् धर्मं परामृशति। श्रावकत्वं वा प्रत्येकबुद्धत्वं वा बुद्धत्वं वा प्राग् एव अन्ये केचित्। एवं खलु सुभूते बोधिसत्त्वो महासत्त्वः प्रज्ञापारमितायां स्थितः शीलपारमितानि परिगृह्णाति। आह: कथं भगवं बोधिसत्त्वो महासत्त्वः प्रज्ञापारमितायां स्थितः क्षान्तिपारमितां परिगृह्णाति? भगवान् आह: इह सुभूते बोधिसत्त्वस्य महासत्त्वस्य प्रज्ञापारमितायां स्थितस्य आनुलोमिकी क्षान्तिर् उत्पद्यते। तस्यैवं भवति। नेह कश्चिद् धर्म उत्पद्यते वा निरुध्यते वा। जायते वा जीर्यते वा मृयते वा, आक्रोश्यते वा परिभाष्यते वा, च्छिद्यते वा भिद्यते वा। [ड़्। २४२ब्] हन्यते वा। तस्य प्रथमचित्तोपादम् उपादाय यावद् बोधिमण्डम् अत्रान्तरात् सचेत् सर्वसत्त्वा आगम्य आक्रोशेयु परिभाषेरल् लोष्टदण्ड मुष्टिशस्त्रप्रहारान् दद्युश् च्छिन्द्युर् भिद्युर् वा तत्रास्यैवं भवति। अहो धर्माणां धर्मता (अद्स्प्ग् इ १०७) न च नामेह कश्चिद् धर्म आक्रोश्यते वा परिभाष्यते वा च्छिद्यते वा भिद्यते वा हन्यते वा बध्यते वा। एवं खलु सुभूते बोधिसत्त्वो महासत्त्वः प्रज्ञापारमितायां स्थितः क्षान्तिपारमितां परिगृह्णाति। आह: कथं भगवं बोधिसत्त्वो महासत्त्व प्रज्ञापारमितायां स्थितो वीर्यपारमितां परिगृह्णाति? भगवान् आह: इह सुभूते बोधिसत्त्वो महासत्त्वः प्रज्ञापारमितायाम् स्थितः चतुर्षु ऋद्धिपादेषु  
स्थित उपायकौशलेन समन्वागतः कायिकं चैतसिकं च वीर्यं सञ्जनय्य लोकधातुम् अपि गत्वा लोकधातुशतम् अपि गत्वा लोकधातुसहस्रम् अपि गत्वा यावल् लोकधातुकोटीनियुतशतसहस्रं अपि गत्वा सत्त्वानां धर्मन् देशयति। दानपारमितायां प्रतिष्ठापयति शीलपारमितायां वा क्षान्तिपारमितायां वा वीर्यपारमितायां वा ध्यानपारमितायां वा प्रज्ञापारमितायां वा। प्रतिष्ठापयति। स बोधिपक्ष्येषु धर्मेषु प्रतिष्ठापयति। श्रोतआपत्तिफले प्रतिष्ठापयति। सकृदागामीफले अनागामीफले अर्हत्त्वे प्रत्येकबोधौ यावद् अनुत्तरस्यां सम्यक्सम्बोधौ प्रतिष्ठापयति। तथा च प्रतिष्ठापयति। यथा न संस्कृते धातौ प्रतिष्ठापयति। न असंस्कृते धातौ प्रतिष्ठापयति। एवं खलु सुभूते बोधिसत्त्वो महासत्त्वः प्रज्ञापारमितायां स्थितो वीर्यपारमितां परिगृह्णाति। आह: कथं भगवन् बोधिसत्त्वो महासत्त्वः प्रज्ञापारमितायां स्थितो ध्यानपारमितां परिगृह्णाति? भगवान् आह: इह सुभूते होधिसत्त्वो महासत्त्वाः प्रज्ञापारमितायां स्थितस् तथागतसमाधिं स्थापयित्वा यावन्तः केचित् समाधयः श्रावकसमाधयो वा प्रत्येकबुद्धसमाधयो वा बोधिसत्त्वसमाधयो वा तान् सर्वान् समापद्यते। तत्र समाधिषु स्थित्वा अष्टौ विमोक्षान् अनुलोमप्रतिलोमं समापद्यते च व्युत्थिष्ठते च। कतमान् अष्टौ? इह सुभूते बोधिसत्त्वो महासत्त्वो रूपी रूपाणि पश्यत्य्, अयं प्रथमो विमोक्षः। अध्यात्मरूपसञ्ज्ञी बहिर्द्धारूपाणि पश्यत्य्, अयं (अद्स्प्ग् इ १०८) द्वितीयो विमोक्षः। शुभं चाधिमुक्तो भवत्य्, अयं त्रितीयो विमोक्षः। स सर्वशो रूपसञ्ज्ञानां समतिक्रमात् प्रतिघसञ्ज्ञानाम् अस्तङ्गमान् नानात्वसञ्ज्ञानाम् अमनसिकाराद् अनन्तम् आकाशम् इत्य् आकाशानान्त्यायतनम् उपसम्पद्य विहरत्य्, अयं चतुर्थो विमोक्षः। स सर्वश आकाशानान्त्यायतन समतिक्रमाद् अनन्तं विज्ञानम् इति विज्ञाननन्त्यायतनम् उपसम्पद्य विहरत्य्, अयं पञ्चमो विमोक्षः। स सर्वशो विज्ञानानन्त्यायतनसमतिक्रमान् नास्ति किञ्चिद् इत्य् आकिञ्चन्यायतनम् उपसम्पद्य विहरत्य्, अयं षष्ठो विमोक्षः। स सर्वश आकिञ्चन्यायतनसमतिक्रमान् नैवसञ्ज्ञानासञ्ज्ञायतनम् उपसम्पद्य विहरत्य्, अयं सप्तमो विमोक्षः। स सर्वशो नैवसञ्ज्ञानासञ्ज्ञायतनसमतिक्रमात् सञ्ज्ञावेदयितनिरोधम् [ड़्। २४३अ] उपसम्पद्य विहरत्य्, अयम् अष्टमो विमोक्षः। इमान् अष्टौ विमोक्षान् अनुलोमप्रतिलोमं समापद्यते च व्युत्थिष्ठते च। नव च अनुपूर्वसमापत्तीर् अनुलोमप्रतिलोमं समापद्यते च व्युत्थिष्ठते च। कतमा नव? इह सुभूते बोधिसत्त्वो महासत्त्वः विविक्तम् एव कामैर् विविक्तं पापकैर् अकुशलैर् धर्मैः सवितर्कं सविचारं विवेकजं प्रीतिसुखं प्रथमं ध्यानम् उपसम्पद्य विहरति। यावच् चथुर्थं ध्यानम् उपसम्पद्य विहरति। यावत् नैवसञ्ज्ञानासञ्ज्ञायतनसमतिक्रमात् सञ्ज्ञावेदयितनिरोधम् उपसम्पद्य विहरति। इह नव अनुपूर्वसमापत्तीर् अनुलोमप्रतिलोमं समापद्यते च व्युत्थिष्ठते च। स एषाम् अष्टानां विमोक्षाणाम् आसां च नवानाम् अनुपूर्वसमापत्तीनां विभङ्गं कृत्वा इमं सिंहविजृम्भितं समाधिं समापद्यते। कतमश् च सुभूते बोधिसत्त्वस्य महासत्त्वस्य (अद्स्प्ग् इ १०९) सिंहविजृम्भितः समाधिः? इह सुभूते बोधिसत्त्वो महासत्त्वो विविक्तम् एव कामैर् विविक्तं पापकैर् अकुशलैर् धर्मैः सवितर्कं सविचारं विवेकजं प्रीतिसुखं प्रथमं ध्यानम् उपसम्पद्य विहरति। यावन् नैवसञ्ज्ञानासञ्ज्ञायतनाद् व्युत्थाय निरोधं समापद्यते। निरोधसमापत्तेर् व्युत्थाय नैवसञ्ज्ञानासञ्ज्ञायतनं समापद्यते। नैवसञ्ज्ञानासञ्ज्ञायतनाद् व्युत्थाय प्रथमध्यानं समापद्यते। स इमं सिंहविजृम्भितं समाधिं विपाकीकृत्य विष्कन्दकसमाधिं समापद्यते। कतमश् च सुभूते बोधिसत्त्वस्य महासत्त्वस्य विष्कन्दकसमाधि? इह सुभूते बोधिसत्त्वो महासत्त्वो विविक्तम् एव कामैर् विविक्तं पापकैर् अकुशलैर् धर्मै सवितर्कं सविचारं विवेकजं प्रीतिसुखं प्रथमध्यानम् उपसम्पद्य विहरति। प्रथमध्यानाद् व्युत्थाय यावन् नैवसञ्ज्ञानासञ्ज्ञायतनम् उपसम्पद्य विहरति। नैवसञ्ज्ञानासञ्ज्ञायतनाद् व्युत्थाय निरोधसमापत्तिं समापद्यते। निरोधसमापत्तेर् व्युत्थाय द्वितीयं ध्यानम् उपसम्पद्य विहरति। द्वितीयाद् ध्यानाद् व्युत्थाय निरोधसमापत्तिं समापद्यते। निरोधसमापत्तेर् व्युत्थाय त्रितीयं ध्यानम् उपसम्पद्य विहरति। तृतीयाद् ध्यानाद् व्युत्थाय निरोधसमापत्तिं समापद्यते। निरोधसमापत्तेर् व्युत्थाय चतुर्थं ध्यानम् उपसम्पद्य विहरति। चतुर्थाद् ध्यानाद् व्युत्थाय निरोधसमापत्तिं समापद्यते। निरोधसमापत्तेर् व्युत्थाय आकाशानन्त्यायतनं समापद्यते। आकाशनन्त्यायतनाद् व्युत्थाय निरोधसमापत्तिं समापद्यते। निरोधसमापत्तेर् व्युत्थाय विज्ञाननन्त्यायतनं समापद्यते। विज्ञानानन्त्यायतनाद् व्युत्थाय निरोधसमापत्तिं समापद्यते। निरोधसमापत्तेर् व्युत्थाय (अद्स्प्ग् इ ११०) अकिञ्चन्यायतनं समापद्यते। आकिञ्चन्यायतनाद् व्युत्थाय निरोधसमापत्तिं समापद्यते। निरोधसमापत्तेर् व्युत्थाय नैवसञ्ज्ञानासञ्ज्ञायतनं समापद्यते। नैवसञ्ज्ञानासञ्ज्ञायतनाद् व्युत्थाय निरोधसमापत्तिं समापद्यते। निरोधसमापत्तेर् व्युत्थाय नैवसञ्ज्ञानासञ्ज्ञायतनं  
समापद्यते। नैवसञ्ज्ञानासञ्ज्ञायतनाद् व्युत्थाय असमहितचित्ते ऽवतिष्ठते। [ड़्। २४३ब्] असमहितचित्तान् निरोधसमापत्तिं समापद्यते। निरोधसमापत्तेर् व्युत्थाय। असमहितचित्ते ऽवतिष्ठते। असमहितचित्तान् नैवसञ्ज्ञानासञ्ज्ञायतनं समापद्यते। नैवसञ्ज्ञानासञ्ज्ञायतनाद् व्युत्थाय असमहितचित्ते ऽवतिष्ठते। असमहितचित्ताद् आकिञ्चन्यायतनं समापद्यते। आकिञ्चन्यायतनाद् व्युत्थाय। असमहितचित्ते ऽवतिष्ठते। असमहितचित्ताद् विज्ञानानन्त्यायतनं समापद्यते। विज्ञानानन्त्यायतनाद् व्युत्थाय असमहितचित्ते ऽवतिष्ठते। असमहितचित्ताद् आकाशानन्त्यायतनं समापद्यते। आकाशानन्त्यायतनाद् व्युत्थाय असमहित [ड़्। २४३अ] चित्ते ऽवतिष्ठते। असमहितचित्ताच् चतुर्थं ध्यानं समापद्यते। चतुर्थध्यानाद् व्युत्थाय असमहितचित्ते ऽवतिष्ठते। असमहितचित्तात् तृतीयं ध्यानं समापद्यते। तृतीयध्यानाद् व्युत्थाय असमहितचित्ते ऽवतिष्ठते। असमहितचित्ताद् द्वितीयं ध्यानं समापद्यते। द्वितीयाद् ध्यानाद् व्युत्थाय असमहितचित्ते ऽवतिष्ठते। असमहितचित्तात् प्रथमं ध्यानं समापद्यते। प्रथमध्यानाद् व्युत्थाय असमहितचित्ते ऽवतिष्ठते। स इह अवस्कन्दकसमाधौ स्थित्वा सर्वधर्मसमताम् अनुप्राप्नोति। एवं खलु सुभूते बोधिसत्त्वो महासत्त्वः प्रज्ञापारमितायां स्थितो ध्यानपारमितां परिगृह्णाति। ((६))  
  
  
(अद्स्प्ग् इ १११)  
परिवर्त ६३।  
  
अथ खल्व् आयुष्मन् सुभूतिर् भगवन्तम् एतद् अवोचत्: कियच् चिरं सम्प्रस्थितो वतायं भगवन् बोधिसत्त्वो महासत्त्वः यो ऽनेनोपायकौशलेन समन्वागतः? भगवान् आह: असङ्ख्येयकल्पकोटीनियुतसम्प्रस्थितो ऽयं सुभूते बोधिसत्त्वो महासत्त्वः यो ऽनेनोपायकौशलेन समन्वागतः। आह: कियन्तो बुद्धान् भगवन्तः पर्युपासितो ऽयं भगवं बोधिसत्त्वो महासत्त्वो यो ऽनेनोपायकौशलेन समन्वागतः? भगवान् आह: गङ्गानदीवालुकोपमान् बुद्धान् भगवन्तः पर्युपासितो स बोधिसत्त्वो महासत्त्वो वेदितव्यः यो ऽनेनोपायकौशलेन समन्वागतः। आह: किन् तेन भगवन् बोधिसत्त्वेन महासत्त्वेन कुशलमूलम् अवरोपितम यो ऽनेनोपायकौशलेन समन्वागतः? भगवान् आह: प्रथमचित्तोत्पादम् उपादाय सुभूते न सा काचिद् दानपारमिता या तेन बोधिसत्त्वेन महासत्त्वेन न परिपूरिता यो ऽनेनोपायकौशलेन समन्वागतः। न सा काचिच् छीलपारमिता क्षान्तिपारमिता वीर्यपारमिता ध्यानपारमिता प्रज्ञापारमिता या तेन बोधिसत्त्वेन महासत्त्वेन न परिपूरिता यो ऽनेनोपायकौशलेन समन्वागतः। आह: आश्चर्यम् एतद् भगवन् बोधिसत्त्वानां महासत्त्वानां ये ऽनेनोपायकौशलेन समन्वागताः। भगवान् आह: एवम् एतत् सुभूते एवम् एतत्। आश्चर्यम् एतद् बोधिसत्त्वानां महासत्त्वानां ये ऽनेनोपायकौशलेन समन्वागताः तद्यथापि नाम सुभूते सूर्यचन्द्रमण्डलं चतुरो (अद्स्प्ग् इ ११२) द्वीपान् अवभासयति, चलुरश् च द्वीपान् अनुगच्छत्य् अनुपरिवर्तते, एवम् एव सुभूते प्रज्ञापारमिता पञ्चसु पारमितासु कर्म करोति, पञ्चपारमिता अनुगच्छत्य् अनुपरिवर्तते। प्रज्ञापारमिता अविरहितत्वात् पञ्चपारमिताः पारमितानामधेयं लभन्ते, प्रज्ञापारमिताविरहितत्वान् न पारमितानामधेयं लभन्ते। तद्यथापि नाम सुभूते यथा राजा चक्रवर्ती विरहितः सप्तभी रत्नैर् न राजा चक्रवर्तीति नामधेयं लभते, एवम् एव सुभूते पञ्चपारमिता प्रज्ञापारमिताविरहितत्वान् न पारमितानामधेयं लभन्ते। तद्यथापि नाम सुभूते अपुरुषा स्त्री सुधर्षणा भवति धूर्तकैः, एवम् एव सुभूते प्रज्ञापारमिताविरहितत्वात् पञ्चपारमिताः सुधर्षणा भवन्ति मारेण वा मारकायिकाभिर् वा देवताभिः। तद्यथापि नाम सुभूते सङ्ग्रामावचरः पुरुषः सर्वसन्नाहसन्नद्धः सङ्ग्रामे वर्तमाने दुराधर्षो भवति प्रतिराजानैर् वा प्रत्यर्थिकैर् वा प्रत्यमित्रैर् वा, एवम् एव सुभूते पञ्चपारमिताः प्रज्ञापारमिता अविरहितत्वाद् दुराधर्षा भवन्ति मारेण वा मारकायिकाभिर् वा देवताभिर्, आधिमानिकैर् वा पुद्गलैर् वा, यावन् बोधिसत्त्वचण्डालैर् वा। तद्यथापि नाम सुभूते कोट्टराजानो राज्ञा चक्रवर्तिना अनुविधेया भवन्ति, सायम्प्रातरुपस्थानाय गच्छन्ति, एवम् एव सुभूते पञ्चपारमिताः प्रज्ञापारमितापरिगृहीता येन सर्वाकारज्ञता तेन अनुगच्छन्ति। तद्यथापि नाम सुभूते याः काचित् कुनद्यः सर्वास् ता येन गङ्गानदी तेन अनुगच्छन्ति, (अद्स्प्ग् इ ११३) ता गङ्गानद्या सार्धं महासमुद्रम् उपयान्ति, एवम् एव सुभूते पञ्चपारमिताः प्रज्ञापारमितापरिगृहीताः येन सर्वाकारज्ञता तेन अनुगच्छन्ति। तद्यथापि नाम सुभूते पुरुषस्य दक्षिणहस्तः सर्वकृत्याणि करोत्य्, एवम् एव सुभूते प्रज्ञापारमिता द्रष्टव्या। यथा वामहस्तः एवं पञ्चपारमिता द्रष्टव्या। तद्यथापि नाम सुभूते यत् कुनदीषु यच् च महानदीषु उदकं सर्वं तन् महासमुद्रम् अनुप्रविष्टम् एकरसं भवत्य्, एवम् एव सुभूते पञ्चपारमिताः प्रज्ञापारमितापरिगृहीताः सर्वाकारज्ञताम् अनुप्रविष्टा पारमितानामधेयं लभन्ते। तद्यथापि नाम सुभूते राज्ञाश् चक्रवर्तिनश् चतुरङ्गस्य बलकायस्य चक्ररत्नम् अग्रतो गच्छति, तिष्ठति च। यत्र राजा चक्रवर्त्य् अन्नहेतोस् तिष्ठति, तत्र राज्ञश् चक्रवर्तिनो बलकायान् सन्तर्पयति, न च तच् चक्ररत्नं स्थानतश् चलति, एवम् एव सुभूते आसां पञ्चानां पारमितानां प्रज्ञापारमिता परिणायिका, येन सर्वाकारज्ञता तेन अनुगच्छन्ति, तत्र स्थास्यन्ति, तत्र स्थित्वा ततः स्थानतो नातिक्रामन्ति, तद्यथापि नाम सुभूते राज्ञश् चक्रवर्तिनश् तच् चक्ररत्नं तच् च परिणायकरत्नं तच् च गृहपतिरत्नं तच् च स्त्रीरत्नं तच् च मणिरत्नं तच् च हस्तिरत्नं तच् च अश्वरत्नं चतुरङ्गस्य बलकायस्य अग्रतो गच्छत्य्, एवम् एव सुभूते आसां पञ्चानां पारमितानां प्रज्ञापारमिता अग्रतो गच्छत्य्, अग्रतो गत्वा येन सर्वाकारज्ञता तेन तिष्ठति, न च प्रज्ञापारमिताया एवं भवति: दानपारमिता मम [ड़्। २४३ब्] अनुगच्छेत्। एवं शीलपारमिता क्षान्तिपारमिता वीर्यपारमिता ध्यानपारमिता अनुगच्छेत्। न दानपारमिताया एवं भवत्य्: अहं प्रज्ञापारमिताम् अनुगच्छेयं। एवं न शीलपारमिताया न क्षान्तिपारमिताया न वीर्यपरमिताया न ध्यानपारमिताया (अद्स्प्ग् इ ११४) एवं भवत्य्: अहं प्रज्ञापारमिताम् अनुगच्छेयं। तत् कस्य हेतोः? स्वभावो ह्य् आसाम् एषः अकिञ्चित्समर्थः स्वभावशून्या तुच्छा मरीचिसमा। अथायुष्मान् सुभूतिर् भगवन्तम् एतद् अवोचत्: यदि भगवं सर्वधर्मा स्वभावशून्यास्, तत् कथं भगवं बोधिसत्त्वो महासत्त्वो दानपारमितायां चरञ्च् छीलपारमितायं क्षान्तिपारमितायां वीर्यपारमितायां ध्यानपारमितायां प्रज्ञापारमितायां चरन्न् अनुत्तरां सम्यक्सम्बोधिम् अभिसम्बुध्यते? भगवान् आह: इह सुभूते बोदिसत्त्वस्य महासत्त्वस्य षट्पारमितासु चरतः एवं भवति: विपर्यस्तचित्तो वतायं लोकसन्निवेशः। स न शक्यम् अनुपायकौशलेन संसारात् परिमोचयितुं। अहं तेषां सत्त्वानाम् अर्थाय दानपारमितायां चरिष्यामि। शीलपारमितायां चरिष्यामि क्षान्तिपारमितायां चरिष्यामि। वीर्यपारमितायां चरिस्यामि। ध्यानपारमितायां चरिष्यामि। प्रज्ञापारमितायां चरिष्यामि। स तेषां सत्त्वानाम् अर्थाय आध्यत्मिकबह्यानि वस्तूनि परित्यजति, तस्यैवं परित्यजत एवं भवति: न मे किञ्चित् परित्यक्तं।  
तत् कस्य हेतोस्? तथा ह्य् एतद् वस्तु स्वभावशून्यं। एवं खलु सुभूते बोधिसत्त्वो महासत्त्व उपपरीक्षमाणो दानपारमितां परिपूरयति। तेषाम् एव सत्त्वानाम् अर्थाय दौःशीलस्य अवकाशं न ददाति। तत् कस्य हेतोः? तथा ह्य् अस्यैवं भवति: नैतद् मे प्रतिरूपं स्याद् यद् अहम् अनुत्तरस्यां सम्यक्सम्बोधये सम्प्रस्थितः प्राणातिपातं कुर्यां यावन् मिथ्यादृष्टिको भवेयं विषयान् वा प्रार्थयेयं। देवत्वं वा ब्रह्मत्वं वा श्रावकभूमिं वा प्रत्येकबुद्धभूमिं वा प्रार्थयेयं। एवं खलु सुभूते बोधिसत्त्वो (अद्स्प्ग् इ ११५) महासत्त्वः उपपरीक्षमाणः शीलपारमितायां चरति। तेषाम् एव सत्त्वानाम् अर्थाय सततम् आक्रुश्यमानः परिभाष्यमाणः कटुकैः कर्कशैर् वचनैर् न क्षोभचित्तम् उत्पादयति। नापि लोष्टदण्डशस्त्रपाषाणप्रहारैस् ताड्यमानो नापि शारिरा वयवेषु भिद्यमानेषु नाप्य् अङ्गप्रत्यङ्गावयवेषु च्छिद्यमानेषु दुष्टचित्तम् उत्पादयति। तत् कस्य हेतोः? तथा हि स सर्वशं तां प्रतिश्रुत्क्रोपमान् उपपरीक्षते। रूपं फेनपिण्डोपमं यावत् विज्ञानं मायोपमम् उपपरीक्षते। [ड़्। २४४अ] एवं खलु सुभूते बोधिसत्त्वो महासत्त्व उपपरीक्षमाणः क्षान्तिपारमितायां चरति, तेषाम् एव सत्त्वानाम् अर्थाय न कौसीद्यचित्तम् उत्पादयति। सर्वकुशलपर्येष्ट्यां यावन् न अनुत्तरां सम्यक्सम्बोधिम् अभिसम्बुद्धो भवति। तत् कस्य हेतोः? तथा हि तस्यैवं भवति, न कुसीदेन शक्यं सत्त्वानाम् अर्थः कर्तुम् अनुत्तरां वा सम्यक्सम्बोधिम् अभिसम्बोद्धुं। एवं खलु सुभूते बोधिसत्त्वो महासत्त्व उपपरीक्षमाणः वीर्यपारमितायां चरति। तेषाम् एव सत्त्वानाम् अर्थाय न विक्षिप्तचित्तो भवति यावन् न अनुत्तरां सम्यक्सम्बोधिम् अभिसम्बुद्धो भवति। एवं खलु सुभूते बोधिसत्त्वो महासत्त्वः उपपरीक्षमाणो ध्यानपारमितायां चरति। तेषाम् एव सत्त्वानाम् अर्थाय न जातु प्रज्ञाविरहितो भवति। तत् कस्य हेतोः? नाप्य् अन्यथा शक्यं सत्त्वान् परिपाचयितुम् अन्यत्र प्रज्ञापारमिताप्रवेशात्, तस्मात् मयैकम् अपि दौष्प्रज्ञसहगतं (अद्स्प्ग् इ ११६) चित्तं नोत्पादयितव्यम् इति। एवं खलु सुभूते बोधिसत्त्वो महासत्त्वः सत्त्वानाम् एवार्थाय प्रज्ञापारमितायां चरति। आह: यदि भगवन् पारमितानां नास्ति नानात्वं, कुतः इयं प्रज्ञापारमिता पञ्चानां पारमितानाम् अग्र्या आख्यायते ज्येष्ठा श्रेष्ठा वरा प्रवरा प्रणीता अनुत्तरा निरुत्तरा असमसमा आख्यायते। भगवान् आह: एवम् एतत् सुभूते एवम् एतत्, न सुभूते पारमितानां किञ्चिन् नानात्वां। यदि पुनः प्रज्ञापारमिता न भवेन् नेमाः पञ्चपारमिताः पारमितानामधेयं लभेरन्, प्रज्ञापारमितां पुनर् आगम्य इमाः पञ्चपारमिताः पारमितानामधेयं लभन्ते। तद्यथापि नाम सुभूते नानाप्रकारा आत्मभावाः सुमेरुं पर्वतराजम् उपसङ्क्रान्ता एकवर्णा भवन्ति, एवम् एव सुभूते प्रज्ञापारमिताम् आगम्येमाः पञ्चपारमिताः पारमितानामधेयं लभन्ते ताः सर्वाकारज्ञताम् अनुप्रविष्टा एकवर्णा भवन्ति। यदुत प्रज्ञापारमितावर्णा, न विशेषः कश्चित् प्रज्ञायते इयन् दानपारमिता इयं शीलपारमिता इयं क्षान्तिपारमिता इयं वीर्यपारमिता इयं ध्यानपारमिता इयं प्रज्ञापारमिता। तत् कस्य हेतोस्? तथा ह्य् आसां स्वभावो नास्ति, अनेन कारणेन विशेसो न प्रज्ञायते। आह: यदि भगवं नार्थप्राप्तौ कस्यचिद् धर्मस्य विशेषो वा नानाकरणं वा प्रज्ञायते, कुत इयं प्रज्ञापारमिता आसां पञ्चानां पारमितानाम् अग्र्याख्यायते। ज्येष्ठाख्यायते श्रेष्ठाख्यायते वरा प्रवरा प्रणीता आख्यायते। अनुत्तरा निरुत्तरा असमसमा आख्यायते। भगवान् आह: एवम् एतत् सुभूते एवम् एतत्। नार्थप्राप्तौ कस्यचिद् धर्मस्य विशेषो वा नानाकरणं वा प्रज्ञायते, अपि तु खलु लोकव्यवहारसङ्केतम् उपादाय दानपारमिता प्रज्ञायते शीलपारमिता (अद्स्प्ग् इ ११७) क्षान्तिपारमिता वीर्यपारमिता ध्यानपारमिता प्रज्ञापारमिता प्रज्ञायते। सत्त्वानां संसारत परिमोचनतया। सर्वे ते च सत्त्वा न जायन्ते न मृयन्ते न च्यव्यन्ते नोपपद्यन्ते। सत्त्वासत्तया सर्वधर्मासत्ता वेदितव्या। अनेन सुभूते पर्यायेण आसां पञ्चानां पारमितानां प्रज्ञापारमिता अग्र्याख्याते ज्येष्ठाख्यायते श्रेष्ठाख्यायते। [ड़्। २४४ब्] वराख्यायते प्रवराख्यायते प्रणीताख्यायते। अनुत्तराख्यायते निरुत्तराख्यायते असमसमाख्यायते। तद्यथापि नाम सुभूते या काश्चन स्त्रियस् ताषां स्त्रिरत्नानाम् अग्रमा आख्यायते यावद् असमसमाख्यायते। एवम् एव सुभूते आसां पञ्चानां पारमितानां प्रज्ञापारमिता अग्र्याख्यायते यावद् असमसमा आख्यायते। आह: क एष भगवन्न् अभिप्रायो यत् प्रज्ञापारमिता अग्र्या आख्यायते यावद् असमसमाख्यायते? भगवान् आह: तथा हि इयं प्रज्ञापारमिता सर्वकुशलधर्मान् परिगृह्य येन सर्वाकारज्ञता तेन स्थास्यत्य् अस्थानयोगेन। आह: किं पुनर् भगवं प्रज्ञापारमिता कञ्चिद् धर्मं गृह्णाति वा मुञ्चति वा? भगवान् आह: नो हीदं सुभूते न प्रज्ञापारमिता कञ्चिद् धर्मं गृह्णाति वा मुञ्चति वा। तत् कस्य हेतोस्? तथा हि सुभूते। ते सर्वधर्मा अगृहीता अमुक्ताः। आह: कतमान् भगवं प्रज्ञापारमिता सर्वधर्मां न गृह्णाति न मुञ्चति? भगवान् आह: रूपं सुभूते प्रज्ञापारमिता न गृह्णाति न मुञ्चति। वेदनां सञ्ज्ञां संस्कारान् विज्ञानं सुभूते प्रज्ञापारमिता न गृह्णाति न मुञ्चति, यावद् बोधिं सुभूते प्रज्ञापारमिता न गृह्णाति न मुञ्चति। आह: कथं भगवं रूपम् अपरिगृहीतं भवति, कथं वेदनासञ्ज्ञासंस्काराविज्ञानम् (अद्स्प्ग् इ ११८) अपरिगृहीतम् भवति।  
कथं यावत् सर्वाकारज्ञता अपरिगृहीता भवति? भगवान् आह: रूपस्य सुभूते अमनसिकारतो रूपम् अपरिगृहीतं भवति, वेदनाया सञ्ज्ञाया संस्काराणां विज्ञानस्य अमनसिकारतो विज्ञानम् अपरिगृहीतं भवति, यावत् सर्वाकारज्ञताया अमनसिकारतो बोधिर् अपरिगृहीता भवति। एवं खलु सुभूते रूपम् अपरिगृहीतं भवति। यावद् बोधिर् अपरिगृहीता भवति। आह: यदि भगवं रूपं न मनसिकर्तव्यं वेदना सञ्ज्ञा संस्कारा विज्ञानं न मनसिकर्तव्यं यावत् सर्वाकारज्ञता न मनसिकर्तव्या, तत् कथं भगवन्न् अमनसिकुर्वतो रूपं यावद् अमनसिकुर्वतः सर्वाकारज्ञतां कुशलमूलानि विवर्धन्ते, कुशलमूलैर् अविवर्धमानै कथं षट्पारमिता परिपूरयिष्यन्ते, षड्भिः पारमिताभिर् अपरिपूर्यमाणाभिः कथं सर्वाकारज्ञता अनुप्राप्स्यते? भगवान् आह: यदा सुभूते रूपं न मनसिकरिष्यति वेदनासञ्ज्ञासंस्काराविज्ञानं न मनसिकरिष्यति, यावद् बोधिं न मनसिकरिष्यति तदा बोधिसत्त्वस्य महासत्त्वस्य कुशलमूलं विवर्धिष्यन्ते, कुशलमूलैर् विवर्धमानै षट्पारमिताः परिपूरयिष्यति षट्पारमिता परिपूर्य सर्वाकारज्ञाम् अनुप्राप्स्यति। तत् कस्य हेतो? अमनसिकृत्य रूपम् अमनसिकृत्य वेदनां सञ्ज्ञासंस्काराविज्ञानम् अमनसिकृत्य बोधिम् अनुत्तराम् सम्यक्सम्बोधिम् अभिसम्भोत्स्यते। आह: किम् अत्र भगवं कारणां यद् अमनसिकृत्य रूपं, अमनसिकृत्य वेदनां सञ्ज्ञा संस्कारविज्ञानं अमनसिकृत्य बोधिं सर्वाकारज्ञताम् अनुप्राप्स्यति? भगवान् आह: अमनसिकारेण न श्लेष्यते, कामधातौ न श्लेस्यते रूपधातौ न श्लेष्यते अरूप्यधातौ अमनसिकारेण न क्वचिच् च्छ्लिष्यते। एवं खलु सुभूते बोदिसत्त्वेन महासत्त्वेन प्रज्ञापारमितायां चरता न (अद्स्प्ग् इ ११९) क्वचिद् धर्मेषु श्लेष्टव्यं। आह: एवञ् चरन् भगवं बोधिसत्त्वो [ड़्। २४५अ] महासत्त्वः प्रज्ञापारमितायां क्व स्थास्यति? भगवान् आह: एवं चरन् सुभूते बोधिसत्त्वो महासत्त्वो रूपे न स्थास्यति वेदनायां सञ्ज्ञायां संस्कारेषु विज्ञाने न स्थास्यति। यावत् सर्वाकारज्ञतायां न स्थास्यति। आह: केन कारणेन भगवंस् तत्र अपि सर्वाकारज्ञातायान् न स्थास्यति? भगवान् आह: अनभिनिवेशेन न क्वचित् स्थास्यति। तत् कस्य हेतोस्? तथा हि सर्वधर्मान् न समनुपश्यति यत्र अभिनिविशेद् अवतिष्ठेद् वा। एवं खलु सुभूते बोधिसत्त्वो महासत्त्व प्रज्नापारमितायां चरत्य् अनभिनिवेशेन अस्थानयोगेन। सचेत् पुनर् बोधिसत्त्वस्य महासत्त्वस्यैवं भवति, य एवं चरति एवं भावयति स प्रज्ञापार्मितायां चरति, स प्रज्ञापारमितां भावयति। अहं प्रज्ञापारमितायां चराम्य् अहं प्रज्ञापारमितां भावयामि। सचेद् एवं सञ्जानाति दूरिकरोति प्रज्ञापारमितां। स प्रज्ञापारमितायाः दूरिभवति ध्यानपारमितायाः दूरीभवति, वीर्यपारमिताया क्षान्तिपारमिताया शीलपारमिताया दानपारमिताया दूरीभवति। यावत् सर्वाकारज्ञताया दूरीभवति। तत् कस्य हेतोः? न हि प्रज्ञापारमिता कञ्चिद् धर्मम् अभिनिविशते। न हि प्रज्ञापारमिताया कश्चिद् अभिनिवेश। तत् कस्य हेतोस्? तथा ह्य् अस्याः स्वभावो नास्ति यत्र अभिनिविशेत। सचेत् पुनः सुभूते बोधिसत्त्वो महासत्त्व प्रज्ञापारमिताम् अपि सञ्जानाति च्यवते बोधिसत्त्वो महासत्त्व प्रज्ञापारमितायाः। यः प्रज्ञापारमितायाश् च्यवते स सर्वधर्मेभ्यश् च्यवते। सचेत् पुनर् अस्यैवं भवति प्रज्ञापारमिता पञ्चपारमितान् (अद्स्प्ग् इ १२०) परिगृह्णाति यवत् सर्वाकारज्ञतां परिगृह्णाति, च्युतो बोधिसत्त्वो महासत्त्वः प्रज्ञापारमिताया। न खलु पुनः प्रज्ञापारमिताविहीनेन शक्यम् अनुत्तरां सम्यक्सम्बोधिर् अभिसम्बोद्धुं। सचेत् पुनर् अस्यैवं भवति: इह प्रज्ञापारमितायां स्थित व्याकरिष्यते ऽनुत्तरस्यां सम्यक्सम्बोधौ च्युतो बोधिसत्त्वो महासत्त्वः प्रज्ञापारमितायाः। न हि प्रज्ञापारमितायाश् च्युतो व्याक्रियते ऽनुत्तरस्यां सम्यक्सम्बोधौ। सचेत् पुनर् अस्यैवं भवति: य इह प्रज्ञापारमितायां स्थित्वा बोधिसत्त्वो महासत्त्वो दानपारमिताम् अभिनिर्हरति यावत् महाकरुणाम् अभिनिर्हरति। च्युतो बोधिसत्त्वो महासत्त्वः प्रज्ञापारमिताया। तत् कस्य हेतो? न हि प्रज्ञापारमितायाश् च्युतस्य शक्यं दानपारमिताम् अभिनिर्हर्तुं यावन् न शक्यं महाकरुणाम् अभिनिर्हर्तुं। सचेत् पुनर् अस्यैवं भवति: परिगृहीतास् तथागतेन सर्वधर्मा स्वयम् अभिसम्बुध्य आख्याता। देशिता प्रकाशिता च्युतो बोधिसत्त्वो महासत्त्वः प्रज्ञापारमितायाः। तत् कस्य हेतोः? न हि तथागतेन कश्चिद् धर्मो ऽभिसम्बुद्धः।  
तत् कस्य हेतो? तथा हि सुभूते तथागत न कञ्चिद् धर्मं प्रज्ञपयति। कुतः पुन किञ्चिद् धर्मम् अभिसम्भोत्स्यते नेदं स्थानं विद्यते। अथ खल्व् आयुष्मांस् सुभूतिर् भगवन्तम् एतद् अवोचत्: कथं भगवं बोधिसत्त्वस्य महासत्त्वस्य प्रज्ञापारमितायां चरतः इमे दोषाः न भवन्ति? भगवान् आह: यदा सुभूते बोधिसत्त्वो महासत्त्वः प्रज्ञापारमितायां चरन्न् एवं सञ्जानात्य् असन्तः सर्वधर्मा अपरिगृहीता अशक्यम् अभिसम्बोद्धुं। सचेद् (अद्स्प्ग् इ १२१) एवं चरति चरति प्रज्ञापारमितायां। सचेत् पुनर् एवम् अपरिगृहीतं धर्मम् अभिनिविशते, विरहितो बोधिसत्त्वो [ड़्। २४५ब्] महासत्त्वः प्रज्ञापारमितायाः। तत् कस्य हेतोः? न हि प्रज्ञापारमिता अभिनिवेशतो वक्तव्या। आह: किं पुनर् भगवं प्रज्ञापारमिता प्रज्ञापारमिताया अविरहिता यावद् दानपारमिता दानपारमितया अविरहिता यावत् सर्वाकारज्ञता सर्वाकारज्ञतया अविरहिता? सचेत् प्रज्ञापारमिता प्रज्ञापारमितया अविरहिता। यावद् दानपारमिता दानपारमितया अविरहिता यावत् सर्वाकारज्ञता सर्वाकारज्ञतया अविरहिता। कथं प्रज्ञापारमिता अभिनिर्हृयते। कथं यावत् सर्वाकारज्ञता अभिनिर्हृयते? भगवान् आह: इह सुभूते बोधिसत्त्वो महासत्त्वः प्रज्ञापारमितायां चरन् रूपम् इति न अभिनिविशते इदं रूपम् अस्य रूपम् इति। एवं वेदनां सञ्ज्ञां संस्कारान् विज्ञानम् इति न अभिनिविशते, इदं विज्ञानम् अस्य विज्ञानम् इति, यावत् सर्वाकारज्ञतेति न अभिनिविशते इदं सर्वाकारज्ञता अस्य सर्वाकारज्ञतेति। रूपं नित्यतो वा अनित्यतो वा न अभिनिविशते। वेदनासञ्ज्ञासंस्काराविज्ञानं नित्यतो वा अनित्यतो वा नाभिनिविशते। यावत् सर्वाकारज्ञतां नित्यतो वा अनित्यतो वा नाभिनिविशते। रूपं सुखतो वा दुःखतो वा नाभिनिविशते। वेदनां सञ्ज्ञां संस्कारान् विज्ञानं सुखतो वा दुःखतो वा नाभिनिविशते। यावत् सर्वाकारज्ञतां सुखतो वा दुःखतो वा नाभिनिविशते। रूपम् आत्मतो वा अनात्मतो वा नाभिनिविशते, वेदनां सञ्ज्ञां संस्कारान् विज्ञानम् आत्मतो वा अनात्मतो वा नाभिनिविशते। यावत् सर्वाकारज्ञताम् आत्मतो वा अनात्मतो वा नाभिनिविशते। रूपं शान्ततो वा अशान्ततो वा नाभिनिविशते। वेदनां सञ्ज्ञां संस्कारान् विज्ञानं शान्ततो वा अशान्ततो वा नाभिनिविशते। यावत् सर्वाकारज्नतां शान्ततो वा अशान्ततो वा नाभिनिविशते। रूपं शून्यतो वा अशून्यतो वा नाभिनिविशते। वेदनां सञ्ज्ञां संस्कारान् विज्ञानं शून्यतो वा अशून्यतो वा नाभिनिविशते। यावत् सर्वाकारज्ञतां (अद्स्प्ग् इ १२२) शून्यतो वा अशून्यतो वा नाभिनिविशते। रूपं निमित्ततो वा अनिमित्ततो वा नाभिनिविशते। वेदनां सञ्ज्ञां संस्कारान् विज्ञानं निमित्ततो वा अनिमित्ततो वा नाभिनिविशते। यावत् सर्वाकारज्ञतां निमित्ततो वा अनिमित्ततो वा नाभिनिविशते। रूपं प्रणिहिततो वा अप्रणिहिततो वा नाभिनिविशते। वेदनां सञ्ज्ञां संस्कारान् विज्ञानं प्रणिहिततो वा अप्रणिहिततो वा नाभिनिविशते। यावत् सर्वाकारज्ञतां प्रणिहिततो वा अप्रणिहिततो वा नाभिनिविशते। रूपं विविक्ततो वा अविविक्ततो वा नाभिनिविशते, वेदनां सञ्ज्ञां संस्कारान् विज्ञानं विविक्ततो वा अविविक्ततो वा नाभिनिविशते। यावत् सर्वाकारज्ञतां विविक्ततो वा अविविक्ततो वा नाभिनिविशते। तत् कस्य हेतोः? न ह्य् अस्वभावो धर्मो नित्य इति वा अनित्य इति वा सुखम् इति वा दुःखम् इति व आत्म इति वा अनात्म इति वा शान्त इति वा अशान्त इति वा शून्य इति वा अशून्य इति वा निमित्तम् इति वा अनिमित्तम् इति वा प्रणिहितम् इति वा अप्रणिहितम् इति वा विविक्त इति वा अविविक्त इति वा शक्यम् अभिनिर्हर्तुं। स्वभावं स्वभावेन शून्यम् इति न शक्यम् अभिनिर्हर्तुं। स खलु पुनः सुभूते बोधिसत्त्वो महासत्त्वः  
प्रज्ञापारमितायां चरन् ध्यानपारमितायं वीर्यपारमितायां क्षान्तिपारमितायां शीलपारमितायां दानपारमितायां चरन् सर्वाकारज्ञतायां [ड़्। २४६अ] स्थास्यति। तद्यथापि नाम सुभूते राज्ञश् चक्रवर्तिनश् चतुरङ्गो बलकायो। येन येन राजा चक्रवर्ती गच्छति। तेन तेन चतुरङ्गो बलकायो गच्छति। एवम् एव सुभूते येन येनैव प्रज्ञापारमिता गच्छति। तेन तेनेमा पञ्चपारमिता अनुवर्तन्ते। येन सर्वाकारज्ञता तेन स्थास्यन्ति। तद्यथापि नाम सुभूते सारथिश् चतुर्युगमश् (अद्स्प्ग् इ १२३) च रथम् अभिरुह्य समेन मार्गेण गच्छति। एवम् एव आसां पञ्चानां पारमितानां प्रज्ञापारमिता सारथी। समेन मार्गेण येन सर्वाकारज्ञता तेन गच्छति। आह: कतमो भगवन् बोधिसत्त्वानां महासत्त्वानां मार्गः कतमः अमार्गः? भगवान् आह: श्रवकमार्गो बोधिसत्त्वानां महासत्त्वानाम् अमार्गः, प्रत्येकबुद्धमार्गो बोधिसत्त्वानां महासत्त्वानाम् अमार्गः, सर्वाकारज्ञतामार्गः बोधिसत्त्वानां महासत्त्वानां मार्गः। अयं बोधिसत्त्वानां महासत्त्वानां मार्गः अयम् अमार्गः। आह: महाकृत्येन भगवन् प्रज्ञापारमिता बोधिसत्त्वानां महासत्त्वानां प्रत्युपस्थिता यैवं प्रणयत्य् अयं मार्गो ऽयम् अमार्गः। भगवान् आह: एवम् एतत् सुभूते एवम् एतत्। महाकृत्येन प्रज्ञापारमिता प्रत्युपस्थिता बोधिसत्त्वानां महासत्त्वानां या मार्गं वा अमार्गं वा प्रदर्शयति। अप्रमेयकृत्येन प्रज्ञापारमिता बोधिसत्त्वानां महासत्त्वानां प्रत्युपस्थिता। असङ्ख्येयकृत्येन प्रज्ञापारमिता बोधिसत्त्वानां महासत्त्वानां प्रत्युपस्थिता। प्रज्ञापरमिता सुभूते तच् च कृत्यम् वर्णयति। न च रूपं परिगृह्णाति। न वेदनां न सञ्ज्ञां न संस्कारान् न विज्ञानं परिगृह्णाति न श्रावकत्वस्य न प्रत्येकबुद्धत्वस्य परिग्रहाय प्रत्युपस्थिता। सा खलु पुनर् इयं प्रज्ञापारमिता बोधिसत्त्वस्य महासत्त्वस्य परिणायिका अनुत्तरस्याः सम्यक्सम्बोधेः श्रावकभूमेश् (अद्स्प्ग् इ १२४) च प्रत्येकबुद्धभूमेश् च अपरिणायिका, सर्वाकारज्ञतायाश् च उपनायिका एवम् इयं प्रज्ञापारमिता न कस्यचिद् धर्मस्य उत्पादयित्री न निरोधयित्री धर्मस्थितितां प्रमाणीकृत्य। आह: यदि भगवन्न् इयं प्रज्ञापारमिता न कस्यचिद् धर्मस्य उत्पादयित्री न निरोधयित्री, तत् कथं भगवं बोधिसत्त्वेन महासत्त्वेन प्रज्ञापारमितायां चरता दानं दातव्यं कथं शीलं रक्षितव्यं कथं क्षान्तिर् भावयितव्याः कथं वीर्यम् आरब्धव्यं कथं ध्यानानि समापत्तव्यानि। कथं प्रज्ञा भावयितव्या? भगवान् आह: सर्वाकारज्ञताम् आरम्बणीकृत्य दानन् दातव्यां सर्वाकारज्ञताम् आरम्बणीकृत्य सीलं रक्षितव्यं सर्वाकारज्ञताम् आरम्बनीकृत्य क्षान्तिर् भावयितव्या सर्वाकारज्ञताम् आरम्बणीकृत्य वीर्यम् आरब्धव्यं सर्वाकारज्ञताम् आरम्बणीकृत्य ध्यानानि समापत्तव्यानि। सर्वाकारज्ञताम् आरम्बणीकृत्य प्रज्ञा भावयितव्या। तेन तानि कुशलमूलं सर्वसत्त्वैः सार्धं साधारणानि कृत्वा अनुत्तरस्यां सम्यक्सम्बोधौ परिणामयितव्यानि। एवं बोधिसत्त्वस्य महासत्त्वस्य तानि कुशलमूलान्य् अनुत्तरस्यां सम्यक्सम्बोधौ परिणामयतः षट्पारमिता भावनापरिपूरिं गच्छन्ति यावद् बोधिसत्त्वस्य महासत्त्वस्य सर्वाकारज्ञता [ड़्। २४६ब्] भावनापरिपूरिं गच्छति। यश् च कश्चिद् बोधिसत्त्वो महासत्त्वः षड्भिः पारमिताभिर् अविरहितः स सर्वाकारज्ञताय अविरहितः। तस्माद् बोधिसत्त्वेन महासत्त्वेन अनुत्तरां सम्यक्सम्बोधिम् अभिसम्बोद्धुकामेन षट्सु पारमितासु शिक्षितव्यं। षट्सु पारमितासु चरन् बोधिसत्त्वो महासत्त्वो सर्वकुशलमूलानि परिपूर्य सर्वाकारज्ञताम् अनुप्राप्स्यति। तस्मात् तर्हि सुभूते बोधिसत्त्वेन महासत्त्वेना षट्सु पारमितासु योगः करणीयः। आह: कथं भगवन् बोधिसत्त्वेन महासत्त्वेन षट्सु पारमितासु (अद्स्प्ग् इ १२५) योगः करणीयः? भगवान् आह: इह सुभूते बोधिसत्त्वेन महासत्त्वेन एवं प्रत्यवेक्षितव्यं। रूपं न संयुक्तं न विसंयुक्तं। वेदनासञ्ज्ञासंस्कार विज्ञानं स संयुक्तं न विसंयुक्तं यावत् सर्वाकारज्ञता न संयुक्ता न विसंयुक्ता। एवं खलु सुभूते बोधिसत्त्वेन महासत्त्वेन षट्सु पारमितासु योगः करणीयः। पुनर् अपरं सुभूते बोधिसत्त्वेन महासत्त्वेन न रूपे स्थास्यामि इति योग करणीयः, न वेदनायां न सञ्ज्ञायां न संस्कारेषु न विज्ञाने स्थास्यामि इति योगः करणीयः, यावन् न सर्वाकारज्ञता यां स्थास्यामि इति योग करणीयः। तत् कस्य हेतोः? न हि रूपं क्वचित् स्थितं, न वेदना न सञ्ज्ञा न संस्कारा न विज्ञानं क्वचित् स्थितं। यावन् न सर्वाकारज्ञता क्वचित् स्थिता, एवम् अस्थानयोगेन बोधिसत्त्वेन महासत्त्वेन अनुत्तरा सम्यकम्बोधिर् अभिसम्बोद्धव्या। तद्यथापि नाम सुभूते पुरुष आम्रफलानि वा पनसफलानि वा खादितुकामो भवेत्। तेन आम्रफलं वा पनसफलं वा अवरोपितव्यं। अवरोप्य कालेन कालम् उदकं दातव्यं केलयितव्यं, तस्य अनुपूर्वेण वर्धमाने स्तम्भे सामग्रीम् आसाद्य आम्रफलैर् वा पनसफलैर् वा सामग्री भविष्यति। स तान्य् आम्रफलानि वा पनसफलानि वा खादिष्यति। एवम् एव सुभूते बोधिसत्त्वेन महासत्त्वेन अनुत्तरां सम्यक्सम्बोधिम् अभिसम्बोद्धुकामेन षट्सु पारमितासु शिक्षित्वा सत्त्वान् दानेन अनुग्रहीतव्या शीलेन क्षान्त्या वीर्येण ध्यानेन प्रज्ञया अनुग्रहीतव्याः सत्त्वां संसारात् परिमोचयितव्याः। तस्मात् तर्हि  
सुभूते बोधिसत्त्वेन महासत्त्वेन अपरप्रणेयतां गन्तुकामेन बुद्धक्षेत्रं परिशोधयितुकामेन बोधिमण्डनिषीदितुकामेन धर्मचक्रं प्रवर्तयितुकामेन (अद्स्प्ग् इ १२६) षट्सु पारमितासु शिक्षितव्यं। आह: प्रज्ञापारमितया भगवन् प्रज्ञापारमितायां शिक्षितव्यम् इति वदसि? भगवान् आह: प्रज्ञापारमितया सुभूते प्रज्ञापारमितायां शिक्षितव्यम् इति वदामि। सर्वधर्मवशिताभावनाम् अनुप्राप्तुकामेन प्रज्ञापारमितायां शिक्षितव्यम् इति वदामि। तत् कस्य हेतोः? एषा हि प्रज्ञापारमिता। यया सर्वधर्मवशिताभूमिर् अनुप्राप्यते। एषा हि प्रज्ञापारमिता सर्वधर्माणां मुखं। तद्यथापति नाम महासमुद्रः सर्वनदीनां मुखम्, एवम् एव प्रज्ञापारमिता सर्वधर्माणां मुखं। श्रावाकयानिकैर् वा प्रत्येकबुद्धयानिकैर् वा बोधिसत्त्वयानिकैर् वा पुद्गलैर् इहैव प्रज्ञापारमितायां शिक्षितव्यं। तस्मात् तर्हि सुभूते बोधिसत्त्वेन महासत्त्वेन दानपारमितायं शिक्षितव्यं। शिलपारमितायां क्षान्तिपारमितायां वीर्यपारमितायां [ड़्। २४७अ] ध्यानपारमितयां प्रज्ञापारमितायां शिक्षितव्यं यावत् सर्वाकारज्ञतायां शिक्षितव्यं। तद्यथापि नाम सुभूते इष्वस्त्राचार्यो यथानुरूपं धनुर् गृहीत्वा दुराधर्षो भवति प्रत्यर्थिकैर् वा प्रत्यमित्रैर् वा। एवम् एव सुभूते बोधिसत्त्वो महासत्त्वः प्रज्ञापारमितायां चरन् दुराधर्षो भवति मारेण वा मारकायिकाभिर् वा देवताभिः। तस्मात् तर्हि सुभूते बोधिसत्त्वेन महासत्त्वेन अनुत्तरां सम्यक्सम्बोधिम् अभिसम्बोद्धुकामेन प्रज्ञापारमितायां शिक्षितव्यं। तं च प्रज्ञापारमितायां चरन्तम् अतीतानागतप्रत्युत्पन्ना बुद्धा भगवन्तः समन्वाहरन्ति। आह: कथं भगवन् बुद्धा भगवन् (अद्स्प्ग् इ १२७) तस् तं बोधिसत्त्वं महासत्त्वं दानपारमितायां चरन्तं समन्वाहरन्ति? कथं शीलपारमितायां क्षान्तिपारमितायां वीर्यपारमितायां ध्यानपारमितायां प्रज्ञापारमितायां चरन्तं समन्वाहरन्ति? कथम् अध्यात्मशून्यतायां यावद् अभावसभावशून्यतायां चरन्तं समन्वाहरन्ति? यावत् कथं सर्वाकारज्ञतायां चरन्तं समन्वाहरन्ति? भगवान् आह: इह सुभूते अतीतानागतप्रत्युत्पन्ना बुद्धा भगवन्तो बोधिसत्त्वं महासत्त्वं दानपारमितायां चरन्तं समन्वाहरन्ति। शीलपारमितायां क्षान्तिपारमितायां वीर्यपारमितायां ध्यानप्रमितायां प्रज्ञापारमितायां चरन्तं समन्वाहरन्ति। तथा पुनः समन्वाहरन्ति यथा नैव दानं न शीलं न क्षान्तिं न वीर्यं न ध्यानं न प्रज्ञाम् उपलभते। एवम् अनुपलभमानं बोधिसत्त्वं महासत्त्वं समन्वाहरन्ति। एवं बोधिसत्त्वं महासत्त्वं सर्वाकारज्ञतायां चरन्तं समन्वाहरन्ति। तथा च पुनः समन्वाहरन्ति, यथा नैव सर्वाकारज्ञताम् उपलभते। एवम् अनुपलभमानं बोधिसत्त्वं महासत्त्वं समन्वाहरन्ति। पुनर् अपरं सुभूते बुद्धा भगवन्तो बोधिसत्त्वं महासत्त्वं न रूपतः समन्वाहरन्ति। न वेदनातो न सञ्ज्ञातो न संस्कारतो न विज्ञनतः समन्वाहरन्ति। यावन् न सर्वाकारज्ञतातः समन्वाहरन्ति। आह: बहुषु भगवंस् स्थानेषु बोधिसत्त्येन महासत्त्वेन शिक्षितव्यं, न क्वचिच् छिक्षितव्यं? भगवान् आह: एवम् एतत् सुभूते एवम् एतद्। बहुषु स्थानेषु बोधिसत्त्वेन मनासत्त्वेन शिक्षितव्यं। न क्वचिच् छिक्षितव्यं। तत् कस्य हेतोः? तथा हि ते धर्मा नोपलभ्यन्ते, यत्र बोधिसत्त्वेन महासत्त्वेन शिक्षितव्यं। आह: यत् पुनर् भगवंस् तथागतेनेमे धर्मा सङ्क्षिप्तेण च विस्तरेण च भाषितास्, (अद्स्प्ग् इ १२८) तत्र बोधिसत्त्वेन महासत्त्वेन अनुत्तरां सम्यक्सम्बोधिम् अभिसम्बोद्धुकामेनेमाः षट्पारमिताः सङ्क्षिप्तेन च विस्तरेण च पर्यवाप्तव्या पर्यवाप्य वाचा सुपरिचिताः कृत्वा मनसा अनुप्रेक्षितव्यास्, तथा च अनुप्रेक्षितव्या यथा चित्तचैतसिकधर्मा न प्रवर्तेरन्। भगवान् आह: एवम् एतत् सुभूते एवम् एतत्। आसु सङ्क्षिप्तविस्तरेण षट्सु पारमितासु शिक्षमाणो बोधिसत्त्वो [ड़्। २४७ब्] महासत्त्वः सर्वधर्माणांश् च सङ्क्षिप्तविस्तरं ज्ञास्यति। आह: कथं भगवं बोधिसत्त्वो महासत्त्वाः सर्वधर्माणां सङ्क्षिप्तविस्तरं ज्ञास्यति? भगवान् आह: रूपस्य वा वेदनाया वा सञ्ज्ञाया वा संस्कराणां वा विज्ञानस्य वा तथतां जानानः। यावत् सर्वाकारज्ञतायास् तथतां जानानः। सर्वधर्माणां सङ्क्षिप्तविस्तरं ज्ञास्यति। आह: कथं पुनर् भगवं रूपस्य तथता? भगवान् आह: यस्या तथताया नोत्पादः प्रज्ञायते न व्ययः प्रज्ञायते न स्थितस्यान्यथात्वं प्रज्ञायते। इयं रूपतथता यत्र बोधिसत्त्वेन महासत्त्वेन शिक्षितव्यं। आह: कथं भगवं वेदनाया सञ्ज्ञाया संस्कराणां विज्ञानस्य तथता यावत् सर्वाकारज्ञतायास् तथता? भगवान् आह: यस्या तथताया नोत्पाद प्रज्ञायते न व्ययः प्रज्ञायते न स्थितस्यान्यथात्वन् प्रज्ञायते इयं वेदनासञ्ज्ञासंस्कारविज्ञानतथता यावत् सर्वाकारज्ञतातथता। यत्र बोधिसत्त्वेन महासत्त्वेन शिक्षितव्यं। भूतकोटिं जानानः बोधिसत्त्वो महासत्त्वः सर्वधर्माणां सङ्क्षिप्तविस्तरं ज्ञास्यति। आह: कतमा सा भगवं भूतकोटिः? भगवान् आह: अकोटिर् भूतकोटिर्। अत्र कोट्यां (अद्स्प्ग् इ १२९) शिक्षमाणो बोधिसत्त्वो महासत्त्व सर्वधर्माणां सङ्क्षिप्तविस्तरं ज्ञास्यति।  
धर्मधातुं जानानो बोधिसत्त्वो महासत्त्वः सर्वधर्माणां सङ्क्षिप्तविस्तरं ज्ञास्यति। आह: कतमासौ भगवं धर्मधातुः? भगवान् आह: अधातुर् धर्मधातुः, यस्य धर्मधातोर् नोच्छेदः प्रज्ञायते न परिच्छेदः। एवं चरं धर्मधातुं जानानन् बोधिसत्त्वो महासत्त्वः सर्वधर्माणां सङ्क्षिप्तविस्तरं ज्ञास्यति। आह: कथं भगवं सर्वधर्माणां सङ्क्षिप्तविस्तरं ज्ञातव्यं? भगवान् आह: यथा सर्वधर्मा न संयुक्ता न विसंयुक्ताः। आह: कतमे ते भगवं सर्वधर्मा ये न संयुक्ता न विसंयुक्ताः? भगवान् अहा: रूपं न संयुक्तं न विसंयुक्तं वेदनासञ्ज्ञासंस्कारविज्ञानं न संयुक्तं न विसंयुक्तं यावत् संस्कृतधातुर् असंस्कृतधातुर् न संयुक्तो न विसंयुक्तः। तत् कस्य हेतोः? न ह्य् अस्य स्वभावो ऽस्ति यः संयुज्येत वा विसंयुज्येत वा, यश् च अस्वभावः स अभावः, यश् च अभावः स अभावेन सार्द्धं न संयुक्तो न विसंयुक्तः। एवं सर्वधर्मा ज्ञातव्याः। अयं पुनः सुह्हूते अभिसङ्क्षेपो बोधिसत्त्वानां महासत्त्वानां। अत्र हि सुभूते ऽभिसङ्क्षेपपारमितायाम् आदिकर्मिकेण बोधिसत्त्वेन महासत्त्वेन शिक्षितव्यं, यावद् दशम्यां भूमौ स्थित्वा इहैव अभिसङ्क्षेपे शिक्षितव्यं। इह पुनर् अभिसङ्क्षेपे शिक्षमाणो बोधिसत्त्वो महासत्त्वः सर्वधर्माणां सङ्क्षेपविस्तरं ज्ञास्यति। आह: तीक्ष्णेन्द्रियस्य भगवं बोधिसत्त्वस्य महासत्त्वस्य अयं प्रवेशः? भगवान् आह: मृद्वेन्द्रियस्य अपि सुभूते बोधिसत्त्वस्य महासत्त्वस्य अयं प्रवेशो, मध्येन्द्रियस्य (अद्स्प्ग् इ १३०) अपि बोधिसत्त्वस्य महासत्त्वस्य अयं प्रवेशः असमाहितेन्द्रियस्य अपि बोधिसत्त्वस्य महासत्त्वस्य अयं प्रवेशः। न अयं कस्यचिद् यन् न प्रवेशः शिक्षितुकामस्य बोधिसत्त्वस्य महासत्त्वस्य, न कुसीदस्य अयं प्रवेशो न हीनवीर्यस्य न मुषितस्मृतेर् न विक्षिप्तचित्तस्य, आरब्धवीर्यस्याकुसीदस्य उपस्थितस्मृतेर् अयं प्रवेशः, शिक्षितुकामस्य अवैवर्तिकभूमौ सर्वाकारज्ञताम् अनुप्राप्तुकामस्य अयं प्रवेशः। सचेद् यथोपदिष्टायां प्रज्ञापारमितायां शिक्षिष्यते शिक्षित्वा दानापारमितायां शीलपारमितायां [ड़्। २४८अ] क्षान्तिपारमितायां वीर्यपारमितायां ध्यानपारमितायां प्रज्ञापारमितायां सर्वाकारज्ञताम् अनुप्राप्स्यति। तस्य खलु पुनर् बोधिसत्त्वस्य महासत्त्वस्य प्रज्ञापारमितायां चरतो यानि कानिचिन् मारकर्माण्य् उत्पत्स्यन्ते, स उत्पद्यमानान्य् एव प्रहास्यन्ते। तस्माद् उपायकौशलं परिगृहीतुकामेन बोधिसत्त्वेन महासत्त्वेन प्रज्ञापारमितायां शिक्षितव्यं। यस्मिन् समये बोधिसत्त्वो महासत्त्व प्रज्ञापारमितायां चरति प्रज्ञापारमितां भावयति प्रज्ञापारमितायां योगम् आपद्यते। तस्मिं समये असङ्ख्येयेषु लोकधातुषु ये बुद्धा भगवन्तस् तिष्ठन्ति धृयन्ते यापयन्ति सद्धर्मं देशयन्ति। ते तं बोधिसत्त्वं महासत्त्वं समन्वाहरन्ति। प्रज्ञापारमितायां चरन्तं। तत् कस्य हेतोः? अतो निर्याता ह्य् अतीतानागतप्रत्युत्पन्ना बुद्धा भगवन्त। यदुत षट्पारमितेभ्यः। तस्मात् तर्हि बोधिसत्त्वेन महासत्त्वेन प्रज्ञापारमितायां चरतैवं प्रतिकाङ्क्षितव्यम् अहम् अप्य् एतान् धर्मान् अनुप्राप्स्यामि। ये ऽतीतानागतप्रत्युत्पन्नैर् बुद्धैर् भगवद्भिर् अनुप्राप्ता अनुप्राप्यन्ते। अनुप्राप्स्यन्ते च। एवं खलु सुभूते बोधिसत्त्वेन (अद्स्प्ग् इ १३१) महासत्त्वेन प्रज्ञापारमितायां चरत योगं आपत्तव्यं। एवं युज्यमानो बोधिसत्त्वो महासत्त्व क्षिप्रम् अनुत्तरां सम्यक्सम्बोधिम् अभिसम्भोत्स्यते। तस्मात् तर्हि बोधिसत्त्वेन महासत्त्वेन सर्वाकारज्ञतामनसिकारैर् अविरहितेन भवितव्यं। सचेत् पुनर् बोधिसत्त्वो महासत्त्व एवं चरन् सर्वाकारज्ञतायाम् अन्तशो ऽच्छटासङ्घातमात्रम् अपि प्रज्ञापारमितां भावयिष्यति। स खलु पुनर् बोधिसत्त्वो महासत्त्व बहुतरं पुण्यं प्रसविष्यति। न त्व् एव त्रिसाहस्रमहासाहस्रे लोकधातौ ये सत्त्वास् तान् दानेन सन्तर्पयेत् शीले प्रतिष्ठापयेत् समाधौ प्रतिष्ठापयेत् प्रज्ञायां प्रतिष्ठापयेद् विमुक्तौ प्रतिष्ठापयेद् विमुक्तिज्ञानदर्शने प्रतिष्ठापयेत् श्रोतआपत्तिफले प्रतिष्ठापयेद् यावद् अर्हत्त्वे प्रतिष्ठापयेत् प्रत्येकबोधौ प्रतिष्ठापयेद्, अयम् एव बहुतरं पुण्यं प्रसवेद् य इमां गम्भीरां प्रज्ञापारमिताम् अच्छटासङ्घातमात्रम् अपि भावयेत्। तत् कस्य हेतोः? अतो निर्यातं हि तद् दानशीलसमाधिप्रज्ञाविमुक्तिविमुक्तिज्ञानदर्शनस्रोतआपत्तिफलं यावद् अर्हत्त्वं प्रत्येकबोधिः। ये ऽपि ते बुद्धा भगवन्तो दशसु दिक्षु लोकधातुषु तिष्ठन्ति धृयन्ते यापयन्ति धर्मं च देशयन्ति ते ऽप्य् अतो निर्याताः प्रज्ञापारमितायाः। ये ऽपि ते ऽतीतानागतप्रत्युत्पन्ना बुद्धा भगवन्तस् ते ऽप्य् अत एव प्रभाविता। प्रज्ञापारमितायाः। पुनर् अपरं सुभूते यो मुहूर्तं वा दिवसं वा दिवसशतं वा संवत्सरं व संवत्सरशतं वा। कल्पं वा कल्पशतं वा यावद् असङ्ख्येयान्य् अपि कल्पशतानि इमां प्रज्ञापारमितां सर्वाकारज्ञतारम्बणमनसिकारैर् भावयिष्यति। स प्रभूततरं पुण्यं प्रसविष्यति। न त्व् एव ये गङ्गानदीवालुकोपमेषु लोकधातुषु सत्त्वास् तान् सर्वान् दानेन सन्तर्पयेत् शीले प्रतिष्ठापयेत् समाधौ प्रज्ञायां विमुक्तौ विमुक्तिज्ञानदर्शने प्रतिष्ठापयेत् स्रोतआपत्तिफले यावद् अर्हत्त्वे प्रतिष्ठापयेत् प्रत्येकबोधौ (अद्स्प्ग् इ १३२) प्रतिष्ठापयेत्। तत् कस्य हेतोः? अतो निर्याता [ड़्। २४८ब्] हि ते बुद्धा भगवन्तो यैर् एतद् दानमयं पुण्यक्रियावस्तु प्रज्ञाप्तं यावद् अर्हत्त्वं प्रज्ञप्तं प्रत्येकबोधिः प्रज्ञप्ता। यः पुनर् बोधिसत्त्वो  
महासत्त्वः एवम् उपदिष्टायां प्रज्ञपारमितायां स्थास्यति। स खलु पुनर् बोधिसत्त्वो महासत्त्वः अवैवर्तिक प्रतिकाण्क्षितव्यः। तथागतसमन्वागत स बोधिसत्त्वो महासत्त्वः प्रतिकाङ्क्षितव्यो यो ऽनेनोपायकौशलेन समन्वागतः बहुबुद्धकोटिनियुतशतसहस्रपर्युपासितः स बोधिसत्त्वो महासत्त्वः प्रतिकाङ्क्षितव्यः अवरोपितकुशलमूलः स बोधिसत्त्वो महासत्त्वः प्रतिकाङ्क्षितव्यः, कल्याणामित्रपरिगृहीतः स बोधिसत्त्वो महासत्त्वः प्रतिकाङ्क्षितव्यः, षट्पारमिताचीर्णः स बोधिसत्त्वो महासत्त्वः प्रतिकाङ्क्षितव्यः, चतुर्दशशून्यताभावितः स बोधिसत्त्वो महासत्त्वः प्रतिकाङ्क्षितव्यः यावत् चतुःप्रतिसंविदभावितः स बोधिसत्त्वो महासत्त्वः प्रतिकाङ्क्षितव्यः, षडभिज्ञः स बोधिसत्त्वो महासत्त्वः प्रतिकाङ्क्षितव्यः, कुमारभूतः स बोधिसत्त्वो महासत्त्वः प्रतिकाङ्क्षितव्यः, अभिप्रायपरिपूर्णाः स बोधिसत्त्वो महासत्त्वः प्रतिकाङ्क्षितव्यः, बुद्धदर्शन अविरहितः स बोधिसत्त्वो महासत्त्वः प्रतिकाङ्क्षितव्यः, कुशलमूल अविरहितः स बोधिसत्त्वो महासत्त्वः प्रतिकाङ्क्षितव्यः। बुद्धक्षेत्र अविरहितः स बोधिसत्त्वो महासत्त्वः प्रतिकाङ्क्षितव्यः, अनाच्छेद्यप्रतिभानः स बोधिसत्त्वो महासत्त्वः प्रतिकाङ्क्षितव्यः, धाराणीप्रतिलब्धः स बोधिसत्त्वो महासत्त्वः प्रतिकाङ्क्षितव्यः, रूपपरिनिष्पत्तिश् तस्य बोधिसत्त्वस्य महासत्त्वस्य प्रतिकाङ्क्षितव्यः, व्याकरणसम्पन्नः स बोधिसत्त्वो महासत्त्वः प्रतिकाङ्क्षितव्यः, सञ्चिन्त्य भवप्रतिकाङ्क्षी (अद्स्प्ग् इ १३३) स बोधिसत्त्वो महासत्त्वः प्रतिकाङ्क्षितव्यः अक्षरप्रवेशकुशलः स बोधिसत्त्वो महासत्त्वः प्रतिकाङ्क्षितव्यः, अनक्षरप्रवेशकुशलः स बोधिसत्त्वो महासत्त्वः प्रतिकाङ्क्षितव्यः बोधिसत्त्वविहारकुसलः स बोधिसत्त्वो महासत्त्वः प्रतिकाङ्क्षितव्यः, व्याहारकुशलः स बोधिसत्त्वो महासत्त्वः प्रतिकाङ्क्षितव्यः, अव्याहारकुशलः स बोधिसत्त्वो महासत्त्वः प्रतिकाङ्क्षितव्यः, नेकाधिवचनकुशलो द्व्यधिवचनकुशलो बह्वाधिवचनकुशलः स बोधिसत्त्वो महासत्त्वः प्रतिकाङ्क्षितव्यः, स्त्र्यधिवचनुकुशलो पुरुषाधिवचनकुशलो नपुंसकाधिवचनकुशलो स बोधिसत्त्वो महासत्त्वः प्रतिकाङ्क्षितव्यः, अतीतानागातप्रत्युत्पन्नकुशलः स बोधिसत्त्वो महासत्त्वः प्रतिकाङ्क्षितव्यः, रूपकुशलो वेदनाकुशलः सञ्ज्ञाकुशलः संस्कारकुशलः विज्ञानकुशलः यावत् निर्वाणकुशलो धर्मधातुलक्षणकुशलः संस्कृतलक्सणकुशलः असंस्कृतलक्षणकुशलः, भावकुशलः अभावकुशलः स्वभावकुशलः परभावकुशलः, सम्प्रयुक्तकुशलो विप्रयुक्तकुशलः सम्प्रयुक्तविप्रयुक्तकुशलः न सम्प्रयुक्तविप्रयुक्तकुशलः, तथताकुशलः अवितथताकुशलः अनन्यतथताकुशलः [ड़्। २४९अ] धर्मधातुकुशलो धर्मनियामताकुशलः हेतुप्रत्ययकुशलः अप्रत्ययकुशलः स्कन्धकुशलो धातुकुशलः आयतनकुशलः सत्यकुशलः प्रतीत्यसमुत्पादकुशलः ध्यानकुशलः अप्रमाणकुशलः आरूप्यसमापत्तिकुशलः षट्पारमिताकुशलः (अद्स्प्ग् इ १३४) चतुस्मृत्युपस्थानकुशलो यावत् सर्वकारज्ञाताकुशलः संस्कृतधातुकुशलः असंस्कृतधातुकुशलः धातुकुशलः अधातुकुशलः रूपमनसिकारकुशलः यावत् विज्ञानमनसिकारकुशलः यावत् सर्वाकारज्ञतामनसिकारकुशलः रूपं रूपेण सून्यम् इति कुशलः यावत् विज्ञानं विज्ञानेन शून्यम् इति कुशलः यावद् बोधि बोध्या शून्येति कुशलः प्रश्रब्धिमार्गकुशलः अप्रश्रब्धिमार्गकुशलः उत्पादनिरोधकुशलः स्थित्वन्यथात्वकुशलः रागकुशलः द्वेषकुशलो मोहकुशलः अरागकुशलः अद्वेषकुशलः अमोहकुशलः दृष्टिकुशलः अदृष्टिकुशलः मिथ्यादृष्टिकुशलः अमिथ्यादृष्टिकुशलः यावत् सर्वदृष्टिकुशलः नामकुशलो नामरूपकुशलः आरम्बणकुशलः अधिपतिकुशलः आकारकुशलः लक्षणकुशलः दुःखकुशलः समुदयकुशलः निरोधकुशलः मार्गकुशलः नरककुशलः तिर्यग्योनिकुशलो यमलोककुशलः मनुष्यकुशलः मनुष्यमार्गकुशलः देवकुशलो देवमार्गकुशलः स्रोतआपत्तिफलकुशलः स्रोतआपत्तिफलमार्गकुशलः सकृदागामीकुशलः सकृदागामीफलमार्गकुशलः अनागामीफलमार्गकुशलः अर्हत्त्वकुशलः अर्हत्त्वमार्गकुशलः प्रत्येकबोधिकुशलः प्रत्येकबोधिमार्गकुशलः मार्गाकारज्ञताकुशलो मार्गाकारज्ञतामार्गकुशलः  
सर्वाकारज्ञताकुशलः सर्वाकारज्ञतामार्गकुशलः इन्द्रियकुशलः इन्द्रियपरिपूरिकुशलः आशुप्रज्ञकुशलः तीक्ष्णप्रज्ञकुशलः जवनप्रज्ञकुशलः नैर्वेधिकप्रज्ञकुशलः पृथुप्रज्ञकुशलः असमप्रज्ञकुशलः अतीताध्वकुशलो ऽनागताध्वकुशलः प्रत्युत्पन्नाध्वकुशलः उपायाकुशलः सत्त्वाशयकुशलः आशयकुशलः अध्याशयकुशलः (अद्स्प्ग् इ १३५) अर्थकुशलो व्यञ्जनकुशलः यानत्रयावस्थानकुसलः स बोधिसत्त्वो महासत्त्वः प्रतिकाङ्क्षितव्यः। एते ऽनुशांसाः सुभूते तस्य बोधिसत्त्वस्य महासत्त्वस्य प्रज्ञापारमितायां चरतः प्रज्ञापारमिताम् अभिनिर्हरतः प्रज्ञापारमितां भावयतः प्रतिकाङ्क्षितव्याः। आह: कथं भगवं प्रज्ञापारमितायां चरितव्यं कथं प्रज्ञापारमिता अभिनिर्हर्तव्या कथं प्रज्ञापारमिता भावयितव्या? भगवान् आह: रूपशान्ततया रूपवशिकतया रूपतुच्छकतया रूपासारकतया प्रज्ञापारमितायां चरितव्यं। वेदनासञ्ज्ञासंस्कारविज्ञानशान्ततया विज्ञानवशिकतया विज्ञानतुच्छकतया। विज्ञान असारकतया प्रज्ञापारमितायां चरितव्यं। यत् पुनर् सुभूते एवं वदसि, कथं प्रज्ञापारमिता अभिनिर्हर्तव्येति? आकाशशून्यताभिनिर्हरेण प्रज्ञापारमिता अभिनिर्हर्तव्या। यत् पुनर् एवं वदसि, कथं प्रज्ञापारमिता भावयितव्येति? [ड़्। २४९ब्] भावनाविभावनतया प्रज्ञापारमिता भावयितव्या। आह: कियच् चिरं भगवं बोधिसत्त्वेन महासत्त्वेन प्रज्ञापारमितायां चरतः प्रज्ञापारमितायां चीर्णां भवति? भगवान् आह: प्रथमचित्तोत्पादम् उपादाय यावद् बोधिमण्डनिषण्ण प्रज्ञापारमितायां चरितव्यं। एवम् अभिनिर्हर्तव्या भावयितव्या। आह: किं पुनर् भगवंस् चित्तानन्तर्यताविरहितेन भवितव्यं? भगवान् आह; अन्येषां मनसिकाराणाम् अवकाशम् अददता प्रज्ञापारमितायां चरितव्यं, सर्वाकारज्ञतामनसिकारम् अनुत्सृजता प्रज्ञापारमितायां चरितव्यं प्रज्ञापारमिता अभिनिर्हर्तव्या प्रज्ञापारमिता भावयितव्या। तथा पुनश् चरितव्यं तथा भावयितव्यं तथा अभिनिर्हर्तव्या यथा चित्तचैतसिका धर्मा न प्रवर्तन्ते। आह; किं पुनर् भगवन् प्रज्ञापारमितायां चरता प्रज्ञापारमिताम् अभिनिर्हरता प्रज्ञापारमितां भावयता सर्वाकारज्ञता अनुप्राप्यते? भगवान् आह: नो हि इति। आह: तत् किम् (अद्स्प्ग् इ १३६) अभावयता? भगवान् आह: नो हीति। आह: तत् किं भावयता च अभावयता च? भगवान् आह: नो हीति। आह: तत् किं नैव भावयता ना भावयता? भगवान् आह: नो हीति। आह: कथम् इदानीं भगवं सर्वाकारज्ञताम् अनुप्राप्यते? भगवान् आह: यथा तथता। आह: कथं तथता? भगवान् आह: यथा भूतकोटि। आह: कथं भूतकोटिः? भगवान् आह: यथा धर्मधातुः। आह: कथं धर्मधातुः? भगवान् आह: यथा आत्मधातुः सत्त्वधातुर् जीवधातुः पुद्गलधातुः। आह: कथं भगवन्न् आत्मधातुः सत्त्वधातुर् जीवधातुः पुद्गलधातु? भगवान् आह: तत् किं मन्यसे सुभूते अपि न्व् आत्मा वा सत्त्वो वा जीवो वा पुद्गलो वा उपलभ्यते? आह: नो हीदं भगवं। भगवान् आह: अनुपलभमानः सुभूते आत्मानं वा सत्त्वं वा जिवं वा पुद्गलं वा, कथम् आत्मधातुं सत्त्वधातुम् जीवधातुं पुद्गलधातुं प्रज्ञपयिष्यामः? एवम् अप्रज्ञपयन् प्रज्ञापारमिताम् एवं अप्रज्ञपयं सर्वधर्मान् सर्वाकारज्ञातम् अनुप्राप्स्यति। आह: किं पुनर् भगवन्न् अप्रज्ञपनीया प्रज्ञापारमिता। अप्रज्ञपनीया ध्यानपारमिता अप्रज्ञपनीया वीर्यपारमिता अप्रज्ञपनीया क्षान्तिपारमिता अप्रज्ञपनीया शीलपारमिता अप्रज्ञपनीया दानपारमिता? भगवान् आह: अप्रज्ञपनीया सुभूते प्रज्ञापारमिता अप्रज्ञपनीया यावत् सर्वधर्माः संस्कृता वा असंस्कृता वा श्रावकधर्मा वा प्रत्येकबुद्धधर्मा वा। आह: यदि भगवन्न् अप्रज्ञपनीया सर्वधर्मा कुतः पुनर् भगवन् नरकाः प्रज्ञायन्ते। तिर्यग्योनिर् वा यमलोको वा प्रज्ञायते। देवा वा मनुष्या वा प्रज्ञायन्ते श्रोतआपन्नो वा सकृदागामी वा अनागामी वा अर्हन् वा प्रत्येकबुद्धो वा बोधिसत्त्वो वा (अद्स्प्ग् इ १३७) सम्यक्सम्बुद्धो वा प्रज्ञायते? भगवान् आह: तत् किं मन्यसे सुभूते अपि नु सत्त्वप्रज्ञप्तिर् उपलभ्यते? आह: नो हीदं भगवन्। भगवान् आह: अनुपलभमानः सुभूते सत्त्वान् कुतो नरकं प्रज्ञपयिष्यामि। तिर्यग्योनिं वा यमलोकं वा देवान् वा मनुष्यन् वा श्रोतआपन्नं वा सकृदागामिनं वा अनागामिनं वा अर्हत्त्वं वा प्रत्येकबुद्धं वा सम्यक्सम्बुद्धं वा प्रज्ञपयिष्यामि? एवं खलु सुभूते बोधिसत्त्वेन महासत्त्वेन प्रज्ञापारमितायां चरता अप्रज्ञपनीयेषु धर्मेषु शिक्षितव्यं। आह: न पुनर् भगवन् बोधिसत्त्वेन महासत्त्वेन प्रज्ञापारमितायां चरता रूपे शिक्षितव्यं वेदनायां सञ्ज्ञायां [ड़्। २५०अ] यां संस्कारेषु विज्ञाने शिक्षितव्यं यावन् न सर्वाकारज्ञतायां शिक्षितव्यं। भगवान् आह: रूपे शिक्षितव्यं अनुत्क्षेपाप्रक्षेपतया। वेदनायां सञ्ज्नायां संस्कारेषु विज्ञाने शिक्षितव्यम् अनुत्क्षेपाप्रक्षेपतया। यावत् सर्वाकारज्ञतायां शिक्षितव्यम् अनुत्क्षेपाप्रक्षेपतया। आह: कथं भगवं रूपे शिक्षितव्यम् अनुत्क्षेपाप्रक्षेपतया। कथं वेदनायां सञ्ज्ञायां संस्कारेषु कथं विज्ञाने शिक्षितव्यम् अनुत्क्षेपाप्रक्षेपतया? भगवान् आह; अनुत्पादानिरोधतः शिक्षितव्यं। आह: कथं भगवं यावत् सर्वाकारज्ञतायां शिक्षितव्यम् अनुत्क्षेपाप्रक्षेपतया? भगवान् आह: अनुत्पादानिरोधतः शिक्षितव्यं। आह: कथं भगवन्न् अनुत्पादानिरोधतायां शिक्षितव्यं? भगवान् आह: अनभिसंस्कारतायां, संस्काराणां न भावनायां न विभावनायां। आह: कथं भगवन्न् अनभिसंस्कारतायां शिक्षितव्यं? भगवान् आह; स्वलक्षणशून्यतां सर्वधर्मां पश्यता (अद्स्प्ग् इ १३८) अनभिसंस्कारतायां शिक्षितव्यं। आह:  
कथं भगवं स्वलक्षणशून्या सर्वधर्मा द्रष्टव्या? भगवान् आह: रूपं रूपेण शून्यं द्रष्टव्यं। वेदना वेदनया शून्या द्रष्टव्या। सञ्ज्ञा सञ्ज्ञया शून्या द्रष्टव्या संस्कारा संस्करै शून्या द्रष्टव्या विज्ञानं विज्ञानेन शून्यं द्रष्टव्यं चक्षुश् चक्सूषा शून्यं द्रष्टव्यं। यावत् मनो मनसा शून्यं द्रष्टव्यम् अध्यात्मशून्यता अध्यात्मशून्यतया शून्या द्रष्टव्या यावत् स्वलक्षणशून्यता स्वलक्षणशून्यतया शून्या द्रष्टव्या ध्यानानि ध्यानै शून्यानि द्रष्टव्यानि। यावन् निरोधसमापत्तिर् निरोधसमापत्त्या शून्या द्रष्टव्या स्मृत्यूपस्थानानि स्मृत्युपस्थानै शून्यानि द्रष्टव्यानि यावद् बोधिर् बोध्या शून्या द्रष्टव्या। एवं खलु सुभूते बोधिसत्त्वेन महासत्त्वेन प्रज्ञापारमितायां चरता स्वलक्षणशून्येषु सर्वधर्मेषु शिक्षितव्यं। आह: यदि भगवं रूपं रूपेण शून्यं यावद् बोधिर् बोध्या शून्या द्रष्टव्या तत् कथं भगवं बोधिसत्त्वस्य महासत्त्वस्य प्रज्ञापारमितायां चरतश् चर्या भवति? भगवान् आह: अचर्या सुभूते बोधिसत्त्वस्य महासत्त्वस्य प्रज्ञापारमिताचर्या। आह: केन कारणेन भगवन्न् अचर्या प्रज्ञापारमिताचर्या? भगवान् आह: तथा हि सुभूते प्रज्ञापारमिता नोपलभ्यते बोधिसत्त्वो ऽपि नोपलभ्यते। चर्या अपि नोपलभ्यते। यश् चरति येन वा चरति यत्र वा चरति तद् अपि नोपलभ्यते। इयं सुभूते अचर्या बोधिसत्त्वस्य माहसत्त्वस्य प्रज्ञापारमिताचर्या यत्रैते सर्वप्रपञ्चा नोपलभ्यन्ते। आह: यदि भगवन्न् अचर्या प्रज्ञापारमिताचर्या तत् कथम् आदिकर्मिकेण बोधिसत्त्वेन महासत्त्वेन प्रज्ञापारमितायां चरितव्यं? भगवान् आह: इह सुभूते आदिकर्मिकेण बोधिसत्त्वेन महासत्त्वेन प्रथमचित्तोत्पादम् एवारभ्य अनुपलम्भेषु सर्वधर्मेषु शिक्षितव्यं। तेन दानं ददता अनुपलम्भयोगेन दानं दातव्यं, शीलं रक्षता अनुपलम्भयोगेन शीलं (अद्स्प्ग् इ १३९) रक्षितव्यं क्षान्त्या सम्पादयता अनुपलम्भयोगेन क्षान्त्या सम्पादयितव्यं। वीर्यम् आरभमाणेन अनुपलम्भयोगेन वीर्यम् आरब्धव्यं। समाधिं समापद्यमानेन अनुपलम्भयोगेन समाधिः समापत्तव्यः प्रज्ञां भावयता। अनुपलम्भयोगेन [ड़्। २५०ब्] प्रज्ञा भावयितव्या। यावत् सर्वाकारज्ञतां भावयता अनुपलम्भयोगेन सर्वाकारज्ञता भावयितव्या। आह: कियता भगवन्न् अनुपलम्भो भवति। कियतोपलम्भो भवति? भगवन् आह: यावद् द्वयं तावद् उपलम्भ। अद्वयम् अनुपलम्भ। आह: किम् इति भगवन् द्वयं? भगवान् आह: यावत् चक्षूरूपाणि यावद् यावन् मनोधर्माश् च यावद् यावद् बोधिर् बुद्धाश् च इदं सुभूते द्वयं। आह: किं पुनर् भगवन्न् उपलभ्यो ऽनुपलम्भः अथ अनुपलभ्यो ऽनुपलम्भ? भगवान् आह: न सुभूते अनुपलम्भ्यो ऽनुपलम्भ। न अनुपलभ्यो ऽनुपलम्भः। अपि तु खलु पुनः सुभूते उपलम्भ अनुपलम्भसमता अनुपलम्भः। एवं खलु सुभूते बोधिसत्त्वेन महासत्त्वेन उपलम्भसमतायां शिक्षितव्यं। एवं शिक्षमाणो बोधिसत्त्वो महासत्त्व प्रज्ञापारमितायाम् अनौपलम्भिको भवति। आह: यदि भगवं बोधिसत्त्वो महासत्त्वः प्रज्ञापारमितायां चरन् नैवोपलम्भे सज्जते नैवानुपलम्भे, कथं बोधिसत्त्वेन महासत्त्वेन प्रज्ञापारमितायां चरता भूमेर् भूमिः परिपूरयितव्यं, भूमेर् भूमिं परिपूर्य सर्वाकारज्ञता अनुप्राप्तव्या? भगवान् आह: न सुभूते बोधिसत्त्वो महासत्त्वः प्रज्ञापारमितायां चरन्न् उपलम्भे स्थित्वा भूमेर् भूमिं परिपूरयति। न ह्य् उपलम्भे स्थित्वा शक्यं बोधिसत्त्वेन महासत्त्वेन प्रज्नापारमितायां चरता भूमेर् भूमि परिपूरयितुं। तत् कस्य हेतो? अनुपलम्भो हि प्रज्ञापारमिता अनुपलम्भो बोधि सो ऽपि नोपलभ्यते। यः प्रज्ञापारमितायां चरति। एवं खलु सुभूते बोधिसत्त्वेन महासत्त्वेन प्रज्ञापारमितायां (अद्स्प्ग् इ १४०) चरितव्यं। आह: यदि भगवं प्रज्ञापारमिता नोपलभ्यते बोधिर् अपि नोपलभ्यते यो ऽपि बोधौ चरति सो ऽपि नोपलभ्यते। तत् कथम् इदानीं बोधिसत्त्वेन महासत्त्वेन प्रज्ञापारमितायां चरता सर्वधर्मेषु प्रविचयः कर्तव्यः इदं रूपम् इयं वेदना इयं सञ्ज्ञा इमे संस्कारा इदं विज्ञानं यावद् इयं बोधिः? भगवान् आह: न हि सुभूते बोधिसत्त्वो महासत्त्वः प्रज्ञापारमितायां चरंस् तथा धर्मेषु प्रविचयं करोति। यथा कुर्वन् रूपम् उपलभेत वेदनां सञ्ज्ञां संस्कारान् विज्ञानम् उपलभेत। यावद् बोधिम् उपलभेत। आह: यदि भगवन् बोधिसत्त्वो महासत्त्वः प्रज्ञापारमितायां चरन् रूपं नोपलभते। वेदनां सञ्ज्ञां संस्कारान् विज्ञानं नोपलभते। यावद् बोधिं नोपलभते, कथम् इदानीं दानपारमितां परिपूर्य शीलपारमितां क्षन्तिपारमितां वीर्यपारमितां ध्यानपारमितां प्रज्ञापारमितां परिपूर्य बोधिसत्त्वन्यामम् अवक्रामति। बोधिसत्त्वन्यामम् अवक्रम्य बुद्धक्षेत्रं परिशोधयति। बुद्धक्षेत्रं परिशोध्य सत्त्वान् परिपाचयति। सत्त्वान् परिपाच्य सर्वाकारज्ञताम् अनुप्राप्नोति। सर्वाकारज्ञताम् अनुप्राप्य धर्मचक्रं प्रवर्तयति। धर्मचक्रं प्रवर्त्य बुद्धकार्यं करोति। बुद्धकार्यं कृत्वा सत्त्वान् संसारात् परिमोचयति? भगवान् आह: न सुभूते बोधिसत्त्वो महासत्त्वो रूपस्य कृते प्रज्ञापारमितायां चरति। न वेदनाया न सञ्ज्ञाया न संस्काराणां न विज्ञानस्य कृते यावन् न बोधेः [ड़्। २५ल] कृते प्रज्ञापारमितायां चरति। आह: कस्य भगवन् कृते बोधिसत्त्वो महासत्त्वः (अद्स्प्ग् इ १४१) प्रज्ञापारमितायां चरति? भगवन् आह: न कस्यचित्  
कृते बोधिसत्त्वो महासत्त्वः प्रज्ञापारमितायां चरति। तत् कस्य हेतोस्? तथा ह्य् अकृताः सर्वधर्माः अनभिसंस्कृताः सर्वधर्माः, सापि प्रज्ञापारमिता अकृता अनभिसंस्कृता, बोधिर् अप्य् अकृता अनभिसंस्कृता। बोधिसत्त्वो ऽप्य् अकृतो ऽनभिसंस्कृतः। एवं खलु सुभूते बोधिसत्त्वेन महासत्त्वेन प्रज्ञापारमितायां चरितव्यम् अकृत अनभिसंस्कृतयोगेन। आह: यदि भगवन्न् अकृता अनभिसंस्कृताः सर्वधर्मा, तत् कथम् एषां त्रयाणां यानानां व्यवस्थानं भवति। श्रावाकयानस्य वा प्रत्येकबुद्धयानस्य वा महायानस्य वा? भगवान् आह: न सुभूते अकृतानभिसंस्कृतानां धर्माणां किञ्चिद् व्यवस्थानम् उपलभ्यते। अभिसंस्कृतानाम् अभिसञ्चेतयितानां धर्माणां व्यवस्थानम् उपलभ्यते। तत् कस्य हेतोस्? तथा हि बालो ऽश्रुतवान् पृथग्जनो ऽभिनिविश्य पञ्चसु स्कन्धेषु रूपे यावद् विज्ञाने। यावत् सर्वाकारज्ञातायाम् अभिनिविश्य रूपं मन्यते रूपम् उपलभते। यावद् विज्ञानं मन्यते विज्ञानम् उपलभते। यावद् बोधिं मन्यते बोधिम् उपलभते। तस्यैवं भवत्य्: अहं बोधिम् अभिसम्भोत्स्ये अहं सत्त्वान् मोचयिष्ये संसारात् स एवम् असत् कल्पयति। तत् कस्य हेतोस्? तथा हि सुभूते यद् बुद्धैः पञ्चभिश् चक्षुभिर् नोपलब्धं रूपं यावद् बोधिः, तत् ते मोहपुरुषा अन्धा अचक्षुष्का सत्त्वाञ्च् छिन्नन्ति संसारात् परिमोचयितुं। आह: यदि भगवंस् तथागतेन अर्हता सम्यक्सम्बुद्धेन पञ्चभिश् चक्षुभिर् नोपलभ्दाः सत्त्वा ये संसारात् परिमुच्येरन्, कथम् इदानीं भगवान् अनुत्तरां सम्यक्सम्बोधिम् अभिसम्बुध्य सत्त्वांस् तृषु राशिषु व्याकर्षीत्, सम्यक्त्वनियते अनियते मिथ्यात्वनियते? भगवान् आह; (अद्स्प्ग् इ १४२) न मे सुभूते अनुत्तरां सम्यक्सम्बोधिम् अभिसम्बुध्य कश्चित् सत्त्व उपलब्धः, सम्यक्त्वनियतो वा अनियतो वा मिथ्यात्वनियतो वा। अपि तु खलु सुभूते य इमे सत्त्वा अद्रव्ये द्रव्यसञ्ज्ञिन। अभूतग्राहाद् वारयामि, लोकव्यवहारेण न पुनः परमार्थेन। आह: ननु भगवता परमार्थे स्थित्वा अनुत्तरा सम्यक्सम्बोधिर् अभिसम्बुद्धा? भगवान् आह: नेति। आह: तद् विपर्यासे स्थित्वा अनुत्तरा सम्यक्सम्बोधिर् अभिसम्बुद्धा? भगवान् आह: नेति। आह: तद् यदि भगवन् नापि परमार्थे स्थित्वा अनुत्तरा सम्यक्सम्बोधिर् अभिसम्बुद्धा नापि विपर्यासे स्थित्वा तन् मा हैव न तथागतेन अनुत्तरा सम्यक्सम्बोधिर् अभिसम्बुद्धा भवेत्। भगवान् आह: अभिसम्बुद्धा सुभूते तथागतेन अर्हता सम्यक्सम्बुद्धेन अनुत्तरा सम्यक्सम्बोधिः, सा न क्वचित् स्थित्वा संस्कृते वा धाताव् असंस्कृते वा धातौ। तद्यथापि नाम सुभूते तथागतनिर्मितो न क्वचित् स्थितः संस्कृते वा धातौ वा असंस्कृते वा धातौ। स तथागतनिर्मितो गच्छति च आगच्छति च, तिष्ठति च निषीदति च, स दानपारमितायां चरेच् छीलपारमितायां क्षान्तिपारमितायां वीर्यपारमितायां ध्यानपारमितायां प्रज्ञापारमितायां चरेत्, यावच् चत्वारि ध्यानान्य् उपसम्पद्य विहरेत् चत्वार्य् अप्रमाणानि चतस्र आरूप्यसमापत्ती। पञ्चाभिज्ञा चत्वारि स्मृत्युपस्थानानि भावयेद् यावद् आर्याष्टाङ्गं [ड़्। २५१ब्] मार्गं शून्यतां समाधिम् आनिमित्तं समाधिम् अप्रणिहितं समाधिम् अध्यात्मशून्यतां यावत् स्वलक्षणशून्यताम् अष्टौ विमोक्षान् नवानुपूर्वसमापत्तीर् दशतथागतबलानि चत्वान् वैशारद्यानि चतस्र प्रतिसंविदो महामैत्रीं महाकरुणाम् (अद्स्प्ग् इ १४३) अष्टादशावेणिकान् बुद्धधर्मान् धर्मचक्रप्रवर्तनायै। स च निर्मितः अप्य् अप्रमाणान् सत्त्वान् निर्माय त्रिषु राशिषु व्याकुर्यात्, तत् किं मन्यसे सुभूते। अपि नु तेन निर्मितेन कश्चित् सत्त्वो व्याकृतो भवेत्? आह: नो हीदं भगवन्। भगवान् आह: एवम् एव सुभूते तथागतेन निर्मितोपमा सर्वधर्मा ज्ञाता गणिता अज्ञाननिर्मितां ज्ञात्वा न कश्चित् सत्त्व उपलब्धो नापि विनीतः। एवं खलु सुभूते बोधिसत्त्वेन महासत्त्वेन प्रज्ञापारमितायां चरितव्यं। तद्यथापि नाम सुभूते तथागतनिर्मित। आह: यदि भगवं सर्वधर्मा निर्मितोपमास्, तथागतस्य च निर्मितस्य च को विशेषः किं नानाकरणं को ऽभिप्रायः? भगवान् आह: तथागतस्य सुभूते निर्मितस्य च न किञ्चिद् विशेषो न किञ्चिन् नानाकरणम् उपलभ्यते। निर्विशेषो हि सुभूते तथागतश् च निर्मितश् च। तत् कस्य हेतोः? तथा हि यत् तथागतः कर्म करोति। तं निर्मितः कर्म करोति। आह: किं पुनर् भगवन् सति तथागते निर्मितः कर्म करोति? भगवान् आह; करोति सुभूते। आह: अथ कथं पुनर् भगवन्न् असति तथागते निर्मित कर्म करोति? भगवान् आह: तद्यथापि नाम सुभूते शान्तमतिस् तथागतो ऽर्हन् सम्यक्सम्बुद्धो बोधिसत्त्वम् अनुपलभमानस् तथागतविग्रहं निर्माय परिनिर्वृत, तेन च निर्मितेनोर्ध्वं कल्पं बुद्धकार्यं कृतं, स च पश्चाद् बोधिसत्त्वो महासत्त्वः व्याकृत्य परिनिर्वृत इति सञ्ज्ञातः, न च निर्मितस्य कश्चिद् उत्पादो न परिनिर्वाणं। एवं खलु सुभूते बोधिसत्त्वेन महासत्त्वेन प्रज्ञापारमितायां चरितव्यं यदुत निर्मितोपमान् सर्वधर्मान् अधिमुच्य। (अद्स्प्ग् इ १४४) आह: यदि  
निर्मितस्य च तथागतस्य च विशेषो नास्ति, दक्षिणापरिशुद्धिः कथं भविष्यति। य इमे भगवं सत्त्वा पुण्यार्थिका निर्वानार्थिकास् तथागते ऽर्हे सम्यक्सम्बुद्धे दक्षिणां प्रतिष्ठापयन्ति। न च जातु सा क्षीयते यावन् न ते सर्वे ऽनुपधिशेषे निर्वाणधातौ परिनिर्वृता भवन्ति। एवम् एव निर्मिते दक्षिणा प्रतिष्ठापिता। न जातु क्षीयते यावन् न ते सर्वे ऽनुपधिशेषे निर्वाणधातौ परिनिर्वृता भवन्ति? भगवान् आह: यया सुभूते धर्मतया तथागत सदेवमानुषासुरस्य लोकस्य दक्षिणीयः तथैव धर्मतया निर्मितः सदेवमानुषासुरस्य लोकस्य दक्षिणीयः। तिष्ठतु तावत् सुभूते तथागतप्रतिष्ठापिता दक्षिणा। तिष्ठतु तथागतनिर्मितप्रतिष्ठापिता दक्षिणा। ये ऽपि केचित् सुभूते कुलपुत्रा वा कुलदुहितरो वा तथा तथागतं मैत्रावता मनसिकारेण मनसिकरिष्यन्ति, सर्वे ते तस्य कुशलमूलस्य पर्यन्तम् अधिगम्य दुःखस्यान्तं करिष्यन्ति। तिष्ठतु मैत्रावान् मनसिकारः, ये पि केचित् सुभूते कुलपुत्रा वा कुलदुहितरो वा आकाशे पुष्पं क्षेप्स्यन्ति तथागतं मनसिकृत्य, सर्वे ते तस्य कुशलमूलस्य पर्यन्तम् अनधिगम्य, दुःखस्यान्तं करिष्यन्ति। तिष्ठतु सुभूते मैत्रावान् मनसिकारः तिष्ठत्व् आकाशे पुष्पं, ये केचित् सुभूते कुलपुत्रा वा कुलदुहितरो वा बुद्धं नमस्करिष्यन्ति, सर्वे ते [ड़्। २५२अ] ऽनुपूर्वेण दुःखस्यान्तं करिष्यन्ति। एवं महार्थिका वत सुभूते तथागतप्रतिष्ठापिता दक्षिणा। एवं महानुशंसा। तद् अनेन पर्यायेण सुभूते वेदितव्यं। , तथागतस्य च निर्मितस्य च नास्ति किञ्चिन् नानाकरणं, धर्माणां धर्मतां प्रमाणीकृत्य (अद्स्प्ग् इ १४५) एवं खलु सुभूते बोधिसत्त्वेन महासत्त्वेन प्रज्ञापारमितायां चरितव्यं, धर्माणां धर्मतायाम् अवतीर्य। सा च धर्माणां धर्मता न विकोपयितव्या इयं प्रज्ञापारमिता इयं प्रज्ञापारमिताया धर्मतेति न विकोपयितव्यं। इयन् ध्यान पारमिता, इयं ध्यानपारमिताया धर्मतेति न विकोपयितव्यं। यावत् इयन् दानपारमिता इयन् दानपारमिताया धर्मतेति न विकोपयितव्यं। एवं यावत् सर्वधर्मेषु कर्तव्यं। आह: यदि भगवन् सर्वधर्माणां धर्मता न विकोपयितव्या, तद् यत् पुनर् भगवंस् तथागतेन विकोपितम् इदं रूपम् यावद् इदं विज्ञानं। एवम् अध्यात्मिका बाह्या धर्मा निर्दिष्टाः, एवं कुशला अकुशलाः सास्रवा अनास्रवाः लौकिका लोकोत्तराः साधारणा असाधारणाः संस्कृत असंस्कृता धर्मा निर्दिष्टाः, तन् मा हैव भगवता धर्माणां धर्मता विकोपिता भवति? भगवान् आह: नो हीदं सुभूते। नामनिमित्तैश् च मया ते धर्मा निर्दिष्टाः धर्माणां सूचना कृता, कथं परो ऽवतरेत् इति। न पुनर् धर्माणां धर्मता विकोपिता भवति। आह: यदि भगवं नामनि मित्तं निर्दिष्टं परेषाम् अवतरणार्थं, तत् कथं भगवन्न् अनामका अनिमित्ता धर्मा नामनिमित्तेन व्याहृताः भगवान् आह: व्याहारः सुभूते न नामनिमित्तं न अभिनिवेशो वा, नान्यत्र सुभूते दुःखम् एव व्याहरामि न नाम्नि न निमित्ते वा अभिनिवेशे। न हि सुभूते तथागतो वा तथागतश्रावको वा नामनिमित्ते (अद्स्प्ग् इ १४६) ऽभिनिविशते। यदि सुभूते नाम नाम्न्य् अभिनिविशेत, निमित्तं निमित्ते ऽभिनिविशेत, शून्यता शून्यतायाम् अभिनिविशेत, आनिमित्तम् आनिमित्ते ऽभिनिविशेत, अप्रणिहितम् अप्रणिहिते ऽभिनिविशेत। तथता तथतायाम् अभिनिविशेत, भूतकोटिः भूतकोट्याम् अभिनिविशेत, धर्मधातुर् धर्मधाताव् अभिनिविशेत, असंस्कृतम् असंस्कृते ऽभिनिविशेत। अभिनिविशेत तथागतो वा तथागतश्रावको वा नामनिमित्ते। एते च सर्वधर्मा नाममात्रं। न चैते नाममात्रे ऽप्य् अवतिष्ठन्ते। एवं खलु सुभूते बोधिसत्त्वेन महासत्त्वेन नामनिमित्तमात्रे स्थित्वा प्रज्ञापारमितायाञ् चरितव्यं। तत्र च न अभिनिवेष्टव्यं। आह: यदि भगवं नामनिमित्तमात्रम् एव सर्वं संस्कृतं, तत् कस्येदानीं कृते बोधिसत्त्वो महासत्त्वो बोधये चित्तम्  
उत्पादयति, बोधये चित्तं उत्पाद्य अनेकविधान् संस्काराविप्रकारान् प्रत्यनुभवति। बोधिसत्त्वचारिकां चरति। बोधिसत्त्वचारिकां चरन् विचित्राणि दानानि ददाति। शीलञ् च रक्षति क्षान्त्या च सम्पादयति। वीर्यं च आरभते। समाधिं च समापद्यते। प्रज्ञां च भावयति। शून्यतायां च चरति। ध्यानाप्रमाणैश् च अरूप्यसमापत्तिभिश् च चरति। स्मृत्युपष्ठानैश् च विहरति सम्यक्प्रहाणैश् च विहरति। यावच् छून्यतानिमित्ताप्रणिहितैश् च विमोक्षमुखैर् विहरति, दशभिश् च तथागतबलैर् विहरति यावन् महामैत्रीं महाकरुणां च परिपूरयति? भगवान् आह: यत् सुभूतिर् एवम् आह: यदि नामनिमित्तमात्रम् एव सर्वं संस्कृतं, तत् कस्य इदानिं कृते बोधिसत्त्वो महासत्त्वो बोधिसत्त्वचारिकां चरति? यस्मात् (अद्स्प्ग् इ १४७) तर्हि सुभूते नामनिमित्तमात्रम् एव सर्वं संस्कृतं, तच् च नाम नाम्ना [ड़्। २५२ब्] शून्यं, निमित्तं निमित्तेन शून्यं। तस्माद् बोधिसत्त्वो महासत्त्वो बोधिसत्त्वचारिकां चरं सर्वाकारज्ञताम् अनुप्राप्नोति। सर्वकारज्ञताम् अनुप्राप्य धर्मचक्रं प्रवर्तयति। धर्मचक्रं प्रवर्त्य सत्त्वांस् त्रिभिर् यानैः परिनिर्वापयति। तस्य च नामनिमित्तस्य नोत्पादो न व्ययो न स्थितस्यान्यथात्वं प्रज्ञायते। आह: सर्वाकारज्ञता सर्वाकारज्ञतेति भगवन् वदसि। भगवान् आह: सर्वाकारज्ञता सर्वाकारज्ञतेति वदमि। आह: यत् पुनर् भगवं सर्वाकारज्ञता तथागतेन निर्दिष्टा, मार्गाकारज्ञता अपि तथागतेन निर्दिष्टा, सर्वज्ञतापि तथागतेन निर्दिष्टा। आसां भगवंस् तिसृणां सर्वज्ञतानां। को विशेष किन् नानाकरणं? भगवान् आह: सर्वज्ञता सुभूते श्रावकप्रत्येकबुद्धानां मार्गाकारज्ञता बोधिसत्त्वानां महासत्त्वानां सर्वाकारज्ञता तथागतानाम् अर्हतां सम्यक्सम्बुद्धानं। आह: केन कारणेन भगवं सर्वज्ञता श्रावकप्रत्येकबुद्धानां। केन कारणेन मार्गाकारज्ञता बोधिसत्त्वानां महासत्त्वानां। केन कारणेन सर्वाकारज्ञता तथागतानाम् अर्हतां सम्यक्सम्बुद्धानां? भगवान् आह: एतावद् एव सुभूते सर्वं यावद् एव अध्यात्मिकाश् च बाह्याश् च धर्माः ते श्रावकप्रत्येकबुद्धैर् अपि ज्ञाता न पुनः सर्वमार्गाणि न सर्वाकारेण। यत् पुनः सुभूतिर् एवम् आह: केन कारणेन मार्गाकारज्ञता बोधिसत्त्वानां महासत्त्वानाम् इति? सर्वमार्गाः सुभूते बोधिसत्त्वेन महासत्त्वेनौत्पादयितव्याः, सर्वमार्गाः ज्ञातव्या, (अद्स्प्ग् इ १४८) ये च श्रावकप्रत्येकबुद्धमार्गा। ये च बोधिसत्त्वमार्गाः, ते च मार्गाः परिपूरयितव्याः, तैश् च मार्गैर् मार्गकरणीयं कर्तव्यं। न च भूतकोटि प्रतिवेद्धव्या। आह: यत् पुनर् भगवं बोधिसत्त्वेन महासत्त्वेन बुद्धमार्गः परिपूरयितव्यो ननु तेन भूतकोटि न? साक्षात्कर्तव्या? भगवान् आह: न अपरिशोध्य सुभूते बुद्धक्षेत्रं न अपरिपाच्य सत्त्वांस् तेन बोधिसत्त्वेन महासत्त्वेन भूतकोटिः साक्षात्कर्तव्या। आह: किं पुनर् भगवं बोधिसत्त्वेन महासत्त्वेन मार्गे स्थित्वा भूतकोटिः साक्षात्कर्तव्या? भगवान् आह: नेति। आह: तद् अमार्गे स्थित्वा? भगवान् आह: नेति। आह: तन् मार्गे च अमार्गे च स्थित्वा? भगवान् आह: नेति। आह: तन् नैव मार्गे न अमार्गे स्थित्वा? भगवान् आह: नेति। आह: तत् कथं भगवं बोधिसत्त्वेन महासत्त्वेन भूतकोटिः साक्षात्कर्तव्या? भगवान् आह: तत् किं मन्यसे सुभूते मार्गे ते स्थितस्य अनुपादायास्रवेभ्यश् चित्तं विमुक्तं? आह: नो हीदं भगवन्। भगवान् आह: अमार्गे स्थितस्य? आह: नो हीदं भगवन्। भगवान् आह: तन् मार्गे च अमार्गे स्थितस्य? आह: नो हीदं भगवन्। भगवन् आह: तन् नैव मार्गे न अमार्गे स्थितस्य अनुपादाय आस्रवेभ्यश् चित्तं विमुक्तं? आह: नो हीदं भगवन्। न मे भगवं क्वचित् स्थितस्य अनुपादायास्रवेभ्यस् चित्तं विमुक्तं, विमुक्तं च मे भगवंश् चित्तं यथा न क्वचित् स्थितस्य। भगवान् आह: एवम् एव सुभूते बोधिसत्त्वेन महासत्त्वेन न क्वचित् स्थित्वा भूतकोटिः साक्षात्कर्तव्या। यत् पुनः सुभूते सर्वाकारज्ञता सर्वाकारज्ञतेत्य् (अद्स्प्ग् इ १४९) उच्यते। एकेन आकारेण सर्वाकारज्ञतेत्य् उच्यते। यदुत शान्ताकारेण। अपि तु खलु पुनः सुभूते यैर् आकारैर् यैर् लिङ्गैर् यैर् निमित्तैर् [ड़्। २५३अ] धर्मा सूच्यन्ते, सर्वाणि तान्य् आकारास् तानि लिङ्गानि तानि निमित्तानि तथागतेन अनुबुद्धानि, तस्मात् सर्वाकारज्ञतेत्य् उच्यते। आह: यत् पुनर् भगवं सर्वाकारज्ञता च मार्गाकारज्ञता च सर्वज्ञता च, कच्चिद् भगवन्न् आसाम् तिसृणां सर्वज्ञतानां क्लेशप्रहाणस्य नानात्वम् अस्ति, अस्य सावशेषप्रहाणम् अस्य अनवशेषप्रहाणम् इति? भगवान् आह: न सुभूते क्लेशप्रहाणस्य नानात्वम् अस्ति। अस्ति पुनस् तथागतस्य सर्ववासनानुसन्धिप्रहाणं न पुनः स्रावकस्य प्रत्येकबुद्धस्य च सर्वासनानुसन्धिक्लेशप्रहानं।  
आह: किं पुनर् भगवन्न् एभिर् अनुप्राप्तम् असंस्कृतं। किं वा पुनर् भगवन्न् असंस्कृतस्य नानात्वम् उपलभ्यते? भगवान् आह: नेति। आह: यद्य् असंस्कृतस्य नानात्वं नोपलभ्यते, कुतो भगवन्न् एवं निर्दिशत्य्: अस्य सर्ववासनानुसन्धिप्रहाणम् अस्य न सर्ववासनानुसन्धिप्रहाणं? भागवान् आह: न सुभूते वासनानुसन्धिक्लेशो ऽस्ति। अपि त्व् अस्ति तेषां श्रावाकप्रत्येकबुद्धानां रागदोषमोहप्रहाणं कश्चित् तु कायविकारास् प्रवर्तन्ते ते बालपृथग्जनानाम् अनर्थाय सनिवर्तन्ते। न तु श्रावकानां ते तथागतस्य नास्ति। अथायुष्मां सुभूतिर् भगवन्तम् एतद् अवोचत्: यद्य् अभावो (अद्स्प्ग् इ १५०) भगवं मार्गः अभावो निर्वाणं, तत् कुतः भगवन् निर्दिश्यते। अयं श्रोतआपन्न अयं सकृदागामी। अयम् अनागामी अयम् अर्हन्न् अयं प्रत्येकबुद्ध्हो ऽयं बोधिसत्त्वो महासत्त्वो ऽयं तथागतो ऽर्हन् सम्यक्सम्बुद्धः? भगवान् आह: सर्व एते सुभूते असंस्कृतप्रभाविता। यश् च श्रोतआपन्नो यश् च सकृदागामी यश् च अनागामी यश् च अर्हन् यश् च प्रत्येकबुद्धो यश् च बोधिसत्त्वो महासत्त्वो यश् च तथागतो ऽर्हन् सम्यक्सम्बुद्धः। आह: कच्चित् पुनर् भगवन्न् असंस्कृतं प्रभावयत्य् अयं श्रोतआपन्नो ऽयं यावद् अर्हन्न् अयं प्रत्येकबुद्धो ऽयं बोधिसत्त्वो महासत्त्वो ऽयं तथागतो ऽर्हन् सम्यक्सम्बुद्ध इति? भगवान् आह: न खलु सुभूते असंस्कृतं प्रभावयत्य् अपि तु खलु वचनं प्रमाणीकृत्य जल्प्यते। न पुनः परमार्थेन शक्यं प्रभावितुं। तत् कस्य हेतोः? नास्ति तत्र वाक्पथप्रज्ञप्तिर्। आह: कथं भगवन् पश्चिमा कोटिर् प्रज्ञप्यते? भगवान् आह: लोकव्यवहारं सुभूते प्रमाणीकृत्य यैर् यैर् अन्तः उच्छिन्नस् तेषां पश्चिमा कोटिः प्रज्ञप्यते। अपि तु खलु पुनर् यैः पूर्वान्तो व्यवच्छिन्नस् तेषां पश्चिमा कोटिर् प्रज्ञप्ता। आह: स्वलक्षणशून्यानां भगवन् सर्वधर्माणां कुतः पुनः पूर्वकोटिः प्रज्ञायते, कुतः पुनः पश्चिमा कोटिः प्रज्ञायते? भगवन् आह: एवम् एतत् सुभूते एवम् एतत्। स्वलक्षणशून्यानां सुभूते सर्वधर्माणां पूर्वकोटिर् न प्रज्ञायते, कुतः पुनः पश्चिमा कोटिः प्रज्ञप्यते नेदं स्थानं विद्यते। अपि तु खलु सुभूते ये ते सत्त्वा स्वलक्षणशुन्यान् धर्मान् न जानन्ति, तेषाम् एवं निर्दिष्टम् इयं सा पूर्वकोटिर् इयं सा पश्चिमा कोटिर् इति, न पुनः स्वलक्षणशून्येषु सर्वधर्मेषु (अद्स्प्ग् इ १५१) पूर्वकोटिर् न पश्चिमा कोटिर् उपलभ्यते। एवं खलु सुभूते बोधिसत्त्वेन महासत्त्वेन स्वलक्षणशून्येषु सर्वधर्मेषु प्रज्ञापारमितायां चरितव्यं। स्वलक्षणशून्येषु सर्वधर्मेषु चरन् न क्वचिद् अभिनिविशते। अध्यात्मिकेषु वा बाह्येषु वा, संस्कृतेषु वा असंस्कृतेषु वा, श्रावकधर्मेषु वा प्रत्येकबुद्धधर्मेषु वा। एवम् उक्ते आयुष्मान् सुभूतिर् भगवन्तम् एतद् अवोचत्: प्रज्ञापारमिता प्रज्ञापारमितेति भगवन्न् उच्यते, केनार्थेन प्रज्ञापारमितेत्य् उच्यते? भगवान् आह: परमपारमिप्राप्तैषा सुभूते प्रज्ञापारमिता सर्वधर्माणां, तेनार्थेन प्रज्ञापारमितेत्य् उच्यते। अपि तु खलु पुनः सुभूते अनया प्रज्ञापारमितया सर्वश्रावकप्रत्येकबुद्धा [ड़्। २५३ब्] बोधिसत्त्वाश् च महासत्त्वा तथागताश् च अर्हन्तः सम्यक्सम्बुद्धा पारं गता गच्छन्ति गमिष्यन्ति, तेनार्थेन प्रज्ञापारमितेत्य् उच्यते। अपि तु खलु पुनः सुभूते परमार्थेन यो ऽर्थः सर्वधर्माणां अभिन्नः स। इह प्रज्ञापारमितयाः तैश् च तथागतैर् अर्हद्भिः सम्यक्सम्बुद्धैः सर्वधर्मेषु पारो नोपलब्धस्, तेनार्थेन प्रज्ञापारमितेत्य् उच्यते। अपि तु खलु पुनः सुभूते इह प्रज्ञापारमितायां तथता अन्तर्गता भूतकोटिर् अन्तर्गता धर्मधातुर् अन्तर्गतास्, तेनार्थेनोच्यते प्रज्ञापारमितेत्य्। अपि तु खलु पुनः सुभूते इयं प्रज्ञापारमिता न केनचिद् धर्मेण संयुक्ता वा विसंयुक्ता वा सनिदर्शना वा अनिदर्शना वा प्रतिघा वा अप्रतिघा वा। तत् कस्य हेतोः? तथा हि इयं प्रज्ञापारमिता अरूपिण्य् अनिदर्शना अप्रतिघा एकलक्षणा यदुतालक्षणा। अपि तु खलु पुनः सुभूते इयं प्रज्ञापारमिता सर्वधर्माणां (अद्स्प्ग् इ १५२) चारिका, दात्री सर्वप्रतिभानानां सर्वालोकानानाम् अनच्छेद्येयं सुभूते प्रज्ञापारमिता असंहार्या मारैर् वा मारकायिकाभिर् देवताभिः श्रावकप्रत्येकबुद्धयानिकैर् वा पुद्गलैर् यावन् न कैश्चिद् अन्यतीर्थिकैः पापमित्रैर् इयं प्रज्ञापारमिता शक्यम् आच्छेतुं बोधिसत्त्वस्य महासत्त्वस्य। तत् कस्य हेतोस्? तथा हि ते सर्वे ऽत्र प्रज्ञापारमितायां नोपलभ्यन्ते स्वलक्षणशून्यताम् उपादाय। एवं खलु सुभूते बोधिसत्त्वेन महासत्त्वेन इह प्रज्ञापारमितायां चरितव्यं। पुनर् अपरं सुभूते बोधिसत्त्वेन महासत्त्वेन इह गम्भीरायां प्रज्ञापारमितायाम् अर्थे चरता अनित्यार्थे चरितव्यं दुःखार्थे अनात्मार्थे चरितव्यं। दुःखज्ञानार्थे समुदयज्ञानार्थे निरोधज्ञानार्थे मार्गज्ञानार्थे। क्षयज्ञानार्थे। अनुत्पादज्ञानार्थे। धर्मज्ञानार्थे। अन्वयज्ञानार्थे। संवृतिज्नानार्थे, परमार्थज्ञानार्थे। यावद् यथावज्ज्ञानार्थे चरितव्यं। एवं खलु सुभूते बोधिसत्त्वेन महासत्त्वेन प्रज्ञापारमितायार्थे चरितव्यं। आह: यदि भगवन्न् इह गम्भीरायां प्रज्ञापारमितायाम् अर्थश् च अनर्थश् च नोपलभ्यते। कथं बोधिसत्त्वेन  
महासत्त्वेन प्रज्ञापारमितायार्थे चरितव्यं? भगवान् आह: इह सुभूते बोधिसत्त्वेन महासत्त्वेन गम्भीरे प्रज्ञापारमितार्थे चरता एवं चरितव्यं। रागो मे ऽर्थो ऽनर्थ इति न वरितव्यं दोशो मे ऽर्थो ऽनर्थ इति न चरितव्यं मोहो मे ऽर्थो ऽनर्थ इति न चरितव्यं मिथ्यादृष्टिर् मे ऽर्थो ऽनर्थ इति न चरितव्यं यावत् सर्वदृष्टिगतानि मे (अद्स्प्ग् इ १५३) ऽर्थो ऽनर्थ इति न चरितव्यं। तत् कस्य हेतोः? न हि रागदोषमोहानां तथता यावन् न नानादृष्टिगतानां तथता कस्यचिद् अर्थं करोति न अनर्थं करोति। रूपं मे अर्थ इति न चरितव्यं। रूपं मे ऽनर्थ इति न चरितव्यं, विज्ञानं मे अर्थ इति न चरितव्यं विज्ञानं मे ऽनर्थ इति न चरितव्यं। यावद्: बोधि मे ऽर्थ इति न चरितव्यं बोधि मे ऽनर्थ इति न चरितव्यं। तत् कस्य हेतोः? तथा हि सुभूते तथागतेन अर्हता सम्यक्सम्बुद्धेन अनुत्तरां सम्यक्सम्बोधिम् अभिसम्बुध्य न कश्चिद् धर्मो उपलब्धो यो ऽर्थं वा कुर्याद् अनर्थं वा। अपि तु खलु सुभूते उत्पादाद् वा तथागतानाम् अनुत्पादाद् वा तथागतानां स्थितैव धर्माणां धर्मता धर्मस्थितिता स्थितैव धर्मधातु। स नैव कस्यचिद् अर्थं करोति न अनर्थं। एवं खलु सुभूते बोधिसत्त्वेन महासत्त्वेन अर्थ अनर्थान् वर्जितेन प्रज्ञापारमितायां चरितव्यं। आह: केन कारणेन भगवन् प्रज्ञापारमिता न अर्थं करोति न अनर्थं करोति? भगवान् आह: तथा हि सुभूते संस्काराणाम् असंस्कृतधर्मता याश् च करणीया प्रज्ञापारमिता, अनेन कारणेन प्रज्ञापारमिता [ड़्। २५४अ] न कस्यचिद् अर्थकरा न अनर्थकरा। आह: ननु भगवन्न् असंस्कृतो ऽर्थ सर्वार्याणां बुद्धानां च बुद्धश्रावकानां च? भगवान् आह: असंस्कृतो ऽर्थः सुभूते सर्वार्याणां बुद्धानां च बुद्धश्रावकानां च? न पुनर् कस्यचिद् उपकारेण वा अनुपकारेण वा प्रत्युपस्थितः। तद्यथापि नाम सुभूते आकाशस्य तथता न कस्यचिद् उपकारेण वा अनुपकारेण वा प्रत्युपस्थिता, एवम् एव सुभूते बोधिसत्त्वस्य महासत्त्वस्य प्रज्ञापारमिता (अद्स्प्ग् इ १५४) न कस्यचिद् धर्मस्य उपकारेण वा अनुपकारेण वा प्रत्युपस्थिता। आह: ननु भगवं बोधिसत्त्वो महासत्त्वो ऽसंस्कृतायां प्रज्ञापारमितायां शिक्षित्वा सर्वाकारज्ञताम् अनुप्राप्नोति? भगवान् आह: एवम् एतत् सुभूते एवम् एतत्। बोधिसत्त्वो महासत्त्वः इह गम्भीरायाम् असंस्कृतायां प्रज्ञापारमितायां शिक्षित्वा सर्वाकारज्ञताम् अनुप्राप्नोति, न पुनर् द्वययोगेन। आह: किं पुनर् भगवन्न् अद्वयो धर्म अद्वयं धर्मम् अनुप्राप्नोति? भगवान् आह: नेति। आह: तत् किं द्वयो धर्म द्वयं धर्मम् अनुप्राप्नोति? भगवान् आह: नेति। आह: तत् किं द्वयो धर्म अद्वयं धर्मम् अनुप्राप्नोति? भगवान् आह: नेति। आह: तत् किम् अद्वयो धर्म द्वयं धर्मम् अनुप्राप्नोति? भगवान् आह: नेति। आह: तत् कथम् इदानीं प्राप्यते? भगवान् आह: यदा न द्वयन् धर्मो नाद्वयन् धर्म उपलभ्यते। तत् कस्य हेतोः? अनुपलम्भो हि प्राप्ति सा न अनुपलम्भेन प्राप्यते न पुनर् उपलम्भेन प्राप्यते। (६३)  
  
  
(अद्स्प्ग् इ १५५)  
परिवर्त ६४।  
  
अथायुष्मान् सुभूतिर् भगवन्तम् एतद् अवोचत्: गम्भीरा भगवं प्रज्ञापारमिता दुष्करकारका भगवं बोधिसत्त्वाः महासत्त्वाः ये ऽनुत्तरस्यै सम्यक्सम्बोधये सम्प्रतिष्ठन्ते न च नाम कश्चित् सत्त्व उपलभ्यते न च सत्त्वप्रज्ञप्तिस्, ते च सत्त्वानां कृते अनुत्तरस्यै सम्यक्सम्बोधये सम्प्रतिष्ठन्ते। तद्यथापि नाम भगवं कश्चिद् एव पुरुष आकाश अप्रतिष्ठाने स्तम्बम् इच्छेद् वापयितुम् एवम् एव भगवं बोधिसत्त्वा महासत्त्वाः सत्त्वानां कृते सर्वाकारज्ञताम् इच्छन्त्य् अनुप्राप्तुं। भगवान् आह: एवम् एतत् सुभूते एवम् एतत्, दुष्करकारका बोधिसत्त्वा महासत्त्वाः ये सत्त्वानां कृते ऽनुत्तरस्यै सम्यक्सम्बोधये सम्प्रतिष्ठन्ते। तां च सर्वाकारज्ञताम् अभिसम्बुध्य सत्त्वां सत्त्वग्राहात् परिमोचयन्ति। तद्यथापि नाम सुभूते कश्चिद् एव पुरुषः स्तम्बम् इच्छेद् वापयितुं। स च पुरुषस् तस्य स्तम्बस्य न मूलं जानीयान्) न शाखान् न गण्डं न पत्त्रान् न पुष्पं न फलं जानीयात्, स तस्य स्तम्बस्य गण्डं वापयित्वा कालेन कालं गोपयेत् उदकं दद्यात् तस्य स गण्डम् अनुपूर्वेण शाखासम्पन्नश् च भवेत् पत्त्रसम्पन्नश् च भवेत् पुष्पसम्पन्नश् च (अद्स्प्ग् इ १५६) भवेत् फलसम्पन्नश् च भवेत्। स तस्य स्तम्बस्य पत्त्राणि च अनुभुञ्जीत पुष्पाणि च फलानि च अनुभुञ्जीत। एवम् एव सुभूते ये बोधिसत्त्वाः महासत्त्वाः सर्वसत्त्वानां कृते ऽनुत्तरस्यै सम्यक्सम्बोधये सम्प्रतिष्ठन्ते ते ऽनुपूर्वेण षट्पारमितासु चरन्तः सर्वाकारज्ञताम् अनुप्राप्नुवन्ति। ते सर्वसत्त्वानां पत्त्रपुष्पफलोपजीव्या भवन्ति। तत्रेदं सुभूते पत्त्रं यद् बोधिसत्त्वं महासत्त्वम् आगम्य सत्त्वाः त्रिभ्यो अपायेभ्यः [ड़्। २५४ब्] परिमुच्यन्ते। पुष्पं यद् बोधिसत्त्वं महासत्त्वम् आगम्य क्षत्रियमहासालकुलेषु ब्राह्मणमहासालकुलेषु गृहपतिमहासालकुलेषु उपपद्यन्ते चातुर्महाराजकायिकेषु देवेषु उपपद्यन्ते यावन् नैवसञ्ज्ञानासञ्ज्ञायतनोपगेषु देवेषु उपपद्यन्ते। फलं यद् बोधिसत्त्वो महासत्त्वः सर्वाकारज्ञताम् अनुप्राप्य तां सत्त्वां स्रोतआपत्तिफले प्रतिष्ठापयति सकृदागामीफले प्रतिष्ठापयति अनागामीफले प्रतिष्ठापयति। अर्हत्त्वे प्रतिष्ठापयति। प्रत्येकबोधौ प्रतिष्ठापयति। तम् एव बोधिसत्त्वं महासत्त्वम् आगम्य सर्वाकारज्ञताम् अनुप्राप्नुवन्ति, सर्वाकारज्ञताम् अनुप्राप्य ते ऽपि सर्वसत्त्वानां पत्त्रपुष्पफलोपजीव्या भवन्ति। तत्र ये दक्षिणां प्रतिष्ठापयन्ति ते सर्वे ऽनुपूर्वेण त्रिभिर् यानैः परिनिर्वान्ति, यदुत श्रावकयानेन वा प्रत्येकबुद्धयानेन वा महायानेन वा ऽनुत्तरां सम्यक्सम्बोधिम् अभिसम्बुध्यन्ते। न च तत्र सत्त्वं प्रज्ञपयन्ति। न सत्त्वप्रज्ञप्तिं तांश् च सत्त्वां सत्त्वग्राहां परिमोचयन्ति। एवं खलु सुभूते बोधिसत्त्वेन महासत्त्वेन (अद्स्प्ग् इ १५७) प्रज्ञापारमितायं चरितव्यं। न चेह कश्चित् सत्त्वो न सत्त्वप्रज्ञप्तिर् उपलभ्यते। येषां कृते सर्वाकारज्ञताम् अनुप्राप्स्यामि। सुभूतिर् आह: तथागत एव भगवं बोधिसत्त्वो महासत्त्वो वेदितव्यः। तत् कस्य हेतोस्? तथा हि भगवन् बोधिसत्त्वं महासत्त्वम् आगम्य सर्वनरका उच्छिद्यन्ते, सर्वतिर्यग्योनय सर्वयमलोका उच्छिद्यन्ते सर्वाक्षणापाया उच्छिद्यन्ते सर्वदारिद्र्यान्य् उच्छिद्यन्ते सर्वहीनगतय उच्छिद्यन्ते सर्वकामधातुर् उच्छिद्यते सर्वरूपधातुर् उच्छिद्यते सर्व आरूप्यधातुर् उच्छिद्यते। भगवान् आह: एवम् एतत् सुभूते एवम् एतत्, तथागत एव बोधिसत्त्वो महासत्त्वो वेदितव्यः। सचेत् खलु पुनः सुभूते बोधिसत्त्वो महासत्त्वो नाभविष्यन्, नातीतानागतप्रत्युत्पन्नानां बुद्धानां भगवताम् अनुत्तरां सम्यक्सम्बोधिं प्रज्ञास्यतन्, न प्रत्येकबुद्धानां लोके प्रादुर्भावो ऽभविष्यन् न अर्हतां लोके प्रादुर्भावो ऽभविष्यन् न अनागामिनां न सकृदागामिनां न स्रोतआपन्नानां लोके प्रादुर्भावो ऽभविष्यत्। न पुनर् यावत् सर्वनरका उदच्छेत्स्यन्त न सर्वतिर्यग्योनयो न सर्वयमलोका उदच्छेत्स्यन्त। न सर्वकामधातुर् उदच्छेत्स्य् अन्त न सर्वरूपधातुर् उदच्छेत्स्यन्त न सर्वारूप्यधातुर् उदच्छेत्स्यन्त। ॥। ॥। अपि तु खलु पुनर् सुभूते यद् एवं वदसि, तथागत एव बोधिसत्त्वो महासत्त्वो वेदितव्य इति। एवम् एतत् सुभूते एवम् एतत्। तथागत एव बोधिसत्त्वो महासत्त्वः वेदितव्यः। तत् कस्य [ड़्। २५५अ] हेतोः? यया सुभूते तथतया तथागतः प्रज्ञप्यते, यया तथतया (अद्स्प्ग् इ १५८) प्रत्येकबुद्धः प्रज्ञप्यते। यया तथतया सर्वार्याः प्रज्ञप्यन्ते। यया तथतया रूपं प्रज्ञप्यते यया तथतया यावद् विज्ञानं प्रज्ञप्यते यया तथतया यावत् संस्कृतधातुः प्रज्ञप्यते। असंस्कृतधातु प्रज्ञप्यते। सर्वा सा तथतैव, तस्मात् तथता इत्य् उच्यते। तस्यां तथतायां बोधिसत्त्वो महासत्त्वः स्थित्वा सर्वाकारज्ञताम् अनुप्राप्स्यति। तस्मात् तथागत इत्य् उच्यते। अनेन सुभूते पर्यायेण बोधिसत्त्वो महासत्त्वस् तथागत एव वेदितव्यः तथतां प्रमाणीकृत्य। एवं खलु सुभूते बोधिसत्त्वेन महासत्त्वेन तथता प्रज्ञापारमितायां शिक्षितव्यं। तथताप्रज्ञापारमितायां सुभूते बोधिसत्त्वो महासत्त्वः शिक्षित्वा सर्वधर्मतथतायां शिक्षते। महासत्त्वः शिक्षित्वा सर्वधर्मतथतायां शिक्षते। सर्वधर्मतथतायां शिक्षित्वा सर्वधर्मतथतां परिपूरयिष्यति। सर्वधर्मतथतां परिपूर्य सर्वधर्मतथतावशीभावनताम् अनुप्राप्स्यति, सर्वधर्मतथतावशीभावनताम् अनुप्राप्य सर्वसत्त्वेन्द्रियकुशलो भविष्यति इन्द्रियकुशलो भूत्वा। इन्द्रियपरिपूरीकुशलताम् अनुप्राप्स्यति। इन्द्रियपरिपूरीकुशलताम्  
अनुप्राप्य सत्त्वानां कर्मस्वकतां ज्ञास्यति, सत्त्वानां कर्मस्वकतां ज्ञात्वा प्रणिधिज्ञानं परिपूरयिष्यति, प्रणिधिज्ञानं परिपूर्य त्रिध्वसुज्ञानं विशोधयिष्यति। त्रिध्वसुज्ञानं विशोध्य बोधिसत्त्वचारिकां चरन् सत्त्वानाम् अर्थं करिष्यति, सत्त्वानाम् अर्थं कुर्वन् बुद्धक्षेत्रं परिशोधयिष्यति। बुद्धक्षेत्रं परिशोध्य सर्वाकारज्ञताम् अनुप्राप्स्यति, सर्वाकारज्ञताम् अनुप्राप्य धर्मचक्रं प्रवर्तयिष्यति। धर्मचक्रं प्रवर्त्य सत्त्वान् त्रिषु यानेषु (अद्स्प्ग् इ १५९) प्रतिष्ठापयिष्यति, सत्त्वान् त्रिषु यानेषु प्रतिष्ठाप्य अनुपधिशेषे निर्वाणधातौ परिनिर्वास्यति। एवं खलु सुभूते बोधिसत्त्वेन महासत्त्वेन सर्वां गुणानुशंसान् पश्यता आत्मना च अनुत्तरायै सम्यक्सम्बोधये चित्तम् उत्पादयितव्यं, परे च अनुत्तरस्यै सम्यक्सम्बोधये चित्तम् उत्पादयितव्यं। सुभूतिर् आह: नमस्करणीयास् ते भगवं बोधिसत्त्वा महासत्त्वाः सदेवमानुषासुरेण लोकेन ये इह गम्भीरायां प्रज्ञापारमितायां यथोपदिष्ठायां चरन्ति। भगवान् आह: एवम् एतत् सुभूते एवम् एतत्, नमस्करणीयास् ते बोधिसत्त्वा महासत्त्वाः सदेवमानुषासुरेण लोकेन। य इह गम्भीरायां प्रज्ञापारमितायां यथोपदिष्ठायां चरन्ति। आह: कियद् भगवं प्रथमचित्तोत्पादिको बोधिसत्त्वो महासत्त्वः पुण्यं प्रसविष्यति यः सर्वसत्त्वानां कृते ऽनुत्तरां सम्यक्सम्बोधिम् अभिसम्बोद्धुकामः? भगवान् आह: सचेत् सुभूते यावन्तस् त्रिसाहस्रमहासाहस्रे लोकधातौ सत्त्वास् ते सर्वे श्रावकभूमौ प्रतितिष्ठेयु प्रत्येकबुद्धभूमौ प्रतितिष्ठेयु। अपि नु ते सत्त्वा बहुपुण्यं प्रसवेयुः? आह: बहु भगवन् बहु सुगत। अप्रमेयं भगवन्न् अप्रमेयं सुगत। भगवान् आह: यच् च खलु पुनः सुभूते त्रिसाहस्रमहासाहस्रे लोकधातौ सर्वसत्त्वानां सर्वश्रावकयानिकानां प्रत्येकबुद्धयानिकानां वा पुण्यं, यच् च प्रथमचित्तोत्पादिकस्य बोधिसत्त्वस्य महासत्त्वस्य पुण्यं, अस्य प्रथमचित्तोत्पादिकस्य बोधिसत्त्वस्य पुण्यसम्भारस्य एवं (अद्स्प्ग् इ १६०) त्रिसाहस्रमहासाहस्रे लोकधातौ सर्वसत्त्वानां श्रावकयानिकानां प्रत्येकबुद्धयानिकानां वा [ड़्। २५५ब्] पुण्यं शततमीम् अपि कलां नोपैति। यावत् कोटीशतसहस्रतमीम् अपि कलां नोपैति यावद् उपनिशाम् अपि न क्षमते। तत् कस्य हेतोः? बोधिसत्त्वप्रसूता हि श्रावकप्रत्येकबुद्धयानिका पुद्गला न पुनः श्रावकप्रत्येकबुद्धप्रसूता बोधिसत्त्वा महासत्त्वा। तिष्ठन्तु त्रिसाहस्रमहासाहस्रे लोकधातौ सर्वसत्त्वाः श्रावकयानिका वा प्रत्येकबुद्धयानिका वा, सचेत् ये त्रिसाहस्रमहासाहस्रे लोकधातौ सत्त्वास् ते सर्वे श्रावकगुणसमन्वागता प्रत्येकबुद्धगुणसमन्वागता भवेयुस् तेषां यत् पुण्यं तत् प्रथमचित्तोत्पादिकबोधिसत्त्वपुण्यस्य शततमीम् अपि कलां नोपैति। यावत् कोटीशतसहस्रतमीम् अपि कलां नोपैति। यावद् उपनिशाम् अपि न क्षमते। तत् कस्य हेतोर्? बोधिसत्त्वप्रसूता हि श्रावकप्रत्येकबुद्धगुणा न श्रावकप्रत्येकबुद्धप्रसूता बोधिसत्त्वा महासत्त्वा। एवं सचेद् ये त्रिसाहस्रमहासाहस्रे लोकधातौ सत्त्वास् ते सर्वे शुक्लविदर्शनाभूमौ प्रतिष्ठिता भवेयुः तेषां यत् पुण्यं तत् प्रथमचित्तोत्पादिकबोधिसत्त्वपुण्यस्य शततमीम् अपि कलां नोपैति यावद् उपनिशाम् अपि न क्षमते। सचेत् पुनः ये त्रिसाहस्रमहासाहस्रे लोकधातौ सत्त्वास् ते सर्वे गोत्रभूमौ प्रतिष्ठिता भवेयुः, तेषां यत् पुण्यं तत् प्रथमचित्तोत्पादिकबोधिसत्त्वपुण्यस्य शततमीम् अपि कलां नोपैति यावद् उपनिशाम् अपि न क्षमते। यावत् सचेद् अष्टमकभूमौ प्रतिष्ठिता भवेयुर्। दर्शनभूमौ प्रतिष्ठिता भवेयुः तनुभूमौ प्रतिष्ठिता भवेयु। वीतरागभूमौ प्रतिष्ठिता भवेयुः कृतावीभूमौ प्रतिष्ठिता भवेयुः प्रत्येकबुद्धभूमौ प्रतिष्ठिता भवेयुः (अद्स्प्ग् इ १६१) तेषां यत् पुण्यं तत् प्रथमचित्तोत्पदिकबोधिसत्त्वपुण्यस्य शततमीम् अपि कलां नोपैति यावत् कोटीशतसहस्रतमीम् अपि कलान् नोपैति। यावद् उपनिशाम् अपि न क्षमते। तत् कस्य हेतोः? बोधिसत्त्वप्रसूता हि श्रवकप्रत्येकबुद्धगुणा न श्रावकप्रत्येकबुद्धप्रसूता बोधिसत्त्वा महासत्त्वा। सचेत् पुनर् ये त्रिसाहस्रमहासाहस्रे लोकधातौ सत्त्वास् ते सर्वे बोधिसत्त्वन्यामम् अवक्रान्ता भवेयुस्, तेषां यत् पुण्यं तद् बोधिसत्त्वस्य महासत्त्वस्य पुण्यस्य शततमीम् अपि कलां नोपैति यावद् उपनिशाम् अपि न क्षमते। सचेत् पुनर् ये त्रिसाहस्रमहासाहस्रे लोकधातौ सत्त्वास् ते सर्वे बोधिप्रतिपन्नका भवेयुस् तेषां यत् पुण्यं तथागतस्य अर्हतः सम्यक्सम्बुद्धस्य पुण्यस्य शततमीम् अपि कलान् नोपैति यावत् कोटीशतसहस्रतमीम् अपि कलां नोपैति। यावद् उपनिशाम् अपि न क्समते। आह: प्रथमचित्तोत्पादिकेन भगवं बोधिसत्त्वेन महासत्त्वेन सर्वाकारज्ञता मनसिकर्तव्या? भगवान् आह: प्रथमचित्तोत्पादिकेन सुभूते बोधिसत्त्वेन महासत्त्वेन सर्वाकाराज्ञता मनसिकर्तव्या। आह: सर्वाकारज्ञताया भगवं को भाव किम् आरम्बणं किम् आधिपतेयं क आकार किं लक्षणं? भगवान् आह: सर्वाकारज्ञतेति सुभूते ऽभावः अलक्सणम्  
अनिमित्तम् अनाभोगम् अनुत्पाद अप्रादुर्भावः। यत् पुनर् सुभूतिर् एवम् आह: सर्वाकारज्ञतायाः किम् आरम्बणम् इति? सर्वाकारज्ञताया किम् आधिपतेयं क आकार किं लक्षणम् इति? सर्वाकारज्ञताया सुभूते अभाव आरम्बणं, (अद्स्प्ग् इ १६२) स्मृतिर् आधिपतेयं, शान्तिर् आकारो, अलक्षणं लक्षणं। सर्वाकारज्ञतायाः सुभूते इदम् आरम्बणम् इदम् आधिपतेयम् इदं लक्षणम् अयम् आकार। आह: किं पुनर् सर्वाकारज्ञतैव अभावः, उताहो रूपम् अप्य् अभावः, वेदनासञ्ज्ञासंस्कारविज्ञानम् [ड़्। २५६अ] अप्य् अभावः, एवम् आध्यात्मिकबाह्या धर्माः अभावाः, चत्वारि ध्यानानि चत्वार्य् अप्रमाणानि चतस्र आरूप्यसमापत्तयः चत्वारि स्मृत्युपस्थानानि चत्वारि सम्यक्प्रहाणानि चत्वारर्द्धिपादा पञ्चेन्द्रियाणि पञ्चबलानि सप्तबोध्यङ्गान्य् आर्याष्टाण्गो मार्ग शून्यतासमाधिः आनिमित्तसमाधिः अप्रणिहित समाधिः अष्टौ विमोक्षाः नवानुपूर्वसमापत्तयः दशतथागतबलानि चत्वारि वैशारद्यानि चतस्रः प्रतिसंविदो ऽष्टादशावेणिका बुद्धधर्मा महामैत्री महाकरुणा महामुदिता महोपेक्षा प्रथमाभिज्ञा द्वितीयाभिज्ञा तृतीया चतुर्थी पञ्चम्य् अभिज्ञा षष्ट्य् अभिज्ञा संस्कृतधातुर् असंस्कृतधातुर् अप्य् अभावः? भगवान् आह: रूपम् अपि सुभूते अभाव वेदनासञ्ज्ञासंस्कारविज्ञानम् अप्य् अभावः यावत् संस्कृतधातुर् अप्य् अभावः असंस्कृतधातुर् अप्य् अभावः। तत् कस्य हेतोस्? तथा हि सुभूते सर्वाकारज्ञताया स्वभावो नास्ति। यस्य खलु पुनः सुभूते स्वभावो नास्ति स अभावः। आह: केन कारणेन भगवं सर्वाकारज्ञताया स्वभावो नास्ति? भगवान् आह: नास्ति सुभूते सांयोगिकः स्वभावः। यस्य सांयोगिकः स्वभावो नास्ति स अभावः। अनेन सुभूते पर्यायेण अभावस्वभावाः सर्वधर्माः। अपि तु खलु पुनर् सुभूते शून्यतास्वभावाः सर्वधर्माः आनिमित्तस्वभावाः सर्वधर्माः अप्रणिहितस्वभावाः सर्वधर्मा। अपि तु खलु सुभूते। तथतास्वभावः (अद्स्प्ग् इ १६३) सर्वधर्माः भूतकोटिस्वभावाः सर्वधर्माः धर्मधातुस्वभावाः सर्वधर्माः। अनेनापि सुभूते पर्यायेणैवं वेदितव्यम् अभावस्वभावाः सर्वधर्माः। आह: यदि भगवन् सर्वधर्माः अभावस्वभावास्, तत् कतमेनोपायकौशलेन समन्वागतः प्रथमचित्तोत्पादिको बोधिसत्त्वो महासत्त्वो दानपारमितायां चरन् बुद्धक्षेत्रं परिशोधयति। सत्त्वांश् च परिपाचयति। एवं शीलपारमितायां क्षान्तिपारमितायां वीर्यपारमितायां ध्यानपारमितायां प्रज्ञापारमितायां चरन् बुद्धक्षेत्रं परिशोधयति सत्त्वांश् च परिपाचयति। एवं प्रथमे ध्याने चरन् यावत् चतुर्थे ध्याने मैत्र्यां यावद् उपेक्षायां, आकाशानन्त्यायतनसमापत्तौ यावन् नैवसञ्ज्ञानासञ्ज्ञायतनसमापत्तौ, अध्यात्मशून्यतायां यावद् अभावस्वभावशून्यतायां, चतुर्षु स्मृत्युपस्थानेषु यावद् आर्याष्टाङ्गे मार्गे, शून्यतायां समाधौ आनिमित्तसमाधौ अप्रणिहितसमाधौ, ध्यानेषु अप्रमाणेषु यावत् नवानुपूर्वसमापत्तीषु दशसु तथागतबलेषु चतुर्षु वैशारद्येषु। चतसृषु प्रतिसंवित्स्व् अष्टादशेष्व् आवेणिकेषु बुद्धधर्मेषु, महामैत्र्यां महाकरुणायां (यावत्? ) सर्वाकारज्ञतायां चरन् बुद्धक्षेत्रं परिशोधयति सत्त्वांश् च परिपाचयति। भगवान् आह: एतद् एव सुभूते बोधिसत्त्वस्य महासत्त्वस्य उपायकौशलं वेदितव्यं, यद् अभावस्वभावेषु धर्मेषु परिचयं करोति, बुद्धक्षेत्रं च [ड़्। २५६ब्] परिशोधयति। सत्त्वांश् च परिपाचयति। तच् च बुद्धक्षेत्रं तांश् च सत्त्वान् अभावस्वभावां जानाति। स खलु पुनर् बोधिसत्त्वो महासत्त्वो दानपारमितायां चरं बोधिमार्गे परिचयं (अद्स्प्ग् इ १६४) करोति। शीलपारमितायां चरं बोधिमार्गे परिचयं करोति। क्षान्तिपारमितायां चरं बोधिमार्गे परिचयं करोति। वीर्यपारमितायां चरं बोधिमार्गे परिचयं करोति। ध्यानपारमितायां चरं बोधिमार्गे परिचयं करोति। प्रज्ञापारमितायां चरन् बोधिमार्गे परिचयम् करोति। यावत् सर्वाकारज्ञतायां चरं बोधिमार्गे परिचयं करोति, तन् च बोधिमार्गम् अभावस्वभावं जानाति। स खलु पुनर् सुभूते बोधिसत्त्वो महासत्त्वः षट्सु पारमितासु चरंस् तावत् तस्मिन् बोधिमार्गे परिचयं करोति। यावन् न दशभिस् तथागतबलैः समन्वागतो भवति। न चतुर्भिर् वैशारद्यैः समन्वागतो भवति। न चतसृभिः प्रतिसंविद्भिः समन्वागतो भवति न आवेणिकैर् बुद्धधर्मैर् महामैत्र्या महाकरुणया च समन्वागतो भवति। अयं सुभूते स बोधिमार्गो यत्र मार्गे स्थित्वा पारमितान् परिपूरयति। पारमितान् परिपूर्य एकक्षणसमायुक्तया प्रज्ञया सर्वाकारज्ञताम् अनुप्राप्स्यति। तस्य तत्र अवस्थायां सर्ववासनानुसन्धिक्लेशन् प्रहास्यति अनुत्पत्तिकप्रहाणेन। स बुद्धचक्षुषा त्रिसाहस्रमहासाहस्रं लोकधातुं व्यवलोकयन्न् अभाव इत्य् अपि न उपलप्स्यते प्राग् एव भावं। एवं खलु सुभूते बोधिसत्त्वेन  
महासत्त्वेन प्रज्ञापारमितायां चरितव्यम् अभावस्वभावसर्वधर्मेषु। एतद् एव सुभूते बोधिसत्त्वस्य महासत्त्वस्य उपायकौशलं यद् अभाव इति नोपलभते प्राग् एव भावं। स खलु पुनर् सुभूते बोधिसत्त्वो महासत्त्वः प्रज्ञापारमितायां चरन् दानं (अद्स्प्ग् इ १६५) ददाति, स तन् दानन् ददन् न कल्पयति, न निमित्तीकरोति नैव भावतो न अभावतो मनसिकरोति। प्रतिग्राहकम् अपि न कल्पयति, न निमित्तीकरोति, नैव भावतो नाभावतो मनसिकरोति। दायकम् अपि न कल्पयति। न निमित्तीकरोति। नैव भावतो नाभवतो मनसिकरोति। तद् अपि बोधिचित्तं नोपलभते। न निमित्तीकरोति, नालम्बनीकरोति। न समनुपश्यति ॥। यावत् ॥। प्रज्ञापारमितां न कल्पयति, न निमित्तीकरोति, नैव भावतो न अभावतो मनसिकरोति। यो ऽपि तां प्रज्ञापारमितां भावयति, तम् अपि न समनुपश्यति न निमित्तीकरोति, नैव भावतो नाभावतो मनसिकरोति, येषाम् अपि सत्त्वानां कृतशस् तां प्रज्ञापारमितां भावयति तां न कल्पयति न निमित्तीकरोति, नैव भावतो नाभावतो मनसिकरोति। तत् कस्य हेतोस्? तथा हि यदि त एव सर्वधर्मा अभावास् ते न बुद्धैः कृता न श्रावकैर् न प्रत्येकबुद्धैः कृता। अकारकाः हि सर्वधर्मा कारकविरहिताः आह: ननु भगवं धर्मैर् एव धर्मा विरहिता? भगवान् आह: एवम् एतत् सुभूते एवम् एतत्। धर्मैर् एव धर्मा विरहिता। आह: यदि भगवं धर्मैर् एव धर्मा विरहितास्, तत् कथं विरहितो धर्मो विरहितं धर्मं सञ्जानाति, भाव इति वा अभाव इति वा। न हि भगवन्न् अभावो धर्मो अभावम् धर्मं जानाति। न भावो धर्मो ऽभावं धर्मं जानाति। न अभावो धर्मो ऽभावन् धर्मं जानाति। न भावो धर्मो भावं धर्मं जानाति। एवम् असञ्जानं सर्वधर्मेषु कुतः एवं भवति। बोधिसत्त्वस्य महासत्त्वस्य भाव इति वा अभाव इति वा? भगवान् आह: लोकसंवृतिम् उपादाय बोधिसत्त्वो महासत्त्वः प्रज्ञापारमितायां (अद्स्प्ग् इ १६६) चरन् भाव इति वा अभाव इति वा निर्दिशति, न पुनः परमार्थेन। आह: किं पुनर् भगवन्न् अन्या लोकसंवृतिर् अन्यः परमार्थः? भगवान् आह: न अन्य सुभूते इओकसंवृतिर् अन्यः परमार्थः। येन लोकसंवृतेस् तथता सैव परमार्थस्य [ड़्। २५७अ] तथता, तत् ते सत्त्वा विपर्यस्ता एतां तथतां न जानन्ति न पश्यन्ति। तेषाम् अर्थाय बोधिसत्त्वो महासत्त्वो लोकसंवृत्या निर्दिशति, भाव इति वा अभाव इति वा। अपि तु खलु सुभूते य एते सत्त्वाः पञ्चस्कन्धेषु भावसञ्ज्ञिनः अभाव इति न जानन्ति। तेषाम् अर्थायैवं तं निर्दिश्यते, धर्माणाम् अप्रभेदताम् उपादाय, कथम् अभाव जानीयुर् इति। एवं खलु सुभूते बोधिसत्त्वेन महासत्त्वेन प्रज्ञापारमितायां चरितव्यं। ((६४))  
  
  
(अद्स्प्ग् इ १६७)  
परिवर्त ६५।  
  
अथायुष्मान् सुभूतिर् भगवन्तम् एतद् अवोचत्: बोधिसत्त्व चारिका बोधिसत्त्वचारिकेत्य् उच्यते, कस्यैतद् अधिवचनं यदुत बोधिसत्त्वचारिकेति? भगवान् आह: बोधिसत्त्वचारिका बोधिसत्त्वचारिकेति सुभूते उच्यते बोधये एसा चारिका तस्माद् बोधिसत्त्वचारिकेत्य् उच्यते। आह: क्व भगवं सा बोधिसत्त्वस्य महासत्त्वस्य चारिका? भगवान् आह: रूपं शून्यम् इति चरति। वेदनासञ्ज्ञासंस्कारविज्ञानं शून्यम् इति चरति। एवम् आध्यात्मिकबाह्यैर् आयतनैर् दानपारमितायां चरति शीलपारमितायां क्षान्तिपारमितायां वीर्यपारमितायां ध्यानपारमितायां प्रज्ञापारमितायां। आध्यात्मशून्यतायां चरति। बहिर्द्धाशून्यतायाम् आध्यात्मबहिर्द्धाशून्यतायां शून्यताशून्यतायां महाशून्यतायां परमार्थशून्यतायां संस्कृतशून्यतायाम् असंस्कृतशून्यतायाम् अत्यन्तशून्यतायाम् अनवराग्रशून्यतायाम् अनवकारशून्यतायां प्रकृतिशून्यतायां सर्वधर्मशून्यतायां चरति स्वलक्षणशून्यतायां चरति। अनुपलम्भशून्यतायाम् अभावशून्यतायां चरति। स्वभावशून्यतायान चरति। अभावस्वभाशून्यतायां चरति। प्रथमे ध्याने चरति। द्वितीये तृतीये एअतुर्थे ध्याने चरति मैत्र्यां चरति। करुणायां मुदितायाम् उपेक्षायां चरति। आकाशानन्त्यायतने चरति। विज्ञानन्त्यायतने आकिञ्चन्यायतने, नैव (अद्स्प्ग् इ १६८) सञ्ज्ञानासञ्ज्ञायतने चरति। चतुर्षु स्मृत्युपस्थानेषु चरति। चतुर्षु सम्यक्प्रहाणेषु चतुर्षु ऋद्धिपादेषु पञ्चस्व् इन्द्रियेषु। पञ्चसु बलेषु। सप्तबोध्यङ्गेष्व्। आर्याष्टाङ्गे मार्गे चरति। शून्यतायां समाधौ चरत्य् आनिमित्ते समाधौ च अप्रणिहिते समाधौ चरति। अष्टसु विमोक्षेषु नवस्व् अनुपूर्वसमापत्तिषु चरति। दशसु तथागतबलेषु चरति। चतसृषु वैशारद्येषु चतसृषु प्रतिसंवित्सु महामैत्र्या महाकरुणायाम् अष्टादशस्व् आवेणिकेषु बुद्धधर्मेषु चरति। बुद्धक्षेत्रपरिशुद्धये चरति। सत्त्वपरिपाके चरति। प्रतिभाने चरत्य् अक्षराभिनिर्हारेषु चरति। अक्षरप्रवेशेषु चरति। अनक्षरप्रवेशे चरति। धारनीषु चरति। संस्कृतधातौ चरत्य्। असंस्कृतधातौ चरति। तथा पुनर् चरति यथा बुद्धिर् न द्विधी भवति। एवं खलु सुभूते बोधिसत्त्वो महासत्त्वः प्रज्ञापारमितायां चरन् बोधौ चरति। अथायुष्मान् सुभूतिर् भगवन्तम् एतद् अवोचत्: बुद्धो बुद्ध इति भगवम्न् उच्यते। कस्यैतद् अधिवचनं बुद्ध इति? भगवान् आह: भूतो ऽर्थो बुद्ध इत्य् उच्यते। अपि तु खलु सुभूते भूतो ऽनेन धर्मो ऽभिसम्बुद्धस्, तस्माद् बुद्ध इत्य् उच्यते। भूतो [ड़्। २५७ब्] ऽनेनार्थः प्रतिविद्धस् तस्माद् बुद्ध इत्य् उच्यते। अपि तु खलु सुभूते सर्वधर्माः अनेन यथावद् अभिसम्बुद्धास्, तस्माद् बुद्ध इत्य् उच्यते। आह: बोधि बोधिर् इति भगवन्न् उच्यते, कस्यैतद् भगवन्न् अधिवचनं बोधिर् इति? भगवान् आह: बोधिर् इति सुभूते शून्यताया एतद् अधिवचनं, तथताया एतद् अधिवचनं, भूतकोटेर् एतद् अधिवचनं, धर्मधातोर् एतद् अधिवचनं। अपि तु खलु सुभूते बोधिर् इति तथत अवितथता (अद्स्प्ग् इ १६९) अनन्यतथता अनन्यथाभावस्, तस्माद् बोधिर् इत्य् उच्यते। अपि तु खलु सुभूते नामधेयनिमित्तमात्रम् एतद् यदुत बोधिस्, तस्माद् बोधिर् इत्य् उच्यते। अपि तु खलु सुभूते अभेदार्थो बोध्यर्थः। अपि तु खलु सुभूते बुद्धानाम् एषा भगवतां बोधिस्, तस्माद् बोधिर् इत्य् उच्यते। अपि तु खलु सुभूते बुद्धैर् एषा भगवद्भिर् अभिसम्बुद्धास्, तस्माद् बोधिर् इत्य् उच्यते। आह: यो भगवं बोधिसत्त्वो महासत्त्व इह बोधये चरति, स किं षड्भिः पारमिताभिर् चरति यावत् सर्वाकारज्ञतायां विहरति, कतमेषां भगवं कुशलमूलानाम् आचयो भवत्य् अपचयो वा हानिर् वा वृद्धिर् वा उत्पादो वा निरोधो वा सङ्क्लेशो वा व्यवदानं वा? भगवान् आह: यः सुभूते बोधिसत्त्वो महासत्त्वः इह बोधौ चरति षड्भिः पारमिताभिर् चरति यावत् सर्वाकारज्ञतया चरति। तस्य न कस्यचिद् धर्मस्य आचयो भवत्य् अपचयो वा हानिर् वा वृद्धिर् वा उत्पादो वा निरोधो वा सङ्क्लेशं वा व्यवदानं वा। तत् कस्य हेतो? न हि सुभूते बोधिसत्त्वस्य महासत्त्वस्य बोधिः प्रज्ञापारमितायां चरतः कस्यचिद् धर्मस्य आरम्बणयोगेन प्रत्युपस्थिता, आचये वा अपचये वा हानये वा वृद्धये वा उत्पादाय वा निरोधाय वा सङ्क्लेशाय वा व्यवदानाय वा। आह: यदि भगवं बोधिसत्त्वस्य महासत्त्वस्य प्रज्ञापारमितायां चरतः बोधिर् न कस्यचिद् धर्मस्य आरम्बणयोगेन प्रत्युपस्थिता। तत् कथम् इदानीं  
भगवं बोधिसत्त्वो महासत्त्वो दानपारमितां परिगृह्णाति। शीलपारमितां क्षान्तिपारमितां वीर्यपारमितां ध्यानपारमितां प्रज्ञापारमितां परिगृह्णाति, कथम् अध्यात्मशून्यतायां चरति। बहिर्द्धाशून्यतायाम् अध्यात्मबहिर्द्धाशून्यतायां यावत् स्वलक्षणशून्यतायां (अद्स्प्ग् इ १७०) चरति, कथं ध्यानेषु अप्रमणेषु आरूप्यसमापत्तिषु यावत् अनुपूर्वविहारसमापत्तिषु चरति। कथं शून्यतानिमित्ताप्रणिहितेषु विमोक्षमुखेषु चरति। कथं दशसु तथागतबलेषु चरति चतुर्षु वैशारद्येषु चतसृषु प्रतिसंवित्सु अष्टादशष्व् आवेणिकेषु बुद्धधर्मेषु महामैत्र्यां महाकरुणायां चरति। कथं दशसु बोधिसत्त्वभूमिषु चरति। श्रावकप्रत्येकब्बुद्धभूमिम् अतिक्रामति। बोधिसत्त्वन्यामं च अवक्रामति? भगवान् आह: न हि सुभूते बोधिसत्त्वस्य महासत्त्वस्य द्वयचारिणी बुद्धिः। न हि सुभूते बोधिसत्त्वो महासत्त्वो द्वयेन दानपारमितायां चरति। न द्वयेन शीलपारमितायां चरति, न द्वयेन क्षान्तिपारमितायां चरति, न द्वयेन वीर्यपारमितायां चरति। न द्वयेन समाधिपारमितायां चरति। न द्वयेन प्रज्ञापारमितायां चरति। एवं सुभूते बोधिसत्त्वो महासत्त्वः दानपारमितां परिगृह्णाति यावत् प्रज्ञापारमितां परिगृह्णाति यावत् सर्वाकारज्ञताम् अनुप्राप्नोति। आह: यदि भगवं न द्वयेन [ड़्। २५८अ] दानपारमितायां चरति, न द्वयेन शीलपारमितायां क्षान्तिपारमितायां वीर्यपारमितायां ध्यानपारमितायां प्रज्ञापारमितायां चरति, तत् कथम् इदानीं बोधिसत्त्वो महासत्त्वः कुशलमूलैर् विवर्धमानै प्रथमचित्तोत्पादम् उपादाय। यावत् पश्चिमकश् चित्तोत्पादः कुशलमूलैर् विवर्धते? भगवान् आह: ये सुभूते द्वयेन चरन्ति, न ते विवर्धन्ते कुशलमूलैः। तत् कस्य हेतोः? द्वयनिश्रिता हि सुभूते सर्वबालपृथग्जनास्, ते न विवर्धन्ते कुशलमूलैः। बोधिसत्त्वो महासत्त्वः पुनर् अद्वयेन चरति, स प्रथमचित्तोत्पादम् उपादाय कुशलमूलैर् विवर्धते। यावत् पश्चिमकश् चित्तोत्पाद कुशलमूलैर् विवर्धते। तेन (अद्स्प्ग् इ १७१) न शक्यते ऽभिभवितुं। सदेवमानुषासुरेण लोकेन, यैर् अकुशलमूलैर् अवमर्दितः श्रावकभूमौ वा प्रत्येकबुद्धभूमौ वा पतेत्, तद् अन्यैर् वा अकुशलैर् धर्मैः संहृयेत, यैः संहृयमानो दानपारमितायां चरन् कुशलैर् मूलैर् न विवर्धेत, यावत् सर्वाकारज्ञतायां चरन् कुशलमूलैर् न विवर्धेत। एवं खलु सुभूते बोधिसत्त्वेन महासत्त्वेन प्रज्ञापारमितायां चरितव्यं। आह: किं पुनर् भगवं बोधिसत्त्वेन महासत्त्वेन कुसलमूलानां कृते प्रज्ञापारमितायां चरितव्यं? भगगवान् आह: नो हीदं सुभूते, न बोधिसत्त्वो महासत्त्वो कुशलमूलानां कृते प्रज्ञापारमितायां चरति, नाप्य् अकुशलमूलानां कृते प्रज्ञापारमितायां चरति, न च अपर्युपास्य बुद्धान् भगवतो, न अपरिपूर्य कुशलमूलानि। न कल्याणमित्रैर् अपरिगृहीतो बोधिसत्त्वो महासत्त्वः शक्तः सर्वाकारज्ञताम् अनुप्राप्तुं। आह: कथं भगवं पर्युपास्य बुद्धां भगवतः कुशलमूलैः परिगृहीतः कल्याणमित्रैर् परिगृहीतो बोधिसत्त्वो महासत्त्वः सर्वाकारज्ञताम् अनुप्राप्नोति? भगवान् आह: इह सुभूते बोधिसत्त्वो महासत्त्वः प्रथमचित्तोत्पादम् उपादाय बुद्धान् भगवतः पर्युपास्ते, यच् च ते बुद्धा भगवन्तो भाषन्ते, सूत्रं गेयं व्याकरणं गाथोदाननिदान-इत्युक्तकजातकवैपुल्य-अद्भुतधर्मापदानापदेशस् तत् सर्वम् उद्गृह्णात्य् उद्गृह्य वाचा सुपरिचितं कृत्वा मनसा च अनुप्रेक्षितं कृत्वा दृष्ट्या सुप्रतिविद्धं कृत्वा धारणीं प्रतिलभते। धारण्याप्रतिलब्धया प्रतिसंविद उत्पादयति। प्रतिसंविद्भिर् उत्पादिताभिस् (अद्स्प्ग् इ १७२) तस्य जातिव्यतिवृत्तस्यापि ते धर्मा न जातु विप्रणश्यति यावत् सर्वाकारज्ञताम् अनुप्राप्नोति। तत्र च तथागतेष्व् अर्हत्सु सम्यक्सम्बुद्धेषु कुशलमूलान्य् अवरोपयति, यैः कुशलमूलैः परिगृहीतो न जात्व् अपायेष्व् अक्षणेषु चोपपद्यते। तैश् च कुशलैः मूलैः आश्रयपरिशुद्धिं परिगृह्णाति, यैर् आश्रयैर् बुद्धक्षेत्रं परिशोधयति सत्त्वांश् च परिपाचयति, तैश् च कुशलमूलैः परिगृहीतः कल्याणमित्रैर् न जातु विरहितो  
भवति बुद्धैश् च भगवद्भिः बोधिसत्त्वैर् महासत्त्वैः श्रावकैश् च ये बुद्धयानस्य वर्णां भाषन्ते। एवं खलु सुभूते बोधिसत्त्वेन महासत्त्वेन प्रज्ञापारमितायां चरता बुद्धा भगवन्तः पर्युपासितव्याः, कुशलमूलानि च अवरोपयितव्यानि कल्याणमित्राणि च सेवितव्यानि। ((६५)) [ड़्। २५८ब्]  
  
  
(अद्स्प्ग् इ १७३)  
परिवर्त ६६।  
  
अथायुष्मां सुभूतिर् भगवन्तम् एतद् अवोचत्: यः पुनर् भगवं बोधिसत्त्वो महासत्त्वो नैव बुद्धां भगवतः पर्युपास्ते, न कुशलमूलानि परिपूरयति, न कल्याणमित्रपरिगृहीतो भवेत्, मा हैव बोधिसत्त्वो महासत्त्वः सर्वाकारज्ञताम् अनुप्राप्नुयात्? भगवान् आह: नास्ति सुभूते बोधिसत्त्वो महासत्त्वो यो बुद्धां भगवतो ऽपर्युपास्य कुशलमूलान्य् अपरिपूर्य कल्याणमित्रैर् अपरिगृहीतः सर्वाकारज्ञताम् अनुप्राप्नुयात्। तत् कस्य हेतोर्? बुद्धान् एव तावत् पर्युपास्य कुशलमूलान्य् अवरोप्य कल्याणमित्राणि। सेवित्वा आद्य् अपि तावत् सर्वाकारज्ञता न शक्यते ऽनुप्राप्तुं। प्राग् एव अपर्युपास्य बुद्धान् भगवतः अपरिपूर्य कुशलमूलान्य् असेवित्वा कल्याणमित्राणि सर्वाकारज्ञताम् अनुप्राप्नुयाद् इति नेदं स्थानं विद्यते। तस्मात् तर्हि सुभूते बोधिसत्त्वेन महासत्त्वेन सत्ये बोधिं निष्ठातुकामेन, क्षिप्रं च अनुत्तरां सम्यक्सम्बोधिम् अभिसम्बोद्धुकामेन बुद्धान् ब्नगवतः पर्युपासितव्या कुशलमूलान्य् अवरोपयितव्यानि कल्याणमित्राणि सेवितव्यानि। आह: केन कारणेन भगवं बोदिसत्त्वो महासत्त्वो बुद्धान् भगवतः पर्युपास्य कुशलमूलान्य् अवरोप्य कल्याणमित्राणि सेवित्वा सर्वाकारज्ञतां न अनुप्राप्नोति? भगवान् आह: उपायकौशलविरहितत्वात्, सो ऽनेनोपायो न श्रुतो भवति तेषां बुद्धानां भगवताम् अन्तिकात्, तानि च कुशलमूलानि न अवरोपितानि। (अद्स्प्ग् इ १७४) तानि च कल्याणमित्राणि न सेवितानि। ये ऽस्योपायम् उपदिशन्ति। आह: कतमद् भगवांस् तद् उपायकौशलं येनोपायकौशलेन समन्वागतो बोधिसत्त्वो महासत्त्वः सर्वाकारज्ञताम् अनुप्राप्नोति? भगवान् आह: इह सुभूते बोधिसत्त्वो महासत्त्व प्रथमचित्तोत्पादम् उपादाय दानपारमितायां चरं सर्वाकारज्ञताप्रतिसंयुक्तैर् मनसिकारैर् दानं ददाति, बुद्धेभ्यो भगवद्भ्यस् प्रत्येकबुद्धेभ्यः श्रावकेभ्यो मनुष्यभूतेभ्यः अमनुष्यभूतेभ्यः। स तैः सर्वाकारज्ञताप्रतिसंयुक्तैर् मनसिकारैर् समन्वागतो न च अस्य दाने दानसञ्ज्ञा भवति, न प्रतिग्राहके प्रतिग्राहकसञ्ज्ञा भवति, न दायके दायकसञ्ज्ञा भवति। तत् कस्य हेतोः? तथा हि सुभूते स्वलक्षणशून्यान् सर्वधर्मान् जानात्य् असतो ऽसम्भूतान् अपरिनिष्पन्नान् अनभिनिर्वृत्तान् सर्वधर्मान् पश्यति। धर्माणां च धर्मलक्षणम् अवतरत्य् अकिञ्चित्समर्थाः सर्वधर्मा इत्य् असंस्कारलक्षणेन अवतरति। सो ऽनेनोपायकौशलेन समन्वागत कुशलमूलैर् विवर्धते, स कुशलमूलैर् विवर्धमानो दानपारमितायां चरति, दानपारमितायां चरन् सत्त्वांश् च परिपाचयति बुद्धक्षेत्रं च परिशोधयति। न च दानफलम् आशंसते यद् दानफलं संसारे परिभुञ्जीत अन्यत्र सत्त्वपरित्राणतायै सत्त्वपरिमोचनतायै दानपारमितायां चरति। उपायकौशल्यनिर्देशपरिवर्तः। ((६६))  
  
  
(अद्स्प्ग् इ १७५)  
पतिवर्त ६७।  
  
पुनर् अपरं सुभूते बोधिसत्त्वो महासत्त्वः शीलपारमितायां चरं प्रथमचित्तोत्पादम् उपादाय सर्वाकारज्ञताप्रतिसंयुक्तैर् मनसिकारैः शीलं रक्षति। तस्य नैव राग चित्तम् आवृनोति न दोषो न मोहो न अनुशया न पर्युत्थानानि न अन्ये ऽप्य् अकुशला धर्मा ये बोधेः परिपन्थकरा, तद्यथा मात्सर्यं वा दौशील्यं वा क्षोभणचित्तं वा कौसीद्यचित्तं वा हीन [ड़्। २५९अ] वीर्यचित्तं वा विभ्रान्तचित्तं वा दौष्प्रज्ञचित्तं वा मानो वा अवमानो वा अधिमानो वास्मिमानो वा। श्रावकप्रत्येकबुद्धचित्तं वा। तत् कस्य हेतोः? तथा हि स स्वलक्षणशून्यान् सर्वधर्मान् जानात्य्, असतो ऽसम्भूतान् अपरिनिष्पन्नान् अनभिनिर्वृत्तांश् च सर्वधर्मान् पश्यति। धर्माणां च धर्मलक्षणम् अवतरत्य् अकिञ्चित्समर्थात् सर्वधर्मा इत्य् असंस्कृतलक्षणेन अवतरति। सो ऽनेनोपायकौशलेन समन्वागतः कुशलमूलैर् विवर्धते। स कुशलमूलैर् विवर्धमानः शीलपारमितायां चरति। स शीलपारमितायां चरं सत्त्वांश् च परिपाचयति। बुद्धक्षेत्रं च परिशोधयति। न च शीलफलम् आकाण्क्षते, यच् छीलफलं संसारे परिभुञ्जीत अन्यत्र सत्त्वपरित्राणतायै सत्त्वपरिपाचनतायै शीलपारमितायां चरति। ((६७))  
  
  
(अद्स्प्ग् इ १७६)  
परिवर्त ६८।  
  
एवं क्षान्तिपारमिता वीर्यपारमिता ध्यानपारमिता कर्तव्या। पुनर् अपरं सुभूते बोधिसत्त्वो महासत्त्व प्रज्ञापारमितायां चरं प्रथमचित्तोत्पादम् उपादाय सर्वाकारज्ञताप्रतिसंयुक्तैर् मनसिकारैः प्रज्ञां भावयति। तस्य नैव राग चित्तम् आवृणोति, न दोषो यावन् न श्रावकप्रत्येकबुद्धचित्तं वा। तत् कस्य हेतोः? तथा हि स सुभूते स्वलक्षणशून्यान् सर्वधर्मान् जानात्य् असतो ऽसम्भूतान् अपरिनिष्पन्नान् अनभिनिर्वृत्तांश् च सर्वधर्मान् पश्यति। धर्माणां च धर्मलक्षणम् अवतरत्य् अकिञ्चित् असमर्थाः सर्वधर्मा इत्य् असंस्कृतलक्षणेन अवतरति। सो ऽनेनोपायकौशलेन समन्वागतः कुशलमूलैर् विवर्धते स कुशलमूलैर् विवर्धमानः प्रज्ञापारमितायां चरति। स प्रज्ञापारमितायां चरं सत्त्वांश् च परिपाचयति, बुद्धक्षेत्रं च परिशोधयति। न च प्रज्ञाफलम् आकाङ्क्षते यत् प्रज्ञाफलं संसारे परिभुञ्जीतान्यत्र सत्त्वपरित्राणतायै सत्त्वपरिमोचनतायै प्रज्ञापारमितायां चरति। ((६८))  
  
  
(अद्स्प्ग् इ १७७)  
परिवर्त ६९।  
  
पुनर् अपरं सुभूते बोधिसत्त्वो महासत्त्वः प्रथमध्यानं समापद्यते यावत् चतुर्थं ध्यानं समापद्यते, मैत्रिं यावद् उपेक्षां समापद्यते, आकाशानन्त्यायतनसमापत्तिं यावन् नैवसञ्ज्ञानासञ्ज्ञायतनसमापत्तिं समापद्यते। न च विपाकं परिगृह्णाति। तत् कस्य हेतोः? तथा हि स उपायकौशलेन समन्वागतो येनोपायकौशलेन तान् ध्यान अप्रमाणआरूप्यसमापत्तीन् स्वलक्षणशून्यान् जानाति यावद् अनभिनिर्वृत्तान् जानाति। पुनर् अपरं सुभूते बोधिसत्त्वो महासत्त्व प्रथमचित्तोत्पादम् उपादाय उपायकौशलेन समन्वागतो दर्शनभावनाप्रहातव्ये च मार्गे चरति, न च स्रोतआपत्तिफलम् अनुप्राप्नोति न सकृदागामीफलं न अनागामीफलं न अर्हत्त्वम् अनुप्राप्नोति। तत् कस्य हेतोः? तथा हि स स्वलक्षणशून्यान् सर्वधर्मान् जानाति यावद् अनभिनिर्वृत्तान् जानाति। तेषु च बोधिपक्षिकेषु धर्मेषु चरञ्च् छ्रावकप्रत्येकबुद्धभूमिम् अतिक्रामति। इयं सुभूते बोधिसत्त्वस्य महासत्त्वस्य अनुत्पत्तिकेषु धर्मेषु क्षान्ति। पुनर् अपरं सुभूते ऽबोधिसत्त्वो महासत्त्वः प्रज्ञापारमितायां चरन्न् अष्टौ विमोक्षान् समापद्यते नवानुपूर्वसमापत्तीन् समापद्यते न च स्रोतआपत्तिफलम् अनुप्राप्नोति यावन् न अर्हत्त्वम् अनुप्राप्नोति। तत् (अद्स्प्ग् इ १७८) कस्य हेतोः? तथा हि स्वलक्षणशून्यान् सर्वधर्मान् [ड़्। २५९ब्] जानाति यावद् अनभिनिर्वृत्तां सर्वधर्मान् जानाति। पुनर् अपरं सुभूते बोधिसत्त्वो महासत्त्वो दशसु तथागतबलेषु परिचयं करोति, चतुर्षु वैशारद्येषु चतसृषु प्रतिसंवित्सु अष्टादशावेणिकेषु बुद्धधर्मेषु महामैत्र्यां महाकरुणायां च परिचयं करोति। न च तावत् सर्वाकारज्ञताम् अनुप्राप्नोति यावन् न बुद्धक्षेत्रं परिशोधितं भवति सत्त्वाश् च परिपाचिता भवन्ति। एवं सुभूते बोधिसत्त्वेन महासत्त्वेन प्रज्ञापारमितायां चरितव्यं। आह: परमबुद्धिमां खलु भगवन् बोधिसत्त्वो महासत्त्वो भवति, य एवं गम्भीरेषु धर्मेषु चरति न च विपाकं परिगृह्णाति। भगवान् आह: एवम् एतत् सुभूते एवम् एतत्। परमबुद्धिमान् बोधिसत्त्वो महासत्त्वो य एवं गम्भीरेषु धर्मेषु चरति, न च विपाकं परिगृह्णाति। तत् कस्य हेतोः? तथा हि सुभूते बोधिसत्त्वो महासत्त्वः स्वभावतो न चलति। आह: कस्य स्वभावतो न चलति? भगवान् आह: अभावान् न चलति। यत् पुनः सुभूतिर् एवम् आह: कस्य स्वभावान् न चलति? रूपस्य स्वभावां न चलति, वेदनाया सञ्ज्ञाया संस्काराणां विज्ञानस्य स्वभावान् न चलति, दानपारमिताया स्वभावान् न चलति, शीलपारमिताया स्वभावान् न चलति, क्षान्तिपारमिताया वीर्यपारमिताया ध्यानपारमिताया प्रज्ञापारमिताया स्वभावान् न चलति। ध्यानस्वभावान् न चलत्य् अप्रमाणस्वभावान् न चलत्य् आरूप्यसमापत्तिस्वभावान् न चलति। स्मृत्युपस्थानानां स्वभावान् न चलति। यावद् आर्याष्टाङ्गस्य मार्गस्य स्वभावान् न चलति। शून्यतासमाधेर् आनिमित्तस्य समाधेर् अप्रणिहितस्य समाधेः स्वभावान् न चलत्य् अष्टविमोक्षनवानुपूर्वसमापत्तिस्वभावान् (अद्स्प्ग् इ १७९) न चलति। दशानां तथागतबलानां स्वभावान् न चलति यावद् अष्टादशानाम् आवेणिकानां बुद्धधर्माणां स्वभावान् न चलति। महामैत्र्या महाकरुणाया स्वभावान् न चलति। तत् कस्य हेतोः? तथा हि सुभूते य एषां धर्माणां स्वभावः सो ऽभावः। न हि सुभूते अभावेन अभावः शक्यम् अभिसम्बोद्धुं। आह: किं पुनर् भगवन् भावेन भावः शक्यम् अभिसम्बोद्धुं? भगवान् आह: नो हीदं सुभूते। आह: तद् अभावेन भावः शक्यम् अभिसम्बोद्धुं? भगवान् आह: नो हीदं सुभूते। आह: तद् अभावेन अभावः शक्यम् अभिसम्बोद्धुं? भगवान् आह: नो हीदं सुभूते। आह: तद् भावेन अभाव सक्यम् अभिसम्बोद्धुं? भगवान् आह: नो हीदं सुभूते। आह: तन् मा हैव भगवन् न प्राप्तिर् न अभिसमयो भविष्यति, यदि न अभावेन अभावस्य अभिसमयो न भावेन भावस्य अभिसमयः न अभावेन भावस्य अभिसमयो न भावेन अभावस्य अभिसमयः। भगवान् आह: अस्त्य् अभिसमयो, न पुनर् अनेन चतुष्क अभिनिर्हारेण। आह: कथम् इदानिं भगवन्न् अभिसमयः? भगवान् आह: यत्र नैव भावो न अभावः स तादृशो ऽभिसमयः यत्रैते प्रपञ्चा न संविद्यन्ते, अप्रपञ्च्योनिस्प्रपञ्चो ऽभिसमयः। आह: कः पुनर् भगवं बोधिसत्त्वस्य महासत्त्वस्य प्रपञ्चः? भगवान् आह: रूपं नित्यम् इत्य् अनित्यम् इति वा बोधिसत्त्वस्य महासत्त्वस्य प्रपञ्च। वेदनासञ्ज्ञसंष्कारविज्ञानं नित्यम् इत्य् अनित्यम् इति वा प्रपञ्चः। रूपं सुखम् इति [ड़्। २६०अ] वा दुःखम् इति वा प्रपञ्च। वेदनासञ्ज्ञासंस्कारविज्ञानं सुखम् इति वा दुःखम् इति वा प्रपञ्च। रूपम् आत्मेत्य् अनात्मेति वा प्रपञ्च। वेदनासञ्ज्ञासंस्कारविज्ञानम् आत्मेत्य् अनात्मेति (अद्स्प्ग् इ १८०) वा प्रपञ्च। रूपं शान्तम् इत्य् अशान्तम् इति वा प्रपञ्च। वेदनासञ्ज्ञासंस्कारविज्ञानं शान्तम् इत्य् अशान्तम् इति वा प्रपञ्च। रूपं परिज्ञेयम् अपरिज्ञेयम् इति वा प्रपञ्च। वेदनासञ्ज्ञासंस्कारविज्ञानं  
परिज्ञेयम् अपरिज्ञेयम् इति वा प्रपञ्च। दुःखम् आर्यसत्यं परिज्ञेयम् इति प्रपञ्च, समुदय प्रहातव्य इति प्रपञ्च, निरोधः साक्षात्कर्तव्य इति प्रपञ्चः, मार्गो भावयितव्य इति प्रपञ्चः। चत्वारि ध्यानानि भावयितव्यानि इति प्रपञ्चः चत्वार्य् अप्रमाणानि भावयितव्यानि इति प्रपञ्चः चतस्रः आरूप्यसमापत्तयो भावयितव्या इति प्रपञ्चः। चत्वारि स्मृत्युपस्थानानि चत्वारि सम्यक्प्रहाणानि भावयिष्यामि इति प्रपञ्चः चत्वाररिद्धिपादा भावयितव्या इति प्रपञ्चः। एवं पञ्चेन्द्रियाणि पञ्चबलानि सप्तबोध्यङ्गान्य् आर्याष्टाङ्गो मार्गो भावयितव्या इति प्रपञ्चः। शून्यताविमोक्षमुखम् आनिमित्तं विमोक्षमुखम् अप्रणिहितं विमोक्षमुखं भावयितव्यम् इति प्रपञ्चः अष्टौ विमोक्षा नवानुपूर्वसमापत्तयो भावयितव्या इति प्रपञ्चः, श्रोतआपत्तिफलं सकृदागामीफलम् अनागामीफलम् अर्हत्त्वं समतिक्रामिष्यामि इति प्रपञ्चः। प्रत्येकबुद्धभूमिं समतिक्रामिष्यामि इति प्रपञ्चः दशबोधिसत्त्वभूमीन् परिपूरयिष्यामि इति प्रपञ्चः बोधिसत्त्वन्यामम् अवक्रामिष्यामि इति प्रपञ्चः, बुद्धक्षेत्रं परिशोधयिष्यामि इति प्रपञ्चः, सत्त्वान् परिपाचयिष्यामि इति प्रपञ्चः। दशतथागतबलान्य् उत्पादयिस्यामि इति प्रपञ्चः, चत्वारि वैशारद्यानि चतस्रः प्रतिसंविदो ऽष्टादशावेणिकान् बुद्धधर्मान् उत्पादयिष्यामि इति प्रपञ्चः। सर्वाकारज्ञताम् अनुप्राप्स्यामि इति प्रपञ्चः सर्ववासनानुसन्धिक्लेशं प्रहास्यामि इति प्रपञ्चः। तस्माद् बोधिसत्त्वो महासत्त्वः प्रज्ञापारमितायां चरन् रूपं नित्यम् इत्य् अनित्यम् इत्य् अप्रपञ्च्यन् न प्रपञ्चयति (अद्स्प्ग् इ १८१) वेदनासञ्ज्ञासंस्कारविज्ञानं नित्यम् इत्य् अनित्यम् इत्य् अप्रपञ्च्यन् न प्रपञ्चयति ॥। न्नित्यम् इत्य् अनित्यम् इत्य् अप्रपञ्च्यन् न प्रपञ्चयति। यावत् सर्वाकारज्ञाताम् अनुप्राप्स्यामि इत्य् अप्रपञ्च्यन् न प्रपञ्चयति। सर्ववासनानुसन्धिक्लेशं प्रहास्यामि इत्य् अप्रपञ्च्यन् न प्रपञ्चयति। तत् कस्य हेतोर्? न हि स्वभावः स्वभावं प्रपञ्चयति। न अभाव अभावं प्रपञ्चयति। न च स्वभाव अभावौ स्थापयित्वा अन्यः कश्चिद् धर्म उपलभ्यते, यः प्रपञ्चयेद् येन वा प्रपञ्चयेद् यत्र वा प्रपञ्चयेत्। तस्मात् तर्हि सुभूते निष्प्रपञ्च्यं रूपं। निष्प्रपञ्च्या वेदनासञ्ज्ञासंस्कारा निष्प्रपञ्च्यं विज्ञानं। यावन् निष्प्रपञ्च्या सर्वाकारज्ञता। एवं खलु सुभूते बोधिसत्त्वेन महासत्त्वेन निष्प्रपञ्च्यायां प्रज्ञापारमितायां चरितव्यं। अपि तु खलु सुभूते नास्ति रूपस्य स्वभावो नास्ति वेदनायाः सञ्ज्ञाया संस्काराणां नास्ति विज्ञानस्य स्वभावः। यावन् नास्ति सर्वाकारज्ञताया स्वभावः। यस्य स्वभावो नास्ति तद् निष्प्रपञ्च्यं। [ड़्। २६०ब्] अनेन सुभूते कारणेन निष्प्रपञ्च्यं रूपं निष्प्रपञ्च्या वेदनासञ्ज्ञासंस्कारा निष्प्रपञ्च्यं विज्ञानं। यावन् निष्प्रपञ्च्या सर्वाकारज्ञता। एवं खलु सुह्हूते बोधिसत्त्वो महासत्त्वः प्रज्ञापारमितायां चरन् बोधिसत्त्वन्यामम् अवक्रामति। आह: यदि भगवन् न कस्यचिद् धर्मस्य स्वभाव उपलभ्यते। कतमेन मार्गेण बोधिसत्त्वो महासत्त्वो बोधिसत्त्वन्यामम् अवक्रामति, श्रावकमार्गेण वा प्रत्येकबुद्धमार्गेण वा बुद्धर्मार्गेण वा? भगवान् आह: न सुभूते श्रावकमार्गेण बोधिसत्त्वो महासत्त्वो बोधिसत्त्वन्यामम् अवक्रामति। न (अद्स्प्ग् इ १८२) प्रत्येकबुद्धमार्गेण न बुद्धमार्गेण। अपि तु खलु सुभूते बोधिसत्त्वो महासत्त्वः सर्वमार्गेषु शिक्षित्वा बोधिसत्त्वन्यामम् अवक्रामति। तद्यथापि नाम अष्टमकः सर्वमार्गेषु शिक्षित्वा सम्यक्त्वन्यामम् अवक्रामति। न च तावत् फलम् अनुप्राप्नोति यावन् न फलमार्गम् उत्पादयति, एवम् एव सुभूते बोधिसत्त्वो महासत्त्वः सर्वमार्गान् उत्पाद्य बोधिसत्त्वन्यामम् अवक्रामति। न च तावत् सर्वाकारज्ञताम् अनुप्राप्नोति। यावन् न वज्रोपमः समाधिः प्रतिलब्धो भवति। स तस्य समाधेः प्रतिलम्भाद् एकक्षणसमायुक्तया प्रज्ञया सर्वाकारज्ञताम् अनुप्राप्नोति। आह: यदि भगवन् बोधिसत्त्वेन महासत्त्वेन सर्वमार्गान् परिपूर्य बोधिसत्त्वन्यामो ऽवक्रामितव्यः, ननु भगवन्न् अन्य एव अष्टमकस्य मार्गः अन्यः स्रोतआपन्नस्य अन्यः सकृदागामितायै प्रतिपन्नकस्य अन्यः सकृदागामिनः अन्यो ऽनागामितायै प्रतिपन्नकस्य अन्यो ऽनागामिनः अन्यो ऽर्हत्त्वप्रतिपन्नकस्य अन्यो ऽर्हतो मार्गः अन्यः प्रत्येकबुद्धस्य अन्यः तथागतस्य अर्हतः सम्यक्सम्बुद्धस्य मार्गः। यदि भगवन्न् अन्य एषां मार्गस्, तत् कथं बोधिसत्त्वेन महासत्त्वेन सर्वमार्गान् परिपूर्य बोधिसत्त्वन्यामो ऽवक्रमितव्यः? यदि भगवन् बोधिसत्त्वेन महासत्त्वेन सर्वमार्गाः परिपूरयितव्याः, तन् मा हैव भगवन् बोधिसत्त्वो महासत्त्वो ऽष्टमकमार्गम् उत्पाद्य अष्टमको भवेद्, दर्शनमार्गम्  
उत्पाद्य स्रोतआपन्नो भवेद्, भावनामार्गम् उत्पाद्य सकृदागामीप्रतिपन्नको भवेत्। सकृदागामी भवेद् अनागामीप्रतिपन्नको भवेद् अनागामी भवेद् अर्हत्त्वप्रतिपन्नको भवेद् (अद्स्प्ग् इ १८३) अर्हन् भवेत् प्रत्येकबुद्धमार्गम् उत्पाद्य प्रत्येकबुद्धो भवेद्, अस्थानं च भगवन्न् अनवकाशो यद् बोधिसत्त्वो महासत्त्वो ऽष्टमको भूत्वा बोधिसत्त्वन्यामम् अवक्रामेन् नेदं स्तानं विद्यते यद् बोधिसत्त्वन्यामम् अवक्रामन् सर्वाकारज्ञताम् अनुप्राप्नुयान् नेदं स्थानं विद्यते। एवं श्रोतआपत्तिफलम् अनुप्राप्य सकृदागामीफलम् अनुप्राप्य अनागामीफलम् अनुप्राप्य अर्हत्त्वम् अनुप्राप्य प्रत्येकबोधिम् अनुप्राप्य बोधिसत्त्वन्यामम् अवक्रामेत् बोधिसत्त्वन्यामम् अवक्रामन् सर्वाकारज्ञताम् अनुप्राप्नुयान् नेदं स्थानं विद्यते। तत् कथं भगवन् जानीयाम बोधिसत्त्वो महासत्त्वः सर्वमार्गान् परिपूर्य बोधिसत्त्वन्यामम् अवक्रामति, बोधिसत्त्वन्यामम् अवक्रम्य सर्वाकारज्ञताम् अनुप्राप्नोति। सर्ववासनानुसन्धिं च प्रजहाति? भगवान् आह: एवम् एतत् सुभूते एवम् एतत्। अस्थानं सुभूते अनवकाशो यद् बोधिसत्त्वो महासत्त्वो ऽष्टमको भूत्वा श्रोतआपत्तिफलं च अनुप्राप्ययावद् अर्हत्त्वं च अनुप्राप्य प्रत्येकबोधिं च अनुप्राप्य बोधिसत्त्वन्यामम् अवक्रामेन् नेदं स्थानं विद्यते। बोधिसत्त्वन्यामम् अनवक्रम्य सर्वाकारज्ञताम् अनुप्राप्नुयान् नेदं स्थानं विद्यते। अपि तु खलु सुभूते [ड़्। २६१अ] बोधिसत्त्वो महासत्त्वो प्रथमचित्तोत्पादम् उपादाय षट्सु पारमितासु चरन्न् अष्टौ भूमीञ् ज्ञानेन च दर्शनेन च अतिक्रामति। कतमा अष्टौ? शूक्लविदर्शनभूमि गोत्रभूमिर् अष्टमकभूमि दर्शनभूमिस् तनुभूमिर् वीतरागभूमिः कृतावीभूमिः प्रत्येकबुद्धभूमिः ईदृशः स इमा अष्टौ भूमीञ् ज्ञानेन च दर्शनेन च अतिक्रम्य मार्गाकारज्ञतया बोधिसत्त्वन्यामम् अवक्रामति। बोधिसत्त्वन्यामम् अवक्रम्य सर्वाकारज्ञताज्ञानेन सर्ववासनानुसन्धिक्लेशं (अद्स्प्ग् इ १८४) प्रजहाति। तत्र सुभूते। यद् अष्टमकस्य ज्ञानं सा बोधिसत्त्वस्य महासत्त्वस्य क्षान्तिः, यच् छ्रोतआपन्नस्य ज्ञानं च प्रहाणं च सा बोधिसत्त्वस्य महासत्त्वस्य क्षान्तिः। यत् सकृदागामिनो ज्ञानं च प्रहाणं च सा बोधिसत्त्वस्य महासत्त्वस्य क्षान्तिः। यद् अनागामिनो ज्ञानं च प्रहाणं च सा बोधिसत्त्वस्य महासत्त्वस्य क्षान्तिः। यद् अर्हतः ज्ञानं च प्रहानं च सा बोधिसत्त्वस्य महासत्त्वस्य क्षान्तिः, यत् प्रत्येकबुद्धस्य ज्ञानं च प्रहाणं च सा बोधिसत्त्वस्य महासत्त्वस्य क्षान्तिः। तद् बोधिसत्त्वो महासत्त्वो श्रावकप्रत्येकबुद्धमार्गान् परिपूर्य मार्गाकारज्ञताज्ञानेन बोधिसत्त्वन्यामम् अवक्रामति। बोधिसत्त्वन्यामम् अवक्रम्य सर्वाकारज्ञताज्ञानेन सर्ववासनानुसन्धिक्लेशं प्रजहाति। एवं खलु सुभूते बोधिसत्त्वो महासत्त्वः सर्वमार्गान् परिपूर्य अनुत्तरां सम्यक्सम्बोधिम् अभिसम्बुध्य सर्वसत्त्वानां फलोपाजीव्यो भवति। आह: य इमे भगवन् मार्गाः, श्रावकमार्गः प्रत्येकबुद्धमार्गो बुद्धमार्गस्, तत् कतमात्र भगवन् मार्गाकारज्ञतामार्गः? भगवान् आह: इह सुभूते बोधिसत्त्वेन महासत्त्वेन मार्गाकारज्ञताविशुद्धिर् उत्पादयितव्या। तत्रेयं सुभूते मार्गाकारज्ञताविशुद्धिः, यैर् यैर् आकारैर् यैर् यैर् लिङ्गैर् यैर् यैर् निमित्तैर् मार्गः सूच्यते। तत्र तान् आकारान् तानि लिङ्गानि तानि निमित्तानि बोधिसत्त्वेन महासत्त्वेन अभिसम्बोद्धव्यान्य् अभिसम्बुद्ध्य परेषाम् आख्यातव्यानि। देशयितव्यानि प्रकाशयितव्यानि, प्रज्ञापयितव्यानि प्रतिष्ठापयितव्यानि, परस्य विनयनार्थं यथा परो जानीयात्, तत्र बोधिसत्त्वेन महासत्त्वेन सर्वरुतसङ्केतघोषा (अद्स्प्ग् इ १८५) अभ्युदीरयितव्याः आधारयितव्याः यादृशैस् त्रिसाहस्रमहासाहस्रं लोकधातुं विज्ञापयेन् प्रतिश्रुत्का आज्ञानन अर्थेन। तद् अनेन अपि सुभूते पर्यायेण बोधिसत्त्वेन महासत्त्वेन सर्वमार्गाः परिपूरयितव्याः मार्गाकारज्ञतां परिपूर्य सत्त्वानाम् आशया ज्ञातव्याः। नैरयिकानां सत्त्वानां मार्गो ज्ञातव्यः हेतुर् ज्ञातव्यः फलं ज्ञातव्यं, ततश् च नैरयिका मार्गतो निवारयितव्याः हेतुतो निवारयितव्या फलतो निवारयितव्याः, तिर्यग्योनिका मार्गतो निवारयितव्याः हेतुतो निवारयितव्या फलतो निवारयितव्याः, यमलौकिका मार्गतो निवारयितव्याः हेतुतो निवारयितव्या फलतो निवारयितव्याः, किन्नराणां महोरगानां नागानां यक्षाणां मनुष्यानां मार्गो ज्ञातव्यः हेतुर् ज्ञातव्यः फलं ज्ञातव्यं। देवानां मार्गो ज्ञातव्यो हेतुर् ज्ञातव्यः फलं ज्ञातव्यं। ब्रह्मणानां मार्गो ज्ञातव्यो हेतुर् ज्ञातव्य फलं ज्ञातव्यं। आभास्वराणां देवानां मार्गो ज्ञातव्यो हेतुर् ज्ञातव्य फलं ज्ञातव्यं। शुभकृत्स्नानां वृहत्फलानाम् असञ्ज्ञिसत्त्वानाम् अवृहाणाम् अतपानां सुदृशानां [ड़्। २६१ब्] सुदर्शनानाम् अकनिष्ठानां देवानां मार्गो ज्ञातव्यो हेतुर् ज्ञातव्यः फलं ज्ञातव्यं। आकाशानन्त्यायतनानां देवानां मार्गो ज्ञातव्यो हेतुर् ज्ञातव्यः फलं ज्ञातव्यं। यावत् नैवसञ्ज्ञानासञ्ज्ञायतननं देवानां मार्गो ज्नातव्यो हेतुर् ज्नातव्य फलं ज्ञातव्यं। चत्वारि स्मृत्युपस्थानानि ज्ञातव्यानि चत्वारि सम्यक्प्रहाणानि चत्वारि ऋद्धिपादा पञ्चेन्द्रियाणि पञ्चबलानि सप्तबोध्यङ्गानि ज्ञातव्यानि यावच् शून्यताविमोक्षमुखम् आनिमित्तं विमोक्षमुखम् अप्रणिहितं विमोक्षमुखं (अद्स्प्ग् इ १८६) ज्ञातव्यं दशतथागतबलानि ज्ञातव्यानि चत्वारि  
वैशारद्यानि ज्ञातव्यानि चतस्रः प्रतिसंविदो ज्ञातव्याः अष्टादशावेणिका बुद्धधर्मा ज्ञातव्याः महामैत्री ज्ञातव्या महाकरुणा ज्ञातव्या। यैश् च मार्गैर् ये सत्त्वा स्रोतआपत्तिफले प्रतिष्ठापयितव्यास् तां स्रोतआपत्तिफले प्रतिष्ठापयति। यावद् ये ऽर्हत्त्वे प्रतिष्ठापयितव्यास् तान् अर्हत्त्वे प्रतिष्ठापयति। ये प्रत्येकबोधौ प्रतिष्ठापयितव्यास् तां प्रत्येकबोधौ प्रतिष्ठापयति। ये बोधौ प्रतिष्ठापयितव्यास् तां बोधौ प्रतिष्ठापयति। इयं सुभूते बोधिसत्त्वस्य महासत्त्वस्य मार्गाकारज्ञता यत्र बोधिसत्त्वो महासत्त्व शिक्षित्वा सत्त्वाशयताम् अवतरति। सत्त्वाशयताम् अवतीर्य। तथैव धर्मं देशयति। सा च अस्य धर्मदेशना अक्षूणा अमोघाश् च भवति। तत् कस्य हेतोस्? तथा ह्य् अनेन परेषाम् इन्द्रियाणि प्रभावितानि भवन्ति। स सत्त्वानां गतिं चागतिञ् च च्युतिम् उपपत्तिं च प्रजानाति। एवं खलु सुभूते बोधिसत्त्वेन महासत्त्वेन प्रज्ञापारमितायां चरितव्यं। अत्र प्रज्ञापारमितायां सर्वमार्गा अन्तर्गता। ये केचिद् बोधिपक्षिका धर्मा यत्र बोधिसत्त्वेन महासत्त्वेन चरितव्यं श्रावकैर् वा प्रत्येकबुद्धैर् वा चरितव्यं। आह: यदि भगवन् ये च बोधिपक्षिका धर्मा या च बोधिः सर्व एते धर्मा न संयुक्ता न विसंयुक्ता अरूपिणो ऽनिदर्शना अप्रतिघा एकलक्षणा यदुतालक्षणा। कथं भगवं बोधिपक्षिका धर्मा बोधेर् आहारका भवन्ति। न हि भगवन न संयुक्तो न विसंयुक्तः अरूपिणो ऽनिदर्शनो ऽप्रतिघो एकलक्षणो यदुतालक्षणो धर्म कस्यचिद् धर्मस्य आहारको (अद्स्प्ग् इ १८७) वा अपहारको वा। तद्यथापि नाम भगवन् न आकाशं कस्यचिद् धर्मस्य आहारको वा अपहारको वा, एवम् एव भगवन् न स्वलक्षणशून्यो धर्मः कस्यचिद् धर्मस्य आहारको वा अपहारको वा। भगवान् आह: एवम् एतत् सुभूते एवम् एतन्। न सुभूते स्वलक्षणशून्यो धर्मः कस्यचिद् धर्मस्य आहारको वा अपहारको वा। ये पुनः सुभूते सत्त्वाः स्वलक्षणशून्यान् धर्मान् न जानन्ति तेषाम् अर्थायैवं निर्दिश्यते। इमे बोधिपक्षिका धर्मा बोधेर् उपनायका भवन्ति इति। अपि तु खलु पुनर् सुभूते यच् र रूपं या च वेदना या च सञ्ज्ञा ये च संस्कारा यच् च विज्ञानं या च दानपारमिता या च शीलपारमिता या च क्षान्तिपारमिता या च वीर्यपारमिता। या च ध्यानपारमिता या एअ प्रज्ञापारमिता या च आध्यात्मशून्यता या च बहिर्द्धाशून्यता यावद् या च स्वलक्षणशून्यता यच् च प्रथमध्यानं या च यावन् नैवसञ्ज्ञानासञ्ज्ञायतनसमापत्तिर् ये च चत्वारि स्मृत्युपस्थानानि यो च यावद् आर्याष्टाङ्गो मार्गो ये च यावत् त्रिविमोक्षमुखानि ये [ड़्। २६२अ] च यावद् अष्टौ विमोक्षा यावन् नवानुपूर्वविहारसमापत्तयः ये च यावद् दशतथागतबलानि चत्वरि वैशारद्यानि चतस्रः प्रतिसंविदः अष्टादशावेणिका बुद्धधर्मा या च महामैत्री या च महाकरुणा या च यावत् सर्वाकारज्ञता अस्मिन्न् आर्ये धर्मविनये सर्व एते धर्मा न संयुक्ता न विसंयुक्ता अरूपिणो ऽनिदर्शना अप्रतिघा एकलक्षणा यदुतालक्षणाः। ते च खलु पुनः सुभूते तथागतेन सत्त्वानाम् अवतरणार्थम् एवं लोकव्यवहारेण व्याहृता न पुनः परमार्थेन। तत्र सुभूते बोधिसत्त्वेन महासत्त्वेन सर्वत्र ज्ञानेन च दर्शनेन शिक्षितव्यं, ज्ञानेन दर्शनेन शिक्षित्वा केचिद् धर्माः प्रतिवेद्धव्याः (अद्स्प्ग् इ १८८) केचिद् धर्मा न प्रतिवेद्धव्याः। कतमे धर्मा बोधिसत्त्वेन महासत्त्वेन ज्ञानेन दर्शनेन शिक्षित्वा प्रतिवेद्धव्याः, कतमे धर्मा ज्ञानेन दर्शनेन शिक्षित्वा न प्रतिवेद्धव्याः? श्रावकप्रत्येकबुद्धधर्माः शिक्षित्वाज्ञानेन दर्शनेन च न प्रतिवेद्धव्याः, सर्वाकारज्ञताज्ञानेन सर्वाकारैः सर्वधर्मा प्रतिवेद्धव्याः। एवं खलु सुभूते बोधिसत्त्वेन महासत्त्वेन आर्यधर्मविनये प्रज्ञापारमितायां शिक्षितव्यं। आह: आर्यो धर्मविनयो आर्यो धर्मविनय इति भगवन्न् उच्यते। कियता भगवन्न् आर्यो धर्मविनय इत्य् उच्यते? भगवान् आह: इह सुभूते श्रावकाः प्रत्येकबुद्धा बोधिसत्त्वा महासत्त्वाश् च तथागता अर्हन्तः सम्यक्सम्बुद्धा रागेण न संयुक्ता न विसंयुक्ताः दोषेण न संयुक्ता न विसंयुक्ताः मोहेन न संयुक्ता न विसंयुक्ताः सत्कायदृष्ट्या न संयुक्ता न विसंयुक्ताः विचिकित्सया न संयुक्ता न विसंयुक्ताः शीलव्रतपरामर्शेन न संयुक्ता न विसंयुक्ताः कामरागव्यापादेन न संयुक्ता न विसंयुक्ताः रूपरागारूपरागेण न संयुक्ता न विसंयुक्ताः अविद्यया न संयुक्ता न विसंयुक्ताः मनौद्धत्येन न संयुक्ता न विसंयुक्ताः प्रथमेन ध्यानेन न संयुक्ता न विसंयुक्ताः यावत् चतुर्थेन ध्यानेन न संयुक्ता न विसंयुक्ताः मैत्र्या न संयुक्ता न विसंयुक्ताः करुणया न संयुक्ता न विसंयुक्ताः मुदितया न संयुक्ता न विसंयुक्ताः उपेक्षया न संयुक्ता न विसंयुक्ताः यावत् नैवसञ्ज्ञानासञ्ज्ञायतनेन न संयुक्ता न विसंयुक्ताः चतुर्भिः स्मृत्युपस्थानैर् न संयुक्त न विसंयुक्ताः यावन् महामैत्र्या महाकरुणया न संयुक्ता न विसंयुक्ताः, संस्कृतधातुना न (अद्स्प्ग् इ १८९) संयुक्ता न विसंयुक्ताः असंस्कृतधातुना न संयुक्ता न विसंयुक्ता इति। तेन ते आर्या इत्य् उच्यन्ते। तेषां चायं धर्मो विनयश् च, तस्माद् आर्यो धर्मविनय इत्य् उच्यते। तत् कस्य हेतोः? तथा हि ते सर्वधर्मा अरूपिणो ऽनिदर्शना अप्रतिघा एकलक्षणा यदुतालक्षणाः। ते अरूपिणः अरूपिणाः सार्धं न संयुक्ता न विसंयुक्ताः,  
अनिदर्शना अनिदर्शनेन सार्धं न संयुक्ता न विसंयुक्ताः, अप्रतिघा अप्रतिघेन सार्धं न संयुक्ता न विसंयुक्ताः, अलक्षणा अलक्षणेन सार्धं न संयुक्ता न विसंयुक्ताः। इयं सुभूते अरूप्य् अनिदर्शना अप्रतिघा एकलक्षणा अलक्षणा पारमिता बोधिसत्त्वानां [ड़्। २६२ब्] महासत्त्वानां यत्र बोधिसत्त्वेन महासत्त्वेन शिक्षितव्यं, यो ऽत्र शिक्षित्वा न कस्यचिद् धर्मस्य लक्षणम् उपलभते। सुभूतिर् आह: न पुनर् भगवन् रूपलक्षणे शिक्षितव्यं, न वेदना सञ्ज्ञा संस्कारा विज्ञानलक्षणे शिक्षितव्यं। न चक्षुर्लक्षणे शिक्षितव्यं न यावत् मनोलक्षणे शिक्षितव्यं, न रूपशब्दगन्धरसस्प्रष्टव्यधर्मलक्षणे शिक्षितव्यं, न पृथिवीधातोर् अब्धातोर् तेजोधातोर् वायुर्धातोर् आकाशधातोर् विज्ञानधातोर् लक्षणे शिक्षितव्यं, न दानपारमिताया लक्षणे शिक्षितव्यं, न शीलपारमिताया न क्षान्तिपारमिताया न वीर्यपारमिताया न ध्यानपारमिताया न प्रज्ञापारमिताया लक्षणे शिक्षितव्यं, नाध्यात्मशून्यतालक्षणे शिक्षितव्यं यावन् न स्वलक्षणशून्यतालक्षणे शिक्षितव्यं, न प्रथ मध्यानलक्षणे शिक्षितव्यं यावन् न चतुर्थध्यानलक्षणे शिक्षितव्यं न मैत्र्या लक्षणे शिक्षितव्यं न यावन् नैवसाञ्ज्ञानासञ्ज्ञायतनलक्षणे शिक्षितव्यं न स्मृत्युपस्थानानां लक्षणे शिक्षितव्यं यावन् न आर्याष्टाङ्गमार्गस्य लक्षणे (अद्स्प्ग् इ १९०) शिक्षितव्यं, न शुन्यता समाधेर् नानिमित्तस्य समधेर् नाप्रणिहितस्य समाधेर् लक्सने शिक्षितव्यं, न विमोक्षाणां न अनुपूर्वसमापत्तीनां लक्षणे शिक्षितव्यं, न दशबलानां न चतुर्णां वैशारद्यानां च चतसृणां प्रतिसंविदां न अष्टादशानाम् आवेणिकानां बुद्धधर्माणां लक्षणे शिक्षितव्यं, न महामैत्र्या न महाकरुणाय लक्षणे शिक्षितव्यं न दुःखार्यसत्यानां लक्षणे शिक्षितव्यं, न समुदयलक्षणे शिक्षितव्यं न निरोधलक्षणे शिक्षितव्यं न मार्गलक्षणे शिक्षितव्यं नार्यलक्षणे शिक्षितव्यं नानुलोमप्रतिलोमप्रतीत्यसमुत्पादलक्षणे शिक्षितव्यं, न संस्कृतधातुलक्षणे शिक्षितव्यं न असंस्कृतधातुलक्षणे शिक्षितव्यं। यदि भगवन्न् अत्रापि धर्मलक्षणेषु न शिक्षितव्यं, कथं भगवन्न् अशिक्षित्वा बोधिसत्त्वो महासत्त्वः सर्वधर्मलक्सणे संस्कारलक्षणे च श्रावकप्रत्येकबुद्धभूमिम् अतिक्रामिष्यत्य्। अनतिक्रम्य श्रावकप्रत्येकबुद्धभूमिं कथं बोधिसत्त्वन्यामम् अवक्रमिष्यति, बोधिसत्त्वन्यामम् अनवक्रम्य कथं सर्वाकारज्ञताम् अनुप्राप्नोति, सर्वाकारज्ञताम् अननुप्राप्य कथं धर्मचक्रं प्रवर्तयिष्यति, धर्मचक्रम् अप्रवर्त्य कथं सत्त्वान् संसारात् परिमोचयिष्यति, श्रावकयानेन वा प्रत्येकबुद्धयानेन वा महयानेन वा? भगवान् आह: यदि सुभूते कस्यचिद् धर्मस्य लक्सणं भवेत् तद् बोधिसत्त्वेन महासत्त्वेन तत्र लक्षणेषु शिक्षितव्यं। यस्मात् तर्हि सुभूते सर्वधर्माः अलक्षणा अरूपिणो अनिदर्शना अप्रतिघा एकलक्षणा यदुतालक्षणा। तस्माद् बोधिसत्त्वेन महासत्त्वेन नैव लक्षणे शिक्षितव्यं नालक्षणे। तत् कस्य हेतोर्? न हि पूर्वम् अलक्षणा अभूवन् पश्चात् सलक्षणा भूताः, यस्मात् तर्हि (अद्स्प्ग् इ १९१) सुभूते पूर्वम् अप्य् एते धर्मा एतर्ह्य् अप्य् अलक्षणास् तस्माद् बोधिसत्त्वेन महासत्त्वेन नैव लक्षणे शिक्षितव्यं, न अलक्षणे। तत् कस्य हेतोर्? उत्पादाद् वा अनुत्पदाद् वा तथागतानां स्थित एवायम् अलक्षणधातुर्। [ड़्। २६३अ] आह: यदि भगवन्न् अलक्षणाः सर्वधर्माः न विलक्षणस्, तत् कथं बोधिसत्त्वस्य महासत्त्वस्य प्रज्ञापारमितभावना भविष्यति? न च भगवन्न् अभावयित्वा प्रज्ञापारमितां बोधिसत्त्वेन महासत्त्वेन शक्त श्रावाकभूमिर् वा प्रत्येकबुद्धभूमिर् वा अतिक्रमितुं, अनतिक्रम्य श्रावकभूमिं प्रत्येकबुद्धभूमिं न च शक्यं बोधिसत्त्वेन महासत्त्वेन बोधिसत्त्वन्यामो ऽवक्रमितुं, अनवक्रम्य बोधिसत्त्वन्यामं न शक्यं बोधिसत्त्वेन महासत्त्वेन अनुत्पत्तिकेषु धर्मेषु क्षान्तिम् उत्पादयितुं, अनुत्पत्तिकेषु धर्मेषु क्षान्तिर् नोत्पाद्य न शक्यम् अभिज्ञा उत्पादयितुं, बोधिसत्त्वो ऽभिज्ञा अनुत्पदे न शक्यं बुद्धक्षेत्रं परिशोधयितुं सत्त्वांश् च परिपाचयितुं, बुद्धक्षेत्रम् अपरिशोध्य सत्त्वांश् च अपरिपाच्य न शक्यं सर्वाकारज्ञताम् अनुप्राप्तुं, अननुप्राप्य सर्वाकारज्ञतां न शक्यं द्गर्मचक्रं प्रवर्तयितुं, धर्मचक्रम् अप्रवर्त्य न शक्यं सत्त्वां स्रोतआपत्तिफले प्रतिष्ठापयितुं  
न सकृदागामिफले न अनागामिफले न अर्हत्त्वे न प्रत्येकबोधौ प्रतिष्ठापयितुं, नापि शक्यं सत्त्वान् दानमये पुण्यक्रियावस्तुनि प्रतिष्ठापयितुं न शीलमये भावनामये पुण्यक्रियावस्तुनि प्रतिष्ठापयितुं। भगवान् आह: एवम् एतत् सुभूते एवम् एतत्। अलक्षणा सुभूते सर्वधर्मा न विलक्षणाः। आह: त कथम् अलक्षणेषु धर्मेषु प्रज्ञापारमिताभावना भवति? भगवान् (अद्स्प्ग् इ १९२) आह: न सुभूते प्रज्ञापारमिताभावना बोधिसत्त्वस्य महासत्त्वस्य विलक्षणा नैवलक्षणा। अलक्षणभावना सुभूते बोधिसत्त्वस्य महासत्त्वस्य प्रज्ञापारमिताभावना। आह: तत् कथम् अलक्षणा प्रज्ञापारमिताभवना भवति? भगवान् आह: सर्वधर्मविभावना प्रज्ञापारमिताभावना। आह: तत् कथं भगवं सर्वधर्मविभावना? भगवान् आह: रूपविभावनाभावना प्रज्ञापारमिताभावना। वेदनासञ्ज्ञासंस्काराविज्ञानविभावनाभावना प्रज्ञापारमिताभावना। चक्षुश्रोत्रघ्राणजिह्वाकायमनोविभावनाभावना प्रज्ञापारमिताभावना। रूपशब्दगन्धरसस्प्रष्टव्यधर्मविभावनाभावना प्रज्ञापारमिताभावना। आयूहविभावनाभावना प्रज्ञापारमिताभावना। निर्यूहविभावनाभावना प्रज्ञापारमिताभावना। प्रथमध्यानविभावनाभावना प्रज्ञापारमिताभावना। द्वितीयध्यानतृतीयध्यानचतुर्थध्यानविभावनाभावना प्रज्ञापारमिताभावना। मैत्रीविभावनाभावना प्रज्ञापारमिताभावना। करुणामुदिता उपेक्षाविभावनाभावना प्रज्ञापारमिताभावना। आकासानन्त्यायतनविभावनाभावना प्रज्ञापारमिताभावना। विज्ञानानन्त्यायतनाकिञ्चन्यायतननैवसञ्ज्ञानासञ्ज्ञायतनविभावनाभावना प्रज्ञापारमिताभावना। बुद्धानुस्मृतिविभावनाभावना प्रज्ञापारमिताभावना। धर्मानुस्मृतिसङ्घानुस्मृतिशीलानुस्मृतित्यागानुस्मृतिदेवतानुस्मृत्युद्वेगानुस्मृत्यानापानानुस्मृतिमरणानुस्मृतिकायगतानुस्मृतिविभावनाभावना प्रज्ञापारमिताभावना। अनित्यसञ्ज्ञादुःखसञ्ज्ञानात्मसञ्ज्ञाशुभसञ्ज्ञाविभावनाभावना प्रज्ञापारमिताभावना। प्रतीत्यसमुत्पादविभावनाभावना प्रज्ञापारमिताभावना। आत्मसञ्ज्ञाविभावनाभावना प्रज्ञापारमिताभावना। सत्त्वसञ्ज्ञजीवसञ्ज्ञाजन्तुसञ्ज्ञामनुजसञ्ज्ञा मानवसञ्ज्ञा [ड़्। २६३ब्] (अद्स्प्ग् इ १९३) पोषसञ्ज्ञापुद्गलसञ्ज्ञाकारकसञ्ज्ञाकारपकसञ्ज्ञाविभावनाभावना प्रज्ञापारमिताभावना। नित्यसञ्ज्ञासुखसञ्ज्ञाशुभसञ्ज्ञात्मसञ्ज्ञाविभावनाभावना प्रज्ञापारमिताभावना। स्मृत्युपस्थानविभावनाभावना प्रज्ञापारमिताभावना। सम्यक्प्रहाणर्द्धिपादेन्द्रियबलबोध्यङ्गार्याष्टाङ्गमार्गविभावनाभावना प्रज्ञापारमिताभावना। शून्यतासमाधिविभावनाभावना प्रज्ञापारमिताभावना। आनिमित्तसमाध्यप्रणिहितसमाधिविभावनाभावना प्रज्ञापारमिताभावना। अष्टविमोक्षविभावनाभावना प्रज्ञापारमिताभावना। नवानुपूर्वसमापत्तिविभावनाभावना प्रज्ञापारमिताभावना। सवितर्कसविचारसमाधिविभावनाभावना प्रज्ञापारमिताभावना। अवितर्कसविचारमात्रसमाधिविभावनाभावना प्रज्नापारमिताभावना। अवितर्काविचारसमाधिविभावनाभावना प्रज्ञापारमिताभावना। दुःखार्यसत्यविभावनाभावना प्रज्ञापारमिताभावना। समुदयनिरोधमार्गार्यसत्यविभावनाभावना प्रज्ञापारमिताभावना। दुःखज्ञानसमुदयज्ञाननिरोधज्ञानमार्गज्ञानविभावनाभावना प्रज्ञापारमिताभावना। क्षयज्ञानविभावनाभावना प्रज्ञापारमिताभावना। अनुत्पादज्ञानधर्मज्ञानान्वयज्ञानसंवृतिज्ञानपरिचयज्ञानयथावज्ज्ञानविभावनाभावना प्रज्ञापारमिताभावना। दानपारमिताविभावनाभावना प्रज्ञापारमिताभावना। शीलपारमिताक्षान्तिपारमितावीर्यपारमिताध्यानपारमिताप्रज्ञापारमिताविभावनाभावना प्रज्ञापारमिताभावना। अध्यात्मशून्यताविभावनाभावना प्रज्ञापारमिताभावना। बहिर्द्धाशून्यता अध्यात्मबहिर्द्धाशून्यताशून्यताशून्यतामहाशून्यतापरमार्थशून्यता (अद्स्प्ग् इ १९४) संस्कृतशून्यतासंस्कृतशून्यतात्यन्तशुन्यतानवराग्रशून्यताअनवकारशून्यताप्रकृतिशून्यतासर्वधर्मशून्यतास्वलक्षणशून्यताभावशून्यतास्वभावशून्यताभावस्वभावशून्यताविभावनाभावना प्रज्ञापारमिताभावना। दशतथागतबलविभावनाभावना प्रज्ञापारमिताभावना। चतुर्वैशारद्यचतुप्रतिसंविदष्टादशावेणिकबुद्धधर्माविभावनाभावना प्रज्ञापारमिताभावना। महामैत्रिमहाकरुणाविभावनाभावना प्रज्ञापारमिताभावना। स्रोतआपत्तिफलविभावनाभावना प्रज्ञापारमिताभावना। सकृदागामिफलानागामिफलार्हत्वप्रत्येकबोधिविभावनाभावना प्रज्ञापारमिताभावना। सर्वाकारज्ञताविभावनभावना प्रज्ञापारमिताभावना। सर्ववासनानुसन्धिप्रहाणविभावनाभावना प्रज्ञापारमिताभावना। सुभूतिर् आह: कथं पुनर् भगवं रूपविभावनाभावना प्रज्ञापारमिताभावना यावत् कथं सर्ववासनानुसन्धिप्रहानविभावनाभावना प्रज्ञापारमिताभावना? भगवान् आह: इह सुभूते बोधिसत्त्वो महासत्त्वः प्रज्ञापारमितायां चरन् रूपं भाव इति न भावयति यावद् विज्ञानं भाव इति न भावयति। यावत् सर्वाकरज्ञतां भाव इति न भावयति यावत्  
सर्ववासनानुसन्धिप्रहाणं [ड़्। २६४अ] भाव इति न भावयति। तत् कस्य हेतोः? नास्ति सुभूते भावसञ्ज्ञिनः दानपारमिताभावना, नास्ति शिलपारमिताभावना क्षान्तिपारमिताभावना वीर्यपारमिताभावना ध्यानपारमिताभावना नास्ति सुभूते भावसञ्ज्ञिनः प्रज्ञापारमिताभावन। (अद्स्प्ग् इ १९५) नास्ति भावसञ्ज्ञिनः यावत् सर्वाकारज्ञताभावना। तत् कस्य हेतोस्? तथा हि सुभूते तस्ज भावे सक्तस्य दानेन शीलेन क्षान्त्या वीर्येण ध्यानेन प्रज्ञायाम् एष सङ्गः। यस् तथा सक्तस् तस्य नास्ति मोक्षः। नास्ति सुभूते भावसञ्ज्ञिनः स्मृत्युपस्थानभावना, न सम्यक्प्रहाणभावना ऋद्धिपादाभावना इन्द्रियभावना बलभावना, न बोध्यङ्गभावना न मार्गभावना न शून्यताभावना न अनिमित्तभावना न अप्रणिहितभावना, यावन् नास्ति सर्वाकारज्ञताभावना। तत् कस्य हेतोस्? तथा हि सुभूते स भावे सक्तः। एवम् उक्ते आयुष्मान् सुभूतिर् भगवन्तम् एतद् अवोचत्: किम् इति भगवन् भावः? किम् इत्य् अभावः? भगवान् आह: द्वयं सुभूते भावः, अद्वयम् अभावः। आह: किम् इति भगवन् द्वयं? भगवान् आह: रूपसञ्ज्ञा सुभूते द्वयं, वेदनासञ्ज्ञासंस्काराविज्ञानसञ्ज्ञा द्वयं, चक्षुःसञ्ज्ञा यावत् मनोसञ्ज्ञा द्वयं, रूपसञ्ज्ञा यावद् धर्मसञ्ज्ञा यावद् बुद्धसञ्ज्ञा बोधिसञ्ज्ञा संस्कृतधातुसञ्ज्ञा असंस्कृतधातुसञ्ज्ञा यावत् सुभूते सर्वसञ्ज्ञा यावच् च असञ्ज्ञा सर्वम् एतद् द्वयं। यावद् द्वयं तावद् भावः, यावद् भावस् तावत् संस्क्ष्रो, यावत् संस्कारस् तावत् सत्त्वा न परिमुच्यन्ते जातिजराव्याधिमरणशोकपरिदेवदुःखदौर्मनस्योपायासेभ्यः (अद्स्प्ग् इ १९६) तद् अनेन अपि सुभूते पर्यायेणैवं वेदितव्यम्: नास्ति द्वयसञ्ज्ञिनो दानं नास्ति शीलं नास्ति क्षान्तिर् नास्ति वीर्यं नास्ति ध्यानं नास्ति प्रज्ञा, नास्ति मार्गो नास्ति प्राप्तिर् नास्त्य् अभिसमयो, नास्त्य् अन्तशः आनुलोमिक्य् अपि क्षान्तिः, कुतः पुनर् रूपस्य परिज्ञा यावद् विज्ञानस्य परिज्ञा, यावत् सर्वाकारज्ञतायाः परिज्ञा? यस्य नास्ति मार्गभावना, कुतस् तस्य स्रोतआपत्तिफलं कुतो यावद् अर्हत्वं कुतः प्रत्येकबोधिः, कुतो यावत् सर्ववासनानुसन्धिप्रहाणं? ((६९))  
  
  
(अद्स्प्ग् इ १९७)  
परिवर्त ७०।  
  
अथायुष्मान् सुभूतिर् भगवन्तम् एतद् अवोचत्: यदि भगवन् भावसञ्ज्ञिनः अनुलोमिक्य् अपि क्षान्तिर् नास्ति, कुतः पुनः प्राप्तिः कुतो ऽभिसमयः? किं पुनर् अभावसञ्ज्ञिनः अनुलोमिकी क्षान्तिः नास्ति, शुक्लविदर्शनभूमिर् वा गोत्रभूमिर् वा अष्टमकभूमिर् वा दर्शनभूमिर् वा तनुभूमिर् वा वीतरागभूमिर् वा कृतावीभूमिर् वा प्रत्येकबुद्धभूमिर् वा बोधिसत्त्वभूमिर् वा बुद्धभूमिर् वा। मार्गभावना वा यां मार्गभावनाम् आगम्य क्लेशान् न प्रजहाति श्रावकप्रतिसंयुक्तान् वा प्रत्येकबुद्धप्रतिसंयुक्तां वा, यैः क्लेशैर् आवृतो बोधिसत्त्वन्यामं न अवक्रामेत्, बोधिसत्त्वन्यामम् अनवक्रमन् सर्वाकारज्ञतां न अनुप्राप्नुयात्, सर्वाकारज्ञतां न अनुप्राप्नुवन् सर्ववासनानुसन्धिक्लेशान् न प्रजहीत? यदि भगवन् नास्ति कस्यचिद् धर्मस्य उत्पद्यमानस्य उत्पादः न च अनुत्पाद्य इमान् धर्माञ्च् छक्यं सर्वाकारज्ञतां अनुप्राप्तुं? भगवान् आह: एवम् एतत् सुभूते एवम् एतत्। न अभावसञ्ज्ञिन आनुलोमिकी क्षान्तिर् अस्ति यावन् नास्ति सर्ववासनानुसन्धिक्लेशप्रहानं। आह: किं पुनर् भगवं बोधिसत्त्वस्य महासत्त्वस्य प्रज्ञापारमितायां चरतो भावसञ्ज्ञा भवत्य् अभावसञ्ज्ञा वा, रूपसञ्ज्ञा वा यावत् विज्ञानसञ्ज्ञा वा, यावत् सर्वाकारज्ञतासञ्ज्ञा वा, रागसञ्ज्ञा वा रागप्रहाणसञ्ज्ञा वा, द्वेषसञ्ज्ञा वा द्वेषप्रहाणसञ्ज्ञा [ड़्। २६४ब्] वा, मोहसञ्ज्ञा वा मोहप्रहाणसञ्ज्ञा (अद्स्प्ग् इ १९८) वा, अविद्यासञ्ज्ञा वा अविद्याप्रहाणसञ्ज्ञ वा, संस्कारसञ्ज्ञा वा संस्कारप्रहाणसञ्ज्ञा वा, विज्ञानसञ्ज्ञा वा विज्ञानप्रहानसञ्ज्ञा वा, नामरूपसञ्ज्ञा वा नामरूपप्रहानसञ्ज्ञा वा, षडायतनसञ्ज्ञा वा षडायतनप्रहाणसञ्ज्ञा वा, स्पर्शसञ्ज्ञा वा स्पर्शप्रहाणसञ्ज्ञा वा, वेदनासञ्ज्ञा वा वेदनाप्रहाणसञ्ज्ञा वा, तृष्णासञ्ज्ञा वा तृष्णाप्रहानसञ्ज्ञा वा, उपादानसञ्ज्ञा वा उपादानप्रहाणसञ्ज्ञा वा, भवसञ्ज्ञा वा भवप्रहाणसञ्ज्ञा वा, जातिसञ्ज्ञा वा जातिप्रहाणसञ्ज्ञा वा, जरामरणसञ्ज्ञा वा जरामरणप्रहाणसञ्ज्ञा वा, शोकपरिदेवसञ्ज्ञा वा शोकपरिदेवप्रहाणसञ्ज्ञा वा, दुःखसञ्ज्ञा वा दुःखप्रहाणसञ्ज्ञा वा, समुदयसञ्ज्ञा वा समुदयप्रहाणसञ्ज्ञा वा, निरोधसञ्ज्ञा वा निरोधप्रहाणसञ्ज्ञा वा, मार्गसञ्ज्ञा वा मार्गप्रहाणसञ्ज्ञा वा, यावत् सर्वाकारज्ञतासञ्ज्ञा वा सर्ववासनानुसन्धिक्लेशप्रहानप्रहाणसञ्ज्ञा वा? भगवान् आह: नो हीदं सुभूते। न सुभूते बोधिसत्त्वो महासत्त्वः प्रज्ञापारमितायां चरन् क्वचिद् धर्मे भावसञ्ज्ञी वा अभावसञ्ज्ञी वा भवति। एषैव बोधिसत्त्वस्य महासत्त्वस्य आनुलोमिकी क्षान्तिर् यत्र नास्ति भावसञ्ज्ञा न अभावसञ्ज्ञा। एषैवास्य मार्गभावना यत्र नास्ति भावसञ्ज्ञा न अभावसञ्ज्ञा। एतद् एव अस्य फलं यत्र नास्ति भावसञ्ज्ञा न अभावसञ्ज्ञा। अभावः खलु पुनः सुभूते बोधिसत्त्वस्य महासत्त्वस्य मार्गः, अभाव एव अभिसमयस्। तद् अनेन अपि ते सुभूते पर्यायेणैवं वेदितव्यम्: अभावस्वभावाः सर्वधर्माः। आह: यदि भगवन्न् अभावस्वभावाः सर्वधर्माः, तत् कथं भगवन्न् अभावस्वभावाः सर्वधर्मास् तथागतेन अभिसम्बुद्धाः, येषाम् अभिसम्बोधाय सर्वधर्मविषयवशवर्त्तिता (अद्स्प्ग् इ १९९) अनुप्राप्ता? एवम् उक्ते भगवान् आयुष्मन्तं सुभूतिम् एतद् अवोचत्: इह अहं सुभूते पूर्वं बोधिसत्त्वचारिकां चरं, षट्सु पारमितासु चरन्, विविक्तम् एव कामैर् विविक्तं पापकैर् अकुशलैः धर्मैः सवितर्कं सविचारं विवेकजं प्रीतिसुखं प्रथमं ध्यानं यावद् चतुर्थं ध्यानम् उपसम्पद्य विहरामि। सो ऽहं तेषान् ध्यानानां ध्यानाङ्गानाञ् च निमित्तम् अनुद्गृह्णंस्, तैर् ध्यानैर् न मन्ये, ध्यानानि न आस्वादयामि, ध्यानानि नोपलभे। सो ऽहं तानि ध्यानान्य् आकारविशुद्धानि समापद्ये, सो ऽहं तानि ध्यानानि विपाकीकृत्वा विविधज्ञानसाक्षात्क्रियायै चित्तम् अभिनिर्णामयामि, यावद् दिव्यश्रोत्रज्ञानसाक्षात्क्रियायै चित्तपर्यायज्ञानसाक्षात्क्रियायै पूर्वनिवासानुस्मृतिज्ञानसाक्षात्क्रियायै दिव्यचक्षुर्ज्ञानसाक्षात्क्रियायै चित्तम् अभिनिर्णामयामि। तासां साक्षात्क्रियायां निमित्तम् अनुद्गृह्णंस् ताभिर् अभिज्ञभिर् न मन्ये न आस्वादयामि नोपलभे। सो ऽहं ताः पञ्चाभिज्ञाः आकाशसमाः पश्यामि समापद्ये। सो ऽहं सुभूते एकलक्षणसमायुक्तया प्रज्ञया अनुत्तरां सम्यक्सम्बोधिम् अभिसम्बुध्य इदं दुःखं, अयं दुःखसमुदयो, अयं दुःखनिरोधः, इयं दुःखनिरोधगमिनीप्रतिपद् इति यथाभूतम् आज्ञातवान्, सो ऽहं दशभिः तथागतबलैः समन्वागतश् चतुर्भिर् वैशारद्यैश् चतसृभिः प्रतिसंविद्भिः महामैत्र्या महाकरुणया ऽष्टादशभिर् आवेणिकैर् बुद्धधर्मैः समन्वागतः सत्त्वांस् त्रिषु राशिषु व्याकरोमि। (अद्स्प्ग् इ २००) आह: कथं भगवंस् [ड़्। २६५अ] तथागतेन अर्हता सम्यक्सम्बुद्धेन अभावस्वभावानि चत्वारि ध्यानानि उत्पादितानि, कथम् अभास्वभावा षडभिज्ञा उत्पादिता, कथं सत्त्वासत्त्वा त्रिषु राशिषु व्याकृताः? भगवान् आह: सचेत् सुभूते कामानां वा पापकानां वा अकुशलानां धर्माणां स्वभावो ऽभविष्यद् भावो वाभविष्यत् पर भावो वाभविष्यन्,  
न अहं सुभूते पूर्वं बोधिसत्त्वचारिकां चरन्न् अभावस्वभावान् कामान् विदित्वा अभावस्वभावान् पापकान् अकुशलान् धर्मान् विदित्वा चत्वारि ध्यानान्य् उपसम्पद्य व्याहर्षं। यस्मात् तर्हि सुभूते न कामानां पापकानां च अकुशलानां धर्माणां स्वभावो ऽस्ति न भावो न परभावः अन्यत्र अभावस्वभावत्वात् एव, तस्माद् अहं पूर्वं बोधिसत्त्वचारिकां चरन् विविक्तं कामैर् विविक्तं पापकैर् अकुशलैर् धर्मैः सवितर्कं सविचारं विवेकजं प्रीतिसुखं प्रथमध्यानम् उपसम्पद्य व्याहर्षं। एवं यावत् चतुर्थं ध्यानम् उपसम्पद्य व्याहर्षं। सचेत् सुभूते अभिज्ञानां भावो वा स्वभावो वा परभावो वा अभविष्यन्, न अहं सुभूते सर्वाभिज्ञा अभावस्वभावा विदित्वा अनुत्तरां सम्यक्सम्बोधिम् अभिसम्भोत्स्ये। यस्मात् तर्हि सुभूते सर्वाभिज्ञानां न भावो न स्वभावो न परभावो ऽस्ति, अन्यत्र अभावस्वभावात् एव, तस्मात् तथागतो ऽर्हन् सम्यक्सम्बुद्धः सर्वाभिज्ञा अभावस्वभावा विदित्वा अनुत्तरां सम्यक्सम्बोधिम् अभिसम्बुद्धः।  
  
  
  
  
  
