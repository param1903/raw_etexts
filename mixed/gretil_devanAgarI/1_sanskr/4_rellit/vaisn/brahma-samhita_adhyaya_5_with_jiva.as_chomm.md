---
title: 'Brahma-Samhita: Adhyaya 5 (with Jiva''s comm.)'

---
## Intro
  
  
  
  
Brahma-Samhita: Adhyaya 5 (with Jiva's comm.)   
  
  
  
  
  
Brahma-Samhita: Adhyaya 5  
with Jiva Gosvami's commentary Digdarsanatika  
  
[Based on Haridas Shastri's edition, 1981]  
  
NOTE:   
- mula text marked with asterisk line  
- original reference system added between slashes (e.g.: // BrS_5.1 //)  
  
  
  


## पाठः
  
  
  
  
  
  
ब्रह्म-संहिता - श्री-जीव-गोस्वामि-कृत-दिग्-दर्शनी-टीका-सहिता  
  
**************************************************************   
ईश्वरः परमः कृष्णः  सच्चिदानन्द-विग्रहः ।  
अनादिर् आदिर् गोविन्दः सर्व-कारण-कारणम्  ॥१॥  ॥ ब्र्स्_५।१ ॥  
**************************************************************  
  
श्री-श्री-राधा-कृष्णाभ्यां नमः ।   
  
सनातन-समो यस्य ज्यायान् श्रीमान् सनातनः ।  
श्री-वल्लभोऽनुजः सोऽसौ श्री-रूपो जीव-सद्-गतिः ॥  
श्री-कृष्ण-रूप-महिमा मम चित्ते महीयताम् ।  
यस्य प्रसादाद् व्याकर्तुम् इच्छामि ब्रह्म-संहिताम् ॥  
दुर्योजनापि युक्तार्था सुविचाराद् ऋषि-स्मृतिः ।  
विचारे तु ममात्र स्याद् ऋषीणां स ऋषिर् गतिः ॥  
यद्यप्य् अध्याय-शत-युक् संहिता सा तथाप्य् असौ ।  
अध्यायः सूत्र-रूपत्वात् तस्याः सर्वाङ्गतां गतः ॥  
श्रीमद्-भागवताद्येषु दृष्टः यन् मृष्ट-बुद्धिभिः ।  
तद् एवात्र परामृष्टं ततो हृष्टं मनो मम ॥  
यद् यच् छ्री-कृष्ण-सन्दर्भे विस्ताराद् विनिरूपितम् ।  
अत्र तत् पुनर् आमृश्य व्याख्यातुं स्पृश्यते मया ॥  
  
अथ श्रीमद्-भागवते यद् उक्तं एते चांश-कलाः पुंसः कृष्णस् तु भगवान्  
स्वयम् [भ्प् १।३।२८] इति तद् एव प्रथमम् आह ईश्वर इति । अत्र कृष्ण इत्य् एव  
विशेष्य तन्-नामैव । कृष्णावतारोत्सवेत्य् आदौ  
श्री-शुकादि-महाजन-प्रसिद्ध्या । कृष्णाय वासुदेवाय देवकी-नन्दनाय  
इत्य् आदौ सामोपनिषदि च । प्रथम-प्रतीतत्वेन  
तन्-नाम-वर्गाविर्भाव-कृता गर्गेण प्रथमम् उद्दिष्टत्वेन तथा यं  
मन्त्रम् अधिकृत्य सोऽयम् आरम्भः तत्राग्रतः परिचितत्वेन मूल-रूपत्वात् ।  
तद् उक्तं पद्म-पुराणे प्रभास-खण्डे नारद-कुशध्वज-संवादे  
श्री-भगवद्-उक्तौ - नाम्नां मुख्यतमं नाम कृष्णाख्यं मे  
परन्तप इति ।  
  
अतैव ब्रह्माण्ड-पुराणे श्री-कृष्णाष्टोत्तर-शत-नाम-स्तोत्रे -  
  
सहस्र-नाम्नां पुण्यानां त्रिर्-आवृत्त्या तु यत् फलम् ।  
एकावृत्त्या तु कृष्णस्य नामैकं तत् प्रयच्छति ॥   
  
इत्य् अत्र श्री-कृष्णस्येत्य् एवोक्तं यत् त्व् अग्रे गोविन्द-नाम्ना स्तोष्यते तत् खलु  
कृष्णत्वेऽपि तस्य गवेन्द्रत्व-वैशिष्ट्य-दर्शनार्थम् एव ।  
  
तद् एवं रूढित्वेन प्राधान्यात् तस्य इश्वर इत्य् आदीनि विशेषणानि । अथ  
गुण-द्वारापि तद् दृश्यते । यथाह गर्गः -  
  
आसन् वर्णास् त्रयो ह्य् अस्य गृह्णतो ऽनुयुगं तनूः ।  
शुक्लो रक्तस् तथा पीत इदानीं कृष्णतां गतः ॥   
बहूनि सन्ति नामानि रूपाणि च सुतस्य ते ।  
गुण-कर्मानुरूपाणि तान्य अहं वेद नो जनाः ॥ [भ्प् १०।८।१३-१४]  
  
अनयोर् अर्थः । अस्य कृष्णत्वेन दृश्यमानस्य प्रति-युगं तनूर् नानावतारान्  
गृह्णतः प्रकाश्यतः शुक्लादयस् त्रयो आसन् प्रकाशम् अवापुः । स च स च  
शुक्लादिर् अवतार इदानीं साक्षाद् अस्यावतार-समये कृष्णाङ्गतः एतस्मिन्न्  
एवान्तर्भूतः । अतैव कृष्णे कर्तृत्वात् सर्वोत्कर्षकत्वात् कृष्ण इति मुख्यं  
नाम । तस्माद् अस्यैव तानि रूपाणीत्य् आह बहूनीति । तद् एवं गुण-द्वारा  
तन्-नाम्नि प्राध्यान्य-सूचकस्य कृष्णस्य तन्-नाम्नः प्राधान्ये लब्धे -  
  
कृषिर् भू-वाचकः शब्दो णश् च निर्वृतिवाचकः ।   
तयोर् ऐक्यं परं ब्रह्म कृष्ण इत्य् अभिधीयते ॥   
  
इति योग-वृत्तित्वे तस्य तादृशत्वं लभ्यते । न चेदं पद्यम् अन्य-परम् ।  
तद्-उपासना-तन्त्र-गौतमीय-तन्त्रे अष्टादशाक्षर-व्याख्यायां तद् एतत्  
तुल्यं पद्यं दृश्यते -  
  
कृषि-शब्दश् च सत्तार्थो णश् चानन्द-स्वरूपकः ।  
सुख-रूपो भवेद् आत्मा भावानन्द-मयत्वतः ॥ इति ।  
  
तस्माद् अयम् अर्थः - भवन्त्य् अस्मात् सर्वेऽर्था इति भूः धात्व्-अर्थ उच्यते  
भाव-शदवत् स चात्र कर्ष्तेर् एवार्थस् तस्यैव प्राप्तत्वात् । गौतमीये  
भू-शब्दस्य सत्ता-वाचकत्वेऽपि तद्-धात्व्-अर्थ-सत्तैवोच्यते । घटत्वं  
सत्ता-वाचकम् इत्य् उक्ते घट-सत्तैव गम्यते न तु पट-सत्ता न वा  
सामान्य-सत्तेति ।   
  
अथ निवृत्तिर् आनन्दस् तयोर् ऐक्यं सामानाधिकरण्येन व्यक्तं यत् परं  
ब्रह्म सर्वतोऽपि सर्वस्यापि बृंहणं वस्तु तत् बृहत्तमं कृष्ण इत्य्  
अभिधीयते किन्तु कृषेर् आकर्ष-मात्रार्थत्वेन ण-शब्दस्य च  
प्रतिपाद्येनानन्देन सह सामानाधिकरण्यासम्भवाद् धेतु-मतोर्  
अभेदोपचारः कार्यः । तच् चाकर्ष-प्राचुर्यार्थम् आयुर् घृतम् इतिवत् ।  
ब्रह्म-शब्दस्य तत्-तद्-अर्थत्वं च बृहत्त्वाद् बृंहणत्वाच् च तद् ब्रह्म  
परमं विदुर् [विप् १।१२।५७] इति विष्णु-पुराणात् ।  
  
एवम् एवोक्तं बृहद्-गौतमीये -  
  
कृषि-शब्दश् च सत्तार्थो णश् चानन्द-स्वरूपकः ।  
सत्ता-स्वानन्दयोर् योगात् चित् परं ब्रह्म चोच्यते ॥ इति ।  
  
अद्वय-वादिभिर् अपि सत्तानन्दयोर् ऐक्यं तथा मन्तव्यम् । शाब्दिकैर्  
भिन्नाभिधेयत्वेन प्रतीतेः । सत्ता-शब्देन चात्र सर्वेषां सतां  
प्रवृत्ति-हेतुर् यत् परमं स तद् एवोच्यते । सद् एव सौम्येदम् अग्र आसीद्  
[छा ६।२।१] इति श्रुतेः । अभिन्नाभिधेयत्वेऽपि वृक्षस् तरुर् इत्य्वद्  
विशेषण-विशेष्यत्वायोगाद् एकस्य वैयर्थ्याच् च । गौतमीयं पद्यं चैव  
व्याख्येयम् । पूर्वार्धे सर्वाकर्षण-शक्ति-विशिष्ट आनन्दः कृष्ण इत्य्  
अर्थः । उत्तरार्धे यस्माद् एवं सर्वाकर्षक-सुख-रूपोऽसौ तस्माद् आत्मा  
जीवश् च तत्र सुख-रूपो भवेत् । तत्र हेतु-भावः प्रेमा  
तन्मयानन्दत्वाद् इति ।   
  
तद् एवं स्वरूप-गुणाभ्यां परम-बृहत्तमः सर्वाकर्षक आनन्दः  
कृष्ण-शब्द-वाच्य इति ज्ञेयम् । स च शब्दः श्री-देवकीनन्दन एव रूढः ।  
अस्यैव सर्वानन्दकत्वं वासुदेवोपनिषदि दृष्टम् - देवकी-नन्दनो  
निखिलम् आनन्दयत् इति । आहुश् च नाम-कौमुदी-काराः - कृष्ण-शब्दस्य  
तमाल-श्यामल-त्विषि श्री-यशोदा-स्तनन्धये पर-ब्रह्मणि रूढिः इति । ततश्  
चासौ शब्दो नान्यत्र सङ्क्रमणीयः । यथाह भट्टः -  
  
लब्धात्मिका सती रूढिर् भवेद् योगापहारिणी ।  
कल्पनीया तु लभन्ते नात्मानं योग-बाधतः ॥  
  
इति पर-ब्रह्मत्वं च श्रीमद्-भागवते गूढं परं ब्रह्म  
मनुष्य-लिङ्गम् [भ्प् ७।१५।५८] इति, यन्-मित्रं परमानन्दं पूर्णं ब्रह्म  
सनातनम् इति [भ्प् १०।१४।३२] । श्री-विष्णु-पुराणे - यत्रावतीर्णं कृष्णाख्यं  
परं ब्रह्म नराकृति [विप् ४।११।२] इति । श्री-गीतासु च ब्रह्मणो हि  
प्रतिष्ठाहम् [गीता १४।२७] इति । श्री-गोपाल-तापनीषु च योऽसौ परं ब्रह्म  
गोपालः इति ।  
  
अथ मूलम् अनुसरामः । यस्माद् एव तादृक् कृष्ण-शब्द-वाच्यस् तस्माद्  
ईश्वरः सर्व-वशायिता । तद् इदम् उपलक्षितं बृहद्-गौतमीये  
कृष्ण-शब्दस्यैवार्थान्तरेण ।   
  
अथवा कर्षयेत् सर्वं जगत् स्थावर-जङ्गमम् ।  
काल-रूपेण भगवान् तेनायं कृष्ण उच्यते ॥ इति ।  
  
कलयति नियमयति सर्वम् इति काल-शब्दार्थः । तथा च तृतीये तम्  
उद्दिशोद्धवस्य पूर्ण एव निर्णयः ।   
  
स्वयं त्व् असाम्यातिशयस् त्र्यधीशः  
स्वाराज्य-लक्ष्म्य्-आप्त-समस्त-कामः ।  
बलिं हरद्भिश् चिर-लोक-पालैः  
किरीट-कोट्य्-एडित-पाद-पीठः ॥ [भ्प् ३।२।२१] इति ।  
  
श्री-गीतासु विष्टभ्याहम् इदं कृत्स्नम् एकांशेन स्थितो जगत् [गीता १०।४२] इति ।  
श्री-गोपाल-तापन्याम्-एको वशी सर्वगः कृष्ण ईड्यः [ग्तु १।१९] इति । यस्माद्  
एव तादृग्-ईश्वरः, तस्मात् परमः । सर्वोत्कृष्टा मा लक्ष्मी-रूपाः शक्तयो  
यस्मिन् । तद् उक्तं श्री-भागवते --रेमे रमाभिर् निज-काम-सम्प्लुतः  
[भ्प् १०।५९।४३] इति । नायं श्रियोऽङ्ग उ नितान्त-रतेः प्रसादः [भ्प् १०।४७।६०]  
इत्यादि । तत्रातिशुशुभे ताभिर् भगवान् देवकी-सुतः [भ्प् १०।३३।६] इति । ताभिर्  
विधूत-शोकाभिर् भगवान् अच्युतो वृतः । व्यरोचताधिकम् [भ्प् १०।३२।२०] इति  
च । अत्रैवाग्रे वक्ष्यते - श्रियः कान्ताः कान्तः परम-पुरुषः [ब्रह्मस्  
५।५६] इति । तापन्यां च -कृष्णो वै परमं दैवतम् [ग्तु १।३] इति । यस्माद् एव  
तादृक् परमस् तस्माद् आदिश् च । तद् उक्तं श्री-दशमे -  
  
श्रुत्वाजितं जरासन्धं नृपतेर् ध्यायतो हरिः ।  
आहोपायं तम् एवाद्य उद्धवो यम् उवाच ह ॥ [भ्प् १०।७२।१५] इति ।  
  
टीका च स्वामि-पादानाम् - आद्यो हरिः श्री-कृष्ण इत्य् एषा । एकादशे तु तस्य  
श्रेष्ठत्वम् आद्यत्वं च युगपद् आह ।  पुरुषम् ऋषभम् आद्यं  
कृष्ण-सञ्ज्ञं नतोऽस्मि इति ।    
  
न चैतद् आदित्वं तद्-अवतारापेक्षं किन्तु अनादि न विद्यते आदिर् यस्य  
तादृशः । तापन्यां च -- एको वशी सर्वगः कृष्ण ईड्यः इत्य् उक्त्वाह नित्यो  
नित्यानाम् इति च यस्माद् एव तादृशतया आदिस् तस्मात् सर्व-कारण-कारणम् ।  
तथा च दशमे तं प्रति देवकी-वाक्यम् -  
  
यस्यांशांशांश-भागेन विश्वोत्पत्ति-लयोदयाः ।  
भवन्ति किल विश्वात्मंस् तं त्वाद्याहं गतिं गता ॥ [भ्प् १०।८५।३१] इति ।  
  
टीका च - यस्यांशः पुरुषस् तस्यांशो माया तस्या अंशा गुणास् तेषां  
भागेन परमाणु-मात्र-लेशेन विश्वोत्पत्त्य्-आदयो भवन्ति । तं त्वा त्वां  
गतिं शरणं गतास्मि इत्य् एषा । तथा च ब्रह्म-स्तुतौ - नारायणोऽङ्ग  
नर-भू-जलायनात् [भ्प् १०।१४।३] इति ।   
  
नराज् जातानि तत्त्वानि नाराणीति विदुर् बुधाः ।  
तस्य तान्य् अयनं पूर्वं तेन नारायणः स्मृतः ॥   
  
इत्य् अनेन लक्षितो यो नारायणः स तवाङ्गं त्वं पुनर् अङ्गीत्य् अर्थः ।  
श्री-गीतासु विष्टभ्याहम् इदं कृत्स्नम् एकांशेन स्थितो जगत् इति । तद् एवं  
कृष्ण-शब्दस्य यौगिकार्थोऽपि साधितः ।  
  
ये च तच्-छब्देन कृषिणाभ्यां परमानन्द-मात्रं वाचयन्ति तेऽपि  
ईश्वरादि-विशेषणैस् तत्र स्वाभाविकी शक्तिं मन्येरन् । तस्मिन् न  
द्वितीयत्वेन सर्व-कारणत्वेन च वस्त्व्-अन्तर-शक्तिं मन्येरन् । तस्मिन् न  
द्वितीयत्वेन सर्व-कारणत्वेन च वस्त्व्-अन्तर-शक्त्य्-आरोपायोगात् । तथा च  
श्रुतिः - आनन्दो ब्रह्म इति । को ह्य् एवान्यात् कः प्राण्याद् यद् एष आकाश  
आनन्दो न स्यात् । आनन्दाद् धीमानि भूतानि जायन्ते । [तैत्तु २।७।१]  
  
न तस्य कार्यं करणं च विद्यते  
न तत्-समश् चाभ्यधिकश् च दृश्यते ।  
परास्य शक्तिर् विविधैव श्रूयते  
स्वाभाविकी ज्ञान-बल-क्रिया च ॥ [श्वेतु ६।८] इति ।  
  
ननु स्व-मते योग-वृत्तौ च सर्वाकर्षकं परम-बृहत्तमानन्दः कृष्ण  
इत्य् अभिधानात् अविग्रह एव स इत्य् अवगम्यते आनन्दस्य विग्रहानवगमात् ।  
सत्यम् । किन्त्व् अयं परमोऽपूर्वः पूर्व-सिद्धानन्द-विग्रहः इति ।  
सच्-चिद्-आनन्द-लक्षणो यो विग्रहस् तद्-रूप एवेत्य् अर्थः । तथा च  
श्री-दशमे ब्रह्मणः स्तवे त्वय्य् एव नित्य-सुख-बोध-तनाव् इति ।  
तापनी-हयशीर्षयोर् अपि - सच्-चिद्-आननद-रूपाय कृष्णायाक्लिष्ट-कारिणे इति ।  
ब्रह्माण्डे च श्री-कृष्णाष्टोत्तर-शत-नाम-स्तोत्रे नन्द-व्रज-जनानन्दी  
सच्-चिद्-आनन्द-विग्रहः इति ।  
  
एतद् उक्तं भवति । सत्त्वं खल्व् अव्यभिचारित्वम् उच्यते तद्-रूपत्वं च तस्य  
श्री-दशमे ब्रह्मादि-वाक्ये -   
  
सत्ये प्रतिष्ठितः कृष्णः सत्यम् अत्र प्रतिष्ठितम् ।  
सत्यात् सत्यं च गोविन्दस् तस्मात् सत्यो हि नामतः ॥ [म्भ् ५।६८।१२] इति ।  
  
श्री-देवकी-वाक्ये च  --   
  
नष्टे लोके द्वि-परार्धावसाने  
महा-भूतेष्व् आदि-भूतं गतेषु ।  
व्यक्ते ऽव्यक्तं काल-वेगेन याते  
भवान् एकः शिष्यते ऽशेष-सञ्ज्ञः ॥ [भ्प् १०।३।२५]   
  
मर्त्यो मृत्यु-व्याल-भीतः पलायन्   
लोकान् सर्वान् निर्भयं नाद्यगच्छत् ।   
तत्-पादाब्जं प्राप्य यदृच्छयाद्य   
स्वस्थः शेते मृत्युर् अस्माद् अपैति ॥ [भ्प् १०।३।२४] इत्य् आदि ।   
  
एकोऽसि प्रथमम् [भ्प् १०।१४।१८] इत्य् आदि श्री-ब्रह्मणो वाक्ये तद् अमितं  
ब्रह्माद्वयं शिष्यते इति । श्री-गीतासु ब्रह्मणो हि प्रतिष्ठाहम् इति ।   
  
यस्मात् क्षरम् अतीतोऽहम् अक्षराद् अपि चोत्तमः ।  
अतोऽस्मि लोके वेदे च प्रथितः पुरुषोत्तमः ॥ इति ।  
  
तापन्याम् -  
  
जन्म-जराभ्यां भिन्नः स्थानुर् अयम् अच्छेद्योऽयं योऽसौ सौर्ये तिष्ठति ।  
योऽसौ गोषु तिष्ठति, योऽसौ गाः पालयति, योऽसौ गोपेषु तिष्ठति गोविन्दान्  
मृत्युर् बिभेति ॥ [ग्तु २।२३] इत्य् आदि च । तत्र पूर्वत्र सौर्य इति । सौरी  
यमुना, तद् अदूर-देशे वृन्दावने इत्य् अर्थः ।   
  
अथ चिद्-रूपत्वं स्व-प्रकाशत्वेन पर-प्रकाशत्वम् । तच् चोक्तं श्री-दशमे  
ब्रह्मणा एकस् त्वम् आत्मा इत्य् आदौ स्वयं ज्योतीर् इति । तापन्यां -  
  
यो ब्रह्माणं विदधाति पूर्वं  
यो विद्यास्तस्मै गोपायति स्म कृष्णः ।  
तं ह दैवमात्मबुद्धिप्रकाशं  
मुमुक्षुर्वै शरणमनुव्रजेत ॥ [ग्तु १।२६] इति ।  
  
न चक्षुषा पश्यति रूपम् अस्य  
यम् एवैष वृणुते तेन लभ्यस्  
तस्यैष आत्मा वृणुते तनुं स्वाम् ॥ इत्य् श्रुत्य्-अन्तरवत् ।  
  
यथानन्द-स्वरूपत्वं सर्वांशेन निरुपाधि-परम-प्रेमास्पदत्वम् । तच्  
च श्री-दशमे ब्रह्म-स्तवान्ते - ब्रह्मन् परोद्भवे कृष्णे [भ्प् १०।१४।४९]  
इत्य्-आदि-प्रश्नोत्तरयोर् व्यक्तम् । तथा चानुभूतम् आनकदुन्दुभिना --  
  
विदितो ऽसि भवान् साक्षात् पुरुषः प्रकृतेः परः  
केवलानुभवानन्द- स्वरूपः सर्व-बुद्धि-दृक् ॥ [भ्प् १०।३।१३] इति ।  
  
आनन्दं ब्रह्मणो रूपं इति श्रुत्य्-अन्तरवत् ।   
  
तद् एवं तस्य सच्-चिद्-आनन्द-विग्रह-रूपत्वे सिद्धे, विग्रह एवात्मा  
तथात्मैव विग्रह इति सिद्धम् । ततो जीववद् देहित्वं तस्य नेत्य् अपि  
सिद्धान्तितम् । यथोक्तं श्री-शुकेन -   
  
कृष्णम् एनम् अवेहि त्वम् आत्मानम् अखिलात्मनाम् ।  
जगद्-धिताय सोऽप्य् अत्र देहीवाभाति मायया ॥ [भ्प् १०।१४।५५] इति ।  
  
तथापि तस्य देहिवल्-लीला-कृपा-परवशतयैवेत्य् अर्थः । माया दम्भे  
कृपायां च इति विश्व-प्रकाशः । तद् एवम् अस्य तथा  
तथा-लक्षण-श्री-कृष्ण-रूप्तवे सिद्धे चोभय-लीलाभिनिविष्टत्वेन क्वचिद्  
वृष्णीन्द्रत्वं क्वचिद् गोविन्दत्वं च दृश्यते । तथाह द्वादशे श्री-सूतः --  
  
श्री-कृष्ण-कृष्ण-सख-वृष्ण्य्-ऋषभावनि-ध्रुग्-  
राजन्य-वंश-दहनानपवर्ग्य-वीर्य ।  
गोविन्द गोप-वनिता-व्रज-भृत्य-गीत-  
तीर्थ-श्रवः श्रवण-मङ्गल पाहि भृत्यान् ॥ [भ्प् १२।११।२५] इति ।  
  
तद् एवम् अपि स्वाभीष्ट-रूप-लीला-परिकर-विशिष्टतया गोविन्दत्वम् एव  
स्वाराध्यत्वेन योजयति गोविन्द इति । यथा अत्रैवाग्रे स्तोष्यते  
चिन्तामणि-प्रकर-सद्मसु कल्प-वृक्ष इति । अभिषेकान्ते गोविन्द इति  
चाभ्यधात् [भ्प् १०।२७।२३] इत्य् उक्त्वा तत् प्रकरणारम्भे श्री-शुक-प्रार्थना  
प्रीयान् न इन्द्रो गवाम् [भ्प् १०।२६।२५] इति गवां सर्वाश्रयत्वाद्  
गवेन्द्रत्वेनैव सर्वेन्द्रत्व-सिद्धेः । न चेदं न्यूनं मन्तव्यम् । तथा  
हि गो-सूक्तम् -   
  
गोभ्यो यज्ञाः प्रवर्तन्ते गोभ्यो देवाः समुत्थिताः ।  
गोभिर् वेदाः समुद्गीर्णाः षड्-अङ्ग-पदक-क्रमाः ॥ इति ।  
  
अस्तु तावत् परम-गोलोकावतीर्णानां तासां गवाम् इन्द्रत्वम् इति तापनीषु च  
ब्रह्मणा तदीयम् एव स्वेनाराधनं प्रकाशितम् -- गोविन्दं  
सच्-चिद्-आनन्द-विग्रहं वृन्दावन-सुर-भूरुह-तलासीनं सततं  
समरुद्-गणोऽहं तोषयामि । [ग्तु १।३७] इति ।  
  
तथैव दशमे -- तद् भूरि भाग्यम् इह जन्म किम् अप्य् अटव्याम्  
[भ्प् १०।१४।३४] इत्य् आदि, श्री-नन्द-नन्दनत्वेनैव च तं लब्धुं प्रार्थना ।  
नौमीड्य तेऽभ्र-वपुषे तडिद्-अम्बराय इत्य् आदि पशुपाङ्गजाय [भ्प् १०।१४।१]  
इति ।  
तद् एवं गोविन्द-शब्दस्य नाना-पारमैश्वर्य-मय्य् अन्यार्थतापि तेन  
नाभिमता । तथा चोक्तं - ईश्वरत्वे  
परमेश्वरत्वानुवाद-पूर्वक-तात्पर्यावसानतया गौतमीय-तन्त्रे  
श्रीमद्-दशाक्षर-मन्त्रार्थ-कथने -  
  
गोपीति प्रकृतिं विद्याज् जनस् तत्त्व-समूहकः ।  
अनयोर् आश्रयो व्याप्त्या कारणत्वेन चेश्वरः ।  
सान्द्रानन्दं परं ज्योतिर् वल्लभत्वेन कथ्यते ॥  
अथवा गोपी प्रकृतिर् जनस् तद्-अंश-मण्डलम् ।  
अनयोर् वल्लभः प्रोक्तः स्वामी कृष्णाख्य ईश्वरः ॥  
कार्य-कारणयोर् ईशः श्रुतिभिस् तेन गीयते ॥  
अनेक-जन्म-सिद्धानां गोपीनां पतिर् एव वा ।  
नन्द-नन्दन इत्य् उक्तस् त्रैलोक्यानन्द-वर्धनः ॥ इति।  
  
प्रकृतिम् इति मायाख्यां जगत्-कारण-शक्तिम् इत्य् अर्थः तत्त्व-समूहको  
महद्-आदि-रूपः । अनयोर् आश्रयः सान्द्रानन्दं परं ज्योतिर् ईश्वरओ  
वल्लभ-शब्देन कथ्यते । ईश्वरत्वे हेतुर् व्याप्त्या कारणत्वेन चेति ।  
प्रकृतिर् इति स्वरूप-भूता मायातीता वैकुण्ठादौ प्रकाशमाना  
महा-लक्ष्म्य्-आख्या शक्तिर् इत्य् अर्थः । अंश-मण्डलं सङ्कर्षणादि-रूपम् ।  
अनेक-जन्म-सिद्धानाम् इत्य् अत्र । बहूनि मे व्यतीतानि जन्मानि तव चार्जुन  
[गीता ४।५] इति श्री-भगवद्-गीता-वचनाम् अनादि-जन्म-परम्परायाम् एव  
तात्पर्यम् ।   
  
तद् एवम् अत्रापि नन्द-नन्दनत्वम् एवाभिमतं श्री-गर्गेण च यथोक्तम् ।  
प्राग् अयं वासुदेवस्य क्वचिज् जातस् तवात्मजः [भ्प् १०।८।१४] इति । आत्मजत्वं  
हि तस्य श्री-वसुदेवस्यापि मनस्य् आविर्भूतत्वम् एवाभिमतम् ।  
आविवेशांश-भागेन मन आनकदुन्दुभेः [भ्प् १०।२।१६] इति । श्री-देवक्याम्  
अपि दधार सर्वात्मकम् आत्म-भूतं काष्ठा यथानन्द-करं मनस्तः  
[भ्प् १०।२।१८] इत्य् आदेः । श्री-व्रजेश्वरयोऽपि तथासीद् एव फलेन  
फल-कारणम् अनुमीयते । श्री-भगवत्-प्रादुर्भावस्य  
पूर्वाव्यवहित-कालं व्याप्य तथा तथा सर्वत्र दर्शनात् । किन्त्व् आत्मनि  
तस्याविर्भावे सत्य् अप्य् आत्मजत्वाय पितृ-भाव-मय-शुद्ध-महा-प्रेमैव  
प्रयोजकम् । ब्रह्मणः सकाशाद् वराह-देवस्याविर्भावेऽपि परस्परं तथा  
भाव-दर्शनाभावात् । तथा नृसिंह-देवः स्तम्भयोर् अपि । न च वक्तव्यम्  
उदर-प्रवेशे सति पुत्रत्वं स्यात् । परीक्षिद्-रक्षणार्थं तन्-मातुर्  
उदर-प्रविष्टे च तयोस् तादृश-व्यवहाराभावात् । तस्मात्  
वात्सल्याभिध-प्रेमैव पुत्रत्वे कारणम् । तादृश-शुद्ध-प्रेमा तु  
श्री-व्रजेश्वरयोर् एव श्री-वसुदेव-देवक्योस् तु परमैश्वर्य-ज्ञानं  
प्रतिबन्धकं इति साधूक्तं प्राग् अयं वसुदेवस्य इति ।   
  
अथ श्री-शुकदेवेन तथैव निर्णीतं नायं सुखापो भगवान् देहिनां  
गोपिका-सुतः [भ्प् १०।९।२१] इति । आगम-विद्भिर् अपि सकल-लोक-मङ्गलो  
नन्द-गोप-तनयो देवता इति । अतः श्रीमद्-दशाक्षर-विनियोगेऽपि तन्-मय  
एव दृश्यते इति । अथ विशेषः श्री-वैष्णव-तोषण्यां नन्दस् त्व् आत्मज  
उत्पन्नः [भ्प् १०।५।१] इत्य् आदौ द्रष्टव्यः ।  
  
________________________________________________________________________  
**************************************************************  
सहस्र-पत्र-कमलं गोकुलाख्यं महत् पदम् ।  
तत्-कर्णिकारं तद्-धाम तद्-अनन्तांश-सम्भवम्  ॥२॥  ॥ ब्र्स्_५।२ ॥  
**************************************************************  
  
अथ तस्य तद्-रूपता-साधकं नित्यं धाम प्रतिपादयति सहस्र-पत्रं  
कमलम् इत्य् आदिना । सहस्राणि पत्राणि यत्र तत् कमलम् । भूमिश्  
चिन्तामणि-गणमयीति वक्ष्यमाणानुसारेण चिन्तामणि-मयं पद्मं  
तद्-रूपं महत् सर्वोत्कृष्टं पदं स्थानम् । महतः श्री-कृष्णस्य  
महा-भगवतो वा पदं महा-वैकुण्ठादि-रूपं इत्य् अर्थः । रूढिर्  
योगम् अपहरतीति न्यायेन तस्यैव प्रतीतेः । एतद् अभिप्रेत्योक्तं श्री-दशमे  
भगवान् गोकुलेश्वरः इति शीलार्थे त्व् अत्र वरच्-प्रत्ययः ।   
  
अतैव तद्-अनुकूलत्वेनोत्तर-ग्रन्थोऽपि व्याख्येयः । तद् एव चाम्नातं  
गोकुलं वन-वैकुण्ठम् इति । तस्य श्री-कृष्णस्य धाम  
श्री-नन्द-यशोदादिभिः सह वास-योग्यं महान्तः-पुरं तैः  
सहवासितात्वग्रे समुद्देक्ष्यते । तस्य स्वरूपम् आह तद् इति । अनन्तस्य  
श्री-बलदेवस्यांशेन ज्योतिर्-विभाग-विशेषेण सम्भवः सदाविर्भावो यस्य  
तत् तथा तन्त्रेणैतद् अपि बोध्यते । अनन्तोऽंशो यस्य तस्य श्री-बलदेवस्यापि  
सम्भवो निवासो यत्र तद् इति ।   
  
**************************************************************  
कर्णिकारं महद् यन्त्रं षट्-कोणं वज्र-कीलकम् ।  
षड्-अङ्ग-षट्-पदी-स्थानं प्रकृत्या पुरुषेण च ॥  ॥ ब्र्स्_५।३ ॥  
प्रेमानन्द-महानन्द-रसेनावस्थितं हि यत् ।  
ज्योती-रूपेण मनुना काम-बीजेन सङ्गतम्  ॥३॥  ॥ ब्र्स्_५।४ ॥  
**************************************************************  
  
सर्व-गण-सेवितस्य श्रीमद्-अष्टदशाक्षर-मन्त्र-राजस्य बहु-पीठस्य  
मुख्य-पीठम् इदम् इत्य् आह कर्णिकारम् इति द्वयेन । महद्-यन्त्रम् इति ।  
यत् प्रकृतिर् एव सर्वत्र मन्त्रत्वेन पूजार्थं लिख्यते इत्य् अर्थः । यन्त्रम्  
एव दर्शयति षट्-कोणा अभ्यन्तरे यस्य तत् । वज्र-कीलकं कर्णिकारे  
बीज-रूप-हीर-ककोलक-शोभितम् ॥ यन्त्रे च-कारोपलक्षिता । चतुर्थ्य्-अन्ता  
चतुर्-अक्षरी कील-रूपा ज्ञेया । षट्-कोणत्वे प्रयोजनम् आह षड्-अङ्गानि  
यस्याः सा षट्-पदी श्रीमद्-अष्टादशाक्षरी तस्याः स्थानम् । प्रकृतिर्  
मन्त्रस्य स्वरूपं स्वयम् एव श्री-कृष्णः, कारण-रूपत्वात् । तच् चोक्तम्  
ऋष्य्-आदि-स्मरणे - कृष्णः प्रकृतिर् इति ।  
  
पुरुषश् च स एव तद्-अधिष्ठातृ-देवता-रूपः । ताभ्याम् अवस्थितम्  
अधिष्ठितम् । स हि मन्त्रे चतुर्धा प्रतीयते । मन्त्रस्य कारण-रूपत्वेन,  
अधिष्ठातृ-देवता-रूपत्वेन, वर्ण-समुदाय-रूपत्वेन, आराध्य-रूपत्वेन  
च । तत्र कारण-रूपत्वेन अधिष्ठातृ-देवता-रूपत्वेनात्रोच्यते ।  
आराध्य-रूपत्वेन प्राग् उक्तः । ईश्वरः परमः कृष्ण इति ।  
वर्ण-रूपत्वेनाग्रे उद्धरिष्यते कामः कृष्णाय इति । यथोक्तं  
हायशीर्ष-पञ्चरात्रे -   
वाच्यत्वं वाचकत्वं देवता-मन्त्रयोर् इह ।  
अभेदेनोच्यते ब्रह्म तत्त्व-विद्भिर् विचारतः ॥ इति ।  
  
गोपाल-तापनी-श्रुतिषु -  
  
वायुर् यथैको भुवनं प्रविष्टो   
जन्ये जन्ये पञ्च-रूपो बभूव ।  
कृष्णस् तथैकोऽपि जगद्-धितार्थं   
शब्देनासौ पञ्च-पदो विभाति ॥ इति ।  
  
क्वचिद् दुर्गाया अधिष्ठातृत्वं शक्ति-शक्तिमतोर् अभेद-विवक्षया यथा च  
बृहद्-गौतमीये -  
  
राधा दुर्गा शिवा दुर्गा लक्ष्मी दुर्गा प्रकीर्तिता ।  
गोपाल-विष्णु-पूजायाम् आद्य्-अन्ता न तु मध्यमा ॥  
  
अतैवोक्तं गौतमीय-कल्पे --  
यः कृष्णः सैव दुर्गा स्याद् या दुर्गा कृष्ण एव सः ।  
अनयोर् अन्तरादर्शी संसारान् नो विमुच्यते ॥ इत्य् आदि ।  
  
अतः स्वयम् एव श्री-कृष्णस् तत्र स्वरूप-शक्ति-रूपेण दुर्गा नामेति । तस्मान्  
नेयं मायांश-भूता दुर्गातिगम्यते । निरुक्तिश् चात्र कृच्छ्रेण  
दुर्गाराधनादि बहु-प्रयासेन गम्यते ज्ञायते इति । तथा च  
नारद-पञ्चरात्रे श्रुति-विद्या-संवादे -  
  
जानात्य् एका परा-कान्तं सैव दुर्गा तद्-आत्मिका ।  
या परा परमा शक्तिर् महा-विष्णु-स्वरूपिणी ॥  
यस्या विज्ञान-मात्रेण पराणां परमात्मनः ।  
मुहूर्ताद् एव देवस्य प्राप्तिर् भवति नान्यथा ॥  
एकेयं प्रेम-सर्वस्व-स्वभावा श्री-कुलेश्वरी ।  
अनया सुलभो ज्ञेय आदि देवोऽखिलेश्वरः ॥  
भक्तिर् भजन-सम्पत्तिर् भजते प्रकृतिः प्रियम् ।  
ज्ञायतेऽत्यन्त दुःखेन सेयं प्रकृतिर् आत्मनः ॥  
दुर्गेति गीयते सद्भिर् अखण्ड-रस-वल्लभा ।  
अस्या आवरिका शक्तिर् महा-मायाखिलेश्वरी ।  
यया मुग्धं जगत् सर्वं सर्व-देहाभिमानतः ॥ इति च ।  
  
तथा च सम्मोहन-तन्त्रे जयां प्रति श्री-दुर्गा-वचनं -  
  
यन् नाम्ना नाम्नी दुर्गाहं गुणैर् गुणवती ह्य् अहम् ।  
यद्-वैभवा महा-लक्ष्मी राधा नित्यापरा द्वया ॥  इति ।  
  
किं च प्रेम-रूपा ये आनन्द-महानन्द-रसास् तत् परिपाक-भेदास्  
तद्-आत्मकेन तथा ज्योती-रूपेण स्व-प्रकाशकेन मनुना मन्त्र-रूपेण  
काम-बीजेन सङ्गतम् इति मूलान्तर्गतत्वेऽपि काम-बीजस्य पृथग्-उक्तिः  
कुत्रचन स्वातन्त्र्यापेक्षया ॥३॥  
  
**************************************************************  
तत्-किञ्जल्कं तद्-अंशानां तत्-पत्राणि श्रियाम् अपि ॥४॥  ॥ ब्र्स्_५।५ ॥  
**************************************************************  
  
तद् एवं तद्-धामोक्त्वा तद्-आवरणान्य् आह तद् इत्य् अर्धेन । तस्य  
कर्णिका-रूप-धाम्नः किञ्जल्काः शिखरावलि-वलित-प्राचीर-पङ्क्त्य इत्य्  
अर्थः । तच् च तद्-अंशानां तस्मिन्न् अंशोदायो विद्यते येषां  
परम-प्रेम-भाजां सजातीयानां धामेत्य् अर्थः । गोकुलाख्यम् इत्य् उक्तिर्  
एव । तेषां सजातीयत्वं चोक्तं श्री-बादरायणिना -  
  
एवं ककुद्मिनं हत्वा स्तूयमानः द्विजातिभिः ।  
विवेश गोष्ठं स-बलो गोपीनां नयनोत्सवः ॥ [भ्प् १०।३६।१५] इति ।  
  
कंस-वधान्ते श्री-व्रज-राजं प्रति स्वयं भगवता - ज्ञातीन् वो द्रष्टुम्  
एष्यामो विधाय सुहृदां सुखम् [भ्प् १०।४५।२३] इति । अतैव कमलस्य पत्राणि  
श्रियां तत्-प्रेयसीनां गोपी-रूपाणां श्री-राधादीनाम् उपवन-रूपाणि  
धामानीत्य् अर्थः । गोपी-रूपत्वं चासां मन्त्रस्य तन्-नाम्नालिङ्गितत्वात्  
राधादित्वं च -  
  
देवी कृष्णमयी प्रोक्ता राधिका पर-देवता ।  
सर्व-लक्ष्मी-मयी सर्व-कान्तिः सम्मोहिनी परा ॥ इति बृहद्-गौतमीयात् ।  
  
वाराणस्यां विशालाक्षी विमला पुरुषोत्तमे ।  
रुक्मिणी द्वारवत्यां तु राधा वृन्दावने वने ॥ इति मत्स्य-पुराणात् ।  
  
राधया माधवो देवो माधवेनैव राधिका । विभ्राजन्ते जनेष्व् आ इति  
ऋक्-परिशिष्ट-श्रुतौ च ।  
  
अत्र विशेष-जिज्ञासायां कृष्णार्चन-दीपिका द्रष्टव्या । तत्र पत्राणाम्  
उच्छ्रित-प्रान्तानां वर्त्माण्य् अग्रिम-सन्धिषु तु गोष्ठानि ज्ञेयानि ।  
अखण्ड-कमलस्य गोकुलत्वात् तथैव गोकुल-समावेशाच् च गोष्ठं तथैव  
यत् तु स्थानान्तरे वचनम् अस्ति -  
  
सहस्रारं पद्मं दल-ततिषु देवीभिर् अभितः   
परीतो गो-सङ्घैर् अपि निखिल-किञ्जल्क-मिलितैः ।  
वराटे यस्यास्ति स्वयम् अखिल-शक्त्या प्रकटित-  
प्रभावः सत्यः श्री-परम-पुरुषस् तं किल भजे ॥ इति पद्म-बीज-कोषे इत्य्  
अर्थः ।  
तत्र गो-सङ्ख्यैर् इति तु पाठः समञ्जसः । गो-सङ्ख्याश् च गोपाः इति । गोपे  
गोपाल-गोसङ्ख्य-गोधुग्-आभीर-वल्लभा इत्य् अमरः । अखिल-शक्त्या  
प्रकटितः प्रभावः येन सः परम-पुरुषः श्री-कृष्ण इत्य् अर्थः ॥४॥  
  
  
**************************************************************   
चतुर्-अस्रं तत्-परितः श्वेतद्वीपाख्यम् अद्भुतम् ।  
चतुर्-अस्रं चतुर्-मूर्तेश् चतुर्-धाम चतुष्-कृतम् ॥  ॥ ब्र्स्_५।६ ॥  
चतुर्भिः पुरुषार्थैश् च चतुर्भिर् हेतुभिर् वृतम् ।  
शूलैर् दशभिर् आनद्धम् ऊर्ध्वाधो दिग्-विदिक्ष्व् अपि ॥  ॥ ब्र्स्_५।७ ॥  
अष्टभिर् निधिभिर् जुष्टम् अष्टभिः सिद्धिभिस् तथा  
मनु-रूपैश् च दशभिर् दिक्-पालैः परितो वृतम् ॥  ॥ ब्र्स्_५।८ ॥  
श्यामैर् गौरैश् च रक्तैश् च शुक्लैश् च पार्षदर्षभैः  
शोभितं शक्तिभिस् ताभिर् अद्भुताभिः समन्ततः ॥५॥ ॥ ब्र्स्_५।९ ॥  
**************************************************************   
  
अथ गोकुलावरणान्य् आह चतुरस्रम् इति चतुर्भिः । तस्य गोकुलस्य बहिः  
सर्वतश् चतुरस्रं चतुष्कोणात्मकं स्थानं श्वेतद्वीपाख्यम् । तद् एतद्  
उपलक्षणं गोलोकाख्यं चेत्य् अर्थः । यद्यपि गोकुले श्वेतद्वीपत्वम् अस्त्य्  
एव तद्-अवान्तर-भूमिमयत्वात् । तथापि विशेष-नाम्नोक्तत्वात् तेनैव तत्  
प्रतीयते इति तथोक्तम् । किन्तु चतुरस्रेऽप्य् अन्तर्-मण्डलं  
श्री-वृन्दावनाख्यं ज्ञेयम् । तथा च स्वायम्भुवागमे - ध्यायेत्  
तत्र-विशुद्धात्मा इदं सर्वं क्रमेण च इत्य् आदिकम् उक्त्वा तन्-मध्ये  
वृन्दावनं कुसुमितं नाना-वृक्ष-विहङ्गमं संस्मरेत् इत्य् उक्तम् । तथा  
च बृहद्-वामने श्रुतीनां प्रार्थना पूर्वकाणि पद्यानि   
  
आनन्द-मात्रम् इति यद् वदन्ति हि पुराविदः ।   
तद्-रूपे दर्शयास्माकं यदि देयो वरो हि नः ॥  
श्रुत्वैतद् दर्शयामास स्वं लोकं प्रकृतेः परम् ।  
केवलानुभवानन्द-मात्रम् अक्षरम् अव्ययम् ॥  
यत्र वृन्दावनं नाम वनं काम-दुघैर् द्रुमैः ।  
मनोरम-निकुञ्जाढ्यं सर्वर्तु-सुख-संयुतम् ॥ इत्य् आदि तच् च चतुरस्रम् ।  
  
  
चतुर्-मूर्तेश् चतुर्-व्यूहस्य वासुदेवादि-चतुष्टयस्य । चतुष्कृतं चतुर्धा  
विभक्तम् चतुर्-धाम । किन्तु देव-लीलत्वात् तद्-उपरि-व्योम-यान-स्था एव  
ज्ञेया हेतुभिः । तत्-पुरुषार्थ-साधनैः । मनु-रूपैः  
स्व-स्व-मन्त्रात्मकैः । दिक्-पालैः इन्द्रादिभिः । श्यामादयः चत्वारो वेदाः  
तैर् इत्य् अर्थः । कृष्णं च तत्र छन्दोभिः स्तूयमानं सुविस्मिताः इति  
दशमात् । शक्तिभिः विमलादिभिः ।   
  
तद् एवं गोलोक-नामा अयं लोकः श्री-भागवते साधितः ।  
  
नन्दस् त्व् अतीन्द्रियं दृष्ट्वा लोक-पाल-महोदयम् ।  
कृष्णे च सन्नतिं तेषां ज्ञातिभ्यो विस्मितो ऽब्रवीत् ॥  
ते चौत्सुक्य-धियो राजन् मत्वा गोपास् तम् ईश्वरम् ।  
अपि नः स्वगतिं सूक्ष्माम् उपाधास्यद् अधीश्वरम् ॥  
इति स्वानां स भगवान् विज्ञायाखिल-दृक् स्वयम् ।  
सङ्कल्प-सिद्धये तेषां कृपयैतद् अचिन्तयत् ॥  
जनो वै लोक एतस्मिन्न् अविद्या-काम-कर्मभिः ।  
उच्चावचासु गतिषु न वेद स्वां गतिं भ्रमन् ॥  
इति सञ्चिन्त्य भगवान् महा-कारुणिको हरिः ।  
दर्शयामास लोकं स्वं गोपानां तमसः परम् ॥  
सत्यं ज्ञानम् अनन्तं यत् ब्रह्म ज्योतिः सनातनम् ।  
यद् धि पश्यन्ति मुनयो गुणापाये समाहिताः ॥  
ते तु ब्रह्म-ह्रदं नीता मग्नाः कृष्णेन चोद्धृताः ।  
ददृशुर् ब्रह्मणो लोकं यत्राक्रूरो ऽध्यगात् पुरा ॥  
नन्दादयस् तु तं दृष्ट्वा परमानन्द-निर्वृताः ।  
कृष्णं च तत्र च्छन्दोभिः स्तूयमानं सुविस्मिताः ॥ [भ्प् १०।२८।१०-१७] इति ।  
  
अतीन्द्रियम् अदृष्ट-पूर्वम् । स्व-गतिं स्व-धाम । सूक्ष्मां दुर्ज्ञेयाम् ।  
उपाधास्यन् उपधास्यति । अस्मान् प्रापयिष्यतीत्य् अर्थः । इति सङ्कल्पितवन्त  
इति शेषः । जनोऽसौ व्रज-वासी मम स्वजनः । सालोक्य-सार्ष्टि- [भ्प् ३।२९।१२]  
इत्य् आदि पद्ये जना इतिवद् उभयत्राप्य् अन्य-जनत्वम् अप्रस्तुततम् इति ।  
व्रज-जनस्य तु तदीय-स्वजनतमत्वं तेन स्वयम् एव विभावितम् -  
  
तस्मान् मच्-छरणं गोष्ठं मन्-नाथं मत्-परिग्रहम् ।   
गोपाये स्वात्म-योगेन सोऽयं मे व्रत आहितः ॥ [भ्प् १०।२५।१८] इत्य् अनेन ।  
  
स एतस्मिन् प्रापञ्चिके लोके अविद्याभिर् या उच्चावचा देव-तिर्यग्-आदि-रूपा  
गतयस् तासु स्वां गतिं भ्रमन् तन्-मिश्रतयाभिव्यक्तेः तन्-निर्विशेषतया  
जानन्, ताम् एव स्वां गतिं भवेद् इत्य् अर्थः मदीय-लौकिक-लीलावेशेन  
ज्ञानांश-तिरोधानाद् इति भावः ।   
  
इति नन्दादयो गोपाः कृष्ण-राम-कथां मुदा ।  
कुर्वन्तो रममाणाश् च नाविन्दन् भव-वेदनाम् ॥ [भ्प् १०।११।२८]   
  
इति श्री-दशमोक्तेर् अविद्या-काम-कर्मणां तत्रासामर्थ्यात् । गोपीनां स्वां  
लोकं गोलोकम् इति । अर्थात् तान् प्रत्य् एव सन्दर्शयामास । तमसः प्रकृतेः  
परम् स्वरूप-शक्त्याभिव्यक्तत्वात् । अतैव सच्चिदानन्द-रूप एवासौ लोक इत्य्  
आह सत्यम् इति ।   
  
अथ श्री-वृन्दावने तादृश-दर्शनं कतम-देश-स्थितानां तेषाम् इत्य् अत  
आह ते त्व् इति । ब्रह्म-ह्रदं अक्रूर-तीर्थं कृष्णेन नीता पुनश् च तेनैव  
मग्नाः मज्जिताः पुनश् च तस्मात् तेनैवोद्धृताः । उद्धृत्य पुनः  
स्व-स्थान-प्रापिताः सन्तो, ब्रह्मणः परम-बृहत्तमस्य तस्यैव लोकं  
गोलोकाख्यं ददृशुः । मूर्धभिः सत्य-लोकस् तु ब्रह्म-लोकः सनातनं  
[भ्प् २।५।३८] इति द्वितीये । वैकुण्ठान्तरस्यापि तत् तयाख्यातेः ।   
  
कोऽसौ ब्रह्म-ह्रदः ? तत्राह यत्रेति । पुरेत्य् एतत्-प्रसङ्गाद् भावि-काल इत्य्  
अर्थः । पुरा पुराणे निकटे प्रबन्धातीत-भाविषु इति कोष-काराः । सेयं  
च परिपाटी तत् तीर्थं महिमानं लक्ष्यम् एव विधातुम् इति भावः । तत्र  
स्वां गतिम् इति तदीयता-निर्देशो गोपानां स्वं लोकम् इति षष्ठी-स्व-शब्दयोर्  
निर्देशः । कृष्णम् इति साक्षान्-निर्देशश् च वैकुण्ठान्तरं व्यवच्छिद्य  
श्री-गोलोकम् एव स्थापितवान् इति ।   
  
तथा च हरिवंशे शक्र-वचनम् -  
  
स्वर्गाद् ऊर्ध्वं ब्रह्म-लोको ब्रह्मर्षि-गण-सेवितः ।  
तत्र सोम-गतिश् चैव ज्योतिषां च महात्मनाम् ॥  
तस्योपरि गवां लोकः साध्यास् तं पालयन्ति हि ।  
स हि सर्व-गतः कृष्ण महाकाश-गतो महान् ॥  
उपर्य् उपरि तत्रापि गतिस् तव तपोमयी ।  
यां न विद्मो वयं सर्वे पृच्छन्तोऽपि पितामहम् ।  
गतिः शम-दमाढ्यानां स्वर्गः सुकृत-कर्मणाम् ॥   
ब्राह्म्ये तपसि युक्तानां ब्रह्म-लोकः परा गतिः ।  
गवाम् एव तु यो लोको दुरारोहो हि सा गतिः ॥  
स तु लोकस् त्वया कृष्ण सीदमानः कृतात्मना ।  
धृतो धृतिमता वीर निघन्तोप्दद्रवान् गवाम् ॥ [ह्व् २।१९।२९-३५] इति ।  
  
तत्रापात-प्रतीतार्थान्तरे स्वर्गाद् ऊर्ध्वं ब्रह्मणो लोक इत्य् अयुक्तं स्यात्  
लोक-त्रयम् अतिक्रम्योक्तेः । तत्र सोम-गतिश् चैवेत्य् अपि न सम्भवति  
चन्द्रस्यान्येषाम् अपि ज्योतिषां ध्रुव-लोकाधस्ताद् एव गतेः । तत्र साध्यास्  
तं पालयन्तीत्य् अपि नोपपद्यते । देव-योनि-रूपाणां तेषां स्वर्ग-लोकस्यापि  
पालनम् असम्भव्यम् । किम् उत तद्-उपरि गोलोकस्य । तथा तस्य लोकस्य  
सुरभि-लोकत्वे सति सर्व-गत इत्य् अनुपपन्नं स्यात् ।  
श्री-भगवद्-विग्रह-लोकयोर् अचिन्त्य-शक्तित्वेन विभुत्वं घटते न पुनर्  
अस्येति । अतैव सर्वातीतत्वात् तत्रापि तव गतिर् इत्य् अपि शब्दो विस्मये प्रयुक्तः ।  
यां न विद्मो वयं सर्वे इत्य्-आदिकं चोक्तम् ।  
  
तस्मात् प्राकृत-गोलोकाद् अन्य एवासौ गोलोक इति सिद्धम् । तथा च  
मोक्ष-धर्मे नारायणीयोपाख्याने श्री-भगवद्-वाक्यं -  
  
एवं बहु-विधै रूपैश् चरामीह वसुन्धराम् ।  
ब्रह्म-लोकं च कौन्तेय गोलोकं च सनातनम् ॥ [म्भ् १२।३३०।६८] इति ।  
  
तस्माद् अयम् अर्थः स्वर्ग-शब्देन --  
  
भूर्-लोकः कल्पितः पद्भ्यां भुवर्-लोको ऽस्य नाभितः ।  
हृदा स्वर्-लोक उरसा महर्-लोको महात्मनः ॥ [भ्प् २।५।४२]   
  
इति द्वितीयानुसारेण स्वर्-लोकम् आरभ्य सत्य-लोक-पर्यन्तं लोक-पञ्चकम्  
उच्यते । तस्माद् ऊर्ध्वम् उपरि ब्रह्म-लोको ब्रह्मात्मको लोको ब्रह्म-लोकः  
सच्-चिद्-आनन्द-रूपत्वात् । ब्रह्मणो भगवतो लोक इति वा । मूर्धभिः  
सत्य-लोकस् तु ब्रह्म-लोकः सनातनः [भ्प् २।५।३८] इति द्वितीयात् । तथा च टीका  
-ब्रह्म-लोको वैकुण्ठाख्यः । सनातनो नित्यः । न तु सृज्यः  
प्रपञ्चान्तर्वर्ती । इत्य् एषा । श्रुतिश् च एष ब्रह्म-लोकः । एष आत्म-लोकः ।  
इति ।  
  
स च ब्रह्मर्षि-गण-सेवितः । ब्रह्माणि मूर्तिमन्तो वेदाः । ऋषयश् च  
श्री-नारदादयः । गणाश् च श्री-गरुड-विष्वक्सेनादयः । तैः सेवितः । एवं  
नित्याश्रितान् उक्त्वा तद्-गमनाधिकारिण आह । तत्र ब्रह्म-लोके उमया सह  
वर्तत इति सोमः श्री-शिवस् तस्य गतिः ।   
  
स्व-धर्म-निष्ठः शत-जन्मभिः पुमान्  
विरिञ्चताम् एति ततः परं हि माम् ।  
अव्याकृतं भागवतो ऽथ वैष्णवं  
पदं यथाहं विबुधाः कलात्यये  ॥ [भ्प् ४।२४।२९] इति चतुर्थे  
श्री-रुद्र-गीतम् ।  
  
सोमेति सुपां सुलुग् इत्य् आदिना षष्ठ्या लुक् छान्दसः । तत उत्तरत्रापि गतिर्  
इत्य् अस्यान्वयः । ज्योतिर् ब्रह्म तद्-ऐकात्म्य-भावानां मुक्तानाम् इत्य् अर्थः ।  
  
ननु तादृशाम् अपि सर्वेषां किन्तु महात्मनां महाशयानां  
मोक्षानादरतया भजतां श्री-सनकादि-तुल्यानाम् इत्य् अर्थः ।   
  
मुक्तानाम् अपि सिद्धानां नारायण-परायणः  
सुदुर्लभः प्रशान्तात्मा कोटिष्व् अपि महा-मुने ॥ [भ्प् ६।१४।५] इति षष्ठात् ।  
  
योगिनाम् अपि सर्वेषां मद्गतेनान्तरात्मना ।  
श्रद्धावान् भजते यो मां स मे युक्ततमो मतः ॥ [गीता ६।४७] इति  
गीताभ्यश् च ।  
  
तेष्व् एव महत्त्व-पर्यवसनात् । तस्य च ब्रह्म-लोकस्योपरि  
सर्वोर्ध्व-प्रदेशे गवां लोकः श्री-गोलोक इत्य् अर्थः । तं च गोलोकं  
साध्याः प्रापञ्चिक-देवानां प्रसाधनीया मूल-रूपा  
नित्य-तदीय-देव-गणाः पालयन्ति दिक्-पालतया वर्तन्ते ते ह नाकं  
महिमानः सचन्तः यत्र पूर्वे साध्याः सन्ति देवाः [र्क् १०।९०।१६] इति श्रुतेः ।  
  
  
तत्र पूर्वे ये च साध्या विश्वे देवाः सनातनाः ।  
ते ह नाकं महिमानः सचन्तः शुभ-दर्शनाः ॥ इति  
महा-वैकुण्ठ-वर्णने पाद्मोत्तर-खण्डाच् च ।  
  
यद् वा तद् भूरि-भाग्यम् इह जन्म किम् अप्य् अटव्यां यद् गोकुलेऽपि  
[भ्प् १०।१४।३४] इति श्री-ब्रह्म-स्तवानुसारेण तद्-विध-परम-भक्तानाम् अपि  
साध्यास् तादृश-सिद्धि-प्राप्तये प्रासाधनीयाः श्री-गोपी-प्रभृतयस् तं  
पालयन्ति ।   
  
तद् एवं सर्वोपरि-गतत्वेऽपि । हि प्रसिद्धौ । स श्री-गोलोकः सर्व-गतः  
श्री-नारायण इव प्रापञ्चिकाप्रापञ्चिक-वस्तु-व्यापकः । कैश्चित्  
क्रम-मुक्ति-व्यवस्थया तथा प्राप्यमानोऽप्य् असौ  
द्वितीय-स्कन्ध-वर्णित-कमलासन-दृष्ट-वैकुण्ठवत् श्री-व्रज-वासिन्भिर्  
अत्रापि यस्माद् दृष्ट इति भावः ।  
  
अतैव महान् भगवद्-रूप एव । महान्तं विभुम् आत्मानम् [कठु २।२२]  
इति श्रुतेः । तत्र हेतुः । महाकाशः परम-व्योमाख्यः  
ब्रह्म-विशेषण-लाभाद् आकाशस् तल्-लिङ्गाद् [व्स् १।१।२२] इति  न्याय-प्रसिद्धेश्  
च । तद्-गत-ब्रह्माकारोदयान्तरम् एव वैकुण्ठ-प्राप्तेः यथाजामिलस्य ।  
तद् एवम् उपर्य् उपरि सर्वोपर्य् अपि विराजमाने तत्र श्री-गोलोकेऽपि तव गतिः ।  
श्री-गोविन्द-रूपेण क्रीडा वर्तत इत्य् अर्थः ।   
  
अतैव सा च गतिः साधारणी न भवति किन्तु तपोमयी ।  
तपोऽत्रानवच्छिन्नैश्वर्यं सहस्र-नाम-भाष्येऽपि परमं यो महत् तपः  
इत्य् अत्र तत्र व्याख्यातम् । स तपोऽतप्यत इति परमेश्वर-विषयक-श्रुतेः ।  
ऐश्वर्यं प्राकाशयद् इति तत्रार्थः । अतैव ब्रह्मादि-दुर्वितर्क्यत्वम् अप्य्  
आह याम् इति । अधुना तस्य श्री-गोलोक इत्य् आख्या बीजम् अभिव्यञ्जयति गतिर्  
इति । ब्राह्म्ये ब्रह्म-लोक-प्रापके तपसि विष्णु-विषयक-मनः-प्रणिधाने  
युक्तानां यत-चित्तानां तत्-प्रेम-भक्तानाम् इत्य् अर्थः । यस्य ज्ञान-मयं  
तपः इति श्रुतेः । ब्रह्म-लोको वैकुण्ठ-लोकः । परा प्रकृत्यतीता । गवां  
व्रज-वासि-मात्राणां मोचयन् व्रज-गवां दिन-तापम् [भ्प् १०।३५।२५]  
इत्य्-उक्तानुसारेण अत्रैव निघ्नतोपद्रवान् गवाम् इत्य् उक्त्या च  
गोलोक-वासि-मात्राणां स्वतस् तद्-भाव-भावितानां च साधन-वशाद् इत्य्  
अर्थः । अतस् तद्-भावस्य दुर्लभत्वाद् दुरारोहा । तद् एवं गोलोकं  
वर्णयित्वा तस्य गोकुलेन सहाभेदम् आह स त्व् इति ।  
स एव तु स लोको धृतो रक्षितः श्री-गोवर्धनोद्धरणेनेति । एवम् एव  
मोक्ष-धर्म-श्री-नारायणीयोपाख्याने श्री-भगवद्-वाक्यम् -  
  
एवं बहु-विधै रूपैश् चरामीह वसुन्धराम् ।  
ब्रह्म-लोकं च कौन्तेय गोलोकं च सनातनम् ॥ [म्भ् १२।३३०।६८] इति ।  
  
तथा च मृत्यु-सञ्जय-तन्त्रे --  
  
एकदा सान्तरीक्षाच् च वैकुण्ठं स्वेच्छया भुवि ।  
गोकुलत्वेन संस्थाप्य गोपीमय-महोत्सवा ।  
भक्ति-रूपां सतां भक्तिम् उत्पादितवती भृशम् ॥ इति ।  
  
एवं नारद-पञ्चरात्रे विजयाख्याने -  
  
तत् सर्वोपरि गोलोके श्री-गोविन्दः सदा स्वयम् ।  
विहरेत् परमानन्दी गोपी-गोकुल-नायकः ॥ इति ।  
  
तथा ऋक्षु चायम् एव प्रदिष्टः -  
  
तां वां वास्तून्य् उश्मसि गमध्यै   
यत्र गावो भूरि-शृङ्गा अयासः ।  
अत्राह तद् उरुगायस्य वृष्णः   
परमं पदम् अवभाति भूरि ॥ इति ।  
व्याख्यातं च - तां तानि वां युवयोः कृष्ण-रामयोर् वास्तूनि लीला-स्थानानि  
गमध्यै प्राप्तुं उश्मसि कामयामहे । तानि किं विशिष्टानि ? यत्र येषु  
भूरि-शृङ्गा महा-शृङ्ग्यो गावो बहु-शुभ-लक्षणा इति वा । अयासः शुभाः ।  
अयः शुभावहो विधिर् इत्य् अमरः । देवास इतिवत् जसन्तं पदम् । अत्र  
भूमौ तल्-लोके वेदे च प्रसिद्धं श्री-गोलोकाख्यं उरुगायस्य स्वयं  
भगवतो तच्-चरणारविन्दस्य परमं प्रपञ्चातीतं पदं स्थानं भूरि  
बहुधा अवभातीत्य् आह वेद इति ।   
  
यजुःसु - माध्यन्दिनीया स्तूयते धामान्य् उश्मसि इत्य् आदौ । विष्णोः  
परमं पदम् अवभातीति भूरीति चात्र प्रकारान्तरं पठन्ति शेषं  
समानम् ॥५॥  
  
**************************************************************   
एवं ज्योतिर्-मयो देवः सद्-आनन्दं परात् परः ।  
आत्मारामस्य तस्यास्ति प्रकृत्या न समागमः ॥६॥ ॥ ब्र्स्_५।१० ॥  
**************************************************************   
  
अथ मूल-व्याख्याम् अनुसरामः । विराट्-तद्-अन्तर्यामिनोर् अभेद-विवक्षया  
पुरुष-सूक्तादाव् एक-पुरुषत्वं यथा निरूपितं, तथा  
गोलोक-तद्-अधिष्ठात्रोर् अप्य् आह एवम् इति । देवो गोलोकस्  
तद्-अधिष्ठातृ-श्री-गोविन्द-रूपः । सदानन्दम् इति तत्-स्वरूपम् इत्य् अर्थः ।  
नपुंसकत्वं विज्ञानम् आनन्दं ब्रह्म इति श्रुतेः । आत्मारामस्य  
अन्य-निरपेक्षस्य प्रकृत्या मायया न समागमः । यथोक्तं द्वितीये - न  
यत्र माया किम् उतापरे हरेर् अनुव्रता यत्र सुरासुरार्चिताः [भ्प् २।९।१०] ॥६॥  
  
**************************************************************   
माययारममाणस्य न वियोगस् तया सह ।  
आत्मना रमया रेमे त्यक्त-कालं सिसृक्षया । ॥ ब्र्स्_५।११ ॥  
नियतिः सा रमा देवि तत्-प्रिया तद्-वशं तदा ॥७॥ ॥ ब्र्स्_५।१२अब् ॥  
**************************************************************   
  
अथ प्रपञ्चात्मनस् तद्-अंशस्य पुरुषस्य तु न तादृशत्वम् इत्य् आह  
माययेति । प्राकृत-प्रलयेऽपि तस्मिंस् तस्यालयात् यस्यांशांशांश-भागेनेत्य्  
आदेः ।   
  
ननु तर्हि जीववत्-तल्-लिप्तत्वेन अनिईश्वरत्वं स्यात् ? तत्राह आत्मनेति । स तु  
आत्मना अन्तर्वृत्या तु रमया स्वरूप-शक्त्यैव रेमे रतिं प्राप्नोति । बहिर्  
एव मायया सेव्य इत्य् अर्थः ।   
  
एष प्रपन्न-वरदो रमयात्म-शक्त्या   
यद् यत् करिष्यति गृहीत-गुणावतारः ॥ [भ्प् ३।९।२३] इति तृतीये ब्रह्म-स्तवात् ।  
  
अत्र -मायां व्युदस्य चिच्-छक्त्या कैवल्ये स्थित आत्मनि [भ्प् १।७।२३] इति  
प्रथमे श्रीमद्-अर्जुन-वचनात् । तर्हि तत्-प्रेरणं विना कथं सृष्टिस्  
तत्राह । सिसृक्षया स्रष्टुम् इच्छया त्यक्तः सृष्ट्य्-अर्थं प्रहितः कालः  
यस्मात् रमणात् तादृशं यथा स्यात् तथा रेमे । प्रथमान्त-पाठस् तु  
सुगमः । तत् प्रभाव-रूपेण तेनैव सा सिध्यतीति भावः ।  
  
प्रभावं पौरुषं प्राहुः कालम् एके यतो भयम् [भ्प् ३।२६।१६]  
  
काल-वृत्त्या तु मायायां गुण-मय्याम् अधोक्षजः ।   
पुरुषेणात्म-भूतेन वीर्यम् आधत्त वीर्यवान् ॥ [भ्प् ३।५।२६] इति च तृतीयात् ।  
  
ननु रमैव सा का तत्राह नियतिर् इत्य् अर्धेन । नियम्यते स्वयं  
भगवत्येव नित्यता भवतीति नियतिः स्वरूप-भूता तच्-छक्तिः । देवी  
द्योतमाना स्व-प्रकाश-रूपा इत्य् अर्थः । तद्-उक्तं द्वादशे - अनपायिनी  
भगवती श्रीः शाक्षाद् आत्मनो हरेः [भ्प् १२।११।२०] इति । टीका च --  
अनपायिनी हरेः शक्तिः । तत्र हेतुः साक्षाद् आत्मन इति स्वरूपस्य  
चिद्-रूपत्वात् तस्यास् तद्-अभेदाद् इत्य् अर्थः । इत्य् एषा ।   
  
अत्र साक्षात्-शब्देन विलज्जमानया यस्य स्थातुम् ईक्षा-पथेऽमुया इत्य्  
आ̆द्य्-उक्त्या माया नेति ध्वनितम् । तत्रानपायित्वं यथा विष्णु-पुराणे   
  
नित्यैव सा जगन्-माता विष्णोः श्रीर् अनपायिनी  
यथा सर्व-गतो विष्णुस् तथैवेयं द्विजोत्तमः ॥ [विप् १।८।१७] इति ।  
  
एवं यथा जगत्-स्वामी देव-देवो जनार्दनः ।  
अवतारं करोत्य् एषा तथा श्रीस् तत्-सहायिनी ॥ [विप् १।९।१४२] इति च ।  
  
देवत्वे देव-देहा सा मानुषत्वे च मानुषी ।  
हरेर् देहानृ-रूपां वै करोत्य् एषात्मनस् तनुम् ॥ [विप् १।९।१४५] इति च ।  
  
हयशीर्ष-पञ्चरात्रे - न विष्णुना विना देवी न हरिः पद्मजां विना इति ॥  
७ ॥  
  
**************************************************************   
तल्-लिङ्गं भगवान् शम्भुर् ज्योति-रूपः सनातनः ।  
या योनिः सापरा शक्तिः कामो बीजं महद् धरेः ॥८॥  ॥ ब्र्स्_५।१२ ॥  
**************************************************************   
  
ननु कुत्रापि शिव-शक्त्योः कारणता श्रूयते, तत्र विराड्-वर्णनवत्  
कल्पनयेति तद्-अङ्ग-विशेषत्वेनाह - तल्-लिङ्गम् इति । यस्यायुतायुतांशांशे  
विश्व-शक्तिर् इयं स्थिता इति विष्णु-पुराणानुसारेण प्रपञ्चात्मनस्  
तस्यमहा-भगवद्-अंशस्य स्वांश-ज्योतिर्-आच्छन्नत्वाद् अप्रकट-रूपस्य  
पुरुषस्य लिङ्गं लिङ्ग-स्थानीयः यः प्रपञ्चोत्पादकोऽंशः स एव  
शम्भुः । अन्यस् तु तद्-आविर्भाव-विशेषत्वाद् एव शम्भुर् उच्यते इत्य् अर्थः ।  
वक्ष्यते च क्षीरं यथा दधि-विकार-विशेष-योगाद् सञ्जायते न तु ततः  
पृथग् अस्ति हेतोर् इत्य् आदि ।   
  
तथा तस्य वीर्यावधान-स्थान-रूपाया मायाया अप्य् अप्रकट-रूपाया या  
योनिर् योनि-स्थानीयोऽंशः सैवापरा प्रधानाख्या शक्तिर् इति पूर्ववत् । तत्र  
च हरेस् तस्य पुरुषाख्य-हर्य्-अंशस्य कामो भवति सृष्ट्य्-अर्थं  
तद्-दिदिऋक्षा जायते इत्य् अर्थः । ततश् च महद् इति स-जीव-महत्-तत्त्व-रूपं  
तु मायायाम् इति तृतीयाच् च ॥ ८ ॥  
  
**************************************************************   
लिङ्ग-योन्य्-आत्मिका जाता इमा माहेश्वरी-प्रजाः ॥९॥  ॥ ब्र्स्_५।१३ ॥  
**************************************************************   
  
वस्तुतस् तु पूर्वाभिप्रायत्वम् एवेत्य् आह लिङ्गेत्य् अर्धेन । माहेश्वरीः  
माहेश्वर्यः ॥ ९ ॥  
  
**************************************************************   
शक्तिमान् पुरुषः सो ऽयं लिङ्ग-रूपी महेश्वरः ।  
तस्मिन्नाविरभूल्लिङ्गे महा-विष्णुर् जगत्-पतिः ॥१०॥  ॥ ब्र्स्_५।१४ ॥  
**************************************************************   
  
शक्तिमान् इत्य् अर्धेन तद् एवानूद्य तस्मिन् पूर्वोक्ताप्रकट-रूपस्य  
प्रकट-रूपतयापुनर् अभिव्यक्तिर् इत्य् आह तस्मिन्न् इत्य् अर्धेन । तस्माल्  
लिङ्ग-रूपी प्रपञ्चोत्पादकस् तद्-अंशोऽपि शक्तिमान् पुरुषोच्यते ।  
महेश्वरोऽप्य् उच्यते ततश् च तस्मिन् भूत-सूक्ष्म-पर्यन्ततां प्राप्ते लिङ्गे  
स्वयं तद्-अंशी महा-विष्णुर् आविरभूत् प्रकट-रूपेणाविर्भवति । यतो  
जगतां सर्वेषां परावरेषां जीवानां स एव पतिर् इति ॥ १० ॥  
  
**************************************************************   
सहस्र-शीर्षा पुरुषः सहस्राक्षः सहस्र-पात् ।  
सहस्र-बाहुर् विश्वात्मा सहस्रांशः सहस्र-सूः ॥११॥  ॥ ब्र्स्_५।१४ ॥  
**************************************************************   
  
तद् एवं रूपं विवृणोति सहस्र-शीर्षेति । सहस्रम् अंशा अवतारा यस्य स  
सहस्रांशः । सहस्रं सूते सृजति यः स सहस्र-सूः ।  
सहस्र-शब्द-सर्वत्रासङ्ख्यता-परः । द्वितीये च तस्यैव रूपम् इदम्  
उक्तम् -- आद्योऽवतारः पुरुषः परस्य [भ्प् २।६।४२] इति । अस्य टीकायां - यस्य  
सहस्र-शीर्षेत्य् उक्तो लीला-विग्रहः परस्य भूम्नः आद्योऽवतारः इति ॥११॥  
  
  
**************************************************************  
नारायणः स भगवान् आपस् तस्मात् सनातनात् ।  
आविरासीत् कारणार्णो निधिः सङ्कर्षणात्मकः ।  
योग-निद्रां गतस् तस्मिन् सहस्रांशः स्वयं महान् ॥१२॥  ॥ ब्र्स्_५।१६ ॥  
**************************************************************   
  
अयम् एव कारणार्णवशायीत्य् आह नारायण इति सार्धेन । ताः आप एव  
कारणार्णो-निधिर् आविरासीत् स तु नारायणः सङ्कर्षणात्मकः इति । पूर्वं  
गोलोकावरणतया यश् चतुर्व्यूह-मध्ये सङ्कर्षणः सम्मतः  
तस्यैवांशोऽयम् इत्य् अर्थः । तद् उक्तं -  
  
आपो नारा इति प्रोक्ता आपो वै नर-सूनवः ।  
तस्य ता अयनं पूर्वं तेन नारायणः स्मृतः ॥१२॥  
  
**************************************************************   
तद्-रोम-बिल जालेषु बीजं सङ्कर्षणस्य च ।  
हैमान्य् अण्डानि जातानि महा-भूतावृतानि तु ॥१३॥  ॥ ब्र्स्_५।१७ ॥  
**************************************************************   
  
तस्माद् एव ब्रह्माण्डानाम् उत्पत्तिम् आह तद् रोमेति । तद् इति तस्येत्य् अर्थः  
तस्य सङ्कर्षणात्मकस्य यद् बीजं योनि-शक्तावध्यस् तं तद् एव पूर्वं  
भूत-सूक्ष्म-पर्यन्ततां प्राप्तं सत् पश्चात् तस्य लोम-बिल-जालेषु विवरेषु  
अन्तर्भूतं च सत् हैमानि अण्डानि जातानि तानि चापञ्ची-कृतांशैः  
महाभूतैर् जातानीत्य् अर्थः । तद् उक्तं दशमे ब्रह्मणा -  
  
क्वेदृग्-विधाविगणिताण्ड-पराणु-चर्या-  
वाताध्व-रोम-विवरस्य च ते महित्वम् ॥ [भ्प् १०।१४।११] इति ।  
  
तृतीये च -  
विकारैः सहितो युक्तैर् विशेषादिभिर् आवृतः ।  
आण्डकोशो बहिर् अयं पञ्चाशत्-कोटि-विस्तृतः ॥  
दशोत्तराधिकैर् यत्र प्रविष्टः परमाणुवत् ।  
लक्ष्यते ऽन्तर्-गताश् चान्ये कोटिशो ह्य् अण्ड-राशयः ॥ [भ्प् ३।११।३९-४०] इति ॥१३॥  
  
**************************************************************   
प्रत्य्-अण्डम् एवम् एकांशाद् एकांशाद् विशति स्वयम् ।  ॥ ब्र्स्_५।१८ ॥  
सहस्र-मूर्धा विश्वात्मा महा-विष्णुः सनातनः ॥१४॥  ॥ ब्र्स्_५।१८अद्द् ॥  
**************************************************************   
  
ततश् च तेषु ब्रह्माण्डेषु पृथक् पृथक् स्वरूपैः स्वरूपान्तरैः स एव  
प्रविवेशेत्य् आह प्रत्यण्डम् इति । एकांशाद् एकांशाद् एकेनैकेनांशेनेत्य्  
अर्थः ॥ १४ ॥  
  
  
**************************************************************   
वामाङ्गाद् असृजद् विष्णुं दक्षिणाङ्गात् प्रजापतिम् ।  
ज्योतिर्-लिङ्ग-मयं शम्भुं कूर्च-देशाद् अवासृजत् ॥१५॥  ॥ ब्र्स्_५।१९ ॥  
**************************************************************   
  
पुनः किं चकार तत्राह - वामाङ्गाद् इति । विष्ण्व्-आदय इमे सर्वेषाम् एव  
ब्रह्माण्डानां पालकादयः प्रति ब्रह्माण्डान्तः स्थितानां विष्ण्व्-आदीनां  
स्वांशानां प्रयोक्तारः । यथा प्रति-ब्रह्माण्डे तथा अधि  
ब्रह्माण्ड-मण्डलम् अभ्युपगन्तव्यम् इति भावः । येषु प्रजापतिर् अयं  
हिरण्यगर्भ-रूप एव न तु वक्ष्यमाण-चतुर्मुख-रूप एव, सोऽयं  
तत्-तद्-आवरण-गत-तत्-तद्-देवानां स्रष्टेति । विष्णु-शम्भू अपि  
तत्-तत्-पालन-संहार-कर्तारौ ज्ञेयौ । कूर्च-देशात् भ्रुवोर् मध्यात् । एषां  
जलावरण एव स्थानानि ज्ञेयानि ॥ १५ ॥  
  
**************************************************************   
अहङ्कारात्मकं विश्वं तस्माद् एतद् व्यजायत ॥१६॥  ॥ ब्र्स्_५।२० ॥  
**************************************************************   
  
तत्र शम्भोः कार्यान्तरम् अप्य् आह अहङ्कारात्मकम् इत्य् अर्धेन । एतद्  
विश्वं तस्माद् एवाहङ्कारात्मकं व्यजायत बभूव ।  
विश्वस्याहङ्कारात्मकता तस्माज् जातेत्य् अर्थः सर्वाहङ्काराधिष्ठातृत्वात्  
तस्य ॥ १६ ॥  
  
**************************************************************   
अथ तैस् त्रि-विधैर् वेशैर् लीलाम् उद्वहतः किल ।  
योग-निद्रा भगवती तस्य श्रीर् इव सङ्गता ॥१७॥  ॥ ब्र्स्_५।२१ ॥  
**************************************************************   
  
ब्रह्माण्ड-प्रविष्टस्य तु तत्-तद्-रूपस्य लीलाम् आह अथ तैर् इत्य् आदि । तैस् तत्  
सदृशैस् त्रिविधैः प्रति-ब्रह्माण्ड-गत-विष्ण्व्-आदिभिर् वेशै रूपैर् लीलां  
ब्रह्माण्डान्तर्गत-पालनादि-रूपाम् उद्वहतो  
ब्रह्माण्डान्तर्गत-पुरुषस्येति ताम् उद्वहति । तस्मिन्न् इत्य् अर्थः ।  
योग-निद्रा - पूर्वोक्त-महा-योग-निद्रांश-भूता भगवती  
स्वरूपानन्द-समाधिमयत्वाद् अन्तर्भूत-सर्वैश्वर्या सङ्गता श्रीर् इवेति ।  
तत्र यथा श्रीर् अप्य् अंशेन सङ्गता तथा सापीत्य् अर्थः ॥१७॥  
  
**************************************************************   
सिसृक्षायां ततो नाभेस् तस्य पद्मं विनिर्ययौ ।  
तन्-नालं हेम-नलिनं ब्रह्मणो लोकम् अद्भुतम् ॥१८॥  ॥ ब्र्स्_५।२२ ॥  
**************************************************************   
  
ततश् च सिसृक्षायाम् इति । नालं नाल-युक्तं तद्-धेम-नलिनं ब्रह्मणो  
जन्म-शयनयोः स्थानत्वात् लोक इत्य् अर्थः ॥१८॥  
**************************************************************   
तत्त्वानि पूर्व-रूढानि कारणानि परस्परम् ।  
समवायाप्रयोगाच् च विभिन्नानि पृथक् पृथक् ॥  ॥ ब्र्स्_५।२३ ॥  
चिच्-छक्त्या सज्जमानो ऽथ भगवान् आदि-पूरुषः ।  
योजयन् मायया देवो योग-निद्राम् अकल्पयत्  ॥१९॥  ॥ ब्र्स्_५।२४ ॥  
**************************************************************   
  
तथा असङ्ख्य-जीवात्मकस्य समष्टि-जीवस्य प्रबोधं वक्तुं पुनः  
कारणार्णोनिधि-शायिनस् तृतीय-स्कन्धोक्तानुसारिणीं सृष्टि-प्रक्रियां  
विवृत्याह - तत्त्वानीति त्रयेण । तत्र द्वयम् आह - मायया स्व-शक्त्या  
परस्परं तत्त्वानि योजयन्न् इति योजनानन्तरम् एव निरीहतया योग-निद्राम्  
एव स्वीकृतवान् इत्य् अर्थः ॥ १९ ॥  
  
**************************************************************   
योजयित्वा तु तान्य् एव प्रविवेश स्वयं गुहाम् ।  
गुहां प्रविष्टे तस्मिंस् तु जीवात्मा प्रतिबुध्यते ॥२०॥  ॥ ब्र्स्_५।२५ ॥  
**************************************************************   
  
अथ तृतीयम् आह योजयित्वेति । योजयित्वा तद् योजना-योग-निद्रयोर् अन्तराले इत्य्  
अर्थः । गुहाः विराड्-विग्रहम् । प्रतिबुध्यते प्रलय-स्वापाज् जागर्ति ॥ २० ॥  
  
**************************************************************   
स नित्यो नित्य-सम्बन्धः प्रकृतिश् च परैव सा ॥२१॥  ॥ ब्र्स्_५।२६ ॥  
**************************************************************   
  
जीवस्य स्वाभाविकी स्थितिम् आह स नित्य् इत्य् अर्धेनेति ।  
नित्योऽनाद्य्-अनन्त-काल-भावी नित्य-सम्बन्धो भगवता सह समवायो  
यस्य सः । सूर्येण तद्-रश्मि-जालस्येवेति भावः ।   
  
यत्-तटस्थं तु चिद्-रूपं स्व-संवेद्याद् विनिर्गतम् ।   
रञ्जितं गुण-रागेण स जीव इति कथ्यते ॥ इति नारद-पञ्चरात्रात् ।  
  
ममैवांशो जीव-लोके जीव-भूतः सनातनः ॥ इति श्री-गीतोपनिषद्भ्यश् च ।  
  
अतैव प्रकृतिः साक्षि-रूपेण स्वरूप-स्थित एव । स्व-प्रतिबिम्ब-रूपेण  
प्रमातृ-रूपेण प्रकृतिम् इव प्राप्तश् चेत्य् अर्थः । प्रकृतिं विद्धि मे पराम्  
जीव-भूताम् इति श्री-गीतास्व् एव । द्वा सुपर्णा सयुजा सखाया इति श्रुतिश् च  
नित्य-स्वरूपं दर्शयति ॥ २१ ॥  
  
**************************************************************   
एवं सर्वात्म-सम्बन्धं नाभ्यां पद्मं हरेर् अभूत् ।  
तत्र ब्रह्माभवद् भूयश् चतुर्-वेदि चतुर्-मुखः ॥२२॥  ॥ ब्र्स्_५।२७ ॥  
**************************************************************   
  
अथ तस्य समष्टि-जीवास्थानं गुहा-प्रविष्टात् पुरुषाद् उद्भूतम् इत्य् आह  
एवम् इति । ततः समष्टि-देहाभिमानिनस् तस्य हिरण्य-गर्भ-ब्रह्मणस्  
तस्मात् भोग-विग्रहोत्पत्तिम् आह तत्रेति ॥ २२ ॥  
  
**************************************************************   
स जातो भगवच्-छक्त्या तत्-कालं किल चोदितः ।  
सिसृक्षायां मतिं चक्रे पूर्व-संस्कार-संस्कृतः ।  
ददर्श केवलं ध्वान्तं नान्यत् किम् अपि सर्वतः ॥२३॥  ॥ ब्र्स्_५।२८ ॥  
**************************************************************   
  
अथ तस्य चतुर्मुखस्य चेष्टाम् आह स जात इत्य् सार्धेन । स्पष्टम् ॥ २३ ॥  
  
**************************************************************   
उवाच पुरतस् तस्मै तस्य दिव्य सरस्वती ।  
कामः कृष्णाय गोविन्द हे गोपी-जन इत्य् अपि ।  
वल्लभाय प्रिया वह्नेर् मन्त्रम् ते दास्यति प्रियम् ॥२४॥  ॥ ब्र्स्_५।२९ ॥  
**************************************************************   
  
अथ तस्मिन् पूर्वोपासना-भाग्य-लब्धां भगवत्-कृपाम् आहोवाचेति  
सार्धेन । स्पष्टम् ॥ २४ ॥  
  
**************************************************************   
तपस् त्वं तप एतेन तव सिद्धिर् भविष्यति ॥२५॥  ॥ ब्र्स्_५।३० ॥  
**************************************************************   
  
एतद् एव स्पर्शेषु यत् षोडशम् एकविंशम् इति तृतीय-स्कन्धानुसारेण योजयति  
तप त्वं इत्य् अर्धेन । स्पष्टम् ॥ २५ ॥  
  
**************************************************************   
अथ तेपे स सुचिरं प्रीणन् गोविन्दम् अव्ययम् ।  
श्वेतद्वीप-पतिं कृष्णं गोलोक-स्थं परात् परम् ॥  ॥ ब्र्स्_५।३१ ॥  
प्रकृत्या गुण-रूपिण्या रूपिण्या पर्युपासितम् ।  
सहस्र-दल-सम्पन्ने कोटि-किञ्जल्क-बृंहिते ॥  ॥ ब्र्स्_५।३२ ॥  
भूमिश् चिन्तामणिस् तत्र कर्णिकारे महासने ।  
समासीनं चिद्-आनन्दं ज्योति-रूपं सनातनम् ॥  ॥ ब्र्स्_५।३३ ॥  
शब्द-ब्रह्म-मयं वेणुं वादयन्तं मुखाम्बुजे ।  
विलासिनी-गण-वृतं स्वैः स्वैर् अंशैर् अभिष्टुतम् ॥२६॥  ॥ ब्र्स्_५।३४ ॥  
**************************************************************   
  
स तु तेन मन्त्रेण स्व-कामना-विशेषानुसारात् सृष्टिकृत्-शक्ति-विशिष्टतया  
वक्ष्यमाणस् तवानुसारात् गोकुलाख्य-पीठ-गततया श्री-गोविन्दम्  
उपासितवान् इत्य् आह -- अथ तेपे इत्य् आदि चतुर्भिः । गुण-रूपिण्या  
सत्त्व-रजस्-तमो-गुण-मय्या रूपिण्या मूर्तिमत्या पर्युपासितं परितस् तद्  
गोकुलाद् बहिः-स्थितयोपासितम् ध्यानादिना अर्चितम् । माया परेत्य् अभिमुखे  
च विलज्जमाना [भ्प् २।७।४७] इति । बलिम् उद्वहन्त्य् अजया निमिषा इति च  
श्री-भागवतात् । अंशैस् तद्-आवरण-स्थैः परिकरैः ॥ २६ ॥  
  
**************************************************************   
अथ वेणु-निनादस्य त्रयी-मूर्ति-मयी गतिः ।  
स्फुरन्ती प्रविवेशाशु मुखाब्जानि स्वयम्भुवः ॥  ॥ ब्र्स्_५।३५ ॥  
गायत्रीं गायतस् तस्माद् अधिगत्य सरोजजः ।  
संस्कृतश् चादि-गुनुणा द्विजताम् अगमत् ततः ॥२७॥  ॥ ब्र्स्_५।३६ ॥  
**************************************************************   
  
तद् एवं दीक्षातः परस्ताद् एव तस्य ध्रुवस्येव द्विजत्व-संस्कारस्  
तद्-आराधितात् तन्-मन्त्राधिदेवाज् जातः इत्य् आह अथ वेण्व् इति द्वयेन ।  
त्रयी-मूर्तिर् गायत्री वेद-मातृत्वात् । द्वितीय पद्ये तस्य एव व्यक्तिभावित्वाच्  
च । तन्-मयी गतिः परिपाटी । मुखाब्जानि प्रविवेशेत्य् अष्ट-कर्णैः  
प्रविवेशेत्य् अर्थः । आदि-गुरुणा श्री-कृष्णेन ॥२७॥  
  
**************************************************************   
त्रय्या प्रबुद्धो ऽथ विधिर् वीज्ञात-तत्त्व-सागरः ।  
तुष्टाव वेद-सारेण स्तोत्रेणानेन केशवम् ॥२८॥  ॥ ब्र्स्_५।३७ ॥  
**************************************************************   
  
ततश् च त्रयीम् अपि तस्मात् प्राप्य तम् एव तुष्टावेत्य् आह त्रय्येति । केशान्  
अंशून वयति विस्तारयतीति केशवस् तम् ।   
  
अंशवो ये प्रकाशन्ते मम् ते केश-सञ्ज्ञिताः ।  
सर्वज्ञाः केशवं तस्मान् माम् आहुर् मुनि-सत्तमाः ॥   
  
इति सहस्र-नाम-भाष्योत्थापित-केशव-निरुक्तौ भारत-वचनात् ॥ २८ ॥  
  
**************************************************************   
चिन्तामणि-प्रकर-सद्मसु कल्प-वृक्ष-  
लक्षावृतेषु सुरभिर् अभिपालयन्तम् ।  
लक्ष्मी-सहस्र-शत-सम्भ्रम-सेव्यमानं  
गोविन्दम् आदि-पुरुषं तम् अहं भजामि ॥२९॥  ॥ ब्र्स्_५।३८ ॥  
**************************************************************   
  
स्तुतिम् आह चिन्तामणीत्य् आदिभिः । तत्र गोलोकेऽस्मिन् मन्त्र-भेदेन  
तद्-एक-देशेषु बृहद्-ध्यान-मयादिष्व् एकस्यापि मन्त्रस्य रास-मयादिषु  
च पीठेषु सत्स्व् अपि मध्यस्थत्वेन मुख्यतया प्रथमं  
गोलोकाख्य-पीठ-निवास-योग्य-लीलया स्तौति चिन्ताम्णीत्य् एकेन ।  
  
अभि सर्वतो-भावेन  
वन-नयन-चारण-गो-स्थानानयन-सम्भालन-प्रकारेण पालयन्तं  
स-स्नेहं रक्षन्तम् । कदाचिद् रहसि तु वैलक्षण्यम् इत्य् आह लक्ष्मीति  
लक्ष्म्योऽत्र गोप-सुन्दर्य एवेति व्याख्यातम् एव ॥२९॥  
  
**************************************************************   
वेणुं क्वणन्तम् अरविन्द-दलायताक्षम्-  
बर्हावतंसम् असिताम्बुद-सुन्दराङ्गम् ।  
कन्दर्प-कोटि-कमनीय-विशेष-शोभं  
गोविन्दम् आदि-पुरुषं तम् अहं भजामि ॥३०॥  ॥ ब्र्स्_५।३९ ॥  
**************************************************************   
  
तद् एवं चिन्तामणि-प्रकर-सद्म-मयीं कथा-गानं नाट्यं गमनम्  
अपीति वक्ष्यमाणानुसारेण गोलोखाख्य-विलक्षण-पीठ-गतां लीलाम् उक्त्वा  
एक-स्थान-स्थितिकां कथा-गानादि-रहितां बृहद्-ध्यानादि-दृष्टां  
द्वितीय-पीठ-गतां लीलाम् आह वेणुम् इति द्वयेन । वेणुम् इति तत्र  
स्पष्टम् ॥३०॥  
  
**************************************************************   
आलोल-चन्द्रक-लसद्-वनमाल्य-वंशी-  
रत्नाङ्गदं प्रणय-केलि-कला-विलासम् ।  
श्यामं त्रि-भङ्ग-ललितं नियत-प्रकाशं  
गोविन्दम् आदि-पुरुषं तम् अहं भजामि ॥३१॥  ॥ ब्र्स्_५।४० ॥  
**************************************************************   
  
आलोलेत्य् आदि । प्रणय-पूर्वको यः केलि-परिहासस् तत्र या वैदग्धी सैव  
विलासो यस्य तं, द्रव-केलि-परीहासा इत्य् अमरः ॥३१॥  
  
**************************************************************   
अङ्गानि यस्य सकलेन्द्रिय-वृत्ति-मन्ति  
पश्यन्ति पान्ति कलयन्ति चिरं जगन्ति ।  
आनन्द-चिन्मय-सद्-उज्ज्वल-विग्रहस्य  
गोविन्दम् आदि-पुरुषं तम् अहं भजामि ॥३२॥  ॥ ब्र्स्_५।४१ ॥  
**************************************************************   
  
तद् एवं लीला-द्वयम् उक्त्वा परमाचिन्त्य-शक्त्या वैभव-विशेषान् आह  
अङ्गानीति चतुर्भिः । तत्र श्री-विग्रहस्य अङ्गानि हस्तोऽपि द्रष्टुं शक्नोति,  
चक्षुर् अपि पालयितुं पारयति, तथा अन्यद् अन्यद् अप्य् अङ्गम् अन्यद् अन्यत्  
कलयितुं प्रभवतीति । एवम् एवोक्तं - सर्वतः पाणि-पादं तत्  
सर्वतोऽक्षि-शिरो-मुखम्  इत्य् आदि । जगन्तीति । लीला-परिकरेषु तत्-तद्-अङ्गं  
यथा-स्वम् एव व्यवहरतीति भावः । तत्र च तस्य विग्रहस्य वैलक्षण्यम्  
एव हेतुर् इत्य् आह आनन्देति ॥३२॥  
  
**************************************************************   
अद्वैतम् अच्युतम् अनादिम् अनन्त-रूपम्  
आद्यं पुराण-पुरुषं नव-यौवनं च ।  
वेदेषु दुर्लभम् अदुर्लभम् आत्म-भक्तौ  
गोविन्दम् आदि-पुरुषं तम् अहं भजामि ॥३३॥  ॥ ब्र्स्_५।४२ ॥  
**************************************************************   
  
वैलक्षण्यम् एव पुष्णाति अद्वैतम् इति त्रिभिः । अद्वैतं पृथिव्या मयम्  
अद्वैतो राजेत्वद् अतुल्यम् इत्य् अर्थः । विस्मापनं स्वस्य च  
तृतीय-स्थस्योद्धव-वाक्यात् । अच्युतं   
  
न च्यवन्ते हि यद् भक्ताः महत्यां प्रलयापदि ।  
अतोऽच्युतोऽखिले लोके स एकः सर्वगोऽव्ययः ॥ इति काशी-काण्ड-वचनात् ।  
  
कंसो बताद्याकृतम् एत्य् अनुग्रहं  
द्रक्ष्येऽङ्घ्रि-पद्मं प्रहितोऽमुना हरेः ।  
कृतावतारस्य दुरत्ययं तमः  
पूर्वेऽतरन् यन् नख-मण्डल-त्विषा ॥  
  
यद्-अर्चितं ब्रह्म-भवादिभिः सुरैः श्रिया च इत्य् आदि  
दशम-स्थाक्रूर-वाक्यान् ।  
  
या वै श्रियार्चितम् अजादिभिर् आप्त-कामैर्  
योगेश्वरैर् अपि यद् आत्मनि रास-गोष्ठ्याम् ।  
कृष्णस्य तद् भगवतश् चरणारविन्दं  
न्यस्तं स्तनेषु विजहुः परिरभ्य तापम् ॥ [भ्प् १०।४७।६२] इति  
श्रीमद्-उद्धव-वाक्यम् ।  
  
दर्शयामास लोकं स्वं गोपानां तमसः परम् [भ्प् १०।२८।१४] इत्य् उक्त्वा,   
  
नन्दादयस् तु तं दृष्ट्वा   
परमानन्द-निर्वृताः  ।  
कृष्णं च तत्र च्छन्दोभिः   
स्तूयमानं सुविस्मिताः  ॥ [भ्प् १०।२८।१७] इति श्री-शुक-वाक्याच् च ।  
  
अनादिम् इत्य् आदि-त्रयं यथैकादश-साङ्ख्य-कथने, कालो माया-मये जीवः  
[भ्प् ११।२४।२७] इत्य् आदौ महा-प्रलये सर्वावशिष्टत्वेन ब्रह्मोपदिश्य तदापि  
तस्य द्रष्टृत्वं स्वयं भगवान् स्वस्मिन्न् आह --  
  
एष साङ्ख्य-विधिः प्रोक्तः संशय-ग्रन्थि-भेदनः ।   
प्रतिलोमानुलोमाभ्यां परावर-दृशा मया ॥ [भ्प् ११।२४।२९] इति ।   
  
पुराण पुरुषः -- एकस् त्वम् आत्मा पुरुषः पुराणः [भ्प् १०।१४।२०] इति  
ब्रह्म-वाक्यात् गूढः पुराण-पुरुषो वन-चित्र-माल्यः [भ्प् ७।१५।५८] इति  
माथुर-वाक्याच् च ।   
  
तथापि नव-यौवनं -- पुरापि नवः पुराण इति निरुक्तेः । गोप्यस् तपः किम्  
अचरन् यद् अमुष्य रूपम् [भ्प् १०।४४।१४] इत्य् आदौ । अनुसवाभिनवं इति  
दशमात् । यस्याननं मकर-कुण्डलादि नित्योत्सवम् [भ्प् ९।२४।६५] इति  
नवमात् । सत्यं शौचम् इत्य् आदौ सौभग-कान्त्य्-आदीन् पठित्वा,  
  
एते चान्ये च भगवन् नित्या यत्र महा-गुणाः ।  
प्रार्थ्या महत्त्वम् इच्छद्भिर् न वियन्ति स्म कर्हिचित् ॥ [भ्प् १।१६।३] इति  
प्रथमात् ।   
  
बृहद्-ध्यानादौ तथा श्रवणात् -- गोप-वेशम् अभ्राभं तरुणं  
कल्प-द्रुमाश्रितम् [ग्तु १।८] इति तापनी-श्रुतौ । तद्-ध्याने तरुण-शब्दस्य  
नव-यौवन एव शोभा विधानत्वेन तात्पर्यात् ।   
  
वेदेषु दुर्लभं -- भेजुर् मुकुन्द-पदवीं श्रुतिभिर् विमृग्याम्  
[भ्प् १०।४७।६१] इति । अद्यापि यत्-पद-रजः श्रुति-मृग्यम् एव [भ्प् १०।१४।३४] इति  
च श्री-दशमात् ।   
  
अदुर्लभम् आत्म-भक्तौ -- भक्त्याहम् एकया ग्राह्यः [भ्प् ११।१४।११] इत्य्  
एकादशात् । पुरेह भूमन् [भ्प् १०।१४।५] इत्य् आदि श्री-दशमाच् च ।   
  
यद् वा, ननु तस्यातुल्यत्वे किम् इति स्वार्थः । कथं वातुल्यत्वं  
निज-भक्तेभ्यः आत्मनो देहस्यापि प्रदानात् । किं वावशिष्यत इत्य् आह  
अच्युतम् इति । निज-भक्तेभ्य आत्म-प्रदानादिनापि न विद्यते च्युतिर् यस्य  
सदैव एक-रसम् इत्य् अर्थः । तर्हि किं नारायणं स्तौषि तस्यैवाच्युतत्वाद्  
अनादेश् च नेत्य् आह अनादिम् इति न विद्यते आदिर् यस्य यस्माद् वा सर्वेषां  
परम-कारणं स्वयं तु स्व-प्रकाशं कारण-शून्यम् इत्य् अर्थः । नन्व्  
एकेन कथं सर्वेषां परिपालनं घटते इत्य् अत आह अनन्तेति । अनन्तं  
रूपं यस्य । अथवा प्रपञ्च-गतत्वेन नास्त्य् अन्तो यस्य । अथवा अनन्तस्य  
रूपं स्वरूपं यस्य । यस्माद् एवांशेनानन्तादीनाम् उत्पत्तिः ।   
  
ननु नारायणाद् एवानन्तादि प्राकाट्य-प्रसिद्धिर् इत्य् आह आद्यं यस्य  
विलास-रूपो नारायणस् तम् । ननु ज्ञातं तस्यैव पुरुषाख्यानं, नेत्य् आह  
पुराणेति यस्य विलास-वपुः पुरुषाख्यस् तं नन्व् आयातं तस्य वृद्धत्वम्  
इत्य् आह नव-यौवनम् इति कैशोरम् इत्य् अर्थः । च-कारात् य एव पुरातनः ।  
स एव किशोर-वया इत्य् अनिर्वचनत्वं नित्यत्वं च । ननु वेदेषु नारायण एव  
गीयते इत्य् आह । वेदेष्व् इति वेदैस् तत्त्वं ज्ञायते चेत् तेषु सुलभम् इत्य् अर्थः ।  
भक्तिं विना न ज्ञायते इत्य् आह अदुर्लभम् इति ॥ ३३ ॥  
**************************************************************   
पन्थास् तु कोटि-शत-वत्सर-सम्प्रगम्यो  
वायोर् अथापि मनसो मुनि-पुङ्गवानाम् ।  
सो ऽप्य् अस्ति यत्-प्रपद-सीम्न्य् अविचिन्त्य-तत्त्वे  
गोविन्दम् आदि-पुरुषं तम् अहं भजामि ॥३४॥  ॥ ब्र्स्_५।४३ ॥  
**************************************************************   
  
पन्थास् त्व् इति प्रपद-सीम्नि चरणारविन्दयोर् अग्रे ।   
  
चित्रं बतैद् एकेन वपुषा युगपत् पृथक् ।   
गृहेषु द्व्य्-अष्ट-साहस्रं स्त्रिय एक उदावहत् ॥ [भ्प् १०।६९।२]  
  
एको वशी सर्वगः कृष्ण ईड्य  
एकोऽपि सन् बहुधा योऽवभाति । [ग्तु १।१९] इति गोपाल-तापन्याम् ।  
  
तत्र सिद्धान्तम् आह अविचिन्त्य-तत्त्वे इति । आत्मेश्वरोऽतर्क्य-सहस्र-शक्तिः इति  
तृतीयात् ।   
  
अचिन्त्याः खलु ये भावा न तांस् तर्केन योजयेत् ।   
प्रकृतिभ्यः परं यच् च तद् अचिन्त्यस्य लक्षणम् ॥ [म्भ् ६।६।११] इति स्कान्दाद्  
भारताच् च ।  
  
श्रुतेस् तु शब्द-मूलत्वात् [व्स् २।१।२७] इति ब्रह्म-सूत्रात् । अचिन्त्यो हि  
मणि-मन्त्र-महौषधीनां प्रभावः इति भाष्य-युक्तेश् चेति भावः ॥ ३४ ॥  
  
**************************************************************   
एको ऽप्य् असौ रचयितुं जगद्-अण्ड-कोटिं  
यच्-छक्तिर् अस्ति जगद्-अण्ड-चया यद्-अन्तः ।  
अण्डान्तर-स्थ-परमाणु-चयान्तर-स्थम्-  
गोविन्दम् आदि-पुरुषं तम् अहं भजामि ॥३५॥  ॥ ब्र्स्_५।४४ ॥  
**************************************************************   
  
अचिन्त्य-शक्तिम् आह - एकोऽप्य् असाव् इति ।   
  
तावत् सर्वे वत्स-पालाः पश्यतोऽजस्य तत्-क्षणात् ।   
व्यदृश्यन्त घन-श्यामाः पीत-कौशेय-वाससः ॥ [भ्प् १०।१३।४६]  
  
इत्य् आरभ्य तैः वत्स-पालादिभिर्  
एवानन्त-ब्रह्माण्ड-सामग्री-युत-तत्-तधि-पुरुषाणां तेनाविर्भावनात् ।  
जगद्-अण्ड-चया इति न चान्तर् न बहिर् यस्य [भ्प् १०।९।१३] इत्य् आदेः । अणोर्  
अणीयान् महतो महीयान् [श्वेतु ३।२०] इत्य् आदि श्रुतेः । योऽसौ सर्वेषु भूतेषु  
आविश्य भूतानि विदधाति स वो हि स्वामी भवति [ग्तु २।२२] । योऽसौ  
सर्व-भूतात्मा गोपालः [ग्तु २।९४] । एको देवः सर्व-भूतेषु गूढः [ग्तु  
२।९६] इत्य् आदि तापनीभ्यः ॥३५॥  
  
**************************************************************   
यद्-भाव-भावित-धियो मनुजास् तथैव  
सम्प्राप्य रूप-महिमासन-यान-भूषाः ।  
सूक्तैर् यम् एव निगम-प्रथितैः स्तुवन्ति  
गोविन्दम् आदि-पुरुषं तम् अहं भजामि ॥३६॥  ॥ ब्र्स्_५।४५ ॥  
**************************************************************   
  
अथ तस्य साधक-चयेष्व् अपि भक्तेषु वदान्यत्वं वदन्न् इत्य् एषु  
कैमुत्यम् आह यद्-भावेति । यथा समान-गुण-शील-वयो-विलास-वेशैश् चेत्य्  
आगम-रीत्या नित्य-तत्-सङ्गिनां तत् साम्यं श्रूयते तथैव सम्भाव्येत्य्  
अर्थः -  
  
वैरेण यं नृपतयः शिशुपाल-पौण्ड्र-  
शाल्वादयो गति-विलास-विलोकनाद्यैः ।  
ध्यायन्त आकृत-धियः शयनासनादौ  
तत्-साम्यम् आपुर् अनुरक्त-धियां पुनः किम् ॥ [भ्प् ११।५।४८] इत्य् एकादशात् ॥  
३६ ॥  
  
**************************************************************   
आनन्द-चिन्मय-रस-प्रतिभाविताभिस्  
ताभिर् य एव निज-रूपतया कलाभिः ।  
गोलोक एव निवसत्य् अखिलात्म-भूतो  
गोविन्दम् आदि-पुरुषं तम् अहं भजामि ॥३७॥  ॥ ब्र्स्_५।४६ ॥  
**************************************************************   
  
तत्-प्रेयसीनां तु किं वक्तव्यम्, यतः परम-श्रीणां तासां साहित्येनैव  
तस्य तल्-लोके वास इत्य् आह आनन्देति । अखिलानां गोलोक-वासिनां अन्येषाम् अपि  
प्रिय-वर्गानां आत्म-भूतः परम-प्रेष्ठतयात्मवद् अव्यभिचार्य् अपि  
ताभिर् एव सह निवसतीति तासाम् अतिशयित्वं दर्शितम् । अत्र हेतुः - कलाभिः  
ह्लादिनी-शक्ति-वृत्ति-रूपाभिः । अत्रापि वैशिष्ट्यम् आह - आनन्द-चिन्मयो यो  
रसः, परम-प्रेम-मय उज्व्वल-नामा, तेन प्रति भाविताभिः । पूर्वं  
तावत् तासां तन्-नाम्ना रसेन सोऽयं भावितो वासितो जातः । ततश् च तेन याः  
प्रतिभाविता जाताः, ताभिः सह इत्य् अर्थः । प्रतिशब्दाल् लभ्यते । यथा  
प्रत्य्-उपकृतः स इत्य् उक्तेः । तस्य प्राग्-उपकारित्वम् आयाति तद्वत् तत्रापि  
निज-रूपतया स्व-दारत्वेनैव न तु प्रकट-लीलावत्  
पर-दारत्व-व्यवहारेणेत्य् अर्थः । परम-लक्ष्मीणां तासां  
तत्-पर-दारत्वासम्भवाद् अस्य स्व-दारत्व-मय-रसस्य  
कौतुकावगुण्ठिततया सौमुत्कण्ठा पोषणार्थं प्रकट-लीलायां  
माययैव तादृशत्वं व्यञ्जितम् इति भावः । य एव इत्य् एव-कारेण यत्  
प्रापञ्चिक-प्रकट-लीलायां तासु पर-दारता-व्यवहारेण निवसति सोऽयं य  
एव तद्-अप्रकट-लीलायां तासु पर-दारता व्यवहारेण निवसति सोऽयं य एव  
तद्-अप्रकट-लीलास्पदे गोलोके निज-रूपता-व्यवहारेण निवसतीति व्यज्यते ।  
तथा च व्याख्यातं गौतमीय-तन्त्रे  
तद्-अप्रकट-नित्य-लीला-शीलन-दशार्ण-व्याख्याने - अनेक-जन्म-सिद्धानाम्  
इत्य् आदौ दर्शितम् एव । गोलोक एवेत्य् एव-कारेण सेयं लीला तु क्वापि नान्यत्र  
विद्यते इति प्रकाश्यते ॥ ३७ ॥  
  
**************************************************************   
प्रेमाञ्जन-च्छुरित-भक्ति-विलोचनेन  
सन्तः सदैव हृदयेषु विलोकयन्ति ।  
यं श्यामसुन्दरम् अचिन्त्य-गुण-स्वरूपं  
गोविन्दम् आदि-पुरुषं तम् अहं भजामि ॥३८॥  ॥ ब्र्स्_५।४७ ॥  
**************************************************************   
  
यद्यपि गोलोक एव निवसति तथापि प्रेमाञ्जनेति । अचिन्त्य-गुण-स्वरूपम् अपि  
प्रेमाख्यं यद् अञ्जन-च्छुरितवद् उच्चैः प्रकाशमानं  
भक्ति-रूप-विलोचनं तेनेत्य् अर्थः । तेन प्रतिबिम्बवद् दूराद् अप्य् उदितं  
हृदये मनस्य् अपि पश्यन्तीत्य् अर्थः । भक्तिर् अत्र समाधिः । तद् उक्तं  
श्री-गीतासु - ये भजन्ति तु मां भक्त्या मयि ते तेषु चाप्य् अहम् [गीता ९।२९]  
इति ॥३८॥  
  
**************************************************************   
रामादि-मूर्तिषु कला-नियमेन तिष्ठन्  
नानावतारम् अकरोद् भुवनेषु किन्तु ।  
कृष्णः स्वयं समभवत् परमः पुमान् यो  
गोविन्दम् आदि-पुरुषं तम् अहं भजामि ॥३९॥  ॥ ब्र्स्_५।४८ ॥  
**************************************************************   
  
स एव कदाचित् प्रपञ्चे निजांशेन स्वयम् अवतरतीत्य् आह रामादीन्ति यः  
कृष्णाख्यः परमः पुमान् कला-नियमेन तत्र तत्र नियतानाम् एव  
शक्तीनां प्रकाशेन रामादि-मूर्तिषु तिष्ठन् तत्-तन्-मूर्तीः प्रकाशयन्  
नानावतारम् अकरोत् । य एव स्वयं समभवद् अवततार । तं लीला-विशेषेण  
गोविन्दं सन्तम् अहं भजामीत्य् अर्थः । तद् उक्तं श्री-दशमे देवैः --  
  
मत्स्याश्व-कच्छप-नृसिंह-वराह-हंस-  
राजन्य-विप्र-विबुधेषु कृतावतारः ।  
त्वं पासि नस् त्रि-भुवनं च यथाधुनेश  
भारं भुवो हर यदूत्तम वन्दनं ते ॥ [भ्प् १०।२।४०] इति ॥ ३९ ॥  
  
**************************************************************   
यस्य प्रभा प्रभवतो जगद्-अण्ड-कोटि-  
कोटिष्व् अशेष-वसुधादि विभूति-भिन्नम् ।  
तद् ब्रह्म निष्कलम् अनन्तम् अशेष-भूतं  
गोविन्दम् आदि-पुरुषं तम् अहं भजामि ॥४०॥  ॥ ब्र्स्_५।४९ ॥  
**************************************************************   
  
तद् एवं तस्य सर्वावतारित्वेन पूर्णत्वम् उक्त्वा स्वरूपेणाप्य् आह यस्येति ।  
द्वयोर् एक-रूपत्वेऽपि विशिष्टतयाविर्भावात् श्री-गोविन्दस्य धर्मि-रूपत्वम्  
अविशिष्टतयाविर्भावात् ब्रह्मणो धर्म-रूपत्वं ततः पूर्वस्य  
मण्डल-स्नानीयत्वम् इति भावः । तत्र विष्णु-पुराणम् अपि सम्प्रवदते  
शुभाश्रयः स-चित्तस्य सर्वगस्य तथात्मनः [विप् ६।७।७६] इति । व्याख्यातं  
च श्रीधर-स्वामिभिः - सर्वगस्यात्मनः प्पर-ब्रह्मणो अप्य् आश्रयः  
प्रतिष्ठा । तद् उक्तं भगवता ब्रह्मणो हि प्रतिष्ठाहम् [गीता १४।२७] इति ।   
  
अतैवैकादशे स्व-विभूति-गणनायां तद् अपि स्वयं गणितम् --  
  
पृथिवी वायुर् आकाश आपो ज्योतिर् अहं महान् ।  
विकारः पुरुषो ऽव्यक्तं रजः सत्त्वं तमः परम् ॥ [भ्प् ११।१६।३७] इति ।  
  
टीका चात्र - परं ब्रह्म च इत्य् एषा । श्री-मत्स्य-देवेनाप्य् अष्टमे  
तथोक्तम् - मदीयं महिमानं च परं ब्रह्मेति शब्दितम् [भ्प् ८।२४।३८] ।  
अतैव श्री-यामुनाचार्य-चरणैर् अपि -  
  
यद्-अण्डान्तर-गोचरं च यद्  
दशोत्तराण्य् आवरणानि यानि च ।  
गुणाः प्रधानं पुरुषः परं पदं  
परात्परं ब्रह्म च ते विभूतयः ॥ [स्तोत्र-रत्नम् १४] इति ।  
  
अतैवाह ध्रुवश् चतुर्थे -  
  
या निर्वृतिस् तनु-भृतां तव पाद-पद्म-  
ध्यानाद् भवज्-जन-कथा-श्रवणेन वा स्यात् ।  
सा ब्रह्मणि स्व-महिमन्य् अपि नाथ मा भूत्  
किं त्व् अन्तकासि-लुलितात् पततां विमानात् ॥ [भ्प् ४।९।१०]   
  
अतैवात्मारामाणाम् अपि तद् गुणेनाकर्षः श्रूयते ।   
  
आत्मारामाश् च मुनयो निर्ग्रन्था अप्य् उरुक्रमे ।  
कुर्वन्त्य् अहैतुकीं भक्तिम् इत्थम्भूतो गुणो हरिः ॥ [भ्प् १।७।११] इति ।  
  
अत्र विशेष-जिज्ञासा चेत् श्री-भागवत-सन्दर्भो दृश्यताम् इत्य् अलम्  
अतिविस्तरेण ॥ ४० ॥  
  
**************************************************************   
माया हि यस्य जगद्-अण्ड-शतानि सूते  
त्रैगुण्य-तद्-विषय-वेद-वितायमाना ।  
सत्त्वावलम्बि-पर-सत्त्वं विशुद्ध-सत्त्वम्-  
गोविन्दम् आदि-पुरुषं तम् अहं भजामि ॥४१॥  ॥ ब्र्स्_५।५० ॥  
**************************************************************   
  
तद् एवं तस्य स्वरूप-गत-माहात्म्यं दर्शयित्वा जगद्-गत-माहात्म्यं  
दर्शयति द्वाभ्याम् । तत्र बहिरङ्ग-शक्ति-मायाचिन्त्य-कार्य-गतम् आह  
माया हीति । मायया हि तस्य स्पर्शो नास्तीत्य् आह सत्त्वेति । सत्त्वस्य  
रजस्-तमो-मिश्रस्याश्रयि यत् परं तद् अमिश्रं शुद्धं सत्त्वं तस्माद् अपि  
विशुद्धं चिच्-छक्ति-वृत्ति-रूपं सत्त्वं यस्य तम् । तथोक्तं  
श्री-विष्णु-पुराणे -  
  
सत्त्वादयो न सन्तीशे यत्र च प्राकृता गुणाः ।  
स शुद्धः सर्व-शुद्धेभ्यः पुमान् आद्यः प्रसीदतु ॥  
ह्लादिनी सन्धिनी संवित् त्वय्य् एका गुण-संश्रये ।  
ह्लाद-ताप-करी मिश्रा त्वयि नो गुण-वर्जिते ॥ [विप् १।९।४४-४५] इति ।  
  
विशेषतः श्री-भागवत-सन्दर्भे तद् इदम् अपि विवृतम् अस्ति ॥ ४१ ॥  
  
**************************************************************   
आनन्द-चिन्मय-रसात्मतया मनःसु  
यः प्राणिनां प्रतिफलन् स्मरताम् उपेत्य ।  
लीलायितेन भुवनानि जयत्य् अजस्रम्-  
गोविन्दम् आदि-पुरुषं तम् अहं भजामि ॥४२॥  ॥ ब्र्स्_५।५१ ॥  
**************************************************************   
  
अथ तन्-मय-मोहनत्वम् आह आनन्देति । आनन्द-चिन्-मयस्य उज्ज्वलाख्यः  
प्रेम-रसः । तद्-आत्मतया तद्-आलिङ्गिततया प्राणिनां मनःसु  
प्रतिफलन्-सर्व-मोहन-स्वांश-च्छुरित-परमाणु-प्रतिबिम्बतयाकिञ्चिद्  
उदयन्न् अपि स्मरताम् उपेत्येत्य् आदि योज्यम् । यद् उक्तं रास-पञ्चाध्याय्यां  
- साक्षान् मन्मथ-मन्मथः [भ्प् १०।३२।२] इति, चक्षुषश् चक्षुः [केनउ  
१।२] इतिवत् । तद् एवं तत्-कारणत्वेऽपि स्मरावेशस्य दुष्टत्वं  
जगद्-आवेशवत् ॥४२॥  
  
**************************************************************   
गोलोक-नाम्नि निज-धाम्नि तले च तस्य  
देवि महेश-हरि-धामसु तेषु तेषु ।  
ते ते प्रभाव-निचया विहिताश् च येन  
गोविन्दम् आदि-पुरुषं तम् अहं भजामि ॥४३॥  ॥ ब्र्स्_५।५२ ॥  
**************************************************************   
  
तद् इदं प्रपञ्च-गतं माहात्म्यम् उक्त्वा निज-धाम-गत-माहात्म्यम्  
आह गोलोकेति । देवी-महेशेत्य्-आदि-गणनं व्युत्क्रमेण ज्ञेयम् ।  
देव्य्-आदीनां यथोत्तर-मूर्धार्ध-प्रभवत्वात् तल्-लोकानाम्  
ऊर्ध्वोर्ध्व-भावित्वम् इति । गोलोकस्य सर्वोर्ध्व-गामित्वं व्यापकत्वं च  
व्यवस्थापितम् अस्ति । भुवि प्रकाशमानस्य वृन्दावनस्य तु तेनाभेदः  
पूर्वत्र दर्शितः ।   
  
स तु लोकस् त्वया कृष्ण सीदमानः कृतात्मना ।  
धृतो धृतिमता वीर निघन्तोप्दद्रवान् गवाम् ॥ [ह्व् ६२।३३] इति ।  
  
इत्य् अनेनाभेदेनैव हि गोलोक एव निवसतीत्य् एव-कारः सङ्घटते । यतो  
भुवि प्रकाशमानेऽस्मिन् वृन्दावनेऽपि तस्य नित्य-विहारित्वं श्रूयते । यथा  
आदि-वाराहे -  
  
वृन्दावनं द्वादशमं वृन्दया परिरक्षितम् ।  
हरिणाधिष्ठितं तच् च ब्रह्म-रुद्रादि-सेवितम् ॥  
  
तत्र च विशेषतः -  
कृष्ण-क्रीडा-सेतु-बन्धं महापातक-नाशनम् ।  
वलभीं तत्र क्रीडार्थं कृत्वा देवो गदाधरः ॥  
गोपकैः सहितस् तत्र क्षणम् एकं दिने दिने ।  
तत्रैव रमणार्थं हि नित्य-कालं स गच्छति ॥ इति ।  
  
अतैव गौतमीये श्री-नारद उवाच --  
  
किम् इदं द्वादशाभिख्यं वृन्दारण्यं विशाम्पते ।  
श्रोतुम् इच्छामि भगवन् यदि योगोऽस्मि मे वद ॥  
  
श्री-कृष्ण उवाच --  
इदं वृन्दावनं रम्यं मम धामैव केवलम् ।  
अत्र ये पशवः पक्षि-वृक्षा कीटा नरामराः ।  
ये वसन्ति ममाधिष्ण्ये मृता यान्ति ममालयम् ॥  
अत्र या गोप-कन्याश् च निवसन्ति ममालये ।    
योगिन्यस् ता मया नित्यं मम सेवा-परायणाः ॥  
पञ्च-योजनम् एवास्ति वनं मे देह-रूपकम् ।    
कालिन्दीयं सुषुम्नाख्या परमामृत-वाहिनी ॥  
अत्र देवाश् च भूतानि वर्तन्ते सूक्ष्म-रूपतः ।    
सर्व-देव-मयश् चाहं न त्यजामि वनं क्वचित् ॥  
आविर्भावस् तिरोभावो भवेन् मे ऽत्र युगे युगे ।    
तेजो-मयम् इदं रम्यम् अदृश्यं चर्म-चक्षुषा ॥ इति    
  
एतद्-रूपम् एवाश्रित्य वाराहादौ ते नित्य-कदम्बादयो वर्णिताः । तस्माद्  
अदृश्यमानस्यैव वृन्दावनस्य अस्मद्-अदृश्य तादृश-प्रकाश-विशेष एव  
गोलोक इति लब्धम् । यदा चास्मद्-दृश्यमाने प्रकाशे स-परिकरः श्री-कृष्ण  
आविर्भवति तदैव तस्यावतार उच्यते । तदैव च रस-विशेष-पोषाय  
संयोग-विरहः, पुनः संयोगादिमय-विचित्र-लीला-पारदार्यादि-व्यवहारश्  
च गम्यते । यदा तु यथात्र यथा वान्यत्र  
तन्त्र-यामल-संहिता-पञ्चरात्रादिषु तथा दिग्-दर्शनेन विशेषा ज्ञेयाः ।  
तथा च दशमे जयति जननिवासो देवकी जन्म-वादः [भ्प् १०।९०।४८] इत्य् आदि ।  
तथा च पाद्मे निर्वाण-खण्डे श्री-भगवद्-व्यास-वाक्ये -   
  
पश्य त्वं दर्शयिष्यामि स्वरूपं वेद-गोपितम् ।  
ततोऽपश्यम् अहं भूप बालं कालाम्बुद-प्रभम् ॥  
गोप-कन्यावृतं गोपं हसन्तं गोप-बालकैः ॥ इति ।  
  
अनेन अत्र या गोप-कन्याश् चेति पूर्वोक्तेन च  
अनालब्ध-स्त्री-धर्म-वयस्कतादि-बोधकेन कन्या-पदेन तासाम्  
अन्यादृशत्वं निराक्रियते । तथा च गौतमीये चतुर्थाध्याये - अथ  
वृन्दावनं ध्यायेत् इत्य् आरभ्य तद्-ध्यानं -  
  
स्वर्गाद् इव परिभ्रष्ट कन्यका-शत-मण्डितम् ।  
गोप-वत्स-गणाकीर्णं वृक्ष-षण्डैश् च मण्डितम् ॥  
गोप-कन्या-सहस्रैस् तु पद्म-पत्रायतेक्षणैः ।  
अर्चितं भाव-कुसुमैस् त्रैलोक्यैक-गुरुं परम् ॥ इत्य् आदि ।  
  
तद्-दर्शनादिकारी च दर्शितस् तत्रैव सद्-आचार-प्रसङ्गे -  
  
अहर्-निशं जपेन् मन्त्रं मन्त्री नियत-मानसः ।  
स पश्यति न सन्देहो गोप-वेश-धरं हरिम् ॥ इति ।  
  
अतैव तापन्यां ब्रह्म-वाक्यम् - तद् उ होवाच ब्रह्मणोऽसाव् अनवरतं मे  
ध्यातः स्तुतः । परार्धान्ते सोऽबुध्यत । गोपवेशो मे पुरुषः पुरस्ताद्  
आविर्बभूव ॥ इति तस्मात् क्षीरोद-शाय्य् आद्य्-अवतारतया तस्य यत् कथनं तत्  
तु तद्-अंशानां तत्र प्रवेशापेक्षया अलम् अतिविस्तरेण श्री-कृष्ण-सन्दर्भे  
दर्शित-चरेण ॥ ४३ ॥  
  
**************************************************************   
सृष्टि-स्थिति-प्रलय-साधन-शक्तिर् एका  
छायेव यस्य भुवनानि बिभर्ति दुर्गा ।  
इच्छानुरूपम् अपि यस्य च चेष्टते सा  
गोविन्दम् आदि-पुरुषं तम् अहं भजामि ॥४४॥  ॥ ब्र्स्_५।५३ ॥  
**************************************************************   
  
अथ प्रस्तुतम् अनुसरामः । पूर्वं देवी-महेश-हरि-धाम्नाम्  
उपरिचर-धामत्वं तस्य चरितं, सम्प्रति तु तत्-तद्-आश्रयत्वाद् एव योग्यम्  
इति दर्शयति सृष्टीति पञ्चभिः । यथोक्तं श्रुतिभिः । त्वम् अकरणः स्वराड्  
अखिल-कारक-शक्ति-धरस् तव बलिम् उद्वहन्ति समदन्त्यजया निमिषा इति ॥  
४४ ॥   
  
**************************************************************   
क्षीरं यथा दधि विकार-विशेष-योगात्  
सञ्जायते न हि ततः पृथग् अस्ति हेतोः ।  
यः शम्भुताम् अपि तथा समुपैति कार्याद्  
गोविन्दम् आदि-पुरुषं तम् अहं भजामि ॥४५॥  ॥ ब्र्स्_५।५४ ॥  
**************************************************************   
  
अथ क्रम-प्राप्तं महेशं निरूपयति क्षीरम् इति ।  
कार्य-कारण-भाव-मात्रांशे दृष्टान्तोऽयं दार्ष्टान्तिक-कारणस्य  
निर्विकारत्वात् चिन्तामण्य्-आदिवत् अचिन्त्य-शक्त्यैव तद्-आदि-कार्यतयापि  
स्थितत्वात् । श्रुतिश् च एको नारायण एवाग्र आसीत्, न ब्रह्मा न च शङ्करः,  
स मुनिर् भूत्वा समचिन्तयत् । तत एवैते व्यजायन्त विश्वो हिरण्यगर्भोऽग्निर्  
वरुण-रुद्रेन्द्राः इति तथा स ब्रह्मणा सृजति रुद्रेण नाशयति ।  
सोऽनुत्पत्ति-लय एव हरिः । कारण-रूपः परः परमानन्दः । इति ।  
शम्भोर् अपि कार्यत्वं गुण-संवलनात् । यथोक्तं श्री-दशमे -  
  
हरिर् हि निर्गुणः साक्षात् पुरुषः प्रकृतेः परः  
स सर्व-दृग् उपद्रष्टा तं भजन् निर्गुणो भवेत् ॥ [भ्प् १०।८८।५] इति ।  
  
एतद् एवोक्तं - विकार-विशेष-योगाद् इति । कुत्रचिद् अभेदोक्तिर् या दृश्यते ताम्  
अपि समादधाति ततो हेतोः पृथक्त्वं नास्तीति । यथोक्तम् ऋग्-वेद-शिरसि -  
अथ नित्यो देव एको नारायणः । ब्रह्मा नारायणः । शिवश् च नारायणः ।  
शक्रश् च नारायणः । द्वादशादित्याश् च नारायणः । वासवो नारायणः ।  
अश्विनी नारायणः । सर्वे ऋषयो नारायणः । कालश् च नारायणः । दिशश् च  
नारायणः । अधश् च नारायणः । ऊर्ध्वश् च नारायणः । अन्तर् बहिश् च  
नारायणः । नारायण एवेदं सर्वं जातं जगत्यां जगद् इत्य् आदि । द्वितीये  
ब्रह्मणा त्व् एवम् उक्तं -  
  
सृजामि तन्-नियुक्तो ऽहं हरो हरति तद्-वशः ।  
विश्वं पुरुष-रूपेण परिपाति त्रि-शक्ति-धृक् ॥ [भ्प् २।६।३३] इति ॥४५॥  
  
  
**************************************************************   
दीपार्चिर् एव हि दशान्तरम् अभ्युपेत्य  
दीपायते विवृत-हेतु-समान-धर्मा ।  
यस् तादृग् एव हि च विष्णुतया विभाति  
गोविन्दम् आदि-पुरुषं तम् अहं भजामि ॥४६॥  ॥ ब्र्स्_५।५५ ॥  
**************************************************************   
  
अथ क्रम-प्राप्तं हरि-स्वरूपम् एकं निरूपयन्  
गुणावतार-महेश-प्रसङ्गाद् गुणावतारं विष्णुं निरूपयति दीपार्चिर् इति ।  
तादृक्त्वे हेतुः । विवृत-हेत-समान-धर्मेति । यद्यॡ श्री-गोविन्दांशांशः  
कारणार्णव-शायी तस्य गर्भोदक-शायी, तस्य चावतारोऽयं विष्णुर् इति  
लभ्यते तथापि महा-दीपात्  
क्रम-परम्परयातिसूक्ष्म-निर्मल-दीपस्योदितस्य । ज्योति-रूपत्वांशे यथा  
तेन सह साम्यम् । तथा गोविन्देन विष्णुर् गम्यते । शम्भोस् तु  
तमोऽधिष्ठानत्वात् कज्ज्वल-मय-सूक्ष्म-दीप-शिखा-स्थानीयस्य न तथा  
साम्यम् इति बोधनाय तद् इत्थम् उच्यते । महा-विष्णोर् अपि कला-विशेषत्वेन  
दर्शयिष्यमाणत्वात् ॥४६॥  
  
**************************************************************   
यः कारणार्णव-जले भजति स्म योग-  
निद्राम् अनन्त-जगद्-अण्ड-स-रोम-कूपः ।  
आधार-शक्तिम् अवलम्ब्य परां स्व-मूर्तिं  
गोविन्दम् आदि-पुरुषं तम् अहं भजामि ॥४७॥  ॥ ब्र्स्_५।५६ ॥  
**************************************************************   
  
अथ कारणार्णव-शायिनं निरूपयति । अनन्त-जगद्-अण्डैः सह रोम-कूपा  
यस्य सः । सह-शब्दस्य पूर्व-निपाताभावः, आर्षः । आधार-शक्ति-मयीं  
परां स्व-मूर्तिं, शेषाख्याम् ॥४७॥  
  
**************************************************************   
यस्यैक-निश्वसित-कालम् अथावलम्ब्य  
जीवन्ति लोम-विलजा जगद्-अण्ड-नाथाः ।  
विष्णुर् महान् स इह यस्य कला-विशेषो  
गोविन्दम् आदि-पुरुषं तम् अहं भजामि ॥४८॥  ॥ ब्र्स्_५।५७ ॥  
**************************************************************   
  
तत्र सर्व-ब्रह्माण्ड-पालको यस् तवावतारतया  
महा-ब्रह्मादि-सहचरत्वेन तद्-अतिभिन्नत्वेन च महा-विष्णुर् दर्शितः ।  
अत्र च तम् अप्य् एवं तत्-सलक्षणतया वर्णयति । तत्-तज्-जगद्-अण्ड-नाथा  
विष्ण्व्-आदयः जीवन्ति तत्-तद्-अधिकारितया जगति प्रकटं तिष्ठन्ति ॥४८॥  
  
**************************************************************   
भास्वान् यथाश्म-शकलेषु निजेषु तेजः  
स्वीयम् कियत् प्रकटयत्य् अपि तद्वद् अत्र ।  
ब्रह्मा य एष जगद्-अण्ड-विधान-कर्ता  
गोविन्दम् आदि-पुरुषं तम् अहं भजामि ॥४९॥  ॥ ब्र्स्_५।५८ ॥  
**************************************************************   
  
तद् एवं देव्य्-आदीनां तद्-आश्रयकत्वं दर्शयित्वा प्रसङ्ग-सङ्गत्या  
ब्रह्मणश् च दर्शयन् अतीव-भिन्नतया जीवत्वम् एव स्पष्टयति भास्वान्  
इति । भास्वान् सूर्यो, यथा निजेषु नित्य-स्वीयत्वेन विख्यातेषु अश्म-सकलेषु  
सूर्य-कान्ताख्येषु स्वीयं किञ्चित् तेजः प्रकटयति । अपि-शब्दात् तेन  
तद्-उपाधिकांशेन दाहादि-कार्यं स्वयम् एव करोति । तथा य एव  
जीव-विशेष-किञ्चित्-तेजः प्रकटयति । तेन तद्-उपाधिकांशेन स्वयम् एव  
ब्रह्मा सन् जगद्-अण्डे ब्रह्माण्डे विधान-कर्ता व्यष्टि-सृष्टि-कर्ता  
भवतीत्य् अर्थः । यद् वा महा-ब्रह्मैवायं वर्ण्यते । तद्-उपलक्षितो  
महा-शिवश् च ज्ञेयः । ततश् च जगद्-अण्डानां विधान-कर्तृत्वं च युक्तम्  
एव । यद्यपि दुर्गाख्या माया कारणार्णव-शायिन एव कर्मकरी । यद्यपि  
च ब्रह्म-विष्ण्व्-आद्या गर्भोदक-शायिन एवावतारास् तथापि तस्य  
सर्वाश्रयतया तेऽपि तद्-आश्रिततया गणिताः । एवम् उत्तरत्रापि ॥४९॥  
  
**************************************************************   
यत्-पाद-पल्लव-युगं विनिधाय कुम्भ-  
द्वन्द्वे प्रणाम-समये स गणाधिराजः ।  
विघ्नान् विहन्तुम् अलम् अस्य जगत्-त्रयस्य  
गोविन्दम् आदि-पुरुषं तम् अहं भजामि ॥५०॥  ॥ ब्र्स्_५।५९ ॥  
**************************************************************   
  
अथ सर्वे सर्व-विघ्न-निवारणार्थं प्रथमं गणपतिं स्तुवन्तीति तस्यैव  
स्तुति-योग्यतेत्य् आशङ्कया प्रत्याचष्टे यत्-पादेति । कैमुत्येन तद् एवं  
दृढीकृतं श्री-कपिल-देवेन -- यत्-पाद-निःसृत-सरित्-प्रवरोदकेन तीर्थेन  
मूर्ध्न्य् अधिकृतेन शिवः शिवो ऽभूत् [भ्प् ३।२८।२२] इति ॥ ५० ॥  
  
**************************************************************   
अग्निर् महि गगनम् अम्बु मरुद् दिशश् च  
कालस् तथात्म-मनसीति जगत्-त्रयाणि ।  
यस्माद् भवन्ति विभवन्ति विशन्ति यं च  
गोविन्दम् आदि-पुरुषं तम् अहं भजामि ॥५१॥  ॥ ब्र्स्_५।६० ॥  
**************************************************************   
  
तच् च युक्तम् इत्य् आह अग्निर् महीति । सर्वं स्पष्टम् ॥५१॥  
  
**************************************************************   
यच्-चक्षुर् एष सविता सकल-ग्रहाणां  
राजा समस्त-सुर-मूर्तिर् अशेष-तेजाः ।  
यस्याज्ञया भ्रमति सम्भृत-काल-चक्रो  
गोविन्दम् आदि-पुरुषं तम् अहं भजामि ॥५२॥  ॥ ब्र्स्_५।६१ ॥  
**************************************************************   
  
केचित् स-वितारं सर्वेश्वरं वदन्ति यथाह यच्-चक्षुर् इति य एव चक्षुः  
प्रकाशको यस्य सः ।   
  
यद् आदित्य-गतं तेजो जगद् भासयतेऽखिलम् ।   
यच् चन्द्रमसि यच् चाग्नौ तत् तेजो विद्धि मामकम् ॥ इति गीताभ्यः ।  
  
भीषास्माद् वातः पवते भीषोदेति सूर्यः ॥ इत्य् आदि श्रुतेः । विराड्-रूपस्यैव  
सवितृ-चक्षुष्ट्वाच् च ॥ ५२ ॥  
  
**************************************************************   
धर्मो ऽथ पाप-निचयः श्रुतयस् तपांसि  
ब्रह्मादि-कीट-पतगावधयश् च जीवाः ।  
यद्-दत्त-मात्र-विभव-प्रकट-प्रभावा  
गोविन्दम् आदि-पुरुषं तम् अहं भजामि ॥५३॥  ॥ ब्र्स्_५।६२ ॥  
**************************************************************   
  
किं बहुना, धर्म इति । अहं सर्वस्य प्रभवो मत्तः सर्वं प्रवर्तते  
[गीता १०।८] इति श्री-गीताभ्यः ॥ ५३ ॥  
  
**************************************************************   
यस् त्व् इन्द्रगोपम् अथवेन्द्रम् अहो स्व-कर्म-  
बन्धानुरूप-फल-भाजनम् आतनोति ।  
कर्माणि निर्दहति किन्तु च भक्ति-भाजां  
गोविन्दम् आदि-पुरुषं तम् अहं भजामि ॥५४॥  ॥ ब्र्स्_५।६३ ॥  
**************************************************************   
  
अतैव सर्वेश्वरस् तु पर्जन्यवद् द्रष्टव्यः इति न्यायेन  
कर्मानुरूप-फल-दातृत्वेन साम्येऽपि भक्ते तु पक्षपात-विशेषं करोतीत्य्  
आह यस् त्व् इन्द्रेति ।   
  
समोऽहं सर्व-भूतेषु न मे द्वेषोऽस्ति न प्रियः ।   
ये भजन्ति तु मां भक्त्या मयि ते तेषु चाप्य् अहम् ॥ [गीता ९।२९] इति ।  
  
अनन्याश् चिन्तयन्तो मां ये जनाः पर्युपासते ।  
तेषां नित्याभियुक्तानां योग-क्षेमं वहाम्य् अहम् ॥ [गीता ९।२२] इति च  
श्री-गीताभ्यः ॥ ५४ ॥  
  
**************************************************************   
यं क्रोध-काम-सहज-प्रणयादि-भीति-  
वात्सल्य-मोह-गुरु-गौरव-सेव्य-भावैः ।  
सञ्चिन्त्य तस्य सदृशीं तनुम् आपुर् एते  
गोविन्दम् आदि-पुरुषं तम् अहं भजामि ॥५५॥  ॥ ब्र्स्_५।६४ ॥  
**************************************************************   
य एव च वैर्भ्योऽप्य् अन्य-दुर्लभ-फलं ददाति किम् उत  
स्व-विषयक-कामादिना निष्काम-श्रेष्ठेभ्यः । ततः को वान्यो भजनीय  
इति भजामीत्य् अन्त-प्रकरणम् उपसंहरति यं क्रोधेति । सहज-प्रणयं  
सख्यम् । वात्सल्य-पित्राद्य्-उचित-भावः । मोहः  
सर्व-विस्मरण-मय-भावः । पर-ब्रह्मतयास्फूर्तिः । गुरु-गौरवं  
स्वस्मिन् पितृत्वादि-भावनामयम् । सेव्योऽयं मेमेति भावना दास्यम् इत्य्  
अर्थः । तस्य सदृशीं क्रोधावेशिनोऽप्राकृत-मात्रांशेन, तु तत् तद् भावना  
योग्य-रूप-गुणांश-लाभ-तारतम्येन तुल्यम् इत्य् अर्थः । अदृष्टान्यतमं  
लोके शीलौदार्य-गुणैः समम् इति श्री-वासुदेव-वाक्यस्य ।  
जगद्-व्यापार-वर्जम् [व्स्। ४।४।१७] इति ब्रह्म-सूत्रस्य, प्रयोज्यमाने मयि तां  
शुद्धां भागवतीं तनुम् इति श्री-नारद-वाक्यस्य च दृष्ट्या सर्वथा  
तत्-सदृशत्वे विरोधात् । वैरेण यं नृपतयः इत्य् आदौ अनुरक्त-धियाम्  
पुनः किम् इत्य् अनुरक्त-धीषु सुष्ठ्व् इति । अनेन  
गोलोक-स्थ-प्रपञ्चावतीर्णयोर् एकत्वम् एव दर्शितम् । तद् उक्तं -  
नन्दादयस् तु तं दृष्ट्वा इत्य् आदि ॥ ५५ ॥  
  
**************************************************************   
श्रियः कान्ताः कान्तः परम-पुरुषः कल्प-तरवो  
द्रुमा भूमिश् चिन्तामणि-गण-मयि तोयम् अमृतम् ।  
कथा गानं नाट्यं गमनम् अपि वंशी प्रिय-सखि  
चिद्-आनन्दं ज्योतिः परम् अपि तद् आस्वाद्यम् अपि च ॥  ॥ ब्र्स्_५।६५ ॥  
स यत्र क्षीराब्धिः स्रवति सुरभीभ्यश् च सु-महान्  
निमेषार्धाख्यो वा व्रजति न हि यत्रापि समयः ।  
भजे श्वेतद्वीपं तम् अहम् इह गोलोकम् इति यं  
विदन्तस् ते सन्तः क्षिति-विरल-चाराः कतिपये ॥५६॥  ॥ ब्र्स्_५।६६ ॥  
**************************************************************   
  
तद् एवं निजेष्ट-देवं भजनीयत्वेन स्तुत्वा तेन विशिष्टं तल् लोकं तथा  
स्तौति श्रियः कान्ता इति युग्मकेन । श्रियः श्री-व्रज-सुन्दरी रूपास् तासाम् एव  
मन्त्रे ध्याने च सर्वत्र प्रसिद्धेः । तासाम् अनन्तानाम् अप्य् एक एव कान्तः  
इति परम-नारायणादिभ्योऽपि तस्य तत्-तल्-लोकेभ्योऽपि तदीय-लोकस्य चास्य  
माहात्म्यं दर्शितम् । कल्प-तरवो द्रुमाः इति तेषां सर्वेषाम् एव  
सर्व-प्रदत्वात् त्वात् तथैव प्रथितम् ।   
  
भूमिर् इत्य् आदिकं च तद्वद् भूमिर् अपि सर्व-स्पृहां ददाति किम् उत  
कौस्तुभादि । तोयम् अप्य् अमृतम् इव स्वादु किम् उतामृतम् इत्य् आदि । वंशी  
प्रिय-सखीव सर्वतः श्री-कृष्णस्य सुख-स्थिति-श्रावकत्वेन ज्ञेयम् ।  
चिद्-आनन्द-लक्षणं वस्त्व् एव ज्योतिश् चन्द्र-सूर्यादि-रूपम् ।  
समानोदित-चन्द्रार्कम् इति वृन्दावन-विशेषणं गौतमीय-तन्त्र-द्वये । तच्  
च नित्य-पूर्ण-चन्द्रत्वात् तथा तद् एव परम् अपि तत् तत् प्रकाश्यम् अपीत्य्  
अर्थः ।   
  
तथा तद् एव तेषाम् आस्वाद्यं भोग्यम् अपि च चिच्-छक्तिमयत्वाद् इति भावः ।  
दर्शयामास लोकं स्वं गोपानां तमसः परम् [भ्प् १०।२८।१४] इति  
श्री-दशमात् । हयशीर्ष-पञ्चरात्रे च वैकुण्ठस्थ-तत्त्व-निरूपणे --  
  
द्रव्य-तत्त्वं शृणु ब्रह्मन् प्रवक्ष्यामि समासतः ।  
सर्व-भोग-प्रदा यत्र पादपाः कल्प-पादपाः ॥  
गन्ध-रूपं स्वादु-रूपं द्रव्यं पुष्पादिकं च यत् ।  
हेयांशानाम् अभावाच् च रस-रूपं भवेच् च तत् ॥  
त्वग्-बीजं चैव हेयांशं कठिनांशं च यद् भवेत् ।  
सर्वं तद् भौतिकं विद्धि नहि भूतमयं हि तत् ।  
रसवद् भौतिकं द्रव्यम् अत्र स्याद् रस-रूपकम् ॥ इति ।  
  
सुरभीभ्यश् च सरतीति त्वदीय-वंशी-ध्वन्य्-आद्य्-आवेशाद् इति भावः ।  
व्रजति नहीति तद्-आवेशेन ते तद्-वासिनः कालम् अपि न जानन्तीति भावः ।  
काल-दोषास् तत्र न सन्तीति वा । न च कालः विक्रमः [भ्प् २।९।१०] इति द्वितीयात् ।  
अतैव श्वेतं शुद्धं द्वीपं अन्यासङ्ग-रहितम् । यथा -- सरसि पद्मं  
तिष्ठति तथा-भूम्यां हि तिष्ठति [ग्तु २।२७] इति तापनीभ्यः । क्षितीति । तद्  
उक्तं यं न विद्मो वयं सर्वे पृच्छन्तोऽपि पितामहम् [ह्व् ६२।२९] इति ॥ ५६ ॥  
  
**************************************************************   
अथोवाच महा-विष्णुर् भगवन्तं प्रजापतिम् ।  
ब्रह्मन् महत्त्व-विज्ञाने प्रजा-सर्गे च चेन् मतिः ।  
पञ्च-श्लोकीम् इमां विद्यां वत्स दत्तां निबोध मे ॥५७॥  ॥ ब्र्स्_५।६७ ॥  
**************************************************************   
  
तद् एवं तस्य स्तुतिम् उक्त्वा श्री-भगवत्-प्रसाद-लाभम् आह अथेति । सर्वं  
स्पष्टम् ॥ ५७ ॥  
  
**************************************************************   
प्रबुद्धे ज्ञान-भक्तिभ्याम् आत्मन्य् आनन्द-चिन्-मयी ।  
उदेत्य् अनुत्तमा भक्तिर् भगवत्-प्रेम-लक्षणा ॥५८॥  ॥ ब्र्स्_५।६८ ॥  
**************************************************************   
  
तत्र प्रसाद-रूपां पञ्च-श्लोकीम् आह प्रबुद्ध इति ।  
ज्ञान-विज्ञान-सम्पन्नो भज मां भक्ति-भावितः ॥ [भ्प् ११।१९।५] इत्य्  
एकादशात् ॥ ५८ ॥  
  
**************************************************************   
प्रमाणैस् तत्-सद्-आचारैस् तद्-अभ्यासैर् निरन्तरम् ।  
बोधयन् आत्मनात्मानं भक्तिम् अप्य् उत्तमां लभेत् ॥५९॥  ॥ ब्र्स्_५।६९ ॥  
**************************************************************   
  
प्रेम-लक्षण-भक्तेः साधन-ज्ञान-रूपयोः भक्त्योः प्राप्त्य्-उपायम् आह  
प्रमाणैर् इति । प्रमाणैर् भगवच्-छास्त्रैस् तत्-सदाचारैस् तदीया ये सन्तस्  
तेषाम् आचारैर् अनुस्टानैस् तद्-अभ्यासैस् तेषाम् एव पौनःपुण्येन बाहुल्येन  
आत्मना आत्मानं बोधयति स्वयम् एव स्वं भगवद्-आश्रितः  
शुद्ध-जीव-रूपम् अनुभवति, ततोऽप्य् उत्तमां शुद्धां भक्तिं लभत इति ।  
तथा च श्रुति-स्तवे -  
  
स्व-कृत-पुरेष्व् अमीष्व् अबहिर्-अन्तर-संवरणं  
तव पुरुषं वदन्त्य् अखिल-शक्ति-धृतो ऽंश-कृतम् ।  
इति नृ-गतिं विविच्य कवयो निगमावपनं  
भवत उपासते ऽङ्घ्रिम् अभवं भुवि विश्वसिताः ॥ [भ्प् १०।८७।२०] इति ॥ ५९ ॥  
  
**************************************************************   
यस्याः श्रेयस्-करं नास्ति यया निर्वृतिम् आप्नुयात् ।  
या साधयति माम् एव भक्तिं ताम् एव साधयेत् ॥६०॥  ॥ ब्र्स्_५।७० ॥  
धर्मान् अन्यान् परित्यज्य माम् एकं भज विश्वसन् ।  
यादृशी यादृशी श्रद्धा सिद्धिर् भवति तादृशी ॥  ॥ ब्र्स्_५।७१ ॥  
कुर्वन् निरन्तरं कर्म लोको ऽयम् अनुवर्तते ।  
तेनैव कर्मणा ध्यायन् मां परां भक्तिम् इच्छति ॥६१॥  ॥ ब्र्स्_५।७२ ॥  
**************************************************************   
  
पुनः शुद्धाम् एव साधन-भक्तिं द्रढयन्न् अकामैर् अपि ताम् एव  
कुर्याद् इत्य् आह - धर्मान् अन्यान् इति । तद् उक्तं -   
  
अकामः सर्व-कामो वा मोक्ष-काम उदार-धीः ।  
तीव्रेण भक्ति-योगेन यजेत पुरुषं परम् ॥ [भ्प् २।३।१०] इति ॥ ६१ ॥  
  
**************************************************************   
अहं हि विश्वस्य चराचरस्य   
बीजं प्रधानं प्रकृतिः पुमांश् च ।  
मयाहितं तेज इदं बिभर्षि   
विधे विधेहि त्वम् अथो जगन्ति ॥६२॥  ॥ ब्र्स्_५।७३ ॥  
**************************************************************   
  
तस्मात् तव सिसृक्षापि फलिष्यतीति स-युक्तिकम् आह - अहं हीति । प्रधानं  
श्रेष्ठं बीजं, पूर्ण-भगवद्-रूपं प्रकृतिर् अव्यक्तं, पुमान् तद्-द्रष्टा,  
किं बहुना तवम् अपि मया आहितं अर्पितं तेज इदं बिभर्षि, तस्मात् तेन  
मत्-तेजसा जगन्ति सर्वाणि स्थावर-जङ्गमानि हे विधे हि कुर्व् इति ॥६२॥  
  
इति श्री-ब्रह्म-संहितायां मूल-सूत्राख्यस्य पञ्चमाध्यायस्य  
श्रील-श्रीपाद-श्री-जीव-गोस्वामि-कृता दिग्-दर्शनी नाम्नी टीका समाप्ता ॥  
  
  
  
  
