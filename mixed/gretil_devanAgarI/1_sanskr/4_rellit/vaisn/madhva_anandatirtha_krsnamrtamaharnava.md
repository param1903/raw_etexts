+++
title = "Madhva (Anandatirtha): Krsnamrtamaharnava"

+++


## Intro
  
  
  
  
 Madhva (Anandatirtha): Krsnamrtamaharnava   
  
  
  
  
Madhva (Anandatirtha): Krsnamrtamaharnava  
Based on the ed.: Sri Anandatirtha Bhagavatpada,  
Sarvamulagranthah-Prasthanatrayi (ed. by Govindacarya),  
Vol. 5, Udupi : Akhila Bharata Madhva Maha Mandala, 1974, pp. 77-102  
(cf. Thomas K. Gugler: Ozeanisches Gefühl der Unsterblichkeit : Der Krishnamritamaharnava  
des Madhva, Münster 2009, Leipziger Studien zu Kultur und Geschichte Süd- und Zentralasiens, 3)  
  
  
Input by Thomas K. Gugler (ZMO Berlin)  
  
  
  
  
  
THIS GRETIL TEXT FILE IS FOR REFERENCE PURPOSES ONLY!  
COPYRIGHT AND TERMS OF USAGE AS FOR SOURCE FILE.  
  
Text converted to Unicode (UTF-8).  
(This file is to be used with a UTF-8 font and your browser's VIEW configuration  
set to UTF-8.)  
  
  
  
description:multibyte sequence:  
long a  ā     
long A  Ā     
long i  ī     
long I  Ī     
long u  ū     
long U  Ū     
vocalic r  ṛ    
vocalic R  Ṛ    
long vocalic r  ṝ    
vocalic l  ḷ    
vocalic L  Ḷ    
long vocalic l  ḹ    
velar n  ṅ    
velar N  Ṅ    
palatal n  ñ     
palatal N  Ñ     
retroflex t  ṭ    
retroflex T  Ṭ    
retroflex d  ḍ    
retroflex D  Ḍ    
retroflex n  ṇ    
retroflex N  Ṇ    
palatal s  ś     
palatal S  Ś     
retroflex s  ṣ    
retroflex S  Ṣ    
anusvara  ṃ    
visarga  ḥ    
long e  ē     
long o  ō     
l underbar  ḻ    
r underbar  ṟ    
n underbar  ṉ    
k underbar  ḵ    
t underbar  ṯ    
  
  
  
Unless indicated otherwise, accents have been dropped in order   
to facilitate word search.  
  
For a comprehensive list of GRETIL encodings and formats see:  
http://gretil.sub.uni-goettingen.de/gretil/gretdiac.pdf  
and  
http://gretil.sub.uni-goettingen.de/gretil/gretdias.pdf  
  
For further information see:

## पाठः


कृष्णामृतमहार्णवः  
    
ॐ।  
    
अर्चितः संस्मृतो ध्यातः कीर्तितः कथितः श्रुतः  
यो ददात्य् अमृतत्वं हि स मां रक्षतु केशवः। ॥ ङ्क्म्_१ ॥  
    
तापत्रयेण सन्तप्तं यद् एतद् अखिलं जगत्  
वक्ष्यामि शान्तये ह्य् अस्य कृष्णामृतमहार्णवम्। ॥ ङ्क्म्_२ ॥  
    
ते नराः पशवो लोके किं तेषां जीवने फलम्  
यैर् न लब्धा हरेर् दीक्षा नार्चितो वा जनार्दनः। ॥ ङ्क्म्_३ ॥  
    
संसारे ऽस्मिन् महाघोरे जन्मरोगभयाकुले  
अयम् एको महाभागः पूज्यते यद् अधोक्षजः। ॥ ङ्क्म्_४ ॥  
    
स नाम सुकृती लोके कुलं तेन ह्य् अलङ्कृतम्  
आधारः सर्वभूतानां येन विष्णुः प्रसादितः। ॥ ङ्क्म्_५ ॥  
    
यज्ञानां तपसां चैव शुभानां चैव कर्मणां  
तद्विशिष्टफलं नृणां सदैवाराधनं हरेः। ॥ ङ्क्म्_६ ॥  
    
कलौ कलिमलध्वंसिसर्वपापहरं हरिम्  
ये ऽर्चयन्ति नरा नित्यं ते ऽपि वन्द्या यथा हरिः। ॥ ङ्क्म्_७ ॥  
    
नास्ति श्रेयस्करं नृणां विष्णोर् आराधनान् मुने  
युगे ऽस्मिंस् तामसे लोके सततं पूज्यते नृभिः। ॥ ङ्क्म्_८ ॥  
    
अर्चिते सर्वदेवेशे शङ्कचक्रगदाधरे  
अर्चिताः सर्वदेवाः स्युर् यतः सर्वगतो हरिः। ॥ ङ्क्म्_९ ॥  
    
स्वर्चिते सर्वलोकेशे सुरासुरनमस्कृते  
केशवे कंसकेशिघ्ने न याति नरकं नरः। ॥ ङ्क्म्_१० ॥  
    
सकृद् अभ्यर्च्य गोविन्दं बिल्वपत्रेण मानवः  
मुक्तिभागी निरातङ्की विष्णुलोके चिरं वसेत्। ॥ ङ्क्म्_११ ॥  
    
सकृद् अभ्यर्चितो येन हेऌअया ऽपि नमस्कृतः  
स याति परमं स्थानं यत् सुरैर् अपि दुर्लभम्। ॥ ङ्क्म्_१२ ॥  
    
नारदः:  
समस्तलोकनाथस्य देवदेवस्य शार्ङ्गिणः  
साक्षाद् भगवतो विष्णोः पूजनं जन्मनः फलम्। ॥ ङ्क्म्_१३ ॥  
    
पुलस्त्यः:   
भक्त्या दूर्वाङ्कुरैः पुम्भिः पूजितः पुरुषोत्तमः  
हरिर् ददाति हि फलं सर्वयज्ञैश् च दुर्लभम्। ॥ ङ्क्म्_१४ ॥  
    
विधिना देवदेवेशः शङ्खचक्रधरो हरिः  
फलं ददाति सुलभं सलिलेनापि पूजितः। ॥ ङ्क्म्_१५ ॥  
    
नरके पच्यमानस् तु यमेन परिभाषितः  
किं त्वया नार्चितो देवः केशवः क्लेशनाशनः। ॥ ङ्क्म्_१६ ॥  
    
धर्मः:   
नरसिंहो हृषीकेशः पुण्डरीकनिभेक्षणः  
स्मरणान् मुक्तिदो नृणां स त्वया किं न पूजितः। ॥ ङ्क्म्_१७ ॥  
    
द्रव्याणाम् अप्य् अभावे तु सलिलेनापि पूजितः  
यो ददाति स्वकं स्थानं स त्वया किं न पूजितः। ॥ ङ्क्म्_१८ ॥  
    
गर्भस्थितामृता वा ऽपि मुषितास्ते सुदूषिताः  
न प्राप्ता यैर् हरेर् दीक्षा सर्वदुःखविमोचनी। ॥ ङ्क्म्_१९ ॥  
    
मार्कण्डेयः:  
सकृद् अभ्यर्चितो येन देवदेवो जनार्दनः  
यत् कृतं तत्कृतं तेन सम्प्राप्तं परमं पदम्। ॥ ङ्क्म्_२० ॥  
    
धर्मार्थकाममोक्षाणां नान्योपायस् तु विद्यते  
सत्यं ब्रवीमि देवेश हृषीकेशार्चनाहते। ॥ ङ्क्म्_२१ ॥  
    
तस्य यज्ञवराहस्य विष्णोर् अमिततेजसः  
प्रणामं ये ऽपि कुर्वन्ति तेषाम् अपि नमो नमः। ॥ ङ्क्म्_२२ ॥  
    
मरीचिः:  
अनाराधितगोविन्दैर् नरैः स्थानं नृपात्मज  
न हि सम्प्राप्यते श्रेष्ठं तस्माद् आराधयाच्युतम्। ॥ ङ्क्म्_२३ ॥  
    
अत्रिः:  
परः पराणां पुरुषस् तुष्टो यस्य जनार्दनः  
स चा ऽप्नोत्य् अक्षयं स्थानम् एतत् सत्यं मयोदितम्। ॥ ङ्क्म्_२४ ॥  
    
अङ्गिराः:  
यस्यान्तः सर्वम् एवेदम् अच्युतस्याख्ययात्मनः  
तम् आराधय गोविन्दं स्थानम् अग्र्यं यदीच्छसि। ॥ ङ्क्म्_२५ ॥  
    
पुलहः:  
परं ब्रह्म परं धाम यो ऽसौ ब्रह्म सनातनम्  
तम् आराध्य हरिं याति मुक्तिम् अप्य् अतिदुर्लभाम्। ॥ ङ्क्म्_२६ ॥  
    
ऐन्द्रम् इन्द्रः परं स्थानं यम् आराध्य जगत्पतिम्  
प्राप यज्ञपतिं विष्णुं तम् आराधय सुव्रत। ॥ ङ्क्म्_२७ ॥  
    
प्राप्नोत्य् आराधिते विष्णौ मनसा यद् यद् इच्छति  
त्रैलोक्यान्तर्गतं स्थानं किमु लोकोत्तरोत्तरान्। ॥ ङ्क्म्_२८ ॥  
    
ये स्मरन्ति सदा विष्णुं शङ्खचक्रगदाधरम्  
सर्वपापविनिर्मुक्ताः परं ब्रह्म विशन्ति ते। ॥ ङ्क्म्_२९ ॥  
    
ततो ऽनिरुद्धं देवेशं प्रद्युम्नं च ततः परम्  
ततः सङ्कर्षणं देवं वासुदेवं परात् परम्। ॥ ङ्क्म्_३० ॥  
    
वासुदेवात् परं नास्ति इति वेदान्तनिश्चयः  
वासुदेवं प्रविष्टानां पुनर् आवर्तनं कुतः। ॥ ङ्क्म्_३१ ॥  
    
आत्रेयः:   
यो यान् इच्छेन् नरः कामान् नारी वा वरवर्णिनी  
तान् समाप्नोति विपुलान् समाराध्य जनार्धनम्। ॥ ङ्क्म्_३२ ॥  
    
पुलह सग्ते:   
    
ब्रह्मा:  
बाहुभ्यां सागरं तर्तुं क इच्छेत पुमान् भुवि  
वासुदेवम् अनाराध्य को मोक्षं गन्तुम् इच्छति। ॥ ङ्क्म्_३३ ॥  
    
शङ्करः:   
कृते पापे ऽनुतापो वै यस्य पुंसः प्रजायते  
प्रायश्चित्तं तु तस्योक्तं हरिसंस्मरणं परम्। ॥ ङ्क्म्_३४ ॥  
    
न ह्य् अपुण्यवतां लोके मूढानां कुटिलात्मनां  
भक्तिर् भवति गोविन्दे स्मरणं कीर्तनं तथा। ॥ ङ्क्म्_३५ ॥  
    
तदैव पुरुषो मुक्तो जन्मदुःखजरादिभिः  
जितेन्द्रियो विशुद्धात्मा यदैव स्मरते हरिम्। ॥ ङ्क्म्_३६ ॥  
    
प्राप्ते कलियुगे घोरे धर्मज्ञानविवर्जिते  
न कश्चित् स्मरते देवं कृष्णं कलिमलापहम्। ॥ ङ्क्म्_३७ ॥  
    
न कलौ देवदेवस्य जन्मदुःखापहारिणः  
करोति मर्त्यो मूढात्मा स्मरणं कीर्तनं हरेः। ॥ ङ्क्म्_३८ ॥  
    
ये स्मरन्ति सदा विष्णुं विशुद्धेनान्तरात्मना  
ते प्रयान्ति भवं त्यक्त्वा विष्णुलोकम् अनामयम्। ॥ ङ्क्म्_३९ ॥  
    
गर्भजन्मजरारोगदुःख संसारबन्धनैः  
न बाध्यते नरो नित्यं वासुदेवम् अनुस्मरन्। ॥ ङ्क्म्_४० ॥  
    
यममार्गां महाघोरं नरकाणि यमं तथा  
स्वप्ने ऽपि च न पश्येत यः स्मरेद् गरुडध्वजम्। ॥ ङ्क्म्_४१ ॥  
    
हृदि रूपं मुखे नाम नैवेद्यम् उदरे हरेः  
पादोदकं च निर्माल्यं मस्तके यस्य सो ऽच्युतः। ॥ ङ्क्म्_४२ ॥  
    
गोविन्दस्मरणं पुंसां पापराशिमहाचलम्  
असंशयं दहत्य् आशु तूलराशिम् इवानलः। ॥ ङ्क्म्_४३ ॥  
    
अगस्त्यः:  
स्मरणाद् एव कृष्णस्य पापसङ्घातपञ्जरम्  
शतधा भेदम् आयाति गिरिर् वज्रहतो तथा। ॥ ङ्क्म्_४४ ॥  
    
कृष्णे रताः कृष्णम् अनुस्मरन्तः तद् भावितास् तद् गतमानसाश् च।  
ते भिन्नदेहाः प्रविशन्ति विष्णुं हविर् यथा मन्त्रहुतं हुताशे। ॥ ङ्क्म्_४५ ॥  
    
सा हानिस् तन् महत् छिद्रं सा चान्धजडमूकता  
यन् मुहूर्तं क्षणं वा ऽपि वासुदेवो न चिन्त्यते। ॥ ङ्क्म्_४६ ॥  
    
नारायणो नाम नरो नराणां प्रसंह्य चोरः कथितः पृथिव्याम्  
अनेकजन्मार्जितपापसञ्चयं दहत्य् अशेषं स्मृतमात्रयैव। ॥ ङ्क्म्_४७ ॥  
    
यस्य संस्मरणाद् एव वासुदेवस्य शार्ङ्गिणः  
कोटिजन्मार्जितं पापं तक्षणाद् एव नश्यति। ॥ ङ्क्म्_४८ ॥  
    
किं तस्य बहुभिस् तीर्थैः किं तपोभिः किम् अध्वरैः  
यो नित्यं ध्यायते देवं नारायणम् अनन्यधीः। ॥ ङ्क्म्_४९ ॥  
    
ये मानवा विगतरागपरावरज्ञा नारायणं सुरगुरुं सततं स्मरन्ति  
ध्यानेन तेन हतकिल्बिषचेतनास्ते मातुः पयोधररसं न पुनः पिबन्ति। ॥ ङ्क्म्_५० ॥  
    
हे चित्त चिन्तय स्वेह वासुदेवम् अहर्निशम्  
नूनं यश् चिन्तितः पुंसां हन्ति संसारबन्धनम्। ॥ ङ्क्म्_५१ ॥  
    
आलोड्य सर्वशास्त्राणि विचार्य च पुनः पुनः  
इदम् एकं सुनिष्पन्नं ध्येयो नारायणः सदा। ॥ ङ्क्म्_५२ ॥  
    
स्मृते सकलकल्याणभाजनं यत्र जायते  
पुरुषस् तम् अजं नित्यं व्रजामि शरणं हरिम्। ॥ ङ्क्म्_५३ ॥  
    
वेदेषु यज्ञेषु तपसु चैव दानेषु तीर्थेषु व्रतेषु चैव  
इष्टेषु पूर्तेषु च यत् प्रदिष्टं पुण्यं स्मृते तत् खलु वासुदेवे। ॥ ङ्क्म्_५४ ॥  
    
और्वः:  
आराधयैव नरो विष्णुं मनसो यद् यद् इच्छति  
फलं प्राप्नोत्य् अविकलं भूरि स्वल्पम् अथापि वा। ॥ ङ्क्म्_५५ ॥  
    
यन् नामकीर्तनं भक्त्या विलायनम् अनुत्तमम्  
मैत्रेयाशेषपापानां धातूनाम् इव पावकः। ॥ ङ्क्म्_५६ ॥  
    
कलिकल्मषम् अत्युग्रं नरकार्तिप्रदं नृणाम्  
प्रयाति विलयं सद्यः सकृत् सङ्कीर्तिते ऽच्युते। ॥ ङ्क्म्_५७ ॥  
    
अनायासेन चा ऽयान्ति मुक्तिं केशवम् आस्रिताः  
तद्विघाताय जायन्ते शक्राद्याः परिपन्थिनः। ॥ ङ्क्म्_५८ ॥  
    
चतुस्सागरम् आसाद्य जम्बूद्वीपोत्तमे क्वचित्  
न पुमान् केशवाद् अन्यः सर्वपापचिकित्सकः। ॥ ङ्क्म्_५९ ॥  
    
यद् अभ्यर्च्य हरिं भक्त्या कृते वर्षशतैर् अपि  
फलं प्राप्नोत्य् अविकलं कलौ सङ्कीर्त्य केशवम्। ॥ ङ्क्म्_६० ॥  
    
क्षीयते तु यदा धर्मः प्राप्ते घोरे कलौ युगे  
तदा न कीर्तयेत् कश्चिन् मुक्तिदं देवम् अच्युतम्। ॥ ङ्क्म्_६१ ॥  
    
अवशेनापि यन्नाम्नि कीर्तिते सर्वपातकैः  
पुमान् विमुच्यते सद्यः सिंहत्रस्तमृगैर् इव। ॥ ङ्क्म्_६२ ॥  
    
नारायणेति मन्त्रो ऽस्ति वाग् अस्ति वशवर्तिनी  
तथा ऽपि नरके घोरे मज्जन्तीत्य् एतद् अद्भुतम्। ॥ ङ्क्म्_६३ ॥  
    
आर्ता विषण्णाः शिथिलाश् च भीता घोरेषु च व्याधिषु वर्तमानाः  
सङ्कीर्त्य नारायङशब्दमात्रं विमुक्तदुःखाः सुखिनो भवन्ति। ॥ ङ्क्म्_६४ ॥  
    
कौशिकः:  
सकृद् उच्चारितं यैस् तु कृष्णेति न विशन्ति ते  
गर्भागारं गृहं मातुर् यमलोकं च दुस्सहम्। ॥ ङ्क्म्_६५ ॥  
    
क्व नाकपृष्ठगमनं पुनरावृत्तिलक्षणम्  
क्व जपो वासुदेवेति मुक्तिबीजम् अनुत्तमम्। ॥ ङ्क्म्_६६ ॥  
    
बुद्ध्या बुद्ध्वा वदस्वैनं हरिर् इत्य् अक्षरद्वयम्  
स्मरणाद् एव कृष्णस्य न पुनर्जायते क्वचित्। ॥ ङ्क्म्_६७ ॥  
    
हे जिह्वे मम निस्नेहे हरिं किं नुन भाषसे  
हरिं वदस्व कल्याणि संसारोदधिनौर् हरिः। ॥ ङ्क्म्_६८ ॥  
    
असारे खलु संसारे सारात् सारतरो हरिः  
पुण्यहीना न विन्दन्ति सारङ्गाश् च यथा जलम्। ॥ ङ्क्म्_६९ ॥  
    
कुरुक्षेत्रेण किं तस्य किं काश्या पुष्करेण वा  
जिह्वाग्रे वर्तते तस्य हरिर् इत्य् अक्षरद्वयम्। ॥ ङ्क्म्_७० ॥  
    
ब्रह्मोवाच:  
असारे खलु संसारे सारम् एकं निरूपितम्  
समस्तलोकनाथस्य सारम् आराधनं हरेः। ॥ ङ्क्म्_७१ ॥  
    
सा जिह्वा या हरिं स्तौति तच् चित्तं यत् तदर्पणम्  
ताव् एव केवलौ श्लाघ्यौ यौ तत्पूजाकरौ करौ। ॥ ङ्क्म्_७२ ॥  
    
यस् तु विष्णुपरो नित्यं दृढभक्तिर् जितेन्द्रियः  
स्वगृहे ऽपि वसन् याति तद् विष्णोः परमं पदम्। ॥ ङ्क्म्_७३ ॥  
    
शङ्करः:  
साधु साधु महाभाग साधु दानवनाशन्  
यन् मां पृच्छसि धर्मज्ञ केशवाराधनं प्रति। ॥ ङ्क्म्_७४ ॥  
    
निमिषं निमिषार्धं वा मुहूर्तम् अपि भार्गव  
नादग्धाशेषपापानां भक्ति भवति केशवे। ॥ ङ्क्म्_७५ ॥  
    
किं तेन मनसा कार्यं यन् न तिष्ठति केशवे  
मनो मुक्तिफलावाप्त्यौ कारणं सप्रयोजनम्। ॥ ङ्क्म्_७६ ॥  
    
रोगो नाम न सा जिह्वा यया न स्तूयते हरिः  
गर्तौ नाम न तौ कर्णौ याभ्यां तत् कर्म न श्रुतम्। ॥ ङ्क्म्_७७ ॥  
नूनं तत् कण्ठशालूकम् अथवा ऽप्य् उपजिह्विका  
रोगो नाम न सा जिह्वा या न वक्ति हरेर् गुणान्। ॥ ङ्क्म्_७८ ॥  
    
भारभूतैः कार्यम् एभिः किं तस्य नृपशोर् द्विज  
चरणौ तौ तु सफलौ केशवालयगामिनौ  
ते च नेत्रे महाभाग याभ्यां सन्दृश्यते हरिः। ॥ ङ्क्म्_७९ ॥  
    
किं तस्य चरणैः कार्यं वृथासञ्चरणैर् द्विज  
यैर् हि न व्रजते जन्तुः केशवालयदर्शने। ॥ ङ्क्म्_८० ॥  
    
वेदवेदाङ्गविदुषां मुनीनां भावितात्मनाम्  
ऋषित्वम् अपि धर्मज्ञ विज्ञेयं तत्प्रसादजम्। ॥ ङ्क्म्_८१ ॥  
    
विचित्ररत्नपर्यङ्के महाभोगेन भोगिनः  
रमन्ते नाकनारीभिः केशवस्मरणात् फलम्। ॥ ङ्क्म्_८२ ॥  
    
अश्वमेधसहस्राणां यः सहस्रं समाचरेत्  
नासौ तत् फलम् आप्नोति तद्भक्तैर् यद् अवाप्यते। ॥ ङ्क्म्_८३ ॥  
    
रे रे मनुष्याः पुरुषोत्तमस्य करौ न कस्मान् मुकुलीकुरुध्वे  
क्रियाजुषां को भवतां प्रयासः फलं हि यत् पदम् अच्युतस्य। ॥ ङ्क्म्_८४ ॥  
    
विष्णोर् विमानं यः कुर्यात् सकृद् भक्त्या प्रदक्षिणम्  
अश्वमेधसहस्रस्य फलम् आप्नोति मानवः। ॥ ङ्क्म्_८५ ॥  
    
प्रदक्षिणं तु यः कुर्याद् हरिभक्त्या समन्वितः  
हंसयुक्तिविमानेन विष्णुलोकं स गच्छति। ॥ ङ्क्म्_८६ ॥  
    
तीर्थकोटिसहस्राणि व्रतकोटिशतानि च  
नारायणप्रणामस्य कलां नार्हन्ति षोडशीम्। ॥ ङ्क्म्_८७ ॥  
    
उरसा शिरसा दृष्ट्या मनसा वचसा तथा  
पद्भ्यां कराभ्यां जानुभ्यां प्रणामो ऽष्टाङ्ग ईरितः। ॥ ङ्क्म्_८८ ॥  
    
शाठ्येनापि नमस्कारं कुर्वतः शार्ङ्गपाणये  
शातजन्मार्जितं पापं नश्यत्य् एव न संशयः। ॥ ङ्क्म्_८९ ॥  
    
संसारार्णवम् अग्रानां नराणां पापकर्मणाम्  
नान्यो धर्त्ता जगन्नाथं मुक्त्वा नारायणं परम्। ॥ ङ्क्म्_९० ॥  
    
रेणुकुण्ठिगात्रस्य कणा यावन्ति भारत  
तावद् वर्षसहस्राणि विष्णुलोके महीयते। ॥ ङ्क्म्_९१ ॥  
    
पावनं विष्णुनैवेद्यं सुभोज्यम् ऋषिभिः स्मृतम्  
अन्यदेवस्य नैवेद्यं भुक्त्वा चान्द्रायणं चरेत्। ॥ ङ्क्म्_९२ ॥  
    
कोट्यैन्दवसहस्रैस् तु मासोपोषणकोटिभिः  
यत् फलं लभ्यते पुम्भिर् विष्णोर् नैवेद्य भक्षणात्। ॥ ङ्क्म्_९३ ॥  
    
त्रिरात्रफलदा नद्यो याः काश्चिद् असमुद्रगाः  
समुद्रगास् तु पक्षस्य मासस्य सरितां पतिः। ॥ ङ्क्म्_९४ ॥  
    
षण्मासफलदा गोदा वत्सरस्य तु जाह्नवी  
विष्णुपादोदकस्यैते कलां नार्हन्ति षोडसीम्। ॥ ङ्क्म्_९५ ॥  
    
गण्गाप्रयागगयपुष्करनैमिशानि संसेवितानि बहुशः कुरुजाङ्गलानि  
कालेन तीर्थसलिलानि पुनन्ति पापं पादोदकं भगवतः प्रपुनाति सद्यः। ॥ ङ्क्म्_९६ ॥  
    
यानि कानि च तीर्थानि ब्रह्माण्डान्तर्गतानि वै  
विष्णुपादोदकस्यैते कलां नार्हन्ति षोडशीम्। ॥ ङ्क्म्_९७ ॥  
    
स्नानं पादोदकं विष्णोः पिबन् शिरसि धारयन्  
सर्व पापविनिर्मुक्तो वैष्णवीं सिद्धिम् आप्नुयात्। ॥ ङ्क्म्_९८ ॥  
    
यथा पादोदकं पुण्यं निर्माल्यं चानुलेपनम्  
नैवेद्यं धूपशेषं च आरार्त्तिश् च तथा हरेः। ॥ ङ्क्म्_९९ ॥  
    
तुलस्यास् तु रजोजुष्टं नैवेद्यस्य च भक्षणम्  
निर्माल्यं शिरसा धार्यं महापातकनाशनम्। ॥ ङ्क्म्_१०० ॥  
    
भक्त्या वा यदि वा ऽभक्त्या चक्राङ्कितशिलाम् प्रति  
दर्शनं स्पर्शनं वा ऽपि सर्वपापप्रणाशनम्। ॥ ङ्क्म्_१०१ ॥  
    
साऌअग्रामोद्भवो देवो देवो द्वारवतीभवः  
उभयोः स्नानतोयेन ब्रह्महत्यां व्यपोहति। ॥ ङ्क्म्_१०२ ॥  
    
म्लेच्छदेशे ऽशुचौ वा ऽपि चक्राङ्को यत्र तिष्ठति  
योजनानि तथा त्रीणि मम क्षेत्रं वसुन्धरे। ॥ ङ्क्म्_१०३ ॥  
    
शालग्रामोद्भवो देवो शैलं चक्राङ्कमण्डितम्  
यत्रापि नीयते तत्र वारणस्या शताधिकम्। ॥ ङ्क्म्_१०४ ॥  
    
साऌअग्रामोद्भवो देवो देवो द्वारवतीभवः  
उभयोः सङ्गमो यत्र तत्र मुक्तिर् न संशयः। ॥ ङ्क्म्_१०५ ॥  
    
हरिणा मुक्तिदानीह मुक्तिस्थानानि सर्वशः  
स यस्य सर्वभावेषु तस्य तैः किं प्रयोजनम्। ॥ ङ्क्म्_१०६ ॥  
    
हरिर् याति हरिर् याति दस्युव्याजेन यो वदेत्  
सो ऽपि सद्गतिम् आप्नोति गतिं सुकृतिनो यथा। ॥ ङ्क्म्_१०७ ॥  
    
वासुदेवं परित्यज्य यो ऽन्यं देवम् उपासते  
त्यक्त्वा ऽमृतं स मूढात्मा भुङ्क्ते हालाहलं विषम्। ॥ ङ्क्म्_१०८ ॥  
    
त्यक्त्वामृतं यथा कश्चिद् अन्यपानं पिबेन् नरः  
तथा हरिं परित्यज्य चान्यं देवम् उपासते। ॥ ङ्क्म्_१०९ ॥  
    
स्वधर्मं तु परित्यज्य परधर्मं यथा चरेत्  
तथा हरिं परित्यज्य चान्यं देवम् उपासते। ॥ ङ्क्म्_११० ॥  
    
गां च त्यक्त्वा विमूढात्मा गर्दभीं वन्दते यथा  
तथा हरिं परित्यज्य चान्यं देवम् उपासते। ॥ ङ्क्म्_१११ ॥  
    
वासुदेवं परित्यज्य यो ऽन्यं देवम् उपासते  
तृषितो जाह्नवीतीरे कूपं खनति दुर्मतिः। ॥ ङ्क्म्_११२ ॥  
    
यथा गङ्गोदकं त्यक्त्वा पिबेत् कूपोदकं नरः  
तथा हरिं परित्यज्य यो ऽन्यं देवम् उपासते। ॥ ङ्क्म्_११३ ॥  
    
स्वमातरं परित्यज्य श्वपाकीं वन्दते तथा  
तथा हरिं परित्यज्य यो ऽन्यं देवम् उपासते। ॥ ङ्क्म्_११४ ॥  
    
यावत् स्वस्थम् इदं पिण्डं निरुजं करणान्वितम्  
तावत् कुरुष्वा ऽत्महितं पश्चात् तापेन तप्यसे। ॥ ङ्क्म्_११५ ॥  
    
यावत् स्वास्थ्यं शरीरेषु करणेषु च पाटवम्  
तावद् अर्चय गोविन्दम् आयुश्यं सार्थकं कुरु। ॥ ङ्क्म्_११६ ॥  
    
स्मर्यतां तु हृषीकेशो हृषीकेषु दृढेषु च  
अदृढेषु हृषीकेषु हृषीकेशं स्मरन्ति के। ॥ ङ्क्म्_११७ ॥  
    
यावच् चिन्तयते जन्तुर् विषयान् विषसन्निभान्  
तावच् चेत् स्मरते विष्णुं को न मुच्येत बन्धनात्। ॥ ङ्क्म्_११८ ॥  
    
यावत् प्रलपते जन्तुर् विषयान् विषसन्निभान्  
तावच् चेत् स्मरते विष्णुं को न मुच्येत बन्धनात्। ॥ ङ्क्म्_११९ ॥  
    
सूत उवाच:  
ज्ञात्वा विप्रास् तिथिं सम्यग् दैवज्ञैः समुदीरिताम्  
कर्तव्य उपवासश् च अन्यथा नरकं व्रजेत्। ॥ ङ्क्म्_१२० ॥  
    
क्षये वा ऽप्य् अथवा वृद्धौ सम्प्राप्ते वा दिनक्षये  
उपोष्या द्वादशी पुण्या पूर्वविद्धां परित्यजेत्। ॥ ङ्क्म्_१२१ ॥  
    
पूर्वविद्धां प्रकुर्वाणो नरो धर्मान् निकृन्तति  
सन्ततेस् तु विनाशाय सम्पदो हरणाय च। ॥ ङ्क्म्_१२२ ॥  
    
कलावेधे तु विप्रेन्द्रा दशम्यैकादशीं त्यजेत्  
सुराया बिन्दुना स्पृष्टं गङ्गाम्भ इव सन्त्यजेत्। ॥ ङ्क्म्_१२३ ॥  
    
श्वदृतौ पञ्चगव्यं च दशम्या दूषितां त्यजेत्  
एकादशीं द्विजश्रेष्ठाः पक्षयोर् उभयोर् अपि। ॥ ङ्क्म्_१२४ ॥  
    
तस्माद् विप्रा न विद्धा हि कर्तव्यैकादसी क्वचित्  
विद्धा हन्ति पुरापुण्यं श्राद्धं च वृषलीपतिः। ॥ ङ्क्म्_१२५ ॥  
    
जप्तं दत्तं हुतं स्नातं तथा पूजा कृता हरेः  
तत् सर्वं विलयं याति तमः सूर्योदये यथा। ॥ ङ्क्म्_१२६ ॥  
    
एकादश्यां यदा ब्रह्मन् दिनक्षयतिथिर् भवेत्  
उपोष्या द्वादशी तत्र त्रयोदश्यां तु पारणम्। ॥ ङ्क्म्_१२७ ॥  
    
प्रतिपत्प्रभृतयः सर्वा उदयाद् उदयाद् रवेः  
सम्पूर्णा इति विज्ञेया हरिवासरवर्जिताः। ॥ ङ्क्म्_१२८ ॥  
    
अरुणोदयकाले तु दशमी यदि दृश्यते  
पापमूलं तदा ज्ञेयम् एकादश्युपवासनम्। ॥ ङ्क्म्_१२९ ॥  
    
अरुणोदयकाले तु दशमी यदि दृश्यते  
न तत्रैकादशी कार्या धर्मकामार्थनाशिनी। ॥ ङ्क्म्_१३० ॥  
    
चतस्त्रो घटिकाः प्रातर् अरुणोदय उच्यते  
यतीनां स्नानकालो ऽयं गङ्गाम्भःसदृशः स्मृतः। ॥ ङ्क्म्_१३१ ॥  
    
उदयात् प्राग् यदा विप्रा मुहूर्तद्वयसंयुता  
सम्पूर्णैकादशी नाम तत्रैवोपवसेद् व्रती। ॥ ङ्क्म्_१३२ ॥  
    
उदयात् प्राक् त्रिघटिका व्यापिन्य् एकादशी यदा  
सन्दिग्धैकादशी नाम वर्ज्या धर्मार्थनाशिनी। ॥ ङ्क्म्_१३३ ॥  
    
पुत्रपौत्रविवृद्ध्यर्थं द्वादश्याम् उपवासयेत्  
तत्र क्रतुशतं पुण्यं त्रयोदश्यां तु पारणम्। ॥ ङ्क्म्_१३४ ॥  
    
उदयात् प्राग् द्विघटिकाव्यापिन्येकादशी यदा  
सङ्कीर्णैकादशी नाम वर्ज्या धर्मार्थकाङ्क्षिभिः। ॥ ङ्क्म्_१३५ ॥  
    
पुत्रराज्यविवृद्ध्यर्थं द्वादश्याम् उपवासनम्  
तत्र क्रतुशतं पुण्यं त्रयोदश्यां तु पारणम्। ॥ ङ्क्म्_१३६ ॥  
    
दशमीशेषसंयुक्ता गान्धार्या समुपोषिता  
तस्याः पुत्रशतं नष्टं तस्मात् तां परिवर्जयेत्। ॥ ङ्क्म्_१३७ ॥  
    
बह्वागमविरोधेषु ब्राह्मणेषु विवादिषु  
उपोष्या द्वादशी पुण्या त्रयोदश्यां तु पारङम्। ॥ ङ्क्म्_१३८ ॥  
    
एकादश्यां तु विद्धायां सम्प्राप्ते श्रवणे तथा  
उपोष्या द्वादशी पुण्या पक्षयोर् उभयोर् अपि। ॥ ङ्क्म्_१३९ ॥  
    
उपरागसहस्राणि व्यतीपातायुतानि च  
अमालक्षं तु द्वादश्याः कलां नार्हन्ति षोडशीम्। ॥ ङ्क्म्_१४० ॥  
    
शुद्धापि द्वादशी ग्राह्या परतो द्वादशी यदि  
विषं तु दशमी ज्ञेया ऽमृतं चैकादशी तिथिः।  
विषप्रधाना वर्ज्या सा ऽमृता ग्राह्या प्रधानतः। ॥ ङ्क्म्_१४१ ॥  
    
द्वादश्यां भोजनं चैव विद्धायां हर्युपोषणम्  
यः कुर्यान् मन्दबुद्धित्वान् निरयं सो ऽधिगच्छति। ॥ ङ्क्म्_१४२ ॥  
    
यानि कानि च वाक्यानि विद्धोपास्यापराणि तु  
धनदार्चापराणि स्युर् वैष्णवी न दशायुता। ॥ ङ्क्म्_१४३ ॥  
    
अथवा मोहनार्थाय मोहिन्या भगवान् हरिः  
अर्थितः कारयाम् आस व्यासरूपी जनार्दनः। ॥ ङ्क्म्_१४४ ॥  
    
धनदार्चाविवृद्ध्यर्थं महावित्तलयस्य च  
असुराणां मोहनार्थं पाषण्डानां विवृद्धये  
आत्मस्वरूपाविज्ञप्त्यै स्वरूपाप्राप्तये तथा। ॥ ङ्क्म्_१४५ ॥  
    
एवं विद्धां परित्यज्य द्वादश्याम् उपवासने  
कोटिजन्मार्जितं पापम् एकयैव विनश्यति  
ततः कोटिगुणं वा ऽपि निषिद्धस्येतरैर् जनैः। ॥ ङ्क्म्_१४६ ॥  
    
यद् अनादिकृतं पापं तद् ऊर्ध्वं यत् करिष्यति  
तत् सर्वं विलयं याति परेषाम् उपवासनात्  
न च तस्मात् प्रियतमः केशवस्य ममापि वा। ॥ ङ्क्म्_१४७ ॥  
    
एकादश्या ह्य् अवेधे तु द्वादशीं न परित्यजेत्  
पारणे मरणे चैव तिथिस् तात्कालिकी स्मृता। ॥ ङ्क्म्_१४८ ॥  
    
ब्रह्मचारी गृहस्थो वा वानप्रस्थो यतिस् तथा  
ब्राह्मणः क्षत्रियो वैश्यः शूद्रो भर्तृमती तथा। ॥ ङ्क्म्_१४९ ॥  
    
अभर्तृका तथा ऽन्ये वा सूतवैदेहिकादयः  
एकादश्यां न भुञ्जीत पक्षयोर् उभयोर् अपि। ॥ ङ्क्म्_१५० ॥  
    
एकादश्यां तु यो भुङ्क्ते मोहेना ऽवृतचेतनः  
शुक्लायाम् अथ कृष्णायां निरयं याति स ध्रुवम्। ॥ ङ्क्म्_१५१ ॥  
    
विवेचयति यो मोहाच् छुक्ला कृष्णेति पापकृत्  
एकादशीं स वै याति निरयं नात्र संशयः। ॥ ङ्क्म्_१५२ ॥  
    
यथा गौर् नैव हन्तव्या शुक्ला कृष्णेति भामिनि  
एकदाश्यां न भुञ्जीत पक्षयोर् उभयोर् अपि। ॥ ङ्क्म्_१५३ ॥  
    
यानि कानि च वाक्यानि कृष्णैकादशिवर्जने  
भरण्यादिनिषेधे ऽपि तानि काम्यफलार्थिनाम्। ॥ ङ्क्म्_१५४ ॥  
    
कामिनो ऽपि हि नित्यार्थं कुर्युर् एवोपवासनम्  
प्रीणनार्थं हरेर् नित्यं न तु कामव्यपेक्षया। ॥ ङ्क्म्_१५५ ॥  
    
तस्माच् छुक्लाम् अथो कृष्णां भरण्यादियुताम् अपि  
प्रत्यवायनिषेधार्थम् उपवासीत नित्यशः  
प्रीणनार्थं हरेश् वापि विष्णुलोकस्य चा ऽप्तये। ॥ ङ्क्म्_१५६ ॥  
    
कला वा घटिका वा ऽपि अपरे द्वादशी यदि  
द्वादशद्वादशीर् हन्ति पूर्वेद्युः पारणे कृते। ॥ ङ्क्म्_१५७ ॥  
    
अतिरिक्ता द्वादशी चेत् स तां नोपोषयेद् यदि  
द्वादशद्वादशीर् हन्ति द्वादशी चातिलङ्घिता। ॥ ङ्क्म्_१५८ ॥  
    
द्वादश्याम् अतिरिक्तायां यो भुङ्क्ते पूर्ववासरे  
द्वादशद्वादशीर् हन्ति द्वादशीं न परित्यजेत्। ॥ ङ्क्म्_१५९ ॥  
    
द्वादशीं श्रवणोपेतां यो नोपोष्यात् सुमन्दधीः  
पञ्चसंवत्सरकृतं पुण्यं तस्य विनश्यति। ॥ ङ्क्म्_१६० ॥  
    
एकादशीम् उपोष्याथ द्वादशीम् अप्य् उपोषयेत्  
न तत्र विधिलोपः स्याद् उभयोर् देवता हरिः। ॥ ङ्क्म्_१६१ ॥  
    
पारयित्वोदकेनापि भुञ्जानो नैव दुष्यति  
अशितानशिता यस्माद् आपो विद्वद्भिर् ईरिताः  
अम्भसा केवलेनाथ करिष्ये व्रतपारणम्। ॥ ङ्क्म्_१६२ ॥  
    
न काशी न गया गङ्गा न रेव न च गौतमी  
न चापि कौरवं क्षेत्रं समा भूप हरेर् दिनात्। ॥ ङ्क्म्_१६३ ॥  
    
अश्वमेधसहस्राणि वाजपेयायुतानि च  
एकादश्युपवासस्य कलां नार्हन्ति षोडशीम्। ॥ ङ्क्म्_१६४ ॥  
    
एकादशीसमुत्थेन वह्निना पातकेन्धनम्  
भस्मीभवति राजेन्द्र अपि जन्मशतोद्भवम्। ॥ ङ्क्म्_१६५ ॥  
    
नेदृशं पावनं किञ्चिन् नराणां भुवि विद्यते  
यादृशं पद्मनाभस्य दिनं पातकहानिदम्। ॥ ङ्क्म्_१६६ ॥  
    
तावत् पापानि देहे ऽस्मिंस् तिष्ठन्ति मनुजाधिप  
यावन् नोपोषयेज् जन्तुः पद्मनाभदिनं शिवम्। ॥ ङ्क्म्_१६७ ॥  
    
एकादशेन्द्रियैः पापं यत् कृतं भवति प्रभो  
एकादश्युपवासेन तत् सर्वं विलयं नयेत्। ॥ ङ्क्म्_१६८ ॥  
    
एकादशीसमं किञ्चित् पापत्राणं न विद्यते  
व्याजेनापि कृता राजन् न दर्शयति भास्करिम्। ॥ ङ्क्म्_१६९ ॥  
    
श्री वेदव्यास उवाच:  
स ब्रह्महा स गोघ्नश् च स्तेनः स गुरुतल्पगः  
एकादश्यां तु भुञ्जानः पक्षयोर् उभयोर् अपि। ॥ ङ्क्म्_१७० ॥  
    
वरं स्वमातृगमनं वरं गोमांसभक्षणम्  
वरं हत्या सुरापानम् एकादश्यां तु भोजनात्। ॥ ङ्क्म्_१७१ ॥  
    
एकादशीदिने पुण्ये भुञ्जते ये नराधमाः  
अवलोक्य मुखं तेषाम् आदित्यम् अवलोकयेत्। ॥ ङ्क्म्_१७२ ॥  
    
पृथिव्यां यानि पापानि ब्रह्महत्यादिकानि च  
अन्नम् आश्रित्य तिष्ठन्ति सम्प्राप्ते हरिवासरे। ॥ ङ्क्म्_१७३ ॥  
    
रुग्माङ्गदः:  
अष्टवर्षाधिको यस् तु अशीतिर् न हि पूर्यते  
यो भुङ्क्ते मानवः पापो विष्णोर् अहनि चागते। ॥ ङ्क्म्_१७४ ॥  
    
पिता वा यदि वा पुत्रो भार्या वा ऽपि सुहृज्जनः  
पद्मनाभदिने भुङ्क्ते निग्राह्यो दस्युवद् भवेत्। ॥ ङ्क्म्_१७५ ॥  
    
धर्मविभूषणः:  
प्रातर् हरिदिने लोकास् तिष्ठध्वं चैकभोजनाः  
अक्षारलवणाः सर्वे हविष्यान् निषेविणः। ॥ ङ्क्म्_१७६ ॥  
    
अवनीतपशयनाः प्रियासङ्गविवर्जिताः  
स्मरध्वं देवदेवेशं पुराणपुरुषोत्तमम्। ॥ ङ्क्म्_१७७ ॥  
    
सकृद् भोजनसंयुक्ता ह्य् उपवासे भविष्यथ  
अकृतश्राद्धनिचया जलपिण्डोदकक्रियाः। ॥ ङ्क्म्_१७८ ॥  
    
ब्रह्मा:  
उपोष्य द्वादशीं पुण्यां सर्वपापक्षयप्रदाम्  
न पश्यति यमं वा ऽपि नरकान् न च यातनाम्। ॥ ङ्क्म्_१७९ ॥  
    
रटन्तीह पुराणानि भूयो भूयो वरानने  
न भोक्तव्यं न भोक्तव्यं सम्प्राप्ते हरिवासरे। ॥ ङ्क्म्_१८० ॥  
    
द्वादशी न प्रमोक्तव्या यावद् आयुः प्रवर्तते  
अर्चनीयो हृषीकेशो विशुद्धेनान्तरात्मना। ॥ ङ्क्म्_१८१ ॥  
    
भक्त्या ग्राह्यो हृषीकेशो न धनैर् धरणीसुराः  
भक्त्या सम्पूजितो विष्णुः फलं दत्ते समीहितम्। ॥ ङ्क्म्_१८२ ॥  
    
जलेनापि जगन्नाथः पूजितः क्लेशनाशनः  
परितोषं प्रयात्य् आशु तृषार्तास् तु यथा जलैः। ॥ ङ्क्म्_१८३ ॥  
    
आसीनस्य शयानस्य तिष्ठतो व्रजतो ऽपि वा  
रमस्व पुण्डरीकाक्ष हृदये मम सर्वदा। ॥ ङ्क्म्_१८४ ॥  
    
सर्वगश् चैव सर्वात्मा सर्वावस्थासु चाच्युत  
रमस्व पुण्डरीकाक्ष नृसिम्ह हृदये मम। ॥ ङ्क्म्_१८५ ॥  
    
करावलम्बनं देहि श्री कृष्ण कमलेक्षण  
भवपङ्कार्णवे घोरे मज्जतो मम सर्वदा। ॥ ङ्क्म्_१८६ ॥  
    
त्राहि त्राहि जगन्नाथ वासुदेवाच्युताव्यय  
मां समुद्धर गोविन्द दुःखसंसारसागरात्। ॥ ङ्क्म्_१८७ ॥  
    
एतत् पुण्यं परं गुह्यं पवित्रं पापनाशनम्  
आयुष्यं च यशस्यं च कलिदुःस्वप्ननाशनम्। ॥ ङ्क्म्_१८८ ॥  
    
कलौ पापं कियन्मात्रं हत्यास्तेयादिसम्भवम्  
स्मृते मनसि गोविन्दे दह्यते तूलराशिवत्। ॥ ङ्क्म्_१८९ ॥  
    
कलौ केशवभक्तानां न भयं विद्यते क्वचित्  
स्मृते सङ्कीर्तिते ध्याते सङ्क्षयं याति पातकम्। ॥ ङ्क्म्_१९० ॥  
    
अध्येतव्यम् इदं शास्त्रं श्रोतव्यम् अनसूयया  
भक्तेभ्यश् च प्रदातव्यं धार्मिकेभ्यः पुनः पुनः। ॥ ङ्क्म्_१९१ ॥  
    
अधीयान इदं शास्त्रम् विष्णोर् माहात्म्यम् उत्तमम्  
सर्वपापविनिर्मुक्तः प्राप्नोति परमं पदम्। ॥ ङ्क्म्_१९२ ॥  
    
श्रुत्वा धर्मं विजानाति श्रुत्वा त्यजति दुर्मतिम्  
श्रुत्वा ज्ञानम् अवाप्नोति श्रुत्वा मोक्षं च गच्छति। ॥ ङ्क्म्_१९३ ॥  
    
तस्माद् इदं समाश्राव्यं श्रोतव्यं च सदैव हि  
कुतर्कदावदग्धेभ्यो न दातव्यं कथञ्चन। ॥ ङ्क्म्_१९४ ॥  
    
संसारविषपानेन ये मृताः प्राणिनो भुवि  
अमृताय स्मृतस् तेषां कृष्णामृतमहर्णवः। ॥ ङ्क्म्_१९५ ॥  
    
क्लिन्नं पादोदकेनैव यस्य नित्यं कऌएबरम्  
तीर्थकोटिसहस्रैस् तु स्नातो भवति प्रत्यहम्। ॥ ङ्क्म्_१९६ ॥  
    
तीर्थकोटिसहस्रैस् तु सेवितैः किं प्रयोजनम्  
तोयं यदि पिबेन् नित्यं साऌअग्रामशिलाच्युतम्। ॥ ङ्क्म्_१९७ ॥  
    
साऌअग्रामशिलास्पर्शं ये कुर्वन्ति दिने दिने  
वाञ्छन्ति करसंस्पर्शं तेषां देवाः सवासवाः। ॥ ङ्क्म्_१९८ ॥  
    
दुःसहो नारको वह्निर् दुःसहा यमकिङ्कराः  
विषमश्वान्तकपथः प्रेतत्वं चातिदारुणम्। ॥ ङ्क्म्_१९९ ॥  
    
विचिन्त्य मनसा ऽप्य् एवं पातकाद् विनिवर्त्तयेत्  
स्मरणं कीर्तनं विष्णोः सदैव न परित्यजेत्। ॥ ङ्क्म्_२०० ॥  
    
श्री वेदव्यासः:  
अच्युतानन्तगोविन्दनामोच्चारणभीषिताः  
नश्यन्ति सकला रोगाः सत्यं सत्यं वदाम्य् अहम्। ॥ ङ्क्म्_२०१ ॥  
    
सकृद् उच्चारितं येन हरिर् इत्य् अक्षरद्वयम्  
बद्धः परिकरस् तेन मोक्षाय गमनं प्रति। ॥ ङ्क्म्_२०२ ॥  
    
एवं ब्रह्मादयो देवा ऋषयश् च तपोधनाः  
कीर्तयन्ति सुरश्रेष्ठं देवं नारायणं प्रभुम्। ॥ ङ्क्म्_२०३ ॥  
    
किं तस्य दानैः किं तीर्थैः किं तपोभिः किम् अध्वरैः  
यो नित्यं ध्यायते देवं नारायणम् अनन्यधीः। ॥ ङ्क्म्_२०४ ॥  
    
नित्योत्सवो नित्यता च नित्यश्रीर् नित्यशो जयः  
येषां हृदिस्थो भगवान् मङ्गलायतनो हरिः। ॥ ङ्क्म्_२०५ ॥  
    
जीवंश् चतुर्दशाद् ऊर्ध्वं पुरुषो नियमेन तु  
स्त्री वा ऽप्य् अनूनदशकं देहं मानुषम् आर्जते। ॥ ङ्क्म्_२०६ ॥  
    
चतुर्दशोर्ध्वजीवीनि संसारश् चादिवर्जितः  
अतो ऽवित्त्वा परं देवं मोक्षाशा का महामुने। ॥ ङ्क्म्_२०७ ॥  
    
आचतुर्दशमाद् वर्षात् कर्माणि नियमेन तु  
दशावराणां देहानां कारणानि करोत्य् अयम्  
अतः कर्मक्षयान् मुक्तिः कुत एव भविष्यति। ॥ ङ्क्म्_२०८ ॥  
    
समानां विषमा पूजा विषमाणां समा तथा  
क्रियते येन देवो ऽपि स्वपदाद् भ्रश्यते हि सः। ॥ ङ्क्म्_२०९ ॥  
    
वित्तं बन्धुर् वयः कर्म विद्या चैव तु पञ्चमी  
एतानि मान्यस्थानानि गरीयो यद् यद् उत्तरम्। ॥ ङ्क्म्_२१० ॥  
    
गुणानुसारिणीं पूजां समां दृष्टिं च यो नरः  
सर्वभूतेषु कुरुते तस्य विष्णुः प्रसीदति। ॥ ङ्क्म्_२११ ॥  
    
यथा सुहृत्सु कर्तव्यं पितृशत्रुसुतेषु च  
तथा करोति पूजादि समबुद्धिः स उच्यते। ॥ ङ्क्म्_२१२ ॥  
    
तिर्यक्पुण्ड्रं न कुर्वीत सम्प्राप्ते मरणे ऽपि च  
न चान्यन् नाम विब्रूयात् परं नारायणादृते। ॥ ङ्क्म्_२१३ ॥  
    
नैवेद्यशेषं देवस्य यो भुनक्ति दिने दिने  
सिक्थे सिक्थे भवेत् पुण्यं चान्द्रायणशताधिकम्। ॥ ङ्क्म्_२१४ ॥  
    
ऊर्ध्वपुण्ड्रम् ऋजुं सौम्यं ललाटे दृश्यते  
स चण्डालो ऽपि शुद्धात्मा पूज्य एव न संशयः। ॥ ङ्क्म्_२१५ ॥  
    
अशुचिर् वा ऽप्य् अनाचारो मनसा पापम् आचरन्  
शुचिर् एव भवेन् नित्यम् ऊर्ध्वपुण्ड्रान्कितो नरः। ॥ ङ्क्म्_२१६ ॥  
    
ऊर्ध्वपुण्ड्रविहीनस्य श्मशानसदृशं मुखम्  
अवलोक्य मुखं तेषाम् आदित्यम् अवलोकयेत्। ॥ ङ्क्म्_२१७ ॥  
    
यज्ञो दानं तपश् चैव स्वाध्यायः पितृतर्पणम्  
व्यर्थं भवति तत् सर्वम् ऊर्ध्वपुण्ड्रं विना कृतम्। ॥ ङ्क्म्_२१८ ॥  
    
गोपीचन्दनलिप्ताङ्गो यं यं पश्यति चक्षुषा  
तं तं शुद्धं विजानीयान् नात्र कार्या विचारणा। ॥ ङ्क्म्_२१९ ॥  
    
आस्फोटयन्ति पितरः प्रनृत्यन्ति पितामहाः  
वैष्णवो ऽस्मत्कुले जातः स नः सन्तारयिष्यति। ॥ ङ्क्म्_२२० ॥  
    
जीवितं विष्णुभक्तस्य वरं पञ्चदिनान्य् अपि  
न तु कल्पसहस्रैस् तु भक्तिहीनस्य केशवे। ॥ ङ्क्म्_२२१ ॥  
    
किं तेन जातमात्रेण भूभारेणान्नशत्रुणा  
यो जातो नार्चयेद् विष्णुं न स्मरेन् नापि कीर्तयेत्। ॥ ङ्क्म्_२२२ ॥  
    
यो ददाति द्विजातिभ्यश् चन्दनं गोपिमर्दितम्  
अपि सर्षपमात्रेण पुनात्य् आसप्तमं कुलम्। ॥ ङ्क्म्_२२३ ॥  
    
ज्ञानी च कर्माणि सदो ऽदितानि  
कुर्याद् अकामः सततं भवेत्। ॥ ङ्क्म्_२२४ ॥  
    
अतीतानागतज्ञानी त्रैलोक्योद्वरणक्षमः  
एतादृशो ऽपि ना ऽचारं श्रौतं स्मार्तं परित्यजेत्। ॥ ङ्क्म्_२२५ ॥  
    
यद् एव विद्यया करोति श्रद्धयोपनिषदा  
सद् एव वीर्यवत्तरं भवति। ॥ ङ्क्म्_२२६ ॥  
    
कुर्वन् एवेह कर्माणि जिजीविषेच् छतं समाः  
एवं त्वयि नान्यथेतो ऽस्ति न कर्म लिप्यते नरे। ॥ ङ्क्म्_२२७ ॥  
    
आचारश् चैव साधूनाम् आत्मनस् तुष्टिर् एव च  
वेदप्रणिहितो धर्मो ह्य् अधर्मस् तद्विपर्ययः। ॥ ङ्क्म्_२२८ ॥  
    
निष्कामं ज्ञानपूर्वं तु निवृत्तम् इह चोच्यते  
निवृत्तं सेवमानस् तु ब्रह्माभ्येति सनातनम्। ॥ ङ्क्म्_२२९ ॥  
    
इति कृष्णामृतमहार्णवः समाप्तः

