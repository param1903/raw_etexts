---
title: Pasupatasutra with Kaundinya's Pancarthabhasya

---
## Intro

Pasupatasutra with Kaundinya's Pancarthabhasya  

Pasupatasutra  
with Kaundinya's Pancarthabhasya  
  
Based on the edition by R. Anantakrishna Shastri  
Trivandrum: The Oriental Manuscripts Library of the University of Travancore, 1940  
(Trivandrum Sanskrit Series ; 143)  

Input by Oliver Hellwig  

## पाठः

पाशुपतसूत्र, १  
  
अथातः पशुपतेः पाशुपतं योगविधिं व्याख्यास्यामः  ॥ प्स्_१।१ ॥  
  
* हितार्थम् अखिलं येन सृष्टं ब्रह्मादिकं जगत् । प्रणम्य तं पशुपतिं शिरसा सदसस्पतिम् । अर्थातिशयसम्पन्नं ज्ञानातिशयम् उत्तमम् । पञ्चार्थं क्रियते भाष्यं कौण्डिन्येनानुपूर्वशः  ॥ प्स्भ्_१।१:१  
* आह वक्ष्यति भगवान् पञ्चार्थम्  ॥ प्स्भ्_१।१:२  
* अथास्यादिसूत्रं किम् इति  ॥ प्स्भ्_१।१:३  
* अत्रोच्यते अथातः पशुपतेः पाशुपतं योगविधिं व्याख्यास्यामः इति  ॥ प्स्भ्_१।१:४  
* एतत् प्रथमसूत्रं शास्त्रादाव् उच्चार्यते  ॥ प्स्भ्_१।१:५  
* तदनन्तरं पदविग्रहः क्रियते  ॥ प्स्भ्_१।१:६  
* तदुपयोगिनं योगविधिं व्याख्यास्याम इति  ॥ प्स्भ्_१।१:७  
* अष्टपदं सूत्रम्  ॥ प्स्भ्_१।१:८  
* तत्र अथ अतः इति द्वे पदे नैपातिके  ॥ प्स्भ्_१।१:९  
* पशुपतेर् इत्य् एतत् पदं परिग्रहार्थेनोच्चार्यते  ॥ प्स्भ्_१।१:१०  
* पाशुपतम् इति तद्धितम्  ॥ प्स्भ्_१।१:११  
* योगविधिम् इति सामासिकम्  ॥ प्स्भ्_१।१:१२  
* वि आङ् इति द्वे पदे । ख्यास्याम इत्य् आख्यातिकम्  ॥ प्स्भ्_१।१:१३  
* आह किं प्रयोजनं पदविग्रहः क्रियते  ॥ प्स्भ्_१।१:१४  
* तद् उच्यते अर्थप्रसिद्ध्यर्थम्  ॥ प्स्भ्_१।१:१५  
* कस्माद् अर्थाप्रसिद्धिः पदानाम्  ॥ प्स्भ्_१।१:१६  
* यस्मात् पृथगर्थानीह पदानि भवन्ति  ॥ प्स्भ्_१।१:१७  
* यस्माद् एवं ह्य् आह  ॥ प्स्भ्_१।१:१८  
* यथा विवृतगात्रोऽ पि शिरसि प्रावृतो नरः । नाभिव्यक्तिं व्रजत्य् एवं सूत्रं विग्रहवर्जितम्  ॥ प्स्भ्_१।१:१९  
* एवम् अर्थप्रसिद्ध्यर्थं पदविग्रहः क्रियते  ॥ प्स्भ्_१।१:२०  
* आह उक्तः पदविग्रहः प्रयोजनं च  ॥ प्स्भ्_१।१:२१  
* इदं तु वाच्यम् अथ शास्त्रादिः कः इति  ॥ प्स्भ्_१।१:२२  
* अत्रोच्यते अथातः पशुपतेर् इत्य् एष तावच् छास्त्रादिः  ॥ प्स्भ्_१।१:२३  
* तत्र शास्त्रं तन्त्रं ग्रन्थो विद्या च  ॥ प्स्भ्_१।१:२४  
* ग्रन्थार्थयोस् तदधिगमोपायत्वात्  ॥ प्स्भ्_१।१:२५  
* पारिमाण्यम् अथशब्दादिशिवान्तं प्रवचनम्  ॥ प्स्भ्_१।१:२६  
* सङ्ख्या पञ्चाध्यायाः पञ्च ब्रह्माणि अधिकरणं च  ॥ प्स्भ्_१।१:२७  
* अथशब्दातःशब्दव्याख्यानवचनस्नानशयनाद्युपदेशाच् च शिष्याचार्ययोः प्रसिद्धिः  ॥ प्स्भ्_१।१:२८  
* कैवल्यगतानाम् अपि दुःखित्वदर्शनात् कार्यकारणप्रत्यक्षदर्शी विप्रत्वाद् उपायोपेयप्रत्यक्षदर्शित्वाच् च प्रश्नप्रतिवक्ता ऐश्वर्यावस्थश् चैव मुक्तत्वान् मनोऽमनःसंस्थश् च कामित्वाद् अतः सर्वाचार्यविशिष्टो ऽयम् आचार्य इति  ॥ प्स्भ्_१।१:२९  
* तथा ब्राह्मणग्रहणात् स्त्रीप्रतिषेधाद् इन्द्रियजयोपदेशाच् च उक्तं हि । बाधिर्यम् आन्ध्यम् अघ्रत्वं मूकता जडता तथा । उन्मादः कौण्यं कुष्ठित्वं क्लैब्यं गुदावर्तपङ्गुता  ॥ प्स्भ्_१।१:३०  
* आदिरहितः पट्विन्द्रियो ब्राह्मणः शिष्यः  ॥ प्स्भ्_१।१:३१  
* स चान्यविशिष्टो ऽयं शिष्य इति  ॥ प्स्भ्_१।१:३२  
* तथा देवादिभ्यश् च क्रीडाधर्मित्वात् क्रीडानिमित्ता ईश्वरप्रवृत्तिः  ॥ प्स्भ्_१।१:३३  
* अनुग्रहार्था चाचार्यस्य प्रवचनवक्तृत्वे प्रवृत्तिः  ॥ प्स्भ्_१।१:३४  
* तथा भजनचोदनप्रसादशिवत्वलिप्सोपदेशाद् दुःखान्तार्थिनः शिष्यस्येहोपसदनप्रवृत्तिः  ॥ प्स्भ्_१।१:३५  
* न तु धर्मार्थकामकैवल्यार्थात्रेति  ॥ प्स्भ्_१।१:३६  
* तथा कामित्वाद् इन्द्रकौशिकादिभ्यश् चाचार्यो दिव्यो निरतिशयक्रीडैश्वर्यस्वाभाव्याद् इत्य् अर्थः  ॥ प्स्भ्_१।१:३७  
* चोदनोपसदनसंस्कारवश्यादिदुःखैर् अभिभूतत्वाच् चादिव्या इन्द्रकौशिकाद्याः शिष्या इति  ॥ प्स्भ्_१।१:३८  
* तथा शिष्टप्रामाण्यात् कामित्वाद् अजातत्वाच् च मनुष्यरूपी भगवान् ब्राह्मणकायम् आस्थाय कायावतरणे अवतीर्ण इति  ॥ प्स्भ्_१।१:३९  
* तथा पद्भ्याम् उज्जयिनीं प्राप्तः । कस्मात् । शिष्टप्रामाणत् चिह्नदर्शनश्रवणाच् च । अत्याश्रमप्रसिद्धं लिङ्गमास्थाय प्रवचनम् उक्तवान् भस्मस्नानशयनानुस्नाननिर्माल्यैकवासोग्रहणाद् अधिकरणप्रसिद्ध्यर्थं च स्वशास्त्रोक्ते आयतने शिष्यसम्बन्धार्थं शुचौ देशे भस्मवेद्यामुषितः । अतो रुद्रप्रचोदितः कुशिकभगवान् अभ्यागत्याचार्ये परिपूर्णपरितृप्त्याद्युत्कर्षलक्षणानि विपरीतानि चात्मनि दृष्ट्वा पादाव् उपसङ्गृह्य न्यायेन जातिं गोत्रं श्रुतम् अनृणत्वं च निवेदयित्वा कृतक्षणम् आचार्यं काले वैद्यवद् अवस्थितम् आतुरवद् अवस्थितः शिष्यः पृष्टवान् भगवन् किम् एतेषाम् आध्यात्मिकाधिभौतिकाधिदैविकानां सर्वदुःखानाम् ऐकान्तिको ऽत्यन्तिको व्यपोहो ऽस्त्य् उत नेति । अथोक्तपरिग्रहाधिकारलिप्सासु परापदेशेनोपदेशे सच्छिष्यसाधकपाठप्रसिद्ध्यर्थं कारणपदार्थाधिगमार्थं चात्मनि परापदेशं कृत्वा भगवान् एवोक्तवान् अथेति । अत्र पूर्वप्रकृतापेक्षायाम् अथशब्दः । कथम् । शिष्येणोदीरितं पूर्वं प्रश्नम् अपेक्ष्योक्तवान् अथेति । एवम् अयम् अथशब्दः पृष्टप्रतिवचनार्थो ऽस्ति । स दुःखान्त इत्य् अर्थः । आह किं परीक्षिताय शिष्याय दुःखान्तः प्रतिज्ञातः उतापरीक्षितायेति । उच्यते परीक्षिताय । यस्माद् आह इति । अत्र अतःशब्दः शिष्यगुणवचने । यस्माद् अयं ब्रह्मावर्तदेशजः कुलजः पट्विन्द्रियो विविदिषादिसम्पन्नः शिष्यः । पूर्वं चात्रार्थतो ऽतः शब्दो द्रष्टव्यः । अथ स दुःखान्तः कुतः प्राप्यते केन वाभ्युपायेनेति । तद् उच्यते पशुपतेः । प्रसादाद् इति वाक्यशेषः । अत्र पशूनां पतिः  ॥ प्स्भ्_१।१:४०  
* पशुपतिः । अत्र पशवो नाम सिद्धेश्वरवर्जं सर्वे चेतनावन्तः । कार्यकरणाञ्जना निरञ्जनाश् च पशवः । आह किं तेषां पशुत्वम् । उच्यते अनैश्वर्यं बन्धः । कारणशक्तिसन्निरोधलक्षणम् अस्वातन्त्र्यम् अनैश्वर्यं बन्धो ऽनाडिः । बन्धगुण इत्य् उपचर्यते । तत् कथंलक्षणम् इति चेत् । तद् उच्यते पश्यनात् पाशनाच् च पशवः । तत्र पाशा नाम कार्यकरणाख्याः कलाः । ताश् च कला उपरिष्टाद् वक्ष्यामः । ताभिः पाशिताः बद्धाः सन्निरुद्धाः शब्दादिविषयपरवशाश् च भूत्वावतिष्ठन्ते इत्य् अतो ऽवगम्यते ऽस्वातन्त्र्यम् अनैश्वर्यं बन्धः । कार्यकरणरहितस्य पशुत्वं निवर्तत इति चेत् । तद् उच्यते संहृतानाम् अपि पुनः पुनः सम्बन्धग्रहणाच् छास्त्रे । किं चान्यत् । पश्यनाच् च पशवः । यस्माद् विभुत्वे ऽपि चित्समवेतत्वे ऽपि च शरीरमात्रम् एव पश्यन्त्य् उपलभन्ति च न बहिर्द्धानि । कार्यकरणरहिताश् च न कार्यकरणं प्रतिपद्यते त्यजन्ति वा । धर्माधर्मप्रकाशदेशकालचोदनाद्यपेक्षितत्वाच् च । अतः सुष्ठूक्तं पश्यनात् पाशनाच् च पशवः । यस्माद् उक्तं साङ्ख्ययोगेन ये मुक्ताः साङ्ख्ययोगेश्वराश् च ये । ब्रह्मादयस् तिर्यगन्ताः सर्वे ते पशवः स्मृताः  ॥ प्स्भ्_१।१:४१  
* पतिः कस्मात् । आप्ति पाति च तान् पशून् इत्य् अतः पतिर् भवति । तान् केनाप्नोति केन रक्षति । ततो विभुशक्त्या । यस्मात् तत्रापि शक्तिम् अस्यानन्तां नातिवर्तन्ते । विप्रत्वाच् चास्यानन्ता ज्ञानशक्तिः अपरिमिता । तया अपरिमितया अपरिमितान् एव प्रत्यक्षान् पशून् आप्नोतीति पतिः । तथा पालयतीति प्रभुशक्तिः । कस्मात् । तच्छन्दात् तेषां प्रवृत्तिनिवृत्तिः स्थितिर् इष्टानिष्टस्थानशरीरेन्द्रियविषयादिप्राप्तिर् भवति । तत्परिदृष्टानां तत्प्रचोदितानां चेत्य् अर्थः । एवं  ॥ प्स्भ्_१।१:४२  
* पशुपतेर् इति कार्यकारणयोः प्रसादस्य चोद्देशः । तस्मात् प्रसादात् स दुःखान्तः प्राप्यते । न तु ज्ञानवैराग्यधर्मैश्वार्यत्यागमात्राद् इत्य् अर्थः । आह कुत्रस्थस्य कदा कीदृशस्य वा स भगवान् प्रसीदतीति । उच्यते यदानेन तु तत् प्राप्तं भवति । आह किं तद् इति । उच्यते पाशुपतम् अत्र पशुपतिनोक्तं परिगृहीतं पशुपतिम् अधिकृत्य चारभ्यत इति पाशुपतम् । यथा वैष्णवं मानसम् इति । किं तद् इति । उच्यते योगम् । अत्रात्मेश्वरसंयोगो योगः । स पुनः पुरुषस्याध्ययनादिनैमित्तिकत्वाद् अन्यतरकर्मजः स्थाणुश्येनवत् । चोदनाध्ययनादिवचनाद् मेषवद् उभयकर्मजः । यस्मात् सति विभुत्वे अनधिकारकृतत्वाद् वियोगस्य । वियुक्तस्यैव च संयोग उपदिश्यते । विषयरक्तविरक्तवत् क्रियायोगे । इह तु समाधिलक्षणे योगे सन्नियम इति । आह किं परिज्ञानमात्राद् एव तद्योगः प्राप्यते । उच्यते । यस्माद् आह तत्प्राप्तौ विधिं व्याख्यास्यामः । अत्र योगस्य विधिः योगविधिर् इति षष्ठीतत्पुरुषसमासः । अत्र सूक्ष्मस्थूलसबाह्याभ्यन्तरसलक्षणविलक्षणक्रियासु विधिसञ्ज्ञा यज्ञविधिवत् । न तु सेनावनादिवत् । कस्मात् । क्रियाणां क्षणिकानां समुदायासम्भवात् । यद्य् एवं विधिः कस्मात् । विधायकत्वाद् विधिः । उपायोपेयभावाच् च । विधिम् इति कर्म । एव सदुःखान्तः कार्यं कारणं योगो विधिर् इति पञ्चैव पदार्थाः समासत उद्दिष्टाः । ते व्याख्येयाः । व्याख्यानम् एतेषां विस्तरविभागविशेषोपसंहारनिगमनानि । तस्माद् अन्यद् व्याख्येयम् अन्यद् व्याख्यानम् । यस्माद् आह व्याख्यास्यामः । अत्र विः विस्तरे विभागे विशेषे च भवति । तत्र विस्तर इति प्रत्यक्षानु  ॥ प्स्भ्_१।१:४३  
* मानाप्तवचनम् इति प्रमाणान्य् अभिधीयन्ते । तत्र प्रत्यक्षं द्विविधम् इन्द्रियप्रत्यक्षम् आत्मप्रत्यक्षं च । इन्द्रियप्रत्यक्षम् इन्द्रियार्थाः शब्दस्पर्शरूपरसगन्धघटाहाः व्याख्यानतापमूत्रपुरीषमांसलवणप्राणायामैः सिद्धम् । आत्मप्रत्यक्षं तदुपहारकृत्स्नतपोदुःखान्तादि वचनात् सिद्धम् । यथा प्रस्थेन मितो व्रीहिः प्रस्थः । परमार्थतस् त्व् इन्द्रियार्थसम्बन्धव्यञ्जकसामग्र्यं धर्माधर्मप्रकाशदेशकालचोदनाद्यनुगृहीतं सत् प्रमाणम् उत्पद्यते । आत्मप्रत्यक्षं तु चित्तान्तःकरणसम्बन्धसामग्र्यम् । अनुमानम् अपि प्रत्यक्षपूर्वकं चित्तात्मान्तःकरणसम्बन्धसामग्र्यं च धर्माधर्मप्रकाशदेशकालचोदनादिस्मृतिहेतुकम् उत्पत्त्यनुग्रहतिरोभावकालादि । तैश् चोत्तरसृष्टिकर्तृत्वम् अनुमीयते कारणस्य । अतो नोत्सूत्रम् । तच् च द्विविधं दृष्टं सामान्यतोदृष्टं च । तत्र दृष्टम् अपि द्विविधं पूर्ववच्छेषवच् च । तत्र पूर्वदृष्टो ऽयं षडङ्गुलीयकः स एवेति पूर्ववत् । विषाणादिमात्रदर्शनाद् गौर् इति शेषवत् । सामान्यतोदृष्टम् अपीह गतिपूर्विकां देशान्तरप्राप्तिं दृष्ट्वा चास्यादित्यादिगतिप्रसिद्धिः । त्रैकाल्ये ऽप्य् अर्थाधिगमे निमित्तं प्रमाणम् । आगमो नाम आ महेश्वराद् गुरुपारम्पर्यागतं शास्त्रम् । आगमो ऽलौकिकादिव्यवहारहेतुर् आचक्षितः स्मृतः । रुद्रः प्रोवाच वचनात् सिद्धिः । एष्व् एवोपमानार्थापत्तिसम्भवाभावैतिह्यप्रतिभादीनां व्याख्यायमानानाम् अन्तर्भावः । एवम् एतानि त्रीणि प्रमाणानि । प्रमापयिता भगवांश् चोदकः । प्रमाता पुरुषः । प्रमेयाः कार्यकारणादयः पञ्च पदार्थाः । प्रमितिः संवित् । संवित् सञ्चिन्तनं सम्बोधो विद्याभिव्यक्तिर् इत्य् अर्थः । उद्देशनिर्देशाधिगमाच् च विर् विस्तरे भवति । विभागो नाम पदपदार्थसूत्रप्रकरणाध्यायाद्यसङ्करः । विशेषो  ॥ प्स्भ्_१।१:४४  
* नाम साध्यसाधनव्यतिरेकः । आङ् इति व्याख्यामर्यादायां भवति । पदात् पदं सूत्रात् सूत्रं प्रकरणात् प्रकरणम् अध्यायाद् अध्यायम् आ बोधाद् आ परिसमाप्तेर् इति मर्यादावस्थस्यैव च वक्ष्यामः । ख्या प्रकथने । प्रतीताप्रतीताभिः सञ्ज्ञाभिः वेदादिविहिताभिव्यतिरेकेण च व्याख्यास्यामः । स्या इत्य् एष्ये काले । यावद् अयम् आचार्यो गृहस्थादिभ्यो ऽभ्यागतं पूर्वम् अतःशब्दात् परीक्षितं ब्राह्मणं व्रतोपवासाद्यं महादेवस्य दक्षिणस्यां मूर्तै सद्योजातादिसंस्कृतेन भस्मना संस्करोति उत्पत्तिलिङ्गव्यावृत्तिं कृत्वा मन्त्रश्रावणं च करोति तावद् एष्यः कालः क्रियते । म इति प्रतिज्ञायां भवति । उत्थानादिगणे सम्यग्व्वावस्थितस्य व्याख्येयव्याख्यानयोर् भगवान् एव क्रमशो वक्ता । स्थूलोपायपूर्वकत्वात् सूक्ष्मविधेयाधिगमस्य पूर्वाश्रमनियमप्रतिषेधार्थम् अत्याश्रमयमनियमप्रसिद्ध्यर्थं च विधिः प्रथमं व्याख्यायते । इत्य् अत्रायं पदार्थोपन्यासः परिसमाप्त इति  ॥ प्स्भ्_१।१:४५  
* अत्राह प्रतिपन्नांशो यथाविधि प्रथमं व्याख्यायते । इदम् इदानीं चिन्त्यम् । अथास्य कश् चादिः किं मध्यं को ऽन्तः कत्यङ्गो वा विधिर् इति । तद् उच्यते भस्मनाद्यो निन्दामध्यो मूढान्तश् च विधिः । स च त्र्यङ्गो दानयजनतपोङ्ग इति । तत् कथम् अवगम्यते यस्माद् इदम् आरभ्यते  ॥ प्स्भ्_१।१:४६  
  
**********************************************  
  
भस्मना त्रिषवणं स्नायीत  ॥ प्स्_१।२ ॥  
  
* अत्र भस्म वामद्रव्यं यद् अग्नीन्धनसंयोगान् निष्पन्नम्  ॥ प्स्भ्_१।२:१  
* तत् परकृतं पार्थिवं भुक्तं दीप्तिमत्  ॥ प्स्भ्_१।२:२  
* ग्रामादिभ्यो भैक्ष्यवद् भस्मार्जनं कर्तव्यम्  ॥ प्स्भ्_१।२:३  
* स्नानशयनानुस्नानकृत्यबन्धुत्वान् निष्परिग्रहत्वाद् अहिंसकत्वाद् उत्कृष्टम् एव शुचि प्रभूतं ग्राह्यं साधनत्वात्  ॥ प्स्भ्_१।२:४  
* अलाभे स्वल्पम् अपि ग्राह्यम्  ॥ प्स्भ्_१।२:५  
* आधारो ऽप्य् अलाबुचर्मवस्त्रादिर् अत्र प्रसिद्धः  ॥ प्स्भ्_१।२:६  
* आह किं तेन भस्मना कर्तव्यम्  ॥ प्स्भ्_१।२:७  
* तद् उच्यते भस्मनेति तृतीया करणार्थे कर्तुः क्रियाम् आदिशति यथा वाश्या तक्षणं बुद्ध्या पिधानम्  ॥ प्स्भ्_१।२:८  
* आह अथ कस्मिन् काले सा क्रिया कर्तव्येति  ॥ प्स्भ्_१।२:९  
* त्रिषवणम् इति  ॥ प्स्भ्_१।२:१०  
* द्विगुः समासः  ॥ प्स्भ्_१।२:११  
* त्रीणीति सङ्ख्या  ॥ प्स्भ्_१।२:१२  
* सवनम् इति कालनिर्देशः  ॥ प्स्भ्_१।२:१३  
* पूर्वसन्ध्या मध्याह्नसन्ध्या अपरसन्ध्येति सन्ध्यात्रयम्  ॥ प्स्भ्_१।२:१४  
* त्रिषवणं त्रिसन्ध्यं त्रिकालम् इत्य् अर्थः  ॥ प्स्भ्_१।२:१५  
* आह त्रिषवणं किम् अनेन कर्तव्यम्  ॥ प्स्भ्_१।२:१६  
* तद् उच्यते स्नायीत  ॥ प्स्भ्_१।२:१७  
* अत्र स्नानं शौचकार्येण शरीरेष्व् आगन्तुकानां स्नेहत्वग्लेपमलगन्धादीनां भस्मनापकर्षणं कर्तव्यम्  ॥ प्स्भ्_१।२:१८  
* स्नानं तु भस्मद्रव्यगात्रसंयोजनम्  ॥ प्स्भ्_१।२:१९  
* परमार्थतस् तु स्नानादि पुण्यफलसंयोगधर्मात्मवचनाद् आत्मशौचम् एवैतत्  ॥ प्स्भ्_१।२:२०  
* केवलं स्नानाद्यकलुषापहतपाप्मादिवचनात् कार्यकरणव्यपदेशेनात्मशौचं व्याख्यायते  ॥ प्स्भ्_१।२:२१  
* इत इत्य् एतद् आज्ञायां नियोगे च  ॥ प्स्भ्_१।२:२२  
* नियोगत्वान् निगतं नियतत्वान् निगम इत्य् अर्थः  ॥ प्स्भ्_१।२:२३  
* कस्मात्  ॥ प्स्भ्_१।२:२४  
* प्रतितन्त्रसिद्धत्वाद् अहिंसकत्वान् निःश्रेयसहेतुत्वाच् च  ॥ प्स्भ्_१।२:२५  
* भस्मना स्नेयं न चाद्भिर् विपरीतत्वाद् इत्य् अर्थः  ॥ प्स्भ्_१।२:२६  
* किं स्नानम् एवैवं भस्मना कर्तव्यम्  ॥ प्स्भ्_१।२:२७  
* उच्यते  ॥ प्स्भ्_१।२:२८  
* यस्माद् आह  ॥ प्स्भ्_१।२:२९  
  
**********************************************  
  
भस्मनि शयीत  ॥ प्स्_१।३ ॥  
  
* अत्र भस्म तद् एव  ॥ प्स्भ्_१।३:१  
* निरुक्तम् अस्य पूर्वोक्तम्  ॥ प्स्भ्_१।३:२  
* भस्मनि इत्य् औपश्लेषिकं सन्निधानम्  ॥ प्स्भ्_१।३:३  
* शय इत्य् उपशमस्य विश्रामस्याख्या  ॥ प्स्भ्_१।३:४  
* इत इत्य् एतद् आज्ञायां नियोगे च  ॥ प्स्भ्_१।३:५  
* भस्मन्य् एव रात्रौ स्वप्तव्यं नान्यत्रेत्य् अर्थः  ॥ प्स्भ्_१।३:६  
* उक्तं हि । यथा मृगा मृत्युभयस्य भीता उद्विग्नवासा न लभन्ति निद्राम् । एवं यतिर् ध्यानपरो महात्मा संसारभीतो न लभेत निद्राम्  ॥ प्स्भ्_१।३:७  
* किं च विशेषार्थित्वात्  ॥ प्स्भ्_१।३:८  
* विशेषार्थी चायं ब्राह्मणः  ॥ प्स्भ्_१।३:९  
* उक्तं हि । न विशेषार्थिनां निद्रा चिरं नेत्रेषु तिष्ठति । हयानाम् इव जात्यानाम् अर्धरात्रार्धशायिनाम्  ॥ प्स्भ्_१।३:१०  
* तस्मात् परिवृष्टे भूप्रदेशे दिवा परिग्रहं कृत्वा भस्मास्तीर्याध्ययनाध्यापनध्यानाभिनिविष्टेन प्रवचनचिन्तनाभिनिवेशैश् च श्रान्तेन बाहूपधानेन सद्योजातादिसंस्कृते भस्मनि रात्रौ स्वप्तव्यम् इत्य् अर्थः  ॥ प्स्भ्_१।३:११  
* किम् अर्थम् इति चेत्  ॥ प्स्भ्_१।३:१२  
* उच्यते तपोऽर्थं भूप्रदेशे शौचार्थं विश्रामार्थं वा  ॥ प्स्भ्_१।३:१३  
* समविषमनिम्नोन्नतायां भूमौ यामं यामद्वयं वा स्वप्तव्यम् इत्य् अर्थः  ॥ प्स्भ्_१।३:१४  
* आह किं स्नानं शयनं च भस्मना प्रयोजनद्वयम् एवात्र कर्तव्यम् उतान्यद् अपि  ॥ प्स्भ्_१।३:१५  
* सवनान्तस्थस्यास्याशौचकं प्राप्तस्य निर्घातकं किम् इति  ॥ प्स्भ्_१।३:१६  
* तद् उच्यते  ॥ प्स्भ्_१।३:१७  
  
**********************************************  
  
अनुस्नानम्  ॥ प्स्_१।४ ॥  
  
* मन्त्रादिस्नानवत्  ॥ प्स्भ्_१।४:१  
* अत्र अनु इति पृष्ठकर्मक्रियायां भवति  ॥ प्स्भ्_१।४:२  
* अनुपानानुगमनवत्  ॥ प्स्भ्_१।४:३  
* स्नानं तु भस्मद्रव्यसंयोजनम् एव  ॥ प्स्भ्_१।४:४  
* सवनत्रये स्नानस्यान्तरेषु भुक्तोच्छिष्टक्षुतनिष्ठीवितमूत्रपुरीषोत्सर्गादिनिमित्तकम् अशौचकम् अभिसमीक्ष्य तद् अनुस्नानं कर्तव्यम्  ॥ प्स्भ्_१।४:५  
* किम् अर्थम् इति चेत् शौचार्थं लिङ्गाभिव्यक्त्यर्थं च  ॥ प्स्भ्_१।४:६  
* स्नेयम् इत्य् अर्थः  ॥ प्स्भ्_१।४:७  
* आह किं भस्मैवैकं लिङ्गाभिव्यक्तिकारणम्  ॥ प्स्भ्_१।४:८  
* भक्तिविवृद्धौ वा अप्रतिषिद्धस्य साधनं किम् इति  ॥ प्स्भ्_१।४:९  
* तद् उच्यते  ॥ प्स्भ्_१।४:१०  
  
**********************************************  
  
निर्माल्यम्  ॥ प्स्_१।५ ॥  
  
* अत्र भस्मवल् लोकादिप्रसिद्धं निर्माल्यम्  ॥ प्स्भ्_१।५:१  
* निर् इति निर्मुक्तस्याख्या  ॥ प्स्भ्_१।५:२  
* माल्यम् इति पुष्पसमूहपर्यायः  ॥ प्स्भ्_१।५:३  
* तत् परकृतं कारणमूर्त्यारोपितावतारितं निष्परिग्रहं पद्मोत्पलाद्यम्  ॥ प्स्भ्_१।५:४  
* भक्तिविवृद्ध्यर्थं लिङ्गाभिव्यक्त्यर्थं च तद् धार्यम् इत्य् अर्थः  ॥ प्स्भ्_१।५:५  
* आह भस्मनिर्माल्येन तस्य लिङ्गं व्यक्तं भवतीति क्व सिद्धम्  ॥ प्स्भ्_१।५:६  
* तद् उच्यते इह  ॥ प्स्भ्_१।५:७  
* यस्माद् आह  ॥ प्स्भ्_१।५:८  
  
**********************************************  
  
लिङ्गधारी  ॥ प्स्_१।६ ॥  
  
* अत्र यथान्येषाम् अपि वर्णाश्रमिणाम् आश्रमप्रतिविभागकराणि लिङ्गानि भवन्ति  ॥ प्स्भ्_१।६:१  
* तत्र गृहस्थस्य तावद् वासस् त्रयं वैणवी यष्टिः सोदकं च कमण्डलु सोत्तरोष्ठवपनं यज्ञोपवीतादि लिङ्गम्  ॥ प्स्भ्_१।६:२  
* तथा ब्रह्मचारिणो ऽपि दण्डकमण्डलुमौञ्जीमेखलायज्ञोपवीतकृष्णाजिनादि लिङ्गम्  ॥ प्स्भ्_१।६:३  
* तथा वानप्रस्थस्यापि करीरचीरवल्कलकूर्चजटाधारणादि लिङ्गम्  ॥ प्स्भ्_१।६:४  
* तथा भिक्षोस् त्रिदण्डमुण्डकमण्डलुकाषायवासोजलपवित्रस्थलपवित्रादि लिङ्गम्  ॥ प्स्भ्_१।६:५  
* एवम् इहापि यद् एतत् पाशुपतयोगाधिकरणं लिङ्गम् इत्य् आश्रमप्रतिविभागकरं भस्मस्नानशयनानुस्नाननिर्माल्यैकवासादिनिष्पन्नं स्वशरीरलीनं पाशुपतम् इति लौकिकादिज्ञानजनकं तत्  ॥ प्स्भ्_१।६:६  
* लीयनाल् लिङ्गनाच् च लिङ्गम्  ॥ प्स्भ्_१।६:७  
* तद् धारयन् लिङ्गधारी भवति  ॥ प्स्भ्_१।६:८  
* दण्डधारिवद् इत्य् अर्थः  ॥ प्स्भ्_१।६:९  
* आह अथैते स्नानशयनानुस्नानादयो ऽर्थाः क्व कर्तव्याः  ॥ प्स्भ्_१।६:१०  
* कुतो वा निर्माल्यस्यार्जनं कर्तव्यम्  ॥ प्स्भ्_१।६:११  
* कुत्रस्थेन वा तद् धार्यम्  ॥ प्स्भ्_१।६:१२  
* कृतलिङ्गेन वा क्व वस्तव्यम्  ॥ प्स्भ्_१।६:१३  
* तद् उच्यते आयतने  ॥ प्स्भ्_१।६:१४  
* यस्माद् आह  ॥ प्स्भ्_१।६:१५  
  
**********************************************  
  
आयतनवासी  ॥ प्स्_१।७ ॥  
  
* अथ भस्मनिर्माल्यवल् लोकादिप्रसिद्धम् आयतनम्  ॥ प्स्भ्_१।७:१  
* आङ् इति मर्यादायां भवति  ॥ प्स्भ्_१।७:२  
* यस्माद् एते गृहस्थादयः प्रयतनियतशुचिसाध्वाचाराः स्वस्वमर्यादयोपतिष्ठन्ते यजन्ति च शान्तिकपौष्टिकादिभिः क्रियाभिर् इति  ॥ प्स्भ्_१।७:३  
* यजनाच् चायतनम्  ॥ प्स्भ्_१।७:४  
* तस्मिन् परकृत आयतने वस्तव्यम् इति वासी इत्य् आयतनं च परिगृह्णाति  ॥ प्स्भ्_१।७:५  
* भूप्रदेशे आकाशे वृक्षमूले बहिः प्रादक्षिण्येन वा यत्र क्वचित् प्रतिवसन् शिष्टमर्यादया आयतनवासी भवति  ॥ प्स्भ्_१।७:६  
* पुलिनवासवद् वसेद् इत्य् अर्थः  ॥ प्स्भ्_१।७:७  
* पुण्यफलावाप्तिश् चास्याशु भवति  ॥ प्स्भ्_१।७:८  
* उक्तं हि । ग्रामे वा यदि वारण्ये पुण्यस्थानं हि शूलिनः  ॥ प्स्भ्_१।७:९  
* आवासो धर्मतृप्तानां सिद्धिक्षेत्रं हि तत् परम्  ॥ प्स्भ्_१।७:१०  
* आह तस्मिन्न् आयतने प्रतिवसता काः क्रियाः कर्तव्याः  ॥ प्स्भ्_१।७:११  
* किं स्नानाद्या उपलेपनाद्या वा  ॥ प्स्भ्_१।७:१२  
* आहोस्विद् दृष्टा अस्यान्या वैशेषिक्यः क्रियाः कर्तव्याः  ॥ प्स्भ्_१।७:१३  
* यथा चान्या वैशेषिक्यः क्रियाः कर्तव्याः प्रयोजनं च वक्ष्यामः -  ॥ प्स्भ्_१।७:१४  
  
**********************************************  
  
हसितगीतनृत्तडुण्डुङ्कारनमस्कारजप्योपहारेणोपतिष्ठेत्  ॥ प्स्_१।८ ॥  
  
* अथ त्रिषु स्नानकालेषु सद्योजातादिसंस्कृतेन भस्मना जपता स्नात्वा जपतैवायतनम् अभिगन्तव्यम्  ॥ प्स्भ्_१।८:१  
* अभिगम्य च यत् पूर्वं जपति तत् प्रत्याहारार्थं जप्यम् ॐ ॐ ॐ  ॥ प्स्भ्_१।८:२  
* हसितादीनि तु कृत्वा यत् पश्चाज् जपति तन्नियमार्थं जप्यम्  ॥ प्स्भ्_१।८:३  
* तद् अत्र हसितं नाम यद् एतत् कण्ठौष्ठपुटविस्फूर्जनम् अट्टहासः क्रियते तद्धसितम्  ॥ प्स्भ्_१।८:४  
* गीतम् अपि गान्धर्वशास्त्रसमयानभिष्वङ्गेण यत्र भगवतो महेश्वरस्य सभायां गौणद्रव्यजकर्मजानि नामानि चिन्त्यन्ते तत्  ॥ प्स्भ्_१।८:५  
* संस्कृतं प्राकृतं परकृतम् आत्मकृतं वा यद् गीयते तद् गेयम्  ॥ प्स्भ्_१।८:६  
* नृत्तम् अपि नाट्यशास्त्रसमयानभिष्वङ्गेण हस्तपादादीनाम् उत्क्षेपणम् अवक्षेपणम् आकुञ्चनं प्रसारणं चलनम् अनवस्थानम्  ॥ प्स्भ्_१।८:७  
* निगमकाले नियमार्थं गेयसहकृतं नृत्तं प्रयोक्तव्यम्  ॥ प्स्भ्_१।८:८  
* डुण्डुङ्कारो नाम य एष जिह्वाग्रतालुसंयोगान् निष्पद्यते पुण्यो वृषनादसदृशः सः  ॥ प्स्भ्_१।८:९  
* डुण्डुङ्करणं डुण्डुङ्कारः  ॥ प्स्भ्_१।८:१०  
* कारशब्दो डुण्डुङ्कारस्योपहाराङ्गावधारणार्थः  ॥ प्स्भ्_१।८:११  
* नम इति  ॥ प्स्भ्_१।८:१२  
* नाप्य् ओष्ठीयं कर्तव्यं नोपांशु  ॥ प्स्भ्_१।८:१३  
* मानसं तु नमस्करणं नमस्कारः  ॥ प्स्भ्_१।८:१४  
* कारशब्दो वाचिकोपांशुप्रतिषेधार्थं मानसोपहाराङ्गावधारणार्थं चेत्य् अर्थः  ॥ प्स्भ्_१।८:१५  
* जप्यं नाम सद्योजातादिष्व् अक्षरपङ्क्त्यां मनसा भावस्य सञ्चारविचारः  ॥ प्स्भ्_१।८:१६  
* तज् जप्यम्  ॥ प्स्भ्_१।८:१७  
* उपेति विशेषणे क्रियोपसंहारे समस्तत्वे च  ॥ प्स्भ्_१।८:१८  
* उपहरणाद् उपहारो व्रतं नियम इत्य् अर्थः  ॥ प्स्भ्_१।८:१९  
* उपह्रियते निवेद्यते नियोगमात्रकर्तृत्वात् साधकेनेत्य् उपहारः  ॥ प्स्भ्_१।८:२०  
* उपतिष्ठेत्  ॥ प्स्भ्_१।८:२१  
* अत्रोपेत्य् अभ्युपगमे  ॥ प्स्भ्_१।८:२२  
* अभ्युपगतेन विधिस्थेन प्रणतविनतेनेत्य् अर्थः  ॥ प्स्भ्_१।८:२३  
* तिष्ठेद् इत्य् ऐकाग्र्यं प्रत्याहाराभावस्थितिम् एवाधिकुरुते  ॥ प्स्भ्_१।८:२४  
* सर्वकरणानां वृत्तौ प्रत्याहारं कृत्वा कायिकवाचिकमानसिकाभिः क्रियाभिर् उपहारं कृत्वा भृत्यवद् उपहारेण स्थेयम्  ॥ प्स्भ्_१।८:२५  
* अपसव्यं च प्रदक्षिणम् उपरिष्टाद् वक्ष्यामः  ॥ प्स्भ्_१।८:२६  
* आह कस्य निर्माल्यं धार्यम्  ॥ प्स्भ्_१।८:२७  
* कस्य वा आयतने वस्तव्यम्  ॥ प्स्भ्_१।८:२८  
* क्व चोपस्थेयम् इति  ॥ प्स्भ्_१।८:२९  
* तद् उच्यते  ॥ प्स्भ्_१।८:३०  
  
**********************************************  
  
महादेवस्य दक्षिणामूर्तेः  ॥ प्स्_१।९ ॥  
  
* अत्र महान् इत्य् अभ्यधिकत्वे  ॥ प्स्भ्_१।९:१  
* सर्वक्षेत्रज्ञानाम् अभ्यधिक उत्कृष्टो व्यतिरिक्तश् च भवतीत्य् अभ्यधिकः  ॥ प्स्भ्_१।९:२  
* ऋषिर् विप्रः अधिपतिः  ॥ प्स्भ्_१।९:३  
* सदाशिवत्वम् अभ्यधिकत्वं च प्रवक्ष्यामः  ॥ प्स्भ्_१।९:४  
* अत्र देव इति दिवु क्रीडायाम्  ॥ प्स्भ्_१।९:५  
* क्रीडाधर्मित्वात्  ॥ प्स्भ्_१।९:६  
* अग्न्युष्णत्ववत्  ॥ प्स्भ्_१।९:७  
* क्रीडावान् एव भगवान् विद्याकलापशुसञ्ज्ञकं त्रिविधम् अपि कार्यम् उत्पादयति अनुगृह्णाति तिरोभावयति च  ॥ प्स्भ्_१।९:८  
* उक्तं हि । अप्रचोद्यः प्रचोद्यैस् तु कामकारकरः प्रभुः । क्रीडते भगवान् लोकैर् बालः क्रीडनकैर् इव  ॥ प्स्भ्_१।९:९  
* देवस्य इति षष्ठी  ॥ प्स्भ्_१।९:१०  
* स्वस्वामिभावः सम्बन्धः  ॥ प्स्भ्_१।९:११  
* परिग्रहार्थम् एवाधिकुरुते  ॥ प्स्भ्_१।९:१२  
* अत्र दक्षिणेति दिक्प्रतिविभागे भवति  ॥ प्स्भ्_१।९:१३  
* आदित्यो दिशो विभजति  ॥ प्स्भ्_१।९:१४  
* दिशश् च मूर्तिं विभजन्ति  ॥ प्स्भ्_१।९:१५  
* मूर्तिनाम यद् एतद् देवस्य दक्षिणे पार्श्वे स्थितेनोदङ्मुखेनोपान्ते यद् रूपम् उपलभ्यते वृषध्वजशूलपाणिनन्दिमहाकालोर्ध्वलिङ्गादिलक्षणं यद् वा लौकिकाः प्रतिपद्यन्ते महादेवस्यायतनम् इति तत्रोपस्थेयम्  ॥ प्स्भ्_१।९:१६  
* दक्षिणामूर्तिग्रहणात् पूर्वोत्तरपश्चिमानां मूर्तीनां प्रतिषेधः  ॥ प्स्भ्_१।९:१७  
* मूर्तिनियोगाच् च मूर्त्यभावे नियमलोपः  ॥ प्स्भ्_१।९:१८  
* भैक्ष्यानुपयोगान् निर्घातानाम् उक्तत्वाच् चेत्य् अर्थः  ॥ प्स्भ्_१।९:१९  
* विधिर् इत्य् उपदिष्टानाम् अर्थानां भस्मस्नानोपदेशाद् अप्सु स्नानादीनां प्रतिषेधः  ॥ प्स्भ्_१।९:२०  
* भस्मशयनोपदेशाद् विषयशयनादीनां प्रतिषेधः  ॥ प्स्भ्_१।९:२१  
* आयतने वसत्य् अर्थोपदेशाच् छेषवसत्य् अर्थप्रतिषेधः  ॥ प्स्भ्_१।९:२२  
* हसिताद्युपदेशाच् छेषोपहारप्रतिषेधः  ॥ प्स्भ्_१।९:२३  
* निर्माल्योपदेशात् प्रत्यग्राणां माल्यानां प्रतिषेधः  ॥ प्स्भ्_१।९:२४  
* भस्मनिर्माल्यलिङ्गोपदेशाच् छेषलिङ्गप्रतिषेधः  ॥ प्स्भ्_१।९:२५  
* महादेवग्रहणाद् अन्यदेवताभक्तिप्रतिषेधः  ॥ प्स्भ्_१।९:२६  
* दक्षिणामूर्तिग्रहणात् पूर्वपश्चिमानां मूर्तीनां प्रतिषेधः  ॥ प्स्भ्_१।९:२७  
* एवं दक्षिणामूर्तिर् इत्य् उक्ते अस्य ब्राह्मणस्य पूर्वप्रसिद्धा नियमा नियमैः प्रतिषिध्यन्ते  ॥ प्स्भ्_१।९:२८  
* कीलकप्रतिकीलकवत् पुराणोदकनवोदकवच् चेति  ॥ प्स्भ्_१।९:२९  
* अत्रेदं भस्मप्रकरणं समाप्तम्  ॥ प्स्भ्_१।९:३०  
* आह नियमाभिधानाद् एव हि संशयः  ॥ प्स्भ्_१।९:३१  
* यत्र यमास् तत्र नियमाः  ॥ प्स्भ्_१।९:३२  
* मिथुनम् एवैतद् यस्मात्  ॥ प्स्भ्_१।९:३३  
* अतो न संशयः  ॥ प्स्भ्_१।९:३४  
* यमा अस्मिन् तन्त्रे के चिन्त्यन्ते  ॥ प्स्भ्_१।९:३५  
* उच्यते प्रसिद्धा यमाः अहिंसादय इति  ॥ प्स्भ्_१।९:३६  
* अत्र त्व् अन्येषाम्  ॥ प्स्भ्_१।९:३७  
* अहिंसा ब्रह्मचर्यं च सत्यासंव्यवहारकौ । अस्तेयम् इति पञ्चैते यमा वै सम्प्रकीर्तिताः  ॥ प्स्भ्_१।९:३८  
* अक्रोधो गुरुशुश्रूषा शौचम् आहारलाघवम् । अप्रमादश् च पञ्चैते नियमाः सम्प्रकीर्तिताः  ॥ प्स्भ्_१।९:३९  
* तद्वद् अस्माकं न भवति  ॥ प्स्भ्_१।९:४०  
* कस्मात्  ॥ प्स्भ्_१।९:४१  
* नियमनिवृत्तिदर्शनात्  ॥ प्स्भ्_१।९:४२  
* अस्मिन् हि तन्त्रे कालान्तरिता नियमा निवर्तन्ते  ॥ प्स्भ्_१।९:४३  
* कथम् आ देहपाताद् यमानां न निवृत्तिर् अस्ति  ॥ प्स्भ्_१।९:४४  
* कस्मात्  ॥ प्स्भ्_१।९:४५  
* हिंसादिदोषात्  ॥ प्स्भ्_१।९:४६  
* तस्माद् अहिंसाद्या दश सर्वे ते यमाः प्रत्यवगन्तव्यः  ॥ प्स्भ्_१।९:४७  
* आह यद्य् एवं निगमनिवृत्तौ भ्रष्टनियमस्य पतनप्रसङ्गः  ॥ प्स्भ्_१।९:४८  
* उच्यते अवसितप्रयोजनत्वान् न पतनप्रसङ्गः  ॥ प्स्भ्_१।९:४९  
* किं च यमानां प्राधान्यात्  ॥ प्स्भ्_१।९:५०  
* उक्तं हि पतति नियमवान् यमेष्व् असक्तो न तु यमवान् नियमालसो ऽवसीदेत्  ॥ प्स्भ्_१।९:५१  
* इति यमनियमौ समीक्ष्य बुद्ध्या यमबहुलेष्व् अतिसन्दधीत बुद्धिम्  ॥ प्स्भ्_१।९:५२  
* तस्मान् न पतनप्रसङ्गः  ॥ प्स्भ्_१।९:५३  
* अतः प्रसिद्धा यमा अहिंसादयः  ॥ प्स्भ्_१।९:५४  
* आह किं प्रसिद्धा इति कृत्वा गृह्यन्ते आहोस्विच् छक्यम् एतेषां यमानां सर्वज्ञोक्तशास्त्रतः सद्भावो वक्तुम्  ॥ प्स्भ्_१।९:५५  
* उच्यते यद्य् अन्यत्र प्रसिद्धा इति क्व  ॥ प्स्भ्_१।९:५६  
* तत्र चिन्त्यते  ॥ प्स्भ्_१।९:५७  
* कस्मात्  ॥ प्स्भ्_१।९:५८  
* कृतोपदेशात्  ॥ प्स्भ्_१।९:५९  
* यस्मादुक्तं सूत्रतःकृतम् इत्यत्र  ॥ प्स्भ्_१।९:६०  
* कृताप्रतिषेधा कृत्स्ना हिंसा तन्त्रे प्रतिषिद्धा द्रष्टव्येत्यर्थः  ॥ प्स्भ्_१।९:६१  
* सा च हिंसा त्रिविधा भवति  ॥ प्स्भ्_१।९:६२  
* दुःखोत्पादनम् अण्डभेदः प्राणनिर्मोचनमिति  ॥ प्स्भ्_१।९:६३  
* तत्र दुःखोत्पादनं नाम क्रोशनतर्जनताडननिर्भर्त्सनादिबहुभेदोऽपि चतुर्विधस्यापि भूतग्रामस्य मनोवाक्कायकर्मभिर् अभिद्रोहो न कर्तव्यः  ॥ प्स्भ्_१।९:६४  
* एवम् अहिंसा भवत्येतेषां जन्तूनाम्  ॥ प्स्भ्_१।९:६५  
* अण्डभेदो नाम दाहतापधूमोपरोधपरिहारार्थम् अग्निकरणादानसम्प्रदानप्रतिनिधानसन्धुक्षणादीनि न कुर्यात् नैव कारयेत्  ॥ प्स्भ्_१।९:६६  
* तथा प्राणनिर्मोचनं नाम वस्त्रशिक्यभस्माधारभैक्ष्यभाजनादीनि मुहुर्मुहुर् विवेचयितव्यानि  ॥ प्स्भ्_१।९:६७  
* कस्मात्  ॥ प्स्भ्_१।९:६८  
* प्राणिनो हि सूक्ष्मचारिणः क्षिप्रमेव विलयं प्रयान्ति  ॥ प्स्भ्_१।९:६९  
* तस्मात् सूक्ष्मैर् अङ्गपवित्रैः पक्ष्मचामरतालवृन्तैर् वस्त्रान्तरैर् वा मुहुर्मुहुर् विग्रन्थोदकेन वा  ॥ प्स्भ्_१।९:७०  
* हरितेषु तृणेषु न संसिक्ते भूप्रदेशे भवति  ॥ प्स्भ्_१।९:७१  
* वसन्तग्रीष्महैमान्तिकान् अष्टौ मासान् भिक्षुर् विचक्रमेत्  ॥ प्स्भ्_१।९:७२  
* दयार्थं सर्वभूतानाम् एकत्र वर्षासु वसेत्  ॥ प्स्भ्_१।९:७३  
* वर्षाभेदं तु यः कुर्याद् ब्राह्मणो योगदीक्षितः । प्राजापत्येन कृच्छ्रेण ततः पापात् प्रमुच्यते  ॥ प्स्भ्_१।९:७४  
* शारीरं दृश्यते यत्र भयं कस्याञ्चिद् आपदि । दुर्दिने राष्ट्रभङ्गे वा वर्षास्वपि व्यतिक्रमेत्  ॥ प्स्भ्_१।९:७५  
* नासूर्यं च व्रजेन्मार्गं नादृष्टां भूमिम् आक्रमेत् । परिपूनाभिरद्भिश्च नित्यं कुर्यात् प्रयोजनम्  ॥ प्स्भ्_१।९:७६  
* संवत्सरकृतं पापं मत्स्यबन्धस्य यद् भवेत् । एकाहात् तदवाप्नोति अपूतजलसङ्ग्रही  ॥ प्स्भ्_१।९:७७  
* दृष्टिपूतं न्यसेत् पादं वस्त्रपूतं जलं पिबेत् । सत्यपूतां वदेद् वाचं मनःपूतं समाचरेत्  ॥ प्स्भ्_१।९:७८  
* हिंसकास्तु निवर्तन्ते ब्रह्मत्वमपि ये गताः । तस्मादपूतमुदकं नोपयुञ्जीत योगवित्  ॥ प्स्भ्_१।९:७९  
* अथ नष्टे पवित्रे च गृह्णीयात् त्रिषु वै सकृत् । नदीप्रस्रवणे चैव गृहस्थेषु च साधुषु  ॥ प्स्भ्_१।९:८०  
* काण्डानि यानि गृह्यन्ते कन्दाश्चैव प्ररोहिणः । बीजानि चैव पक्वानि सर्वाण्येतानि वर्जयेत्  ॥ प्स्भ्_१।९:८१  
* यदा न कुर्याद् द्रोहं च सर्वभूतेषु दारुणम् । कर्मणा मनसा वाचा ब्रह्म सम्पद्यते तदा  ॥ प्स्भ्_१।९:८२  
* यो न हिंसति भूतानि स्थावराणि चराणि च । आत्मानमिव सर्वाणि सो ऽमृतत्वाय कल्पते  ॥ प्स्भ्_१।९:८३  
* न यज्ञदानैर्न तपोऽग्निहोत्रैर्न ब्रह्मचर्यैर् न च सत्यवाक्यैः । न वेदविद्याध्ययनैर् व्रतैर्वा प्राप्यं फलं यद्य् अहिंसकस्य  ॥ प्स्भ्_१।९:८४  
* यो दद्यात् काञ्चनं मेरुं कृत्स्नां चैव वसुन्धराम् । समुद्रं रत्नपूर्णं वा न तुल्यं स्यादहिंसया  ॥ प्स्भ्_१।९:८५  
* इत्येवम् अहिंसा तन्त्रे सिद्धा  ॥ प्स्भ्_१।९:८६  
* तथा ब्रह्मचर्यं च तन्त्रे सिद्धम्  ॥ प्स्भ्_१।९:८७  
* कस्मात्  ॥ प्स्भ्_१।९:८८  
* स्त्रीप्रतिषेधात् इन्द्रियजयोपदेशाच् च त्रयोदशकस्य करणस्यानुत्सर्गो ब्रह्मचर्यमित्युक्तम्  ॥ प्स्भ्_१।९:८९  
* विशेषेण तु जिह्वोपस्थयोरिति  ॥ प्स्भ्_१।९:९०  
* अत्राह विशेषग्रहणं किम्प्रयोजनम्  ॥ प्स्भ्_१।९:९१  
* त्रयोदशकस्य करणस्यानुत्सर्गो ब्रह्मचर्यमित्युक्त्वा जिह्वोपस्थयोर् विशेषग्रहणं किम्प्रयोजनं क्रियते  ॥ प्स्भ्_१।९:९२  
* उच्यते प्रधानत्वात्  ॥ प्स्भ्_१।९:९३  
* तन्मूलत्वादितरप्रवृत्तेः  ॥ प्स्भ्_१।९:९४  
* तन्मूला हीतरेषां प्रवृत्तिर्भवति  ॥ प्स्भ्_१।९:९५  
* कथम्  ॥ प्स्भ्_१।९:९६  
* जिह्वेन्द्रियविषये उपस्थेन्द्रियविषये वा सक्तः त्रयोदशभिः प्रवर्तते  ॥ प्स्भ्_१।९:९७  
* अत एतदुक्तं विशेषेण जिह्वोपस्थयोरिति  ॥ प्स्भ्_१।९:९८  
* जिह्वोपस्थनिमित्तं हि पतनं सर्वदेहिनाम् । तस्माद् अमित्रवत् पश्येज् जिह्वोपस्थं हि मानवः  ॥ प्स्भ्_१।९:९९  
* अथवा मनःपूर्वकत्वात् सर्ववृत्तीनां तन्निग्रहात् सर्ववृत्तीनां निग्रहः कृतो भवति  ॥ प्स्भ्_१।९:१००  
* उक्तं हि । मनो हि मूलं सर्वेषामिन्द्रियाणां प्रवर्तने । शुभाशुभास्ववस्थासु तच् च मे सुव्यवस्थितम्  ॥ प्स्भ्_१।९:१०१  
* पुनरप्युक्तम् । इन्द्रियैः प्रसृतैर् दुःखमिन्द्रियैर् निभृतैः सुखम् । तस्माद् इन्द्रियरूपेभ्यो यच् छेदात्मानमात्मना  ॥ प्स्भ्_१।९:१०२  
* इन्द्रियाणि हि तत् सर्वं यत् स्वर्गनरकाव् उभौ । निगृहीतविसृष्टानि स्वर्गाय नरकाय च  ॥ प्स्भ्_१।९:१०३  
* अतो जन्म अतो दुःखमतो मृत्युभयं तथा । इन्द्रियाणां प्रसङ्गाद् वै तस्मादेतान् जयामहे  ॥ प्स्भ्_१।९:१०४  
* इन्द्रियाणां प्रसङ्गेन दोषम् ऋच्छत्यसंशयम् । सन्नियम्य तु तान्येव ततः सिद्धिं नियच्छति  ॥ प्स्भ्_१।९:१०५  
* रज्जुरेषा निबन्धाय या स्त्रीषु रमते मतिः । छित्त्वैनां कृतिनो यान्ति नैनां त्यजति दुष्कृती  ॥ प्स्भ्_१।९:१०६  
* स्त्रीहेतोर्निर्गमो ग्रामात् स्त्रीकृते क्रयविक्रयः । स्त्रियो मूलमनर्थानां नैनां प्राज्ञः परिष्वजेत्  ॥ प्स्भ्_१।९:१०७  
* विषमग्निरसिर्बाणः स्फुटं कृत्वा विभीषिका । माया रूपवती ह्य् एषा यां स्त्रियं मन्यते जनः  ॥ प्स्भ्_१।९:१०८  
* अमेध्यपूर्णे कृमिजन्तुसङ्कुले स्वभावदुर्गन्ध अशौच अध्रुवे । कडेबरे मूत्रपुरीषभाजने रमन्ति मूर्खा न रमन्ति पण्डिताः  ॥ प्स्भ्_१।९:१०९  
* माद्यतीति स्त्रियं दृष्ट्वा सुरां पीत्वा न माद्यति । तस्माद् दृष्टिमदां नारीं दूरतः परिवर्जयेत्  ॥ प्स्भ्_१।९:११०  
* अधोमुखेनादंष्ट्रेण जघनान्तरचारिणा । सर्वशास्त्राचिकित्स्येन जगद् दष्टं भगाहिना  ॥ प्स्भ्_१।९:१११  
* लोमशेन कुरूपेण दुर्गन्धेन कुचर्मणा । हरिणीपदमात्रेण सर्वम् अन्धीकृतं जगत्  ॥ प्स्भ्_१।९:११२  
* दीप्ताङ्गारसमा नारी घृतकुम्भसमः पुमान् । ये प्रसक्ता विलीनास्ते ये स्थितास्ते दिवं गताः  ॥ प्स्भ्_१।९:११३  
* यथाग्निरेधःसंवृद्धो महाज्योतिः प्रकाशते । तथेन्द्रियनिरोधेन स्वात्मज्योतिः प्रकाशते  ॥ प्स्भ्_१।९:११४  
* ब्रह्मचर्ये स्थितं धैर्यं ब्रह्मचर्ये स्थितं तपः । ये स्थिता ब्रह्मचर्येण ब्राह्मणा दिवि ते स्थिताः  ॥ प्स्भ्_१।९:११५  
* क्षीरं पिबन्ति मधु ते पिबन्ति सोमं पिबन्त्यमृतेन सार्धम् । मृत्योः पुरस्तादमरा भवन्ति ये ब्राह्मणा ब्रह्मचर्यं चरन्ति  ॥ प्स्भ्_१।९:११६  
* इत्येवं ब्रह्मचर्यं तन्त्रे सिद्धम्  ॥ प्स्भ्_१।९:११७  
* तथा सत्यं तन्त्रे सिद्धम्  ॥ प्स्भ्_१।९:११८  
* तच् च द्विविधम्  ॥ प्स्भ्_१।९:११९  
* तद्यथा परिदृष्टार्थभूतार्थं वचनं वाक्सत्यं चेति  ॥ प्स्भ्_१।९:१२०  
* तत्र परिदृष्टार्थभूतार्थं वचनं सत्यं तन्त्रे सिद्धम्  ॥ प्स्भ्_१।९:१२१  
* कस्मात्  ॥ प्स्भ्_१।९:१२२  
* व्याख्यानोपदेशात् विद्वदुपदेशाच् च  ॥ प्स्भ्_१।९:१२३  
* तथा वाक्सत्यमपि तन्त्रे सिद्धम्  ॥ प्स्भ्_१।९:१२४  
* कस्मात्  ॥ प्स्भ्_१।९:१२५  
* वाग्विशुद्ध्युपदेशात्  ॥ प्स्भ्_१।९:१२६  
* इह स्वशास्त्रोक्तं भाषतोऽनृतमपि सत्यमापद्यते  ॥ प्स्भ्_१।९:१२७  
* कस्मात्  ॥ प्स्भ्_१।९:१२८  
* शुद्धिवृद्धिकरत्वात्  ॥ प्स्भ्_१।९:१२९  
* यस्मादाह । स्वर्गमनृतेन गच्छति दयार्थमुक्तेन सर्वभूतानाम् । सत्येनापि न गच्छति सतां विनाशार्थमुक्तेन  ॥ प्स्भ्_१।९:१३०  
* पुनस्त्वाह । गोब्राह्मणार्थे ऽवचनं हिमस्ति न स्त्रीषु राजन् न विवाहकाले । प्राणात्यये सर्वधनापहारे पञ्चानृतान्याहुरपातकानि  ॥ प्स्भ्_१।९:१३१  
* सत्यं ब्रूयात् प्रियं ब्रूयान् न ब्रूयात् सत्यमप्रियम् । प्रियं च नानृतं ब्रूयादेष धर्मः सनातनः  ॥ प्स्भ्_१।९:१३२  
* यथा हि तेषामेव भूतानां हितमनृतमपि सत्यमापद्यते एवमिहाप्यस्माकं स्वशास्त्रोक्तं भाषतामनृतमपि सत्यमापद्यते  ॥ प्स्भ्_१।९:१३३  
* कस्मात्  ॥ प्स्भ्_१।९:१३४  
* विधिविहितत्वात्  ॥ प्स्भ्_१।९:१३५  
* इत्येतदपि तत्र सिद्धम्  ॥ प्स्भ्_१।९:१३६  
* तथा असंव्यवहारस्तन्त्रे सिद्धः  ॥ प्स्भ्_१।९:१३७  
* कस्मात्  ॥ प्स्भ्_१।९:१३८  
* अव्यक्तप्रेतोन्मत्तमूढोपदेशात्  ॥ प्स्भ्_१।९:१३९  
* नेह लोके अव्यक्तप्रेतोन्मत्तमूढाः संव्यवहारं कुर्वन्ति यस्माद् अतोऽत्रासंव्यवहारस्तन्त्रे सिद्धः  ॥ प्स्भ्_१।९:१४०  
* संव्यवहारश्च पुनर्द्विविधः  ॥ प्स्भ्_१।९:१४१  
* तद्यथा क्रयावक्रयसंव्यवहारा राजकुलसंव्यवहारश्चेति  ॥ प्स्भ्_१।९:१४२  
* अत एकतरेणाप्यत्राधिकृतस्यात्मपीडा परपीडा चावर्जनीये भवतः  ॥ प्स्भ्_१।९:१४३  
* तत्र यद्यात्मानं पीडयति तेनेहैव लोके दुःखी भवति  ॥ प्स्भ्_१।९:१४४  
* स्यात् परं पीडयति तत्राप्यस्याधर्मो दुःखादिफलः प्रचीयते  ॥ प्स्भ्_१।९:१४५  
* तेनामुष्मिन् लोके तीव्रं दुःखमनुभवति  ॥ प्स्भ्_१।९:१४६  
* तस्मादुभयथापि संव्यवहारो वर्जनीयः  ॥ प्स्भ्_१।९:१४७  
* भवति ह्य् अपि । यश्च पापं प्रकुरुते यश्च पापं प्रशंसति । सहायश्चोपभोक्ता च सर्वे ते समकर्मिणः  ॥ प्स्भ्_१।९:१४८  
* उक्तं हि । विक्रये तु महान् दोषो विक्रयात् पतते यतः । एष एव क्रये दोषस्तस्मात् तं परिवर्जयेत्  ॥ प्स्भ्_१।९:१४९  
* प्रच्छन्नं कुरुते पापं न मे जानाति कश्चन । मुच्यते जनवादेभ्यस्तस्मात् पापान् न मुच्यते  ॥ प्स्भ्_१।९:१५०  
* पुनरप्युक्तम् । आदित्यचन्द्राव् अनिलोऽनलश्च द्यौर् भूमिर् आपो हृदयं यमश्च । अहश्च रात्रिश्च उभे च सन्ध्ये धर्मो हि जानाति नरस्य वृत्तम्  ॥ प्स्भ्_१।९:१५१  
* नारम्भशीलो न च दम्भशीलः शास्त्रोपदिष्टानि करोत्यदीनः । यमेषु युक्तो नियमेषु चैव मुनिर् भवत्य् एष्व् अजरोऽमरश्च  ॥ प्स्भ्_१।९:१५२  
* तथा अस्तेयं तन्त्रे सिद्धम्  ॥ प्स्भ्_१।९:१५३  
* कस्मात्  ॥ प्स्भ्_१।९:१५४  
* अवासोपदेशात् अनुत्सृष्टान्नप्रतिषेधाच् च  ॥ प्स्भ्_१।९:१५५  
* इह विद्यमानस्याप्येकस्य वाससो मलवद् अवस्थितस्यावासोपदेशात् परिग्रहपरित्याग उपदिश्यते  ॥ प्स्भ्_१।९:१५६  
* किञ्चान्यदपि  ॥ प्स्भ्_१।९:१५७  
* परित्यक्तानाम् अन्नपानादीनामुपयोगो दृष्टो यस्मात्  ॥ प्स्भ्_१।९:१५८  
* अतोऽत्रास्तेयं तन्त्रे सिद्धम्  ॥ प्स्भ्_१।९:१५९  
* स्तेयं च पुनः षड्विधम्  ॥ प्स्भ्_१।९:१६०  
* तत्र अदत्तादानम् अनतिसृष्टग्रहणम् अनभिमतग्रहणम् अनधिकारप्रतिग्रहः अनुपालम्भः अनिवेदितोपयोगश्चेति  ॥ प्स्भ्_१।९:१६१  
* अदत्तस्य ग्रहणमदत्तादानम्  ॥ प्स्भ्_१।९:१६२  
* अनतिसृष्टग्रहणं नाम बालोन्मत्तप्रमत्तवृद्धदुर्बलानां वित्तापहरणम्  ॥ प्स्भ्_१।९:१६३  
* अनभिमतग्रहणं नाम कीटभ्रमरपक्षिपतङ्गादीनाम् अनभिप्रेतद्रव्यापहरणम्  ॥ प्स्भ्_१।९:१६४  
* अनधिकारप्रतिग्रहो नाम इह शास्त्रे अनभ्यनुज्ञातानाम् अर्थानां गोभूहिरण्यद्विपदचतुष्पदादीनां ग्रहणम्  ॥ प्स्भ्_१।९:१६५  
* अनुपालम्भो नाम कुहककल्कनडम्भविस्मापनवर्धापनादिभिर् उपायैः परेभ्यो हिरण्याच् छादनोपयोगः  ॥ प्स्भ्_१।९:१६६  
* अनिवेदितोपयोगो नाम भक्ष्यभोज्यलेह्यपेयचोष्यादीनाम् अन्यतमं यत्किञ्चिद् गुरवे ऽनिवेदितम् उपयुङ्क्ते स उच्यते अनिवेदितोपयोग इति  ॥ प्स्भ्_१।९:१६७  
* एवं षड्विधं स्तेयम्  ॥ प्स्भ्_१।९:१६८  
* अस्य षड्विधस्यापि स्तेयस्य परिवर्जनम् अस्तेयमाहुराचार्याः  ॥ प्स्भ्_१।९:१६९  
* भवति ह्य् अपि । यदेतद् धनमित्याहुः प्राणा ह्य् एते बहिश्चराः । स तस्य हरते प्राणान् यो यस्य हरते धनम्  ॥ प्स्भ्_१।९:१७०  
* उक्तं हि । सर्वस्वपरिमोष्टा च जीवितान्तकरश्च यः । द्वाव् एतौ समकर्माणौ तस्मात् स्तेयं विवर्जयेत्  ॥ प्स्भ्_१।९:१७१  
* न स्तेनस्य परो लोको नायं लोको दुरात्मनः । शङ्कितः सर्वभूतानां द्रोहात्मा पाप एव सः  ॥ प्स्भ्_१।९:१७२  
* मृदमापस्तथा यानं पत्त्रं पुष्पं फलान्यपि । असंवृतानि गृह्णीयात् पवित्रार्थीह कार्यवान्  ॥ प्स्भ्_१।९:१७३  
* नद्यश्च वाप्यः कूपाश्च तटाकानि सरांसि च । असंवृतानि गृह्णीयात् प्राजापत्येन कर्मणा  ॥ प्स्भ्_१।९:१७४  
* इत्य् एवमस्तेयं तन्त्रे सिद्धम्  ॥ प्स्भ्_१।९:१७५  
* अक्रोधस्तन्त्रे सिद्धः  ॥ प्स्भ्_१।९:१७६  
* कस्मात्  ॥ प्स्भ्_१।९:१७७  
* शूद्रप्रतिषेधात् अतितापोपदेशाच् च  ॥ प्स्भ्_१।९:१७८  
* इहाध्यात्मिकाधिभौतिकाधिदैविकानां सर्वद्वन्द्वानां मनसि शरीरे च उपनिपतितानां सहिष्णुत्वम् अप्रतीकारश्चेति यस्मात् कृतो ऽत्राक्रोधस् तन्त्रे सिद्धः  ॥ प्स्भ्_१।९:१७९  
* क्रोधश्च पुनश्चतुर्विधः  ॥ प्स्भ्_१।९:१८०  
* तद्यथा भावलक्षणः कर्मलक्षणः वैकल्यकरः उद्वेगकरश्चेति  ॥ प्स्भ्_१।९:१८१  
* तत्र भावलक्षणो नाम सः यत्रासूयाद्वेषमदमानमात्सर्यादयो भावाः प्रवर्तन्ते  ॥ प्स्भ्_१।९:१८२  
* कर्मलक्षणो नाम यत्र कलहवैरसम्प्रहरणाद्या भावाः प्रवर्तन्ते  ॥ प्स्भ्_१।९:१८३  
* वैकल्यकरो नाम यत्र पाणिपादनासाक्ष्यङ्गुलिप्रहरणादयो भावाः प्रवर्तन्ते  ॥ प्स्भ्_१।९:१८४  
* उद्वेगकरो नाम यत्र स्वात्मानं परात्मानं वा प्राणैर् वियोजयति  ॥ प्स्भ्_१।९:१८५  
* इत्येवं चतुर्विधः क्रोधः  ॥ प्स्भ्_१।९:१८६  
* अस्य चतुर्विधस्यापि क्रोधस्य परिवर्जनम् अक्रोधमाहुराचार्याः  ॥ प्स्भ्_१।९:१८७  
* तस्माद् देशजातिकुलकर्मसम्बन्धनिन्दायां करणक्रियायां कार्यनिन्दायाम् आहारनिन्दायां वाधिकृतेन क्रोधो न कर्तव्यः  ॥ प्स्भ्_१।९:१८८  
* तत्र देशनिन्दा तावद् भवति  ॥ प्स्भ्_१।९:१८९  
* तद्यथा यत्र भवान् जातस्तत्र देशे ब्राह्मणा एव न सन्तीति यदि कश्चिदधिक्षेपं कुर्यात् तत्र क्रोधो न कर्तव्यः  ॥ प्स्भ्_१।९:१९०  
* तत्रैतत् स्याद् एवमभिहिते तीव्रदुःखं मानसमभिव्यज्यते  ॥ प्स्भ्_१।९:१९१  
* कथमत्र क्रोधो न भविष्यतीति  ॥ प्स्भ्_१।९:१९२  
* उच्यते न भविष्यति  ॥ प्स्भ्_१।९:१९३  
* कस्मात्  ॥ प्स्भ्_१।९:१९४  
* परिसङ्ख्यानसामर्थ्यात्  ॥ प्स्भ्_१।९:१९५  
* इह मनुष्यलोके देशोऽयं नाम मातापितृहेतुकः औपचयिकः कार्यपिण्डः शरीराख्यः  ॥ प्स्भ्_१।९:१९६  
* स तस्माद् भवः  ॥ प्स्भ्_१।९:१९७  
* क्षेत्रज्ञस्तु चेतनः सर्वगतः शुचिः  ॥ प्स्भ्_१।९:१९८  
* अस्य चास्माकं चान्तरमविदितम्  ॥ प्स्भ्_१।९:१९९  
* अपरिदृष्टार्थे भवानेतद् वा ब्रूयात्  ॥ प्स्भ्_१।९:२००  
* अतः क्रोधनिमित्तासम्भवात् परिसङ्ख्यानसामर्थ्येन क्रोधो न कार्यः  ॥ प्स्भ्_१।९:२०१  
* एवं शेषेष्वपि द्रष्टव्यम्  ॥ प्स्भ्_१।९:२०२  
* भवति ह्य् अपि । शृङ्गवान् नखवान् दंष्ट्री विकृतो रुधिराशनः । राक्षसो वा पिशाचो वा क्रोधिष्णुर् जायते नरः  ॥ प्स्भ्_१।९:२०३  
* पुनश्चाह । कङ्कगृध्रसृगालेषु दंशेषु मशकेषु च । पन्नगेषु च जायन्ते नराः क्रोधपरायणाः  ॥ प्स्भ्_१।९:२०४  
* विद्विष्टः सर्वभूतानां बह्वमित्रो ऽल्पबान्धवः । क्रूरधर्मा दुराचारः क्रोधिष्णुर् जायते नरः  ॥ प्स्भ्_१।९:२०५  
* क्रुद्धः करोति पापानि क्रुद्धः पापानि भाषते । क्रुद्धो भवति निर्लज्जस्तस्मात् क्रोधं विवर्जयेत्  ॥ प्स्भ्_१।९:२०६  
* तथा चोक्तम् । यत् क्रोधनो जपति यच् च जुहोति यद्वा यद्वा तपस्तप्यति यद् ददाति तत्सर्वम् । वैवस्वतो हरति पूर्तममुष्य सर्वं मिथ्या श्रुतं भवति तस्य शमोऽपि तस्य  ॥ प्स्भ्_१।९:२०७  
* धन्यास्ते पुरुषव्याघ्रा ये बुद्ध्या क्रोधमुत्थितम् । शमयन्ति महात्मानो दीप्तमग्निमिवाम्भसा  ॥ प्स्भ्_१।९:२०८  
* यतो रूपं ततो ज्ञानं यतो ज्ञानं ततस्तपः । यतस्तपस्ततः सिद्धिर्यतः सिद्धिस्ततः क्षमा  ॥ प्स्भ्_१।९:२०९  
* क्षमा सर्वपरं मित्रं क्रोधः सर्वपरो रिपुः । क्षमावतामयं लोकः परो लोकः क्षमावताम्  ॥ प्स्भ्_१।९:२१०  
* एतस्मात् कारणात् क्षन्तव्यम् इत्य् एवमक्रोधस्तन्त्रे सिद्धः  ॥ प्स्भ्_१।९:२११  
* तथा गुरुशुश्रूषा तन्त्रे सिद्धा  ॥ प्स्भ्_१।९:२१२  
* कस्मात्  ॥ प्स्भ्_१।९:२१३  
* व्याख्यानोपदेशाद् विद्वदुपदेशाच् च  ॥ प्स्भ्_१।९:२१४  
* इह चोक्तं विधिं व्याख्यास्यामः इति  ॥ प्स्भ्_१।९:२१५  
* अत्राण् इति मर्यादायाम्  ॥ प्स्भ्_१।९:२१६  
* म इति प्रतिज्ञायां भवति  ॥ प्स्भ्_१।९:२१७  
* मयि वर्तते  ॥ प्स्भ्_१।९:२१८  
* मयि तिष्ठतीति  ॥ प्स्भ्_१।९:२१९  
* यदि चेष्टे वत्स्यसि यदि चेष्टे स्थास्यसि ततस्ते वक्ष्यामः  ॥ प्स्भ्_१।९:२२०  
* तत्रेष्टमित्यष्टाङ्गं ब्रह्मचर्यं मर्यादामधिकुरुते  ॥ प्स्भ्_१।९:२२१  
* तद्यथा उत्थानप्रत्युत्थानाभिवादनगुरुकार्यहितकारी अनुत्तरोत्तरवादी पूर्वोत्थायी जघन्यसंवेशी प्रेषिताप्रेषितसर्वकार्यकृतज्ञः सर्वनिवेदितात्मा दक्षो दाक्षिण्यानुरक्तः स्नानोद्वर्तनसंवाहनादिभिः क्रियाविशेषैः छायेवानुगतो नित्यमिदं कृतम् इदं करिष्ये किं करवाणीति भूत्वा गुरवे ऽहरहर् वर्तितव्यम्  ॥ प्स्भ्_१।९:२२२  
* यस्तु विद्यां गुरोरधिकृत्य बहुभ्यः सम्प्रयच्छति अनेनास्य विद्याया दानेन गुरवः शुश्रूषिता भवन्ति  ॥ प्स्भ्_१।९:२२३  
* क्षीणे च ब्रह्मचर्ये नियतं गुरुषु यद् गौरवं तद् ब्रह्मचर्यम्  ॥ प्स्भ्_१।९:२२४  
* भवति ह्य् अपि । गुरुर्देवो गुरुः स्वामी गुरुर्माता गुरुः पिता । यस्यैवं निश्चितो भावः श्रेयस्तस्य न दूरतः  ॥ प्स्भ्_१।९:२२५  
* अग्निसूर्येन्दुताराभिश्चाक्षुषो ऽर्थः प्रकाशते । भूतं भव्यं भविष्यं च गुरुवाक्यैः प्रकाशते  ॥ प्स्भ्_१।९:२२६  
* देशकैर्गम्यतेऽध्वानं देशकैर्गम्यतेऽर्णवः । देशकैर्गम्यते स्वर्गो गुरुर्मोक्षस्य देशकः  ॥ प्स्भ्_१।९:२२७  
* अमृतस्य प्रदातारं यो गुरुं ह्य् अवमन्यते । षष्टिवर्षसहस्राणि नरकं पर्युपासते  ॥ प्स्भ्_१।९:२२८  
* गुरोर्यत्र परीवादो निन्दा यत्र प्रवर्तते । कर्णौ तत्र पिधातव्यौ गन्तव्यं वा ततोऽन्यतः  ॥ प्स्भ्_१।९:२२९  
* आचार्यं पूजयेद् यस्तु सर्वावस्थं हि नित्यशः । पूजितस्तेन भवति शिवो वै नात्र संशयः  ॥ प्स्भ्_१।९:२३०  
* आचार्यमूर्तिमास्थाय शिवो ज्ञानं प्रयच्छति । तस्माद् वै नावमन्तव्य आचार्यः श्रेय इच्छता  ॥ प्स्भ्_१।९:२३१  
* ग्रन्थार्थविदुषे नित्यं योगमार्गानुदर्शिने । सर्वार्थेनापि कर्तव्यः परितोषो विजानता  ॥ प्स्भ्_१।९:२३२  
* ऋचं वा यदि वार्धर्चं पादं वा यदि वाक्षरम् । सकाशाद् यस्य गृह्णीयान् नियतं तत्र गौरवम्  ॥ प्स्भ्_१।९:२३३  
* लिङ्गकर्त्री यथा माता शास्त्रकर्ता यथा पिता । प्रबोधकृद् गुरुस्तेषां तदेवायतनं महत्  ॥ प्स्भ्_१।९:२३४  
* इत्येवं गुरुशुश्रूषा तन्त्रे सिद्धा  ॥ प्स्भ्_१।९:२३५  
* तथा शौचं तन्त्रे सिद्धम्  ॥ प्स्भ्_१।९:२३६  
* कस्मात्  ॥ प्स्भ्_१।९:२३७  
* भस्मस्नानोपदेशात्  ॥ प्स्भ्_१।९:२३८  
* तच् च शौचं त्रिविधम्  ॥ प्स्भ्_१।९:२३९  
* तद् यथा गात्रशौचं भावशौचम् आत्मशौचं चेति  ॥ प्स्भ्_१।९:२४०  
* तत्र भस्मस्नानोपदेशात् प्रसिद्धं भस्मना गात्रशौचम्  ॥ प्स्भ्_१।९:२४१  
* आह यदुक्तं प्रसिद्धं भस्मना गात्रशौचमिति एतदेवायुक्तम्  ॥ प्स्भ्_१।९:२४२  
* कस्मात्  ॥ प्स्भ्_१।९:२४३  
* पूर्वोत्तरव्याघातात्  ॥ प्स्भ्_१।९:२४४  
* इह पुरस्तादुक्तं प्रसिद्धा यमा अहिंसादयो भवन्ति  ॥ प्स्भ्_१।९:२४५  
* यदिह भूयोऽपि अप्रसिद्धं भस्मना गात्रशौचमित्यभिधीयते  ॥ प्स्भ्_१।९:२४६  
* तस्मादिदं पूर्वोत्तरं न सङ्गच्छति  ॥ प्स्भ्_१।९:२४७  
* व्याहतं च भवति  ॥ प्स्भ्_१।९:२४८  
* एष दोष इत्यतः पूर्वोत्तरव्याघातात्  ॥ प्स्भ्_१।९:२४९  
* तत्र यदुक्तं प्रसिद्धं भस्मना गात्रशौचमित्येतदयुक्तम्  ॥ प्स्भ्_१।९:२५०  
* उच्यते नायं दोषः  ॥ प्स्भ्_१।९:२५१  
* कस्मात्  ॥ प्स्भ्_१।९:२५२  
* प्रसिद्धिदर्शनात्  ॥ प्स्भ्_१।९:२५३  
* इहान्यत्रापि प्रसिद्धं भस्मना गात्रशौचमिति  ॥ प्स्भ्_१।९:२५४  
* एवं ह्य् आह । संसर्गजाश्च ये दोषा ये चान्ये पितृमातृजाः । अन्नपानकृताश्चैव सङ्करा देहमाश्रिताः । सर्वांस्तान् दहते भस्म अस्थिमज्जागतानपि  ॥ प्स्भ्_१।९:२५५  
* पुनश्चाह । केशकीटोपपन्नानि दुष्टान्नानि च यानि वै । भस्मना स्पृष्टमात्राणि भोज्यान्य् आहुर् मनीषिणः  ॥ प्स्भ्_१।९:२५६  
* पुनरप्युक्तम् । मद्यं पीत्वा गुरुदारांश्च गत्वा स्तेयं कृत्वा ब्रह्महत्यां च कृत्वा । भस्मोद्ध्वस्तो भस्मराशौ शयानो रुद्राध्यायी मुच्यते पातकेभ्यः  ॥ प्स्भ्_१।९:२५७  
* यः स्नानम् आचरेन् नित्यमाग्नेयं संयतेन्द्रियः । कुलैकविंशमुद्धृत्य स गच्छेत् परमां गतिम्  ॥ प्स्भ्_१।९:२५८  
* एवमन्यत्रापि प्रसिद्धं भस्मना गात्रशौचम्  ॥ प्स्भ्_१।९:२५९  
* तस्माद् युक्तं वक्तुं प्रसिद्धा यमा अहिंसादय इति  ॥ प्स्भ्_१।९:२६०  
* तथोपस्पर्शनप्राणायामजप्यैः अकलुषमतिर्भवतीति भावशौचं तन्त्रे सिद्धम्  ॥ प्स्भ्_१।९:२६१  
* भावमन्तर्गतं दुष्टं न स्नानमपकर्षति । भावशुद्धिः परा शुद्धिः शेषं शृङ्गारमार्जनम्  ॥ प्स्भ्_१।९:२६२  
* मृत्तिकानां सहस्रेण जलकुम्भशतेन च । न शुध्यन्ति दुरात्मानः पापोपहतचेतसः  ॥ प्स्भ्_१।९:२६३  
* सत्यं शौचं तपः शौचं शौचमिन्द्रियनिग्रहः । सर्वभूतदया शौचम् अद्भिः शौचं तु पञ्चमम्  ॥ प्स्भ्_१।९:२६४  
* शौचमेव परं तेषां येषां नोत्पद्यते स्पृहा । प्रतिग्रहे तथारम्भे इन्द्रियाणां च गोचरे  ॥ प्स्भ्_१।९:२६५  
* यस्मादाह । सर्वस्वमपि यो दद्यात् कलुषेणान्तरात्मना । न तेन धर्मभाग् भवति भाव एवात्र कारणम्  ॥ प्स्भ्_१।९:२६६  
* यथा यथा हि पुरुषः कल्याणीं कुरुते मतिम् । तथा तथास्य सिध्यन्ति सर्वार्था नात्र संशयः  ॥ प्स्भ्_१।९:२६७  
* इत्येवं भावशौचं तन्त्रे सिद्धम्  ॥ प्स्भ्_१।९:२६८  
* तथात्मशौचं तन्त्रे सिद्धम्  ॥ प्स्भ्_१।९:२६९  
* कस्मात्  ॥ प्स्भ्_१।९:२७०  
* यस्माद् अवमानपरिभवपरिवादाद्यैर् अपहतपाप्मा भवति इत्यात्मशौचं तन्त्रे सिद्धम्  ॥ प्स्भ्_१।९:२७१  
* यस्माद् अन्यैर् अप्युक्तं । कृत्स्नां महीं पर्यटतः सशैलवनकाननाम् । अपमानात् परं नास्ति साधनं मनुरब्रवीत्  ॥ प्स्भ्_१।९:२७२  
* इत्येवं शौचं तन्त्रे सिद्धम्  ॥ प्स्भ्_१।९:२७३  
* तथा आहारलाघवं तन्त्रे सिद्धम्  ॥ प्स्भ्_१।९:२७४  
* कस्मात् । भैक्षोत्सृष्टयथालब्धोपदेशात्  ॥ प्स्भ्_१।९:२७५  
* स्वल्पमपि अनुपायतोऽर्जितमलघु प्रभूतमपि उपायतोऽर्जितं लघ्वेव द्रष्टव्यम्  ॥ प्स्भ्_१।९:२७६  
* उक्तं हि । चरेन्माधुकरीं वृत्तिं वल्मीकनिचयोपमाम् । अक्रुद्धश् चाप्रहृष्टश् च तपस्तद्धि सनातनम्  ॥ प्स्भ्_१।९:२७७  
* यश्चरेत् सर्वभोज्येषु भैक्ष्यं च व्यवहारतः । भुञ्जीत प्रतिगृह्णीयात् प्रशस्तानां स्वकर्मसु  ॥ प्स्भ्_१।९:२७८  
* चातुर्वर्ण्यं चरेद् भैक्ष्यं पतितांस्तु विवर्जयेत् । पयश्चापश्च भैक्ष्यं च सममेतन् न संशयः  ॥ प्स्भ्_१।९:२७९  
* भैक्ष्यशेषं तु यो भिक्षुर्यदि किञ्चित् समुत्सृजेत् । ग्रासे ग्रासे तु कर्तव्याः प्राणायामास्त्रयस्त्रयः  ॥ प्स्भ्_१।९:२८०  
* सन्निधानं न कुर्वीत सर्वावस्थोऽपि योगवित् । सन्निधानकृतैर्दोषैर्यतिः सञ्जायते कृमिः  ॥ प्स्भ्_१।९:२८१  
* माधुकरम् असङ्कल्पं प्राक्प्रवृत्तमयाचितम् । तत्तत्कालोपपन्नं च भैक्ष्यं पञ्चविधं स्मृतम्  ॥ प्स्भ्_१।९:२८२  
* गृहाद् गृहं पर्यटंस्तु न गृहं परिवर्जयेत् । परस्य वचनं श्रुत्वा दुष्टवेश्म विवर्जयेत्  ॥ प्स्भ्_१।९:२८३  
* अदुष्टापतितं साधुं भिक्षुको यो व्यतिक्रमेत् । स तस्य सुकृतं दत्त्वा दुष्कृतं प्रतिपद्यते  ॥ प्स्भ्_१।९:२८४  
* तथैव च गृहस्थस्य निराशो भिक्षुको व्रजेत् । स तस्येष्टं च पूर्तं च भिक्षुरादाय गच्छति  ॥ प्स्भ्_१।९:२८५  
* अकृते वैश्वदेवे तु भिक्षुके गृहमागते । उद्धृत्य वैश्वदेवार्थं भिक्षुकं तु विसर्जयेत्  ॥ प्स्भ्_१।९:२८६  
* वैश्वदेवकृतान् दोषान् शक्तो भिक्षुर्व्यपोहितुम् । नहि भिक्षुकृतान् दोषान् वैश्वदेवो व्यपोहति  ॥ प्स्भ्_१।९:२८७  
* दशाहं द्वादशाहं वा यत्र भिक्षा न लभ्यते । तद् गृहं वर्जयेद् भिक्षुरूषराणीव कर्षकः  ॥ प्स्भ्_१।९:२८८  
* चतुरक्षरसंयुक्तां भिक्षां तु समुदाहरेत् । एष प्रव्रजिनां धर्मः शेषस्तु क्रयविक्रयः  ॥ प्स्भ्_१।९:२८९  
* न हसेन् न चाभिप्रेक्षेत् भिक्षामिच्छंस्तु भिक्षुकः । गोदोहमात्रं सन्तिष्ठेन् नोपतिष्ठेत् कदाचन  ॥ प्स्भ्_१।९:२९०  
* जरामरणगर्भेभ्यो भीतस्य नरकादपि । भयात् क्षपयते यस्मात् तस्माद् भैक्ष्यमिति स्मृतम्  ॥ प्स्भ्_१।९:२९१  
* दधिभक्षाः पयोभक्षा ये ऽन्ये यावकभक्षिणः । सर्वे ते भैक्ष्यभक्षस्य कलां नार्हन्ति षोडशीम्  ॥ प्स्भ्_१।९:२९२  
* तप्तकाञ्चनवर्णेन गवां मूत्रेण यावकम् । पिबेद् द्वादश वर्षाणि न तद् भैक्ष्यसमं भवेत्  ॥ प्स्भ्_१।९:२९३  
* मासि मासि कुशाग्रेण यः पिबेत् सोममग्रजः । भैक्ष्यं चाव्यवहारेण तुल्यं भवति वा न वा  ॥ प्स्भ्_१।९:२९४  
* भैक्ष्यमन्नं परं श्रेयो भैक्ष्यमन्नं परं शुचि । भैक्ष्यं हि व्रतिनां श्रेष्ठं भैक्ष्यमेव परा गतिः  ॥ प्स्भ्_१।९:२९५  
* यद्यज् जलं निर्धमनेष्व् अपेयं नदीगतं तत् पुनरेव पेयम् । तथान्नपानं विधिपूर्वमागतं द्विजातिपात्रान्तरितं न दुष्यति  ॥ प्स्भ्_१।९:२९६  
* लवणमलवणं वा स्निग्धम् अस्नेहिकं वा सहरसविरसं वा शुष्कमन्नं द्रवं वा । यदि इह निरवद्यं भुञ्जते भैक्ष्यमन्नं स खलु भवति भिक्षुर्भिक्षुधर्मादलुप्तः  ॥ प्स्भ्_१।९:२९७  
* तथोत्सृष्टं यथालब्धं च तत्रैवावसरप्राप्तत्वात् प्रतितन्त्रसिद्धान्तसिद्धं सूत्रतो ऽर्थनिर्देशं करिष्यामः  ॥ प्स्भ्_१।९:२९८  
* इत्येवमाहारलाघवं तन्त्रे सिद्धम्  ॥ प्स्भ्_१।९:२९९  
* तथा अप्रमादस्तन्त्रे सिद्धः  ॥ प्स्भ्_१।९:३००  
* कस्मात्  ॥ प्स्भ्_१।९:३०१  
* अप्रमादोपदेशात् जप्योपदेशाच् च  ॥ प्स्भ्_१।९:३०२  
* इह नित्यं यमेष्व् अप्रमत्तेनोपस्थितस्मृतिना भवितव्यम्  ॥ प्स्भ्_१।९:३०३  
* उक्तं हि । अप्रमादो दमस्त्यागो ब्राह्मणस्य हयाः स्मृताः । शीलरश्मिसमायुक्तैर् धेयात्मा मानसे रथे  ॥ प्स्भ्_१।९:३०४  
* तं ब्रह्मरथमारुह्य गर्भजन्मजरायुतान् । छिन्दन् मृत्युभयान् पाशान् ब्रह्मभूतोऽवतिष्ठते  ॥ प्स्भ्_१।९:३०५  
* इत्येवमप्रमादस्तन्त्रे सिद्धः  ॥ प्स्भ्_१।९:३०६  
* एवं प्रसिद्धा यमा अहिंसादयः  ॥ प्स्भ्_१।९:३०७  
* आह अविशेषदोषान् न प्रसिद्धा यमाः  ॥ प्स्भ्_१।९:३०८  
* इहान्येषामप्यहिंसादीनि धर्मसाधनानि  ॥ प्स्भ्_१।९:३०९  
* इहापि च शास्त्रे तान्येव  ॥ प्स्भ्_१।९:३१०  
* तस्मात् साध्यसाधननिष्ठास्व् अप्यविशेषः  ॥ प्स्भ्_१।९:३११  
* उच्यते न  ॥ प्स्भ्_१।९:३१२  
* अतिप्रसङ्गादनेकान्ताच् च  ॥ प्स्भ्_१।९:३१३  
* यदि धर्मसाधनास्तित्वमात्रसाधर्म्याद् अहिंसादीनां त्यागः क्रियते तस्मात् कार्यकारणक्षेत्रज्ञधर्माधर्मसुखदुःखसंसारपदार्थादयो ऽपि त्याज्याः  ॥ प्स्भ्_१।९:३१४  
* अथ नैवम् अनेकान्तः  ॥ प्स्भ्_१।९:३१५  
* किञ्च त्यागे कृतिहिंसादीनां धर्मसाधनत्वप्रसङ्गः  ॥ प्स्भ्_१।९:३१६  
* किञ्च अतिदानातियजनातितपोऽतिगत्यनावृत्त्यादिभिः यमनियमगर्भत्वाद् विधेः सिद्धम्  ॥ प्स्भ्_१।९:३१७  
* नियमविशेषणाच् च नाविशेषः  ॥ प्स्भ्_१।९:३१८  
* तस्माद् युक्तमुक्तं प्रसिद्धा यमा अहिंसादय इति  ॥ प्स्भ्_१।९:३१९  
* अत एतदुक्तम्महादेवस्य दक्षिणामूर्तेः इति  ॥ प्स्भ्_१।९:३२०  
* अत्रेदं यमप्रकरणं समाप्तम्  ॥ प्स्भ्_१।९:३२१  
* आह तस्मिन्न् आयतने प्रतिवसतः का मात्रा  ॥ प्स्भ्_१।९:३२२  
* सा वाच्या गृहस्थादिवत्  ॥ प्स्भ्_१।९:३२३  
* तदुच्यते न  ॥ प्स्भ्_१।९:३२४  
* यस्माद् आह  ॥ प्स्भ्_१।९:३२५  
  
**********************************************  
  
एकवासाः  ॥ प्स्_१।१० ॥  
  
* अत्र एकम् इति सङ्ख्या  ॥ प्स्भ्_१।१०:१  
* वास इत्य् आच्छादने भवति  ॥ प्स्भ्_१।१०:२  
* तस्य वासः पञ्चविधम् अण्डजं वोडजं वालजं वल्कलजं चर्मजं वा  ॥ प्स्भ्_१।१०:३  
* यत् कुशलेनाभ्युपायेनोपपद्यते तद् एकपटलम् अनेकपटलं वा ग्राम्यादिभ्यो निष्परिग्रहं कौपीनप्रच्छादनमात्रं लज्जाप्रतीकारार्थं चैकं वासो ग्राह्यम्  ॥ प्स्भ्_१।१०:४  
* अस्यैव च सूत्रस्य सामर्थ्यात् सर्वद्रव्यपरित्यागे कृते एकवासोमात्रपरिग्रहः संस्कर्तव्यः शिष्यः । आह लज्जाविनिवृत्तिर् अस्य कदा भवतीति । उच्यते ज्ञानाकलुषाभ्याम् । अत्र यदा प्राप्तज्ञानः क्षीणकलुषश् च भवति तदा तस्य लज्जानिवृत्तिः  ॥ प्स्भ्_१।१०:५  
* आह किं विनिवृत्तायाम् अपि लज्जायां नियतम् एवैकं वासो ग्राह्यम् आहोस्विद् अनियतम् इति । उच्यते अनियतम् यस्माद् आह  ॥ प्स्भ्_१।१०:६  
  
**********************************************  
  
अवासा वा  ॥ प्स्_१।११ ॥  
  
* अत्र अकारो वासःप्रतिषेधे वर्तते । अवाससा नग्नेन यथा जातेन निष्परिग्रहेण भवितव्यम् । आह अवासस्त्वे किं ते प्रयोजनम् । तद् वाच्यम् एकवासस्त्ववत् । तद् उच्यते निष्परिग्रहार्थम् अमङ्गलख्यापनार्थं चेति प्रयोजनद्वयं द्रष्टव्यम् । वाशब्दः शक्त्यशक्त्योर् विचारणे । यद्य् अशक्तस् तदा अनग्नेनैकवाससा भाव्यम् । यदि शक्तस् तदा अवाससा नग्नेन यथाजातेन निष्परिग्रहेण भवितव्यम् इत्य् अर्थः । न तु वा विकल्पे । विकल्पार्थासम्भवाद् इत्य् अर्थः  ॥ प्स्भ्_१।११:१  
* आह तस्मिन्न् आयतने प्रतिवसता किम् आ देहपाताद् अनिर्गच्छतैव स्थेयं ध्यानैकनिष्ठेन शिलावद् आहोस्विद् दृष्टो ऽस्यायतनान् निर्गमः भस्मभैक्ष्योदकार्जनादिनिमित्तं ग्रामादिप्रवेशो वा । उच्यते दृष्टः । यस्मात्  ॥ प्स्भ्_१।११:२  
  
**********************************************  
  
मूत्रपुरीषं नावेक्षेत्  ॥ प्स्_१।१२ ॥  
  
* अत्र मूत्रं च पुरीषं च मूत्रपुरीषम् । चार्थे द्वन्द्वसमासः अत्र मूत्रं नाम यद् एतद् उदरपर्युषितं निःसरति बहिः स्रवति तन् मूत्रम्  ॥ प्स्भ्_१।१२:१  
* मोचनान् मूत्रम्  ॥ प्स्भ्_१।१२:२  
* मूत्रत्वाभिसम्बन्धाद्धि मूत्रं लोकादिप्रसिद्धम् इत्य् अर्थः  ॥ प्स्भ्_१।१२:३  
* पुरीषं नाम यद् एतत् पीतखादितावलीढानाम् आहारविशेषाणाम् आध्यात्मिकेन अग्निना परिपक्वम् अपानेन स्खलति तत् पुरीषम्  ॥ प्स्भ्_१।१२:४  
* पुरान् निर्गतत्वात् पुरीषत्वाभिसम्बन्धाद् वा पुरीषं लोकादिप्रसिद्धम् इत्य् अर्थः  ॥ प्स्भ्_१।१२:५  
* नकारो दर्शनप्रतिषेधे  ॥ प्स्भ्_१।१२:६  
* न द्रष्टव्यम् इत्य् अर्थः  ॥ प्स्भ्_१।१२:७  
* अव इति अपवर्जनं नाम प्रतिषेधे जातिग्रहणेन्द्रियान्तरप्रतिषेधे चेत्य् अर्थः  ॥ प्स्भ्_१।१२:८  
* ईक्ष दर्शने  ॥ प्स्भ्_१।१२:९  
* यद् एतन् निजं बुद्धीन्द्रियं चक्षुर् अनेन चक्षुषा अनया बुद्ध्या मनुष्यादीनां मूत्रपुरीषं न द्रष्टव्यम्  ॥ प्स्भ्_१।१२:१०  
* न तु गवादीनाम् इत्य् अर्थः  ॥ प्स्भ्_१।१२:११  
* आह किं मूत्रपुरीषसन्दर्शनमात्रम् एवास्य प्रतिषिध्यते  ॥ प्स्भ्_१।१२:१२  
* उच्यते न  ॥ प्स्भ्_१।१२:१३  
* यस्माद् आह  ॥ प्स्भ्_१।१२:१४  
  
**********************************************  
  
स्त्रीशूद्रं नाभिभाषेत्  ॥ प्स्_१।१३ ॥  
  
* अत्र स्त्री च शूद्रश् च स्त्रीशूद्रम्  ॥ प्स्भ्_१।१३:१  
* चार्थे द्वन्द्वसमासः  ॥ प्स्भ्_१।१३:२  
* अत्र स्त्री नाम सेयं लोकप्रसिद्धा स्तनजघनकेशवती हावभावविलासयुक्ता पुरुषभावस्वभाविका दिव्या मानुषा अतिरतिरसा विषयमूर्तिर् इति कृत्वा प्रतिषिध्यते  ॥ प्स्भ्_१।१३:३  
* अनुभाषणपूर्विका चास्याः प्राप्तिर् भविष्यतीत्यतः स्त्री नाभिभाषितव्येत्य् अर्थः  ॥ प्स्भ्_१।१३:४  
* शूद्रो नामायं लोकादिप्रसिद्धस् त्रिवर्णपरिचारकः  ॥ प्स्भ्_१।१३:५  
* शोचनाद् द्रोहणाच् च शूद्रः  ॥ प्स्भ्_१।१३:६  
* स खल्व् अदयालुर् इति कृत्वा प्रतिषिध्यते  ॥ प्स्भ्_१।१३:७  
* किम् अर्थम्  ॥ प्स्भ्_१।१३:८  
* तेनाक्रुष्टश् चाभिहतश् च वा क्रुद्धस् तद्वधार्थं प्रवर्तते अतो जातिज्ञानतपःश्रुतहानिर् भवति  ॥ प्स्भ्_१।१३:९  
* सूचिते चावमानाद्यभावे ऽवमानाद्यभावात् सूचिवृद्धयोर् अभावः  ॥ प्स्भ्_१।१३:१०  
* अकलुषसूत्रे चास्य दोषनिर्देशं करिष्यामः  ॥ प्स्भ्_१।१३:११  
* नकारो भाषणप्रतिषेधे  ॥ प्स्भ्_१।१३:१२  
* नाभिभाषितव्यम् इत्य् अर्थः  ॥ प्स्भ्_१।१३:१३  
* अभिशब्दः प्रसङ्ग इति  ॥ प्स्भ्_१।१३:१४  
* प्रतिषेधे जातिग्रहणे चेतरप्रतिषेधे चेत्य् अर्थः  ॥ प्स्भ्_१।१३:१५  
* भाष व्यक्तायां वाचि  ॥ प्स्भ्_१।१३:१६  
* यद् एतत् कर्मेन्द्रियं वाग् अनया वाण्या इति  ॥ प्स्भ्_१।१३:१७  
* अतः स्त्रीशूद्रं नाभिभाषितव्यम् इत्य् अर्थः  ॥ प्स्भ्_१।१३:१८  
* आह नावेक्षेन् नाभिभाषेद् इत्य् उक्ते ऽथ किम् अनेन साधकेनान्धमूकवद् अवस्थातव्यम् इति  ॥ प्स्भ्_१।१३:१९  
* उच्यते न  ॥ प्स्भ्_१।१३:२०  
* यस्माद् आह  ॥ प्स्भ्_१।१३:२१  
  
**********************************************  
  
यद्य् अवेक्षेद् यद्य् अभिभाषेत्  ॥ प्स्_१।१४ ॥  
  
* अत्र यदि यदि इत्य् आशङ्कायाम्  ॥ प्स्भ्_१।१४:१  
* नाभिभाषेद् इति वचनान् निषिद्धे ऽप्य् अर्थे गुर्वर्थम् आत्मार्थं वा भस्मभैक्ष्योदकार्जनादिनिमित्तं ग्रामादीन् प्रविष्टस्य विण्मूत्रयोः स्त्रीशूद्रयोश् च दर्शनम् अभिभाषणं च भविष्यतीति कृत्वा  ॥ प्स्भ्_१।१४:२  
* अत एतद् उक्तं सर्वज्ञेन भगवता यद्य् अवेक्षेद् यद्य् अभिभाषेद् इति  ॥ प्स्भ्_१।१४:३  
* अवश्यं भवेद् इत्य् अर्थः  ॥ प्स्भ्_१।१४:४  
* आह दृष्टे चाभिभाषिते चोपहतेन निर्घातनं किं कर्तव्यम्  ॥ प्स्भ्_१।१४:५  
* तद् उच्यते उपस्पर्शनम्  ॥ प्स्भ्_१।१४:६  
* यस्मात्  ॥ प्स्भ्_१।१४:७  
  
**********************************************  
  
उपस्पृश्य  ॥ प्स्_१।१५ ॥  
  
* अत्र उप इत्य् अभ्युपगमे  ॥ प्स्भ्_१।१५:१  
* अभ्युपगमनेन कलुषमतिनेत्य् अर्थः  ॥ प्स्भ्_१।१५:२  
* स्पृश्य इति भस्मद्रव्यगात्रसंयोजनम् एव  ॥ प्स्भ्_१।१५:३  
* उपस्पृश्येति स्नानपर्यायः  ॥ प्स्भ्_१।१५:४  
* सचैलोदकस्पर्शनवत्  ॥ प्स्भ्_१।१५:५  
* स च भस्मना कर्तव्यः नाद्भिः  ॥ प्स्भ्_१।१५:६  
* कस्मात्  ॥ प्स्भ्_१।१५:७  
* पूर्वोत्तरव्याघातात्  ॥ प्स्भ्_१।१५:८  
* स्नानस्याप्रसङ्गाच् च  ॥ प्स्भ्_१।१५:९  
* उपस्पृश्येति निष्ठा  ॥ प्स्भ्_१।१५:१०  
* आह उपस्पृश्य यदि कलुषं न क्षीणं स्यात् ततो निर्घातनं किं कर्तव्यम्  ॥ प्स्भ्_१।१५:११  
* तद् उच्यते साकाङ्क्षत्वान् निष्ठाशब्दस्य प्राणायामः कर्तव्यः  ॥ प्स्भ्_१।१५:१२  
* यस्माद् आह  ॥ प्स्भ्_१।१५:१३  
  
**********************************************  
  
प्राणायामं कृत्वा  ॥ प्स्_१।१६ ॥  
  
* अत्र प्राणो नाम य एष मुखनासिकाभ्यां निःसरति वायुर् एष प्राणः  ॥ प्स्भ्_१।१६:१  
* तस्य आयामो निग्रहो निरोधः स प्राणायामः  ॥ प्स्भ्_१।१६:२  
* स च पुरुषवृत्तिर् द्रष्टव्यः  ॥ प्स्भ्_१।१६:३  
* कस्मात्  ॥ प्स्भ्_१।१६:४  
* ज्ञानेच्छाप्रयत्नपूर्वकत्वात् प्राणायामस्य च  ॥ प्स्भ्_१।१६:५  
* एकोद्धातो द्विर् उद्धातो वा  ॥ प्स्भ्_१।१६:६  
* तथा विंशतिमात्रश् चतुर्विंशतिमात्रस् त्रिंशन्मात्रो वा  ॥ प्स्भ्_१।१६:७  
* मात्रा त्व् अक्षिनिमेषकालः  ॥ प्स्भ्_१।१६:८  
* स यथाशक्ति यथाबलं कर्तव्यः  ॥ प्स्भ्_१।१६:९  
* तस्माद् उपस्पृश्य पद्मकस्वस्तिकोपस्थाञ्जलिकार्धचन्द्रपीठकदण्डायतसर्वतोभद्रादीनाम् अन्यतमेनासनबन्धेन प्राङ्मुख उदङ्मुखो वा उपविश्यैतान्य् अङ्गानि कृत्वा ग्रीवाम् उन्नाम्य पूरणपूर्वको वा रेचकपूर्वको वा तावत् कर्तव्यो यावन् निगृहीता वायवो ध्यानीभूतश् च भवति  ॥ प्स्भ्_१।१६:१०  
* तत्र ध्यानीभूतो नाम यदा दन्तिवद् अन्तःशरीरं पूर्णं भवति  ॥ प्स्भ्_१।१६:११  
* निगृहीतानां तु लक्षणं यदा कूर्मवद् अन्तःशरीरे उच्छ्वासप्रत्युच्छ्वासा वर्तन्ते स्वच्छेन्द्रियश् च भवति तदा मन्तव्या निगृहीता वायव इति  ॥ प्स्भ्_१।१६:१२  
* ततः शनैः शनैर् मोक्तव्या नासिकया यथोत्पलपत्त्रम् अपि नासापुटस्थं न कम्पयति  ॥ प्स्भ्_१।१६:१३  
* तद् अत्र प्रश्नाक्रान्तौ क्रमेणाक्रमितव्यः अन्तर्भावे ऽन्तरे वायवो भावयितव्याः  ॥ प्स्भ्_१।१६:१४  
* अन प्राणने  ॥ प्स्भ्_१।१६:१५  
* आङ् इति आसनबन्धनिभृतनिगृहीतकलुषक्षपणविसर्गादिमर्यादाम् अधिकुरुते  ॥ प्स्भ्_१।१६:१६  
* यम् उ बन्धने  ॥ प्स्भ्_१।१६:१७  
* बन्धयितव्याः  ॥ प्स्भ्_१।१६:१८  
* डुकृञ् करणे द्रष्टव्यः  ॥ प्स्भ्_१।१६:१९  
* त्वा इति कर्मनिष्ठायाम्  ॥ प्स्भ्_१।१६:२०  
* विच्छेदवद् इत्य् अर्थः  ॥ प्स्भ्_१।१६:२१  
* आह अथ कृते प्राणायामे यदि कलुषं न क्षीणं स्यात् ततो ऽनेन किं कर्तव्यम्  ॥ प्स्भ्_१।१६:२२  
* तद् उच्यते जप्यम्  ॥ प्स्भ्_१।१६:२३  
* यस्माद् आह  ॥ प्स्भ्_१।१६:२४  
  
**********************************************  
  
रौद्रीं गायत्रीं बहुरूपीं वा जपेत्  ॥ प्स्_१।१७ ॥  
  
* अत्र त्वाशब्दसामर्थ्याद् गम्यते प्राणसंयमेन समं जप्यं कर्तव्यम्  ॥ प्स्भ्_१।१७:१  
* उपस्पर्शनवत्  ॥ प्स्भ्_१।१७:२  
* तस्माद् अत्र रौद्री नाम तत्पुरुषा  ॥ प्स्भ्_१।१७:३  
* रौद्री च कस्मात्  ॥ प्स्भ्_१।१७:४  
* रुद्रस्योपस्थापकत्वाद् रौद्री  ॥ प्स्भ्_१।१७:५  
* रुद्रो वास्यां चिन्त्यते रुद्रप्रापकत्वाद् वा रौद्री  ॥ प्स्भ्_१।१७:६  
* आह सद्योजातादिबहुप्रकारा तत्र का सा रौद्री  ॥ प्स्भ्_१।१७:७  
* तद् उच्यते गायत्री  ॥ प्स्भ्_१।१७:८  
* अत्र या रौद्री सा गायत्री  ॥ प्स्भ्_१।१७:९  
* गायत्री च कस्मात्  ॥ प्स्भ्_१।१७:१०  
* गीता गातारं त्रायत इति  ॥ प्स्भ्_१।१७:११  
* गायत्रे वा छन्दसि वर्तत इति गायत्री  ॥ प्स्भ्_१।१७:१२  
* अत्र रौद्रीग्रहणाद् वैदिक्यादिगायत्रीप्रतिषेधः  ॥ प्स्भ्_१।१७:१३  
* इह तु गायत्रीग्रहणात् सद्योजातादीनां प्रतिषेधः  ॥ प्स्भ्_१।१७:१४  
* गायत्रीम् इति कर्म  ॥ प्स्भ्_१।१७:१५  
* बहुरूपी नामाघोरा  ॥ प्स्भ्_१।१७:१६  
* बहुरूपी च कस्मात्  ॥ प्स्भ्_१।१७:१७  
* बहुरूपस्योक्तपरिग्रहेष्व् आकारेषु वर्तत इति बहुरूपी  ॥ प्स्भ्_१।१७:१८  
* बहुरूपो वा अस्यां चिन्त्यत इति बहुरूपप्रापकत्वाद् बहुरूपी  ॥ प्स्भ्_१।१७:१९  
* बहुरूपीम् इति कर्म  ॥ प्स्भ्_१।१७:२०  
* वा इति विकल्पे  ॥ प्स्भ्_१।१७:२१  
* उभयोर् अपि ब्रह्मत्वम् उभयोर् अपि तुल्यार्थसाधकत्वम् उभे अपि महेश्वरपरिगृहीते इत्य् अत एकाम् अनेकां वा उपस्पृश्य जपेद् इति मानसी क्रियेत्य् अर्थः  ॥ प्स्भ्_१।१७:२२  
* आह उपस्पर्शनप्राणायामजप्याधिकृतस्य का कार्यनिष्पत्तिः  ॥ प्स्भ्_१।१७:२३  
* तद् उच्यते अकलुषत्वम्  ॥ प्स्भ्_१।१७:२४  
* यस्माद् आह  ॥ प्स्भ्_१।१७:२५  
  
**********************************************  
  
अकलुषमतेः  ॥ प्स्_१।१८ ॥  
  
* इति  ॥ प्स्भ्_१।१८:१  
* अत्र अकलुषा यस्य मतिः सो ऽयम् अकलुषमतिः  ॥ प्स्भ्_१।१८:२  
* बहुव्रीहिसमासः  ॥ प्स्भ्_१।१८:३  
* अत्राकारः कलुषप्रतिषेधे  ॥ प्स्भ्_१।१८:४  
* भावकालुष्यम् एवात्र कालुष्यम्  ॥ प्स्भ्_१।१८:५  
* कथं गम्यते  ॥ प्स्भ्_१।१८:६  
* प्राक्सिद्धत्वात्  ॥ प्स्भ्_१।१८:७  
* इह च पुरस्ताद् उक्तम्  ॥ प्स्भ्_१।१८:८  
* नावेक्षेन् नाभिभाषेद् इत्य् उक्ते अर्थापन्नं दृष्टे चाभिभाषिते च द्वेषेच्छाक्रोधा उत्पद्यन्ते  ॥ प्स्भ्_१।१८:९  
* ते चोत्पन्ना मताव् अभिव्यज्यन्ते  ॥ प्स्भ्_१।१८:१०  
* कालतिलकादिदर्शनवत्  ॥ प्स्भ्_१।१८:११  
* अभिव्यक्तेश् चोच्यते कलुषितो ऽहं व्याहतो ऽहं मलिनीकृतो ऽहम् इति  ॥ प्स्भ्_१।१८:१२  
* अतो द्वेषेच्छाक्रोधनिमित्तत्वान् मूत्रपुरीषस्त्रीशूद्रप्रतिषेधः क्रियते  ॥ प्स्भ्_१।१८:१३  
* यदा त्व् एते द्वेषादयो भावा बीजक्षये सति नोत्पद्यन्ते तदा परं भावशौचं प्रत्यवगन्तव्यम्  ॥ प्स्भ्_१।१८:१४  
* कलुषमतेर् इति  ॥ प्स्भ्_१।१८:१५  
* नैमित्तिकं च कलुषम्  ॥ प्स्भ्_१।१८:१६  
* न च निमित्तानित्यत्वान् नैमित्तिकं नित्यं भवति  ॥ प्स्भ्_१।१८:१७  
* बीजक्षये ऽङ्कुरवत्  ॥ प्स्भ्_१।१८:१८  
* न च यत्रैव कलुषम् उत्पद्यते तत्रैवोपस्पर्शनादीनि कर्तव्यानि  ॥ प्स्भ्_१।१८:१९  
* आयतने तु कर्तव्यानि  ॥ प्स्भ्_१।१८:२०  
* अथापि कलुषम् उत्पन्नं प्रध्वस्तं स्यात् तथापि तदर्थं न कर्तव्यानि  ॥ प्स्भ्_१।१८:२१  
* यदा तु तद् अवस्थितं सम्भवति शिरोरोगादिवत् तदा कर्तव्यानि  ॥ प्स्भ्_१।१८:२२  
* अत्र मतिर् इति बुद्धिर् इत्य् अनर्थान्तरम्  ॥ प्स्भ्_१।१८:२३  
* अत्रापि करणव्यपदेशेनात्मशौचं व्याख्यायत इत्य् अर्थः  ॥ प्स्भ्_१।१८:२४  
* आह अकलुषमतिना साधकेन किं कर्तव्यम्  ॥ प्स्भ्_१।१८:२५  
* तद् उच्यते चरितव्यम्  ॥ प्स्भ्_१।१८:२६  
* यस्माद् आह  ॥ प्स्भ्_१।१८:२७  
  
**********************************************  
  
चरतः  ॥ प्स्_१।१९ ॥  
  
* अत्र चरतः इति धर्मार्जनम् अधिकुरुते  ॥ प्स्भ्_१।१९:१  
* भैक्ष्यचरणवत् तपश् चरितव्यं विहर्तव्यं तपसो ऽर्जनं कर्तव्यं न स्थेयम् इत्य् अर्थः  ॥ प्स्भ्_१।१९:२  
* चरत इति वर्तमानकालः  ॥ प्स्भ्_१।१९:३  
* अकलुषमतेश् चरतो वा अस्य का कार्यनिष्पत्तिः  ॥ प्स्भ्_१।१९:४  
* तद् उच्यते  ॥ प्स्भ्_१।१९:५  
  
**********************************************  
  
ततो ऽस्य योगः प्रवर्तते  ॥ प्स्_१।२० ॥  
  
* अत्र ततः इति चर्यापदेशे  ॥ प्स्भ्_१।२०:१  
* ततः चर्याभिनिवेशाद् अनन्तरं तज्जन्यधर्माद् इत्य् अर्थः  ॥ प्स्भ्_१।२०:२  
* अस्य इति साधकापदेशे  ॥ प्स्भ्_१।२०:३  
* यो ऽयम् अकलुषमतिश् चरति तस्येत्य् अर्थः  ॥ प्स्भ्_१।२०:४  
* आह किं भवतीति  ॥ प्स्भ्_१।२०:५  
* तद् उच्यते योगः प्रवर्तते  ॥ प्स्भ्_१।२०:६  
* अध्ययनध्यानादिलक्षणः क्रियायोगश् चरतः प्रवर्तत इत्य् अर्थः  ॥ प्स्भ्_१।२०:७  
* अत्रात्मेश्वरसंयोगो योगः प्रत्येतव्यः  ॥ प्स्भ्_१।२०:८  
* प्र इति आदिकर्मणि आरम्भे भवति  ॥ प्स्भ्_१।२०:९  
* यदा अकलुषमतिश् चरति तदा प्रवर्तत इत्य् अर्थात्  ॥ प्स्भ्_१।२०:१०  
* तत्र यतः प्रवर्तते  ॥ प्स्भ्_१।२०:११  
* विषयेभ्यः  ॥ प्स्भ्_१।२०:१२  
* प्रत्याहृतचित्तस्य यत् प्रवर्तते तद्योगः  ॥ प्स्भ्_१।२०:१३  
* यथा प्रवर्तते  ॥ प्स्भ्_१।२०:१४  
* क्रमशः  ॥ प्स्भ्_१।२०:१५  
* येन प्रवर्तते  ॥ प्स्भ्_१।२०:१६  
* तपसा प्रवर्तते  ॥ प्स्भ्_१।२०:१७  
* यस्य प्रवर्तते  ॥ प्स्भ्_१।२०:१८  
* आत्मनः साधकस्य  ॥ प्स्भ्_१।२०:१९  
* यस्मिन् प्रवर्तते  ॥ प्स्भ्_१।२०:२०  
* यो ऽयम् आत्मन्य् आत्मभावः स महेश्वरे प्रवर्तत इत्य् अर्थः  ॥ प्स्भ्_१।२०:२१  
* एवं यस्माद् द्रव्यावस्थानकालदेशक्रियाप्रयोगोच्चावचप्रयोजनयमनियमवृत्तिवसत्यर्थप्राणायामप्रत्याहारनिमित्तप्रतिषेधसंशयनिर्घातनशौचनियोगफलोपायाश् च व्याख्याताः अतो ऽत्रायतनप्रकरणं समाप्तम्  ॥ प्स्भ्_१।२०:२२  
* अत्राह किं प्रयोजननिष्ठं तन्त्रम्  ॥ प्स्भ्_१।२०:२३  
* उच्यते न  ॥ प्स्भ्_१।२०:२४  
* योगनिष्ठम्  ॥ प्स्भ्_१।२०:२५  
* यस्माद् आह युक्तोत्तरे सत्य् अपि पदार्थवैलक्षण्ये रङ्गपताकादिवच्छिष्यप्रलोभनार्थम् इदम् आरभ्यते  ॥ प्स्भ्_१।२०:२६  
  
**********************************************  
  
दर्शनश्रवणमननविज्ञानानि चास्य प्रवर्तन्ते  ॥ प्स्_१।२१ ॥  
  
* अत्र दूरं नाम यद् एतद् दर्शनाद्यं विकरणान्तं माहेश्वरम् ऐश्वर्यम् अनेन कदाचित् प्राप्तपूर्वकं तस्मिंस् तत्प्राप्तौ च  ॥ प्स्भ्_१।२१:१  
* दर्शनादिष्व् आधिकारिको ऽत्र दूरशब्दो द्रष्टव्यः  ॥ प्स्भ्_१।२१:२  
* तत्प्राप्तिश् च योगप्रवृत्तितः  ॥ प्स्भ्_१।२१:३  
* आह यद्य् एवं सूत्रतो ऽभिधीयन्तां दर्शनादयः  ॥ प्स्भ्_१।२१:४  
* तद् उच्यन्ते  ॥ प्स्भ्_१।२१:५  
* दर्शनम् इत्य् अत्रापि च नस्त्रिकं चिन्त्यते  ॥ प्स्भ्_१।२१:६  
* द्रष्टा दर्शनं दृश्यम् इति  ॥ प्स्भ्_१।२१:७  
* अत्र द्रष्टा सिद्धः  ॥ प्स्भ्_१।२१:८  
* दर्शनम् अस्य सिद्धिः ज्ञानम्  ॥ प्स्भ्_१।२१:९  
* द्रष्टव्यानि रूपाणि  ॥ प्स्भ्_१।२१:१०  
* तत् कृत्स्नेषु विषयेषु समासविस्तरविभागविशेषतश् च दर्शनं प्रवर्तत इत्य् अर्थः  ॥ प्स्भ्_१।२१:११  
* तथा श्रवणम् इत्य् अत्रापि नस्त्रिकं चिन्त्यन्ते  ॥ प्स्भ्_१।२१:१२  
* श्रोता श्रवणं श्रव्यम् इति  ॥ प्स्भ्_१।२१:१३  
* तत्र श्रोता सिद्धः  ॥ प्स्भ्_१।२१:१४  
* श्रवणम् अस्य सिद्धिर् ज्ञानम्  ॥ प्स्भ्_१।२१:१५  
* श्रव्याः शब्दाः  ॥ प्स्भ्_१।२१:१६  
* तद् अस्य सिद्धस्य श्राव्येष्व् अर्थेषु समासविस्तरविभागविशेषतश् च श्रवणं प्रवर्तत इत्य् अर्थः  ॥ प्स्भ्_१।२१:१७  
* तथा मननम् इत्य् अत्रापि च नस्त्रिकं चिन्त्यते  ॥ प्स्भ्_१।२१:१८  
* मन्ता मननं मन्तव्यम् इति  ॥ प्स्भ्_१।२१:१९  
* अत्र मन्ता सिद्धः  ॥ प्स्भ्_१।२१:२०  
* मननम् अस्य सिद्धिर् ज्ञानम्  ॥ प्स्भ्_१।२१:२१  
* मन्तव्यानि परचित्तानि  ॥ प्स्भ्_१।२१:२२  
* देवमनुष्यतिर्यग्योनीनां धर्मार्थकाममोक्षचित्तानां मन्ता भवतीत्य् अर्थः  ॥ प्स्भ्_१।२१:२३  
* तथा विज्ञानम् इत्य् अत्रापि नस्त्रिकं चिन्त्यन्ते  ॥ प्स्भ्_१।२१:२४  
* विज्ञाता विज्ञानं विज्ञेयम् इति  ॥ प्स्भ्_१।२१:२५  
* तत्र विज्ञाता सिद्धः  ॥ प्स्भ्_१।२१:२६  
* विज्ञानम् अस्य सिद्धिर् ज्ञानम्  ॥ प्स्भ्_१।२१:२७  
* विज्ञेया वृत्तयः  ॥ प्स्भ्_१।२१:२८  
* अस्य सिद्धस्य प्रवर्तन्ते स्वतः प्रादुर्भवन्तीत्य् अर्थः  ॥ प्स्भ्_१।२१:२९  
* अस्य ज्ञानम् अस्ति नेति  ॥ प्स्भ्_१।२१:३०  
* उच्यते अस्ति  ॥ प्स्भ्_१।२१:३१  
* यस्माद् आह  ॥ प्स्भ्_१।२१:३२  
  
**********************************************  
  
सर्वज्ञता  ॥ प्स्_१।२२ ॥  
  
* अत्रोक्तेषु दृश्यश्रव्यादिषु च अशेषेषु सिद्धेश्वरपश्वादिषु निर्विशेषवाची सर्वशब्दो द्रष्टव्यः  ॥ प्स्भ्_१।२२:१  
* ज्ञता इत्य् अत्रापि च नस् त्रिकं चिन्त्यते  ॥ प्स्भ्_१।२२:२  
* ज्ञाता ज्ञानं ज्ञेयम् इति  ॥ प्स्भ्_१।२२:३  
* तत्र ज्ञाता सिद्धः ज्ञानम् अस्य सिद्धिर् ज्ञानम्  ॥ प्स्भ्_१।२२:४  
* ज्ञेयं कार्यं कारणं सिद्धाश् चेति  ॥ प्स्भ्_१।२२:५  
* तस्माद् एका ज्ञानशक्तिर् अपरिमितेन ज्ञेयेनानेकेनानेकधोपचर्यते  ॥ प्स्भ्_१।२२:६  
* स्फटिकादित्यवच् चास्य सर्वतः प्रवर्तत इत्य् अर्थः  ॥ प्स्भ्_१।२२:७  
* आह किम् अयं सिद्धो ज्ञानमात्रसन्तुष्टः पङ्गुवद् उत क्रियाशक्तिर् अप्य् अस्ति नेति  ॥ प्स्भ्_१।२२:८  
* उच्यते अस्ति  ॥ प्स्भ्_१।२२:९  
* यस्माद् आह  ॥ प्स्भ्_१।२२:१०  
  
**********************************************  
  
मनोजवित्वम्  ॥ प्स्_१।२३ ॥  
  
* अत्रागन्तुकत्वात् सर्वज्ञानशक्तिर् उक्ता  ॥ प्स्भ्_१।२३:१  
* न तु ऋषित्वविप्रत्ववद् इत्य् अर्थः  ॥ प्स्भ्_१।२३:२  
* यस्मात् अत्र मनोजववद् इत्य् एवं प्राप्ते समानोपमानत्वान् मनोजवित्वम् इत्य् उक्तम्  ॥ प्स्भ्_१।२३:३  
* मनोजववत्  ॥ प्स्भ्_१।२३:४  
* आह  ॥ प्स्भ्_१।२३:५  
* को ऽर्थः सूत्रस्य  ॥ प्स्भ्_१।२३:६  
* उच्यते यादृङ् मनसो जवित्वम् आशुकारित्वम् ईदृशम् अस्य सिद्धस्य कर्तृत्वे शीघ्रत्वम्  ॥ प्स्भ्_१।२३:७  
* न चास्य प्रजापतिवत् तपोनिमित्तत्वाद् भावोत्तरा प्रवृत्तिः  ॥ प्स्भ्_१।२३:८  
* किन्तु भावस्य बलीयस्त्वात् प्रवृत्तेर् उत्पन्नस्वभावः करोमीति कृतम् एव भवति  ॥ प्स्भ्_१।२३:९  
* विनाशयामीति विनष्टं वा  ॥ प्स्भ्_१।२३:१०  
* कस्मात्  ॥ प्स्भ्_१।२३:११  
* दृक्क्रिययोर् अप्रतीघातत्वात्  ॥ प्स्भ्_१।२३:१२  
* त्वम् इति भावनिर्देशाद् गम्यते वित्तम् अस्य शक्तिः सामर्थ्यम्  ॥ प्स्भ्_१।२३:१३  
* ऐश्वर्यम् ईदृशम् इत्य् अर्थः  ॥ प्स्भ्_१।२३:१४  
* आह किम् अस्य सिद्धस्य कर्तव्यं करणं कुतो वा करोति  ॥ प्स्भ्_१।२३:१५  
* तद् उच्यते  ॥ प्स्भ्_१।२३:१६  
  
**********************************************  
  
कामरूपित्वम्  ॥ प्स्_१।२४ ॥  
  
* कामरूपी इत्य् अत्रापि च नस् त्रिकं चिन्त्यते  ॥ प्स्भ्_१।२४:१  
* कामी कामः काम्यम् इति  ॥ प्स्भ्_१।२४:२  
* तत्र कामी सिद्धः  ॥ प्स्भ्_१।२४:३  
* कामो ऽस्येच्छा  ॥ प्स्भ्_१।२४:४  
* काम्यानि रूपाणि  ॥ प्स्भ्_१।२४:५  
* कथम्  ॥ प्स्भ्_१।२४:६  
* कमु इच्छायां भवति  ॥ प्स्भ्_१।२४:७  
* रूपाणि यावन्ति यादृशानि चेच्छति तावन्ति तादृशानि च करोति  ॥ प्स्भ्_१।२४:८  
* आत्मायत्तानि चास्य रूपकरणानि पृथिव्यादीनि  ॥ प्स्भ्_१।२४:९  
* विभुत्वाच् च करणानां यत्र यत्र रूपाण्य् अभिनिर्वर्तयति तत्र तत्र चास्य बुद्ध्यादीनां करणानां वृत्तिलाभो भवति  ॥ प्स्भ्_१।२४:१०  
* चक्षुरादिवद् दृष्टान्तात्  ॥ प्स्भ्_१।२४:११  
* नाधिष्ठाता इति चेत्  ॥ प्स्भ्_१।२४:१२  
* तच् च न  ॥ प्स्भ्_१।२४:१३  
* कस्मात्  ॥ प्स्भ्_१।२४:१४  
* यस्माद् आह रूपीति  ॥ प्स्भ्_१।२४:१५  
* अत्र रूपाण्य् अधितिष्ठतीति रूपी  ॥ प्स्भ्_१।२४:१६  
* दण्डिवत्  ॥ प्स्भ्_१।२४:१७  
* रूपिवचनाच् च सर्वेषाम् एव रूपाणां युगपद् एवाधिष्ठाता भवति  ॥ प्स्भ्_१।२४:१८  
* विभुत्वाद् अभिन्नो महेश्वरात्  ॥ प्स्भ्_१।२४:१९  
* इदं च रुद्रसायुज्यनिर्देशाद् गम्यते  ॥ प्स्भ्_१।२४:२०  
* त्वम् इति भावनिर्देशाद् गम्यते वित्तम् अस्य शक्तिः सामर्थ्यम्  ॥ प्स्भ्_१।२४:२१  
* ऐश्वर्यम् ईदृशम् इत्य् अर्थः  ॥ प्स्भ्_१।२४:२२  
* आह परिमितेषु कृत्येषु अशक्तिदर्शनात् सन्देहः  ॥ प्स्भ्_१।२४:२३  
* अथ किम् अयं सिद्धस् तेषां स्वकृतानां रूपाणां संहारे शक्तः उत विश्वामित्रवद् अशक्तः इति  ॥ प्स्भ्_१।२४:२४  
* उच्यते  ॥ प्स्भ्_१।२४:२५  
* यस्माद् आह  ॥ प्स्भ्_१।२४:२६  
  
**********************************************  
  
विकरणः  ॥ प्स्_१।२५ ॥  
  
* अत्र विः विनाशे विनाकरणे  ॥ प्स्भ्_१।२५:१  
* विकरणो भवति  ॥ प्स्भ्_१।२५:२  
* विशिखविरथवत्  ॥ प्स्भ्_१।२५:३  
* करणप्रतिषेधात् कार्यप्रतिषेधः कृतो भवति  ॥ प्स्भ्_१।२५:४  
* कस्मात्  ॥ प्स्भ्_१।२५:५  
* विशिष्टत्वाद् ग्राहकत्वात् सूक्ष्मत्वाच् च करणानाम्  ॥ प्स्भ्_१।२५:६  
* तस्माद् विकरण इति कैवल्यम्  ॥ प्स्भ्_१।२५:७  
* आह अविशेषाद् इह साङ्ख्ययोगादीनाम् अपि सहैश्वर्येण कार्यकरणत्यागं कृत्वा कैवल्यनिष्ठा  ॥ प्स्भ्_१।२५:८  
* इहापि च शास्त्रे  ॥ प्स्भ्_१।२५:९  
* कथं तस्माद् अविशेषः  ॥ प्स्भ्_१।२५:१०  
* अथ मतिः निरतिशये मोक्षे नास्ति वैषम्यं तथाप्य् अतिदानादिभिः साध्यसाधननिष्ठातो ऽथ विशेषः उच्यते  ॥ प्स्भ्_१।२५:११  
* नाविशेषः  ॥ प्स्भ्_१।२५:१२  
* यस्माद् आह  ॥ प्स्भ्_१।२५:१३  
  
**********************************************  
  
धर्मित्वं च  ॥ प्स्_१।२६ ॥  
  
* अत्र गुणधर्मेणायं धर्मी भवति  ॥ प्स्भ्_१।२६:१  
* यद् एतद् दर्शनाद्यं विकरणान्तं माहेश्वरम् ऐश्वर्यम् अस्येशप्रसादात् स्वगुणसंवृत्तं तेनायं गुणधर्मेण धर्मी भवति  ॥ प्स्भ्_१।२६:२  
* कुतः  ॥ प्स्भ्_१।२६:३  
* त्वम् इति भावनिर्देशाद् गम्यते  ॥ प्स्भ्_१।२६:४  
* ऋते ऽपि कार्यकरणे ज्ञाता कर्ता च भवति  ॥ प्स्भ्_१।२६:५  
* ततश् च कैवल्याद्याः सर्वनिष्ठा विशेषिता भवन्ति  ॥ प्स्भ्_१।२६:६  
* चशब्दो ऽत्र ज्ञानक्रियाशक्तिसमारोपणार्थः  ॥ प्स्भ्_१।२६:७  
* एवम् अत्रास्य सिद्धस्य कामरूपिविकरणवचनात् स्वकृतेषु रूपेषु प्रभुत्वं विभुत्वं गुणधर्मित्वं च व्याख्यातम्  ॥ प्स्भ्_१।२६:८  
* एतद् युक्तोत्तरे प्रसादाद् गुणाः प्रवर्तन्त इत्य् अर्थः  ॥ प्स्भ्_१।२६:९  
* अत्रेदम् आधिकारिकम् ऐश्वर्यप्रकरणं परिसमाप्तम् इति  ॥ प्स्भ्_१।२६:१०  
* आह किं परकृतेष्व् अपि देवमनुष्यतिर्यग्योनिरूपेष्व् अस्य सिद्धस्य प्रभुत्वं विभुत्वं चास्ति नेति  ॥ प्स्भ्_१।२६:११  
* उच्यते अस्ति  ॥ प्स्भ्_१।२६:१२  
* यस्माद् आह  ॥ प्स्भ्_१।२६:१३  
  
**********************************************  
  
सर्वे चास्य वश्या भवन्ति  ॥ प्स्_१।२७ ॥  
  
* अत्र सर्वे निरवशेषाः पशुधर्माण इत्य् अर्थः  ॥ प्स्भ्_१।२७:१  
* चशब्दः स्वकृतपरकृतरूपसमुच्चयार्थः  ॥ प्स्भ्_१।२७:२  
* परकृतेष्व् अपि देवादिरूपेषु प्रभुत्वं विभुत्वं चास्तीति  ॥ प्स्भ्_१।२७:३  
* अस्य इति सिद्धस्येत्य् अर्थः  ॥ प्स्भ्_१।२७:४  
* वश्याः विधेयाः  ॥ प्स्भ्_१।२७:५  
* वशवर्तिनश् च भवन्तीत्य् अर्थः  ॥ प्स्भ्_१।२७:६  
* भवन्ति इति भूतार्थवादो निःसंशयम्  ॥ प्स्भ्_१।२७:७  
* आह किम् अयं सिद्धस् तेषां कदाचिद् वश्यो भवति नेति  ॥ प्स्भ्_१।२७:८  
* उच्यते न  ॥ प्स्भ्_१।२७:९  
* यस्माद् आह  ॥ प्स्भ्_१।२७:१०  
  
**********************************************  
  
सर्वेषां चावश्यो भवति  ॥ प्स्_१।२८ ॥  
  
* अत्रापि सर्वशब्दः पशुष्व् एव  ॥ प्स्भ्_१।२८:१  
* सर्वेषाम् इति न्यूनपरिग्रहे  ॥ प्स्भ्_१।२८:२  
* चशब्दो ऽभ्यधिकत्वे  ॥ प्स्भ्_१।२८:३  
* अभ्यधिक उत्कृष्टो व्यतिरिक्तश् च भवतीत्य् अर्थः  ॥ प्स्भ्_१।२८:४  
* अवश्य इति  ॥ प्स्भ्_१।२८:५  
* अकारो भूतपूर्वं वश्यत्वं प्रतिषेधयति  ॥ प्स्भ्_१।२८:६  
* भवति इति भूतार्थवादो निःसंशयम्  ॥ प्स्भ्_१।२८:७  
* यदा गुणैर् युक्तः प्राप्तैश्वर्यः सिद्धस् तदा सर्वेषां शक्तेर् अवश्यो भवतीत्य् अर्थः  ॥ प्स्भ्_१।२८:८  
* आह किं स्वशक्त्याध्याक्रान्ता वश्या भवन्ति आहोस्विद् धर्ममर्यादां रक्षन्ति गुरुशिष्यवत्  ॥ प्स्भ्_१।२८:९  
* गुरोः शक्तः शिष्यो नाध्याक्रान्तः  ॥ प्स्भ्_१।२८:१०  
* यस्माद् आह  ॥ प्स्भ्_१।२८:११  
  
**********************************************  
  
सर्वांश् चाविशति  ॥ प्स्_१।२९ ॥  
  
* अत्रापि सर्वशब्दः पशुष्व् एव निरवशेषवाची द्रष्टव्यः  ॥ प्स्भ्_१।२९:१  
* चशब्दः पूर्वोक्तसमुच्चये  ॥ प्स्भ्_१।२९:२  
* न केवलम् अस्य ते वश्याः किं त्व् आवेश्याश् चेति  ॥ प्स्भ्_१।२९:३  
* अत्र आङ् इति आवेशनमर्यादाम् अधिकुरुते  ॥ प्स्भ्_१।२९:४  
* विश प्रवेशने  ॥ प्स्भ्_१।२९:५  
* स तस्य ज्ञानक्रिययोर् विभुत्वे ऽपि शक्तिसंयोगाद् आविश्य प्रत्ययलोपं कर्तुं समर्थो भवतीत्यर्थः  ॥ प्स्भ्_१।२९:६  
* आह किम् अयं सिद्धस् तेषां कदाचिद् आवेश्यो भवति नेति  ॥ प्स्भ्_१।२९:७  
* उच्यते न  ॥ प्स्भ्_१।२९:८  
* यस्माद् आह  ॥ प्स्भ्_१।२९:९  
  
**********************************************  
  
सर्वेषां चानावेश्यो भवति  ॥ प्स्_१।३० ॥  
  
* अत्रापि सर्वशब्दः पशुष्व् एव  ॥ प्स्भ्_१।३०:१  
* सर्वेषाम् इति न्यूनपरिग्रहे  ॥ प्स्भ्_१।३०:२  
* चशब्दो ऽभ्यधिकत्वे  ॥ प्स्भ्_१।३०:३  
* अभ्यधिक उत्कृष्टो व्यतिरिक्तश् च भवतीत्यर्थः  ॥ प्स्भ्_१।३०:४  
* अनावेश्य इति  ॥ प्स्भ्_१।३०:५  
* अकारा भूतपूर्वम् आवेश्यत्वं प्रतिषेधयति  ॥ प्स्भ्_१।३०:६  
* अनावेश्यधर्मा भवति  ॥ प्स्भ्_१।३०:७  
* न व्याधिशेषवद् अवस्थानम् भवति इति भूतार्थवादो निःसंशयम्  ॥ प्स्भ्_१।३०:८  
* यदा गुणैर् युक्तः प्राप्तैश्वर्यः सिद्धस् तदा सर्वेषां चानावेश्यो भवतीत्य् अर्थः  ॥ प्स्भ्_१।३०:९  
* आह किम् आवेशनमात्र एव शक्तो यक्षरक्षःपिशाचादिवद् उत प्राणैर् अपि विप्रयोगं यातनाभिश् च संयोगं कर्तुं शक्तो भवतीति  ॥ प्स्भ्_१।३०:१०  
* उच्यते शक्तः  ॥ प्स्भ्_१।३०:११  
* यस्माद् आह  ॥ प्स्भ्_१।३०:१२  
  
**********************************************  
  
सर्वे चास्य वध्या भवन्ति  ॥ प्स्_१।३१ ॥  
  
* अत्रापि सर्वशब्दः पशुष्व् एव निरवशेषवाची द्रष्टव्यः  ॥ प्स्भ्_१।३१:१  
* चशब्दः समुच्चये  ॥ प्स्भ्_१।३१:२  
* न केवलम् अस्य ते वश्याः आवेश्याश् च किन्तु वध्याश् चेति  ॥ प्स्भ्_१।३१:३  
* अस्य इति सिद्धापदेशे  ॥ प्स्भ्_१।३१:४  
* वध्या इति  ॥ प्स्भ्_१।३१:५  
* वध प्राणविप्रयोगे यातनायां च  ॥ प्स्भ्_१।३१:६  
* प्राणैर् अपि विप्रयोगं यातनाभिश् च संयोगं कर्तुं समर्थो भवतीत्यर्थः  ॥ प्स्भ्_१।३१:७  
* भवन्ति इति भूतार्थवादो निःसंशये  ॥ प्स्भ्_१।३१:८  
* यदा गुणैर् युक्तः प्राप्तैश्वर्यः सिद्धस् तदा सर्वे चास्य वध्या भवन्तीत्यर्थः  ॥ प्स्भ्_१।३१:९  
* आह किम् अयं सिद्धस् तेषां कदाचिद् वध्यो भवति नेति  ॥ प्स्भ्_१।३१:१०  
* उच्यते न  ॥ प्स्भ्_१।३१:११  
* यस्माद् आह  ॥ प्स्भ्_१।३१:१२  
  
**********************************************  
  
सर्वेषां चावध्यो भवति  ॥ प्स्_१।३२ ॥  
  
* अत्रापि सर्वशब्दः पशुष्व् एव  ॥ प्स्भ्_१।३२:१  
* सर्वेषाम् इति न्यूनपरिग्रहे  ॥ प्स्भ्_१।३२:२  
* चशब्दो ऽभ्यधिकत्वे  ॥ प्स्भ्_१।३२:३  
* अभ्यधिकः उत्कृष्टो व्यतिरिक्तश् च भवतीत्यर्थः  ॥ प्स्भ्_१।३२:४  
* अवध्य इति  ॥ प्स्भ्_१।३२:५  
* अकारो भूतपूर्वं वध्यत्वं प्रतिषेधयति  ॥ प्स्भ्_१।३२:६  
* यदा गुणैर् युक्तः प्राप्तैश्वर्यः सिद्धस् तदा सर्वेषां चावध्यो भवतीत्यर्थः  ॥ प्स्भ्_१।३२:७  
* एवं परकृतेष्वपि देवादिशरीरेषु रूपेषु प्रभुत्वं विभुत्वं च व्याख्यातम्  ॥ प्स्भ्_१।३२:८  
* अत्रेदं षट्सूत्रीप्रकरणं परिसमाप्तम्  ॥ प्स्भ्_१।३२:९  
* आह किम् अस्य सिद्धस्यैतदैश्वर्यं नित्यम् आहोस्वित् पार्थिवाप्यतैजसवायव्यव्योममानसाहङ्कारिकमहदात्मकादिवद् अनित्यम् इति  ॥ प्स्भ्_१।३२:१०  
* उच्यते नित्यम्  ॥ प्स्भ्_१।३२:११  
* यस्माद् आह  ॥ प्स्भ्_१।३२:१२  
  
**********************************************  
  
अभीतः  ॥ प्स्_१।३३ ॥  
  
* अत्र अक्षयादिवचनविरोधाद् अधीतश् चरतीति पाठानुपपत्तिः  ॥ प्स्भ्_१।३३:१  
* तस्माद् अतीतानागतवर्तमानकालभयं न विद्यत इत्य् अतो ऽभीतः  ॥ प्स्भ्_१।३३:२  
* आह अभीतानाम् अपि ब्रह्मादीनां संहारे क्षयः श्रूयते  ॥ प्स्भ्_१।३३:३  
* तस्मान् नाभीतत्वात् नित्यम्  ॥ प्स्भ्_१।३३:४  
* अभीतस्य वा किं लक्षणम्  ॥ प्स्भ्_१।३३:५  
* तद् उच्यते  ॥ प्स्भ्_१।३३:६  
  
**********************************************  
  
अक्षयः  ॥ प्स्_१।३४ ॥  
  
* अत्र अकारः क्षयप्रतिषेधे  ॥ प्स्भ्_१।३४:१  
* अत्र क्षयो नाम सति पुरुषनित्यत्वे पूर्वम् अस्य ब्राह्मणस्य तैस् तैर् ऐश्वर्यैर् अपकर्षः  ॥ प्स्भ्_१।३४:२  
* आहङ्कारिकमहदात्मकादिभिर् अनित्यो योगः  ॥ प्स्भ्_१।३४:३  
* अयं तु अनेन नित्येन माहेश्वरेणैश्वर्येण योगात् पुरुषः अक्षयः इत्य् उपचर्यते  ॥ प्स्भ्_१।३४:४  
* राजकोशवत् कुटुम्बिद्रव्यवत्  ॥ प्स्भ्_१।३४:५  
* आह ईश्वराणाम् अपि ययातिप्रभृतीनां जराभिभवनाद् अथ किम् अयं जीर्यते नेति  ॥ प्स्भ्_१।३४:६  
* अक्षयस्य वा किं लक्षणम्  ॥ प्स्भ्_१।३४:७  
* तद् उच्यते  ॥ प्स्भ्_१।३४:८  
  
**********************************************  
  
अजरः  ॥ प्स्_१।३५ ॥  
  
* अत्र अकारो जरां प्रतिषेधति  ॥ प्स्भ्_१।३५:१  
* अत्र जरा नाम पलितस्खलित्यादिलक्षणा कार्यस्य दृक्क्रियाशक्तिहानिश् च करणानाम्  ॥ प्स्भ्_१।३५:२  
* कस्मात्  ॥ प्स्भ्_१।३५:३  
* तत्फलभोक्तृत्वाद् अयं जीर्यत इत्य् उपचर्यते  ॥ प्स्भ्_१।३५:४  
* इदानीं तु कामित्वाद् विकरणधर्मित्वाच् च नास्तीत्यतः अजर इत्युच्यते  ॥ प्स्भ्_१।३५:५  
* आह अजराणाम् अपि देवादीनां संहाराद् अर्वाङ् मृत्युर् दृश्यते  ॥ प्स्भ्_१।३५:६  
* अथ किम् अस्य मृत्युर् विद्यते नेति  ॥ प्स्भ्_१।३५:७  
* अजरस्य वा किं लक्षणम्  ॥ प्स्भ्_१।३५:८  
* तद् उच्यते  ॥ प्स्भ्_१।३५:९  
  
**********************************************  
  
अमरः  ॥ प्स्_१।३६ ॥  
  
* अत्र अकारो मृत्युप्रतिषेधे  ॥ प्स्भ्_१।३६:१  
* मृङ् प्राणत्यागे  ॥ प्स्भ्_१।३६:२  
* अत्र प्राणादिवृत्तिनिरोधो मृत्युरित्युच्यते  ॥ प्स्भ्_१।३६:३  
* कस्मात्  ॥ प्स्भ्_१।३६:४  
* तत्फलभोक्तृत्वात्  ॥ प्स्भ्_१।३६:५  
* सो ऽस्य कामित्वाद् विकरणधर्मित्वाच् च नास्तीत्यतः  ॥ प्स्भ्_१।३६:६  
* अमर इत्युच्यते  ॥ प्स्भ्_१।३६:७  
* तस्मादभीताक्षयादिवचनान् नित्यमैश्वर्यम् इति सिद्धम्  ॥ प्स्भ्_१।३६:८  
* आह  ॥ प्स्भ्_१।३६:९  
  
**********************************************  
  
सर्वत्र चाप्रतिहतगतिर् भवति  ॥ प्स्_१।३७ ॥  
  
* सर्वत्र अभिप्रेतार्थेषु प्रवर्तमानस्य महेश्वरेणापि अप्रतिबन्धधर्मित्वम् अप्रतीघातः  ॥ प्स्भ्_१।३७:१  
  
**********************************************  
  
इत्य् एतैर् गुणैर् युक्तो भगवतो महादेवस्य महागणपतिर् भवति  ॥ प्स्_१।३८ ॥  
  
* इत्य् एतैः पूर्वोक्तैः अवश्यत्वानावेश्यत्वावध्यत्वाभीतत्वाक्षयत्वाजरत्वामरत्वाप्रतीघातत्वाख्यैः अष्टभिर् गुणैः सिद्धिलक्षणैर् युक्तो भगवतो महादेवस्य महागणपतिर् भवति  ॥ प्स्भ्_१।३८:१  
* सर्वपशुभ्यो ऽभ्यधिकत्वम् ऐश्वर्यातिशयान् महत्त्वम्  ॥ प्स्भ्_१।३८:२  
* गणाः नन्दिमहाकालादयः  ॥ प्स्भ्_१।३८:३  
* सर्वपश्वादिकार्यस्वामित्वं पतित्वम्  ॥ प्स्भ्_१।३८:४  
* एवम् अध्यायपरिसमाप्तिं कृत्वा युक्तं वक्तुम्  ॥ प्स्भ्_१।३८:५  
  
**********************************************  
  
अत्रेदं ब्रह्म जपेत्  ॥ प्स्_१।३९ ॥  
  
* बृहच् च तेभ्यः सर्वब्रह्मभ्यः स्वयं भवति  ॥ प्स्भ्_१।३९:१  
* जपेद् इति च मानसक्रिया  ॥ प्स्भ्_१।३९:२  
* जप्यं प्रत्यवगन्तव्यम्  ॥ प्स्भ्_१।३९:३  
* उक्तम् आह जपयज्ञस्तु यज्ञानां विशिष्टो दशभिर्गुणैः  ॥ प्स्भ्_१।३९:४  
* उपांशु स्याच्छतगुणः साहस्रो मानसः स्मृतः  ॥ प्स्भ्_१।३९:५  
* अतो मनसैव जप्तव्यम्  ॥ प्स्भ्_१।३९:६  
* किम् अर्थमिति चेत्  ॥ प्स्भ्_१।३९:७  
* तदुच्यते अधर्मव्युच्छित्त्यर्थं धर्मस्य चाभिवृद्ध्यर्थं तस्य चाकुशलेभ्यो व्यावर्तनार्थं ब्रह्मण्यनवरतपदपङ्क्त्याम् उपनिबन्धनार्थं चेत्यर्थः  ॥ प्स्भ्_१।३९:८  
* आह किं पुनस्तद् ब्रह्मेति  ॥ प्स्भ्_१।३९:९  
* अत्रोच्यते सद्योजाताद्यम्  ॥ प्स्भ्_१।३९:१०  
* अथवात्र ब्रह्माध्याययोर् दूरस्थः सम्बन्धः  ॥ प्स्भ्_१।३९:११  
* कथम्  ॥ प्स्भ्_१।३९:१२  
* पशुपतेर् इत्युक्ते सन्देहः  ॥ प्स्भ्_१।३९:१३  
* किन्नरपतिसुरपतिप्रजापतिप्रभृतिवद् अस्यैश्वर्यं कृतम् अनित्यम् आगन्तुकं वा  ॥ प्स्भ्_१।३९:१४  
* किं चास्य जन्म मृत्युर् वा विद्यते नेति  ॥ प्स्भ्_१।३९:१५  
* उच्यते न  ॥ प्स्भ्_१।३९:१६  
* यस्माद् आह  ॥ प्स्भ्_१।३९:१७  
  
**********************************************  
  
सद्योऽजातं प्रपद्यामि  ॥ प्स्_१।४० ॥  
  
* अत्र सद्यः इत्य् अस्मिन् पदे ऽर्थद्वयं चिन्त्यते  ॥ प्स्भ्_१।४०:१  
* संश् च आद्यश् च  ॥ प्स्भ्_१।४०:२  
* आप्तिपालनवत्  ॥ प्स्भ्_१।४०:३  
* अत्र सद् इति नित्यत्वे  ॥ प्स्भ्_१।४०:४  
* कस्मात्  ॥ प्स्भ्_१।४०:५  
* विनाशहेत्वभावात्  ॥ प्स्भ्_१।४०:६  
* नित्यं ध्रुवम् अविनाशि पत्युः पतित्वं नान्येषाम् इत्य् अतोऽभिधीयते सद् इति  ॥ प्स्भ्_१।४०:७  
* आह किम् अयम् आदिमत्त्वे सति नित्यो मोक्षवत्  ॥ प्स्भ्_१।४०:८  
* उच्यते न  ॥ प्स्भ्_१।४०:९  
* यस्माद् आह आद्यः  ॥ प्स्भ्_१।४०:१०  
* तद्व्यतिरिक्तस्य  ॥ प्स्भ्_१।४०:११  
* हेतोर् असम्भवाद् आद्यमन् आगन्तुकं पत्युः पतित्वं नान्येषाम् इत्यर्थः  ॥ प्स्भ्_१।४०:१२  
* आह किं नित्यानादित्वे सति पुरुषवज् जायते  ॥ प्स्भ्_१।४०:१३  
* उच्यते न  ॥ प्स्भ्_१।४०:१४  
* यस्माद् आह अजातः  ॥ प्स्भ्_१।४०:१५  
* अत्र अकारो जन्ममृत्युप्रतिषेधे  ॥ प्स्भ्_१।४०:१६  
* जन्ममृत्युरहितो भगवान् निरञ्जनः  ॥ प्स्भ्_१।४०:१७  
* कस्मात्  ॥ प्स्भ्_१।४०:१८  
* साञ्जनवृत्त्यलाभात्  ॥ प्स्भ्_१।४०:१९  
* निरभिमानित्वं नान्येषाम् इत्यतः  ॥ प्स्भ्_१।४०:२०  
* अजातम् इति कर्म  ॥ प्स्भ्_१।४०:२१  
* आह अथैतत् सत्त्वम् आद्यत्वम् अजातत्वं च गुणं कारणे ज्ञात्वा साधकेन किं कर्तव्यम्  ॥ प्स्भ्_१।४०:२२  
* तद् उच्यते प्रपत्तव्यम्  ॥ प्स्भ्_१।४०:२३  
* यस्माद् आह प्रपद्यामि  ॥ प्स्भ्_१।४०:२४  
* इति साधकापदेशः  ॥ प्स्भ्_१।४०:२५  
* यथा अग्ने व्रतपते व्रतं चरिष्यामि इति  ॥ प्स्भ्_१।४०:२६  
* अत्र प्रशब्दः कारणान्तरेषु सत्त्वाद्यत्वाजातत्वप्रतिषेधार्थो भृशार्थश् च  ॥ प्स्भ्_१।४०:२७  
* तस्मात् सर्वभावानभिष्वङ्गेण तद् एव कारणं प्रपत्तव्यम्  ॥ प्स्भ्_१।४०:२८  
* शरणम् अभ्युपगन्तव्यम् इत्य् अर्थः  ॥ प्स्भ्_१।४०:२९  
* आह अत्र प्रपन्नः किं करिष्यति  ॥ प्स्भ्_१।४०:३०  
* किं वा दास्यति  ॥ प्स्भ्_१।४०:३१  
* तद् उच्यते पूजां करिष्यत्य् आत्मानं च दास्यति  ॥ प्स्भ्_१।४०:३२  
* यथाह  ॥ प्स्भ्_१।४०:३३  
  
**********************************************  
  
सद्योऽजाताय वै नमः  ॥ प्स्_१।४१ ॥  
  
* आह सत्त्वम् आद्यत्वम् अजातत्वं च पूर्वोक्तम्  ॥ प्स्भ्_१।४१:१  
* सद्योऽजाताय इति चतुर्थी  ॥ प्स्भ्_१।४१:२  
* वैशब्दः सम्भावने  ॥ प्स्भ्_१।४१:३  
* सत्त्वम् आद्यत्वम् अजातत्वं च धर्मान् सम्भाव्य ब्रवीति सद्योऽजाताय वै नमः  ॥ प्स्भ्_१।४१:४  
* नम इत्य् आत्मप्रदाने पूजायां च  ॥ प्स्भ्_१।४१:५  
* नमस्कारेणात्मानं प्रयच्छति पूजां च प्रयुङ्क्त इत्य् अर्थः  ॥ प्स्भ्_१।४१:६  
* आह किं प्रयोजनम् आत्मानं महेश्वराय प्रयच्छति  ॥ प्स्भ्_१।४१:७  
* किम् अस्य दुःखं वा  ॥ प्स्भ्_१।४१:८  
* किं वा महेश्वरान् मृगयते  ॥ प्स्भ्_१।४१:९  
* किं वा स्वयम् उत्पादितानुगृहीततिरोभावितानां पशूनां पतिः उत परैरिति  ॥ प्स्भ्_१।४१:१०  
* उच्यते स्वयम्  ॥ प्स्भ्_१।४१:११  
* यस्माद् आह  ॥ प्स्भ्_१।४१:१२  
  
**********************************************  
  
भवे भवे नातिभवे  ॥ प्स्_१।४२ ॥  
  
* अत्र भवे भवे इति वीप्सा  ॥ प्स्भ्_१।४२:१  
* भव इति विद्याकलापशूनां समस्तानां ग्रहणम्  ॥ प्स्भ्_१।४२:२  
* भवः कस्मात्  ॥ प्स्भ्_१।४२:३  
* भवनभावनकृतत्वात्  ॥ प्स्भ्_१।४२:४  
* यस्माद् देवमनुष्यतिर्यक्त्वेन भावयति च तानीश्वरः  ॥ प्स्भ्_१।४२:५  
* धर्मज्ञानवैराग्यैश्वर्याधर्माज्ञानावैराग्यानैश्वर्याणां भवनभावनत्वाद् भवः  ॥ प्स्भ्_१।४२:६  
* तस्य भूयोभूय उत्पत्त्यनुग्रहतिरोभावं च दृष्ट्वा  ॥ प्स्भ्_१।४२:७  
* वीप्सायाः उत्पत्ताव् उत्पत्ताव् अनुग्रहेऽनुग्रहे तिरोभावे तिरोभावे चेत्य् अर्थः  ॥ प्स्भ्_१।४२:८  
* नातिभवे इति  ॥ प्स्भ्_१।४२:९  
* नकारः कार्यत्वं प्रतिषेधयति  ॥ प्स्भ्_१।४२:१०  
* अतिशयितभवेषु मा भवामीत्यर्थः  ॥ प्स्भ्_१।४२:११  
* आह किं भवाद् वियोगमात्रम् एवैकं मृगयते  ॥ प्स्भ्_१।४२:१२  
* तद् उच्यते न  ॥ प्स्भ्_१।४२:१३  
* यस्माद् आह  ॥ प्स्भ्_१।४२:१४  
  
**********************************************  
  
भजस्व माम्  ॥ प्स्_१।४३ ॥  
  
* अत्र भज इत्यनुग्रहे  ॥ प्स्भ्_१।४३:१  
* स्व इति कारणापदेशे  ॥ प्स्भ्_१।४३:२  
* माम् इत्यात्मापदेशे  ॥ प्स्भ्_१।४३:३  
* भजस्व मां त्रायस्व माम् अनुगृह्णीष्व मामित्यर्थः  ॥ प्स्भ्_१।४३:४  
* आह कम् आमन्त्रयते  ॥ प्स्भ्_१।४३:५  
* कं प्रपद्यते  ॥ प्स्भ्_१।४३:६  
* कस्मै नमस्कारं करोति  ॥ प्स्भ्_१।४३:७  
* कस् तं पुरुषं भवान् मोक्षयति  ॥ प्स्भ्_१।४३:८  
* कं वा ब्रवीति भजस्व मामिति  ॥ प्स्भ्_१।४३:९  
* तद् उच्यते यस्माद् आह  ॥ प्स्भ्_१।४३:१०  
  
**********************************************  
  
भवोद्भवः  ॥ प्स्_१।४४ ॥  
  
* अत्र भव इति विद्याकलापशूनामेव ग्रहणम्  ॥ प्स्भ्_१।४४:१  
* तस्योत्पत्तिकर्ता भगवान् इत्यतो भवोद्भव इति  ॥ प्स्भ्_१।४४:२  
* अत्रोत्पादकानुग्राहकतिरोभावकधर्मि कारणम् उत्पाद्यानुग्राह्यतिरोभाव्यधर्मि कार्यम् इत्येतत् कार्यकारणयोर् लक्षणम्  ॥ प्स्भ्_१।४४:३  
* एतस्मिन् कारणे प्रपत्त्यादि क्रमोपयोगि द्रष्टव्यम्  ॥ प्स्भ्_१।४४:४  
* एवमत्र भगवत्कौण्डिन्यकृते पञ्चार्थभाष्ये प्रथमोऽध्यायः सह ब्रह्मणा ग्रन्थतो ऽर्थतश्च परिसमाप्त इति  ॥ प्स्भ्_१।४४:५  
  
**********************************************  

पाशुपतसूत्र, २  
  
वामः  ॥ प्स्_२।१ ॥  
  
* नामभिः श्रेष्ठ इत्यर्थः  ॥ प्स्भ्_२।१:१  
* उक्तं हि । पुरुषध्वजशृङ्गेषु हविर्भूषणलक्ष्मसु । वामः श्रेष्ठेष्ववक्रेषु नवस्वर्थेषु कीर्तितः  ॥ प्स्भ्_२।१:२  
* आह किन्निमित्तास्योत्पादकादिप्रवृत्तिः किम्प्रयोजना वा  ॥ प्स्भ्_२।१:३  
* तद् उच्यते  ॥ प्स्भ्_२।१:४  
  
**********************************************  
  
देवस्य  ॥ प्स्_२।२ ॥  
  
* इति  ॥ प्स्भ्_२।२:१  
* अत्र देव इति दिवु क्रीडायाम्  ॥ प्स्भ्_२।२:२  
* क्रीडाधर्मित्वात् क्रीडानिमित्ता  ॥ प्स्भ्_२।२:३  
* क्रीडावानेव स भगवान् विद्याकलापशुसञ्ज्ञकं त्रिविधमपि कार्यम् उत्पादयन् अनुगृह्णाति तिरोभावयति चेत्य् अतो देवः  ॥ प्स्भ्_२।२:४  
* प्रवृत्तिश्चोत्पत्त्यादिफला द्रष्टव्या  ॥ प्स्भ्_२।२:५  
* देवस्य इति तद्धर्मित्वे षष्ठी  ॥ प्स्भ्_२।२:६  
* आह किं नामद्वयमेवात्र कारणे वितन्यते अर्थद्वयमेव वा आहोस्विद् अन्यदप्यस्ति नेति  ॥ प्स्भ्_२।२:७  
* उच्यतेऽस्ति  ॥ प्स्भ्_२।२:८  
* यस्माद् आह  ॥ प्स्भ्_२।२:९  
  
**********************************************  
  
ज्येष्ठस्य  ॥ प्स्_२।३ ॥  
  
* इति  ॥ प्स्भ्_२।३:१  
* अत्र परत्वाज् ज्येष्ठः  ॥ प्स्भ्_२।३:२  
* केषां केन वा परः  ॥ प्स्भ्_२।३:३  
* तद् उच्यते सिद्धसाधकपशूनाम्  ॥ प्स्भ्_२।३:४  
* तदायत्तत्वात् सिद्धसाधकभावस्य सर्वपशूनां च प्रवृत्तिनिवृत्तिस्थित्यादिफलानाम् इत्यतो ज्येष्ठः परतरः  ॥ प्स्भ्_२।३:५  
* परतमश्चेति  ॥ प्स्भ्_२।३:६  
* अकृतकं चास्यैश्वर्यम्  ॥ प्स्भ्_२।३:७  
* उक्तं हि । दृक्क्रियालक्षणा शक्तिस्तत्त्वधर्मोऽस्य नित्यता । श्रेष्ठोऽतः सर्वभूतेषु तस्मादेष परः स्मृतः  ॥ प्स्भ्_२।३:८  
* इत्येवं परत्वाज् ज्येष्ठः  ॥ प्स्भ्_२।३:९  
* अत्रापि ज्येष्ठस्येति तद्धर्मित्वे षष्ठी  ॥ प्स्भ्_२।३:१०  
* आह किं नामत्रयम् एवात्र कारणे चिन्त्यते अर्थत्रयमेव वा आहोस्विद् अन्यदप्यस्ति नेति  ॥ प्स्भ्_२।३:११  
* उच्यतेऽस्ति  ॥ प्स्भ्_२।३:१२  
  
**********************************************  
  
रुद्रस्य  ॥ प्स्_२।४ ॥  
  
* इति  ॥ प्स्भ्_२।४:१  
* अत्र रुतस्य भयस्य द्रावणात् संयोजनाद् रुद्रः तत्र रुतम् अभिलाप इत्यनर्थान्तरम्  ॥ प्स्भ्_२।४:२  
* द्रावणं नाम  ॥ प्स्भ्_२।४:३  
* भयं विविधम्  ॥ प्स्भ्_२।४:४  
* उक्तं हि । नानाविधैः कृतैर्यस्माद् भयैश्च विविधैस्तथा । संयोजयति भूतानि तस्माद् रुद्र इति स्मृतः  ॥ प्स्भ्_२।४:५  
* अत्रापि तद्धर्मित्वे षष्ठी  ॥ प्स्भ्_२।४:६  
* आह किं तत्  ॥ प्स्भ्_२।४:७  
* कीदृशं वा तदस्येति  ॥ प्स्भ्_२।४:८  
* उच्यते  ॥ प्स्भ्_२।४:९  
  
**********************************************  
  
कलितासनम्  ॥ प्स्_२।५ ॥  
  
* अत्र त्रिविधेन कार्येण विद्याकलापशुसञ्ज्ञकेन तत्रैव स्थित्युत्पत्तिप्रलयान् प्राप्नुवता कलितं शोभितशब्दितं नभस्ताराभिर् इवेत्यर्थः  ॥ प्स्भ्_२।५:१  
* आह यदेतत् पत्युः पतित्वं शक्तिः सामर्थ्यमैश्वर्यं स्वगुणः सद्भावः सतत्त्वं तत्त्वधर्मः तद् आसनम्  ॥ प्स्भ्_२।५:२  
* नतु पद्मासनवदुपवेशनलक्षणम् इत्यर्थः आसनं कस्मात्  ॥ प्स्भ्_२।५:३  
* आस्तेऽस्मिन् आसनम्  ॥ प्स्भ्_२।५:४  
* कार्यमनेन वा अध्यास्त इत्यासनमित्यर्थः  ॥ प्स्भ्_२।५:५  
* अत आसनम्  ॥ प्स्भ्_२।५:६  
* अतोऽव्ययोऽमृतो भगवान् कामतः स्वशक्तिस्थं कार्यं स्वशक्त्या अध्यास्ते  ॥ प्स्भ्_२।५:७  
* तस्मादासनस्थं कार्यं कारणं चेति  ॥ प्स्भ्_२।५:८  
* आह कार्यकारणयोर्वृत्तिसङ्करदोषो गोजाविमहिषीक्षीरवत्  ॥ प्स्भ्_२।५:९  
* तदुत न  ॥ प्स्भ्_२।५:१०  
* अङ्गुल्यग्ररूपादिवद् इत्यसङ्करः  ॥ प्स्भ्_२।५:११  
* दीपादित्यप्रकाशनयनरश्मिवच् चासङ्करः  ॥ प्स्भ्_२।५:१२  
* आह सङ्करे अपरिच्छेददोषः ईश्वरपुरुषविद्याकलानां माक्षिककोटद्रव्यवत्  ॥ प्स्भ्_२।५:१३  
* तदुच्यते एकोत्तरोत्कर्षेण व्याप्यव्यापकभावेनावस्थितानां तत्त्वादीनां नापरिच्छेददोषः सूत्रत्वाद् व्यापकं महेश्वरतत्त्वं व्याप्यं पुरुषादिपञ्चविंशकम्  ॥ प्स्भ्_२।५:१४  
* तथा आत्मत्वाद् व्यापकं पुरुषतत्त्वं व्याप्यं प्रधानादिचतुर्विंशकम्  ॥ प्स्भ्_२।५:१५  
* तथा व्यापकं प्रधानं व्याप्यं बुद्ध्यादित्रयोविंशकम्  ॥ प्स्भ्_२।५:१६  
* व्यापिका भवति बुद्धिः व्याप्यम् अहङ्कारादिद्वाविंशकम्  ॥ प्स्भ्_२।५:१७  
* तथा व्यापको भवत्यहङ्कारः व्याप्यान्येकादशेन्द्रियाणि दशविधं च कार्यम्  ॥ प्स्भ्_२।५:१८  
* व्यापकान्येकादशेन्द्रियाणि व्याप्यानि पञ्चभूतसूक्ष्माणि शब्दादीनि  ॥ प्स्भ्_२।५:१९  
* तथा व्यापकानि पञ्चभूतसूक्ष्माणि शब्दादीनि व्याप्यानि आकाशादीनि पञ्चमहाभूतानि  ॥ प्स्भ्_२।५:२०  
* तथा व्यापकमाकाशं व्याप्यं वाय्वादिभूतचतुष्कम्  ॥ प्स्भ्_२।५:२१  
* तथा व्यापको भवति वायुः व्याप्यं तेजःप्रभृति भूतत्रयम्  ॥ प्स्भ्_२।५:२२  
* तथा व्यापकं भवति तेजः व्याप्यम् अबादिद्वयम्  ॥ प्स्भ्_२।५:२३  
* तथा व्यापिका भवन्त्यापः व्याप्या पृथिवी  ॥ प्स्भ्_२।५:२४  
* व्यापिका पृथिवी व्याप्यानि भूम्युदकरसलक्षणानि कार्याणि  ॥ प्स्भ्_२।५:२५  
* तथा व्यापकानि भूम्युदकरसलक्षणानि कारणानि व्याप्यं देवमनुष्यतिर्यग्योनि तृणौषधिवृक्षगुल्मलतावनस्पत्यादिकार्यम् अनेकविधम् अतो नापरिच्छेददोषः  ॥ प्स्भ्_२।५:२६  
* आह वृत्त्यसङ्करग्रहणे दृष्टान्ताभावाद् अयुक्तम् तदुच्यते हरिद्रोदकवद् व्याप्यं व्यापकं च तद्यथा हरिद्रोदके स्निग्धत्वशैत्यादिधर्मैर् अपां ग्रहणं गन्धवर्णघनक्षारत्वादिभिर् हरिद्रायाः  ॥ प्स्भ्_२।५:२७  
* तथार्णवदेवादिस्थानशरीरेन्द्रियविषयादिसन्निवेशेन सुखदुःखसन्निपातेन चेश्वरस्य  ॥ प्स्भ्_२।५:२८  
* एवं पुरुषस्यापि  ॥ प्स्भ्_२।५:२९  
* ईश्वरस्यापि अपरिणामिधर्मित्वात् सुखदुःखदातृत्वाच् च प्रधानधर्माधर्मादीनां ग्रहणम्  ॥ प्स्भ्_२।५:३०  
* तथा प्रधानस्य मानससङ्कल्पालोचनगमनादिभिः करणग्रामस्य विषयाणां च ग्रहणम्  ॥ प्स्भ्_२।५:३१  
* तथा धृतिसङ्ग्रहपक्तिव्यूहावकाशदानादिभिर् धर्मैः पृथिव्यादीनां ग्रहणमिति प्रधानवादिनो मन्यन्ते  ॥ प्स्भ्_२।५:३२  
* आह अथेह तन्त्रे कथं कार्यकारणावस्थानम्  ॥ प्स्भ्_२।५:३३  
* तद् वाच्यम्  ॥ प्स्भ्_२।५:३४  
* तदुच्यते इह यस्माद् आह शर्वसर्वेभ्यः इति वचनाद् यथासम्भवम्  ॥ प्स्भ्_२।५:३५  
* सति विभुत्वे स्ववृत्त्या कार्यकारणयोः सर्वगतत्वेऽपि स्ववृत्त्यसङ्करः तस्माद् आसनस्थं कार्यं कारणं चेति  ॥ प्स्भ्_२।५:३६  
* आह किं तद् आसनस्थं कार्यम् आसने नित्यम् आहोस्विद् अनित्यमिति  ॥ प्स्भ्_२।५:३७  
* उच्यते नित्यं कार्यम्  ॥ प्स्भ्_२।५:३८  
* कस्मात्  ॥ प्स्भ्_२।५:३९  
* पत्युर् भवति  ॥ प्स्भ्_२।५:४०  
* कारणेश्वरनित्यत्वात् पतिनित्यत्वम्  ॥ प्स्भ्_२।५:४१  
* इह सद्योजातादिवचनात् पालको नित्यः  ॥ प्स्भ्_२।५:४२  
* पालकनित्यत्वाच् च पाल्यमपि नित्यम्  ॥ प्स्भ्_२।५:४३  
* कस्मात्  ॥ प्स्भ्_२।५:४४  
* न ह्य् असति पाल्ये पालक इत्येव  ॥ प्स्भ्_२।५:४५  
* सति नित्यत्वे तान्येव पश्वादीनि संयोजयति  ॥ प्स्भ्_२।५:४६  
* मृल्लोहमयप्राकारादिवद् दृष्टान्तात्  ॥ प्स्भ्_२।५:४७  
* वृत्तिलाभश्चोत्पत्तिरित्युच्यते  ॥ प्स्भ्_२।५:४८  
* स्थितिस्थानशरीरेन्द्रियविषयाद्यायतनानां परस्परोपकाराच् चानुग्रहः ईश्वरचोदनानुग्रहः वियोजनं वृत्तिलोपश्च  ॥ प्स्भ्_२।५:४९  
* लोपोऽभावः  ॥ प्स्भ्_२।५:५०  
* तस्मात् त्रिष्वपि कालेषु आसनस्थं कार्यं द्रष्टव्यम्  ॥ प्स्भ्_२।५:५१  
* पृथिव्यां बीजवद् इत्यर्थः  ॥ प्स्भ्_२।५:५२  
* आह किं तत् कार्यं भगवान् युगपदुत्पादयति क्रमशो वा  ॥ प्स्भ्_२।५:५३  
* किं वा कर्मापेक्षः अनपेक्षो वा  ॥ प्स्भ्_२।५:५४  
* तदुच्यते यथेष्टम्  ॥ प्स्भ्_२।५:५५  
* यस्मादाह  ॥ प्स्भ्_२।५:५६  
  
**********************************************  
  
सार्वकामिक इत्याचक्षते  ॥ प्स्_२।६ ॥  
  
* अत्र सर्वशब्दो विद्यादिकार्यनिरवशेषवाची द्रष्टव्यः  ॥ प्स्भ्_२।६:१  
* कामिक इत्यत्रापि नस्त्रिकं चिन्त्यते  ॥ प्स्भ्_२।६:२  
* कामी कामः काम्यमिति च तत्र कामी ईश्वरः  ॥ प्स्भ्_२।६:३  
* कामोऽस्येच्छा  ॥ प्स्भ्_२।६:४  
* काम्यं विद्यादिकार्यम्  ॥ प्स्भ्_२।६:५  
* तदक्रमेण क्रमशो वा यथेष्टमुत्पादयति  ॥ प्स्भ्_२।६:६  
* कस्मात्  ॥ प्स्भ्_२।६:७  
* कामित्वात्  ॥ प्स्भ्_२।६:८  
* अकर्मापेक्षित्वं चास्यात एव सिद्धम्  ॥ प्स्भ्_२।६:९  
* कर्मकामिनश्च महेश्वरमपेक्षन्ते न तु भगवानीश्वरः कर्म पुरुषं वापेक्षते  ॥ प्स्भ्_२।६:१०  
* अतो न कर्मापेक्ष ईश्वरः  ॥ प्स्भ्_२।६:११  
* इतिशब्दोऽर्थानां निर्वचनत्वात् प्रकरणपरिसमाप्त्यर्थः  ॥ प्स्भ्_२।६:१२  
* आह कामित्वं तत्त्ववैधर्म्यं कुर्यात्  ॥ प्स्भ्_२।६:१३  
* कार्यत्वेन वा परिणामित्वम् आत्मनो बन्धमोक्षविपर्ययं वा कुर्यात्  ॥ प्स्भ्_२।६:१४  
* तदुच्यते यस्मादाह आङ् इति  ॥ प्स्भ्_२।६:१५  
* आङ् इति कार्यकारणत्वम् आत्मनो मुक्तानां च मर्यादा  ॥ प्स्भ्_२।६:१६  
* तदुच्यते उत्पाद्यानुग्राह्यतिरोभाव्यकल्पकत्वाभावकत्वेनापरिणामित्वम् आत्मनो मुक्तानां च पुनर्दुःखैर् असंयोजनम् इत्येषा कारणमर्यादा  ॥ प्स्भ्_२।६:१७  
* स्थाप्या च कार्यमर्यादा  ॥ प्स्भ्_२।६:१८  
* तदुच्यते उत्पाद्यानुग्राह्यतिरोभाव्यकाल्प्यविकार्यमर्यादा  ॥ प्स्भ्_२।६:१९  
* तदन्यचोद्याधिष्ठेयत्वं च  ॥ प्स्भ्_२।६:२०  
* चक्षिङ् कथने  ॥ प्स्भ्_२।६:२१  
* भगवता कार्येभ्यो भवता रुद्रेणाचक्षितम्  ॥ प्स्भ्_२।६:२२  
* भगवतो महेश्वरस्य शक्तिः सनातनी  ॥ प्स्भ्_२।६:२३  
* तद्विद्यादिकार्यं कलितम् इत्येषोऽर्थः  ॥ प्स्भ्_२।६:२४  
* तथा चोक्तं वर्णितमित्यर्थः  ॥ प्स्भ्_२।६:२५  
* अत्रेदमाधिकारिकं कार्यकारणप्रकरणं परिसमाप्तमिति  ॥ प्स्भ्_२।६:२६  
* किं नाम कामित्वं रुद्रकामित्वं च  ॥ प्स्भ्_२।६:२७  
* एतदेव कारणे महाभाग्यम् आहोस्विदन्यदस्ति  ॥ प्स्भ्_२।६:२८  
* उच्यते अस्ति  ॥ प्स्भ्_२।६:२९  
* यस्मादाह  ॥ प्स्भ्_२।६:३०  
  
**********************************************  
  
अमङ्गलं चात्र मङ्गलं भवति  ॥ प्स्_२।७ ॥  
  
* अमङ्गलम् इति अत्र साधनजातम् अधिकुरुते तदुद्देशेन तु मङ्गलवचननिर्देशं करोति  ॥ प्स्भ्_२।७:१  
* चशब्दः कारणगुणवचनोपक्षेपे द्रष्टव्यः  ॥ प्स्भ्_२।७:२  
* उपक्षिप्योत्तरत्र मङ्गलं प्रदक्षिणं च वक्ष्यामः  ॥ प्स्भ्_२।७:३  
* तस्मादुभयं रुद्रे देवाश्च पितरश्च इत्युपरिष्टाद् वक्ष्यामः  ॥ प्स्भ्_२।७:४  
* अत्रशब्दे मूर्त्यधिष्ठातरि मनःसञ्ज्ञे कारणे सकले उपतिष्ठता अपसव्यसम्बन्धो द्रष्टव्यः  ॥ प्स्भ्_२।७:५  
* मङ्गलम् इत्यत्रापि चामङ्गले वक्तव्ये मङ्गलमेव तद् वक्ष्यामः  ॥ प्स्भ्_२।७:६  
* तद् उच्यते अत्र अमङ्गलं नाम नग्नत्वापसव्यत्वसम्बन्धो हसिताद्यः साधनवर्गः  ॥ प्स्भ्_२।७:७  
* स त्किह कारणमूर्तिसामर्थ्यान्मङ्गलं भवति  ॥ प्स्भ्_२।७:८  
* शैलोदोमावनवत्  ॥ प्स्भ्_२।७:९  
* मङ्गलं साधनं धर्मनिष्पादकम्  ॥ प्स्भ्_२।७:१०  
* भवति इति भूतार्थवादो निःसंशयम्  ॥ प्स्भ्_२।७:११  
* कारणमूर्तौ क्रियमाणममङ्गलं मङ्गलं भवतीत्यर्थः  ॥ प्स्भ्_२।७:१२  
* आह किं नग्नत्वम् अपसव्यत्वं वा साधनद्वयमेवोच्यते  ॥ प्स्भ्_२।७:१३  
* न  ॥ प्स्भ्_२।७:१४  
* यस्मादाह  ॥ प्स्भ्_२।७:१५  
  
**********************************************  
  
अपसव्यं च प्रदक्षिणम्  ॥ प्स्_२।८ ॥  
  
* नग्नत्वं च साधनम् एवेत्यर्थः  ॥ प्स्भ्_२।८:१  
* अत्रामङ्गलनिर्देशार्थत्वात् प्रत्याहारवद् उपहारसामान्यमात्रख्यापनाच् च पृथगपसव्यारम्भः  ॥ प्स्भ्_२।८:२  
* तस्मादत्र अपसव्यं नाम यत् सव्याद् विपरीतम्  ॥ प्स्भ्_२।८:३  
* चशब्दः समुच्चये  ॥ प्स्भ्_२।८:४  
* न केवलं कारणमूर्तिसामर्थ्याद् अमङ्गलं मङ्गलमापद्यते अपसव्यं च प्रदक्षिणमापद्यत इत्यर्थः  ॥ प्स्भ्_२।८:५  
* प्रदक्षिणं नाम यद् अन्येषाम् अपसव्यं तदिह प्रदक्षिणं धर्मनिष्पादकं भवति  ॥ प्स्भ्_२।८:६  
* ननु यत् तेषां प्रदक्षिणं कस्मात्  ॥ प्स्भ्_२।८:७  
* उत्सूत्रादिदोषाद् अप्स्नानादिवद् इत्यर्थः  ॥ प्स्भ्_२।८:८  
* आह समस्तानां कारणगुणानां तु वचनं किमस्ति नेति  ॥ प्स्भ्_२।८:९  
* उच्यते अस्ति  ॥ प्स्भ्_२।८:१०  
* यस्मादाह  ॥ प्स्भ्_२।८:११  
  
**********************************************  
  
तस्मादुभयथा यष्टव्यः  ॥ प्स्_२।९ ॥  
  
* इति  ॥ प्स्भ्_२।९:१  
* अत्र तस्माच्छब्दः कारणगुणवचने  ॥ प्स्भ्_२।९:२  
* के कारणगुणा इति  ॥ प्स्भ्_२।९:३  
* तदुच्यते पतित्वसत्त्वाद्यत्वाजातत्वोत्पादकानुग्राहकतिरोभावकत्वतपावावेदे वामदेवज्येष्ठरुद्रकामित्वं च मङ्गलावाप्तिः प्रदक्षिणावाप्तिश्च  ॥ प्स्भ्_२।९:४  
* एतान् कारणगुणान् ज्ञात्वा  ॥ प्स्भ्_२।९:५  
* अतो ब्रवीति तस्मादिति  ॥ प्स्भ्_२।९:६  
* अथैतत् कारणगुणवचनं ज्ञात्वा साधकेन किं कर्तव्यम्  ॥ प्स्भ्_२।९:७  
* तदुच्यते उभयथा यष्टव्यः  ॥ प्स्भ्_२।९:८  
* अत्रोभयथा द्विधेत्यर्थः  ॥ प्स्भ्_२।९:९  
* यष्टव्य इत्यत्रापि नस्त्रिकं चिन्त्यते  ॥ प्स्भ्_२।९:१०  
* यष्टा यजनं यष्टव्यमिति  ॥ प्स्भ्_२।९:११  
* अत्र यष्टा साधकः  ॥ प्स्भ्_२।९:१२  
* यष्टव्यो भगवान् महेश्वरः  ॥ प्स्भ्_२।९:१३  
* यजनं भावना  ॥ प्स्भ्_२।९:१४  
* यजनम् अध्ययनध्यापनस्मरणाद्यम्  ॥ प्स्भ्_२।९:१५  
* तत्फलदेवनित्यता सायुज्यम् इत्युत्तरत्र वक्ष्यामः  ॥ प्स्भ्_२।९:१६  
* आह अनिर्देशात् सन्देहः  ॥ प्स्भ्_२।९:१७  
* कथमुभयथा  ॥ प्स्भ्_२।९:१८  
* द्विधा निर्देशो वाच्यः  ॥ प्स्भ्_२।९:१९  
* तदुच्यते  ॥ प्स्भ्_२।९:२०  
  
**********************************************  
  
देववत् पितृवच् च  ॥ प्स्_२।१० ॥  
  
* कथमिति  ॥ प्स्भ्_२।१०:१  
* उच्यते पूर्वमस्य ब्राह्मणस्य देवयजने पितृयजने चाधिकारोऽधिगतः  ॥ प्स्भ्_२।१०:२  
* तस्मात् तेभ्यो देवपितृभ्यो भक्तिव्यावर्तनं कृत्वा उभयथापि महेश्वरे भावम् अवस्थाप्य यजनं कर्तव्यं नान्यस्य  ॥ प्स्भ्_२।१०:३  
* चशब्दः प्रतिषेधे  ॥ प्स्भ्_२।१०:४  
* यत् तत् पूर्वं देवपितृषु कारकत्वं सम्भावितं तत् तेषु न विद्यते  ॥ प्स्भ्_२।१०:५  
* अतस्तेषां यजनं न कर्तव्यम् इत्यर्थः  ॥ प्स्भ्_२।१०:६  
* आह यद्येवं तस्माद् उच्यतां देवपित् णां को दोषः यस्मात् ते न यष्टव्याः  ॥ प्स्भ्_२।१०:७  
* रुद्रे वा को गुणः यस्मात् स एव यष्टव्यः  ॥ प्स्भ्_२।१०:८  
* इति निर्देशो वाच्यः  ॥ प्स्भ्_२।१०:९  
* अप्स्नानादिवत्  ॥ प्स्भ्_२।१०:१०  
* तदुच्यते  ॥ प्स्भ्_२।१०:११  
  
**********************************************  
  
उभयं तु रुद्रे देवाः पितरश्च  ॥ प्स्_२।११ ॥  
  
* तत्रोभयं द्वयं समस्तम् इत्यर्थः  ॥ प्स्भ्_२।११:१  
* तुशब्दो देवपितृषु वैशेषिकं कारणत्वं व्यावर्तयति रुद्रे इति कारणापदेशम्  ॥ प्स्भ्_२।११:२  
* रुद्रस्य रुद्रत्वं पूर्वोक्तम्  ॥ प्स्भ्_२।११:३  
* रुद्र इति वैषयिकं सन्निधानम्  ॥ प्स्भ्_२।११:४  
* अत्र शक्तिर्विषय इत्य् अनर्थान्तरम्  ॥ प्स्भ्_२।११:५  
* ते देवपितरो रुद्रशक्त्यां हार्यधार्यकार्यत्वेन वर्तन्ते आधीयन्ते विषये वर्तन्त इत्यर्थः  ॥ प्स्भ्_२।११:६  
* देवाः पितरश्च  ॥ प्स्भ्_२।११:७  
* तत्र देवा इति ऋभुषु ब्रह्मादिपिशाचान्तेषु मनुष्यतिर्यग्योनिवर्जं सामान्यसञ्ज्ञा  ॥ प्स्भ्_२।११:८  
* विधिवत्  ॥ प्स्भ्_२।११:९  
* पितर इति विशेषसञ्ज्ञा भस्मस्नानादिवद् इत्यर्थः  ॥ प्स्भ्_२।११:१०  
* ब्राह्मणदेवदत्तादिवच् च  ॥ प्स्भ्_२।११:११  
* अत्राह सामान्यविशेषसञ्ज्ञाभिधाने किं प्रयोजनमिति चेत्  ॥ प्स्भ्_२।११:१२  
* तदुच्यते त्रिविधस्यापि कार्यस्य रुद्रे हार्यधार्यकार्यज्ञापनार्थं किञ्च कालक्रियास्वाहास्वधामन्त्रान्यत्वदर्शनाद् देवपितृयजनापहृतचित्तव्यावर्तनार्थत्वाच् च  ॥ प्स्भ्_२।११:१३  
* तस्माद् अन्यानन्यत्वेनापि व्याख्यानम् अदुष्टम्  ॥ प्स्भ्_२।११:१४  
* चशब्दोऽभ्यधिकत्वे  ॥ प्स्भ्_२।११:१५  
* देवपितृवत् सत्त्वस्य त्रिविधस्यापि कार्यस्येश्वरे प्रतिष्ठाप्रसवसंयोगवियोगसुखमोहबन्धमोक्षदातृत्वेन च स एव परं कारणं समस्तत्वेनाप्यते इत्येवं चशब्दोऽभ्यधिकत्वे द्रष्टव्यः तस्माद् दुःखान्तार्थिना ते देवपितरो न यष्टव्याः  ॥ प्स्भ्_२।११:१६  
* तदर्थे भगवान् महेश्वरो यष्टव्य इत्यर्थः  ॥ प्स्भ्_२।११:१७  
* अत्रेदम् आनुषङ्गिकं कार्यकारणप्रकरणं परिसमाप्तम्  ॥ प्स्भ्_२।११:१८  
* अत उत्तरस्य विधिप्रकरणस्य सत्यपि पदार्थवैलक्षण्ये साध्यसाधनभावाद् यजनेन सह सम्बन्धं करिष्यामः  ॥ प्स्भ्_२।११:१९  
* कस्मात्  ॥ प्स्भ्_२।११:२०  
* इह पुरस्तादुक्तम् उभयथा यष्टव्यः देववत् पितृवच् च  ॥ प्स्भ्_२।११:२१  
* यत्र पूर्वं देवपितृभ्यो व्यावर्तितया भक्त्या महेश्वरं यजतोऽनवगमात् स्वात्मेश्वरसंयोगं योगं प्राप्स्यसि तत्फलं वक्ष्यामः  ॥ प्स्भ्_२।११:२२  
* येन च बलेनोपबृंहितस्य तत्रैव यजने उद्योगोऽभिनिवेशश्च भविष्यति तद् बलं वक्ष्यामः  ॥ प्स्भ्_२।११:२३  
* तद्बलप्राप्तौ चोपायं वक्ष्यामः  ॥ प्स्भ्_२।११:२४  
* तदुच्यते  ॥ प्स्भ्_२।११:२५  
  
**********************************************  
  
हर्षाप्रमादी  ॥ प्स्_२।१२ ॥  
  
* इति  ॥ प्स्भ्_२।१२:१  
* अथवान्यो दूरस्थः सम्बन्धः  ॥ प्स्भ्_२।१२:२  
* यस्माद् उच्यते यस्य येनार्थसम्बन्धो दूरस्थस्यापि तेन तदर्थोत्पत्तिः समाना  ॥ प्स्भ्_२।१२:३  
* आनन्तर्येऽपि असम्बन्धो ग्रहणक्षयादिवन् न त्व् अत्र अमङ्गलादिभिः  ॥ प्स्भ्_२।१२:४  
* कस्मात्  ॥ प्स्भ्_२।१२:५  
* शेषाभावात्  ॥ प्स्भ्_२।१२:६  
* एवमिहापि दूरस्थः सम्बन्धः  ॥ प्स्भ्_२।१२:७  
* कस्मात्  ॥ प्स्भ्_२।१२:८  
* इह पुरस्तादुक्तम् अकलुषमतेः चरतः ततोऽस्य योगः प्रवर्तते  ॥ प्स्भ्_२।१२:९  
* अत्र कलुषव्यतिरेकेण ये ऽन्ये योगव्याघातकरा हेतवः तान् वक्ष्यामः  ॥ प्स्भ्_२।१२:१०  
* यथा चैका चरितव्या योगप्रापिका इति व्याख्यास्यामः  ॥ प्स्भ्_२।१२:११  
* तथा चर्यान्तरेण तपसा योगप्राप्तिर्यथा भवति तद् बलं वक्ष्यामः  ॥ प्स्भ्_२।१२:१२  
* तद्बलप्राप्तौ चोपायं वक्ष्यामः  ॥ प्स्भ्_२।१२:१३  
* हर्षाप्रमादी इति  ॥ प्स्भ्_२।१२:१४  
* अत्र हर्षो नाम दिव्येषु विषयेषु विधानजधर्मप्रकाशितेषु प्रीतितुष्टिप्रमोदाः  ॥ प्स्भ्_२।१२:१५  
* ते त्व् इह प्राप्त्यादिव विश्वामित्रादिस्वरूपा द्रष्टव्याः  ॥ प्स्भ्_२।१२:१६  
* कथंलक्षणा इति चेत्  ॥ प्स्भ्_२।१२:१७  
* तदुच्यते कार्यकरणविशुद्धिलक्षणाः तत्र कार्यविशुद्धिस् तावद् यदैतद् देवशरीरं ज्वलन्तं भासा दीप्यन्तं दिवि भुव्यन्तरिक्षे च रुक्मदण्डवद् उच्छ्रितमात्मानं पश्यति तदा दिवि अणिमा लघिमा महिमा इति त्रयः कार्यगुणा भवन्ति  ॥ प्स्भ्_२।१२:१८  
* अन्तरिक्षे च यस्माद्धर्मविशेषात्  ॥ प्स्भ्_२।१२:१९  
* तथा करणविशुद्धिरपि गरिमादिभिः बाह्यैरन्तः करणेन च दूरविषयग्राहकत्वालोचनसङ्कल्पाध्यवसायाभिमानादयो भवन्ति  ॥ प्स्भ्_२।१२:२०  
* कस्मात्  ॥ प्स्भ्_२।१२:२१  
* धर्मादिवचनात्  ॥ प्स्भ्_२।१२:२२  
* अपिच प्राप्तिः प्राकाम्यम् ईशित्वं वशित्वं च यत्र कामावसायित्वमिति पञ्च करणगुणा भवन्ति  ॥ प्स्भ्_२।१२:२३  
* इत्येवं यदन्येषाम् अणिमाद्यष्टगुणं चतुःषष्टिविकल्पं धर्मकार्यम् ऐश्वर्यं तदिह शास्त्रे हर्ष इति सञ्ज्ञितम्  ॥ प्स्भ्_२।१२:२४  
* तेषु मदम् अकुर्वन् हर्षाप्रमादी भवति  ॥ प्स्भ्_२।१२:२५  
* धर्मविद्याबलेनेत्य् अर्थः  ॥ प्स्भ्_२।१२:२६  
* आह कुत्रस्थस्य ते हर्षा अभिव्यज्यन्ते कीदृशस्य वा  ॥ प्स्भ्_२।१२:२७  
* तदुच्यते  ॥ प्स्भ्_२।१२:२८  
  
**********************************************  
  
चर्यायां चर्यायाम्  ॥ प्स्_२।१३ ॥  
  
* अत्र चर्यायां चर्यायाम् इति वीप्सा  ॥ प्स्भ्_२।१३:१  
* आह अनिर्देशादिह वीप्सा एकवचनद्विवचनबहुवचनेषु भवति  ॥ प्स्भ्_२।१३:२  
* तत्रैकवचने तावद् भवति  ॥ प्स्भ्_२।१३:३  
* यस्मादुक्तम् । अद्य ते रुधिरं तीव्रं पिबामि पुरुषाधम । वदेदानीं सुसंरब्धः पुनर्गौरिति गौर् इति  ॥ प्स्भ्_२।१३:४  
* इति  ॥ प्स्भ्_२।१३:५  
* तथा द्विवचनेऽपि भवति । उभौ ध्वजौ वातमलौ शुशुभाते रथे रथे । संरब्धौ परमक्रुद्धौ युधि घ्नन्तौ परस्परम्  ॥ प्स्भ्_२।१३:६  
* तथा बहुवचनेऽपि भवति  ॥ प्स्भ्_२।१३:७  
* यस्मादुक्तम् । पुरुषे पुरुषे बुद्धिः सा सा भवति निश्चिता । तुष्यन्ति च पृथक् सर्वे ते मनुष्यास्तथा तथा  ॥ प्स्भ्_२।१३:८  
* इत्यतः संशयः  ॥ प्स्भ्_२।१३:९  
* अतः किमेका चरिः उत चरिद्वयम् उत चरिबहुत्वमिति  ॥ प्स्भ्_२।१३:१०  
* उच्यते एका चरिः क्रियाबहुत्वेऽपि भवति  ॥ प्स्भ्_२।१३:११  
* यथायतने लोके च  ॥ प्स्भ्_२।१३:१२  
* तत्रायतने स्नानहसिताद्याः लोके च क्राथनस्पन्दनाद्याः विधिक्रियाः इत्येवं चरिक्रियातत्त्वं दृष्ट्वा वीप्सार्थेनाभिहितं चर्यायां चर्यायां क्रियायामित्यर्थः  ॥ प्स्भ्_२।१३:१३  
* तस्मात् सकृदुच्चारिता वीप्सा बहुवचनेऽपि भवति  ॥ प्स्भ्_२।१३:१४  
* वृक्षबलिवत्  ॥ प्स्भ्_२।१३:१५  
* किञ्च माहात्म्यमिति चर्योत्तरसम्बन्धात् कथ्यते एका चरिः क्रियाबहुत्वे भवति  ॥ प्स्भ्_२।१३:१६  
* कार्यकरणविशुद्धिलक्षणा हर्षा इत्युक्तम्  ॥ प्स्भ्_२।१३:१७  
* न च विभा कार्यकरणैश्वर्याभिनिवेशः शक्यते कर्तुमित्यतोऽवगम्यते कार्यकरणवतश्चरतो महिमानोऽभिव्यज्यन्त इत्यर्थः  ॥ प्स्भ्_२।१३:१८  
* आह अप्रमत्तस्याचरतः का कार्यनिष्पत्तिः  ॥ प्स्भ्_२।१३:१९  
* तदुच्यते  ॥ प्स्भ्_२।१३:२०  
  
**********************************************  
  
माहात्म्यमवाप्नोति  ॥ प्स्_२।१४ ॥  
  
* माहात्म्यं नाम अर्यम् अप्रकाशवत्  ॥ प्स्भ्_२।१४:१  
* तदुत यस्य सान्निध्याद् अयं ब्राह्मणः परिदृष्टार्थोऽपि भूत्वा दुष्टाश्वतररथस्थानीयैर् देहेन्द्रियादिभिर् अपनीयते अपह्रियते तद् अमाहात्म्यम्  ॥ प्स्भ्_२।१४:२  
* विधियोगाभिनिवेशासामर्थ्यम् अधर्मबलम्  ॥ प्स्भ्_२।१४:३  
* उक्तं हि । ह्रियते बुद्धिर्मनोऽपि नरस्य देहेन्द्रियैः । अमूढसञ्ज्ञो दुर्दान्तैर् दुष्टाश्वैरिव सारथिः  ॥ प्स्भ्_२।१४:४  
* माहात्म्यमतो विपरीतम्  ॥ प्स्भ्_२।१४:५  
* यस्य सान्निध्याद् अयं ब्राह्मणः स्नानशयनानुस्नानादिक्राथनस्पन्दनाध्ययनध्यानस्मरणकरणसमर्थो भवति परया श्रद्धया युक्तस् तन्माहात्म्यम्  ॥ प्स्भ्_२।१४:६  
* आह किं तदिति  ॥ प्स्भ्_२।१४:७  
* उच्यते यदेतत् प्रभ्रष्टस्य तपसो वीर्यं तपोबलं तपःशक्तिस् तन्माहात्म्यम्  ॥ प्स्भ्_२।१४:८  
* कथं गम्यते  ॥ प्स्भ्_२।१४:९  
* चर्यानन्तरोक्तत्वात्  ॥ प्स्भ्_२।१४:१०  
* यदनन्तरं यदवाप्नोति तत एव तद् आसादयतीत्यर्थः  ॥ प्स्भ्_२।१४:११  
* आह प्राप्नोतीति अस्तु पाठः  ॥ प्स्भ्_२।१४:१२  
* लब्धुर् भविष्यतीत्युच्यते  ॥ प्स्भ्_२।१४:१३  
* अवरम्य क्षणगतिप्रीतिप्राप्त्यर्थत्वात् तेन विधिचरणेन रक्षते हर्षविशेषाणाम् अभिप्रीतिविशेषणम् अतिगतिसंस्तवनावाप्तिश् च  ॥ प्स्भ्_२।१४:१४  
* तस्मान् मन्त्रबलवद् धर्मबलमेवास्य माहात्म्यम् अवाप्नोतीत्यर्थः  ॥ प्स्भ्_२।१४:१५  
* आह कः सो ऽभ्युपायः  ॥ प्स्भ्_२।१४:१६  
* कानि वा तानि धर्मसाधनानि यैर् हर्षोत्पत्तिर् माहात्म्यलाभश्च भवति  ॥ प्स्भ्_२।१४:१७  
* चरिक्रियाणां वा कतिविधो विभागः  ॥ प्स्भ्_२।१४:१८  
* दानादीनां वा पूर्वोक्तानां विशेषणं किमस्ति नेति  ॥ प्स्भ्_२।१४:१९  
* उच्यतेऽस्ति  ॥ प्स्भ्_२।१४:२०  
* यस्मादाह  ॥ प्स्भ्_२।१४:२१  
  
**********************************************  
  
अतिदत्तम् अतीष्टम्  ॥ प्स्_२।१५ ॥  
  
* अत्र कुदानानि गोभूहिरण्यसुवर्णादीनि  ॥ प्स्भ्_२।१५:१  
* कस्मात्  ॥ प्स्भ्_२।१५:२  
* अनैकान्तिकानात्यन्तिकसातिशयफलत्वात् कुपथाध्वप्रवादाच् च  ॥ प्स्भ्_२।१५:३  
* तस्मादत्र अतिशब्दो विशेषणम्  ॥ प्स्भ्_२।१५:४  
* अतिदानं चात्मप्रदानम्  ॥ प्स्भ्_२।१५:५  
* कस्मात्  ॥ प्स्भ्_२।१५:६  
* आत्मनः दातृत्वाद् भूयो दानप्रयोजनाभावात्  ॥ प्स्भ्_२।१५:७  
* स्थानशरीरेन्द्रियविषयाद्यप्रापकत्वात्  ॥ प्स्भ्_२।१५:८  
* ऐकान्तिकात्यन्तिकरुद्रसमीपप्राप्तेर् एकान्तेनैवानावृत्तिफलत्वाद् असाधारणफलत्वाच् चात्मप्रदानम् अतिदानम्  ॥ प्स्भ्_२।१५:९  
* तथा कुयजनान्य् अग्निष्टोमादीनि  ॥ प्स्भ्_२।१५:१०  
* कस्मात्  ॥ प्स्भ्_२।१५:११  
* सङ्ग्रहप्रतिग्रहहिंसादियुक्तेन श्रवेणाभिनिर्वृत्तिदर्शनात् पत्त्रीरात्रिजदेवतादिसाधारणफलत्वाद् अनित्यसातिशयसङ्कीर्णफलत्वाच् च कुयजनान्य् अग्निष्टोमादीनि  ॥ प्स्भ्_२।१५:१२  
* तस्माद् अत्रातिशब्दो विशेषणम्  ॥ प्स्भ्_२।१५:१३  
* अतियजनं नाम यदायतने लोके वा  ॥ प्स्भ्_२।१५:१४  
* तत्रायतने स्नानहसिताद्या लोके च क्राथनस्पन्दनाद्या विधिक्रिया  ॥ प्स्भ्_२।१५:१५  
* कस्मात्  ॥ प्स्भ्_२।१५:१६  
* सङ्ग्रहप्रतिग्रहहिंसादिरहितेन क्रमेण स्वशरीरसमुत्थाभिः कायिकवाचिकमानसिकाभिरिज्यते यस्मात्  ॥ प्स्भ्_२।१५:१७  
* अतश्चेत्युच्यते अतियजनम्  ॥ प्स्भ्_२।१५:१८  
* आह किं दानं यजनं च साधनद्वयम् एवात्रातिशब्देन विशिष्टं कर्तव्यमिति  ॥ प्स्भ्_२।१५:१९  
* उच्यते न  ॥ प्स्भ्_२।१५:२०  
* यस्मादाह  ॥ प्स्भ्_२।१५:२१  
  
**********************************************  
  
अतितप्तं तपस्तथा  ॥ प्स्_२।१६ ॥  
  
* अतिशब्दो विशेषणे  ॥ प्स्भ्_२।१६:१  
* नायान्त्याध्यात्मिकाधिभौतिकाधिदैविकास् तेषां स्वशास्त्रोक्तेन क्रमेण मनसि सम्मतानां मतानाम् अनुपायतः प्रतीकारम् अकुर्वतां तपो निष्पद्यते  ॥ प्स्भ्_२।१६:२  
* यत्र तृतीयायाम् आत्मसंयोगान् निष्पद्यते तत् तप इत्यर्थः  ॥ प्स्भ्_२।१६:३  
* तदा शयनार्थे कथम्  ॥ प्स्भ्_२।१६:४  
* तथातितापेभ्यो ऽतितपो निष्पद्यते तथा दानयजनाभ्याम् अपीति  ॥ प्स्भ्_२।१६:५  
* तथाशब्दः साधनत्रयोपसंहारार्थः  ॥ प्स्भ्_२।१६:६  
* यदा ददाति तदा यजति तप्यति च  ॥ प्स्भ्_२।१६:७  
* यदापि यजति तदा ददाति तप्यति च  ॥ प्स्भ्_२।१६:८  
* यदा तप्यति तदा ददाति यजति च  ॥ प्स्भ्_२।१६:९  
* एवमादिदीक्षाप्रभृतिर् अस्य ब्राह्मणस्य  ॥ प्स्भ्_२।१६:१०  
* एभिस् त्रिभिर् उपायैर् गङ्गास्रोतोवद् धर्मस्यायो ऽधर्मस्य व्ययो भवति तदातिदानादिनिष्पन्नेन प्रकृष्टेन तपसा अस्य ब्राह्मणस्य हर्षोत्पत्तिर्माहात्म्यलाभश्च सम्भवतीत्यर्थः  ॥ प्स्भ्_२।१६:११  
* आह अतिदानादिनिष्पन्नेन प्रकृष्टेन तपसास्य ब्राह्मणस्य का गतिर्भवतीति  ॥ प्स्भ्_२।१६:१२  
* उच्यते अभ्युदयकैवल्यव्यतिरेकेण  ॥ प्स्भ्_२।१६:१३  
  
**********************************************  
  
अत्यागतिं गमयते  ॥ प्स्_२।१७ ॥  
  
* अत्र अतिशब्दो विशेषणे  ॥ प्स्भ्_२।१७:१  
* आङ् इति मर्यादायां भवति  ॥ प्स्भ्_२।१७:२  
* कथम् अध्ययनध्यानादिरहितमपि साधकं तपोऽतिगतिं गमयति तदभ्यासो हरत्येनम् इति वचनात्  ॥ प्स्भ्_२।१७:३  
* अतिगतिरिति योगपर्यायः  ॥ प्स्भ्_२।१७:४  
* कथं गम्यते  ॥ प्स्भ्_२।१७:५  
* तपःकार्यत्वाद् आनन्त्यब्रह्मसायुज्यवत्  ॥ प्स्भ्_२।१७:६  
* साङ्ख्ययोगाभ्युदयादिगतिविशेषविशेषितत्वाद् उपरिष्टाद् वर्तत इत्यर्थः  ॥ प्स्भ्_२।१७:७  
* तस्मात् तपसः फलं विशेषार्थमभिधीयते योगोऽतिगतिमिति  ॥ प्स्भ्_२।१७:८  
* अतिगतिमिति कर्म  ॥ प्स्भ्_२।१७:९  
* गमयते  ॥ प्स्भ्_२।१७:१०  
* न तावद् गतः गमिष्यति किन्तु गमयतीत्यर्थः  ॥ प्स्भ्_२।१७:११  
* आह अतिदानाद् यथावत् तपसो गुणवचनं किमस्ति नेति  ॥ प्स्भ्_२।१७:१२  
* उच्यते अस्ति  ॥ प्स्भ्_२।१७:१३  
* यस्मादाह  ॥ प्स्भ्_२।१७:१४  
  
**********************************************  
  
तस्मात्  ॥ प्स्_२।१८ ॥  
  
* इति  ॥ प्स्भ्_२।१८:१  
* अत्र तस्माच्छब्दस् तपसो गुणवचने  ॥ प्स्भ्_२।१८:२  
* तस्मादतिदानादिनिष्पन्नो धर्मोऽत्यागतिं गमयते निरतिशयां प्रापयति  ॥ प्स्भ्_२।१८:३  
* न स्थानशरीरेन्द्रियविषयादिप्राप्तौ  ॥ प्स्भ्_२।१८:४  
* ऐकान्तिकात्यन्तिकरुद्रसमीपप्राप्तेर् एकान्तेनैवानावृत्तिफलत्वं च दृष्ट्वा  ॥ प्स्भ्_२।१८:५  
* अतो ब्रवीति तस्मादिति  ॥ प्स्भ्_२।१८:६  
* आह अत्यन्ततपसो गुणवचनं ज्ञात्वा कारणं च साधकेन किं कर्तव्यम्  ॥ प्स्भ्_२।१८:७  
* तदुच्यते तदर्थमेव  ॥ प्स्भ्_२।१८:८  
  
**********************************************  
  
भूयस्तपश्चरेत्  ॥ प्स्_२।१९ ॥  
  
* अत्र भूयः पुनःसन्धाने द्रष्टव्यः इष्टापूर्तवत्  ॥ प्स्भ्_२।१९:१  
* कथम्  ॥ प्स्भ्_२।१९:२  
* हर्षेष्व् अभिसक्तस्य मुहूर्तमर्धमुहूर्तं वा साधनेभ्यो व्युच्छेदं दृष्ट्वा सन्धाने भूयःशब्दोऽभिहितः  ॥ प्स्भ्_२।१९:३  
* तस्मादत्र तपस्तदेव  ॥ प्स्भ्_२।१९:४  
* निरुक्तमस्य पूर्वोक्तम्  ॥ प्स्भ्_२।१९:५  
* चरेद् इत्यर्जनम् अधिकुरुते  ॥ प्स्भ्_२।१९:६  
* धर्मानेकसंशयान्यत्वाच् च अपुनरुक्तोऽयं चरशब्दो द्रष्टव्यः  ॥ प्स्भ्_२।१९:७  
* आह यद्येवं तस्मादुच्यतां हर्षाणां को दोषोऽभिव्यज्यते  ॥ प्स्भ्_२।१९:८  
* माहात्म्यस्य वा को गुणः यस्मात् तद् ग्राह्यमिति  ॥ प्स्भ्_२।१९:९  
* तदुच्यते कुरुते माहात्म्यम्  ॥ प्स्भ्_२।१९:१०  
* यस्मादाह  ॥ प्स्भ्_२।१९:११  
  
**********************************************  
  
नान्यभक्तिस्तु शङ्करे  ॥ प्स्_२।२० ॥  
  
* अयं नकारो ऽन्यभक्तिप्रतिषेधे  ॥ प्स्भ्_२।२०:१  
* भक्तिर्भावनेत्यर्थः  ॥ प्स्भ्_२।२०:२  
* तुशब्दो विशेषणे  ॥ प्स्भ्_२।२०:३  
* कथम्  ॥ प्स्भ्_२।२०:४  
* ये हर्षेष्वभिसक्ताः दूष्यतः तस्करत्वमापन्नाः ते विशेषेण तु शङ्कराद् दूरस्था भवन्ति  ॥ प्स्भ्_२।२०:५  
* शङ्करः कस्मात्  ॥ प्स्भ्_२।२०:६  
* समस्तसुखनिर्वाणकरत्वाच् छङ्करः  ॥ प्स्भ्_२।२०:७  
* शङ्करे इत्यौपश्लेषिकं सन्निधानम्  ॥ प्स्भ्_२।२०:८  
* शङ्करे भावना कर्तव्या नान्यत्रेत्य् अर्थः  ॥ प्स्भ्_२।२०:९  
* उक्तं हि । कर्मणा मनसा वाचा यद् अश्लक्ष्णं निषेवते । तदभ्यासो हरत्येनं तस्मात् कल्याणमाचरेत्  ॥ प्स्भ्_२।२०:१०  
* एवमेते महात्मानः प्राहुर् अध्यात्मचिन्तकाः । यच्चित्तस् तन्मयो भावो गुह्यमेतत् सनातनम्  ॥ प्स्भ्_२।२०:११  
* गच्छंस् तिष्ठन् शयानो वा जाग्रच् चैव स्वपंस्तथा । शङ्करे भावनां कुर्याद् यदीच्छेद् योगमात्मनः  ॥ प्स्भ्_२।२०:१२  
* यस्मात् क्षयान्ते त्रैलोक्यं शङ्करे याति सङ्क्षयम् । तस्मात् संवर्तको धाता शङ्करस्त्वभिधीयते  ॥ प्स्भ्_२।२०:१३  
* एवं शङ्करे भाव उपश्लेषितव्यो नान्यत्रेत्य् अर्थः  ॥ प्स्भ्_२।२०:१४  
* एवं परिसमाप्तिं कृत्वा युक्तं वक्तुम्  ॥ प्स्भ्_२।२०:१५  
  
**********************************************  
  
अत्रेदं ब्रह्म जपेत्  ॥ प्स्_२।२१ ॥  
  
* इति  ॥ प्स्भ्_२।२१:१  
* अस्य पूर्वोक्तोऽर्थः  ॥ प्स्भ्_२।२१:२  
* आह धर्मपरिणामकत्वात् शङ्करत्वात् सुखद ईश्वरोऽभिहितः  ॥ प्स्भ्_२।२१:३  
* अथान्तरसृष्ट्यां सुखदुःखकारणं किं भवति धर्माधर्मसत्त्वरजोवद् उत नेति  ॥ प्स्भ्_२।२१:४  
* उच्यते अत्र य उपायः सुखदः तथा वक्ष्यामः यथावान् यत्र व्यवस्थिते संसारगते कार्ये स एव कारणं परम्  ॥ प्स्भ्_२।२१:५  
* ननु कोर्यकलवन् निरधिकारस् तथा वक्ष्यामो विस्तरशश् चास्मिन् ब्रह्मणि कारणशक्तिं वक्ष्यामः  ॥ प्स्भ्_२।२१:६  
* शक्तिं च ज्ञात्वा यथा साधकोऽष्टभिर् नमस्कारैरात्मानं ददाति तथा वक्ष्यामः  ॥ प्स्भ्_२।२१:७  
* अत इदमारभ्यते  ॥ प्स्भ्_२।२१:८  
  
**********************************************  
  
वामदेवाय नमो ज्येष्ठाय नमो रुद्राय नमः  ॥ प्स्_२।२२ ॥  
  
* इति  ॥ प्स्भ्_२।२२:१  
* प्रयोगान्यत्वात् प्रयोजनान्यत्वाच् चापुनरुक्ता वामदेवादिशब्दा द्रष्टव्याः  ॥ प्स्भ्_२।२२:२  
* अत्र वामत्वं देवत्वं ज्येष्ठत्वं रुद्रत्वं च पूर्वोक्तम्  ॥ प्स्भ्_२।२२:३  
* वामदेवज्येष्ठरुद्रायेति चतुर्थी  ॥ प्स्भ्_२।२२:४  
* नम इत्यात्मप्रदाने पूजायां च  ॥ प्स्भ्_२।२२:५  
* सम्भावनान्यत्वाच् चापुनरुक्ताः सर्वनमस्कारा द्रष्टव्याः  ॥ प्स्भ्_२।२२:६  
* आह किं चतुष्कमेवात्र कारणे चिन्त्यते  ॥ प्स्भ्_२।२२:७  
* नामचतुष्कापदेशेन वा नाम्नि नमस्कारो द्रष्टव्यः  ॥ प्स्भ्_२।२२:८  
* उच्यते न  ॥ प्स्भ्_२।२२:९  
* यस्मादाह  ॥ प्स्भ्_२।२२:१०  
  
**********************************************  
  
कालाय नमः  ॥ प्स्_२।२३ ॥  
  
* अत्र काल इत्येष महेश्वरपर्यायः कस्मात् पूर्वोत्तरसूत्रसामर्थ्यात्  ॥ प्स्भ्_२।२३:१  
* कालयते यस्मात् क्षेत्रसाधिनिष्ठानि स्थानानि कलादिशरीरेन्द्रियविषयादिभ्यो वियोगेनेति ततः कालः  ॥ प्स्भ्_२।२३:२  
* उक्तं हि  ॥ प्स्भ्_२।२३:३  
* ब्रह्मादिभूर्जपर्यन्तं जगद् एतच् चराचरम् । यतः कलयते रुद्रः कालरूपी ततः स्मृतः  ॥ प्स्भ्_२।२३:४  
* काल्यान् कलयते यस्मात् कलाभ्यः कालपर्ययात् । कलनात् कालनाच् चापि काल इत्यभिधीयते  ॥ प्स्भ्_२।२३:५  
* एवं कालो हि भगवान्  ॥ प्स्भ्_२।२३:६  
* काल्याः क्षेत्रज्ञाः  ॥ प्स्भ्_२।२३:७  
* स्थानानि तु ब्रह्मेन्द्रदेवपित्रादिवचनाद् ब्राह्मं प्राजापत्यं सौम्यम् ऐन्द्रं गान्धर्वं याक्षं राक्षसं पैशाचमिति  ॥ प्स्भ्_२।२३:८  
* तथा ब्राह्मणशूद्रगोमृगसर्वभूतकृतान्नादिवचनात् तथा मानुषपशुमृगपक्षिसरीसृपस्थावरादीनां ग्रहणम्  ॥ प्स्भ्_२।२३:९  
* तथा योगेश्वरा देवेष्वन्तर्भूताः  ॥ प्स्भ्_२।२३:१०  
* कस्मात्  ॥ प्स्भ्_२।२३:११  
* धर्मबाहुल्यात्  ॥ प्स्भ्_२।२३:१२  
* तथा नारकास् तिर्यक्ष्व् अन्तर्भूताः  ॥ प्स्भ्_२।२३:१३  
* कस्मात्  ॥ प्स्भ्_२।२३:१४  
* अधर्मबाहुल्यात्  ॥ प्स्भ्_२।२३:१५  
* एवं स्थानतश्चतुर्दशकः संसार इत्युपचर्यते  ॥ प्स्भ्_२।२३:१६  
* एतेषु कलादिवचनान् महेश्वरो निमित्तम्  ॥ प्स्भ्_२।२३:१७  
* कस्मात्  ॥ प्स्भ्_२।२३:१८  
* पूर्वोत्तरशरीरेषु भोगलोपाभिव्यक्तिमात्रत्वात्  ॥ प्स्भ्_२।२३:१९  
* आदिमान् संसारो द्रष्टव्यः  ॥ प्स्भ्_२।२३:२०  
* तत्फलभोक्तृत्वात् कार्यकरणयोर् अनादित्वाद् अनादिर् अकृताभ्यागमाद् इत्येतद् भगवत्यभ्यधिकत्वं शेषेषु च पुरुषेषु न्यूनत्वं ज्ञात्वा युक्तं वक्तुं कालाय नमः  ॥ प्स्भ्_२।२३:२१  
* अत्रापि कालाय इति चतुर्थी  ॥ प्स्भ्_२।२३:२२  
* नम इत्यात्मप्रदाने पूजायां च  ॥ प्स्भ्_२।२३:२३  
* सम्भावनान्यत्वाच् चापुनरुक्तोऽयं नमस्कारो द्रष्टव्यः  ॥ प्स्भ्_२।२३:२४  
* आह अथ स्थानशरीरेन्द्रियविषयादीनां किमेष भगवान् प्रभुः कर्ता भवति नेति  ॥ प्स्भ्_२।२३:२५  
* उच्यते प्रभुः कर्तैव  ॥ प्स्भ्_२।२३:२६  
* यस्मादाह  ॥ प्स्भ्_२।२३:२७  
  
**********************************************  
  
कलविकरणाय नमः  ॥ प्स्_२।२४ ॥  
  
* अत्र कला नाम कार्यकरणाख्याः कलाः  ॥ प्स्भ्_२।२४:१  
* तत्र कार्याख्याः पृथिव्यापस्तेजो वायुराकाशः  ॥ प्स्भ्_२।२४:२  
* आकाशः शब्दगुणः  ॥ प्स्भ्_२।२४:३  
* शब्दस्पर्शगुणो वायुस्तौ च रूपं च तेजसि । ते रसश्च जले ज्ञेयास्ते च गन्धः क्षिताव् अपि  ॥ प्स्भ्_२।२४:४  
* शब्दस्पर्शरूपरसगन्धाः  ॥ प्स्भ्_२।२४:५  
* तथा करणाख्याः श्रोत्रं त्वक् चक्षुः जिह्वा घ्राणं पादः पायुः उपस्थः हस्तः वाक् मनः अहङ्कारः बुद्धिर् इति  ॥ प्स्भ्_२।२४:६  
* तासां विकरणो भगवानीश्वरः  ॥ प्स्भ्_२।२४:७  
* कस्मात्  ॥ प्स्भ्_२।२४:८  
* दृक्क्रियाशक्त्योरप्रतीघातात्  ॥ प्स्भ्_२।२४:९  
* विकरणत्वं नाम स्थानशरीरेन्द्रियविषयादिसन्निवेशेन विस्तरविभागविशेषतश्च कार्यकरणाख्याभिः कलाभिर् धर्मज्ञानवैराग्यैश्वर्याधर्माज्ञानावैराग्यानैश्वर्यादिभिश्च क्षेत्रज्ञसंयोजनमित्येतद् भगवत्य् अभ्यधिकत्वं शेषेषु च पुरुषेषु न्यूनत्वं ज्ञात्वा युक्तं वक्तुं कलविकरणाय नमः  ॥ प्स्भ्_२।२४:१०  
* अत्रापि कलविकरणाय इति चतुर्थी । नम इत्यात्मप्रदाने पूजायां च  ॥ प्स्भ्_२।२४:११  
* सम्भावनान्यत्वाच् चापुनरुक्तोऽयं नमःशदः  ॥ प्स्भ्_२।२४:१२  
* आह कालनविकरणत्वाद् अवान्तरसृष्ट्यां कर्मक्षये वृत्तिलाभे चापेक्षते नेति  ॥ प्स्भ्_२।२४:१३  
* धर्मज्ञानवैराग्यैश्वर्यादीनां वा किमेष भगवान् प्रभुर्भवति नेति  ॥ प्स्भ्_२।२४:१४  
* उच्यते प्रभुः  ॥ प्स्भ्_२।२४:१५  
* यस्मादाह  ॥ प्स्भ्_२।२४:१६  
  
**********************************************  
  
बलप्रमथनाय नमः  ॥ प्स्_२।२५ ॥  
  
* बलं नाम धर्मज्ञानवैराग्यैश्वर्याधर्माज्ञानावैराग्यानैश्वर्याणि इच्छाद्वेषप्रयत्नादीनि विद्यावर्गः रूपाणि  ॥ प्स्भ्_२।२५:१  
* प्र इति भृशार्थे कामित्वाकर्षणे च  ॥ प्स्भ्_२।२५:२  
* मथनत्वं नाम बलवृत्तिनिरोधनम् उदधिमथनवत्  ॥ प्स्भ्_२।२५:३  
* न वाग्निज्ञानादीनि दुर्बलानि  ॥ प्स्भ्_२।२५:४  
* यस्मादुक्तम् । न ह्य् अतेजस्विनाशाय तैजसाः प्रभवन्ति वै । बलान्यतिबलान्यस्य न भवेऽतिबलानि वै  ॥ प्स्भ्_२।२५:५  
* इत्येवं भगवत्यभ्यधिकत्वं शेषेषु पुरुषेषु न्यूनत्वं ज्ञात्वा युक्तं वक्तुं बलप्रमथनाय नमः  ॥ प्स्भ्_२।२५:६  
* अत्रापि बलप्रमथनाय इति चतुर्थी  ॥ प्स्भ्_२।२५:७  
* नम इत्यात्मप्रदाने पूजायां च  ॥ प्स्भ्_२।२५:८  
* सम्भावनान्यत्वाच् चापुनरुक्तोऽयं नमस्कारो द्रष्टव्यः  ॥ प्स्भ्_२।२५:९  
* आह केषां कालनविकरणमथनानि करोति  ॥ प्स्भ्_२।२५:१०  
* तदुच्यते भूतानाम्  ॥ प्स्भ्_२।२५:११  
* यस्मादाह  ॥ प्स्भ्_२।२५:१२  
  
**********************************************  
  
सर्वभूतदमनाय नमः  ॥ प्स्_२।२६ ॥  
  
* अत्र कलावचने पुनरुक्तिदोषान् न पृथिव्यादिषु सर्वशब्दः  ॥ प्स्भ्_२।२६:१  
* किं तु सिद्धेश्वरवर्जं चेतनेष्वेव सर्वभूतशब्दः  ॥ प्स्भ्_२।२६:२  
* आह भूतत्वानुपपत्तेर्न चेतनेषु सर्वभूतशब्दः  ॥ प्स्भ्_२।२६:३  
* तदुच्यते दमनाय  ॥ प्स्भ्_२।२६:४  
* शमु दमु उपशमे  ॥ प्स्भ्_२।२६:५  
* देवमनुष्यादीनां स्थानशरीरेन्द्रियविषयादिषु या रतिः रञ्जनाधिवासना तत्सर्वम् अन्तरदृष्ट्या सर्वमीश्वरकृतमेव द्रष्टव्यमित्येतद् भगवत्यभ्यधिकत्वं शेषेषु च पुरुषेषु न्यूनत्वं ज्ञात्वा युक्तं वक्तुं सर्वभूतदमनाय नमः  ॥ प्स्भ्_२।२६:६  
* अत्रापि सर्वभूतदमनाय इति चतुर्थी  ॥ प्स्भ्_२।२६:७  
* नम इत्यात्मप्रदाने पूजायां च  ॥ प्स्भ्_२।२६:८  
* सम्भावनान्यत्वाच् चापुनरुक्तोऽयं नमस्कारो द्रष्टव्यः  ॥ प्स्भ्_२।२६:९  
* आह कीदृशे महेश्वरे कालनादिशक्तिरुच्यते किं सकले निष्कले उत उभयोरपि  ॥ प्स्भ्_२।२६:१०  
* उच्यते उभयोरपि  ॥ प्स्भ्_२।२६:११  
* यस्मादाह  ॥ प्स्भ्_२।२६:१२  
  
**********************************************  
  
मनोऽमनाय नमः  ॥ प्स्_२।२७ ॥  
  
* अत्र मनःशब्देनान्तःकरणं तत्तन्त्रत्वाद् उदाहरणार्थत्वाच् च मनोग्रहणस्य उभयात्मकत्वाच् च मनसः सर्वकरणग्रहणानुग्रहणाच् च कार्यग्रहणमित्यतः कार्यकरणाधिष्ठातृत्वाच् च सकल इत्युपचर्यते  ॥ प्स्भ्_२।२७:१  
* तथा चैतादृशमनसः प्रतिषेधादत्र कार्यकरणरहितो निष्कलो भगवान् अमन इत्युच्यते  ॥ प्स्भ्_२।२७:२  
* तस्मात् सकलेतरानुग्राहकानादिशक्तिर् विद्यते  ॥ प्स्भ्_२।२७:३  
* उक्तं हि । अपाणिपादोदरपार्श्वजिह्वः अतीन्द्रियो व्यापिस्वभावसिद्धः । पश्यत्य् अचक्षुः स शृणोत्यकर्णो न चास्त्यबुद्धं न च बुद्धिरस्ति । स वेत्ति सर्वं न च तस्यास्ति वेत्ता तमाहुरग्र्यं पुरुषं महान्तम्  ॥ प्स्भ्_२।२७:४  
* इत्येतद् भगवत्यभ्यधिकत्वं शेषेषु च न्यूनत्वं च ज्ञात्वा युक्तं वक्तुं मनोऽमनाय नमः  ॥ प्स्भ्_२।२७:५  
* मनोऽमनाय इति चतुर्थी  ॥ प्स्भ्_२।२७:६  
* नमु इत्यात्मप्रदाने पूजायां च  ॥ प्स्भ्_२।२७:७  
* सम्भावनान्यत्वाच् चापुनरुक्ताः सर्वे नमःशब्दा द्रष्टव्याः  ॥ प्स्भ्_२।२७:८  
  
**********************************************  

पाशुपतसूत्र, ३  
  
अव्यक्तलिङ्गी  ॥ प्स्_३।१ ॥  
  
* इति  ॥ प्स्भ्_३।१:१  
* अत्र अकारो लिङ्गव्यक्तत्वं प्रतिषेधति  ॥ प्स्भ्_३।१:२  
* अवसितप्रयोजनः पूर्वोक्तैर् लिङ्गोपकरणैर् अनुस्नाननिर्माल्यैकवासाद्यैः प्रयोजनैर् विनिवृत्तैर् लोकतस् त्रिषु स्नानं कुर्वन्नपि  ॥ प्स्भ्_३।१:३  
* षडाश्रमलिङ्गानुपलब्धावनवधृतोक्तलिङ्गवद् अव्यक्ताः क्रियाः कार्याः  ॥ प्स्भ्_३।१:४  
* आह कया वा मर्यादया कस्मिन् वा काले सा क्रिया कर्तव्या  ॥ प्स्भ्_३।१:५  
* तद् उच्यते  ॥ प्स्भ्_३।१:६  
  
**********************************************  
  
व्यक्ताचारः  ॥ प्स्_३।२ ॥  
  
* अत्र व्यक्तशब्दो दिवसमधिकुरुते  ॥ प्स्भ्_३।२:१  
* व्यक्ताः स्फुटाः प्रकाशाः  ॥ प्स्भ्_३।२:२  
* अहनीत्यर्थः  ॥ प्स्भ्_३।२:३  
* आङ् इत्य् अवमानादिनिष्पत्तिमर्यादाम् अधिकुरुते  ॥ प्स्भ्_३।२:४  
* चार इति क्राथनादीनाम् उद्देशः  ॥ प्स्भ्_३।२:५  
* तान् क्राथनादीन् साधको नटदवस्थितो रङ्गवल् लौकिकानधिजन्य नाटकवद् आचारानाचरति करोति प्रयुङ्क्त इत्यतोऽयं व्यक्ताचारः  ॥ प्स्भ्_३।२:६  
* आह अव्यक्तलिङ्गिनो व्यक्ताचारस्य का कार्यनिष्पत्तिः  ॥ प्स्भ्_३।२:७  
* तदुच्यते अवमानः  ॥ प्स्भ्_३।२:८  
* यस्मादाह  ॥ प्स्भ्_३।२:९  
  
**********************************************  
  
अवमतः  ॥ प्स्_३।३ ॥  
  
* अत्र अव वर्जने  ॥ प्स्भ्_३।३:१  
* मानेन तेषां लिङ्गाचारज्ञानविधिविपरीतप्रवृत्तिं दृष्ट्वा सर्वदोषदुष्टोऽयमिति मानसाधेनावमाने यो जनः परिवर्जयतान्यतो ऽयमबहुमतत्वं प्राप्नोति  ॥ प्स्भ्_३।३:२  
* उक्तं च  ॥ प्स्भ्_३।३:३  
* अमृतस्येव लिप्सेत नैव मानं विचक्षणः । विषस्येव जुगुप्सेत सन्मानस्य सदा द्विजः  ॥ प्स्भ्_३।३:४  
* सुखं ह्य् अवमतः शेते सर्वसङ्गविवर्जितः । दोषान् परस्य न ध्यायेत् तस्य पापं सदा मुनिः  ॥ प्स्भ्_३।३:५  
* आह केष्वव्यक्तलिङ्गिना व्यक्ताचारेणावमतेन भवितव्यमिति  ॥ प्स्भ्_३।३:६  
* तदुच्यते  ॥ प्स्भ्_३।३:७  
  
**********************************************  
  
सर्वभूतेषु  ॥ प्स्_३।४ ॥  
  
* अत्र सर्वभूतशब्दो वर्णाश्रमिषु द्रष्टव्यः  ॥ प्स्भ्_३।४:१  
* कस्मादुच्यते वर्णाश्रमिष्विति  ॥ प्स्भ्_३।४:२  
* भूतेषु इत्युक्तं नतु देवतिर्यग्योनिम्लेच्छादिषु  ॥ प्स्भ्_३।४:३  
* कस्मात्  ॥ प्स्भ्_३।४:४  
* व्यक्ताचारावमानदानादानविरोधात्  ॥ प्स्भ्_३।४:५  
* उक्तं हि । धन्यो देशो यत्र गावः प्रभूताः मेध्यं चान्नं पार्थिवा धर्मशीलाः । पुण्या नद्यः सर्वलोकोपभोग्यास् तांस् तान् देशान्सिद्धिकामो व्रजेत  ॥ प्स्भ्_३।४:६  
* भूतेषु इति सामीपिकं सन्निधानम्  ॥ प्स्भ्_३।४:७  
* भूतसमीपे भूताभ्याशे भूतानामध्यक्ष इत्यर्थः  ॥ प्स्भ्_३।४:८  
* सामीपिकव्याख्यानेनावमानदेशादिस्पष्टतरत्वाद् अस्य विध्याचरणम्  ॥ प्स्भ्_३।४:९  
* असुरेषु इत्याचरणज्ञापकाच् च  ॥ प्स्भ्_३।४:१०  
* आह अवमतेन सर्वभूतेषु किं कर्तव्यम्  ॥ प्स्भ्_३।४:११  
* तदुच्यते चरितव्यम्  ॥ प्स्भ्_३।४:१२  
* यस्मादाह  ॥ प्स्भ्_३।४:१३  
  
**********************************************  
  
परिभूयमानश्चरेत्  ॥ प्स्_३।५ ॥  
  
* अत्र परि सर्वतोभावे  ॥ प्स्भ्_३।५:१  
* पगक्ष्याः परीक्ष्या इत्यर्थः  ॥ प्स्भ्_३।५:२  
* भूय इति बहुधा  ॥ प्स्भ्_३।५:३  
* यष्टिमुष्ट्यादिभिः संयोजनं परिभवः  ॥ प्स्भ्_३।५:४  
* कायिक इत्यर्थः  ॥ प्स्भ्_३।५:५  
* मान इति साधककालकर्माभिधाने  ॥ प्स्भ्_३।५:६  
* परिभूयमानेनैव  ॥ प्स्भ्_३।५:७  
* स परिभवो दरिद्रपुरुषराजाभिषेक इव द्रष्टव्यः  ॥ प्स्भ्_३।५:८  
* कनकपाषाणवद् इन्द्रकीलकवच् च भवितव्यम्  ॥ प्स्भ्_३।५:९  
* चरेद् इत्यर्जनमधिकुरुते  ॥ प्स्भ्_३।५:१०  
* धर्मार्जने नियोगे च निन्दित इति गर्हिताभ्याख्याने चरितव्यमित्यर्थः  ॥ प्स्भ्_३।५:११  
* आह अवमतस्य परिभूयमानस्याचरतः किं तापशान्तिरेव उत शुद्धिर् अप्यस्ति  ॥ प्स्भ्_३।५:१२  
* उच्यते अस्ति  ॥ प्स्भ्_३।५:१३  
* यस्मादाह  ॥ प्स्भ्_३।५:१४  
  
**********************************************  
  
अपहतपाप्मा  ॥ प्स्_३।६ ॥  
  
* भवतीति वाक्यशेषो वचनाधिकाराद् गम्यते  ॥ प्स्भ्_३।६:१  
* अत्र अप वर्जने आघाते नाशे च  ॥ प्स्भ्_३।६:२  
* अपहता अन्यतनष्टा इत्यर्थः  ॥ प्स्भ्_३।६:३  
* पाप्मानोऽत्र द्विविधाः सुलक्षणाः दुःखलक्षणाश्च  ॥ प्स्भ्_३।६:४  
* तत्र सुखलक्षणाः उन्मादः मदः मोहः निद्रा आलस्यं कोणता अलिङ्गः नित्यमसद्वादित्वं बहुभोजनमित्येवमाद्याः  ॥ प्स्भ्_३।६:५  
* तथा दुःखलक्षणाःशिरोरोगदन्तरोगाक्षिरोगाद्याः  ॥ प्स्भ्_३।६:६  
* एवमेते पाप्मान आत्मगताः कायकरणेष्व् आदर्शप्रतिरूपकवदभिव्यक्ताः  ॥ प्स्भ्_३।६:७  
* कृत्स्नाः अपहताः पाप्मानः सो ऽयमपहतपाप्मा भवतीत्यर्थः  ॥ प्स्भ्_३।६:८  
* आह किमवमानः परिभवश्च कायिकं मानसं साधनद्वयमेवास्य पापक्षयशुद्धिहेतुः आहोस्विद् वाचिकमप्यस्ति नेति  ॥ प्स्भ्_३।६:९  
* उच्यते यस्मादाह  ॥ प्स्भ्_३।६:१०  
  
**********************************************  
  
परेषां परिवादात्  ॥ प्स्_३।७ ॥  
  
* अत्र परा नाम स्वपरसमयाधिकृता ये अवमानादिभिः संयोजयन्ति तेषाम्  ॥ प्स्भ्_३।७:१  
* परेषाम् इति षष्ठीबहुवचनम्  ॥ प्स्भ्_३।७:२  
* आह स्वपरवाक्यावमानादिभिः शुद्धिरेवास्य न तु वृद्धिः  ॥ प्स्भ्_३।७:३  
* सा च साधकस्य फलाभिधानाद् अतिदानादिष्वित्युच्यते न पूर्वकृतसुकृतदानविवक्षया  ॥ प्स्भ्_३।७:४  
* परि इति च सर्वतोभावे  ॥ प्स्भ्_३।७:५  
* वद वादः  ॥ प्स्भ्_३।७:६  
* अव्यक्तोऽयं प्रेतोऽयम् उन्मत्तोऽयं मूढोऽयं मूर्खोऽयं निद्राविष्टो वायुरुद्धोऽयं दुष्काम्य् असम्यक्कारी असम्यग्वादी इत्येवमुग्रैर्वचोभिर् अभिघ्नन्तीति वादाः  ॥ प्स्भ्_३।७:७  
* वादाद् इति निमित्तपञ्चमी द्रष्टव्या  ॥ प्स्भ्_३।७:८  
* तस्मादवमानादिभिः परान् संयोजयता स्वयमेवात्मा संयोक्तव्यः  ॥ प्स्भ्_३।७:९  
* अन्यथा पाशमात्रः स्यादिति  ॥ प्स्भ्_३।७:१०  
* पाप्मनां वा जानपदेशात् सन्देहः  ॥ प्स्भ्_३।७:११  
* कस्य कार्यं पाप्मनः  ॥ प्स्भ्_३।७:१२  
* कथं वा तेषां कार्यकरणेष्वभिव्यक्तानां परसमुत्थैरवमानादिभिर्निर्घातनं भवति  ॥ प्स्भ्_३।७:१३  
* तदुच्यते  ॥ प्स्भ्_३।७:१४  
* यस्मादाह  ॥ प्स्भ्_३।७:१५  
  
**********************************************  
  
पापं च तेभ्यो ददाति  ॥ प्स्_३।८ ॥  
  
* अत्र पापम् इत्यधर्मपर्यायः  ॥ प्स्भ्_३।८:१  
* तद्यथा । आगोऽपरागो मुसलं दुरितं दुष्कृतं तरून् । पापं पाप्मानं वृजिनं स्तेयम्  ॥ प्स्भ्_३।८:२  
* इत्येकार्थवाचकाः शब्दाः  ॥ प्स्भ्_३।८:३  
* इह चोक्तं पापमिति  ॥ प्स्भ्_३।८:४  
* पापं च कस्मात्  ॥ प्स्भ्_३।८:५  
* पावकपासकत्वात् पापम्  ॥ प्स्भ्_३।८:६  
* पावयति यस्मात् शिरोरोगदन्तरोगाक्षिरोगादिभिः पातयति नरकादिषु पासयति वानिष्टाभिः कार्यकरणाख्याभिः कलाभिरिति  ॥ प्स्भ्_३।८:७  
* अतः पावकपातकपासकत्वात् पापम्  ॥ प्स्भ्_३।८:८  
* एवञ्च बीजाङ्कुरवत् पापपाप्मनां हेतुहेतुमत्त्वोपनयो द्रष्टव्यः  ॥ प्स्भ्_३।८:९  
* बीजपापप्रसवाः पाप्मान इत्यर्थः  ॥ प्स्भ्_३।८:१०  
* तेभ्य इति चतुर्थी सम्प्रदानार्था  ॥ प्स्भ्_३।८:११  
* अथ एवमवमानादिभिः संयोजयन्ति तेभ्यो ददाति प्रयच्छति सङ्क्रामयतीत्यर्थः  ॥ प्स्भ्_३।८:१२  
* आह किमवमानादिभिः शुद्धिरेवास्य न तु वृद्धिरिति  ॥ प्स्भ्_३।८:१३  
* तदुच्यते वृद्धिरप्यस्ति  ॥ प्स्भ्_३।८:१४  
* यस्मादाह  ॥ प्स्भ्_३।८:१५  
  
**********************************************  
  
सुकृतं च तेषामादत्ते  ॥ प्स्_३।९ ॥  
  
* अत्र सु प्रशंसायाम्  ॥ प्स्भ्_३।९:१  
* कृतम् इति धर्मपर्यायः  ॥ प्स्भ्_३।९:२  
* चशब्दः शुद्धिसमुच्चयार्थः पूर्वधर्मनियोगार्थश्च  ॥ प्स्भ्_३।९:३  
* तेषाम् इति  ॥ प्स्भ्_३।९:४  
* ये अवमानादिभिः संयोजयन्ति तेषामित्यर्थः  ॥ प्स्भ्_३।९:५  
* तेषामिति षष्ठीग्रहणमनभिव्यक्तस्य कृत्स्नस्यादानज्ञापनार्थम्  ॥ प्स्भ्_३।९:६  
* आदत्ते  ॥ प्स्भ्_३।९:७  
* आ ग्रहणे  ॥ प्स्भ्_३।९:८  
* स्वात्मनि करोति विषमं वा इहातुरवदित्यर्थः  ॥ प्स्भ्_३।९:९  
* आह अतिदानाद्यतितपोवद् अवमानादिसाधनं गुणवचनं किमस्ति नेति  ॥ प्स्भ्_३।९:१०  
* उच्यते अस्ति  ॥ प्स्भ्_३।९:११  
* यस्मादाह  ॥ प्स्भ्_३।९:१२  
  
**********************************************  
  
तस्मात्  ॥ प्स्_३।१० ॥  
  
* इति । अत्र तस्माच्छब्दः अवमानादिसाधनगुणवचने  ॥ प्स्भ्_३।१०:१  
* कथम्  ॥ प्स्भ्_३।१०:२  
* यस्मादवमानादिभिः पापपाप्मनां क्षये शुद्धिः सुकृतादाने च वृद्धिर्भवति  ॥ प्स्भ्_३।१०:३  
* यस्माच् च तन्निष्ठालौकिकशरीरेन्द्रियविषयादिप्रापकः ऐकान्तिकात्यन्तिकरुद्रसमीपप्राप्तिर् एकान्तेनात्यन्तिकी भवति  ॥ प्स्भ्_३।१०:४  
* अतो ब्रवीति तस्मादिति  ॥ प्स्भ्_३।१०:५  
* आह अथैतद् अवमानादिसाधनमेव कर्तव्यम्  ॥ प्स्भ्_३।१०:६  
* किं वा अव्यक्तावस्थानैव चरितव्यम्  ॥ प्स्भ्_३।१०:७  
* तदुच्यते न  ॥ प्स्भ्_३।१०:८  
* यस्मादाह  ॥ प्स्भ्_३।१०:९  
  
**********************************************  
  
प्रेतवच् चरेत्  ॥ प्स्_३।११ ॥  
  
* अत्र पुरुषाख्यः प्रेतः न मृताख्यः  ॥ प्स्भ्_३।११:१  
* कस्मात्  ॥ प्स्भ्_३।११:२  
* आचरणोपदेशात्  ॥ प्स्भ्_३।११:३  
* वद् इति किञ्चिदुपमा  ॥ प्स्भ्_३।११:४  
* उन्मत्तसदृशदरिद्रपुरुषस्नातमलदिग्धाङ्गेन रूढश्मश्रुनखरोमधारिणा सर्वसंस्कारवर्जितेन भवितव्यम्  ॥ प्स्भ्_३।११:५  
* अतो वर्णाश्रमव्युच्छेदो वैराग्योत्साहश्च जायते  ॥ प्स्भ्_३।११:६  
* प्रयोजननिष्पत्तिश्च भवति अवमानादि  ॥ प्स्भ्_३।११:७  
* चरेद् इत्याज्ञामधिकुरुते  ॥ प्स्भ्_३।११:८  
* धर्मार्जने नियोगे च  ॥ प्स्भ्_३।११:९  
* संशयान्यत्वाच् चापुनरुक्तोऽयं चरशब्दो द्रष्टव्यः  ॥ प्स्भ्_३।११:१०  
* आह चरतोऽस्य के क्रियाविशेषाः  ॥ प्स्भ्_३।११:११  
* का वार्थनिष्पत्तिः  ॥ प्स्भ्_३।११:१२  
* आचाराणां वा को विस्तारः  ॥ प्स्भ्_३।११:१३  
* तदुच्यते  ॥ प्स्भ्_३।११:१४  
  
**********************************************  
  
क्राथेत वा  ॥ प्स्_३।१२ ॥  
  
* अत्र यदा प्राप्तज्ञानः क्षीणकलुषश्च कृताभ्यनुज्ञः तदा आचार्यसकाशान् निष्क्रम्यागत्य प्रत्यगारं नगरं वा प्रविश्य यत्र लौकिकानां समूहस्तत्र तेषां नातिदूरे नातिसन्निकर्षे यत्र च तेषां नोपरोधो दृष्टिनिपातश्च भवति तत्र हस्त्यश्वरथपदातीनां पन्थानं वर्जयित्वोपविश्य निद्रालिङ्गशिरश्चलितजृम्भिकादीनि प्रयोक्तव्यानि  ॥ प्स्भ्_३।१२:१  
* तत्रैवानेनासुप्तेन सुप्त इव भवितव्यम्  ॥ प्स्भ्_३।१२:२  
* ततः प्राणरेचनस्य वायोः कण्ठदेशे पुरुपुरुशब्दः कर्तव्यः  ॥ प्स्भ्_३।१२:३  
* ततस्ते मनसा वा वाचा वा निद्राविष्टोऽयमिति लौकिकाः प्रपद्यन्ते परिभवन्ति च  ॥ प्स्भ्_३।१२:४  
* अनेनानृताभियोगेनास्य यत् तेषां सुकृतं तदागच्छति  ॥ प्स्भ्_३।१२:५  
* अस्यापि च यत् पापं तत् तान् प्रति  ॥ प्स्भ्_३।१२:६  
* एवं क्राथनम् इति क्रिया  ॥ प्स्भ्_३।१२:७  
* इत इत्य् अभियजन आज्ञायां नियोगे च  ॥ प्स्भ्_३।१२:८  
* वाशब्दः क्राथनस्पन्दनादिविभागे द्रष्टव्यः  ॥ प्स्भ्_३।१२:९  
* आह अविभक्ताभिधानादेव क्राथनस्पन्दनादीनां विभागसिद्धिः हसितादिवत्  ॥ प्स्भ्_३।१२:१०  
* कस्माद् भाविवचनं भवति  ॥ प्स्भ्_३।१२:११  
* उच्यते पृथगभिधाने सत्यपि हसितगीतनृत्यवत् सन्देहः  ॥ प्स्भ्_३।१२:१२  
* पृथगभिधाने सत्यपि हसितगीतयोः पृथक् पृथक् प्रयोगः  ॥ प्स्भ्_३।१२:१३  
* अत्र विभक्तयोस्तु गीतनृत्ययोः  ॥ प्स्भ्_३।१२:१४  
* अध्ययनयन्त्रणयोश्च  ॥ प्स्भ्_३।१२:१५  
* तस्मात् पृथगभिधानमनुरतो वा विभागे भवतान्यदोषः  ॥ प्स्भ्_३।१२:१६  
* ततः क्राथनक्रिययावमानादिषु निष्पन्नेषु क्राथनादि संसृष्टं समुत्सृज्य शीघ्रमुत्थातव्यम्  ॥ प्स्भ्_३।१२:१७  
* यथा लौकिकानां सम्प्रत्ययो भवति किमप्यनेन स्वप्नान्तरे भयं दृष्टमिति  ॥ प्स्भ्_३।१२:१८  
* अत उत्थाय शिरःपाण्यादीनामन्यतमं स्पन्दितव्यम्  ॥ प्स्भ्_३।१२:१९  
* यस्मादाह  ॥ प्स्भ्_३।१२:२०  
  
**********************************************  
  
स्पन्देत वा  ॥ प्स्_३।१३ ॥  
  
* अत्र स्पन्दनमिति ज्ञानेच्छामधिकुरुते  ॥ प्स्भ्_३।१३:१  
* कस्मात्  ॥ प्स्भ्_३।१३:२  
* ज्ञानेच्छाप्रयत्नपूर्वकं शरीरावयवाः स्पन्दयितव्याः  ॥ प्स्भ्_३।१३:३  
* द्रष्टारो हि वायुसंसृष्टो ऽयमिति लौकिकाः प्रतिपद्यन्ते परिभवन्ति च  ॥ प्स्भ्_३।१३:४  
* अनेनानृताभियोगेनास्य तत्पुण्यमागच्छति अस्यापि च यत् पापं तान् गच्छति  ॥ प्स्भ्_३।१३:५  
* एवं स्पन्दनम् इति क्रिया  ॥ प्स्भ्_३।१३:६  
* इत इत्य् अभियजन आज्ञायां नियोगे च  ॥ प्स्भ्_३।१३:७  
* एवमादिसाधने सति वा विकल्पे रौद्रीबहुरूपीवत्  ॥ प्स्भ्_३।१३:८  
* अवस्थानक्राथनोत्थानस्पन्दनादौ वाशब्दो द्रष्टव्यः  ॥ प्स्भ्_३।१३:९  
* आह अभिप्रस्थितस्य धर्मसाधनं किमस्ति नेति  ॥ प्स्भ्_३।१३:१०  
* उच्यते अस्ति  ॥ प्स्भ्_३।१३:११  
* यस्मादाह  ॥ प्स्भ्_३।१३:१२  
  
**********************************************  
  
मण्टेत वा  ॥ प्स्_३।१४ ॥  
  
* वेति पादवैकल्यमधिकुरुते  ॥ प्स्भ्_३।१४:१  
* मण्टने च प्रयुक्ते वक्तारो वदन्त्युपहतम् अस्य पादेन्द्रियम्  ॥ प्स्भ्_३।१४:२  
* कृत्स्नस्याशुभस्य च वृत्तिर् अस्मिञ्छरीरे उपलभ्यते  ॥ प्स्भ्_३।१४:३  
* उक्तं हि । दारिद्र्यं व्याधिभूयिष्ठता मूर्खत्वं चारूपता भ्रंशतापि । देहोत्पत्तिर्वर्णहीने कुले वा प्रत्यादेशः कर्मणां दुष्कृतानाम्  ॥ प्स्भ्_३।१४:४  
* द्रष्टारो हि उपहतपाद इति प्रपद्यन्ते परिभवन्ति च  ॥ प्स्भ्_३।१४:५  
* अनेनानृताभियोगेन यत् तेषां सुकृतं तदस्यागच्छति  ॥ प्स्भ्_३।१४:६  
* अस्यापि च यत् पापं तान् गच्छति  ॥ प्स्भ्_३।१४:७  
* एवं मण्टनम् इति क्रिया  ॥ प्स्भ्_३।१४:८  
* इत इत्यभियजने आज्ञायां नियोगे च  ॥ प्स्भ्_३।१४:९  
* वाशब्दः क्राथनस्पन्दनमण्टनादिविभागे द्रष्टव्यः  ॥ प्स्भ्_३।१४:१०  
* आह स्त्रीष्वधिकारिकर्मसाधनं किमस्ति नेति  ॥ प्स्भ्_३।१४:११  
* उच्यते अस्ति  ॥ प्स्भ्_३।१४:१२  
* यस्मादाह  ॥ प्स्भ्_३।१४:१३  
  
**********************************************  
  
शृङ्गारेत वा  ॥ प्स्_३।१५ ॥  
  
* अत्र शृङ्गारणमिति भावप्रसादमधिकुरुते  ॥ प्स्भ्_३।१५:१  
* कथम्  ॥ प्स्भ्_३।१५:२  
* स्त्रीजनसमूहस्यानुपरोधे नातिदूरे नातिसन्निकर्षे अधिदृष्टिनिपाते स्थित्वैकां रूपयौवनसम्पन्नां स्त्रियम् अधिकृत्यालोचनसङ्कल्पाध्यवसायाभिमानादयः प्रयोक्तव्याः  ॥ प्स्भ्_३।१५:३  
* अयुक्ता चेच्छावलोके हि सति केशसंयमनादीनि कामलिङ्गानि प्रयोक्तव्यानि  ॥ प्स्भ्_३।१५:४  
* ततः स्त्रीपुन्नपुंसकादयो वक्तारो वदन्त्यब्रह्मचारी काम्ययमिति  ॥ प्स्भ्_३।१५:५  
* अनेनानृताभियोगेनास्य यत् तेषां सुकृतं तदागच्छति अस्यापि यत् पापं तत् तेषां गच्छत्येव  ॥ प्स्भ्_३।१५:६  
* शृङ्गारणम् इति क्रिया  ॥ प्स्भ्_३।१५:७  
* इत इत्यभियजने आज्ञायां नियोगे च वाशब्दः क्राथनस्पन्दनमण्टनशृङ्गारणादिक्रियान्तराणां विकल्पे  ॥ प्स्भ्_३।१५:८  
* क्रियान्यत्वाच् चापुनरुक्तोऽयं वाशब्दो द्रष्टव्यः  ॥ प्स्भ्_३।१५:९  
* आह क्राथनादिक्रियाचतुष्कं यस्य नास्ति तस्य सामान्यत्वात्  ॥ प्स्भ्_३।१५:१०  
* उक्तं हि । ये हि वै दीक्षितं यजमानं पृष्ठतोऽपवदन्ति ते तस्य पाप्मानमभिव्रजन्ति  ॥ प्स्भ्_३।१५:११  
* पृष्ठतः पदमग्रतः पार्श्वतश्च योज्यम्  ॥ प्स्भ्_३।१५:१२  
* तस्मात् क्राथेत वा स्पन्देत वा मण्टेत वा शृङ्गारेत वा  ॥ प्स्भ्_३।१५:१३  
* कस्मात्  ॥ प्स्भ्_३।१५:१४  
* अतियजनादिविशेषितत्वात्  ॥ प्स्भ्_३।१५:१५  
* कस्मात्  ॥ प्स्भ्_३।१५:१६  
* सर्वज्ञवचनाद् अर्थाविसंवादित्वाच् च लोकापरिग्रहाभावः  ॥ प्स्भ्_३।१५:१७  
* आह क्रियाचतुष्कमेवात्र कर्तव्यमिति  ॥ प्स्भ्_३।१५:१८  
* उच्यते न  ॥ प्स्भ्_३।१५:१९  
* यस्मादाह  ॥ प्स्भ्_३।१५:२०  
  
**********************************************  
  
अपितत्कुर्यात्  ॥ प्स्_३।१६ ॥  
  
* अत्र अपिशब्दः क्राथनादिसर्वक्रियासमुच्चयवचने  ॥ प्स्भ्_३।१६:१  
* तद् इति अनैकान्ते  ॥ प्स्भ्_३।१६:२  
* कुर्याद् इति कुशलां हासवृत्तिमधिकुरुते  ॥ प्स्भ्_३।१६:३  
* यमानामविरोधिनां शुविरूपकाणां द्रव्याणां काष्ठलोष्टादीनां ग्रहणधारणसंस्पर्शनादीनि कर्तव्यानि  ॥ प्स्भ्_३।१६:४  
* ततस्ते वक्तारो वदन्ति असम्यक्कारी शुच्यशुच्योः कार्याकार्ययोर् अविभागज्ञ इति  ॥ प्स्भ्_३।१६:५  
* अनेनानृताभियोगेनास्य धर्माधर्मयोश्च हानादानशुद्धिर्भवति  ॥ प्स्भ्_३।१६:६  
* आह किं क्रियापञ्चकमेवात्र कर्तव्यम्  ॥ प्स्भ्_३।१६:७  
* तदुच्यते न  ॥ प्स्भ्_३।१६:८  
* यस्मादाह  ॥ प्स्भ्_३।१६:९  
  
**********************************************  
  
अपितद्भाषेत्  ॥ प्स्_३।१७ ॥  
  
* अत्र अपिशब्दः सर्वेन्द्रियवृत्त्यपादानसम्भावने  ॥ प्स्भ्_३।१७:१  
* तद् इति अनैकान्ते  ॥ प्स्भ्_३।१७:२  
* भाषेद् इति वाक्यवृत्तिमधिकुरुते  ॥ प्स्भ्_३।१७:३  
* इत्पदम् अपार्थकं पुनरुक्तं व्याहतं भाषितव्यमिति  ॥ प्स्भ्_३।१७:४  
* ततस्ते वक्तारो वदन्ति असम्यग्वादी वाच्यावाच्ययोर् अविभागज्ञ इति  ॥ प्स्भ्_३।१७:५  
* अनेनानृताभियोगेनास्य धर्माधर्मयोस् त्यागादानशुद्धिर्भवति  ॥ प्स्भ्_३।१७:६  
* आह किं हसितादिवद् यथापाठक्रमेणैव क्राथनादयः प्रयोक्तव्याः  ॥ प्स्भ्_३।१७:७  
* किं वा प्रयोजनं कर्तव्यम्  ॥ प्स्भ्_३।१७:८  
* तदुच्यते परिभवादिनिष्पत्त्यर्थम्  ॥ प्स्भ्_३।१७:९  
* यस्मादाह  ॥ प्स्भ्_३।१७:१०  
  
**********************************************  
  
येन परिभवं गच्छेत्  ॥ प्स्_३।१८ ॥  
  
* अत्र यच्छब्दः अतिक्रान्तापेक्षणे वीप्सायां च  ॥ प्स्भ्_३।१८:१  
* परिभवः पूर्वोक्तः  ॥ प्स्भ्_३।१८:२  
* गच्छेद् इत्यवमानपरिभवपरिवादाः प्राप्तव्या इत्यर्थः  ॥ प्स्भ्_३।१८:३  
* एवमत्र व्यक्ताचारसमासोक्तानां क्राथनादीनामाचाराणां विस्तरविभागविशेषोपसंहारादयश् च व्याख्याता इत्यर्थः  ॥ प्स्भ्_३।१८:४  
* आह कियन्तं कालं परिभवादयः प्राप्तव्याः  ॥ प्स्भ्_३।१८:५  
* कीदृशेन वा  ॥ प्स्भ्_३।१८:६  
* तदुच्यते  ॥ प्स्भ्_३।१८:७  
  
**********************************************  
  
परिभूयमानो हि विद्वान् कृत्स्नतपा भवति  ॥ प्स्_३।१९ ॥  
  
* अत्र परि सर्वतोभावे  ॥ प्स्भ्_३।१९:१  
* भूय इत्यनेकशोऽवमानादयः प्राप्तव्याः  ॥ प्स्भ्_३।१९:२  
* मान इत्यस्य पूर्वोक्तोऽर्थः  ॥ प्स्भ्_३।१९:३  
* हिशब्दः कृत्स्नतपौत्कर्षे  ॥ प्स्भ्_३।१९:४  
* उत्कर्षापेक्षो द्रष्टव्यः  ॥ प्स्भ्_३।१९:५  
* विद्या नाम या ग्रन्थार्थवर्तिपदार्थानाम् अभिव्यञ्जिका विप्रत्वलक्षणा  ॥ प्स्भ्_३।१९:६  
* न्यायात् पदार्थानाम् अधिगतप्रत्ययो लाभमलोपायाभिज्ञः विद्वानित्युच्यते  ॥ प्स्भ्_३।१९:७  
* कृत्स्नमिति प्रयोगप्राप्तौ पर्याप्तिमधिकुरुते न तु हर्षादिप्राप्ताव् इत्यर्थः  ॥ प्स्भ्_३।१९:८  
* कृत्स्नतपाः पर्याप्ततपाः साधक इत्यर्थः  ॥ प्स्भ्_३।१९:९  
* भवति इति भूतार्थवादो निःसंशयम्  ॥ प्स्भ्_३।१९:१०  
* यदा यमनियमेषु दृढो भूत्वा क्राथनादीन् प्रयुङ्क्ते तदा कृत्स्नतपा भवति  ॥ प्स्भ्_३।१९:११  
* कृत्स्नस्य तपसो लक्षणमात्मप्रत्यक्षं वेदितव्यम्  ॥ प्स्भ्_३।१९:१२  
* एवमध्यायपरिसमाप्तिं कृत्वा युक्तं वक्तुम्  ॥ प्स्भ्_३।१९:१३  
  
**********************************************  
  
अत्रेदं ब्रह्म जपेत्  ॥ प्स्_३।२० ॥  
  
* इति  ॥ प्स्भ्_३।२०:१  
* अस्य पूर्वोक्तोऽर्थः  ॥ प्स्भ्_३।२०:२  
* किम्पुनस्तद् ब्रह्मेति  ॥ प्स्भ्_३।२०:३  
* तदुच्यते  ॥ प्स्भ्_३।२०:४  
  
**********************************************  
  
अघोरेभ्यः  ॥ प्स्_३।२१ ॥  
  
* अथवा ब्रह्मणा सह ब्रह्मसम्बन्धो भवति  ॥ प्स्भ्_३।२१:१  
* कथम्  ॥ प्स्भ्_३।२१:२  
* मनोग्रहणाद् रूपादिविहीना अर्थाः  ॥ प्स्भ्_३।२१:३  
* किं तानि सुरूपाणि सलक्षणानि विलक्षणानि उत सलक्षणविलक्षणानीति  ॥ प्स्भ्_३।२१:४  
* किं परिमितानि उत अपरिमितानि उत परिमितापरिमितानि  ॥ प्स्भ्_३।२१:५  
* उच्यते कारणत्वबहुत्वेनोक्तस्य भगवतो रूपनानात्वं वैलक्षण्यावैलक्षण्यं परिमितापरिमितत्वं चोच्यते अघोरेभ्यः  ॥ प्स्भ्_३।२१:६  
* अकारो रूपाणां घोरत्वं प्रतिषेधति  ॥ प्स्भ्_३।२१:७  
* अघोराण्यतिशान्तानि अनुग्रहकराणीत्यर्थः  ॥ प्स्भ्_३।२१:८  
* एभ्य इत्यपरिमितापरिसङ्ख्यातेभ्य इत्यर्थः  ॥ प्स्भ्_३।२१:९  
* आह किमेतान्येव एभ्य एव वा  ॥ प्स्भ्_३।२१:१०  
* तदुच्यते न  ॥ प्स्भ्_३।२१:११  
* यस्मादाह  ॥ प्स्भ्_३।२१:१२  
  
**********************************************  
  
अथ घोरेभ्यः  ॥ प्स्_३।२२ ॥  
  
* अत्र अथशब्दो घोररूपोपाधिको द्रष्टव्यः घोराणि अशिवानि अशान्तानि अननुग्रहकारीणीत्यर्थः  ॥ प्स्भ्_३।२२:१  
* एभ्य इत्यपरिमितापरिसङ्ख्यातेभ्य इत्यर्थः  ॥ प्स्भ्_३।२२:२  
* आह किमेतान्येव द्विसंस्थानसंस्थेभ्य एव वा  ॥ प्स्भ्_३।२२:३  
* उच्यते यस्मादाह  ॥ प्स्भ्_३।२२:४  
  
**********************************************  
  
घोरघोरतरेभ्यश्च  ॥ प्स्_३।२३ ॥  
  
* अत्र घोर इत्येतद् भगवतो नामधेयम्  ॥ प्स्भ्_३।२३:१  
* द्वितीयो घोरशब्दो रूपेषु द्रष्टव्यः  ॥ प्स्भ्_३।२३:२  
* तर विशेषणे  ॥ प्स्भ्_३।२३:३  
* शानतरादिवत्  ॥ प्स्भ्_३।२३:४  
* तेभ्यो घोरेभ्यो ऽघोरेभ्यश्च यान्यन्यानि पशूनां सम्मोहकराणि तानि घोरतराणीत्यर्थः  ॥ प्स्भ्_३।२३:५  
* एभ्य इत्यपरिमितासङ्ख्यातेभ्य इत्यर्थः  ॥ प्स्भ्_३।२३:६  
* चशब्दो घोराघोररूपोपसंहारे द्रष्टव्यः  ॥ प्स्भ्_३।२३:७  
* एतान्येव त्रिसङ्ख्यानि रूपाणि नान्यानीत्यर्थः  ॥ प्स्भ्_३।२३:८  
* आह कुतस्तानि रूपाणि करोति  ॥ प्स्भ्_३।२३:९  
* कुत्रस्थानि वा  ॥ प्स्भ्_३।२३:१०  
* तदुच्यते  ॥ प्स्भ्_३।२३:११  
  
**********************************************  
  
सर्वेभ्यः  ॥ प्स्_३।२४ ॥  
  
* अत्र यानि रूपकारणे  ॥ प्स्भ्_३।२४:१  
* सर्वत्वं कस्मात्  ॥ प्स्भ्_३।२४:२  
* सर्वत्रानवकाशदोषात् सूच्यग्रे द्विनाभीयबदरवत्  ॥ प्स्भ्_३।२४:३  
* किन्तु कारणशक्तेर् अव्याहतत्वाच् च  ॥ प्स्भ्_३।२४:४  
* सर्वत्र तानीत्यर्थः  ॥ प्स्भ्_३।२४:५  
* आह रूपकरणे करणेष्वस्याप्रतिघात इति क्व सिद्धम्  ॥ प्स्भ्_३।२४:६  
* तदुच्यते इह  ॥ प्स्भ्_३।२४:७  
* यस्मादाह  ॥ प्स्भ्_३।२४:८  
  
**********************************************  
  
शर्वसर्वेभ्यः  ॥ प्स्_३।२५ ॥  
* अत्र शर्व इत्येतद् भगवतो नामधेयम्  ॥ प्स्भ्_३।२५:१  
* शर्वः कस्मात्  ॥ प्स्भ्_३।२५:२  
* विद्यादिकार्यस्य शरणाच्छर्व इत्युच्यते  ॥ प्स्भ्_३।२५:३  
* सर्वं विद्यादिकार्यं रुद्रस्थम्  ॥ प्स्भ्_३।२५:४  
* सर्वस्मिंश्च भगवांश्चोदकः कारणत्वेन सर्वत्र  ॥ प्स्भ्_३।२५:५  
* सर्वशब्दः त्रिसङ्ख्येष्वपि एषु निरवशेषवाची द्रष्टव्यः  ॥ प्स्भ्_३।२५:६  
* एभ्य इत्यपरिमितासङ्ख्येभ्य इत्यर्थः  ॥ प्स्भ्_३।२५:७  
* आह अथैतां रूपविभूतिं ज्ञात्वा साधकेन किं कर्तव्यम्  ॥ प्स्भ्_३।२५:८  
* तदुच्यते  ॥ प्स्भ्_३।२५:९  
  
**********************************************  
  
नमस्ते अस्तु रुद्ररूपेभ्यः  ॥ प्स्_३।२६ ॥  
  
* अत्र नम इत्यात्मप्रयुक्त इत्यर्थः ते इति कारणापदेशे  ॥ प्स्भ्_३।२६:१  
* नमस्तुभ्यं नमस्ते  ॥ प्स्भ्_३।२६:२  
* अथवा नमस्कारेणात्मानं प्रदाय धर्मप्रचयपरिग्रहमिच्छन्ति  ॥ प्स्भ्_३।२६:३  
* अथ कतमोऽयं परिग्रहः  ॥ प्स्भ्_३।२६:४  
* तदुच्यते विशिष्टे परिग्रहात्  ॥ प्स्भ्_३।२६:५  
* तदुच्यते ऽत्र रुद्र इति कारणापदेशे  ॥ प्स्भ्_३।२६:६  
* रुद्रस्य रुद्रत्वं पूर्वोक्तम्  ॥ प्स्भ्_३।२६:७  
* रूपाणि यानि शरीराण्युत्पादयति तेभ्यो रूपेभ्य इत्यर्थः  ॥ प्स्भ्_३।२६:८  
* अत्र रूपव्यपदेशेन रूपिणि नमस्कारो द्रष्टव्यः  ॥ प्स्भ्_३।२६:९  
* कस्मात्  ॥ प्स्भ्_३।२६:१०  
* तदभिसन्धिप्रयोगात्  ॥ प्स्भ्_३।२६:११  
* शिवपुरि उपस्थानवत्  ॥ प्स्भ्_३।२६:१२  
* एभ्य इति  ॥ प्स्भ्_३।२६:१३  
* अपरिमितासङ्ख्यातेभ्य इत्यर्थः  ॥ प्स्भ्_३।२६:१४  
* रूपनिर्देशार्थान्यत्वाच् च पुनरुक्तापुनरुक्ताभ्यां शब्दा द्रष्टव्याः  ॥ प्स्भ्_३।२६:१५  
  
**********************************************  

पाशुपतसूत्र, ४  
  
गूढविद्या तपआनन्त्याय प्रकाशते  ॥ प्स्_४।१ ॥  
  
* गुहू रक्षणे  ॥ प्स्भ्_४।१:१  
* रक्षितव्या न प्रकाशयितव्येत्यर्थः  ॥ प्स्भ्_४।१:२  
* गोपनं नामाप्रकाशनम्  ॥ प्स्भ्_४।१:३  
* विद्या पूर्वोक्ता स्वपरान्यप्रकाशिका प्रदीपवत्  ॥ प्स्भ्_४।१:४  
* लिङ्गैर्गोप्या रूढविद्या साधके इत्यर्थः  ॥ प्स्भ्_४।१:५  
* आह गूढविद्ये साधके का कार्यनिष्पत्तिः  ॥ प्स्भ्_४।१:६  
* तदुच्यते तपआनन्त्याय प्रकाशते इत्येष पाठः  ॥ प्स्भ्_४।१:७  
* अथवा कुरवोन्महितवत् तपोऽनन्त्याय प्रकाशत इत्येष वा पाठः  ॥ प्स्भ्_४।१:८  
* तस्मादत्र तपस्तदेव  ॥ प्स्भ्_४।१:९  
* निरुक्तमस्य पूर्वोक्तम्  ॥ प्स्भ्_४।१:१०  
* अन् इत्यपि नियोगपर्यायः गम्यते  ॥ प्स्भ्_४।१:११  
* तपःकार्यत्वाद् अतिगतिसायुज्यवत्  ॥ प्स्भ्_४।१:१२  
* आह किं परिमितेष्वर्थेष्वानन्त्यशब्दः उतापरिमितेषु किं वा परिमितापरिमितेष्विति  ॥ प्स्भ्_४।१:१३  
* उच्यते परिमितापरिमितेष्वर्थेषु आनन्त्यशब्दः  ॥ प्स्भ्_४।१:१४  
* तत्र तावद् ईश्वरस्यैकैकशः परिमितेषु तेष्वेव विभुत्वाद् अपरिमितेषु तथा परिमितापरिमितेष्वर्थेषु अभिव्यक्तास्य शक्तिः  ॥ प्स्भ्_४।१:१५  
* तस्य कुशलाकुशलेषु भावेष्व् आनन्त्यशब्दः  ॥ प्स्भ्_४।१:१६  
* यस्मादुक्तं न चैतास्तनवः केवलं मम इति  ॥ प्स्भ्_४।१:१७  
* तथा रुद्रः समुद्रो हि अनन्तो भास्करो नभः । आत्मा ब्रह्म च वाक् चैव न शक्यं भेददर्शनम्  ॥ प्स्भ्_४।१:१८  
* अनात्मविद्भिरध्यस्तां पङ्क्तिं योजनमायताम् । वेदवित् पुनते पार्थ नियुक्तः पङ्क्तिमूर्धनि  ॥ प्स्भ्_४।१:१९  
* तथा च वेदवित् पङ्क्तिमात्मवित् पुनते द्विजः । आनन्त्यं पुनते विद्वान् नाभात्वं यो न पश्यति  ॥ प्स्भ्_४।१:२०  
* आनन्त्याय इति चतुर्थी तस्मात् तप एतत् न तु विद्या कार्या  ॥ प्स्भ्_४।१:२१  
* प्रकाशो नाम भावप्रकाश्यम् न तु प्रदीपवत्  ॥ प्स्भ्_४।१:२२  
* कथम्  ॥ प्स्भ्_४।१:२३  
* योगाधिकृतस्य प्रदीपस्थानीतयमानैजस्थानीयम् आवारकम् अभिभूय प्रकाशते  ॥ प्स्भ्_४।१:२४  
* चक्षुःस्थानीयया विद्यया कुशलविवेकादिकार्यं माहात्म्यातिगतिप्रकाशप्रवृत्तिस्मृतिसायुज्यस्थित्यादिप्रकाशनं तपःकार्यमित्यर्थः एवं च गुप्ते ब्राह्मणे तप आनन्त्याय प्रकाशत इत्यर्थः  ॥ प्स्भ्_४।१:२५  
* आह स्वभावगुप्तत्वाद् अतीन्द्रियात्मगती विद्या गोप्येति  ॥ प्स्भ्_४।१:२६  
* तदुच्यते अव्यक्तप्रेताद्यवस्थानैर् लिङ्गैर्गोप्या इत्यर्थः  ॥ प्स्भ्_४।१:२७  
* आह कानि पुनस्तानि विद्यालिङ्गानि यैर् गुप्तैर् विद्या गुप्ता भवति  ॥ प्स्भ्_४।१:२८  
* तदुच्यते व्रतादीनि  ॥ प्स्भ्_४।१:२९  
* यस्मादाह  ॥ प्स्भ्_४।१:३०  
  
**********************************************  
  
गूढव्रतः  ॥ प्स्_४।२ ॥  
  
* अत्र गूढं प्रच्छन्नम् अप्रकाशमित्यर्थः  ॥ प्स्भ्_४।२:१  
* व्रतं नाम यदायतने स्नानहसिताद्यः साधनवर्गस्तद् व्रतम्  ॥ प्स्भ्_४।२:२  
* कस्मात्  ॥ प्स्भ्_४।२:३  
* साकृतत्वाद् यस्मादयं ब्राह्मणस्तथा प्रयुङ्क्ते यथा लौकिकानां धर्मसाधनभावो न विद्यत इति अतो गूढव्रत इति  ॥ प्स्भ्_४।२:४  
* आह अव्यक्तप्रेतत्वादेव गूढत्वप्राप्तेः पुनरुक्तमिति  ॥ प्स्भ्_४।२:५  
* उच्यते ऽर्थान्यत्वाद् अपुनरुक्तम्  ॥ प्स्भ्_४।२:६  
* तत्रावस्थानमात्रम् एवाव्यक्तम्  ॥ प्स्भ्_४।२:७  
* इह तु स्नानहसितादिगोपनम्  ॥ प्स्भ्_४।२:८  
* अपि च तत्र निष्पन्नं लिङ्गम् अव्यक्तम्  ॥ प्स्भ्_४।२:९  
* इह तु निष्पत्तिकाले च गोपनोपदेशः  ॥ प्स्भ्_४।२:१०  
* न वाव्यक्तप्रेतत्वं वा विद्यालिङ्गम्  ॥ प्स्भ्_४।२:११  
* अतश्चापुनरुक्तम्  ॥ प्स्भ्_४।२:१२  
* तस्माद् गूढव्रतोपदेशाय स्थानापदेशापवादाय स्थाने वस्तव्यम्  ॥ प्स्भ्_४।२:१३  
* स्नानहसितादयश्च गूढाः कर्तव्याः  ॥ प्स्भ्_४।२:१४  
* एवं विद्या गुप्ता भवतीत्यर्थः  ॥ प्स्भ्_४।२:१५  
* आह किं व्रतमेवैकं विद्यालिङ्गं गोप्यम् आहोस्विद् अन्यदप्यस्ति नेति  ॥ प्स्भ्_४।२:१६  
* उच्यते ऽस्ति  ॥ प्स्भ्_४।२:१७  
* यस्मादाह  ॥ प्स्भ्_४।२:१८  
  
**********************************************  
  
गूढपवित्रवाणिः  ॥ प्स्_४।३ ॥  
  
* अत्र गूढा गुप्ता प्रच्छन्ना अप्रकाशेत्यर्थः  ॥ प्स्भ्_४।३:१  
* पवित्रा नाम सत्या संस्कृता अर्घ्यहेतुः सम्पन्ना न तु विपरीतेत्यर्थः  ॥ प्स्भ्_४।३:२  
* सा गोप्या  ॥ प्स्भ्_४।३:३  
* किमर्थमिति चेत्  ॥ प्स्भ्_४।३:४  
* तदुच्यते जातिज्ञानतपःस्तवसूचनार्थम्  ॥ प्स्भ्_४।३:५  
* यथा शरदं कुररः सूचयति  ॥ प्स्भ्_४।३:६  
* उक्तं हि । शरदं कुररः प्राह वसन्तं प्राह कोकिलः । प्राह वर्षा मयूरश्च वाक् पवित्राह ब्राह्मणम्  ॥ प्स्भ्_४।३:७  
* तथा । वागेव हि मनुष्यस्य श्रुतमाख्याति भाषिता । दीपयन्ती यथा सर्वं प्रभा भानुमिवामला  ॥ प्स्भ्_४।३:८  
* अतो जातिज्ञानतपःस्तवा भवन्ति  ॥ प्स्भ्_४।३:९  
* स्तविते चावसानादिमत्त्वयोः पुण्यपापक्षयवृद्ध्योरभावः  ॥ प्स्भ्_४।३:१०  
* अत एतदुक्तं गूढपवित्रवाणिरिति  ॥ प्स्भ्_४।३:११  
* आह किं व्रतं वाणी च द्वयमेवात्र गोप्यम् आहोस्विद् अन्यदप्यस्ति नेति  ॥ प्स्भ्_४।३:१२  
* उच्यते अस्ति  ॥ प्स्भ्_४।३:१३  
* यस्मादाह  ॥ प्स्भ्_४।३:१४  
  
**********************************************  
  
सर्वाणि द्वाराणि पिधाय  ॥ प्स्_४।४ ॥  
  
* इति  ॥ प्स्भ्_४।४:१  
* अत्र सर्वशब्दो द्वारप्रकृतेर् निरवशेषवाची द्रष्टव्यः  ॥ प्स्भ्_४।४:२  
* द्वाराणि क्राथनादीनि  ॥ प्स्भ्_४।४:३  
* द्वाराणि च कस्मात्  ॥ प्स्भ्_४।४:४  
* धर्माधर्मयोर् आयव्ययहेतुत्वाद् द्वाराणि  ॥ प्स्भ्_४।४:५  
* द्वाराणीति बहुवचनं विज्ञानयन्त्रेन्द्रियवत्  ॥ प्स्भ्_४।४:६  
* पिधाय इति प्राक्साधनप्रयोगमधिकुरुते  ॥ प्स्भ्_४।४:७  
* कथम्  ॥ प्स्भ्_४।४:८  
* अस्थानकालदेशक्रियाप्रयोगप्रयोजनान्तराणि विधिवद् विवेच्य यदा सम्यङ् मायया सन्नाद्यभेदक्रमेण प्रयुक्तानि तदा पिहितानि भवन्तीत्यर्थः  ॥ प्स्भ्_४।४:९  
* आह केन तानि पिधेयानि  ॥ प्स्भ्_४।४:१०  
* तदुच्यते  ॥ प्स्भ्_४।४:११  
  
**********************************************  
  
बुद्ध्या  ॥ प्स्_४।५ ॥  
  
* यस्मादस्य श्रोत्रेन्द्रियवत् पिधायेति सम्यग् ज्ञानप्रयोगे सर्वज्ञेन भगवता विद्यानुगृहीतया बुद्ध्या पिधानमुक्तं तस्मादत्र करणाख्या बुद्ध्येति न ज्ञानाख्या  ॥ प्स्भ्_४।५:१  
* कथं गम्यते  ॥ प्स्भ्_४।५:२  
* बुद्ध्येति तृतीयाप्रयोगात्  ॥ प्स्भ्_४।५:३  
* भस्मना स्नानवत्  ॥ प्स्भ्_४।५:४  
* न ज्ञानाख्या  ॥ प्स्भ्_४।५:५  
* यस्य विज्ञानाख्या बुद्धिर्न ज्ञानाख्या कथं गम्यते  ॥ प्स्भ्_४।५:६  
* तस्य प्राग् ज्ञानोत्पत्तेर् अचेतनपुरुषस्तस्य ह्य् अज्ञानाद् असम्बोध्यः स्यात्  ॥ प्स्भ्_४।५:७  
* तस्मादत्र त्रिकं चिन्त्यते पिधाता पिधानं पिधेयमिति तत्र पिधाता साधकः  ॥ प्स्भ्_४।५:८  
* पिधानमस्य विद्यानुगृहीता बुद्धिः  ॥ प्स्भ्_४।५:९  
* पिधेयं व्रतं वाणी द्वाराणि चेति  ॥ प्स्भ्_४।५:१०  
* क्रमवृत्तित्वाच् च बुद्धेरेव प्रयुङ्क्ते शेषाण्य् अकर्तृत्वेनैवाप्रयुक्तानि  ॥ प्स्भ्_४।५:११  
* तदा पिहितानि भवन्तीत्यर्थः  ॥ प्स्भ्_४।५:१२  
* अत्रेदं विद्याज्ञानप्रकरणं परिसमाप्तमिति  ॥ प्स्भ्_४।५:१३  
* आह किमव्यक्तप्रेत इत्यवस्थानद्वयमेवात्र कर्तव्यम्  ॥ प्स्भ्_४।५:१४  
* वागादीनि वा गोपायित्वा साधकेन किं कर्तव्यम्  ॥ प्स्भ्_४।५:१५  
* उच्यते  ॥ प्स्भ्_४।५:१६  
  
**********************************************  
  
उन्मत्तवदेको विचरेत लोके  ॥ प्स्_४।६ ॥  
  
* अत्र बुद्ध्या अन्तःकरणानां श्रोत्रादीनां च बाह्यानां वृत्तिविभ्रमः कर्तव्योऽसति विषये विषयग्रहणम्  ॥ प्स्भ्_४।६:१  
* अत्र । पञ्चोन्मादाः समाख्याता वातपित्तकफात्मकाः । चतुर्थः सन्निपातस्तु अभिघातस्तु पञ्चमः  ॥ प्स्भ्_४।६:२  
* एवं ग्रहबहुत्वे सति यो ऽयं वातपित्तश्लेष्मणां समूहः सान्निपातिकोऽयं महाग्रहः  ॥ प्स्भ्_४।६:३  
* एवं साधनप्रयोगः कर्तव्यः  ॥ प्स्भ्_४।६:४  
* तत्र यदि कश्चिद् ज्ञानजिज्ञासनार्थं दयार्थम् अनुग्रहार्थं वा पृच्छति तं निवर्तयित्वा ब्रूयात् समयतः प्रविशस्वेति  ॥ प्स्भ्_४।६:५  
* ततो द्वारेण प्रविश्य विपरीतम् अविपरीतं वा यदि कश्चिद् ब्रूयात् को भवानिति ततो वक्तव्यं माहेश्वरोऽहं कौमारो ऽहमिति दुरत्ययं कृतं च ममानेनेति  ॥ प्स्भ्_४।६:६  
* ततो जिघांसनार्थं मया स्पृष्टो न तु विषयक्रीडार्थं वा  ॥ प्स्भ्_४।६:७  
* ततः परिवर्जयति इत्येवं लौकिकपरीक्षकाणां सम्मोहनार्थम् उक्तम् उन्मत्तवद् इति  ॥ प्स्भ्_४।६:८  
* किञ्चिदुन्मत्तप्रेतवत् तस्यान्तःकरणादिवृत्तिविभ्रममात्रं परिगृह्यते  ॥ प्स्भ्_४।६:९  
* एक इत्य् असंवहता चिन्त्यते  ॥ प्स्भ्_४।६:१०  
* एकेनेतरेभ्यो विच्छिन्नेनासहायेनेत्य् अर्थः आह एकेन किं कर्तव्यमिति  ॥ प्स्भ्_४।६:११  
* उच्यते विहर्तव्यम्  ॥ प्स्भ्_४।६:१२  
* यस्मादाह विचरेत  ॥ प्स्भ्_४।६:१३  
* अत्र विर्विस्तरे  ॥ प्स्भ्_४।६:१४  
* चरेत्यार्जनम् अधिकुरुते धर्मार्जने  ॥ प्स्भ्_४।६:१५  
* ईत इत्याज्ञायां नियोगे च  ॥ प्स्भ्_४।६:१६  
* विस्तरनियोग विशेषतश्च विहर्तव्यमित्यर्थः  ॥ प्स्भ्_४।६:१७  
* आह क्व विहर्तव्यमिति  ॥ प्स्भ्_४।६:१८  
* उच्यते लोके  ॥ प्स्भ्_४।६:१९  
* त्रिवर्णाश्रमिषु लोकसञ्ज्ञा न तु ब्रह्मलोकादिषु  ॥ प्स्भ्_४।६:२०  
* कस्मात्  ॥ प्स्भ्_४।६:२१  
* उत्कृष्टेष्व् असम्भवात्  ॥ प्स्भ्_४।६:२२  
* लोके इति सामीपिकं सन्निधानम्  ॥ प्स्भ्_४।६:२३  
* परवर्णा लोकास्तेषु तदध्यक्षेषु विहर्तव्यमित्यर्थः  ॥ प्स्भ्_४।६:२४  
* आह कां वृत्तिमास्थाय लोके विहर्तव्यम् सर्वभक्षमेव  ॥ प्स्भ्_४।६:२५  
* उच्यते न  ॥ प्स्भ्_४।६:२६  
* यस्मादाह  ॥ प्स्भ्_४।६:२७  
  
**********************************************  
  
कृतान्नमुत्सृष्टम् उपाददीत  ॥ प्स्_४।७ ॥  
  
* अत्र कृतग्रहणादकृतानां बीजकाण्डफलादीनां प्रतिषेधः  ॥ प्स्भ्_४।७:१  
* कृतं भिन्नोद्भिन्नाद्यं तद् भैक्षम् उत्सृष्टं यथालब्धं विधिना प्राप्तमुपयोज्यम्  ॥ प्स्भ्_४।७:२  
* अत्र कृतग्रहणादकृतप्रतिषेधः अकृतप्रतिषेधाच् च कृत्स्ना हिंसा तन्त्रे प्रतिषिद्धा द्रष्टव्या  ॥ प्स्भ्_४।७:३  
* आह किं तत् कृतं नाम बुद्धिघटाद्यम्  ॥ प्स्भ्_४।७:४  
* तदुच्यते न  ॥ प्स्भ्_४।७:५  
* यस्मादाह अन्नम्  ॥ प्स्भ्_४।७:६  
* तत्रान्नवचनाद् अनन्नप्रतिषेधः  ॥ प्स्भ्_४।७:७  
* तच् च द्वियोनि इन्द्राभिषिक्तम् इन्द्रियाभिषिक्तं च तत्रेन्द्राभिषिक्तं व्रीहियवाद्यम्  ॥ प्स्भ्_४।७:८  
* इन्द्रियाभिषिक्तं तु मांसम्  ॥ प्स्भ्_४।७:९  
* तत् पञ्चविधम् भक्ष्यं भोज्यं लेह्यं पेयं चोष्यमिति  ॥ प्स्भ्_४।७:१०  
* तथा षड्रसं मधुराम्ललवणतिक्तकटुकषायम् इति  ॥ प्स्भ्_४।७:११  
* आह तस्य कृतान्नस्यार्जनं कुतः कर्तव्यम्  ॥ प्स्भ्_४।७:१२  
* तदुच्यते उत्सृष्टम्  ॥ प्स्भ्_४।७:१३  
* अत्रोत्सृष्टग्रहणाद् भैक्षयथालब्धप्रतिषेधः  ॥ प्स्भ्_४।७:१४  
* किं कारणम्  ॥ प्स्भ्_४।७:१५  
* सूनादिदोषपरिहारार्थत्वान्नस्तेयप्रतिग्रहादिदोषात्  ॥ प्स्भ्_४।७:१६  
* तच् च त्रिविधमुत्सृष्टम्  ॥ प्स्भ्_४।७:१७  
* तद् यथा निसृष्टं विसृष्टम् अतिसृष्टमिति  ॥ प्स्भ्_४।७:१८  
* तत्र सनिमित्तं परित्यक्तमन्नं पानं वा तन् निसृष्टम्  ॥ प्स्भ्_४।७:१९  
* गोब्राह्मणादिनिमित्तं त्यक्तं विसृष्टम्  ॥ प्स्भ्_४।७:२०  
* अतिसृष्टम् अन्यतः परित्यक्तम्  ॥ प्स्भ्_४।७:२१  
* दयार्थम् आनृशंसार्थं वा यदि कश्चिद् दद्यात् तदपि ग्राह्यमेव  ॥ प्स्भ्_४।७:२२  
* आह अनेन साधकेन किं कर्तव्यमिति  ॥ प्स्भ्_४।७:२३  
* उच्यते उपयोक्तव्यम्  ॥ प्स्भ्_४।७:२४  
* यस्मादाह उपाददीत अत्रोपेत्य् अभ्युपगमे  ॥ प्स्भ्_४।७:२५  
* अत्यन्तासन्मानसयन्त्रस्थेनेत्यर्थः  ॥ प्स्भ्_४।७:२६  
* आददीत इत्युपयोगे ग्रहणे च विवक्षितसूत्रग्रहणे त्वावद् भवति  ॥ प्स्भ्_४।७:२७  
* तदुक्तम् । सञ्चित्वा नरमेवैनं कामानामवितृप्तिकम् । व्याघ्रः पशुमिवादाय मृत्युरादाय गच्छति  ॥ प्स्भ्_४।७:२८  
* इति  ॥ प्स्भ्_४।७:२९  
* उपयोगेऽपि नाथकणादवत्सम्  ॥ प्स्भ्_४।७:३०  
* तस्मादुपयोक्तव्यमिति  ॥ प्स्भ्_४।७:३१  
* ईत इत्याज्ञायां नियोगे च  ॥ प्स्भ्_४।७:३२  
* तदुत्सृष्टं विधिप्राप्तमुपयोक्तव्यम्  ॥ प्स्भ्_४।७:३३  
* अन्यथा हि विधिव्यपेतेन क्रमेण वृत्त्यर्जनं न कर्तव्यमित्यर्थः  ॥ प्स्भ्_४।७:३४  
* आह व्रतादीनि गोपयित्वा सम्यक्साधनप्रयोगे उत्सृष्टोपयोगे च वर्ततः के वार्था निष्पद्यन्ते  ॥ प्स्भ्_४।७:३५  
* असन्मानप्रकरणस्य वा परिसमाप्तिः किमस्ति नेति  ॥ प्स्भ्_४।७:३६  
* उच्यते अस्ति  ॥ प्स्भ्_४।७:३७  
* यस्मादाह  ॥ प्स्भ्_४।७:३८  
  
**********************************************  
  
उन्मत्तो मूढ इत्येवं मन्यन्ते इतरे जनाः  ॥ प्स्_४।८ ॥  
  
* अत्र उन्मत्तः स एव  ॥ प्स्भ्_४।८:१  
* निरुक्तमस्य पूर्वोक्तम् मूढ इति  ॥ प्स्भ्_४।८:२  
* मुहु अपरिज्ञाने  ॥ प्स्भ्_४।८:३  
* अव्यक्तोऽयं प्रेतोऽयम् उन्मत्तोऽयं मूढोऽयं मूर्खोऽयमिति वक्तारो वदन्तीत्यर्थः  ॥ प्स्भ्_४।८:४  
* इतिशब्दोऽर्थानां निर्वचनत्वात् प्रकरणपरिसमाप्त्यर्थः  ॥ प्स्भ्_४।८:५  
* एवं यस्माद् अवस्थानकालदेशक्रियाप्रयोगप्रयोजनगोपनवसत्यर्थकृत्स्नतपांसि च व्याख्यातानि  ॥ प्स्भ्_४।८:६  
* एवम् इत्यतिक्रान्तापेक्षणे  ॥ प्स्भ्_४।८:७  
* मन्यते इत्यवधारणे  ॥ प्स्भ्_४।८:८  
* इतरे इति गृहस्थब्रह्मचारिवानप्रस्थभिक्षुपाषण्डिनां ब्रह्मचर्याधिकृतानां ग्रहणम्  ॥ प्स्भ्_४।८:९  
* जना इति  ॥ प्स्भ्_४।८:१०  
* जनी प्रादुर्भावे  ॥ प्स्भ्_४।८:११  
* जना इति वर्णाश्रमिणां जनानाम् अधिकृतानां ग्रहणम् उक्तं हि । जनेन हि जनो जातः जनं जनयसे जन । जनं शोचसि नात्मानं मात्मानं शोच मा जनम्  ॥ प्स्भ्_४।८:१२  
* इत्येवं वक्तारो वदन्तीत्यर्थः  ॥ प्स्भ्_४।८:१३  
* अत्रेदम् आधिकारिकम् असन्मानचरिप्रकरणं समाप्तम्  ॥ प्स्भ्_४।८:१४  
* आह व्रतादीनि गोपयित्वा सम्यक्साधनप्रयोगे उत्सृष्टोपयोगे च ततः को गुणः यं गुणं ज्ञात्वा अव्यक्तप्रेतोन्मत्ताद्या वादा निष्पाद्या इति  ॥ प्स्भ्_४।८:१५  
* तदुच्यते तं गुणं ज्ञात्वा वक्ष्यामः  ॥ प्स्भ्_४।८:१६  
* अपि च अव्यक्तप्रेतोन्मत्ताद्यं ब्राह्मणकर्मविरुद्धं क्रमं दृष्ट्वा यावदयं शिष्यः एनमर्थं न ब्रवीति तत्तस्य हृदिस्थम् अशङ्कितम् उपलभ्योत्तरं ब्रूम इति कृत्वा भगवानिदं सूत्रमुवाच  ॥ प्स्भ्_४।८:१७  
**********************************************  
  
असन्मानो हि यन्त्राणां सर्वेषामुत्तमः स्मृतः  ॥ प्स्_४।९ ॥  
  
* अत्र अकारो मानप्रतिषेधे  ॥ प्स्भ्_४।९:१  
* मानोऽत्र द्विविधः  ॥ प्स्भ्_४।९:२  
* जात्यभिमानो गृहस्थाभिमानश्च  ॥ प्स्भ्_४।९:३  
* तत्र जात्यभिमानो नाम ब्राह्मणोऽहमिति  ॥ प्स्भ्_४।९:४  
* पूज्यत्वाद् ऊर्ध्वगमनादीनां कार्याणाम् उच्छ्रितत्वात् त्रयाणामपि वर्णानामुपदेशेन गुरुत्वाद् यज्ञकर्तृत्वात् त्रैलोक्यस्थितिहेतोः ब्राह्मणोऽहमिति प्रथमो मानो जात्युत्कर्षात्  ॥ प्स्भ्_४।९:५  
* तथा ब्राह्मणानामपि गृहस्थादीनां पूज्यत्वात् तत्कृतमानश्च  ॥ प्स्भ्_४।९:६  
* एतच् च मानद्वयमव्यक्तलिङ्गवचनात् प्रतिषिद्धम्  ॥ प्स्भ्_४।९:७  
* तथा वित्तं बन्धुर्यशः कर्म विद्या भवति पञ्चमी । एतानि मान्यस्थानानि गरीयो यद्यदुत्तरम्  ॥ प्स्भ्_४।९:८  
* एतानि चैकवासःप्रेताचरणगूढव्रतोपदेशिना सूत्रतः प्रतिषिद्धानीत्यतो मानो न कर्तव्यः  ॥ प्स्भ्_४।९:९  
* सन् इति प्रशंसायामस्तित्वे च  ॥ प्स्भ्_४।९:१०  
* अग्रे तदसन्मानचरिप्रकरणविशिष्टं च  ॥ प्स्भ्_४।९:११  
* हिशब्दो ऽयमुत्तमोत्कर्षापेक्षो द्रष्टव्यः  ॥ प्स्भ्_४।९:१२  
* यन्त्राणि अग्निष्टोमादीनि मासोपवासादीनि च गृहस्थादीनां शुद्धिवृद्धिकराणि  ॥ प्स्भ्_४।९:१३  
* यन्त्राणि च कस्मात्  ॥ प्स्भ्_४।९:१४  
* यन्त्रं कर्मादयः  ॥ प्स्भ्_४।९:१५  
* यस्माद् अयन्त्रा लौकिका अमर्यादावस्था भवन्तीत्यतो यन्त्राणाम्  ॥ प्स्भ्_४।९:१६  
* यन्त्राणाम् इति षष्ठीबहुवचनम्  ॥ प्स्भ्_४।९:१७  
* आह बहुवचनप्रयोगात् सन्देहः अथ कियतां यन्त्राणाम्  ॥ प्स्भ्_४।९:१८  
* तदुच्यते सर्वेषाम्  ॥ प्स्भ्_४।९:१९  
* अत्र सर्वेषाम् इत्यशेषाणामित्यर्थः  ॥ प्स्भ्_४।९:२०  
* सर्वेषामिति षष्ठीबहुवचनम्  ॥ प्स्भ्_४।९:२१  
* आह षष्ठ्याः साकाङ्क्षत्वात् सन्देहः  ॥ प्स्भ्_४।९:२२  
* तेषां कारणात्मानो वर्तन्ते  ॥ प्स्भ्_४।९:२३  
* तदुच्यते उत्तमः  ॥ प्स्भ्_४।९:२४  
* अत्रोत्तम इति श्रेष्ठत्वे परमविशुद्धित्यागादानभावादिषु  ॥ प्स्भ्_४।९:२५  
* उक्तं हि । वरेण्यः सत्तमो मुख्यो वरिष्ठः शोभनोऽथवा । उत्तमश्चापरार्धश्च स्वर्थः श्रेष्ठार्थवाचकाः  ॥ प्स्भ्_४।९:२६  
* श्रेष्ठः  ॥ प्स्भ्_४।९:२७  
* इह चोक्तम् उत्तम इति  ॥ प्स्भ्_४।९:२८  
* आह असन्मानः सर्वयन्त्राणामुत्तम इति क्व सिद्धम्  ॥ प्स्भ्_४।९:२९  
* उच्यते इह  ॥ प्स्भ्_४।९:३०  
* यस्मादाह स्मृतः  ॥ प्स्भ्_४।९:३१  
* अत्र स्मृत इत्युक्तपर्यायः महेश्वरेणोक्तं प्रोक्तं कथितं वर्णितमित्यर्थः  ॥ प्स्भ्_४।९:३२  
* विशिष्टः कस्मात्  ॥ प्स्भ्_४।९:३३  
* सर्वज्ञवचनाद् अविसंवादित्वाच् च  ॥ प्स्भ्_४।९:३४  
* नहि प्रत्यक्षदर्शिनां वचनानि विसंवदन्तीत्यर्थः  ॥ प्स्भ्_४।९:३५  
* आह अस्मिन् क्रमे उत्तमत्वेन व्याख्यायमानं क आद्यः शोधकः  ॥ प्स्भ्_४।९:३६  
* केन वा इदं विधानं चीर्णम्  ॥ प्स्भ्_४।९:३७  
* आचरता वा किं फलं प्राप्तम्  ॥ प्स्भ्_४।९:३८  
* सो ऽस्मत्प्रत्ययार्थम् वाच्यः  ॥ प्स्भ्_४।९:३९  
* तदुच्यते  ॥ प्स्भ्_४।९:४०  
  
**********************************************  
  
इन्द्रो वा अग्रे असुरेषु पाशुपतमचरत्  ॥ प्स्_४।१० ॥  
  
* अत्र देवतानां राजा इन्द्रः  ॥ प्स्भ्_४।१०:१  
* कथं गम्यते असुरेष्वाचरणवचनात्  ॥ प्स्भ्_४।१०:२  
* ब्राह्मणश्चायमिन्द्रः श्रेष्ठः  ॥ प्स्भ्_४।१०:३  
* सूत्रे ब्राह्मणग्रहणात् शूद्रप्रतिषेधाच् च  ॥ प्स्भ्_४।१०:४  
* इदि परमैश्वर्ये धातुः तस्येन्द्रः  ॥ प्स्भ्_४।१०:५  
* इन्द्र उत्कृष्टः श्रेष्ठः देवगन्धर्वयक्षराक्षसपितृपिशाचादीनां श्रेष्ठो न तु ब्रह्मादीनाम्  ॥ प्स्भ्_४।१०:६  
* किं तु स्वर्गिणां मध्ये ऐश्वर्येण विद्यया आज्ञया चेत्य् अतः श्रेष्ठत्वाद् इन्द्रः  ॥ प्स्भ्_४।१०:७  
* वाशब्दः सम्भावने  ॥ प्स्भ्_४।१०:८  
* अन्यैरपि देवश्रेष्ठैरिदं विधानमाचीर्णम्  ॥ प्स्भ्_४।१०:९  
* कुतस्तर्हि युष्मदादिभिर् मनुष्यमात्रैः  ॥ प्स्भ्_४।१०:१०  
* तस्मात् सम्भाव्योऽयमर्थः  ॥ प्स्भ्_४।१०:११  
* आह कदा चीर्णमिति  ॥ प्स्भ्_४।१०:१२  
* उच्यते ऽग्रे  ॥ प्स्भ्_४।१०:१३  
* अत्राग्र इति पूर्वकालमधिकुरुते  ॥ प्स्भ्_४।१०:१४  
* कुशिकेशानसम्बन्धात् प्राक्  ॥ प्स्भ्_४।१०:१५  
* प्रथमम् अमरैश्चीर्णम्  ॥ प्स्भ्_४।१०:१६  
* कृतत्रेताद्वापरादिषु युगेष्वित्यर्थः  ॥ प्स्भ्_४।१०:१७  
* आह केष्वाचीर्णमिति  ॥ प्स्भ्_४।१०:१८  
* उच्यते असुरेषु  ॥ प्स्भ्_४।१०:१९  
* अत्रासुरा नाम सुरेतराः स्तेययुक्ताः  ॥ प्स्भ्_४।१०:२०  
* प्राणापहरणाद् वा असुराः प्रजापतिपुत्रा विज्ञेयाः  ॥ प्स्भ्_४।१०:२१  
* असुरेष्विति सामीपिकं सन्निधानम्  ॥ प्स्भ्_४।१०:२२  
* असुरसमीपे असुराभ्याशे असुराणामध्यक्ष इत्यर्थः  ॥ प्स्भ्_४।१०:२३  
* आह किं तदिति  ॥ प्स्भ्_४।१०:२४  
* उच्यते पाशुपतम्  ॥ प्स्भ्_४।१०:२५  
* अत्र पशुपतिनोक्तपरिग्रहाधिकारेषु वर्तत इति पाशुपतम्  ॥ प्स्भ्_४।१०:२६  
* पशुपतिर्वास्मिन् चिन्त्यत इति पाशुपतम्  ॥ प्स्भ्_४।१०:२७  
* पशुपतिप्रापकत्वाद् वा पाशुपतम्  ॥ प्स्भ्_४।१०:२८  
* पाशुपतमिति समस्तस्य सम्पूर्णस्य विधानस्यैतद् ग्रहणम्  ॥ प्स्भ्_४।१०:२९  
* कस्मात्  ॥ प्स्भ्_४।१०:३०  
* व्यक्तलिङ्गपूर्वकत्वाद् अव्यक्तादिक्रमस्य  ॥ प्स्भ्_४।१०:३१  
* तस्मात् कृत्स्नमिदमेव विधानमाचीर्णमिन्द्रेण दुःखान्तार्थिना शुद्धिवृद्ध्यर्थम्  ॥ प्स्भ्_४।१०:३२  
* धर्मबाहुल्यात् सुराणां भुव्याचीर्णम्  ॥ प्स्भ्_४।१०:३३  
* अचरद् इत्यतीतः कालः  ॥ प्स्भ्_४।१०:३४  
* अतीते काले चीर्णवान् इत्यर्थः  ॥ प्स्भ्_४।१०:३५  
* आह इन्द्रेणासुरेष्वाचरता किं फलं प्राप्तम्  ॥ प्स्भ्_४।१०:३६  
* तदुच्यते  ॥ प्स्भ्_४।१०:३७  
  
**********************************************  
  
स तेषामिष्टापूर्तमादत्त  ॥ प्स्_४।११ ॥  
  
* स इतीन्द्रग्रहणम् तेषाम् इत्यसुरनिर्देशः  ॥ प्स्भ्_४।११:१  
* इष्टापूर्तम् इति द्वन्द्वसमासः  ॥ प्स्भ्_४।११:२  
* इष्टं च पूर्तं चेष्टापूर्तम् तत्र यन् मन्त्रपूर्वकेण विधिना दत्तं हुतं स्तुत्यादिनिष्पन्नं सुकृतं तद् इष्टम्  ॥ प्स्भ्_४।११:३  
* यद् अमन्त्रपूर्वकेणैव तत् पूर्तम्  ॥ प्स्भ्_४।११:४  
* इन्द्रेणासुरेभ्यः केनोपायेन दत्तमिति  ॥ प्स्भ्_४।११:५  
* उच्यते  ॥ प्स्भ्_४।११:६  
  
**********************************************  
  
मायया सुकृतया समविन्दत  ॥ प्स्_४।१२ ॥  
  
* क्राथनस्पन्दनादिप्रयोगैः धिक्कृतस्य निद्राविष्टो वायुसंस्पृष्टो मन्दकारी असम्यक्कारी असम्यग्वादीति यो ऽयं दुष्टशब्दो ऽभियोगशब्दश्च निष्पद्यते तस्मिन्न् अनृते मायासञ्ज्ञा  ॥ प्स्भ्_४।१२:१  
* मानसकायिकाभियोगे च  ॥ प्स्भ्_४।१२:२  
* मायया इति तृतीया  ॥ प्स्भ्_४।१२:३  
* सुकृतया इति  ॥ प्स्भ्_४।१२:४  
* सु प्रशंसायाम् तया सुकृतया सम्यक् प्रयुक्तयेति साधकसाधनप्राधान्यम्  ॥ प्स्भ्_४।१२:५  
* अविन्दत इति प्राप्तौ प्राधान्ये च  ॥ प्स्भ्_४।१२:६  
* स तेषाम् इष्टापूर्तम् आदत्तेति  ॥ प्स्भ्_४।१२:७  
* उक्तं हि । आक्रोशमानो नाक्रोशेन्मन्युरेव तितिक्षति । स तेषां दुष्कृतं दत्त्वा सुकृतं चास्य विन्दति  ॥ प्स्भ्_४।१२:८  
* आह उत्तम इन्द्रः  ॥ प्स्भ्_४।१२:९  
* स तेषामिष्टापूर्तम् इत्युक्ते परापदेशेनास्य वृत्तिर् निर्गुणीकृता  ॥ प्स्भ्_४।१२:१०  
* अथात्मापदेशोऽत्र किमस्ति नेति  ॥ प्स्भ्_४।१२:११  
* उच्यते अस्ति  ॥ प्स्भ्_४।१२:१२  
* यस्मादाह  ॥ प्स्भ्_४।१२:१३  
  
**********************************************  
  
निन्दा ह्य् एषानिन्दा तस्मात्  ॥ प्स्_४।१३ ॥  
  
* अत्रावमानपरिभवाद्या निन्दा  ॥ प्स्भ्_४।१३:१  
* कुत्सा गर्हा इत्यर्थः  ॥ प्स्भ्_४।१३:२  
* शब्दो निन्दोत्तमोत्कर्षोपक्षेपे द्रष्टव्यः  ॥ प्स्भ्_४।१३:३  
* उत्तमाधिकाराद् गम्यते  ॥ प्स्भ्_४।१३:४  
* एषा इत्यतिक्रान्तापेक्षणे  ॥ प्स्भ्_४।१३:५  
* अवमानपरिभवपरिवादाद्या निन्देत्यर्थः  ॥ प्स्भ्_४।१३:६  
* अनिन्दा इत्यकारो निन्दितत्वं प्रतिषेधति  ॥ प्स्भ्_४।१३:७  
* अनिन्दा अकुत्सा अगर्हा इत्यर्थः  ॥ प्स्भ्_४।१३:८  
* अत्र तस्माच्छब्दः पूर्वोत्तरं चापेक्षते  ॥ प्स्भ्_४।१३:९  
* तत्र पूर्वाकाङ्क्षायां तावत् कृत्स्ना निन्दाप्रकरणगुणवचने  ॥ प्स्भ्_४।१३:१०  
* यस्माद् इन्द्रस्यापि शुद्धिवृद्धिकारिणी आत्मापदेशेन परापदेशेन च भगवता असन्मानचरिर् गुणीकृता तस्मादित्यर्थः  ॥ प्स्भ्_४।१३:११  
* आह निराकाङ्क्षानिर्देशात् सन्देहो यथा यथा वर्णितं तथा तथा च व्याख्यातम्  ॥ प्स्भ्_४।१३:१२  
* निन्दाया अनिन्दितत्वं गुणं ज्ञात्वा साधकेन किं कर्तव्यम्  ॥ प्स्भ्_४।१३:१३  
* तदुच्यते  ॥ प्स्भ्_४।१३:१४  
  
**********************************************  
  
निन्द्यमानश्चरेत्  ॥ प्स्_४।१४ ॥  
  
* अत्र निन्दा पूर्वोक्ता  ॥ प्स्भ्_४।१४:१  
* निन्द्यमानेनैव निन्दायाः वर्तमानकाल इत्यर्थः  ॥ प्स्भ्_४।१४:२  
* चरेद् इत्य् आर्जनम् अधिकुरुते  ॥ प्स्भ्_४।१४:३  
* धर्मार्जने नियोगे च  ॥ प्स्भ्_४।१४:४  
* संशयान्यत्वाच् चापुनरुक्तश् चरिशब्दो द्रष्टव्यः  ॥ प्स्भ्_४।१४:५  
* अत्रेदम् आनुषङ्गिकम् असन्मार्गचरिप्रकरणं परिसमाप्तम्  ॥ प्स्भ्_४।१४:६  
* आह निन्द्यमानश् चरेदित्युक्त्वा आद्यं विधानमाचरतः को ऽर्थो निष्पद्यते  ॥ प्स्भ्_४।१४:७  
* निष्पन्नेन वा कथम् अभिलप्यते  ॥ प्स्भ्_४।१४:८  
* तदुच्यते  ॥ प्स्भ्_४।१४:९  
  
**********************************************  
  
अनिन्दितकर्मा  ॥ प्स्_४।१५ ॥  
  
* अत्र चर्योत्तरसम्बन्धाद् गम्यते यदेतदनिन्दितं कर्म धर्मः स एव निन्द्यमानस्याचरतो निष्पद्यते  ॥ प्स्भ्_४।१५:१  
* अतः अनिन्दितकर्मा भवतीत्यर्थः  ॥ प्स्भ्_४।१५:२  
* आह निन्द्यमानस्याचरतो ऽनिन्दितं कर्म भवतीति क्व सिद्धम्  ॥ प्स्भ्_४।१५:३  
* तदुच्यते इह यस्मादाह  ॥ प्स्भ्_४।१५:४  
  
**********************************************  
  
सर्वविशिष्टोऽयं पन्थाः  ॥ प्स्_४।१६ ॥  
  
* अत्र अयम् इति प्रत्यक्षे  ॥ प्स्भ्_४।१६:१  
* यथायं पुरुषः  ॥ प्स्भ्_४।१६:२  
* यथाविधिश् चरिरिति याः क्रियाः अत्राधिकृतस्यानिन्दितं कर्म भवतीत्याह भगवान्  ॥ प्स्भ्_४।१६:३  
  
**********************************************  
  
सत्पथः  ॥ प्स्_४।१७ ॥  
  
* कस्मात् । रुद्रसमीपप्रापणसामर्थ्यात्  ॥ प्स्भ्_४।१७:१  
* अनावृत्तिप्रापणसामर्थ्याच् चाविकलः  ॥ प्स्भ्_४।१७:२  
* तस्मात् सर्वज्ञवचनाविसंवादित्वाच् चायं सत्पथ इत्यर्थः  ॥ प्स्भ्_४।१७:३  
* आह किमन्यत्र पन्थानो न सन्ति इति  ॥ प्स्भ्_४।१७:४  
* उच्यते सन्ति  ॥ प्स्भ्_४।१७:५  
* किन्तु  ॥ प्स्भ्_४।१७:६  
  
**********************************************  
  
कुपथास्त्वन्ये  ॥ प्स्_४।१८ ॥  
  
* अत्र कु कुत्सायां भवति  ॥ प्स्भ्_४।१८:१  
* कस्मात्  ॥ प्स्भ्_४।१८:२  
* कुशब्दप्रयोगाद् गम्यते  ॥ प्स्भ्_४।१८:३  
* कुपुरुषवत्  ॥ प्स्भ्_४।१८:४  
* पन्थानो विधय उपाया इत्यर्थः  ॥ प्स्भ्_४।१८:५  
* तुशब्दो ऽनावृत्त्युत्कर्षे  ॥ प्स्भ्_४।१८:६  
* अन्ये इति  ॥ प्स्भ्_४।१८:७  
* गृहस्थब्रह्मचारिवानप्रस्थभिक्षुपाषाण्डिनां पन्थानः  ॥ प्स्भ्_४।१८:८  
* ते कुपथाः  ॥ प्स्भ्_४।१८:९  
* न  ॥ प्स्भ्_४।१८:१०  
* आह अयमेव सत्पथः शेषाः कुपथा इति क्व सिद्धम्  ॥ प्स्भ्_४।१८:११  
* किं वास्य सत्पथत्वम्  ॥ प्स्भ्_४।१८:१२  
* शेषाणां वा कुपथत्वं किमिति  ॥ प्स्भ्_४।१८:१३  
* उच्यते इह  ॥ प्स्भ्_४।१८:१४  
* यस्मादाह  ॥ प्स्भ्_४।१८:१५  
  
**********************************************  
  
अनेन विधिना रुद्रसमीपं गत्वा  ॥ प्स्_४।१९ ॥  
  
* अत्र अनेन इत्य् अनपेक्षणे । विधिना भस्मस्नानक्राथनादिनोपायेनेत्य् अर्थः  ॥ प्स्भ्_४।१९:१  
* विधिनेति तृतीया  ॥ प्स्भ्_४।१९:२  
* रुद्र इति कालोपदेशे  ॥ प्स्भ्_४।१९:३  
* रुद्रस्य रुद्रत्वं पूर्वोक्तम्  ॥ प्स्भ्_४।१९:४  
* समीपम् इति योगपर्यायः  ॥ प्स्भ्_४।१९:५  
* कथं गम्यते  ॥ प्स्भ्_४।१९:६  
* विध्यनन्तरोक्तत्वात्  ॥ प्स्भ्_४।१९:७  
* सति विधिविषयत्वे पुरुषेश्वरयोर् विषयाधिकारकृतं वियोगं दृष्ट्वा ज्ञानपरिदृष्टेन विधिनाध्ययनध्यानाधिकृतो विशुद्धभावः समीपस्थ इत्यर्थः  ॥ प्स्भ्_४।१९:८  
* गतिः प्राप्तिर्भावस्येत्यर्थः  ॥ प्स्भ्_४।१९:९  
* त्वा इति विधिकर्मणोर्निष्ठा  ॥ प्स्भ्_४।१९:१०  
* आह अत्रैवं विध्याचरणं समीपगमनं च कस्योपदिश्यते  ॥ प्स्भ्_४।१९:११  
* उच्यते न तीर्थयात्रादिधर्मवत् सर्वेषाम्  ॥ प्स्भ्_४।१९:१२  
* किन्तु संस्कारवद् ब्राह्मणस्यैव  ॥ प्स्भ्_४।१९:१३  
* यस्माद् आह  ॥ प्स्भ्_४।१९:१४  
  
**********************************************  
  
न कश्चिद् ब्राह्मणः पुनरावर्तते  ॥ प्स्_४।२० ॥  
  
* अत्र नकारोपदेशो ऽन्याचरणप्रतिपत्तिप्रतिषेधार्थः  ॥ प्स्भ्_४।२०:१  
* कश्चिद् इति गृहस्थाद्यः  ॥ प्स्भ्_४।२०:२  
* स्थानमात्रवैलक्षण्यदर्शनाद् ब्राह्मणेष्वेव कश्चिच् छब्दः  ॥ प्स्भ्_४।२०:३  
* गृहस्थो ब्रह्मचारी वानप्रस्थो भिक्षुर् एकवेदो द्विवेदस् त्रिवेदश् चतुर्वेदो गायत्रीमात्रसारो वानेन विधिना रुद्रसमीपं प्राप्तः सन् न कश्चिद् ब्राह्मणः पुनरावर्तत इत्यर्थः  ॥ प्स्भ्_४।२०:४  
* ब्राह्मणग्रहणं ब्राह्मण्यावधारणार्थं ब्राह्मण एव नान्य इत्यर्थः  ॥ प्स्भ्_४।२०:५  
* क्षेत्रज्ञे च ब्राह्मणसञ्ज्ञा  ॥ प्स्भ्_४।२०:६  
* कस्मात्  ॥ प्स्भ्_४।२०:७  
* उपचयजन्मयोगात् संस्कारयोगात् श्रुतयोगाच् च ब्राह्मणः  ॥ प्स्भ्_४।२०:८  
* पुनःशब्दः पुनरावृत्तिप्रतिषेधे  ॥ प्स्भ्_४।२०:९  
* यथा पूर्वसञ्ज्ञानादिभिर् गत्वा आवर्तते पुनः पुनः तथानेन विधिना रुद्रसमीपं गत्वा न सकृदावर्तते  ॥ प्स्भ्_४।२०:१०  
* पुनः पुनः सर्वथापि नावर्तत इत्यर्थः  ॥ प्स्भ्_४।२०:११  
* आङ् इति स्वशास्त्रोक्तमर्यादाम् अधिकुरुते अभिविध्यर्थं च  ॥ प्स्भ्_४।२०:१२  
* ये चानेन विधिनाक्षपिताज्ञानकलुषपापमायादयः क्षीणाः ते पुनः पुनरावर्तन्ते  ॥ प्स्भ्_४।२०:१३  
* न तैः सह संयोगो भवति  ॥ प्स्भ्_४।२०:१४  
* न चापरं जन्म प्रतिपद्यत इत्यर्थः  ॥ प्स्भ्_४।२०:१५  
* एवम् अध्यायपरिसमाप्तिं कृत्वा युक्तं वक्तुम्  ॥ प्स्भ्_४।२०:१६  
  
**********************************************  
  
अत्रेदं ब्रह्म जपेत्  ॥ प्स्_४।२१ ॥  
* अस्य पूर्वोक्तोऽर्थः  ॥ प्स्भ्_४।२१:१  
* आह किं पुनस्तद् ब्रह्म  ॥ प्स्भ्_४।२१:२  
* तद् उच्यते कारणादिभावेनोक्तस्य भगवत एकत्वं साधको ज्ञात्वा तत्साधनम् आरभते  ॥ प्स्भ्_४।२१:३  
  
**********************************************  
  
तत्पुरुषाय विद्महे  ॥ प्स्_४।२२ ॥  
  
* अत्र पूर्वं कारणत्वबहुत्वनानात्वेनोपदिष्टस्य परामर्शः तद् इति  ॥ प्स्भ्_४।२२:१  
* पुरुष इति पौरुष्यानुपूरणाच् च पुरुषः  ॥ प्स्भ्_४।२२:२  
* पौरुष्यमस्यानेकेषु रूपेष्ववस्थानात्  ॥ प्स्भ्_४।२२:३  
* तत्संस्थानि रूपाणि अघोरादीनि  ॥ प्स्भ्_४।२२:४  
* तत्पुरुषायेति चतुर्थी  ॥ प्स्भ्_४।२२:५  
* यथा ग्रामाय तत्त्वं ज्ञातुमिच्छति तथा पुरुषाय तत्त्वं ज्ञातुमिच्छति  ॥ प्स्भ्_४।२२:६  
* विद्मह इति  ॥ प्स्भ्_४।२२:७  
* विद ज्ञाने  ॥ प्स्भ्_४।२२:८  
* विद्महे जानीमहे उपलभामह इत्यर्थः  ॥ प्स्भ्_४।२२:९  
* आह पुरुषबहुत्वात् सन्देहः  ॥ प्स्भ्_४।२२:१०  
* अथ कतमस्मै पुरुषाय  ॥ प्स्भ्_४।२२:११  
* तदुच्यते  ॥ प्स्भ्_४।२२:१२  
  
**********************************************  
  
महादेवाय धीमहि  ॥ प्स्_४।२३ ॥  
  
* अत्र महादेवत्वं च पूर्वोक्तम् महादेवायेति चतुर्थी  ॥ प्स्भ्_४।२३:१  
* धीमहि इति  ॥ प्स्भ्_४।२३:२  
* धीङ् संश्लेषणे  ॥ प्स्भ्_४।२३:३  
* ध्यायेमहि लीयामहे ज्ञानक्रियाशक्तिभ्यां संयुज्यामह इत्यर्थः  ॥ प्स्भ्_४।२३:४  
* अत्र धी इति ज्ञानशक्तिपर्यायः  ॥ प्स्भ्_४।२३:५  
* यया सर्वपदार्थानां तत्त्वमधिगच्छति सा ज्ञानशक्तिः  ॥ प्स्भ्_४।२३:६  
* महि इति क्रियाशक्तिपर्यायः  ॥ प्स्भ्_४।२३:७  
* यया विधियोगाचरणसमर्थो भवति सा क्रियाशक्तिरित्यर्थः  ॥ प्स्भ्_४।२३:८  
* आह अथैते दृक्क्रियाशक्ती महादेवात् साधकः किं स्वशक्तित आसादयति आहोस्वित् परशक्तितः उतोभयशक्तितः  ॥ प्स्भ्_४।२३:९  
* तदुच्यते परशक्तितः  ॥ प्स्भ्_४।२३:१०  
* यस्मादाह  ॥ प्स्भ्_४।२३:११  
  
**********************************************  
  
तन् नो रुद्रः प्रचोदयात्  ॥ प्स्_४।२४ ॥  
  
* तद् इति दृक्क्रियाशक्त्योर्ग्रहणम्  ॥ प्स्भ्_४।२४:१  
* न इत्यात्मापदेशे  ॥ प्स्भ्_४।२४:२  
* अस्माकमित्यर्थः  ॥ प्स्भ्_४।२४:३  
* रुद्र इति कारणापदेशे  ॥ प्स्भ्_४।२४:४  
* रुद्रस्य रुद्रत्वं पूर्वोक्तम्  ॥ प्स्भ्_४।२४:५  
* प्र इत्यादिकर्मणि  ॥ प्स्भ्_४।२४:६  
* चुद प्रेरणे  ॥ प्स्भ्_४।२४:७  
* चोदनं नाम ज्ञानक्रियाशक्तिसंयोगः  ॥ प्स्भ्_४।२४:८  
* याद् इति लिप्सा  ॥ प्स्भ्_४।२४:९  
* संयोजयस्व मामित्यर्थः  ॥ प्स्भ्_४।२४:१०  
* उक्तं हि रुद्रस्येच्छापूर्वको यो योगो ज्ञानक्रियाशक्तिभ्यां पश्वादिषु सम्भवः तच्चोदनम् आहुर् आचार्याः  ॥ प्स्भ्_४।२४:११  
  
**********************************************  

पाशुपतसूत्र, ५  
  
असङ्गः  ॥ प्स्_५।१ ॥  
  
* अत्र अकारः सङ्गप्रतिषेधे  ॥ प्स्भ्_५।१:१  
* अत्र सङ्गो नाम यदेतत् पुरुषे विषयित्वम्  ॥ प्स्भ्_५।१:२  
* तेन विषयित्वेन योगादधर्मेण चायं पुरुषो यदा अध्ययनध्यानादिभ्यश्च्यवति  ॥ प्स्भ्_५।१:३  
* दृष्टान्तश्रवणप्रेक्षणलक्षणो वनगजवत् त्रैकाल्यम् इत्य् अर्थः  ॥ प्स्भ्_५।१:४  
* असङ्गित्वम् अप्य् अतीतानागतवर्तमानानां विषयाणामनुचिन्तनं भिक्षुवत्  ॥ प्स्भ्_५।१:५  
* एवं महेश्वरे भावस्थितिस् तदसङ्गित्वमित्यर्थः  ॥ प्स्भ्_५।१:६  
* आह किम् असङ्गित्वम् एवैकमुक्तं नान्यल् लक्षणम्  ॥ प्स्भ्_५।१:७  
* उच्यते यस्मादाह  ॥ प्स्भ्_५।१:८  
  
**********************************************  
  
योगी  ॥ प्स्_५।२ ॥  
  
* इति  ॥ प्स्भ्_५।२:१  
* अत्र योगो नामात्मेश्वरसंयोगो योगः प्रत्येतव्यः  ॥ प्स्भ्_५।२:२  
* उक्तं हि । शङ्खदुन्दुभिनिर्घोषैर् विविधैर् गतिवादितैः । क्रियमाणैर्न बुध्येत एतद् युक्तस्य लक्षणम्  ॥ प्स्भ्_५।२:३  
* इति  ॥ प्स्भ्_५।२:४  
* आह किं लक्षणद्वयमेवात्र युक्तस्योच्यते  ॥ प्स्भ्_५।२:५  
* न  ॥ प्स्भ्_५।२:६  
* यस्मादाह  ॥ प्स्भ्_५।२:७  
  
**********************************************  
  
नित्यात्मा  ॥ प्स्_५।३ ॥  
  
* अत्र नित्यत्वविशेषणेनानित्यत्वं निवर्तते  ॥ प्स्भ्_५।३:१  
* नित्यत्वं नाम सति विभुत्वे पुरुषेश्वरयोर् मनसा सह गतस्यात्मताभावस्य वृत्त्याकारस्य विषयं प्रति क्रमो ऽक्षोपो ऽवस्थानं वृक्षशकुनिवत्  ॥ प्स्भ्_५।३:२  
* तस्मिन् निर्वृत्ते महेश्वरे युक्तो नित्य इत्युच्यते  ॥ प्स्भ्_५।३:३  
* आत्मा इति क्षेत्रज्ञमाह  ॥ प्स्भ्_५।३:४  
* कथं गम्यते  ॥ प्स्भ्_५।३:५  
* चित्तस्थित्युपदेशाद् योगार्थं विद्याचरणोपदेशाद् असङ्गयोगियुक्तात्माजमैत्रादीनां चेतने सम्भवात् न त्व् अचेतनेषु कार्यकरणप्रधानादिषु  ॥ प्स्भ्_५।३:६  
* तस्मिंश् चेतने आत्मशब्दः  ॥ प्स्भ्_५।३:७  
* आत्मा च कस्मात्  ॥ प्स्भ्_५।३:८  
* अततीत्यात्मा  ॥ प्स्भ्_५।३:९  
* आपूर्य कार्यकरणं विषयांश् चेतयतीत्य् आत्मा  ॥ प्स्भ्_५।३:१०  
* उक्तं हि । यद् आप्नोति यद् आदत्ते यच् चात्ति विषयान् पुनः । यच् चास्य सततं भावः तस्मादात्मेति सञ्ज्ञितः  ॥ प्स्भ्_५।३:११  
* स च श्रोता स्प्रष्टा द्रष्टा रसयिता घ्राता मन्ता वक्ता बोद्धा इत्येवमादिः  ॥ प्स्भ्_५।३:१२  
* उक्तं हि । पुरुषश् चेतनो भोक्ता क्षेत्रज्ञः पुद्गलो जनः । अणुर् वेदो ऽमृतः साक्षी जीवात्मा परिभूः परः  ॥ प्स्भ्_५।३:१३  
* इति । तस्य सुखदुःखेच्छाद्वेषप्रयत्नचैतन्यादिभिर् लिङ्गैर् अधिगमः क्रियत इत्यर्थः  ॥ प्स्भ्_५।३:१४  
* आह किं लक्षणत्रयमेवास्य युक्तस्योच्यते  ॥ प्स्भ्_५।३:१५  
* न यस्मादाह  ॥ प्स्भ्_५।३:१६  
  
**********************************************  
  
अजः  ॥ प्स्_५।४ ॥  
  
* अत्र अज इत्यर्थान्तरप्रादुर्भावप्रतिषेधो ऽभिधीयते  ॥ प्स्भ्_५।४:१  
* अत्रार्थान्तरं नाम शब्दस्पर्शरूपरसगन्धान्तरम् अध्ययनध्यानस्मरणादयः  ॥ प्स्भ्_५।४:२  
* तेषु न जायत इति अजः  ॥ प्स्भ्_५।४:३  
* आह किं लक्षणचतुष्कमेवास्य युक्तस्योच्यते  ॥ प्स्भ्_५।४:४  
* न  ॥ प्स्भ्_५।४:५  
* यस्मादाह  ॥ प्स्भ्_५।४:६  
  
**********************************************  
  
मैत्रः  ॥ प्स्_५।५ ॥  
  
* अत्र मैत्र इति समतायां भवति  ॥ प्स्भ्_५।५:१  
* यथा मैत्र आदित्यः  ॥ प्स्भ्_५।५:२  
* सर्वभूतस्थिते च महेश्वरे स्थितचित्तः इच्छाद्वेषविनिवृत्तो ऽप्रवृत्तिमान् मैत्र इत्युच्यते  ॥ प्स्भ्_५।५:३  
* तस्मात् कार्यकरणवान् एव चित्तस्थितिसमकालम् एवासङ्गादिभावेन जायते  ॥ प्स्भ्_५।५:४  
* आह अथ कथं पुनरेतद् गम्यते  ॥ प्स्भ्_५।५:५  
* यथा कार्यकरणवान् एव चित्तस्थितिसमकालम् एवासङ्गादिभावेन जायते  ॥ प्स्भ्_५।५:६  
* उच्यते गम्यते  ॥ प्स्भ्_५।५:७  
* यस्मादाह  ॥ प्स्भ्_५।५:८  
  
**********************************************  
  
अभिजायते  ॥ प्स्_५।६ ॥  
  
* अत्र अभिशब्दो विशेषणे  ॥ प्स्भ्_५।६:१  
* को विशेष इति चेत्  ॥ प्स्भ्_५।६:२  
* तदुच्यते  ॥ प्स्भ्_५।६:३  
* यस्मादयं सङ्गी अयोगी अनित्यात्मा अनजो ऽमैत्रश् च भूत्वा असङ्गादिभावेन जायत इत्येष विशेषः  ॥ प्स्भ्_५।६:४  
* जायते इति  ॥ प्स्भ्_५।६:५  
* जनी प्रादुर्भावे  ॥ प्स्भ्_५।६:६  
* तस्मात् कार्यकरणवान् एव चित्तस्थितिसमकालम् एवासङ्गादिभावेन युगपज् जायते अवश्यादिवद् इत्यर्थः  ॥ प्स्भ्_५।६:७  
* असङ्गादिभावे को ऽसाव् अभ्युपायो येन जायते  ॥ प्स्भ्_५।६:८  
* उच्यते  ॥ प्स्भ्_५।६:९  
  
**********************************************  
  
इन्द्रियाणामभिजयात्  ॥ प्स्_५।७ ॥  
  
* अत्र जितता जयः  ॥ प्स्भ्_५।७:१  
* तस्माज् जयाद् असङ्गतादि भवति  ॥ प्स्भ्_५।७:२  
* अत्र परिग्रहतयेश्वराणि इन्द्रियाणि बुद्ध्यादीनि वागन्तानि त्रयोदश करणानि  ॥ प्स्भ्_५।७:३  
* तेषाम् अभिजयाद् इत्यर्थः  ॥ प्स्भ्_५।७:४  
* आह कथं बुद्धिसिद्धिरिति चेत्  ॥ प्स्भ्_५।७:५  
* तदुच्यते सिद्धत्वात्  ॥ प्स्भ्_५।७:६  
* अत्र मतिबुद्धिपिधानस्थापनोद्देशाद् घटपटवत् सिद्धत्वाच् च बुद्धिः सिद्धा तथा परोपदेशात् स्वात्मपरात्मप्रतिविभागदर्शनात् सुरोऽहं नरोऽहमिति भिन्नवृत्तित्वाच् चाहङ्कारः सिद्धः  ॥ प्स्भ्_५।७:७  
* तथा मनः प्रवर्तते मनोजवी मनोऽमन इति सङ्कल्पविकल्पवृत्तिनानात्वं च सिद्धम्  ॥ प्स्भ्_५।७:८  
* एवं त्रिकालवृत्त्यन्तःकरणं पुरुषस्य व्याख्यातम्  ॥ प्स्भ्_५।७:९  
* तथा बुद्धीन्द्रियाणां श्रोत्रं व्याख्यातम्  ॥ प्स्भ्_५।७:१०  
* परपरिवादादिवचनाद् उच्चैरुभयथा प्रमुखे द्विर् अधिष्ठाने सन्निविष्टं सामन्ताच्छब्दव्यञ्जनसमर्थं सिद्धम्  ॥ प्स्भ्_५।७:११  
* तथातितपोपदेशात् त्वग् अन्तर्बहिश्च शरीरं व्याप्य सन्निविष्टा स्पर्शव्यञ्जनसमर्था सिद्धा  ॥ प्स्भ्_५।७:१२  
* तथा मूत्रपुरीषदर्शनप्रतिषेधात् कृतान्नादिवचनाच् च चक्षुः उच्चैर् उभयथा प्रमुखे द्विर् अधिष्ठाने सन्निविष्टं घटरूपादि व्यञ्जनसमर्थं सिद्धम्  ॥ प्स्भ्_५।७:१३  
* तथा मांसलवणोपदेशाज् जिह्वा तन्मुखे मांसपेश्यां सन्निविष्टा रसज्ञानजननसमर्था सिद्धा  ॥ प्स्भ्_५।७:१४  
* तथा प्राणायामोपदेशाद् घ्राणं प्रमुखे उच्चैरुभयथा द्विर् अधिष्ठाने सन्निविष्टं गन्धग्रहणसमर्थं सिद्धम्  ॥ प्स्भ्_५।७:१५  
* एवमधिकारिवृत्तिभिर्बुध्यत्य् एभिः पुरुष इति बुद्धीन्द्रियाणि  ॥ प्स्भ्_५।७:१६  
* तथा कर्मेन्द्रियाणि  ॥ प्स्भ्_५।७:१७  
* मण्टनविहरणोपदेशात् पादेन्द्रियम् अधस्ताद् द्विर् अधिष्ठाने सन्निविष्टं गमनक्रियासमर्थं सिद्धम्  ॥ प्स्भ्_५।७:१८  
* तथा मूत्रपुरीषदर्शनप्रतिषेधात् पाय्विन्द्रियं गुह्यप्रदेशे सन्निविष्टम् उत्सर्गक्रियासमर्थं सिद्धम्  ॥ प्स्भ्_५।७:१९  
* तथा स्त्रीप्रतिषेधाद् उपस्थेन्द्रियं त्रिवलीगुह्यप्रदेशसन्निविष्टम् आनन्दक्रियासमर्थं सिद्धम्  ॥ प्स्भ्_५।७:२०  
* तथा अपि तत्कर्मोपदेशात् हस्तेन्द्रियम् उच्चैरुभयथा द्विर् अधिष्ठाने भुजान्तर्देशे सन्निविष्टम् आदानक्रियासमर्थं सिद्धम्  ॥ प्स्भ्_५।७:२१  
* तथा अपि तद्भाषणोपदेशाद् वागिन्द्रियं वाक्तालुजिह्वादिषु स्थानेषु सन्निविष्टं वचनक्रियासमर्थं सिद्धम्  ॥ प्स्भ्_५।७:२२  
* अत्र विकारतद्वृत्तिभिः कर्मोत्पत्तिः पुरुषे इति कर्मेन्द्रियाणि एवमेतानि त्रयोदश करणानीन्द्रियाणि सूत्रतो व्याख्यातानि  ॥ प्स्भ्_५।७:२३  
* कस्मात्  ॥ प्स्भ्_५।७:२४  
* इन्द्रियाणामिति सामान्यग्रहणाद् विकरणवत् सामान्यप्रतिषेधाच् च  ॥ प्स्भ्_५।७:२५  
* इन्द्रियाणाम् इति षष्ठीबहुवचनम्  ॥ प्स्भ्_५।७:२६  
* उक्तं हि । आदानाद् ग्रहणात् त्यागाद् रङ्गणाद् गमनात् तथा । इङ्गनाद्रवणाच् चैव तस्माद् इन्द्रियमुच्यते  ॥ प्स्भ्_५।७:२७  
* अभिजयाद् इति  ॥ प्स्भ्_५।७:२८  
* अभिशब्दः अत्यन्तविजये वशीकरणे च  ॥ प्स्भ्_५।७:२९  
* आक्रम्य वशीकर्तव्यानि  ॥ प्स्भ्_५।७:३०  
* वायुकामक्रोधपाटलिपुत्रवत्  ॥ प्स्भ्_५।७:३१  
* तस्माद् अकुशलेभ्यो व्यावर्तयित्वा कामतः कुशलं योजितानि तदा जितानि भवन्ति  ॥ प्स्भ्_५।७:३२  
* तस्माद् उक्तम् इन्द्रियाणाम् अभिजयादिति असङ्गादिजन्मनिमित्तत्वात् पञ्चमी द्रष्टव्या  ॥ प्स्भ्_५।७:३३  
* आह अन्यत्र साङ्ख्ययोगादीनाम् असङ्गादियुक्ताः मुक्ताः शान्तिं प्राप्ताः  ॥ प्स्भ्_५।७:३४  
* निरभिलप्या मुक्ता इत्युच्यन्ते मुक्त एव न युक्त इति क्व सिद्धम्  ॥ प्स्भ्_५।७:३५  
* तदुच्यते इह यस्मादाह  ॥ प्स्भ्_५।७:३६  
  
**********************************************  
  
रुद्रः प्रोवाच तावत्  ॥ प्स्_५।८ ॥  
  
* तत्र रुद्र इति कारणापदेशे  ॥ प्स्भ्_५।८:१  
* रुद्रत्वं पूर्वोक्तम्  ॥ प्स्भ्_५।८:२  
* प्र इत्यभिधानविशुद्धौ  ॥ प्स्भ्_५।८:३  
* प्रसन्नेन्द्रियवत्  ॥ प्स्भ्_५।८:४  
* वच व्यक्तायां वाचि  ॥ प्स्भ्_५।८:५  
* प्रोवाच इति  ॥ प्स्भ्_५।८:६  
* एवं यत् साङ्ख्यं योगश्च वर्णयति असङ्गादियुक्ताः मुक्ताः शान्तिं प्राप्ता इति तदविशुद्धं तेषां दर्शनम्  ॥ प्स्भ्_५।८:७  
* तैमिरिकस्य चक्षुषश् चन्द्रदर्शनवत्  ॥ प्स्भ्_५।८:८  
* अयं तु युक्त एव न मुक्त इति विशुद्धमेतद्दर्शनं द्रष्टव्यम्  ॥ प्स्भ्_५।८:९  
* कस्मात्  ॥ प्स्भ्_५।८:१०  
* सर्वज्ञवचनाद् अविसंवादित्वाच् चैतद् गम्यम्  ॥ प्स्भ्_५।८:११  
* एवम् एतन् नान्यथेत्यर्थः  ॥ प्स्भ्_५।८:१२  
* किञ्चान्यद् इदम् अथशब्दादि शिवान्तं प्रवचनं रुद्रप्रोक्तं तावत् सर्वतन्त्राणां श्रेष्ठम्  ॥ प्स्भ्_५।८:१३  
* तस्मात् कारणशास्त्रयोः परप्रमाणभावो ऽवधार्यत इत्यर्थः  ॥ प्स्भ्_५।८:१४  
* अत्र श्लोको निर्वचनः  ॥ प्स्भ्_५।८:१५  
* आह किम् एतानीन्द्रियाणि परिज्ञानमात्राद् एव जितानि भवन्ति प्रधानवत्  ॥ प्स्भ्_५।८:१६  
* तदुच्यते न ज्ञानेन वचनादिभिरेषां जयः कर्तव्यः यस्मादेषां जये भगवता वसत्यर्थवृत्तिबलक्रियालाभाय वसता इत्यतस् तज्जये वसत्यर्थ एव तावद् उच्यते  ॥ प्स्भ्_५।८:१७  
* यस्मादाह  ॥ प्स्भ्_५।८:१८  
  
**********************************************  
  
शून्यागारगुहावासी  ॥ प्स्_५।९ ॥  
  
* इति  ॥ प्स्भ्_५।९:१  
* अत्र शून्यमेवागारं शून्यागारम्  ॥ प्स्भ्_५।९:२  
* शून्यं विविक्तं निर्जनमित्यर्थः  ॥ प्स्भ्_५।९:३  
* आगारम् इति गृहपर्यायः आगारं गृहं वेश्म सदनमिति पर्यायः  ॥ प्स्भ्_५।९:४  
* गुहू संवरणे  ॥ प्स्भ्_५।९:५  
* प्रविष्टं साधकम् आवरयति गोपयतीति गुहा  ॥ प्स्भ्_५।९:६  
* आह आवरकत्वाविशेषाच् छून्यागारगुहयोर् अविशेष इति चेत् तदुच्यते मृत्तृणकाष्ठादिकृतम् अगारं पर्वतगुहाद्या गुहा  ॥ प्स्भ्_५।९:७  
* तस्मान् नाविशेष इति  ॥ प्स्भ्_५।९:८  
* यथा सति विभुत्वे ज्ञत्वं साधर्म्यं पुरुषेश्वरयोः सर्वज्ञत्वतो विशेषः  ॥ प्स्भ्_५।९:९  
* तस्माद् आयतने ऽविविक्तदोषं दृष्ट्वा शून्यागारे गुहायां वा यथोपपत्तितो विचार्य विविक्तं विवेच्य यन्मात्रस्थानासनशयनादिभिर् उपजीवति तन्मात्रं संस्करणमर्यादयोपयोगक्रियाभिनिविष्टेन वस्तव्यम्  ॥ प्स्भ्_५।९:१०  
* वसतिसंयोगाद् गुहावासी भवति  ॥ प्स्भ्_५।९:११  
* पुलिनवासिवत्  ॥ प्स्भ्_५।९:१२  
* आह तत् कथं ज्ञेयं यथा जितानीन्द्रियाणि  ॥ प्स्भ्_५।९:१३  
* तेषां जितानां वा किं लक्षणम्  ॥ प्स्भ्_५।९:१४  
* तदुच्यते  ॥ प्स्भ्_५।९:१५  
  
**********************************************  
  
देवनित्यः  ॥ प्स्_५।१० ॥  
  
* अत्र देवो भगवान्  ॥ प्स्भ्_५।१०:१  
* तत्र यदास्य भगवति देवे नित्यता कथम्  ॥ प्स्भ्_५।१०:२  
* अध्ययनध्यानाभ्यां देवे ऽधिकृतस्य प्राधान्येन निश्चलता वर्तते  ॥ प्स्भ्_५।१०:३  
* स्वल्पतरव्यवधानेऽपि अतियोगाभ्यासनिरन्तरप्राप्तिः  ॥ प्स्भ्_५।१०:४  
* स्मृतिस्तु देवनित्यतेत्यर्थः  ॥ प्स्भ्_५।१०:५  
* आह देवनित्यतायाः किं लक्षणम्  ॥ प्स्भ्_५।१०:६  
* तदुच्यते जितेन्द्रियत्वम्  ॥ प्स्भ्_५।१०:७  
* यस्मादाह  ॥ प्स्भ्_५।१०:८  
  
**********************************************  
  
जितेन्द्रियः  ॥ प्स्_५।११ ॥  
  
* अत्र जितेन्द्रियत्वं नाम उत्सर्गनिग्रहयोग्यत्वम्  ॥ प्स्भ्_५।११:१  
* इन्द्रियाणि बुद्ध्यादीनि वागन्तानि त्रयोदश करणानि पूर्वोक्तानि  ॥ प्स्भ्_५।११:२  
* तानि यदा अकुशलेभ्यो व्यावर्तयित्वा कामतः कुशले योजितानि हतविषदर्वीकरवद् अवस्थितानि भवन्ति तदा देवनित्यो जितेन्द्रिय इत्यर्थः  ॥ प्स्भ्_५।११:३  
* आह किं देवनित्यतैवास्य परो निष्ठायोगः  ॥ प्स्भ्_५।११:४  
* उच्यते न  ॥ प्स्भ्_५।११:५  
* यस्मादाह  ॥ प्स्भ्_५।११:६  
  
**********************************************  
  
षण्मासान्नित्ययुक्तस्य  ॥ प्स्_५।१२ ॥  
  
* अथवान्यो दूरस्थः सम्बन्धः  ॥ प्स्भ्_५।१२:१  
* यस्मादुक्तम् । यस्य येनार्थसम्बन्धो दूरस्थमपि तेन हि । अर्थतो ऽन्यसमानानाम् आनन्तर्ये ऽप्यसङ्गतिः  ॥ प्स्भ्_५।१२:२  
* एवमिहापि दूरस्थः सम्बन्धः कस्मात्  ॥ प्स्भ्_५।१२:३  
* इह पुरस्तादुक्तं विज्ञानानि चास्य प्रवर्तन्ते इति एतैर् गुणैर् युक्त इति च  ॥ प्स्भ्_५।१२:४  
* कियता कालेनास्य ते गुणाः प्रवर्तन्ते  ॥ प्स्भ्_५।१२:५  
* किं युक्तस्य किं वियुक्तस्य किं युगपत् क्रमशो वा किं सकलस्य निष्कलस्य वेति  ॥ प्स्भ्_५।१२:६  
* इत्येषाम् अर्थानाम् अनिर्वचनानां निर्वचनार्थमिदमारभ्यते  ॥ प्स्भ्_५।१२:७  
* यस्मादाह षण्मासान्नित्ययुक्तस्य  ॥ प्स्भ्_५।१२:८  
* अत्र षड् इति सङ्ख्या मासान् इति कालनिर्देशः  ॥ प्स्भ्_५।१२:९  
* मनुष्यगणनया त्रिंशद्दिवसो मासः  ॥ प्स्भ्_५।१२:१०  
* द्वादश मासाः संवत्सरः  ॥ प्स्भ्_५।१२:११  
* द्वादश पक्षा अर्धसंवत्सरः  ॥ प्स्भ्_५।१२:१२  
* षण्मासानिति  ॥ प्स्भ्_५।१२:१३  
* तस्मात् षष्ठप्रथममासयोरभ्यन्तरे  ॥ प्स्भ्_५।१२:१४  
* नित्ययुक्तस्य  ॥ प्स्भ्_५।१२:१५  
* सन्ततमविच्छिन्नमित्यर्थः  ॥ प्स्भ्_५।१२:१६  
* युक्त इति  ॥ प्स्भ्_५।१२:१७  
* आत्मेश्वरसंयोगो योगः  ॥ प्स्भ्_५।१२:१८  
* नित्ययुक्तस्य इति षष्ठी  ॥ प्स्भ्_५।१२:१९  
* आह अस्य युक्तस्य किं भवति  ॥ प्स्भ्_५।१२:२०  
* तदुच्यते  ॥ प्स्भ्_५।१२:२१  
  
**********************************************  
  
भूयिष्ठं सम्प्रवर्तते  ॥ प्स्_५।१३ ॥  
  
* अत्र भूयिष्ठम् इति क्रमे प्राये च भवति  ॥ प्स्भ्_५।१३:१  
* यथा क्रमशो ददाति आदित्यो वा गतो भूयिष्ठम्  ॥ प्स्भ्_५।१३:२  
* तस्मात् सूच्यग्रेणोत्पलपत्त्रशतभेदनक्रमवत् क्रमाद् दूरदर्शनादयः प्रवर्तन्त इत्यर्थः  ॥ प्स्भ्_५।१३:३  
* सम् इत्येकीभावे  ॥ प्स्भ्_५।१३:४  
* निष्कलस्य कार्यकरणरहितस्येत्यर्थः  ॥ प्स्भ्_५।१३:५  
* प्र इत्यादिकर्मण्य् आरम्भे भवति  ॥ प्स्भ्_५।१३:६  
* युक्तोत्तरे प्रभावाद् गुणाः प्रवर्तन्ते इत्यर्थः  ॥ प्स्भ्_५।१३:७  
* वर्तते कस्मिन्  ॥ प्स्भ्_५।१३:८  
* दर्शनं दृश्ये श्रवणादि श्रव्यादिष्वित्यर्थः  ॥ प्स्भ्_५।१३:९  
* तस्मात् षष्ठप्रथममासयोरभ्यन्तरे नित्ययुक्तस्य क्रमशो गुणाः सम्प्रवर्तन्ते  ॥ प्स्भ्_५।१३:१०  
* कुतः  ॥ प्स्भ्_५।१३:११  
* महेश्वरप्रसादात्  ॥ प्स्भ्_५।१३:१२  
* अशिवत्वसञ्ज्ञके विनिवृत्ते शिवत्वप्रसादाभ्यां गुणाः प्रवर्तन्ते  ॥ प्स्भ्_५।१३:१३  
* गुणशब्दो दूरदर्शनादिवचनः  ॥ प्स्भ्_५।१३:१४  
* आह कां वृत्तिमास्थाय शून्यागारे गुहायां वासः कार्यः  ॥ प्स्भ्_५।१३:१५  
* तदुच्यते  ॥ प्स्भ्_५।१३:१६  
  
**********************************************  
  
भैक्ष्यम्  ॥ प्स्_५।१४ ॥  
  
* भिक्षाणां समूहो भैक्ष्यं कापोतवत्  ॥ प्स्भ्_५।१४:१  
* तच् च नगरग्रामादिभ्यो गृहाद् गृहं पर्यटतो भक्ष्यभोज्यादीनाम् अन्यतमं यत् प्राप्यते कृतान्नादिवचनाद् भैक्ष्यम्  ॥ प्स्भ्_५।१४:२  
* भयक्षपणाद् भैक्ष्यम्  ॥ प्स्भ्_५।१४:३  
* भिक्षावचनाद् अभैक्ष्यप्रतिषेधः  ॥ प्स्भ्_५।१४:४  
* आह आधारात्तु कृत्वा सन्देहः अथ कुत्र तद् भैक्ष्यं ग्राह्यम्  ॥ प्स्भ्_५।१४:५  
* तदुच्यते पात्रे  ॥ प्स्भ्_५।१४:६  
* यस्मादाह  ॥ प्स्भ्_५।१४:७  
  
**********************************************  
  
पात्रागतम्  ॥ प्स्_५।१५ ॥  
  
* अत्र भैक्ष्यवत् प्रसिद्धं पात्रम्  ॥ प्स्भ्_५।१५:१  
* अलाबुदारुवस्त्रादीनाम् अन्यतमं यत् प्राप्यते तत् खलु हिंसास्तेयादिरहितेन क्रमेणाहारे यत्पर्याप्तं ग्राह्यम्  ॥ प्स्भ्_५।१५:२  
* तस्मिन् तदफलके पात्रे आगतं पात्रागतमित्यर्थः  ॥ प्स्भ्_५।१५:३  
* आह ब्रह्मचारिकल्पे मधुमांसलवणवर्जमिति  ॥ प्स्भ्_५।१५:४  
* तत् किं मधुमांसादीन्य् एकान्तेनैव दुष्टानीति  ॥ प्स्भ्_५।१५:५  
* तदुच्यते न  ॥ प्स्भ्_५।१५:६  
* यस्मादाह  ॥ प्स्भ्_५।१५:७  
  
**********************************************  
  
मांसम् अदुष्यं लवणेन वा  ॥ प्स्_५।१६ ॥  
  
* तत्र भैक्ष्यवत् प्रसिद्धं मांसम्  ॥ प्स्भ्_५।१६:१  
* यस्य माहिषवाराहादीनाम् अन्यतमं यत् प्राप्यते तत् खलु हिंसास्तेयरहितत्वात्  ॥ प्स्भ्_५।१६:२  
* लवणेन वा  ॥ प्स्भ्_५।१६:३  
* अत्र लवणं नाम सैन्धवसौवर्चलाद्यं मांसवत् प्रसिद्धम्  ॥ प्स्भ्_५।१६:४  
* तद् एतन् मांससमसंसृष्टं वा भैक्ष्यविधिना प्राप्तम्  ॥ प्स्भ्_५।१६:५  
* अदुष्यम् अकुत्सितम् अगर्हितमित्यर्थः  ॥ प्स्भ्_५।१६:६  
* वा विकल्पे  ॥ प्स्भ्_५।१६:७  
* मांसेन वा लवणेन वा उभाभ्यामपि साक्षाद्वा अदुष्यम् इत्यर्थः  ॥ प्स्भ्_५।१६:८  
* आह भैक्ष्यालाभकाले अपर्याप्तिकाले वा किमनेन कर्तव्यम्  ॥ प्स्भ्_५।१६:९  
* तदुच्यते अपः पीत्वा स्थेयम्  ॥ प्स्भ्_५।१६:१०  
* यस्मादाह  ॥ प्स्भ्_५।१६:११  
  
**********************************************  
  
आपो वापि यथाकालमश्नीयादनुपूर्वशः  ॥ प्स्_५।१७ ॥  
  
* अत्र आण् आपः आपः  ॥ प्स्भ्_५।१७:१  
* आङ् इति अत्र संवृतपरिपूतादिमर्यादाम् अधिकुरुते कृतान्नोत्सृष्टवद् अपदान्तरितत्वात्  ॥ प्स्भ्_५।१७:२  
* द्वितीयास्थाने प्रथमा द्रष्टव्या  ॥ प्स्भ्_५।१७:३  
* आपोऽत्र लोकादिप्रसिद्धाः  ॥ प्स्भ्_५।१७:४  
* तृणादिव्यावृत्तम् उदकमित्यर्थः  ॥ प्स्भ्_५।१७:५  
* वा विभागे  ॥ प्स्भ्_५।१७:६  
* अन्यद् भैक्ष्यम् अन्या आप इति  ॥ प्स्भ्_५।१७:७  
* अपिशब्दः सम्भावने  ॥ प्स्भ्_५।१७:८  
* अप्य् अपः पीत्वा स्थेयं न तु शास्त्रव्यपेतेन क्रमेण वृत्त्यर्जनं कर्तव्यमित्यर्थः  ॥ प्स्भ्_५।१७:९  
* यथा इतिशब्दः समानार्थे  ॥ प्स्भ्_५।१७:१०  
* यथा भैक्ष्योपदेशं कृत्वा योगकर्मण्युद्यमः कर्तव्य इति व्याख्यातं तथा अपः पीत्वेति  ॥ प्स्भ्_५।१७:११  
* कालोऽत्र द्विविधः अलाभकालः अपर्याप्तिकालश्च  ॥ प्स्भ्_५।१७:१२  
* तत्र यदा ग्रामं नगरं वा कृत्स्नमटित्वा न किञ्चिदासादयति सः अलाभकालः अपर्याप्तिकालो नाम यदा भिक्षां भिक्षाद्वयं वा आसादयति तदा अपः पीत्वापि स्थेयम्  ॥ प्स्भ्_५।१७:१३  
* आह एवं स्थितेन किमनेन कर्तव्यम्  ॥ प्स्भ्_५।१७:१४  
* तदुच्यते उपयोक्तव्यम्  ॥ प्स्भ्_५।१७:१५  
* यस्मादाह अश्नीयादनुपूर्वशः इति  ॥ प्स्भ्_५।१७:१६  
* अश्नीयादिति योगक्रियानुपरोधेनाहारलाघवमर्यादाम् अधिकुरुते  ॥ प्स्भ्_५।१७:१७  
* अश भोजने  ॥ प्स्भ्_५।१७:१८  
* अश्नीयादनुपूर्वशः  ॥ प्स्भ्_५।१७:१९  
* अनु पृष्ठकर्मक्रियायाम्  ॥ प्स्भ्_५।१७:२०  
* अनुपूर्वश इति अतिक्रान्तापेक्षणे प्रकारवचने च  ॥ प्स्भ्_५।१७:२१  
* यथापूर्वं ग्रामादि प्रविश्य भैक्ष्यार्जनं कृत्वालाभकाले अपर्याप्तिकाले वा तदनु पश्चाद् अपः पीत्वा स्थेयमिति कृत्वा भगवता एतदुक्तम् अश्नीयादनुपूर्वश इति  ॥ प्स्भ्_५।१७:२२  
* अत्र श्लोको निर्वचनः  ॥ प्स्भ्_५।१७:२३  
* आह शून्यागारगुहावस्थस्येन्द्रियजयेन वर्ततोऽस्य बलं किं चिन्त्यते किमकलुषत्वमेव  ॥ प्स्भ्_५।१७:२४  
* तदुच्यते न  ॥ प्स्भ्_५।१७:२५  
* यस्मादाह  ॥ प्स्भ्_५।१७:२६  
  
**********************************************  
  
गोधर्मा मृगधर्मा वा  ॥ प्स्_५।१८ ॥  
  
* अत्र गौर् लोकादिप्रसिद्धो मृगवत् खुरककुदविषाणसास्नादिमान् इति  ॥ प्स्भ्_५।१८:१  
* तथा मृगोऽपि गोद्रव्यवल् लोकादिप्रसिद्धः कृष्णमृगादीनाम् अन्यतमः  ॥ प्स्भ्_५।१८:२  
* तयोस्तु सति धर्मबहुत्वे समानो धर्मो गृह्यते आध्यात्मिकादिद्वन्द्वसहिष्णुत्वम्  ॥ प्स्भ्_५।१८:३  
* तदुत्तरत्र वक्ष्यामः  ॥ प्स्भ्_५।१८:४  
* गोमृगधर्मग्रहणं तु परस्परविशेषणार्थम्  ॥ प्स्भ्_५।१८:५  
* वाशब्दो विकल्पार्थः  ॥ प्स्भ्_५।१८:६  
* क्रियासामान्यदृष्ट्या रौद्रीबहुरूपीवद् एकधर्मेण चैकधर्मेण वा स्थेयमित्यर्थः  ॥ प्स्भ्_५।१८:७  
* आह केन बलेनास्य कार्यनिष्पत्तिः  ॥ प्स्भ्_५।१८:८  
* तदुच्यते  ॥ प्स्भ्_५।१८:९  
  
**********************************************  
  
अद्भिरेव शुचिर्भवेत्  ॥ प्स्_५।१९ ॥  
  
* अत्र अद्भिः आङ् इव अद्भिरेव आपो जलमित्यादिप्रसिद्धाः पूर्वोक्ताः  ॥ प्स्भ्_५।१९:१  
* अद्भिरिति तृतीया  ॥ प्स्भ्_५।१९:२  
* आङ् इति पूर्वप्रसिद्धमात्रादिमर्यादाम् अधिकुरुते  ॥ प्स्भ्_५।१९:३  
* गोमृगवद् द्वन्द्वसहिष्णुत्वमर्यादायां च  ॥ प्स्भ्_५।१९:४  
* इव इति उपमायाम्  ॥ प्स्भ्_५।१९:५  
* यथा अद्भिश्च मृद्भिश्च प्रक्षालितानि वस्त्रादीनि शुद्धानि भवन्ति तद्वत्  ॥ प्स्भ्_५।१९:६  
* गोमृगधर्मित्वेन बलेन शुचिर्भवतीति  ॥ प्स्भ्_५।१९:७  
* उच्यते न  ॥ प्स्भ्_५।१९:८  
* यस्मादाह गोमृगयोर् अकुशलधर्मप्रतिषेधं कुशलधर्मे च नियोगं सिद्धशक्तिप्रशंसया असिद्धशक्तिप्रतिषेधं च वक्ष्यामः  ॥ प्स्भ्_५।१९:९  
* तदाह  ॥ प्स्भ्_५।१९:१०  
  
**********************************************  
  
सिद्धयोगी न लिप्यते कर्मणा पातकेन वा  ॥ प्स्_५।२० ॥  
  
* असिद्धस्तु सर्वथापि वर्तमानो लिप्यत इत्यर्थः  ॥ प्स्भ्_५।२०:१  
* अतो योगी सिद्ध इत्येवं प्राप्ते सुखमुखोच्चारणार्थम् उक्तं सिद्धयोगी इति  ॥ प्स्भ्_५।२०:२  
* अत्र  ॥ प्स्भ्_५।२०:३  
* योगो नामात्मेश्वरयोर्योगः  ॥ प्स्भ्_५।२०:४  
* तेनायं योगी  ॥ प्स्भ्_५।२०:५  
* सिद्धो नाम दर्शनाद्यैश्वर्यं प्राप्तः  ॥ प्स्भ्_५।२०:६  
* स खलु वशीकरणावेशनपालनादिप्रवीणः  ॥ प्स्भ्_५।२०:७  
* न लिप्यते न संयुज्यत इत्यर्थः  ॥ प्स्भ्_५।२०:८  
* आह केन न लिप्यते  ॥ प्स्भ्_५।२०:९  
* तदुच्यते कर्मणा  ॥ प्स्भ्_५।२०:१०  
* अत्र कर्मणेत्युच्यते  ॥ प्स्भ्_५।२०:११  
* कस्मात्  ॥ प्स्भ्_५।२०:१२  
* कृतकत्वात्  ॥ प्स्भ्_५।२०:१३  
* कर्मणेति तृतीया  ॥ प्स्भ्_५।२०:१४  
* इष्टस्थानशरीरेन्द्रियविषयसम्बन्धकृतेन कर्मणा न लिप्यते न संयुज्यत इत्यर्थः  ॥ प्स्भ्_५।२०:१५  
* आह अनिन्दितेन शुभेन कर्मणा न संयुज्यत इत्युच्यते आहो अथ किमशुभेन कर्मणा लिप्यते नेति  ॥ प्स्भ्_५।२०:१६  
* तदुच्यते न  ॥ प्स्भ्_५।२०:१७  
* यस्मादाह पातकेन  ॥ प्स्भ्_५।२०:१८  
* अत्र पापाख्येन पातकेन वानिष्टस्थानशरीरेन्द्रियविषयगतो ऽशुभं भुङ्क्ते तेनाप्यशुभेन कर्मणा न लिप्यते न युज्यत इत्यर्थः  ॥ प्स्भ्_५।२०:१९  
* वा त्रिकल्पे  ॥ प्स्भ्_५।२०:२०  
* पातकेन वा अपातकेन वा समस्ताभ्यां वा वशीकरणावेशनपालनादिषु प्रवर्तमानो न लिप्यते न संयुज्यत इत्यर्थः  ॥ प्स्भ्_५।२०:२१  
* कस्मात्  ॥ प्स्भ्_५।२०:२२  
* सिद्धिसामर्थ्यात्  ॥ प्स्भ्_५।२०:२३  
* असिद्धश्चायं योगी ब्राह्मणो गोमृगधर्मावस्थो यदि सर्वथापि गोमृगवत् प्रवर्तते ततो लिप्यते  ॥ प्स्भ्_५।२०:२४  
* तस्माद् गोमृगयोर् अकुशलधर्मो न ग्राह्यः  ॥ प्स्भ्_५।२०:२५  
* कुशलधर्मश्च स्वाध्यात्मिकादिद्वन्द्वसहिष्णुत्वं परिगृह्यते  ॥ प्स्भ्_५।२०:२६  
* तेनायं शुचिर्भवति  ॥ प्स्भ्_५।२०:२७  
* आह किमस्याशौचम्  ॥ प्स्भ्_५।२०:२८  
* तदुच्यते द्वन्द्वैर् योगव्यासङ्गकरैः कामक्रोधशिरोरोगादिनिमित्तैः शीतादिभिरन्यैर्वा  ॥ प्स्भ्_५।२०:२९  
* न लिप्यते न संयुज्यत इत्यर्थः  ॥ प्स्भ्_५।२०:३०  
* कस्मात्  ॥ प्स्भ्_५।२०:३१  
* प्राप्तबलत्वादित्यर्थः  ॥ प्स्भ्_५।२०:३२  
* अत्र श्लोको निर्वचनः  ॥ प्स्भ्_५।२०:३३  
* आह शून्यागारगुहावस्थस्येन्द्रियजये वर्ततः काः क्रियाः कर्तव्याः  ॥ प्स्भ्_५।२०:३४  
* किं स्नानहसिताद्याः क्राथनस्पन्दनमण्टनाद्या वा  ॥ प्स्भ्_५।२०:३५  
* तदुच्यते न  ॥ प्स्भ्_५।२०:३६  
* यस्मादाह  ॥ प्स्भ्_५।२०:३७  
  
**********************************************  
  
ऋचमिष्टामधीयीत गायत्रीमात्मयन्त्रितः  ॥ प्स्_५।२१ ॥  
  
* अत्र ऋचम् ऋचामित्यप्यदुष्टः पाठः  ॥ प्स्भ्_५।२१:१  
* अत्र ऋचा नामाघोरा  ॥ प्स्भ्_५।२१:२  
* कथं गम्यते  ॥ प्स्भ्_५।२१:३  
* ऋङ्मध्यात्  ॥ प्स्भ्_५।२१:४  
* सद्योजाततत्पुरुषेशानवद् अर्चिवर्चगाः  ॥ प्स्भ्_५।२१:५  
* इष्टा चेयं तत्र तत्र जप्तव्यत्वेन गुणीकृतत्वात्  ॥ प्स्भ्_५।२१:६  
* पूर्वोत्तरसूत्रेषु जप्तव्यत्वेन गायत्र्या सहाध्यानाद् आशुभावसमाध्यासादनाच् च इष्टा  ॥ प्स्भ्_५।२१:७  
* अध्ययनम् इति जप्यपर्यायः  ॥ प्स्भ्_५।२१:८  
* ईत इत्याज्ञायां नियोगे च  ॥ प्स्भ्_५।२१:९  
* मानसम् एवाधीयीतेत्यर्थः  ॥ प्स्भ्_५।२१:१०  
* आह किम् ऋचैवैकाध्येतव्या  ॥ प्स्भ्_५।२१:११  
* उच्यते न  ॥ प्स्भ्_५।२१:१२  
* यस्माद् आह गायत्रीम् इति  ॥ प्स्भ्_५।२१:१३  
* गायत्री नाम तत्पुरुषा  ॥ प्स्भ्_५।२१:१४  
* निरुक्तमस्याः पूर्वोक्तम्  ॥ प्स्भ्_५।२१:१५  
* मानसम् एवाधीयीतेत्यर्थः  ॥ प्स्भ्_५।२१:१६  
* आह कीदृशो ऽधीयीतेति  ॥ प्स्भ्_५।२१:१७  
* तदुच्यते आत्मयन्त्रितः  ॥ प्स्भ्_५।२१:१८  
* आत्मयन्त्रणमिति प्रत्याहारपर्यायः  ॥ प्स्भ्_५।२१:१९  
* आत्मेति क्षेत्रज्ञ उच्यते  ॥ प्स्भ्_५।२१:२०  
* आत्मत्वमस्य चैतन्यम्  ॥ प्स्भ्_५।२१:२१  
* आप्तव्यं कार्यं करणं विषयाश्च  ॥ प्स्भ्_५।२१:२२  
* आत्मयन्त्रणमित्यत्र सति त्रिके युज्यते  ॥ प्स्भ्_५।२१:२३  
* यन्त्रणं नाम यथायम् आत्मभावो ब्रह्मण्य् अक्षरपदपङ्क्त्यां युक्तो वर्तते तदात्मा यन्त्रितो भवति  ॥ प्स्भ्_५।२१:२४  
* कथम्  ॥ प्स्भ्_५।२१:२५  
* नृत्यप्रसक्तचित्तदृष्टान्तात् कस्मात्  ॥ प्स्भ्_५।२१:२६  
* आत्मात्मभावयोर् अव्युच्छेदात्  ॥ प्स्भ्_५।२१:२७  
* गुणगुणिनोरपि तथा युगपद्भावः  ॥ प्स्भ्_५।२१:२८  
* कथम्  ॥ प्स्भ्_५।२१:२९  
* यष्टुं प्रवृत्तो यन्त्रयितुं च प्रवृत्त एव भवति  ॥ प्स्भ्_५।२१:३०  
* भिक्षुवत्  ॥ प्स्भ्_५।२१:३१  
* तस्माद् यन्त्रणमेवैष प्रत्याहार इति  ॥ प्स्भ्_५।२१:३२  
* आह अत्र गायत्रीबहुत्वात् सन्देहः  ॥ प्स्भ्_५।२१:३३  
* कथमवगम्यते ऋचा अघोरेण वा तत्पुरुषेणेति  ॥ प्स्भ्_५।२१:३४  
* उच्यते गम्यते  ॥ प्स्भ्_५।२१:३५  
* यस्मादाह  ॥ प्स्भ्_५।२१:३६  
  
**********************************************  
  
रौद्रीं वा बहुरूपीं वा  ॥ प्स्_५।२२ ॥  
  
* अत्र रौद्री नाम तत्पुरुषा  ॥ प्स्भ्_५।२२:१  
* निरुक्तमस्याः पूर्वोक्तम्  ॥ प्स्भ्_५।२२:२  
* वाशब्दो रौद्रीबहुरूप्योः प्रतिविभागे द्रष्टव्यः  ॥ प्स्भ्_५।२२:३  
* बहुरूपी नामाघोरा  ॥ प्स्भ्_५।२२:४  
* वा विकल्पे  ॥ प्स्भ्_५।२२:५  
* तुल्यफलत्वात्  ॥ प्स्भ्_५।२२:६  
* वेत्यत एका चैका वा  ॥ प्स्भ्_५।२२:७  
* आत्मयन्त्रितो ऽधीयीत इत्यर्थः  ॥ प्स्भ्_५।२२:८  
* आह आत्मयन्त्रितस्याधीयतः का कार्यनिष्पत्तिः  ॥ प्स्भ्_५।२२:९  
* तदुच्यते  ॥ प्स्भ्_५।२२:१०  
  
**********************************************  
  
अतो योगः प्रवर्तते  ॥ प्स्_५।२३ ॥  
  
* अत्र अत इति कारणापदेशे  ॥ प्स्भ्_५।२३:१  
* आत्मयन्त्रितोऽधीयीतेत्यर्थः  ॥ प्स्भ्_५।२३:२  
* तस्मादनेन कारणेन हेतुना निमित्तेनेत्यर्थः  ॥ प्स्भ्_५।२३:३  
* योग इति  ॥ प्स्भ्_५।२३:४  
* आत्मेश्वरसंयोगो योग इति मन्तव्यः  ॥ प्स्भ्_५।२३:५  
* प्र इत्यादिकर्मणि  ॥ प्स्भ्_५।२३:६  
* प्रवर्तते इत्यस्य पूर्वोक्तोऽर्थः  ॥ प्स्भ्_५।२३:७  
* अत्र श्लोको निर्वचनः  ॥ प्स्भ्_५।२३:८  
* आह ऋचम् अधीयता ब्रह्मण्यक्षरपदपङ्क्त्यां किं युक्तेनैव स्थेयम्  ॥ प्स्भ्_५।२३:९  
* आहोस्विद् दृष्टा अस्यान्या सूक्ष्मतरा उपासना क्रियाध्याननमःस्तव्यम्  ॥ प्स्भ्_५।२३:१०  
* उच्यते दृष्टा  ॥ प्स्भ्_५।२३:११  
* यस्मादाह  ॥ प्स्भ्_५।२३:१२  
  
**********************************************  
  
ॐकारमभिध्यायीत  ॥ प्स्_५।२४ ॥  
  
* अत्र ॐ इत्येष जप्यपर्यायो वामदेवादिवत्  ॥ प्स्भ्_५।२४:१  
* कारशब्दो ऽवधारणे द्रष्टव्यः  ॥ प्स्भ्_५।२४:२  
* किङ्कारणम्  ॥ प्स्भ्_५।२४:३  
* उक्तं हि । प्रणवे नित्ययुक्तस्य व्याहृतिषु च सप्तसु । त्रिपदायां च गायत्र्यां न मृत्युर्विन्दते परम्  ॥ प्स्भ्_५।२४:४  
* इत्यत ॐकार एवावधार्यते ध्येयत्वेन न तु गायत्र्यादयः  ॥ प्स्भ्_५।२४:५  
* अभिर् अभ्यासे  ॥ प्स्भ्_५।२४:६  
* ॐकारसन्निकृष्टचित्तेन भवितव्यम्  ॥ प्स्भ्_५।२४:७  
* ध्यै चिन्तायाम्  ॥ प्स्भ्_५।२४:८  
* ध्यानं चिन्तनमित्यर्थः  ॥ प्स्भ्_५।२४:९  
* उक्तं हि । ध्यै चिन्तालक्षणं ध्यानं ब्रह्म चौङ्कारलक्षणम् । धीयते लीयते वापि तस्माद् ध्यानमिति स्मृतम्  ॥ प्स्भ्_५।२४:१०  
* मुहूर्तार्धं मुहूर्तं वा प्राणायामान्तरेऽपि वा  ॥ प्स्भ्_५।२४:११  
* ध्येयं चिन्तयमानस्तु पापं क्षपयते नरः  ॥ प्स्भ्_५।२४:१२  
* ईत इत्याज्ञायां नियोगे च  ॥ प्स्भ्_५।२४:१३  
* ॐकार एव ध्येयो नान्य इत्यर्थः । आह ॐकारो ध्येयः  ॥ प्स्भ्_५।२४:१४  
* को वा ध्यानदेशः  ॥ प्स्भ्_५।२४:१५  
* कस्मिन् वा देशे धारणा कर्तव्या  ॥ प्स्भ्_५।२४:१६  
* ध्यायमानेन वा किं कर्तव्यम्  ॥ प्स्भ्_५।२४:१७  
* तदुच्यते  ॥ प्स्भ्_५।२४:१८  
  
**********************************************  
  
हृदि कुर्वीत धारणाम्  ॥ प्स्_५।२५ ॥  
  
* तत्र हृदि इत्यात्मपर्यायः  ॥ प्स्भ्_५।२५:१  
* कस्मात्  ॥ प्स्भ्_५।२५:२  
* पूर्वोत्तरसामर्थ्यात्  ॥ प्स्भ्_५।२५:३  
* यो ऽर्थो यत्र मिलति स तत्र स्थापयितव्यः स एवार्थो धारयितव्यः  ॥ प्स्भ्_५।२५:४  
* किञ्च वेदप्रामाण्यादुक्तम् । अङ्गादङ्गात् सम्भवसि हृदयाद् अधिजायसे । आत्मा वै पुत्रनामासि स जीव शरदः शतम्  ॥ प्स्भ्_५।२५:५  
* अन्यत्रापि आत्मा विजायते पुत्र आत्मा वै आत्मनः पिता । आत्मप्रजो भविष्यामि परमं हृदयं हि सः  ॥ प्स्भ्_५।२५:६  
* अतो हृदयमात्मेत्युक्तम्  ॥ प्स्भ्_५।२५:७  
* प्रकुरुते भावं बुद्धिरध्यवसायिताम्  ॥ प्स्भ्_५।२५:८  
* हृदयं प्रियाप्रिये वेत्ति त्रिविधा करणस्थितिः  ॥ प्स्भ्_५।२५:९  
* तथा लोकेऽपि सन्ति वक्तारो हृदयं ते ज्ञास्यति  ॥ प्स्भ्_५।२५:१०  
* किमुक्तं भवति  ॥ प्स्भ्_५।२५:११  
* आत्मा ते ज्ञास्यतीति  ॥ प्स्भ्_५।२५:१२  
* अतोऽवगम्यते हृदीत्यात्मपर्यायः  ॥ प्स्भ्_५।२५:१३  
* हृदीति औपश्लेषिकं सन्निधानम्  ॥ प्स्भ्_५।२५:१४  
* अत्र तु ॐकारो धार्यो नात्मा किन्तु य एवात्मन्यात्मभावः  ॥ प्स्भ्_५।२५:१५  
* तस्य्ॐकारात् प्रच्युतस्य विषयेभ्यो वृत्तिविकारमात्रेण गतस्य प्रत्यानयनं प्रत्याहारः  ॥ प्स्भ्_५।२५:१६  
* प्रत्याहृत्य हृदि धारणा कर्तव्या  ॥ प्स्भ्_५।२५:१७  
* धार्यं च्ॐकारानुचिन्तनम्  ॥ प्स्भ्_५।२५:१८  
* तत्रैव सुदीर्घकालम् अवस्थानमध्ययनम्  ॥ प्स्भ्_५।२५:१९  
* तद्धारणाहितं परं ध्यानम्  ॥ प्स्भ्_५।२५:२०  
* निष्ठायोगस्तु स्थापयित्वेति वक्ष्यामः  ॥ प्स्भ्_५।२५:२१  
* कुर्वीत इति  ॥ प्स्भ्_५।२५:२२  
* डुकृञ् करणे  ॥ प्स्भ्_५।२५:२३  
* तस्य सप्तम्यन्ते कुर्वीतेति भवति  ॥ प्स्भ्_५।२५:२४  
* हृदि धारणा कर्तव्या  ॥ प्स्भ्_५।२५:२५  
* ईत इत्याज्ञायां नियोगे च  ॥ प्स्भ्_५।२५:२६  
* पादजानुकटिनासिकादिस्थानेषु धारणाकर्तव्यताप्रतिषेधार्थो नियोगः  ॥ प्स्भ्_५।२५:२७  
* हृदि धार्या नान्यत्रेत्यर्थः  ॥ प्स्भ्_५।२५:२८  
* आह ॐकारः किं परप विष्णुरुमा कुमारश्च चतस्रो ऽर्धमात्रा वा  ॥ प्स्भ्_५।२५:२९  
* उत समानपुरुष इति  ॥ प्स्भ्_५।२५:३०  
* उच्यते न  ॥ प्स्भ्_५।२५:३१  
* यस्मादाह  ॥ प्स्भ्_५।२५:३२  
  
**********************************************  
  
ऋषिर् विप्रो महानेषः  ॥ प्स्_५।२६ ॥  
  
* अत्र ऋषिः इत्येतद् भगवता नामधेयम्  ॥ प्स्भ्_५।२६:१  
* ऋषिः कस्मात्  ॥ प्स्भ्_५।२६:२  
* ऋषिः क्रियायाम्  ॥ प्स्भ्_५।२६:३  
* ऋषित्वं नाम क्रियाशंसनादृषिः  ॥ प्स्भ्_५।२६:४  
* तथा कृत्स्नं कार्यं विद्याद्यमीशत इत्यतः ऋषिः  ॥ प्स्भ्_५।२६:५  
* तथा विप्र इत्येतदपि भगवतो नाम  ॥ प्स्भ्_५।२६:६  
* विप्रः कस्मात्  ॥ प्स्भ्_५।२६:७  
* विद ज्ञाने  ॥ प्स्भ्_५।२६:८  
* विप्रत्वं नाम ज्ञानशक्तिः  ॥ प्स्भ्_५।२६:९  
* व्याप्तमनेन भगवता ज्ञानशक्त्या कृत्स्नं ज्ञेयमित्यतो विप्र इति  ॥ प्स्भ्_५।२६:१०  
* तथा महान् इत्यभ्यधिकत्वे  ॥ प्स्भ्_५।२६:११  
* यदेतद् दृक्क्रियालक्षणमस्ति अनागन्तुकम् अकृतकमैश्वर्यं तद्गुणसद्भावः सतत्त्वं तत्त्वधर्मः तदकृतकं पुरुषचैतन्यवत् तन् नान्यस्येत्यतो ऽभ्यधिकः उत्कृष्टोऽतिरिक्तश्चेति महान्  ॥ प्स्भ्_५।२६:१२  
* एष इति प्रत्यक्षे  ॥ प्स्भ्_५।२६:१३  
* एष यो मया पूर्वम् ॐ इति श्रोत्रप्रत्यक्षीकृतो ऽर्थः असौ विष्णूमाकुमारादीनाम् अन्यतमो न भवति  ॥ प्स्भ्_५।२६:१४  
* कस्मात्  ॥ प्स्भ्_५।२६:१५  
* ऋषित्वाद् विप्रत्वान् महत्त्वाच् चेत्यर्थः  ॥ प्स्भ्_५।२६:१६  
* आह ऋषित्वं विप्रत्वं च कीदृशे महेश्वरे चिन्तनीयम्  ॥ प्स्भ्_५।२६:१७  
* कीदृशो वा ॐकारो ध्येयः  ॥ प्स्भ्_५।२६:१८  
* तदुच्यते  ॥ प्स्भ्_५।२६:१९  
  
**********************************************  
  
वाग्विशुद्धः  ॥ प्स्_५।२७ ॥  
  
* अत्रापि वाग्विशुद्ध इत्यपि भगवतो नामधेयम्  ॥ प्स्भ्_५।२७:१  
* न अमी इत्यन्यो भगवान्  ॥ प्स्भ्_५।२७:२  
* स यथा ह्य् अथो हित्वा वाणीं मनसा सह रूपरसगन्धविद्यापुरुषादिपरो निष्कलो ध्येयः  ॥ प्स्भ्_५।२७:३  
* यस्मादुक्तम् । आकृतिमपि परिहृत्य ध्यानं नित्यं परे रुद्रे । येन प्राप्तं योगे मुहूर्तमपि तत् परो योगः  ॥ प्स्भ्_५।२७:४  
* परमयोग इत्यर्थः  ॥ प्स्भ्_५।२७:५  
* आह अथ यथायं बालवन् निष्कलस्तथा किं समानपुरुषः  ॥ प्स्भ्_५।२७:६  
* तदुच्यते न  ॥ प्स्भ्_५।२७:७  
* यस्मादाह तदाप्ययम्  ॥ प्स्भ्_५।२७:८  
  
**********************************************  
  
महेश्वरः  ॥ प्स्_५।२८ ॥  
  
* अत्रानाद्यज्ञानद्यतिना ऋषित्वविप्रत्वसञ्ज्ञकेन महता ऐश्वर्येण महेश्वर इति सिद्धम् इह तु यदायं वाग्विशुद्धो निष्कलस्तदा किं समानपुरुषवद् अनीश्वर इत्यस्य संशयस्य संव्युदासार्थम् उच्यते महेश्वर इति  ॥ प्स्भ्_५।२८:१  
* यस्माद् अस्यैश्वर्यं निष्कलस्यापि स्वगुणसद्भावः सतत्त्वं तत्त्वधर्मः  ॥ प्स्भ्_५।२८:२  
* तदकृतकत्वं पुरुषचैतन्यवत्  ॥ प्स्भ्_५।२८:३  
* अतस् तदाप्ययं महानेवेश्वरो महेश्वरः  ॥ प्स्भ्_५।२८:४  
* तस्मादकृतक एव महच्छब्द इत्यतो महेश्वर इति  ॥ प्स्भ्_५।२८:५  
* एवम्ॐकारमिति ध्येयमुक्तम्  ॥ प्स्भ्_५।२८:६  
* ध्येयगुणीकरणमुक्तम् ऋषिर् विप्रो महानेष इति  ॥ प्स्भ्_५।२८:७  
* ध्येयावधारणमुक्तं वाग्विशुद्धो निष्कल इति  ॥ प्स्भ्_५।२८:८  
* ध्येयशक्तिप्रशंसा चोक्ता महेश्वर इति  ॥ प्स्भ्_५।२८:९  
* एवं यस्मादिन्द्रियजये वर्तते अतो वसत्यर्थवृत्तिबलक्रियालाभादयश्च व्याख्याता इति  ॥ प्स्भ्_५।२८:१०  
* अतोऽत्र युक्तं वक्तुम्  ॥ प्स्भ्_५।२८:११  
* शून्यागारगुहाप्रकरणं परिसमाप्तमिति  ॥ प्स्भ्_५।२८:१२  
* आह शून्यागारगुहायां यदा जितानीन्द्रियाणि देवनित्यता च प्राप्ता भवति तदा किं तदेव भैक्ष्यं वृत्तिमास्थाय तत्रैवानेन दुःखान्तप्राप्तेः स्थेयम्  ॥ प्स्भ्_५।२८:१३  
* आहोस्विद् दृष्टोऽस्यापि वसत्यर्थो वृत्तिर्बलक्रियालाभाश्चेति  ॥ प्स्भ्_५।२८:१४  
* उच्यते दृष्टः  ॥ प्स्भ्_५।२८:१५  
* यस्मादाह  ॥ प्स्भ्_५।२८:१६  
  
**********************************************  
  
(॥।)  ॥ प्स्_५।२९ ॥  
  
* आह शून्यागारगुहाम् उत्सृज्य प्रयोजनाभावात् श्मशाने सङ्क्रान्तिरयुक्तेति चेत्  ॥ प्स्भ्_५।२९:१  
* तदुच्यते न  ॥ प्स्भ्_५।२९:२  
* योगव्यासङ्गपरिहारार्थत्वात्  ॥ प्स्भ्_५।२९:३  
* इहावस्थानाद् अवस्थानं प्राप्य ब्राह्मणस्य सर्वत्र वसत्यर्थवृत्तिबलक्रियालाभादयो ऽयुतसिद्धा वक्तव्याः  ॥ प्स्भ्_५।२९:४  
* तत्रादिधर्मा अप्यस्य तावदायतने वसत्यर्थः वृत्तिर्भैक्ष्यं बलमष्टाङ्गं ब्रह्मचर्यं क्रियाः स्थानहसिताद्याः स्नानं कलुषापोहः शुद्धिः ज्ञानावाप्तिः अकलुषत्वं च लाभा इति  ॥ प्स्भ्_५।२९:५  
* तथा असन्मानपरिभवोपदेशाद् आयतने वसत्यर्थः वृत्तिरुत्सृष्टं बलमकलुषत्वम् इन्द्रियद्वारपिधानं च क्रिया इन्द्रियाणि पिधाय उन्मत्तवदवस्थानं पापक्षयाच् छुद्धिः लाभस्तु कृत्स्नो धर्मस्तुल्येन्द्रियजये वर्तते  ॥ प्स्भ्_५।२९:६  
* तथा वसत्यर्थः शून्यागारगुहा वृत्तिर्भैक्ष्यं बलं गोमृगयोः सहधर्मित्वं क्रिया अध्ययनध्यानाद्या अजितेन्द्रियवृत्तितापोहः शुद्धिः लाभस्तु देवनित्यता जितेन्द्रियत्वं चेति  ॥ प्स्भ्_५।२९:७  
* तथेहापि श्मशाने वसत्यर्थः वसन् धर्मात्मा  ॥ प्स्भ्_५।२९:८  
* यथालब्धमिति वृत्तिः क्रिया स्मृतिः अस्मृत्यपोहः शुद्धिः लाभस्तु सायुज्यम्  ॥ प्स्भ्_५।२९:९  
* तथोत्तरत्र ऋषिर् इति वसत्यर्थः बलमप्रमादः प्रसाद उपायः दुःखापोहः शुद्धिः गुणावाप्तिश्च लाभ इति  ॥ प्स्भ्_५।२९:१०  
* तथोक्तं च । पञ्च लाभान् मलान् पञ्च पञ्चोपायान् विशेषतः । यस्तु बुध्यति पञ्चार्थे स विद्वान् नात्र संशयः  ॥ प्स्भ्_५।२९:११  
* प्रथमो विद्यालाभस्तपसो लाभोऽथ देवनित्यत्वम् । योगो गुणप्रवृत्तिर्लाभाः पञ्चेह विज्ञेयाः  ॥ प्स्भ्_५।२९:१२  
* अज्ञानमधर्मश्च विषयाभ्यासः स्थितेरलाभश्च । अनैश्वर्यं च मला विज्ञेयाः पञ्च पञ्चार्थे  ॥ प्स्भ्_५।२९:१३  
* वासो ध्यानम् अखिलकरणनिरोधस्तथा स्मृतिश्चैव । प्रसाद इति चोपाया विज्ञेयाः पञ्च पञ्चार्थे  ॥ प्स्भ्_५।२९:१४  
* वासार्थो लोकश्च शून्यागारं तथा श्मशानं च । रुद्रश्च पञ्च देशा नियतं सिद्ध्यर्थमाख्याताः  ॥ प्स्भ्_५।२९:१५  
* तस्माद्युक्तमुक्तम्  ॥ प्स्भ्_५।२९:१६  
* स एव प्रागुक्तः सम्बन्धः श्मशानवासी इति  ॥ प्स्भ्_५।२९:१७  
* अत्र श्मशानं नाम यद् एतल् लोकादिप्रसिद्धं लौकिकानां मृतानि शवानि परित्यजन्ति तत्  ॥ प्स्भ्_५।२९:१८  
* शवसम्बन्धात् श्मशानम् तस्मिन्न् आकाशे वृक्षमूले यथानभिष्वङ्गमर्यादया जितद्वन्द्वेन स्मृतिक्रियानिविष्टेन वस्तव्यम्  ॥ प्स्भ्_५।२९:१९  
* वसतिसंयोगात् श्मशानवासी भवति पुलिनवासिवद् इत्यर्थः  ॥ प्स्भ्_५।२९:२०  
* आह किमस्य गोमृगयोः सहधर्मित्वमेव बलम्  ॥ प्स्भ्_५।२९:२१  
* तदुच्यते न  ॥ प्स्भ्_५।२९:२२  
* यस्मादाह  ॥ प्स्भ्_५।२९:२३  
  
**********************************************  
  
श्मशानवासी  ॥ प्स्_५।३० ॥  
  
* अत्र धर्मो नाम य एष यमनियमपूर्वको ऽभिव्यक्तो माहात्म्यादिधर्मः स पूर्वोक्तः  ॥ प्स्भ्_५।३०:१  
* सो ऽस्यात्मनि प्रचितः  ॥ प्स्भ्_५।३०:२  
* तेन धर्मेण धर्मात्मा भवतीत्यर्थः  ॥ प्स्भ्_५।३०:३  
* आह किमस्य भैक्ष्यमेव वृत्तिः  ॥ प्स्भ्_५।३०:४  
* उच्यते न  ॥ प्स्भ्_५।३०:५  
* यस्मादाह  ॥ प्स्भ्_५।३०:६  
  
**********************************************  
  
धर्मात्मा  ॥ प्स्_५।३१ ॥  
  
* अत्र यथा इति समानार्थे अम्लादिषु जितेन्द्रियत्वात्  ॥ प्स्भ्_५।३१:१  
* लब्धम् आसादितम् अप्रार्थितम् इत्यर्थः  ॥ प्स्भ्_५।३१:२  
* उप इति समीपधारणे  ॥ प्स्भ्_५।३१:३  
* तद् यथालब्धमन्नपानं श्मशानादनिर्गच्छता दिवसे दिवसे जीवनाय स्थित्यर्थं तदुपजीवन् यथालब्धोपजीवको भवतीत्यर्थः  ॥ प्स्भ्_५।३१:४  
* आह किं जीवनमेव परो लाभ इति  ॥ प्स्भ्_५।३१:५  
* उच्यते न  ॥ प्स्भ्_५।३१:६  
* यस्मादाह  ॥ प्स्भ्_५।३१:७  
  
**********************************************  
  
यथालब्धोपजीवकः लभते रुद्रसायुज्यम्  ॥ प्स्_५।३२ ॥  
  
* अत्र लभते विन्दते आसादयतीत्यर्थः रुद्र इति कारणापदेशे  ॥ प्स्भ्_५।३२:१  
* रुद्रस्य रुद्रत्वं पूर्वोक्तम्  ॥ प्स्भ्_५।३२:२  
* साक्षाद् रुद्रेण सह संयोगः सायुज्यम्  ॥ प्स्भ्_५।३२:३  
* भावग्रहणम् आत्मेश्वराभ्याम् अन्यत्र प्रतिषेधार्थम्  ॥ प्स्भ्_५।३२:४  
* योगस्य सम्यक्त्वं सायुज्यमिति योगपर्यायो ऽवगम्यते  ॥ प्स्भ्_५।३२:५  
* धर्मात्मवचनाद् अतिगत्यानन्त्यवद् इत्यर्थः  ॥ प्स्भ्_५।३२:६  
* आह तत् केनोपायेन लभते  ॥ प्स्भ्_५।३२:७  
* किमध्ययनध्यापनाभ्यामेव  ॥ प्स्भ्_५।३२:८  
* तदुच्यते न  ॥ प्स्भ्_५।३२:९  
* यस्मादाह  ॥ प्स्भ्_५।३२:१०  
  
**********************************************  
  
सदा रुद्रमनुस्मरेत्  ॥ प्स्_५।३३ ॥  
  
* अत्र सदा नित्यं सततमव्युच्छिन्नमिति रुद्रमिति कारणापदेशे  ॥ प्स्भ्_५।३३:१  
* रुद्रस्य रुद्रत्वं पूर्वोक्तम्  ॥ प्स्भ्_५।३३:२  
* रुद्रमिति द्वितीया कर्मणि  ॥ प्स्भ्_५।३३:३  
* अनु पृष्ठकर्मक्रियायाम्  ॥ प्स्भ्_५।३३:४  
* पूर्वोक्तो ध्येयोऽर्थः सततम् अनुस्मर्तव्यः । स्मृतिः चिन्तायाम्  ॥ प्स्भ्_५।३३:५  
* ऊष्मवदवस्थितस्य कर्मणश्च्युतिहेतोः क्षपणार्थं सततम् अनुस्मर्तव्यः  ॥ प्स्भ्_५।३३:६  
* स्मृतिस्तु देवनित्यतेत्यर्थः  ॥ प्स्भ्_५।३३:७  
* ततः क्षीणे कर्मणि तद्दोषहेतुजालमूलविशिष्टस्य प्रत्यासैकनिमित्ताभावात् सायुज्यप्राप्तौ न पुनः संसारः  ॥ प्स्भ्_५।३३:८  
* अत्र श्लोको निर्वचनः  ॥ प्स्भ्_५।३३:९  
* आह अज्ञानकलुषपापवासनादिप्रसङ्गप्रसरणसम्भवात् सन्देहः  ॥ प्स्भ्_५।३३:१०  
* सूक्ष्मवदवस्थिते कर्मणि क्षीणे ऽत्यन्तविशुद्धः सायुज्यमासादयति आहोस्विद् अविशुद्ध इति  ॥ प्स्भ्_५।३३:११  
* उच्यते विशुद्धः  ॥ प्स्भ्_५।३३:१२  
* यस्मादाह  ॥ प्स्भ्_५।३३:१३  
  
**********************************************  
  
छित्त्वा दोषाणां हेतुजालस्य मूलम्  ॥ प्स्_५।३४ ॥  
  
* अत्र व्युत्क्रमाभिधानाच् छेदः क्रमशो योजनीयः  ॥ प्स्भ्_५।३४:१  
* यन्त्रणधारणात्मकश्छेदो द्रष्टव्यः  ॥ प्स्भ्_५।३४:२  
* किमर्थम्  ॥ प्स्भ्_५।३४:३  
* सूक्ष्मवदवस्थितस्य कर्मणः क्षयार्थं वसत्यर्थादिनिर्देशार्थत्वात्  ॥ प्स्भ्_५।३४:४  
* किञ्च अर्थानाम् अनिर्वचनार्थत्वात् तत्र जप एव केवलोऽभिहितः  ॥ प्स्भ्_५।३४:५  
* इह तु यत इन्द्रियाणि जेतव्यानि यो जेता यया जेतव्यानि यथा जेतव्यानि यत्प्रयोजनं जेतव्यानि यस्मिंश्च जिते जितानि भवन्ति तद् वक्ष्यामः  ॥ प्स्भ्_५।३४:६  
* तथा यस्यात्मवृत्तिर् अध्ययनध्यानस्मरणादि च वक्ष्यामः  ॥ प्स्भ्_५।३४:७  
* तथा यत आत्मा छेत्तव्यः छेत्तारं छेदकरणं छेदप्रयोजनं छेद्यं छित्तिं यस्मिन् छिन्ने छिन्नं भवति तद् वक्ष्यामः  ॥ प्स्भ्_५।३४:८  
* तदुच्यते छित्त्वा  ॥ प्स्भ्_५।३४:९  
* अत्र छेदो नाम आत्मभावविश्लेषणमात्रम्  ॥ प्स्भ्_५।३४:१०  
* विच्छेदवचनाद् गम्यते  ॥ प्स्भ्_५।३४:११  
* त्वा इति शून्यागारगुहावस्थितस्याध्ययनध्यानधारणयन्त्रणादिकं गम्यते  ॥ प्स्भ्_५।३४:१२  
* आह किं तत्  ॥ प्स्भ्_५।३४:१३  
* केभ्यो वा छेत्तव्यम्  ॥ प्स्भ्_५।३४:१४  
* तदुच्यते दोषाणां हेतुजालस्य मूलम् इति  ॥ प्स्भ्_५।३४:१५  
* अत्र दोषाः शब्दस्पर्शरूपरसगन्धाः  ॥ प्स्भ्_५।३४:१६  
* कस्मात्  ॥ प्स्भ्_५।३४:१७  
* कामार्जनादिमूलत्वात्  ॥ प्स्भ्_५।३४:१८  
* यस्मादुक्तम् । कामः क्रोधस्तथा लोभो भयं स्वप्नश्च पञ्चमः । रागो द्वेषश्च मोहश्च  ॥ प्स्भ्_५।३४:१९  
* तथा अर्जनरक्षणक्षयसङ्गहिंसादयो दोषाः  ॥ प्स्भ्_५।३४:२०  
* अर्जनं नाम प्रतिग्रहजयक्रयविक्रयनिर्वेश्यादिषु वर्णिनां विषयार्जनोपायाः  ॥ प्स्भ्_५।३४:२१  
* एतेषु च विषयाणामर्जने वर्ततात्मपीडा परपीडा वा अवर्जनीये भवतः  ॥ प्स्भ्_५।३४:२२  
* तत्र यद्यात्मानं पीडयति तेन इहैव लोके दुःखी भवति  ॥ प्स्भ्_५।३४:२३  
* स्यात् परं पीडयति तत्राप्यस्याधर्मो दुःखादिफलः सञ्चीयते  ॥ प्स्भ्_५।३४:२४  
* तच् च दुःखं नान्योऽनुभवति कर्तैवानुभवति  ॥ प्स्भ्_५।३४:२५  
* अपि च किम्पाकफलोपमा विषयाः  ॥ प्स्भ्_५।३४:२६  
* तद्यथा श्रूयते लवणसागरसन्निकर्षे कालयवनद्वीपे किम्पाका नाम विषवृक्षाः  ॥ प्स्भ्_५।३४:२७  
* तत्फलान्य् आस्वादेनामृतोपमानि च केचिदज्ञानाद् गुडवद् भक्षयन्ति  ॥ प्स्भ्_५।३४:२८  
* भक्षितानि च तानि मूर्छां छर्दिं च जनयन्ति  ॥ प्स्भ्_५।३४:२९  
* तत्तीव्रदुःखाभिभूताः पञ्चत्वमापुः  ॥ प्स्भ्_५।३४:३०  
* श्रुत्वा तु सुहृदां वाक्यं यो नरो ह्य् अवमन्यते । स दह्यते विपाकान्ते किम्पाकैरिव भक्षितैः  ॥ प्स्भ्_५।३४:३१  
* एवं किम्पाकफलोपमा विषयाः सेव्यमानाः सुखं जनयन्ति  ॥ प्स्भ्_५।३४:३२  
* परिणामे संसारे जन्मनिमित्तत्वाद् दुःखानि प्रतिपद्यन्ते  ॥ प्स्भ्_५।३४:३३  
* इत्येवं विषयाणामर्जने दोषं ज्ञात्वा विरज्यते शतानां सहस्राणां वा यदि कश्चित्  ॥ प्स्भ्_५।३४:३४  
* तथा ऽन्यः कथम्  ॥ प्स्भ्_५।३४:३५  
* अस्त्वेष विषयाणामर्जने दोषः  ॥ प्स्भ्_५।३४:३६  
* स भवतु तेषाम्  ॥ प्स्भ्_५।३४:३७  
* न वयं तत् प्रतिषेधयामः  ॥ प्स्भ्_५।३४:३८  
* अयं त्व् अन्यः कष्टो विषयदोषः  ॥ प्स्भ्_५।३४:३९  
* कश्चासाव् इति  ॥ प्स्भ्_५।३४:४०  
* उच्यते रक्षणदोषः  ॥ प्स्भ्_५।३४:४१  
* अर्जितानाम् अप्येषाम् अवश्यम् एवोद्यतायुधेन रक्षा विधातव्या  ॥ प्स्भ्_५।३४:४२  
* कस्मात्  ॥ प्स्भ्_५।३४:४३  
* नृपदहनतस्करदायादसाधारणफलत्वात्  ॥ प्स्भ्_५।३४:४४  
* तत्रात्मपीडा  ॥ प्स्भ्_५।३४:४५  
* परपीडायां च यथोक्तः  ॥ प्स्भ्_५।३४:४६  
* उक्तं हि । स्वद्रव्यं पुरुषं चोराः स्वमांसं पिशिताशिनः । क्लेशयन्ति यथा घोरास् तथाहि विषया नरम्  ॥ प्स्भ्_५।३४:४७  
* क्लेशं समनुभुङ्क्ते च विषयाणां परिग्रहात् । तेषामेव परित्यागात् सर्वक्लेशक्षयो भवेत्  ॥ प्स्भ्_५।३४:४८  
* आत्मदुःखोपघातार्थं त्यागधर्मं समाचरेत् । नापरित्यज्य विषयान् विषयी सुखमेधते  ॥ प्स्भ्_५।३४:४९  
* विषयाणामर्जनादौ दोषं ज्ञात्वा विरज्यते शतानां सहस्राणां वा यदि कश्चित्  ॥ प्स्भ्_५।३४:५०  
* तथा अन्यः कथम्  ॥ प्स्भ्_५।३४:५१  
* अस्त्वेष विषयाणाम् अर्जनरक्षणादौ दोषौ भवतस्तेषाम्  ॥ प्स्भ्_५।३४:५२  
* न वयं तौ प्रतिषेधयामः  ॥ प्स्भ्_५।३४:५३  
* अयं त्व् अन्यः कष्टतरो विषयाणां दोषः  ॥ प्स्भ्_५।३४:५४  
* कश्चासाव् इति  ॥ प्स्भ्_५।३४:५५  
* उच्यते क्षयो दोषः  ॥ प्स्भ्_५।३४:५६  
* अर्जितानां सुरक्षितानाम् अप्येषाम् अवश्यम् एवाभ्युपगन्तव्यः  ॥ प्स्भ्_५।३४:५७  
* विषयक्षये च पुनर्विषयिणां तीव्रदुःखमभिव्यज्यते  ॥ प्स्भ्_५।३४:५८  
* मत्स्यादिवद् यथोदकक्षये नदीनां तद्वत् तस्माद् अशोभनम्  ॥ प्स्भ्_५।३४:५९  
* उक्तं हि । त्रय एव ह्रदा दुर्गाः सर्वभूतापहारिणः । स्त्रियो ऽन्नपानम् ऐश्वर्यं तेषु जाग्रथ ब्राह्मणाः  ॥ प्स्भ्_५।३४:६०  
* नास्ति ज्ञानसमं चक्षुर्नास्ति क्रोधसमो रिपुः । नास्ति लोभसमं दुःखं नास्ति त्यागात् परं सुखम्  ॥ प्स्भ्_५।३४:६१  
* इति  ॥ प्स्भ्_५।३४:६२  
* एवं विषयाणां क्षयदोषं ज्ञात्वा विरज्यते शतानां सहस्राणां वा यदि कश्चित्  ॥ प्स्भ्_५।३४:६३  
* तथान्यः कथम् इति  ॥ प्स्भ्_५।३४:६४  
* सन्त्वेते विषयदोषाः  ॥ प्स्भ्_५।३४:६५  
* अयमन्यतरः कष्टतरो दोषः कश्चासाव् इति  ॥ प्स्भ्_५।३४:६६  
* उच्यते सङ्गदोषः  ॥ प्स्भ्_५।३४:६७  
* यदि तावद् अर्जनं क्रियते रक्षणं च क्षये च पुनः पुनरर्जनं क्रियते रक्षणं च  ॥ प्स्भ्_५।३४:६८  
* यदि सङ्गदोषो न स्यात्  ॥ प्स्भ्_५।३४:६९  
* कथम्  ॥ प्स्भ्_५।३४:७०  
* यावद् अयम् इन्द्रिययुक्तो विषयान् अभिलषति तावदस्य तृप्तिरुपशान्तिरौत्सुक्यविनिवृत्तिश्च न भवति  ॥ प्स्भ्_५।३४:७१  
* भूय एव विषयान् अन्वेष्टुम् आरभते  ॥ प्स्भ्_५।३४:७२  
* ततः पुनरतृप्त्यादयो भवन्ति तद्वत्  ॥ प्स्भ्_५।३४:७३  
* तस्माद् अशोभनम्  ॥ प्स्भ्_५।३४:७४  
* उक्तं हि । न जातु कामः कामानाम् उपभोगेन शाम्यति । हविषा कृष्णवर्त्मेव भूय एवाभिवर्धते  ॥ प्स्भ्_५।३४:७५  
* यत् पृथिव्यां व्रीहियवं हिरण्यं पशवः स्त्रियः । नालमेकस्य तत् तृप्त्यै तस्माद् विद्वान् शमं व्रजेत्  ॥ प्स्भ्_५।३४:७६  
* इति  ॥ प्स्भ्_५।३४:७७  
* एवं विषयाणां सङ्गदोषं ज्ञात्वा विरज्यते शतानां सहस्राणां वा यदि कश्चित्  ॥ प्स्भ्_५।३४:७८  
* तथान्यः कथम् इति  ॥ प्स्भ्_५।३४:७९  
* सन्त्वेते विषयाणामर्जनादयो दोषाः  ॥ प्स्भ्_५।३४:८०  
* ते भवन्तु तेषाम्  ॥ प्स्भ्_५।३४:८१  
* न वयं तान् प्रतिषेधयामः  ॥ प्स्भ्_५।३४:८२  
* अयं त्व् अन्यः कष्टतमो विषयाणां दोषः  ॥ प्स्भ्_५।३४:८३  
* कश्चासाव् इति  ॥ प्स्भ्_५।३४:८४  
* उच्यते हिंसादोषः  ॥ प्स्भ्_५।३४:८५  
* शक्यमेतेषां विषयाणाम् अर्जनादि कर्तुम् इन्द्रियलौल्यदोषोऽपि भवतु  ॥ प्स्भ्_५।३४:८६  
* यदि हिंसादोषो न स्यात्  ॥ प्स्भ्_५।३४:८७  
* कथम्  ॥ प्स्भ्_५।३४:८८  
* एतेषामेव विषयाणामुपभोगे वर्तता अवश्यमेव हिंसादिदोषाः कर्तव्याः  ॥ प्स्भ्_५।३४:८९  
* कस्मात्  ॥ प्स्भ्_५।३४:९०  
* नानुपहत्य भूतानि विषयोपभोगः शक्यते कर्तुम्  ॥ प्स्भ्_५।३४:९१  
* तत्र शब्दनिमित्तं तावदयं क्रियते  ॥ प्स्भ्_५।३४:९२  
* तद्यथा वीणानिमित्तं खदिरादीन् छिद्यमानान् दृष्ट्वा तन्त्रीनिमित्तं वा कांश्चिद्धिंस्यमानान् दृष्ट्वा यदि कश्चिद् ब्रूयाद् अशोभनोऽयं भूतवधः क्रियते कदनं कर्म क्रियते स वक्तव्योऽत्र ते न शोभनोऽयम्  ॥ प्स्भ्_५।३४:९३  
* यदा भिक्षाप्रदगृहेषु रम्यान् शब्दान् श्रोष्यसि तत्र परः परितोषो भविष्यति  ॥ प्स्भ्_५।३४:९४  
* तथा सूत्रादिनिमित्तं तावद् भूतवधः क्रियते  ॥ प्स्भ्_५।३४:९५  
* तद्यथा कोशकारादीन् वध्यमानान् दृष्ट्वा यदि कश्चिद् ब्रूयाद् अशोभनोऽयं भूतवधः कदनं कर्म क्रियते  ॥ प्स्भ्_५।३४:९६  
* स वक्तव्योऽत्र ते न शोभनोऽयम् यदा भिक्षदगृहेषु मृदुतरस्पर्शानि वासांसि प्राप्स्यसि तत्र ते परः परितोषो भविष्यति  ॥ प्स्भ्_५।३४:९७  
* तथा रूपनिमित्तं तावद् भूतवधः क्रियते  ॥ प्स्भ्_५।३४:९८  
* तद्यथा अशोकादीन् वृक्षान् छिद्यमानान्दृष्ट्वा हस्तिनश्च दन्तनिमित्तं वध्यमानान् दृष्ट्वा यदि कश्चिद् ब्रूयाद् अशोभनो ऽयं भूतवधः कदनं कर्म क्रियते स वक्तव्योऽत्र ते न शोभनोऽयम्  ॥ प्स्भ्_५।३४:९९  
* यदा भिक्षदगृहम् अलङ्कृतकवाटगोपुरं द्रक्ष्यसि तत्र ते परः परितोषो भविष्यति  ॥ प्स्भ्_५।३४:१००  
* तथा रसनिमित्तं तावद् भूतवधः क्रियते  ॥ प्स्भ्_५।३४:१०१  
* तद्यथा तित्तिरिमयूरवराहादीन् वध्यमानान् दृष्ट्वा यदि कश्चिद् ब्रूयाद् अशोभनो ऽयं भूतवधः क्रियते  ॥ प्स्भ्_५।३४:१०२  
* स वक्तव्योऽत्र ते न शोभनोऽयम्  ॥ प्स्भ्_५।३४:१०३  
* यदा भिक्षदगृहेषु षड्रसमांसप्रकारैर् भोक्ष्यसे तत्र ते परः परितोषो भविष्यति  ॥ प्स्भ्_५।३४:१०४  
* तथा गन्धनिमित्तं तावद् भूतवधः क्रियते । तद्यथा पञ्चनखादीन् वध्यमानान् दृष्ट्वा यदि कश्चिद् ब्रूयाद् अशोभनोऽयं भूतवधः कदनं कर्म क्रियते  ॥ प्स्भ्_५।३४:१०५  
* स वक्तव्योऽत्र ते न शोभनोऽयम्  ॥ प्स्भ्_५।३४:१०६  
* यदा भिक्षदगृहेषु सुगन्धान् गन्धान् प्राप्स्यसि तत्र ते परितोषो भविष्यति  ॥ प्स्भ्_५।३४:१०७  
* एवम् । कामः क्रोधश्च लोभश्च भयं स्वप्नश्च पञ्चमः । रागो द्वेषश्च मोहश्च । इति  ॥ प्स्भ्_५।३४:१०८  
* अर्जनरक्षणक्षयसङ्गहिंसादिमूलत्वाद् अतोऽत्र शब्दादयो विषया दोषाः  ॥ प्स्भ्_५।३४:१०९  
* दोषाश्च कथम्  ॥ प्स्भ्_५।३४:११०  
* चित्तवैचित्ये  ॥ प्स्भ्_५।३४:१११  
* दूषयन्तीति दोषाः  ॥ प्स्भ्_५।३४:११२  
* दूषयन्ति यस्माद् अध्ययनध्यानादिनिष्ठं साधकं विचित्तं कुर्वन्तीति दोषाः  ॥ प्स्भ्_५।३४:११३  
* दोषाणाम् इति षष्ठीबहुवचनम्  ॥ प्स्भ्_५।३४:११४  
* आह किं दोषाणामेव दोषेभ्य एव वा छेत्तव्यमुक्तम्  ॥ प्स्भ्_५।३४:११५  
* न  ॥ प्स्भ्_५।३४:११६  
* यस्मादाह हेतुः  ॥ प्स्भ्_५।३४:११७  
* अत्र हेतुरधर्मः  ॥ प्स्भ्_५।३४:११८  
* कस्मात्  ॥ प्स्भ्_५।३४:११९  
* चित्तच्युतिहेतुत्वात् यस्मात् तेनाविष्टः साधको ऽध्ययनस्मरणादिभ्यश् च्यवतीत्यतो ऽत्राधर्मो हेतुः धर्मस्तु स्थित्यादिहेतुः  ॥ प्स्भ्_५।३४:१२०  
* आह कस्यायं हेतुः  ॥ प्स्भ्_५।३४:१२१  
* उच्यते जालस्य  ॥ प्स्भ्_५।३४:१२२  
* अत्र यदा अधर्मः कूटस्थो ऽनारब्धकार्यस् तदा हेतुरित्युच्यते  ॥ प्स्भ्_५।३४:१२३  
* यदा त्व् अज्ञानवासनावशाद्धृत्या स्थित्यादिभावम् आपन्नस्तदा जालाख्यां लभते  ॥ प्स्भ्_५।३४:१२४  
* कस्मात्  ॥ प्स्भ्_५।३४:१२५  
* जालादिवत् समूहस्येत्यर्थः  ॥ प्स्भ्_५।३४:१२६  
* अन्यस्य तन्मयकारणस्याभावात्  ॥ प्स्भ्_५।३४:१२७  
* जालस्येति षष्ठी छेदनशेषत्वे वर्तते  ॥ प्स्भ्_५।३४:१२८  
* अतश्छिन्नमेव भवति  ॥ प्स्भ्_५।३४:१२९  
* कस्मात्  ॥ प्स्भ्_५।३४:१३०  
* दोषचित्तसन्निपातप्रभवत्वाद्धेतुजालयोः  ॥ प्स्भ्_५।३४:१३१  
* आह किं प्रतिसम्बन्धि दोषहेतुजालसंश्लिष्टं भवति  ॥ प्स्भ्_५।३४:१३२  
* तदा कथमभिलप्यते  ॥ प्स्भ्_५।३४:१३३  
* तदुच्यते मूलम्  ॥ प्स्भ्_५।३४:१३४  
* अत्र मूलमित्युक्ते कस्येति भवति  ॥ प्स्भ्_५।३४:१३५  
* दोषचित्तसन्निपातप्रभवत्वाद्धेतुजालयोः प्रवृत्तेर् इत्यतो ऽवगम्यते संयोगमूलमेवात्र मूलमिति  ॥ प्स्भ्_५।३४:१३६  
* आह केनायं छेत्ता मूलच्छेदं करोति  ॥ प्स्भ्_५।३४:१३७  
* तदुच्यते  ॥ प्स्भ्_५।३४:१३८  
  
**********************************************  
  
बुद्ध्या  ॥ प्स्_५।३५ ॥  
  
* अन्तःकरणाख्या बुद्धिरित्युक्ता  ॥ प्स्भ्_५।३५:१  
* तया धर्मस्मृतिचोदनादिसहितया विद्यागृहीतया बुद्ध्या छेद्यं स्थाप्यं चेत्यर्थः  ॥ प्स्भ्_५।३५:२  
* आह किं दोषादिसहगतवधादिविश्लिष्टमपि तत् परतन्त्रमुच्यते  ॥ प्स्भ्_५।३५:३  
* न  ॥ प्स्भ्_५।३५:४  
* यस्मादाह मूलाख्यायां निवृत्तायाम्  ॥ प्स्भ्_५।३५:५  
  
**********************************************  
  
सञ्चित्तम्  ॥ प्स्_५।३६ ॥  
  
* अत्र सम् इति दोषादिविश्लिष्टं स्वयमेव स्वगुणत्वेन परिगृह्यते अग्न्युष्णत्ववदित्य् आनुबन्धित्वाच् चेत्यर्थः  ॥ प्स्भ्_५।३६:१  
* आह किं तद् इति  ॥ प्स्भ्_५।३६:२  
* उच्यते चित्तम्  ॥ प्स्भ्_५।३६:३  
* अत्र चिती सञ्ज्ञाने चेतयति चिनोति वा अनेनेति चित्तम्  ॥ प्स्भ्_५।३६:४  
* चेतयति सुखं दुःखं पदार्थान् चिनोति धर्माधर्मौ अर्जयतीत्यतः चेतयति चिनोति वा अनेनेति चित्तम्  ॥ प्स्भ्_५।३६:५  
* चित्तं मनो ऽन्तःकरणमित्यर्थः  ॥ प्स्भ्_५।३६:६  
* अत्र त्व् एतेभ्यो दोषहेतुत्वादिभ्यो युगपच् छेत्तव्यं विद्यमानेभ्यस्तु क्रमशः क्षपणमिति  ॥ प्स्भ्_५।३६:७  
* आह छित्त्वा तच् चित्तं किं कर्तव्यम्  ॥ प्स्भ्_५।३६:८  
* उच्यते रुद्रस्थम्  ॥ प्स्भ्_५।३६:९  
* यस्मादाह  ॥ प्स्भ्_५।३६:१०  
  
**********************************************  
  
स्थापयित्वा च रुद्रे  ॥ प्स्_५।३७ ॥  
  
* अत्र ष्ठा गतिनिवृत्तौ  ॥ प्स्भ्_५।३७:१  
* चित्तस्य रुद्राद् अव्यवधानं स्थितिरित्युच्यते  ॥ प्स्भ्_५।३७:२  
* वा इति श्मशानाद्यवस्थस्य स्मृतिकर्मणो निष्ठा  ॥ प्स्भ्_५।३७:३  
* चशब्दः समुच्चये  ॥ प्स्भ्_५।३७:४  
* न केवलं छित्त्वा स्थेयं किन्तु स्थापयितव्यं चेत्यर्थः  ॥ प्स्भ्_५।३७:५  
* रुद्रे इति कारणापदेशे  ॥ प्स्भ्_५।३७:६  
* रुद्रस्य रुद्रत्वं पूर्वोक्तम् रुद्र इत्यौपश्लेषिकं सन्निधानम्  ॥ प्स्भ्_५।३७:७  
* रुद्रे चित्तम् उपश्लेषयितव्यं नान्यत्रेत्य् अर्थः  ॥ प्स्भ्_५।३७:८  
* एवं विषयेभ्य इन्द्रियाणां जयः कर्तव्यः  ॥ प्स्भ्_५।३७:९  
* अत्र यो जेता आत्मा  ॥ प्स्भ्_५।३७:१०  
* यया जेतव्यानि बुद्ध्या  ॥ प्स्भ्_५।३७:११  
* यथा जेतव्यानि क्रमशश्च  ॥ प्स्भ्_५।३७:१२  
* यत्प्रयोजनं जेतव्यानि चित्तस्थित्यर्थम्  ॥ प्स्भ्_५।३७:१३  
* यस्मिंश्च जिते जितानि भवन्ति चित्तम् इत्येतदपि व्याख्यातम्  ॥ प्स्भ्_५।३७:१४  
* एवं जपयन्त्रणधारणात्मकच्छेदादिष्वपि योज्यम्  ॥ प्स्भ्_५।३७:१५  
* तथान्तःकरणवृत्तिम् आस्थाय कालविशेषनिमित्तरश्मिमणिदीपवत् तथात्मवृत्तिरध्ययनध्यानस्मरणादीनि चित्तस्थितिश्च व्याख्याता  ॥ प्स्भ्_५।३७:१६  
* श्लोको निर्वचनः  ॥ प्स्भ्_५।३७:१७  
* आह कार्यकरणं च तच् चित्तस्थितिसमकालम् एव रुद्रे स्थितानि तानि युक्तानि  ॥ प्स्भ्_५।३७:१८  
* अथ किं तान्येव युक्तस्य लक्षणानि इति  ॥ प्स्भ्_५।३७:१९  
* उच्यते न  ॥ प्स्भ्_५।३७:२०  
* यस्मादाह  ॥ प्स्भ्_५।३७:२१  
  
**********************************************  
  
एकः क्षेमी सन् वीतशोकः  ॥ प्स्_५।३८ ॥  
  
* अत्र धर्माधर्मयोर् वृत्त्योरुपरमे अवसितप्रयोजनत्वात् पक्वफलवत् सर्पकञ्चुकवद् गतप्रायेषु कार्यकरणेषु रुद्रे स्थितचित्तो निष्कल एक इत्यभिधीयते  ॥ प्स्भ्_५।३८:१  
* तथा योगव्यासङ्गकरे ऽधर्मे निवृत्ते दोषादिविश्लिष्टो निस्तीर्णकान्तारवद् अवस्थितो रुद्रे स्थितचित्तः क्षेमी इत्यभिधीयते  ॥ प्स्भ्_५।३८:२  
* तथा सूक्ष्मस्थूलसबाह्याभ्यन्तरसलक्षणविलक्षणासु क्रियासु विनिवृत्तासु रुद्रे स्थितचित्तो निष्क्रियः सन् इत्यभिधीयते  ॥ प्स्भ्_५।३८:३  
* आह अथ निष्क्रियोऽयमिति कथमवगम्यते  ॥ प्स्भ्_५।३८:४  
* किं चात्र युक्तस्य लक्षणत्रयमेव  ॥ प्स्भ्_५।३८:५  
* उच्यते न  ॥ प्स्भ्_५।३८:६  
* यस्मादाह वीतशोकः  ॥ प्स्भ्_५।३८:७  
* अत्र शोकश्चिन्तेत्यनर्थान्तरम्  ॥ प्स्भ्_५।३८:८  
* सा च चिन्ता द्विविधा भवति  ॥ प्स्भ्_५।३८:९  
* कुशला चाकुशला च  ॥ प्स्भ्_५।३८:१०  
* तत्र कुशला नाम अध्ययनध्यानस्मरणाद्या  ॥ प्स्भ्_५।३८:११  
* अकुशला नाम अनध्ययनाध्यानास्मरणाद्या  ॥ प्स्भ्_५।३८:१२  
* एवं जपयन्त्रणधारणादींश्च करिष्यामि न करिष्यामीत्येवम् अनेकविधायामपि चिन्तायां विनिवृत्तायां व्यपगतशोको वीतशोक इत्यभिधीयते  ॥ प्स्भ्_५।३८:१३  
* एवमत्र योगपदार्थः समाप्तः  ॥ प्स्भ्_५।३८:१४  
* कस्मात्  ॥ प्स्भ्_५।३८:१५  
* अर्थानां निर्वचनत्वात्  ॥ प्स्भ्_५।३८:१६  
* यस्माद् अस्याध्यायस्यादाव् उद्दिष्टा ये पदार्थास्ते दोषच्छेदासङ्गस्थित्यादिषु व्याख्याताः  ॥ प्स्भ्_५।३८:१७  
* एवमनेन युक्तेन ब्रह्मादयो देवा विशेषिता भवन्ति  ॥ प्स्भ्_५।३८:१८  
* तदसङ्गादिवचनात्  ॥ प्स्भ्_५।३८:१९  
* आह अथ साङ्ख्ययोगमुक्ताः किं न विशेषिताः  ॥ प्स्भ्_५।३८:२०  
* उच्यते विशेषिताः  ॥ प्स्भ्_५।३८:२१  
* कथम्  ॥ प्स्भ्_५।३८:२२  
* तज्ज्ञानातिशयात्  ॥ प्स्भ्_५।३८:२३  
* कथम्  ॥ प्स्भ्_५।३८:२४  
* साङ्ख्ययोगमुक्ताः कैवल्यगताः स्वात्मपरात्मज्ञानरहिताः सम्मूर्छितवत् स्थिताः  ॥ प्स्भ्_५।३८:२५  
* अस्य तु ज्ञानमस्ति  ॥ प्स्भ्_५।३८:२६  
* यस्मादाह  ॥ प्स्भ्_५।३८:२७  
  
**********************************************  
  
अप्रमादी गच्छेद् दुःखानामन्तम् ईशप्रसादात्  ॥ प्स्_५।३९ ॥  
  
* इति  ॥ प्स्भ्_५।३९:१  
* एवं कुर्वन् सर्वज्ञो ऽस्यासम्मोहं ज्ञापयति  ॥ प्स्भ्_५।३९:२  
* उक्तम् । कार्यकरणाञ्जनेभ्यो निरञ्जनेभ्यश्च सर्वपुरुषेभ्यः । अप्राप्तान्तं पुरुषं यो ऽभ्यधिकं वर्णयेत् स बुधः  ॥ प्स्भ्_५।३९:३  
* आह गतं यद् गन्तव्यम्  ॥ प्स्भ्_५।३९:४  
* अथ किमयमुपचारः  ॥ प्स्भ्_५।३९:५  
* उच्यते न  ॥ प्स्भ्_५।३९:६  
* अपरिज्ञानान् नास्माकं योगनिष्ठं तन्त्रम्  ॥ प्स्भ्_५।३९:७  
* अपितु तत्कैवल्यव्यतिरिक्तोऽपि सर्वज्ञेनोच्यते  ॥ प्स्भ्_५।३९:८  
* अप्रमादाद् गच्छेद् दुःखानाम् अन्तमीशप्रसादात्  ॥ प्स्भ्_५।३९:९  
* अत्र प्रमादशब्दो ऽनागतानवधानगतत्वं पारतन्त्र्यं च ख्यापयतीत्यर्थः  ॥ प्स्भ्_५।३९:१०  
* तदङ्कुरपरिरक्षणवद् अनागतकालप्रतीकारकरणेन चैवायम् अप्रमादीशब्दो द्रष्टव्यः  ॥ प्स्भ्_५।३९:११  
* तस्माद् युक्तेनैवाप्रमादिना स्थेयम्  ॥ प्स्भ्_५।३९:१२  
* तथा वर्तमानेन माहेश्वरमैश्वर्यं प्राप्तमेवेत्युक्तम्  ॥ प्स्भ्_५।३९:१३  
* गच्छेद् इति गतिः प्राप्तिर्भवति  ॥ प्स्भ्_५।३९:१४  
* गमॢ सृपॢ गतौ  ॥ प्स्भ्_५।३९:१५  
* प्राप्नोतीत्यात्मेति पत्त्रपाण्डुताफलपाकवत्  ॥ प्स्भ्_५।३९:१६  
* कथम्  ॥ प्स्भ्_५।३९:१७  
* तस्मिन्नेव प्रवर्ततो यो ऽयं दुःखापोहो गुणस्तत्रेयं गतिरिति सञ्ज्ञा क्रियत इत्यर्थः  ॥ प्स्भ्_५।३९:१८  
* दुःखानाम् इत्यत्र प्रसिद्धानि दुःखान्याध्यात्मिकाधिभौतिकाधिदैविकानि  ॥ प्स्भ्_५।३९:१९  
* तत्राध्यात्मिकं द्विविधं दुःखं शारीरं मानसं च  ॥ प्स्भ्_५।३९:२०  
* तत्र मनसि भवं मानसं क्रोधलोभमोहभयविषादेर्ष्यासूयाद्वेषमदमानमात्सर्यारत्याद्यविशेषदर्शनादिनिमित्तं तद् दुःखम्  ॥ प्स्भ्_५।३९:२१  
* तथा शारीरमपि शिरोरोगदन्तरोगाक्षिरोगज्वरप्रतिमत्स्यातिसारकासश्वासोदरामयादिनिमित्तोत्पन्नं दुःखम्  ॥ प्स्भ्_५।३९:२२  
* तथान्यदपि पञ्चविधं दुःखं भवति  ॥ प्स्भ्_५।३९:२३  
* तद्यथा गर्भजन्माज्ञानजरामरणम् इति  ॥ प्स्भ्_५।३९:२४  
* तत्र गर्भे तावद् यदायं पुरुषो मातुरुदरे न्यस्तगात्रः खण्डशकटस्थ इव पुमान् नियमश्रमम् अनुभवमानो ऽवकाशरहितः आकुञ्चनप्रसारणादिष्व् अपर्याप्तावकाशः सर्वक्रियासु निरुद्ध इत्येवम् अद्वारके अन्धतमसि मूढो बन्धनस्थ इव पुमान् अवश्यं समनुभवति  ॥ प्स्भ्_५।३९:२५  
* कस्मात्  ॥ प्स्भ्_५।३९:२६  
* चेतनत्वाद् भोक्तृत्वात् तन्मयत्वाच् च न तु कार्यकरणानि  ॥ प्स्भ्_५।३९:२७  
* कस्मात्  ॥ प्स्भ्_५।३९:२८  
* अचेतनावादभोक्तृत्वाद् अतन्मयत्वाच् च  ॥ प्स्भ्_५।३९:२९  
* तथा जन्मदुःखमपि  ॥ प्स्भ्_५।३९:३०  
* यदायं पुरुषो जायमानः पुरीषपङ्कमग्नवदनो मूत्रधाराभिर् अभिषिच्यमानो देहे संवृतद्वारके योनिनिःसरणसङ्कटे ऽत्यर्थं पीड्यमानो ऽस्थिमर्मबन्धनैः प्रघृष्यमाणो विक्रोशन् निनदंश् च जायते  ॥ प्स्भ्_५।३९:३१  
* पश्चात् पुनस्तस्यानुचितेन बाह्येन वायुना जननावर्तेन स्पृष्टस्य तीव्रं दुःखमभिव्यज्यते  ॥ प्स्भ्_५।३९:३२  
* राजपुष्टकादिवत्  ॥ प्स्भ्_५।३९:३३  
* तेन चास्य जात्यन्तरादिस्मृतिहेतुसंस्कारलोपो भवति  ॥ प्स्भ्_५।३९:३४  
* एव जन्मदुःखं पुरुष एवानुभवति  ॥ प्स्भ्_५।३९:३५  
* कस्मात्  ॥ प्स्भ्_५।३९:३६  
* चेतनत्वाद् भोक्तृत्वात् तन्मयत्वाच् च  ॥ प्स्भ्_५।३९:३७  
* न तु कार्यकरणानि  ॥ प्स्भ्_५।३९:३८  
* कस्मात्  ॥ प्स्भ्_५।३९:३९  
* अचेतनत्वाद् अभोक्तृत्वाद् अतन्मयत्वाच् च  ॥ प्स्भ्_५।३९:४०  
* तथा अज्ञानदुःखमपि अहङ्कारसत्कृतगात्रो न जानन् को ऽहं कुतोऽहं कस्याहं केन वा बन्धनेन बद्धोऽहमिति किं कारणं किमकारणं किं भक्ष्यं किमभक्ष्यं किं पेयं किमपेयं किं सत्यं किमसत्यं किम् ज्ञानं किमज्ञानम् इत्यज्ञानदुःखं पुरुष एवानुभवति  ॥ प्स्भ्_५।३९:४१  
* कस्मात्  ॥ प्स्भ्_५।३९:४२  
* चेतनत्वाद् भोक्तृत्वात् तन्मयत्वाच् च  ॥ प्स्भ्_५।३९:४३  
* न तु कार्यकरणानि  ॥ प्स्भ्_५।३९:४४  
* कस्मात्  ॥ प्स्भ्_५।३९:४५  
* अचेतनत्वाद् अभोक्तृत्वाद् अतन्मयत्वाच् च  ॥ प्स्भ्_५।३९:४६  
* तथा जरादुःखमपि  ॥ प्स्भ्_५।३९:४७  
* यदायं पुरुषो जराजर्जरितः कृशशरीरः शिथिलीकृतनयनकपोलनासिकाभ्रूदशनावरणः क्रौञ्चजानुरिव निर्विण्णो ऽक्षिदूषिकादिष्वपकर्षणादिष्व् असमर्थो विहङ्ग इव लूनपक्षो लङ्घनप्लवनधावनादिष्व् असमर्थः पूर्वातीतानि भोगव्यायामशिल्पकर्माण्य् अनुस्मरमाणः स्मृतिवैकल्यम् आपन्नो ऽवश्यं क्लेशमनुभवति  ॥ प्स्भ्_५।३९:४८  
* कस्मात्  ॥ प्स्भ्_५।३९:४९  
* चेतनत्वाद् भोक्तृत्वात् तन्मयत्वाच् च  ॥ प्स्भ्_५।३९:५०  
* न तु कार्यकरणाणि  ॥ प्स्भ्_५।३९:५१  
* कस्मात्  ॥ प्स्भ्_५।३९:५२  
* अचेतनत्वाद् अभोक्तृत्वाद् अतन्मयत्वाच् च  ॥ प्स्भ्_५।३९:५३  
* तथा मृत्युदुःखमपि  ॥ प्स्भ्_५।३९:५४  
* यदायं पुरुषो मरणसमये श्लथकरणः शिरोधरम् अवलम्बमानः श्वासनोच्छ्वसनतत्परः खुरुखुरायमाणकण्ठः स्वोपार्जितमणिकनकधनधान्यपत्नीपुत्रपशुसङ्घातः कस्य भविष्यतीत्य् अनुतप्यमानः विषयाननु दोदूयमानः सलिलादि याचमानो विरक्तवदनो मर्मभिश् छिद्यमानैर् अवश्यं क्लेशमनुभवति  ॥ प्स्भ्_५।३९:५५  
* कस्मात्  ॥ प्स्भ्_५।३९:५६  
* चेतनत्वाद् भोक्तृत्वात् तन्मयत्वाच् च  ॥ प्स्भ्_५।३९:५७  
* न तु कार्यकरणानि  ॥ प्स्भ्_५।३९:५८  
* कस्मात्  ॥ प्स्भ्_५।३९:५९  
* अचेतनत्वाद् अभोक्तृत्वाद् अतन्मयत्वाच् च  ॥ प्स्भ्_५।३९:६०  
* उक्तं हि । गर्भे प्रविशन् दुःखं निवसन् दुःखं विनिष्क्रमन् दुःखम् । जातश्च दुःखम् ऋच्छति तस्मादपुनर्भवः श्रेयान्  ॥ प्स्भ्_५।३९:६१  
* इति  ॥ प्स्भ्_५।३९:६२  
* तथान्यदपि पञ्चविधं दुःखं भवति  ॥ प्स्भ्_५।३९:६३  
* तद्यथा इहलोकभयं परलोकभयम् अहितसम्प्रयोगः हितविप्रयोगः इच्छाव्याघातश्चेति  ॥ प्स्भ्_५।३९:६४  
* तथान्यदपि त्रिविधं दुःखं भवति  ॥ प्स्भ्_५।३९:६५  
* आध्यात्मिकमज्ञानं पुरुषे आधिभौतिकं विषयित्वम् आधिदैविकं च पशुत्वं त्रिविधम् अपरं प्राहुः  ॥ प्स्भ्_५।३९:६६  
* इत्येवमादीनि बाधनाया अप्रीतिफलाया जन्मनिमित्तत्वाद् दुःखानीत्युपचर्यन्ते  ॥ प्स्भ्_५।३९:६७  
* आह चरणाधिकारे ऽनतिप्रसादाद् अशिवत्वसञ्ज्ञके सर्वाण्य् अनतिप्रसादबीजत्वात् कुतो नात्यन्तनिवृत्तानि भवन्ति  ॥ प्स्भ्_५।३९:६८  
* कस्मात्  ॥ प्स्भ्_५।३९:६९  
* संहारं प्राप्तस्य निगडमुक्ताधिकारवन् मुक्ताव् अतिशयितगुणप्राप्त्यर्थम् उच्यते गच्छेद् दुःखानामन्तम्  ॥ प्स्भ्_५।३९:७०  
* दुःखानाम् अत्यन्तं परमापोहो गुणावाप्तिश्च परं भवतीति  ॥ प्स्भ्_५।३९:७१  
* तदुभयमपि इत एव भवतीति  ॥ प्स्भ्_५।३९:७२  
* तदाह ईशप्रसादात्  ॥ प्स्भ्_५।३९:७३  
* अत्रेश इत्येतद् भगवतो नामधेयम्  ॥ प्स्भ्_५।३९:७४  
* ईशः कस्मात्  ॥ प्स्भ्_५।३९:७५  
* विद्यादिकार्यस्येशनादीशः  ॥ प्स्भ्_५।३९:७६  
* प्रसादो नाम सम्प्रदानेच्छा  ॥ प्स्भ्_५।३९:७७  
* तस्मात् प्रसादात् सर्वदुःखापोहो गुणावाप्तिश् चदिम् उपाध्यन्तरात् परपरिवादादिवचनात् शुद्धिरिव युगपदित्यर्थः  ॥ प्स्भ्_५।३९:७८  
* एवम् अयम् अथशब्दः  ॥ प्स्भ्_५।३९:७९  
* पशुपतेर् इत्युद्दिष्टयोर् दुःखान्तप्रसादयोर् गच्छेद् दुःखानाम् अन्तमीशप्रसादादिति दुःखान्तं परिसमाप्तमिति  ॥ प्स्भ्_५।३९:८०  
* एवमध्यायपरिसमाप्तिं कृत्वा युक्तं वक्तुम्  ॥ प्स्भ्_५।३९:८१  
  
**********************************************  
  
अत्रेदं ब्रह्म जपेत्  ॥ प्स्_५।४० ॥  
  
* इति  ॥ प्स्भ्_५।४०:१  
* अस्य पूर्वोक्तोऽर्थः  ॥ प्स्भ्_५।४०:२  
* विधिनैव पूर्वोक्तेन विधिना जप्तव्यम्  ॥ प्स्भ्_५।४०:३  
* न तु दुःखान्तगतेन गणपतिवदित्यर्थः  ॥ प्स्भ्_५।४०:४  
* आह कामित्वात् कृपया भगवता दुःखान्तो दत्तः स्वेच्छयैव न पुनरदुःखान्तं करिष्यति  ॥ प्स्भ्_५।४०:५  
* अथाशक्तस् तथाप्यस्य शक्तिव्याघातः पाचकवद् अकर्मापेक्षत्वं चोच्यते  ॥ प्स्भ्_५।४०:६  
* अत्र यथा नित्यो दुःखान्तस्तथा वक्ष्यामः  ॥ प्स्भ्_५।४०:७  
* यथा च काङ्क्षतो लिप्सतश् च साधकाधिकारनिवृत्तिस्तथा वक्ष्यामः  ॥ प्स्भ्_५।४०:८  
* पदार्थनिगमनार्थे चोच्यते  ॥ प्स्भ्_५।४०:९  
  
**********************************************  
  
ईशानः सर्वविद्यानाम्  ॥ प्स्_५।४१ ॥  
  
* अत्र ईशनाद् ईशानः  ॥ प्स्भ्_५।४१:१  
* अत्रेशनाद् ईशान इत्युक्तं कारणम्  ॥ प्स्भ्_५।४१:२  
* ईशानः प्रभुः धातेत्यर्थः  ॥ प्स्भ्_५।४१:३  
* आह कस्यायमीशानः  ॥ प्स्भ्_५।४१:४  
* तदुच्यते सर्वस्येशानः । सर्वशब्दो विद्याप्रकृतेर् निरवशेषवाची द्रष्टव्यः  ॥ प्स्भ्_५।४१:५  
* विद्यानां धर्मार्थकामकैवल्यतत्साधनपराणाम् ईशानः विद्यानामिति षष्ठीबहुवचनम्  ॥ प्स्भ्_५।४१:६  
* आह किं विद्यानामेवेशानः न तु विद्याभिर्ये विदन्ति  ॥ प्स्भ्_५।४१:७  
* उच्यते  ॥ प्स्भ्_५।४१:८  
  
**********************************************  
  
ईश्वरः सर्वभूतानाम्  ॥ प्स्_५।४२ ॥  
  
* अत्र निरतिशय ऐश्वर्येण ईश्वरः  ॥ प्स्भ्_५।४२:१  
* पुरुषः चैतन्यवद् इत्यर्थः  ॥ प्स्भ्_५।४२:२  
* आह कस्यायमीश्वरः  ॥ प्स्भ्_५।४२:३  
* तदुच्यते सर्वभूतानाम् । अत्र चेतनाचेतनेषु सर्वशब्दः न केवलं पृथिव्यादिषु किन्तु सिद्धेश्वरवर्जं चेतनेष्वेव सर्वभूतप्रकृतेर्निरवशेषवाची सर्वशब्दो द्रष्टव्यः  ॥ प्स्भ्_५।४२:४  
* कस्माद् भूतानि  ॥ प्स्भ्_५।४२:५  
* भावनत्वाद् भूतानीत्युक्तम् भूतानामिति षष्ठीबहुवचनम्  ॥ प्स्भ्_५।४२:६  
* आह अत्र केचिद् विद्याभूतव्यतिरिक्तं ब्रह्माणमिच्छन्ति  ॥ प्स्भ्_५।४२:७  
* तस्यायं किं प्रभुर्भवति नेति  ॥ प्स्भ्_५।४२:८  
* उच्यते प्रभुः  ॥ प्स्भ्_५।४२:९  
* यस्मादाह  ॥ प्स्भ्_५।४२:१०  
  
**********************************************  
  
ब्रह्मणोऽधिपतिर्ब्रह्मा  ॥ प्स्_५।४३ ॥  
  
* अत्र यो ऽयं विरिञ्चिः परमः पतिः सर्वचेतनव्यतिरिक्तः क्षेत्रज्ञः तस्मिन् ब्रह्मसञ्ज्ञा  ॥ प्स्भ्_५।४३:१  
* न तु प्रधानादिषु  ॥ प्स्भ्_५।४३:२  
* कस्मात्  ॥ प्स्भ्_५।४३:३  
* अधिपतिवचनविरोधात्  ॥ प्स्भ्_५।४३:४  
* ब्रह्म च कस्मात्  ॥ प्स्भ्_५।४३:५  
* बृंहणत्वाद् बृहत्त्वाद् ब्रह्मा  ॥ प्स्भ्_५।४३:६  
* बृंहयते यस्माद् विद्याकलाभूतानि बृहच् च तेभ्य इत्यतो ऽधिपतिर्ब्रह्मा  ॥ प्स्भ्_५।४३:७  
* ब्रह्मण इति षष्ठी  ॥ प्स्भ्_५।४३:८  
* अधिर् अधिष्ठातृत्वे  ॥ प्स्भ्_५।४३:९  
* तत्स्वाभाव्यात् संहृते चासंहृते च कार्य इत्यर्थः  ॥ प्स्भ्_५।४३:१०  
* पत्युः पतिः अधिपतिः  ॥ प्स्भ्_५।४३:११  
* राजराजवत्  ॥ प्स्भ्_५।४३:१२  
* पतिः पालने पतिर्दर्शने भोगे च  ॥ प्स्भ्_५।४३:१३  
* पालयते यस्माद् ब्रह्मादीन् ईश्वरः  ॥ प्स्भ्_५।४३:१४  
* पाति ब्रह्मादिकार्यम् । अधिपतिः ब्रह्मा  ॥ प्स्भ्_५।४३:१५  
* अधिपतिरीश्वरः  ॥ प्स्भ्_५।४३:१६  
* एवं बृंहयते यस्माद् विद्यादिकार्यं बृहच् च तेभ्य इत्यतो ऽधिपतिर्ब्रह्मा भगवानिति  ॥ प्स्भ्_५।४३:१७  
* आह अत्र कार्यकरणमहाभाग्यम् एवात्र ब्रह्मणि चिन्त्यते न तु साधकस्य लिप्सा लाभो वेति  ॥ प्स्भ्_५।४३:१८  
* उच्यते न  ॥ प्स्भ्_५।४३:१९  
* यस्मादाह  ॥ प्स्भ्_५।४३:२०  
  
**********************************************  
  
शिवो मे अस्तु  ॥ प्स्_५।४४ ॥  
  
* अत्र येषां साधिकारत्वाद् अनतिप्रसन्नस् तेषामशिवत्वं दृष्ट्वा दुःखान्तं गतेषु च शिवत्वं दृष्ट्वा आह शिवो मे अस्तु इति  ॥ प्स्भ्_५।४४:१  
* मे इत्यात्मापदेशे ममेत्यर्थः  ॥ प्स्भ्_५।४४:२  
* अस्त्विति काङ्क्षायाम्  ॥ प्स्भ्_५।४४:३  
* काङ्क्षति लिप्सति मृगयतीत्यर्थः  ॥ प्स्भ्_५।४४:४  
* आह कियन्तं कालं भगवानस्य शिवो भवति  ॥ प्स्भ्_५।४४:५  
* तदुच्यते नित्यम्  ॥ प्स्भ्_५।४४:६  
* यस्मादाह  ॥ प्स्भ्_५।४४:७  
  
**********************************************  
  
सदा  ॥ प्स्_५।४५ ॥  
  
* अत्र सदा नित्यं सन्ततम् अव्युच्छिन्नमित्यर्थः  ॥ प्स्भ्_५।४५:१  
* आह कमेवमाह  ॥ प्स्भ्_५।४५:२  
* को वास्य शिवो भवतीति  ॥ प्स्भ्_५।४५:३  
* उच्यते  ॥ प्स्भ्_५।४५:४  
  
**********************************************  
  
शिवः  ॥ प्स्_५।४६ ॥  
  
* अत्र शिव इत्येतदपि भगवतो नाम  ॥ प्स्भ्_५।४६:१  
* शिवः कस्मात्  ॥ प्स्भ्_५।४६:२  
* परिपूर्णपरितृप्तत्वाच्छिवः  ॥ प्स्भ्_५।४६:३  
* तस्मात् सदाशिवोपदेशान् नित्यो दुःखान्तः  ॥ प्स्भ्_५।४६:४  
* कारणाधिकारनिवृत्तिः  ॥ प्स्भ्_५।४६:५  
* तदर्थं नित्यो दुःखान्त इति सिद्धम्  ॥ प्स्भ्_५।४६:६  
* एवमेते पञ्च पदार्थाः कार्यकारणयोगविधिदुःखान्ताः समासविस्तरविभागविशेषोपसंहारनिगमनतश् च व्याख्याताः  ॥ प्स्भ्_५।४६:७  
* उक्तं हि  ॥ प्स्भ्_५।४६:८  
* आदौ यद् भवति समासोक्तं मध्ये तस्य विस्तरतश् च विभागतश् चोपनयनिगमनेन सतामप्येष निश्चयः  ॥ प्स्भ्_५।४६:९  
* इति  ॥ प्स्भ्_५।४६:१०  
* अत्र तावत् पतिरिति कारणपदार्थस्योपदेशः समासेन  ॥ प्स्भ्_५।४६:११  
* विस्तरस्तु वामो देवो ज्येष्ठो रुद्रः कामः शङ्करः कालः कलविकरणो बलविकरणोऽघोरो घोरतरः सर्वः शर्व तत्पुरुषो महादेव ॐकार ऋषिर् विप्रो महानीश ईशान ईश्वरो ऽधिपतिर्ब्रह्मा शिव इत्येवमाद्यो विस्तरः  ॥ प्स्भ्_५।४६:१२  
* विभागोऽपि अन्यत् पतित्वम् अन्यद् अजातत्वम् अन्यद् भवोद्भवत्वमित्याद्यो विभागः  ॥ प्स्भ्_५।४६:१३  
* विशेषः अन्येषां प्रधानादीनि अस्माकं तद्व्यतिरिक्तो भगवानीश्वरः  ॥ प्स्भ्_५।४६:१४  
* कारणाधिकारे यस्मादाह ईश्वरः सर्वभूतानामिति  ॥ प्स्भ्_५।४६:१५  
* एष उपसंहारः सार्वकामिक इत्याचक्षते  ॥ प्स्भ्_५।४६:१६  
* निगमनम् ईश ईशान ईश्वरोऽधिपतिर्ब्रह्मा शिव इति  ॥ प्स्भ्_५।४६:१७  
* तथा पशुरिति कार्यपदार्थस्योद्देशः  ॥ प्स्भ्_५।४६:१८  
* तस्य विस्तरो विद्या कला पशवः  ॥ प्स्भ्_५।४६:१९  
* उत्पाद्या अनुग्राह्यास् तिरोभाव्यकाल्प्यविकार्यम् अस्पदस्य बोध्यधिष्ठेयत्वे चेत्येवम् आद्यः सूत्रविद्याधर्मार्थकामैर् भेदैर् दुःखान्तः विद्या  ॥ प्स्भ्_५।४६:२०  
* कला द्विविधाः  ॥ प्स्भ्_५।४६:२१  
* कार्याख्याः करणाख्याश् च  ॥ प्स्भ्_५।४६:२२  
* तत्र कार्याख्याः पृथिव्याद्याः  ॥ प्स्भ्_५।४६:२३  
* करणाख्या बुद्ध्याद्याः  ॥ प्स्भ्_५।४६:२४  
* पशवश् च त्रिविधाः  ॥ प्स्भ्_५।४६:२५  
* देवा मनुष्यास् तिर्यञ्चः  ॥ प्स्भ्_५।४६:२६  
* तत्र देवा अष्टविधा ब्रह्माद्याः  ॥ प्स्भ्_५।४६:२७  
* मानुष्यं चानेकविधं ब्राह्मणाद्यम्  ॥ प्स्भ्_५।४६:२८  
* तिर्यग्योनि च पञ्चविधं पशुमृगाद्यम्  ॥ प्स्भ्_५।४६:२९  
* पशवः साञ्जना निरञ्जनाश् च  ॥ प्स्भ्_५।४६:३०  
* एवमाद्यो विस्तरः  ॥ प्स्भ्_५।४६:३१  
* विभागोऽपि अन्या विद्या अन्याः कलाः अन्ये च पशव इत्येवमाद्यो विभागः  ॥ प्स्भ्_५।४६:३२  
* विशेषः अन्येषां प्रधानादीनि कारणानि तानीह शास्त्रे कार्यत्वेन व्याख्यातानि  ॥ प्स्भ्_५।४६:३३  
* तत्र प्रधानं कारणम् अन्येषां तदिह शास्त्रे पश्यनात् पाशकत्वात् कार्यत्वेन व्याख्यातम्  ॥ प्स्भ्_५।४६:३४  
* तथा पुरुषः कारणमन्यत्र इह शास्त्रे पशुत्वात् कार्यत्वेन व्याख्यातः  ॥ प्स्भ्_५।४६:३५  
* तथा कर्ममध्यत्वात् कालः स्वभावः उपसंहारवत्  ॥ प्स्भ्_५।४६:३६  
* भूतानि विकार्यत्वात् कार्यत्वेन व्याख्यातानि  ॥ प्स्भ्_५।४६:३७  
* इत्येष विशेषः  ॥ प्स्भ्_५।४६:३८  
* उपसंहारः सार्वकामिक इत्यर्थः  ॥ प्स्भ्_५।४६:३९  
* निगमनं विद्याकलाभूतानि ब्रह्मेति  ॥ प्स्भ्_५।४६:४०  
* तथा योगमिति योगपदार्थस्योद्देशः  ॥ प्स्भ्_५।४६:४१  
* तस्यैवं चरतः योगः प्रवर्तते उभयथा यष्टव्यः अत्यागतिं गमयते नान्यभक्तिस्तु शङ्करे एवं देवनित्यतानित्ययुक्तता अध्ययनं ध्यानं स्मरणं नित्यसायुज्यमिति विस्तरः विभागः क्रियालक्षणं क्रियोपरमलक्षणं दूरदर्शनश्रवणमननविज्ञानानि गणपतिः भूयिष्ठं सम्प्रवर्तते सिद्धः गच्छेद् दुःखानामन्तम् इत्येवमाद्यो विभागः  ॥ प्स्भ्_५।४६:४२  
* ज्ञानशक्तिः क्रियाशक्तिश्च  ॥ प्स्भ्_५।४६:४३  
* तत्र ज्ञानशक्तिः श्रवणाद्या  ॥ प्स्भ्_५।४६:४४  
* क्रियाशक्तिः मनोजवित्वाद्या  ॥ प्स्भ्_५।४६:४५  
* इत्येवमाद्यो विभागः  ॥ प्स्भ्_५।४६:४६  
* विशेषः अन्येषां कैवल्यम् इह तु विशेषो विकरणमिति  ॥ प्स्भ्_५।४६:४७  
* प्रतिकरण इति कैवल्यधर्मातिशक्तिर् निष्कलम् ऐश्वर्यमित्येष विशेषः  ॥ प्स्भ्_५।४६:४८  
* उपसंहारः इत्य् एभिर् गुणैर्युक्त इति  ॥ प्स्भ्_५।४६:४९  
* अतो यावन्ति वाक्यविशेषाणि सन्निकृष्टविप्रकृष्टानि निर्वचनानि तानि च सर्वनिर्वचनानीति कृत्वा युक्तमुक्तम्  ॥ प्स्भ्_५।४६:५०  
* एवमत्र श्रीभगवत्कौण्डिन्यविरचिते श्रीमद्योगपाशुपतशास्त्रसूत्रव्याख्याने पञ्चार्थभाष्ये पञ्चमोऽध्यायः सह ब्रह्मणा ग्रन्थतो ऽर्थतश्च परिसमाप्त इति  ॥ प्स्भ्_५।४६:५१  
* शुभम्  ॥ प्स्भ्_५।४६:५२  
  
**********************************************  

