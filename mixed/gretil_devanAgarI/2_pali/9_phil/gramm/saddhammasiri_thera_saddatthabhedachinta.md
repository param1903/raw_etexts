+++
title = "Saddhammasiri Thera: Saddatthabhedacinta"

+++


## Intro
  
  
  
  
 Saddhammasiri Thera: Saddatthabhedacinta   
  
  
  
  
Saddhammasiri Thera: Saddatthabhedacinta  
Based on the ed. by Thvanh Sin Ūh: Saddā ṅay 15 coṅ pāth,  
Rankun : Icchāsaya Piṭaka Press, 1964.  
  
  
Input by Aleix Ruiz Falqués  
  
  
  
  
CONTRIBUTOR'S NOTE:  
This is a provisional transcript.  
It is meant to be a searchable romanised version of the Burmese edition.  
Please do not quote it without checking the readings with the original.  
  
  
  
  
  
THIS GRETIL TEXT FILE IS FOR REFERENCE PURPOSES ONLY!  
COPYRIGHT AND TERMS OF USAGE AS FOR SOURCE FILE.  
  
Text converted to Unicode (UTF-8).  
(This file is to be used with a UTF-8 font and your browser's VIEW configuration  
set to UTF-8.)  
  
  
  
description:multibyte sequence:  
long a  ā     
long A  Ā     
long i  ī     
long I  Ī     
long u  ū     
long U  Ū     
vocalic r  ṛ    
vocalic R  Ṛ    
long vocalic r  ṝ    
vocalic l  ḷ    
vocalic L  Ḷ    
long vocalic l  ḹ    
velar n  ṅ    
velar N  Ṅ    
palatal n  ñ     
palatal N  Ñ     
retroflex t  ṭ    
retroflex T  Ṭ    
retroflex d  ḍ    
retroflex D  Ḍ    
retroflex n  ṇ    
retroflex N  Ṇ    
palatal s  ś     
palatal S  Ś     
retroflex s  ṣ    
retroflex S  Ṣ    
anusvara  ṃ    
visarga  ḥ    
long e  ē     
long o  ō     
l underbar  ḻ    
r underbar  ṟ    
n underbar  ṉ    
k underbar  ḵ    
t underbar  ṯ    
  
  
  
Unless indicated otherwise, accents have been dropped in order   
to facilitate word search.  
  
For a comprehensive list of GRETIL encodings and formats see:  
http://gretil.sub.uni-goettingen.de/gretil/gretdiac.pdf  
and  
http://gretil.sub.uni-goettingen.de/gretil/gretdias.pdf  
  
For further information see:

## पाठः


सद्धम्मसीरि थेर: सद्दत्थभेदचिन्ता

* नमो तस्स भगवतो अरहतो सम्मासम्बुद्धस्स *  
    
सद्दत्थभेदवादीनं पवरं वरवादिनं ।  
अभिवादिय सद्दत्थभेदचिन्ताभिधीयते ॥ सद्_१ ॥  
    
सद्दो हि दुब्बिधो चित्तजोकारादोतुजोदरे ।  
सद्दाद्यत्थोपकारत्ता चित्तजोविध गय्हते ॥ सद्_२ ॥  
    
सो च कण्ठादिठानेभिब्यत्तितो तत्थ चित्तज- ।  
पथवीसत्तिविञ्ञत्तिभूसङ्घट्टनजो मतो ॥ सद्_३ ॥  
    
नाभितोच्चारणुस्साहभूतपाणोपरोपरि ।  
सङ्घट्टनोरकण्ठादि सिरजो त्य् अपरे विदू ॥ सद्_४ ॥  
    
सासनस्स्ऽ उपकारत्ता मागधो ऽव्ऽ इध गय्हते ।  
सो ह्ऽ आनुसावनं पटिसम्भिदाय च पच्चयो ॥ सद्_५ ॥  
    
अनिट्ठिते पदे वण्णो परमत्थो सुनिट्ठितं ।  
पदं पञ्ञत्तिसद्दो ति सद्दो भवति दुब्बिधो ॥ सद्_६ ॥  
    
नेका पि सुतिया सद्दा लोकेन्ऽ एको ति वुच्चरे ।  
एकत्थवाचकत्तेन्ऽ एको ति सङ्केतभावतो ॥ सद्_७ ॥  
    
एकक्खरो प्य् अनेको प्ऽ एकत्थवाचकसम्मतो ।  
सरो तंसहितो ब्यञ्जनो च्ऽ एकक्खरसम्मतो ॥ सद्_८ ॥  
    
अनेके ऽव समाने पि पदम् एकम् इत्य् उच्चते ।  
छिन्नत्ता चिनिपातेन तेसं च्ऽ एकत्थभावतो ॥ सद्_९ ॥  
    
आ भुसोगतियन् त्य् एकक्खरो ऽत्थी पुरिसो ति च ।  
ऽनेको यं किञ्चि ऽपेति त्य् एकत्तं नेकपदस्स च ॥ सद्_१० ॥  
    
सोतालम्बणम् आपन्नो सङ्केतेन ववत्थितो ।  
अत्थस्स ञापको सद्दो नासन्ते कारणद्वये ॥ सद्_११ ॥  
    
भेदाभेदकभूतत्थं पुण्णं वोहारनिस्सितं ।  
नानापदं विभावेति यं तं वाक्यन् ति वुच्चते ॥ सद्_१२ ॥  
    
अनिट्ठिते पदे वण्णो वाक्खरं निट्ठिते पदं ।  
वाक्यं तस्समुदायो तमञ्ञोञ्ञापेक्खलक्खणं ॥ सद्_१३ ॥  
    
पटिञ्ञा उपमा हेतु उदाहरण निगम- ।  
वसेन्ऽ आवयवा पञ्चविधा वाक्ये यथारहं ॥ सद्_१४ ॥  
    
यथा महानसे एवम् अग्गि दहनधूमतो ।  
मन्यते कत्थ धम्मिनो सिद्धितो ऽचलमत्थके ॥ सद्_१५ ॥  
    
क्रियाय सह अञ्ञोञ्ञं कारकानमपेक्खता  
क्रियाकारकसम्बन्धो न छट्ट्ःईविसयो अयं ॥ सद्_१६ ॥  
    
नानत्ता सत्तिया नानाक्रिया होति यथारहं ।  
एकक्रियाय छन्नन् तु नत्थि कारकता सदा ॥ सद्_१७ ॥  
    
सद्दसन्ततियं सद्दो कासादि ऽवम् अकारियो ।  
निच्चो ति केचि तेसन् तु नापसद्दो कदाचि पि ॥ सद्_१८ ॥  
    
असतित्ता लसत्ता च अपसद्दे पि साधुता ।  
अत्थे सने यथा ऽम्मू ति वुत्ते प्य् अम्मा ऽभिमन्यते ॥ सद्_१९ ॥  
    
अत्थे साधुत्तमत्तेन निच्चत्ते ऽपि करीयते ।  
निच्चेन सदिसा ऽनिच्चं रङ्गहत्थादयो यथा ॥ सद्_२० ॥  
    
गुऌहं व गिलिते निग्गु हितं सिद्धे ऽदम् उच्चते ।  
मरू व मरुबिम्बम्हा सिद्धे ऽदं सिद्धम् उच्चते ॥ सद्_२१ ॥  
    
अनिच्चो खणिको सद्दो घटादि विय कारियो ।  
इच्चेके सत्थकारा ते ये निच्चानिच्चवादिनो ॥ सद्_२२ ॥  
    
निच्चत्ते पि सलादीनं सञ्ञा रूऌहीव मन्यते ।  
अनिच्चवादिनं वादे अन्वत्थापि पतीयते ॥ सद्_२३ ॥  
    
निच्चो निकारणो ऽनिच्चो कारणानुगतो ऽरितो ।  
नायं कण्ठादिवुत्तित्ता निच्चो वुड्ढे तु वुत्तितो ॥ सद्_२४ ॥  
    
सङ्केतेन च वुत्तित्ता नाप्य् अनिच्चो ति वुच्चते ।  
तेन सत्थन् तु सङ्केतकरणत्थं करीयते ति ॥ सद्_२५ ॥

सद्दभेदचिन्ता।

सकत्थदब्बलिङ्गानि सङ्ख्याकम्मादिकरकं ।  
इति सद्दस्स विञ्ञेय्या पञ्चकत्था यथारहं ॥ सद्_२६ ॥  
    
अरीयत्य् अत्थते वा ऽनेना त्य् अत्थो सो व सस्सवा ।  
एसो सको सको व ऽत्थो सकत्थो सविसेसनं ॥ सद्_२७ ॥  
    
सुति जातिगुणो दब्बं सम्बन्धो च क्रिया तथा ।  
क्रियाकारकसम्बन्धो त्य् एवं सत्तविधो ऽथवा ॥ सद्_२८ ॥  
    
नेय्यो अट्ठविधो सादिस्यादिना च सकत्थको ।  
विसेस्य् अस्स विसेसो ति तञ्ञुना सो पतीयते ॥ सद्_२९ ॥  
    
सद्देन्ऽ उच्चारितेन्ऽ एव यं वत्थु पतिपज्जते ।  
तस्स सद्दस्स तं वत्थु अत्थनामेन मन्यते ॥ सद्_३० ॥  
    
दीपिता विय दीपेन एवं सद्देन दीपिता ।  
सरूपख्या सुति सद्दता सद्दानुगता सदा ॥ सद्_३१ ॥

सबलादीसु भिन्नेसु याय वत्तन्त्य् अभिन्नधी ।  
सद्दा सा जातिर् एसा च मालासुत्तम् इव्ऽ आन्विता ॥ सद्_३२ ॥  
    
या निच्चत्ता महत्ता च सत्ता सत्तगवादिसु ।  
महाविसेससामञ्ञम् इच्च् एतं हु यथाक्कमं ॥ सद्_३३ ॥  
    
दब्बस्स्ऽ इतो ततो भिन्नो तब्भेदञाणहेतुको ।  
विपरावत्तिधम्मो च निग्गुणो गम्यते गुणो ॥ सद्_३४ ॥  
    
सम्बन्धो कारकेह्ऽ अञ्ञो क्रियाकारकपुब्बको ।  
सम्बन्धिबुद्धिजनको सम्बन्धिद्वयनिस्सितो ॥ सद्_३५ ॥  
    
सम्बन्धी विय सम्बन्धो रूपतो न कुदाचनं ।  
दट्ठुं सक्कोति विञ्ञू हि पुरिसो ति पवत्तति ॥ सद्_३६ ॥  
    
राजा ददाति गन्हाति पुरिसो ति पवत्तति ।  
क्रियं निस्साय सम्बन्धो अञ्ञोञ्ञापेक्खलक्खणो ॥ सद्_३७ ॥  
    
क्रियाकारकतो सेसे छट्ठी जायति सा पन ।  
सम्बन्धम् अपि जोतेति उत्ते सा हि पलुज्जते ॥ सद्_३८ ॥  
    
विसेस्य् अस्स विसेसे वा सम्बन्धिद्वयजोतितं ।  
सम्बन्धं जोतितुं छट्ठी सद्दसत्तिसभावतो ॥ सद्_३९ ॥  
    
धात्वत्थो व क्रिया नाम का च्ऽ ईहा का च जेट्ठका ।  
का च कारकब्यापारो सो क्रिया ति पतीयते ॥ सद्_४० ॥  
    
सा दब्बं व इमा ऽवाति सरूपेना ऽप्य् अदस्सना ।  
पादुक्खेपमुदुत्तादिम् अनुमानेन मन्यते ॥ सद्_४१ ॥  
    
मन्तब्बा ऽप्य् अनुमानेन सुता साधनसत्तिया ।  
लोकसम्मुतिया सिद्धा दब्बं निस्साय मन्यते ॥ सद्_४२ ॥  
    
अदब्बा कत्तुकम्मट्ठा कारकग्गाम् असाधिया ।  
क्रिया नामाति विञ्ञेय्या तञ्ञुना त्य् अपरे विदू ॥ सद्_४३ ॥  
    
यं यं विसेस्यते तं तं दब्बं तं सविसेसनं ।  
विसेस्यं निस्सयो वा ऽत्थो विसेस्योसविसेसनो ॥ सद्_४४ ॥  
    
दुय्हन्त्य् एत्थ विसेसा ति दब्बं तन् तु चतुब्बिधं ।  
जातिगुणक्रियादब्बभेदेन्ऽ एव पभिज्जते ॥ सद्_४५ ॥  
    
एकाकारो पुमत्तादिबुद्धिया परिकप्पितो ।  
वोहारत्थो व लिङ्गत्थो पुमभावादयो यथा ॥ सद्_४६ ॥  
    
येन यं सदिसं नाम तम् एव न च तं भवे ।  
भिन्नानं सदिसत्तेन तेसम् ओपमता भवे ॥ सद्_४७ ॥  
    
सन्ताने पुमभावादिसहितो परिकप्पितो ।  
महन्तकरसण्ठानाद्य् अट्ठसालिनिया मतो ॥ सद्_४८ ॥  
    
विसदादिप्पभेदेन तिविधो गमनादिको ।  
लिङ्गत्थो त्य् अपरे केचि मस्सुकेसादयो ति च ॥ सद्_४९ ॥  
    
एस्ऽ एस्ऽ एतन् ति सिद्धत्थमत्तं चन्द्रादिस्व् इच्छितं ।  
कलापादीस्व् अनिप्फन्नसद्दत्थो तञ्ञुन्ऽ इच्छितो ॥ सद्_५० ॥  
    
सङ्ख्य्ऽ एकत्तं बहुत्तञ् च सासने सक्कते पन ।  
द्वित्तञ् च पक्खिपित्वान सङ्ख्या वुच्चति तञ्ञुना ॥ सद्_५१ ॥  
    
कम्मादिकारकं नाम भावसत्तमकारकं ।  
कत्तुसाधनतो ञेय्यं भावसाधनतो पि वा ॥ सद्_५२ ॥  
    
दब्बगुणक्रियाजातिनामभेदेन पञ्चको ।  
यो करोति क्रियं कत्तु कम्मट्ठन् ति सकारको ॥ सद्_५३ ॥  
    
लोकेनाविज्जमानो पि विज्जमानो ति सम्मतो ।  
इति न्यायेन भावो पि कत्तुसाधनतो मतो ॥ सद्_५४ ॥  
    
करणं वा क्रियाकारो, कारो एव च कारको ।  
तेन्ऽ एव कारको सत्तिक्रियाभेदेन दुब्बिधो ॥ सद्_५५ ॥  
    
ननु विना व दब्बादिं सत्तिनाम न दिस्सति ।  
दिट्ठं वत्थुं विहाय्ऽ एत्थ अदिट्ठं किं नु इच्छसि ॥ सद्_५६ ॥  
    
दब्बस्स यं करोत्य् एकं सामत्थ्यं सत्तिकाय तु ।  
कत्तुता यस्स तस्स्ऽ एव भवेय्य करणादिता ॥ सद्_५७ ॥  
    
कत्तादिसत्तियोगेन दब्बाद्य् एकम् पि भिज्जते ।  
यथ्ऽ एको पि पटो नीलपीतादिगुणयोगतो ॥ सद्_५८ ॥  
    
बुद्धो चरति भो बुद्ध बुद्धं अनुचराहि त्वं ।  
बुद्धेन देसितो धम्मो, धम्मो बुद्धेन तिट्ठते ॥ सद्_५९ ॥  
    
धम्मट्ठो देति बुद्धस्स धम्मो बुद्धा विनिग्गतो ।  
धम्मो बुद्धस्स पसत्थो लोको बुद्धे पसीदति ॥ सद्_६० ॥  
    
कारकत्ता क्रियाय्ऽ एव सत्तिमुक्ख्येन कारकं ।  
दब्बं ठान्यूपचारेन तदाधारणभावतो ॥ सद्_६१ ॥  
    
सद्दो ऽत्थं वदती त्य् एत्थ सद्दो दब्बे ऽव गय्हते ।  
अत्थस्स वाचको सद्दो प्य् अत्थद्वारेन कारको ॥ सद्_६२ ॥  
    
क्रियानिमित्तम् एकन्तं क्रियत्थं कारकीरितं ।  
क्रियानिमित्तमत्तं पि म् अक्रियत्थम् अकारकं ॥ सद्_६३ ॥  
    
साम्य् आलपननिद्धारणभाग्यादिम् अकारकं ।  
क्रियाय्ऽ एव तदा योगाभावतो त्य् उपलक्खये ॥ सद्_६४ ॥  
    
भावलक्खणहेत्वादि क्रियत्थस्स अभावतो ।  
तंयोगे तन्निमित्ते ऽपि कारकन् ति न वुच्चति ॥ सद्_६५ ॥  
    
कारको छब्बिधो कत्तु करणकम्मसम्पदा ।  
नावधोकासभेदेन सत्यावत्थप्पभेदतो ॥ सद्_६६ ॥  
    
सब्बभावाविनाभावी करणादिपुरक्खतो ।  
यो करोत्य् अत्तकम्मट्ठं क्रियं कत्ता स कारको ॥ सद्_६७ ॥  
    
कत्ता सब्बक्रियाब्यापी सेसं कम्मादि पञ्चकं ।  
विसेसक्रियाब्यापी ति कारकं दुविधं मतं ॥ सद्_६८ ॥  
    
कत्ता ऽयं तिविधो सुद्धहेतुकम्मप्पभेदतो ।  
दत्तो करोति कारेति पीयते पादियं सयं ॥ सद्_६९ ॥  
    
यं क्रियासाधने कत्तु पकारं ति सयेन तं ।  
करणं कत्तुतो ऽञ्ञे समधिकन् ति म् उदीरितं ॥ सद्_७० ॥  
    
बाहिरज्झत्ततो बाह्यब्भन्तरेन च दुब्बिधं ।  
वीहिं लुनाति दत्तेन चक्खुना चन्दम् इक्खते ॥ सद्_७१ ॥  
    
यं क्रियायाभिगन्तब्बं तं कम्मं यं करीयते ।  
इति सत्ति तदा कम्मं करणन् ति क्रिया तथा ॥ सद्_७२ ॥  
    
निप्फत्ति विकति पत्तिभेदा कम्मं तिधा मतं ।  
कटं करोति झापेति कट्ठादिच्चं नमस्सति ॥ सद्_७३ ॥  
    
सम्मा पदीयते यस्स सम्पदानं तद् उच्चते ।  
वत्थुस्स वा पटिग्गाहलक्खणं तं क्रियाय वा ॥ सद्_७४ ॥  
    
पूजानुग्गहकामेन दिन्नं सम्मा ति मन्यते ।  
दिन्नस्स सामिकत्ते पि सम्पदानं तद् उच्चते ॥ सद्_७५ ॥  
    
रजकस्स ददे वत्थं रञ्ञो दण्डन् ति आदिसु ।  
नभवे सम्पदानत्तं पूजादीनम् अभावतो ॥ सद्_७६ ॥  
    
अनुमत्या निराकत्ताराधकभेदतो तिधा ।  
सम्पदानं ददे भिक्खु नो रुक्खस्स ऽद्धिकस्स च ॥ सद्_७७ ॥  
    
सम्पदानं द्विधा कायचित्तसम्पत्तिपुब्बतो ।  
भिक्खुस्स चीवरं देति बलिं नारायनस्स च ॥ सद्_७८ ॥  
    
समे प्य् अपगमे द्विन्नं पुब्बरूपा यद् अच्चुतं ।  
वुच्चते तद् अपादानम् एतञ् चावधिलक्खणं ॥ सद्_७९ ॥  
    
अपादानं द्विधा बुद्धिकायसम्पत्तिपुब्बतो ।  
चला चलवसेना पि चोरा गामा ति आदिसु ॥ सद्_८० ॥  
    
निद्दिट्ठविसयं किञ्चि उप्पत्तिविसयं तथा ।  
अनुमेय्यविसयञ् च अपादानं तिधा मतं ॥ सद्_८१ ॥  
    
अपेन्ति मुनयो गामा, कुसूला कण्डुलं पचे, ।  
पाटलीपुत्तकेहि च अभिरूपतरा इमे ॥ सद्_८२ ॥  
    
क्रियानिस्सयभूतानि कत्तुकम्मानि तिट्ठरे ।  
यत्थ्ऽ ओकासो ति सो येव परम्पर्ऽ ऊपचारतो ॥ सद्_८३ ॥  
    
लद्धनामविसेसत्ता न्ऽ एसं न्ऽ ओकासता सिया ।  
सामञ्ञस्स विसेसो व बाधको ति हि वुच्चरे ॥ सद्_८४ ॥  
    
आधारो चतुधा: ब्यापिको, तिलोपसिलेसिको, ।  
थालीवेसयिकोकासो गङ्गासामीपिको ति च ॥ सद्_८५ ॥  
    
पधानपरिकप्पानं वसा ऽधारो हि दुब्बिधो ।  
मुख्यो ऽपचारतो वा पि तिलगङ्गादयो यथा ॥ सद्_८६ ॥  
    
मुख्यामुख्यवसेन्ऽ एव सब्बो सद्दो पभिज्जते ।  
गङ्गायं न्हायते गङ्गायं सस्सन् ति यथाक्कमं ॥ सद्_८७ ॥  
    
भूतम् अत्थम् अतिक्कम्म येना ऽभूतम् अपेक्खति ।  
भूतत्थस्स्ऽ एकदेसं वा सो ऽपचारो ति वुच्चति ॥ सद्_८८ ॥  
    
सीहो गायति सीहो ऽयं माणवो ऽच्चादि दुब्बिधो ।  
अभेदविवख्या सो ऽयम् इति सम्बन्धतो प्य् अयं ॥ सद्_८९ ॥  
    
परभावपदापेक्खं स-अमादि तु कारकं ।  
पच्चयस्स सधातुस्स अत्थभूतन् तु साधनं ॥ सद्_९० ॥  
    
वाक्ये वा कारको यो तं पसिद्धे यञ् च साधनं। ।  
कारकं पुनम् एतस्मिं अयम् एसं विसेसता ॥ सद्_९१ ॥  
    
पच्चते ओदनो येन इति सो पाचकोदनो ।  
भुज्जते पाचकेनेव माद्यूदाहरणं मतं ॥ सद्_९२ ॥  
    
दब्बगुणक्रियानामजातिभेदेन पञ्चधा ।  
अत्थो अत्थमुखेन्ऽ एव सद्दो पि त्य् अपरे विदू ॥ सद्_९३ ॥  
    
विसाणी धवलो गन्ता चित्तो गोतिच तञ्ञुना ।  
दब्बादि दब्बसद्दादि पच्चेकं वोहरीयते ॥ सद्_९४ ॥  
    
निरुत्तिपटिसम्भिदा पाट्ठियेकेकमक्खरं ।  
विसेसुप्पत्तिया नाम पञ्ञत्तीति हि वुच्चते ॥ सद्_९५ ॥  
    
अक्खरावलिसङ्खातो समूहो परिब्यत्तिया ।  
नामन्ति केचि यद्येवं सुत्यक्खरसमूहतो ॥ सद्_९६ ॥  
    
नामतापत्ति सब्बेसं दब्बसद्दादिनं सिया ।  
नामन्तु लोकसङ्केतमेकं सञ्ञी निदस्सनं ॥ सद्_९७ ॥  
सकत्थोवादितो बुद्धिनप्पतीतविसेसना ।  
येभुय्येन विसेस्येति न्यायतो पतिपद्यते ॥ सद्_९८ ॥  
    
सद्दस्सेवानुसङ्गत्ता नेय्यत्ता तस्सरूपतो ।  
सामञ्ञत्ताच आदोव सुति जातिच मन्यते ॥ सद्_९९ ॥  
    
विसेसानुगतं दब्बं सामञ्ञानुगतञ्च तं ।  
पच्छुत्तं लिङ्गसङ्ख्यानं निस्सयत्ताच आदितो ॥ सद्_१०० ॥  
    
दब्बस्सेवाधिनत्ता तं पच्छालिङ्गं ततो परं ।  
सङ्ख्या च तदधीने पि परसङ्ख्या निवत्तितो ॥ सद्_१०१ ॥  
    
सद्दो पलक्खणादीहि पतीतत्थे निवत्तितं ।  
करोतेव फलत्तेन अञ्ञत्थापोहनेनवा ॥ सद्_१०२ ॥  
    
दब्बाधीनेपि भावस्सा पेक्खत्ता साधनं ततो ।  
द्वेव पराधिनत्ता कम्मादिसङ्ख्या चतुत्थका ॥ सद्_१०३ ॥  
    
लिङ्गादयो तयो दब्बे दब्बाधारणभावतो ।  
दब्बं दब्बविसेसत्ता सकत्थे सङ्गहं गता ॥ सद्_१०४ ॥  
    
तस्सरूपादिनायेव विसेस्यत्ता छट्ठेव तु ।  
जात्यादयो सकत्था पि दब्बेसु त्याह्यदब्बता ॥ सद्_१०५ ॥  
    
वत्तिच्छानुपरोधेन पुब्बापरविलोकनं ।  
कातब्बं किं कमेसेन पच्चासत्यादिभावतो ति ॥ सद्_१०६ ॥

अत्थभेदचिन्ता।

अभिन्नेन पदेनत्थो प्यभिन्नोव पतीयते ।  
बुद्धिया भेदितत्ताव चित्रगोस्सादयो यथा ॥ सद्_१०७ ॥  
    
चित्रगादीसु सुक्कादि बुद्धिया भेदितं यथा ।  
गकतिप्पच्चये भिन्ने भिन्नत्थोव पतीयते ॥ सद्_१०८ ॥  
    
पकतिलिङ्गधात्वेव विभत्तिपच्चया पन ।  
पच्चयो केचि स्याद्यन्तत्याद्यन्ता पकती ति च ॥ सद्_१०९ ॥  
    
भेदिते तद्धिताख्यात कितकादिकपच्चये ।  
समासेस्यादिके धातु लिङ्गे चत्थो पभिज्जते ॥ सद्_११० ॥  
    
द्विको तिको चतुक्कोपि पञ्चकोचापि विञ्ञुना ।  
अत्थो सद्दस्स विञ्ञेय्यो सद्दभेदत्थदस्सिना ॥ सद्_१११ ॥  
    
वाचकत्तित्थिलिङ्गस्सी कारादीनं पतीयते ।  
सद्दमत्तेन सद्दत्थो द्विको पट्ठ्वीति आदीसु ॥ सद्_११२ ॥  
    
जोतकत्तित्थिलिङ्गस्सी कारादीनम्पतीयते ।  
सद्दमत्तेन सद्दत्थो तिको पट्ठ्वीतिआदिसु ॥ सद्_११३ ॥  
    
सकत्थन्तेन गन्तब्बं दब्बं तन्निस्सितम्पि च ।  
लिङ्गमेसो तिको भेदो निच्चंसद्दे पतिट्ठितो ॥ सद्_११४ ॥  
    
चतुत्थो दुब्बिधो मास जातोच्चादो पतीयते ।  
सङ्ख्याचतुत्थको सोव मासिकोति च केनचि ॥ सद्_११५ ॥  
    
किं पमाणो कुमारस्स कालोत्युत्ते विसज्जना ।  
मासो जातस्स अस्साति अञ्ञथा तिंसरत्तिया ॥ सद्_११६ ॥  
    
पदद्वयमपेक्खित्वा परिमाणं विसेसतो ।  
सङ्ख्या पञ्चेव द्वेमासजातादो दिगुणापि वा ॥ सद्_११७ ॥  
    
मासञ्जातस्स अस्साति क्कन्तन्त्यत्र अनादरे ।  
छट्ठीत्येके परे मासो जातो अस्साति पण्डिता ॥ सद्_११८ ॥  
    
सल्लविद्धोतिआदीसु नेय्यो कम्मादिकारक ।  
चतुत्थो सल्लसद्दोसा पेक्खतो योगतोपिवा ॥ सद्_११९ ॥  
    
लिङ्गत्थविवरे सुप्पि कमिच्चादीसु पञ्चको ।  
लिङ्गत्थो पञ्चकत्थे तु सोप्पन्त्यादीसु दाहटो ॥ सद्_१२० ॥  
    
सुप्पेनेव पमाणेन कीतं भण्डन्ति सुप्पिकं ।  
विसेसनविसेस्यानं वाचकत्तात्र पञ्चको ॥ सद्_१२१ ॥  
    
उत्तरपदलोपो वा तद्धितन्तोगमोपि वा ।  
पकतिप्पच्चयेहेव चरितत्थकभावतो ॥ सद्_१२२ ॥  
    
सुपनं सुपिनंसोप्प मितिभावोयमत्र हि ।  
पुन्नपुंसकमेकत्तं तस्स सामञ्ञभावतो ॥ सद्_१२३ ॥  
    
क्रियापदमपेक्खाय पुरिसादीस्वमादिनं ।  
जोतने पकत्यत्थत्ता पञ्चको पज्जते सदा ॥ सद्_१२४ ॥  
    
वाचकत्तमपेक्खाय पच्चयानन्द्विकादिको ।  
विसेसनंविसेस्यादि भावतो धातुआदिके ॥ सद्_१२५ ॥  
    
एककोतिच एकच्चे पच्चयानन्तु जोतने ।  
धात्वादिके तिकाद्यत्थो नेतब्बो समयञ्ञुना ॥ सद्_१२६ ॥  
    
पदपूरणसन्धीसु एकको दोणिकादिसु ।  
सङ्ख्यापमाणभेदेन छक्को चात्यपरेविदू ति ॥ सद्_१२७ ॥

सद्दत्थभेदचिन्ता।

विज्जमानो पि सुक्कादि यथा दीपादिके सति ।  
ब्यत्तिमायाति कम्मादि अत्थो एवंविभत्तियं ॥ सद्_१२८ ॥  
    
लिङ्गत्थे पन्चके सङ्ख्या चतुक्केच विभत्तियो ।  
सङ्ख्याकम्मादिकानं पि अबत्तानं व जोतिका ॥ सद्_१२९ ॥  
    
दुके तिके च कम्मादि चतुक्केच बिभत्तियो ।  
सङ्ख्याकम्मादिकानं पि वाचिकातिच वुच्चरे ॥ सद्_१३० ॥  
    
सद्दो सकत्थमादोव वत्वा जातिगुण क्रियं ।  
दब्बं तं निस्सयम्पच्छा लिङ्गमित्थादिकन्ततो ॥ सद्_१३१ ॥  
    
ततेकत्तादिकंसङ्ख्यं कम्मादिसामिसत्तमं ।  
ततो वदेति लिङ्गत्थो पञ्चकोत्यपरे विदू ॥ सद्_१३२ ॥  
    
लिङ्गत्थं पन जोतेन्ति सङ्ख्याकम्मादि कारकं ।  
सम्बन्धञ्च विभत्तित्थि पच्चया च यथारहं ॥ सद्_१३३ ॥  
    
तेसं विसेसवुत्तित्ता तेहि पाकटभावतो ।  
गोसुक्को पाचको दण्डी गवङ्गोणस्स दण्डिनी ॥ सद्_१३४ ॥  
    
बह्वत्थानम्पि एकत्थे समारोपनतो बहु ।  
वचनन्देसनासो ते पतितत्ताच मन्यते ॥ सद्_१३५ ॥  
    
सत्थेत्तनि गुरूसु चे तिलक्खणमुदाहटं ।  
मयं गच्छाम तुम्हेच गच्छथाति यथाक्कमं ॥ सद्_१३६ ॥  
    
सुपाकट सरूपत्ता दब्बमुच्चारितो रवो ।  
मुख्येन ब्रवितिच्चाह ब्याडि दब्बपदत्तिको ॥ सद्_१३७ ॥  
    
निच्चत्तत्ता पधानेन जातिमुच्चारितो रवो ।  
ब्रवितिच्चाह बाजाब्या यनो जातिपदत्थिको ॥ सद्_१३८ ॥  
    
सद्दत्थो दब्बमेवाति आह दब्बपदत्थिको ।  
जातिपदत्थिको जाति वाति चात्यपरे विदू ॥ सद्_१३९ ॥  
    
सद्दोत्युच्चारितो सद्दा नुबन्धत्ता सरूपकं ।  
सदा वत्वान दब्बं वा जातिं वा मुख्यतो वदे ॥ सद्_१४० ॥  
    
साधारानुगतत्ताव जातिं दब्बपदत्थिके ।  
जातियाधारकत्ताव दब्बं जातिपदत्थिके ॥ सद्_१४१ ॥  
    
दब्बं गुणं क्रियं नामं सम्बन्धञ्च यथारहं ।  
जातिनिस्सयदब्बाधी नत्तानेसन्ति सङ्गहो ॥ सद्_१४२ ॥  
    
गोदण्डी पाचको सुक्को डित्तोच्चादिनिदस्सनं ।  
दण्डादि नानपेतस्स जातिं दण्ड्यादिको वदे ॥ सद्_१४३ ॥  
    
यो सकत्थोति वुत्तो सो निमित्तन्त्यपधानतो ।  
यो दब्बन्तिस सद्दत्थो सद्देनुत्तो पधानतो ॥ सद्_१४४ ॥  
    
याय जात्या विसेस्यं हि दब्बं दब्बन्ति वुच्चते ।  
सा सकत्थो ति सुत्यावा जाति सा च गवादिसु ॥ सद्_१४५ ॥  
    
डित्तो गो गोस्स डित्तोति नाममिच्चादिके पन ।  
दब्बं नामेन नामञ्च नामजात्या यथाक्कमं ॥ सद्_१४६ ॥  
    
नामजातिसरूपेन दब्बे सङ्गहितम्पि वा ।  
नामं तज्जातिया नामे न वा दब्बन् ति चापरे ॥ सद्_१४७ ॥  
    
गोस्स सुक्को गुणोच्चादो गुणो व गुणजातिय ।  
सुक्को गोच्चादिके दब्बं गुणेनेव पतीयते ॥ सद्_१४८ ॥  
    
गुणजातिसरूपेन गुणोवा गुणजातिया ।  
दब्बं गुणेन वात्येके सुक्को गोस्सगुणोतिच ॥ सद्_१४९ ॥  
    
समासे छिन्नहत्थादो दण्ड्यादोतिच तद्धिते ।  
दब्बं दब्बेन सम्बन्धे न वा तस्सितयो गतो ॥ सद्_१५० ॥  
    
सरूपेन हि तज्जाति तज्जात्या दब्बकेन वा ।  
सम्बन्धेनेव वा दब्बमिच्चेवमपरे विदू ॥ सद्_१५१ ॥  
    
पाकादो ऊयतादोच क्रियाव क्रियजातिया ।  
पच्चते पचतादोचा ख्याते भावप्पधानतो ॥ सद्_१५२ ॥  
    
पच्चते पचते पाच कोच्चादीसु क्रियाय वा ।  
क्रियाकारकसम्बन्धे न वा दब्बन्ति चापरे ॥ सद्_१५३ ॥  
    
केचि सुत्या क्रियाजाति क्रियाजात्या क्रियातथा ।  
क्रियाकारकसम्बन्धे न वा दब्बं क्रियाय वा ॥ सद्_१५४ ॥  
    
दब्बं दब्बेन सम्बन्धे न वा यट्ठिं पवेसय ।  
सीहोयं माणवो बाहि गामो गोतिनिदस्सनं ॥ सद्_१५५ ॥  
    
सहचरणतो सूरा दितं रूपकभावतो ।  
दब्बन्तरोपचारोयं नामेनेव नचत्थतेव ॥ सद्_१५६ ॥  
    
केचि सदिसभावो वा सम्बन्धो वा सरूपतो ।  
दब्बं वा दब्बसम्बन्ध सादिस्यसुतितोति च ॥ सद्_१५७ ॥  
    
पदपूरणसन्धीसु सुत्या पदसिलिट्ठता ।  
सा हि लोके पसिद्धत्ता दब्बे गय्हति तञ्ञुना ॥ सद्_१५८ ॥  
    
न तु सद्दाअनत्थाति न्यायेन पदपूरणे ।  
पदत्थो सुतिया तस्स पदत्थेव पवत्तितो ॥ सद्_१५९ ॥  
    
भवन्ति बुद्धिसद्दास्मा तिभावो सनिमित्तका ।  
दब्बगुणक्रियानाम जातिसद्दप्पवत्तिया ॥ सद्_१६० ॥  
    
सम्बन्धिना हि सम्बन्धो तस्सितत्ता सरूपकं ।  
जात्या सद्दस्स जातित्ता सादिस्यं सदिसेनवा ॥ सद्_१६१ ॥  
    
विग्गहाविग्गहत्थाये निमित्तानाहु ण्यादयो ।  
ततो भावत्थवाचित्ता तथा साधुसकत्थके ॥ सद्_१६२ ॥  
    
सद्दवुत्तिनिमित्तानुगताते बुद्धिवत्तते ।  
सद्दवुत्तिनिमित्तेन तथा सद्दो च वत्तते ॥ सद्_१६३ ॥  
    
पधानतो निमित्तत्थो सद्दत्थो त्यपरे विदू ।  
निमित्तोत्वप्पधानेन तब्बिसेस्यो पधानतो ॥ सद्_१६४ ॥  
    
गोत्तन्दब्बस्स गोजाति जात्या वा गोसरूपकं ।  
टित्तत्तं टित्तनामत्त मिच्चादीसु अयं नयो ॥ सद्_१६५ ॥  
जात्यत्थे रूऌहिया होति समासो तद्धितो कितो ।  
जात्यत्थे ण्यादयो होन्ति न च सम्बन्धकादिके ॥ सद्_१६६ ॥  
    
सुक्काद्यभिन्नरूपो च तद्धितन्तो च केवलो ।  
गुणे वा जातियंवापि पवत्तन्ति यथारहं ॥ सद्_१६७ ॥  
    
सन्तसद्दो ब्यभिचारि तसम्बन्धे क्रियाय वा ।  
वत्तते वत्तमानोपि दब्बे कम्मे गुणम्हि च ॥ सद्_१६८ ॥  
    
यथास्स कण्णत्तं राज पुरिसत्तञ्च हत्थित्तं ।  
दण्डीत्तं कुम्भकारत्तं गोत्तमिच्चेव नो मति ॥ सद्_१६९ ॥  
    
पाचकत्तञ्च सुक्कत्तं पावारस्स गुणस्स वा ।  
सतो वत्थुस्स सत्ताच कम्मञ्ञं देवतातिच ॥ सद्_१७० ॥  
    
यथाकथञ्चि ब्युप्पत्ति रूऌहिया अत्थनिच्छयो ।  
इति रूऌही पसिद्धेन ब्युप्पत्ति येन केनचि ॥ सद्_१७१ ॥  
    
ये यत्थत्थेसु जायन्ति भिय्यो पेक्खनसत्तिया ।  
भावतो तेहि ते ञत्ता अनुत्ता तदभावतो ॥ सद्_१७२ ॥  
    
सबाहिरत्थ अन्तो त्था पेक्खानुत्तत्थद्वारतो ।  
सद्दोसन्तोत्थबाह्यत्था पेक्खो उत्तोति लक्खणं ॥ सद्_१७३ ॥  
    
सुरूपेनाभिरूपो को सो नरोधञ्ञतोधन ।  
वा नरो पच्चते सूदे नोदनो पचितोति च ॥ सद्_१७४ ॥  
    
पयोगसिद्धिया सुत्तो पदेसो तेन यं समा ।  
सादिसञ्चातिदेसादि तेनुत्तं सामिकारकं ॥ सद्_१७५ ॥  
    
जात्याणाविसयक्खेत्तभूतं नुत्तं यथातथा ।  
अभावतोति तञ्ञूहि वुत्तञ्जातिनिरुत्तियं ॥ सद्_१७६ ॥  
    
सासने नहुतञ्जाति क्खेत्तंलक्खञ्च कोटिनं ।  
आणाक्खेत्तमनन्तञ्च विसयक्खेत्तमीरितं ॥ सद्_१७७ ॥  
    
यस्स यत्थ विधानत्ता सङ्केतेनेव तेन सो ।  
ञत्तोति कारिकायन्तु वुच्चते कारिकञ्ञुना ॥ सद्_१७८ ॥  
    
समासादीहि उत्तानो अमादीहीति केहिचि ।  
युत्तापेक्खेहि वुत्तानो नपेक्खेहीति नो मति ॥ सद्_१७९ ॥  
    
उत्तानुत्ता सरूपेन भावसत्तमकारका ।  
सामीच वाचकामादि समासादि यथारहं ॥ सद्_१८० ॥  
    
कत्तरि जितमारो को सो जिनो वाभिधम्मिको ।  
भिक्खु पचति सूदो पाचको सूदोदनन्ति च ॥ सद्_१८१ ॥  
    
कत्तादिसामिमत्तं ते हुत्तं नाञ्ञं ततो परे ।  
पधानानुपरोधेन अनुवत्तन्ति नाञ्ञथा ॥ सद्_१८२ ॥  
    
वाचकत्तेन उत्तन्ति केचि तेसन्तु नादिसु ।  
समासादीसु कत्तादि वोहारो न जिनादिके ॥ सद्_१८३ ॥  
    
तेनेव जोतकत्तेन वुत्ते तत्थापि युज्जति ।  
सामञ्ञत्थे हि ते हुत्ते सात्थकंव विसेसनं ॥ सद्_१८४ ॥  
    
तेनेव जोतकत्तेन वुत्ते तत्थापि युज्जति ।  
सामञ्ञत्थे हि ते हुत्ते सात्थकंव विसेसनं ॥ सद्_१८५ ॥  
    
सामञ्ञं हि समासादि वदे स्यादि विसेसनं ।  
ततो विसेसनत्थेन सामञ्ञत्थो विसेस्यते ॥ सद्_१८६ ॥  
    
समासादीनमत्थानं विलक्खण सभावतो ।  
वाक्यतो तेन वाक्येन विसेसत्थो न मन्यते ॥ सद्_१८७ ॥  
    
जितमारादिसामञ्ञं भिक्खुनादिप्पयोगतो ।  
पारादिव जिनादिच कतकिच्चादियोगतो ॥ सद्_१८८ ॥  
    
वुत्तिया कामचारापि विसेसनविसेस्यता ।  
लोकेन मन्यते सिद्धा लोकसिद्धसभावतो ॥ सद्_१८९ ॥  
    
अत्थरूपं पसिद्धन्नु वादरूपन्ति वुच्चते ।  
विसेसनंव तं अप्पसिद्धकं विधिरूपकं ॥ सद्_१९० ॥  
    
विसेस्यमेव तन्त्येव मत्थरूपन्दुधा मतं ।  
यथा नीलुप्पलंराज पुरिसोति निदस्सनं ॥ सद्_१९१ ॥  
    
न् अते हुत्ते विभत्तीति चे विना तु विभत्तिया ।  
नात्थं निदस्सित्तुं सक्का लिङ्गत्थम्पन पेक्खिय ॥ सद्_१९२ ॥  
    
पठमा येव भवति तत्था प्यञ्ञक्रियादिके ।  
भवत्यापेक्खिते येव ततियादि यथारहं ॥ सद्_१९३ ॥  
    
विसेस्ये दिस्समानाया लिङ्गसङ्ख्याविभत्तियो ।  
तुल्याधिकरणे भिय्यो कत्तब्बा ता विसेसने ॥ सद्_१९४ ॥  
    
सद्दो नियतलिङ्गेकवचनो गण्हते पधा ।  
नस्स विभत्तिमत्तं जायन्ति चित्तानि वीसति ॥ सद्_१९५ ॥  
    
नाख्यातेन मलिङ्गत्ता लिङ्गं सक्कानुवत्तितुं ।  
विसेस्याधीनभावेन सङ्ख्यामत्तंव तस्समं ॥ सद्_१९६ ॥  
    
तद्धितो सत्तिमन्दब्बं सद्दसत्तिसभावतो ।  
क्रियामुख्येपि आख्याते भिय्यो ब्रवीतिमुख्यतो ॥ सद्_१९७ ॥  
    
एकक्खणेवनेकेस मुतते सत्तिया पन ।  
अभावतो त्तमेकेक माख्यातेन कितेन च ॥ सद्_१९८ ॥  
    
क्रियायेव निमित्तत्ता निस्सयत्ता च युज्जते ।  
उत्तानुत्तोपि भावोपलद्धिहेतुहि कारको ॥ सद्_१९९ ॥  
    
करणे छिन्नरुक्खो परसु पहरणावुधं ।  
पायेन दुतियो खारी गोत्तञ्जाति च अप्पतो ॥ सद्_२०० ॥  
    
कम्मे आगतसङ्घो को सो विहारोव सङ्घिको ।  
घातिको ओदनो पच्चतोदनो पचितोदनो ॥ सद्_२०१ ॥  
    
भुज्जते ओदनोत्येत्थ मुखतो पच्चतोदनो ।  
इत्येत्थामुख्यतो वुत्तो फलनामूपचारतो ॥ सद्_२०२ ॥  
    
एककम्मक्रियाकम्मे उत्ते तंयेव मन्यते ।  
नेक कम्मक्रियाकम्मे उत्ते किं तेसु मन्यते ॥ सद्_२०३ ॥  
    
अप्पधानन्दुहादीनन्न्यादीनन्तु पधानकं ।  
कम्मङ्कम्मेस्वनेकेसु वुत्तं कम्मन्ति मन्यते ॥ सद्_२०४ ॥  
    
दुह याच रुधि पुच्छ भिक्खसासवचादयो ।  
नीवह हरमादीच उभये ते द्विकम्मिका ॥ सद्_२०५ ॥  
    
दुहमानो गवं खीरं गोपो दुहति वाति च ।  
गो खीरन्दुहितो तेन दुय्हते वाति चाब्रवुं ॥ सद्_२०६ ॥  
    
नयमानो अजङ्गामञ्जपालो नयतीतिच ।  
नीयमानो अजो गामन्तेन नीयति वातिच ॥ सद्_२०७ ॥  
    
क्रियायाभिमतङ्कम्मम्पधानन्ति पवुच्चते ।  
क्रियानिमित्तमत्तन्तु अप्पधानन्ति वुच्चते ॥ सद्_२०८ ॥  
    
यङ्कत्तुनो क्रियायिच्छि तङ्कम्मन्तम्पधानकं ।  
यं तब्बिपरितन्तन्तु अप्पधानन्ति वा मतं ॥ सद्_२०९ ॥  
    
पधानमप्पधानञ्च आख्यातस्स कितस्स च ।  
विसयो धम्मतायाति वुत्तञ्जातिनिरुत्तियं ॥ सद्_२१० ॥  
    
गतिबोधन्नसद्दत्थ हरकराकम्मकानं ।  
कत्ता अकारिते यो तं वुत्तकम्मन्ति कारिते ॥ सद्_२११ ॥  
    
दासो गच्छति गामन्त्यकारिते कारितेपन ।  
दासको सामिना गच्छा पीयते गामकन्ति च ॥ सद्_२१२ ॥  
    
हत्थी सयत्यकम्मानङ्कारिते कारिते पन ।  
सो सयापीयते हत्था रोहेन कितके प्ययं ॥ सद्_२१३ ॥  
    
हेतुक्रियाय सम्बन्धि भावा कम्मन्ति मन्यते ।  
फलक्रियाय कत्तापि अञ्ञथानुपपत्तितो ॥ सद्_२१४ ॥  
    
कारितो धातुतोञ्ञेन सुद्धकत्तुपयोजने ।  
तथा पयोजकस्सापि कारितन्तापि कारितो ॥ सद्_२१५ ॥  
    
सो हि लोकप्पमाणेन तिक्खत्तुं पटिपज्जते ।  
अत्र हि पुरिमो लुत्तो कारितो व निपातना ॥ सद्_२१६ ॥  
    
सूदेन पच्चते सूदो सूदजेट्ठेन पाचिय ।  
ते मच्चेन तथा रञ्ञा तथोदनोदनादिकं ॥ सद्_२१७ ॥  
    
सूदो पचति पाचेति सूदजेट्ठोपि तेन वा ।  
तं पि वा तस्सवा मच्चो तथा राजा तथाति वा ॥ सद्_२१८ ॥  
    
हेतुक्रियाय सम्बन्धी कम्मता पटिपज्जते ।  
हेतुक्रियापधानत्ता अञ्ञथानुपपत्तितो ॥ सद्_२१९ ॥  
    
फलक्रियाय सम्बन्धी कत्तुता वा विधानतो ।  
दुतियाय विकप्पेन इतरेसु पतीयते ॥ सद्_२२० ॥  
    
कम्मानपेक्खपेक्खत्ता सभावेन अकम्मका ।  
एककम्मा द्विकम्मा च यथा भूगमुन्यादयो ॥ सद्_२२१ ॥  
    
एककम्मकरो धातु सहितो कारितो सधा ।  
तोपसग्गो यथायोगंसकम्माकम्मकारको ॥ सद्_२२२ ॥  
    
सप्पच्चयो पसग्गेसु उपट्ठानविसेसतो ।  
ते सतो येव अत्थस्स दीपादीव पकासका ॥ सद्_२२३ ॥  
    
भावेति कुसलन्धम्मं मग्गङ्गमयते यतिं ।  
भोगीनुभवति भोगं उग्गच्छति दिवाकरो ॥ सद्_२२४ ॥  
    
दिन्नसुङ्को धराधरो दिक्खिणेय्योरहा यति ।  
दानियो ब्राह्मणो सम्पदाने निग्गतगामिको ॥ सद्_२२५ ॥  
    
गामको पभवो हेतु पादानेप्पकतो पन ।  
गोत्तञ्जातिच ओकासे सम्पन्नवीहि गामको ॥ सद्_२२६ ॥  
    
रुक्खंव पवनंवासो निलयोगुत्तभावतो ।  
करणादिचतुक्कत्तं नेवाख्यातेमुदाहटं ॥ सद्_२२७ ॥  
    
परित्तविसयत्थाख्या तेनुत्तं कारकत्तयं ।  
बहुत्तविसयत्ता कितेनुत्तं सत्तकारकं ॥ सद्_२२८ ॥  
    
गोत्तङ्गोजाति सूदेन ठीयते पचनङ्क्रिया ।  
भावे विधानतो यत्थ सो समासेनुदाहटो ॥ सद्_२२९ ॥  
    
दब्बगुणक्रियानाम जात्यत्थे तद्धितो भवे ।  
भावोक्रियायमाख्यातो कितोचातिविसेसता ॥ सद्_२३० ॥  
    
धात्वत्थसङ्ख्यालिङ्गोति कारकन्तरनाकुलो ।  
आख्यातिको सलिङ्गोतु ससङ्ख्यो कितकोतिच ॥ सद्_२३१ ॥  
    
दसबलो जिनो वेणिको गन्धब्बोच सामिनि ।  
सो चाख्यातकिता सम्बन्धानुत्तत्तानुदाहटो ॥ सद्_२३२ ॥  
    
जितमारो जिनो छिन्नरुक्खोस्यागतगामिको ।  
गामो दिन्नधनो योधो निक्खन्तगहितो गहो ॥ सद्_२३३ ॥  
    
सम्पन्नवीहि गामोति समासेन छकारकं ।  
उत्तं दसबलो नाथो त्युत्तो सामिच मन्यते ॥ सद्_२३४ ॥  
    
नेय्यो अञ्ञपदत्थेन तप्पयोगवसेनवा ।  
तग्गुणो न तथा तग्गुणोच अञ्ञपदत्थको ॥ सद्_२३५ ॥  
    
नीयते छिन्नहत्थो यं नरो नीलपटो नरो ।  
सम्बन्धप्पमुखो सङ्घो पुरिसो दिट्ठसागरो ॥ सद्_२३६ ॥  
    
द्विन्देन दिगुना कम्म धारयेन समुच्चत्ये ।  
तुल्यत्थदीपका दस्सनाते वुत्ता न कारका ॥ सद्_२३७ ॥  
    
सामीनुत्तो ब्ययीभावा मादीहुत्तो सकारको ।  
तद्धीपकविभत्तीनंलोपकेसानुमानतो ॥ सद्_२३८ ॥  
    
समासपदतो अञ्ञसापेक्खता समासता ।  
सद्दन्तरिकसापेक्ख भावतो त्यपरे विदू ॥ सद्_२३९ ॥  
    
देवदत्तस्स कण्हादन्ता रञ्ञो पुरिसो गवो ।  
अस्सो चातिच सापेक्खभावन्तु मनपेक्खिय ॥ सद्_२४० ॥  
    
तुल्याधिकरणत्ते च चत्तत्तेच कतेन तं ।  
अपेक्खायपि सङ्खारो नस्सतीति अमादिच ॥ सद्_२४१ ॥  
    
राजस्सो रूपवा ल्सल्लविद्धो गोति समासता ।  
सापेक्खेपि पधानत्ता अप्पधानपदस्स तु ॥ सद्_२४२ ॥  
    
सापेक्खत्ता समासस्सा भावेपि गमके सति ।  
वाक्ये विय समासेपि भवत्येव समासता ॥ सद्_२४३ ॥  
    
फिसत्वानाङ्गिनाङ्गञ्च तावपच्छाङ्गिना सह ।  
सम्बन्धो देवदत्तस्स गुरुकुलन्ति आदिसु ॥ सद्_२४४ ॥  
    
गेय्यादिनेव सम्बन्धी नादिसद्दो पुनादिना ।  
समस्सते अयुत्तत्थ समासो पटिपज्जते ॥ सद्_२४५ ॥  
    
पायेन वुत्तसुत्तत्ता अथवादो पुनादिको ।  
पच्छानादिसयुत्तत्थो पुन गेय्याति आदिसु ॥ सद्_२४६ ॥  
    
तदभावादिनालक्ख्यो पसज्जप्पटिसेधनो ।  
तस्सदिसेन लक्ख्योपरियुदासोतिदुब्बिधो ॥ सद्_२४७ ॥  
    
मिच्छाञाणेन युत्तो हि सद्दो भावादितुल्यता ।  
वाची तेनेस युत्तत्थो कत्वानाब्राह्मणोतिच ॥ सद्_२४८ ॥  
    
समासो पदसङ्खेपवसेनेकविधोथवा ।  
सद्दअत्थसमासेन लुत्तालुत्तवसेन वा ॥ सद्_२४९ ॥  
    
निच्चानिच्चवसेनापि समासो दुब्बिधो थवा ।  
आदिमक्खुत्तरानम्पि पदानं लोपतो तिधा ॥ सद्_२५० ॥  
    
गोधनो उरसिलोमो कुम्भकारो यथारहं ।  
दत्तो अस्सरथो रूपमिच्चादिच यथाक्कमं ॥ सद्_२५१ ॥  
    
उत्तरपदलोपत्ता कारकञ्ञोञ्ञपेक्खतो ।  
उत्तत्तावा समासेन नक्रियास्सरथादिसु ॥ सद्_२५२ ॥  
    
चतुब्बिधो पि पुब्बुत्तरूभयञ्ञपदत्थक ।  
पधानतो यथायोगं समासो पटिपज्जते ॥ सद्_२५३ ॥  
    
समासो ब्ययीभावोवा तुल्याधिकरणो दिगु ।  
तप्पुरिसोच द्वन्दो च बाहिरत्थो ति छब्बिधो ॥ सद्_२५४ ॥  
यथोपनगरन्तस्स मीपो नीलुप्पलुप्पलं ।  
तियङ्गङ्गानि राजस्सो अस्सो छिन्नकरो नरो ॥ सद्_२५५ ॥  
    
सविसेसा इमेपञ्च अत्था नेय्या नयञ्ञुना ।  
समणब्रह्मणा द्वेकपदत्थात्वविसेसना ॥ सद्_२५६ ॥  
    
विसेसनविसेस्यत्तं द्वन्दवज्जेसु विज्जति ।  
न द्वन्दे तेननेसन्ते कत्थीभावो नयुज्जति ॥ सद्_२५७ ॥  
    
निपातो सनिपातेन द्वन्देव परिदीपितं ।  
सत्थे वुत्तिमुखेनाञ्ञ मत्थं दीपेति नाञ्ञथा ॥ सद्_२५८ ॥  
    
तेन द्वन्दस्सचेकत्थी भावो वुच्चति केनचि ।  
क्रियासम्बन्ध सामञ्ञ भावतो त्यपरेनच ॥ सद्_२५९ ॥  
    
क्रिया सम्बन्धमत्तेना नपेक्खानमपेक्खनं ।  
यथा तेन मभिन्नत्था परतेकत्थता मता ॥ सद्_२६० ॥  
    
तद्धितुत्तपयोगेभिधम्मिको भिक्खुपञ्चमो ।  
अक्खरोघातिकोहारो दक्खिणेय्यो चब्राह्मणो ॥ सद्_२६१ ॥  
    
गोत्तं जाति तथारुक्ख वा देसो वेणिकोनरो ।  
इच्चादिके विसेस्योव उत्तो वा णादियो गतो ॥ सद्_२६२ ॥  
    
दासिक हत्थकम्मं नाविको पोसोभिधम्मिको ।  
भिक्खु सोवग्गिकङ्कम्मं पब्बतेय्याच कुन्नदी ॥ सद्_२६३ ॥  
    
कायिकावेदना वासि ट्ठोच्चा दीसु विसेसनं ।  
येनवासादियोगस्स वुत्तत्ताउत्तमुच्चते ॥ सद्_२६४ ॥  
    
सामञ्ञाब्ययभावेन तिविधं तद्धितंइदं ।  
णादिपठमतोयेव विभत्यन्ता पजायते ॥ सद्_२६५ ॥  
    
वासिट्ठो सब्बथा पाच कत्तमिच्चादि ज्जादिकं ।  
त्वादिकञ्च विअह्ब्त्यत्थे एकच्चे कारकादिके ॥ सद्_२६६ ॥  
    
वस्सिट्ठस्स अपच्चन्ति छट्ठ्यन्ता णादयोभयं ।  
जाता पठमतो पच्चतेकं गण्हन्ति नोभयं ॥ सद्_२६७ ॥  
    
समासो पदसङ्खेपो सप्पच्चयपदं पन ।  
तद्धितन्ति च नानत्त मुभिन्नमुपल्लक्खये ॥ सद्_२६८ ॥  
    
णाद्येव तद्धितन्नाम परिकप्पवसादिना ।  
निप्फादेतबकम्मञ्च तद्धितन्त्यपरे विदू ॥ सद्_२६९ ॥  
    
भेदसंसट्ठभावेन नेकत्थन्तु सहब्बच ।  
निच्छावचनमेतस्स होति द्वन्देकसेसता ॥ सद्_२७० ॥  
    
नेकत्थाभिहितेनेक सद्दत्थापटिपज्जते ।  
दब्बपदत्थिकेनेक सेसो तिमुनिसत्थके ॥ सद्_२७१ ॥  
    
चन्दसत्थे पनेको द्वे हम्मयन्त्यादयो यथा ।  
तथा सद्देकबह्वत्था नेकसेसोति वुच्चते ॥ सद्_२७२ ॥  
    
एवम्प्यट्थकथादीसु मुनिन्दसमयञ्ञुना ।  
वुत्तत्ता एकसेसस्स लक्खणं किञ्चिलक्खये ॥ सद्_२७३ ॥  
    
लिङ्गेकसेसत्तं केचि अनिमित्तकभावतो ।  
विभत्यन्तेकसेसत्त मेके समयपालका ॥ सद्_२७४ ॥  
    
सरूपसमुदायेक सेसत्तमपरे विदू ।  
इच्चेवमत्थब्याख्याने तयो पक्खा ववत्थिता ॥ सद्_२७५ ॥  
    
एककारक तञ्चेव अबुद्धिञ्च निदस्सितुं ।  
ब्यासत्थञ्च विभत्यन्तं च सद्दोच करीयते ॥ सद्_२७६ ॥  
[नोते: ब्यासत्थञ्च - कत्थचि]  
    
चतुभाधारणो गोव दीपो व सन्निदस्सनो ।  
विभत्तियातथेकाय नेकसङ्ख्या पतीयते ॥ सद्_२७७ ॥  
[नोते: सनिदस्सनो - कत्थचि]  
    
केचि अपच्चयत्ता तं सुद्धनामपदन्तिच ।  
अपरे परिकप्पेन पच्चये विगतेपिच ॥ सद्_२७८ ॥  
    
तद्धितन्ति च एकच्चे द्वन्दन्ति च अभावतो ।  
तंलक्खणस्स तन्नामे नेकसेसोतिलक्खये ॥ सद्_२७९ ॥  
    
एकसेसपकप्पेन पूरेन्तीति कितेनवा ।  
पुरिसादिपुरिट्ठने सेन्तीत्युपपदेनवा ॥ सद्_२८० ॥  
    
मातरो पितरो सारि पुत्ता पुत्तातिआदिसु ।  
एकसेसो विरूपानं वुत्तो योगविभागतो ॥ सद्_२८१ ॥  
    
मातरो पितरो नाम रूपन्त्यादीसु पुब्बकं ।  
पदम्परम्पिवा एकदेसोवा प्यवसिस्सते ॥ सद्_२८२ ॥  
    
पच्छा पेक्खतिसामञ्ञ मेकसेसेपि निट्ठिते ।  
तेनेकवचनं होति नामरूपन्ति आदिसु ॥ सद्_२८३ ॥  
    
सरूपस्सेव सद्दत्थ सद्दत्थानं सभावतो ।  
तिब्बिधत्तंयथामासा कुटिलापुरिसातिच ॥ सद्_२८४ ॥  
    
भुसोरितेपि नेकत्थं विच्छावचनमीरितं ।  
आमेडितम्पनेकत्थन्द्वत्तिक्खत्तुमुदीरितं ॥ सद्_२८५ ॥  
    
द्वित्तंविच्छायमेकस्स नेकत्थस्स निपातना ।  
नत्थेवामेडिते द्वित्तम्मेकत्थत्ता भयादिना ॥ सद्_२८६ ॥  
एदिसीव गते कच्चे द्विभावन्नेकरूपतो।  
    
भिन्नवत्थूनि दब्बेन गुणेन च क्रियायवा ।  
ब्यापितुं वत्थुनो इच्छा विच्छात्येव पतीयते ॥ सद्_२८७ ॥  
    
गामे गामे जलङ्गामो गामो रम्मो वगम्यते ।  
गामो गामो क्वचिस्यादि लोपोकेकन्ति आदिसु ॥ सद्_२८८ ॥  
    
सापेक्खत्ता द्विरूपत्ता चेकस्सेव समासता ।  
निविच्छायं तदत्थोति सापेक्खेन समासता ॥ सद्_२८९ ॥  
    
पचतीओदनंसूदो पच्चते तेन ओदनो ।  
ठीयते देवदत्तेन ख्यातेनुत्तं तिकारकं ॥ सद्_२९० ॥  
    
धात्वत्थो कारकामिस्सो सुद्धोभावोतिमन्यते ।  
सोक्रिया साच सामञ्ञं तस्सेकत्तं पतीयते ॥ सद्_२९१ ॥  
    
तदेकवचनन्तञ्च पठमस्सथवा बहु ।  
वचनं कत्तुभेदाद्यपेक्खिते भवते कदा ॥ सद्_२९२ ॥  
    
सब्भि सम्भूयते आसी यन्ते उट्ठासिता यथा ।  
भवन्ते हीति सङ्ख्यानं भेदाभेदो कदाचिपि ॥ सद्_२९३ ॥  
    
पहीयिस्सन्ति ते रूपं भूयते ति च केनचि ।  
कम्मकत्तूसु भावेच रूपंवुच्चति तञ्ञुना ॥ सद्_२९४ ॥  
    
भावकत्तरि पच्चत्तं सद्दनीतियमुच्चते ।  
पच्चत्तन्ततियत्थेति दऌहङ्कत्वा परेनच ॥ सद्_२९५ ॥  
    
कत्तादिभेदलिङ्गत्थ मत्तापेक्खेन तिट्ठते ।  
योकदाचि स वत्तिच्छा नुपरोधेन मन्यते ॥ सद्_२९६ ॥  
    
सकम्मा कत्तुकम्मेसु आख्यातपच्चया सियुं ।  
नच भावे अकम्मातु कत्तुभावे नकम्मनि ॥ सद्_२९७ ॥  
    
कम्मस्सावचनिच्छायं सकम्माख्यातपच्चया ।  
भावेपि तंयथागेहे देवदत्तेन पच्चते ॥ सद्_२९८ ॥  
    
वत्तिच्छा नब् हवे सन्तमप्यसन्तम्पि साभवे ।  
तंयथानुदरा कञ्ञा समुद्दो कुण्डिकातिच ॥ सद्_२९९ ॥  
    
सत्ताकरणरूपा हि धात्वत्था सकला ततो ।  
भावोक्रियाच सामञ्ञं सकलेस्वेव गम्यते ॥ सद्_३०० ॥  
    
सामञ्ञसद्दतो तेन सब्बधात्वत्थदीपनं ।  
युत्तम्भावदिसद्देन रुक्खवच्चा धवादिव ॥ सद्_३०१ ॥  
    
विसेसा नतुपाकादि सब्बधात्वत्थ दीपका ।  
नपलासादयो सद्दा सब्बरुक्खप्पकासका ॥ सद्_३०२ ॥  
    
क्रियाविसेसनं कत्तु कम्मत्थे तिट्ठते यत्तो ।  
सिद्धन्न्यायेन तन्तस्मा नतदत्थं विसुं विधि ॥ सद्_३०३ ॥  
    
मुदुं पचति इच्चत्र पचनम्भवतीतिच ।  
सुखं सयति इच्चत्र करोति सयनन्तिच ॥ सद्_३०४ ॥  
    
कम्मसद्दो यथा कम्मे तथा भावेपि तेन वा ।  
कम्मत्थे त्येकसेसेन पदीपनयतोपिवा ॥ सद्_३०५ ॥  
    
बालावतारसम्बन्ध चिन्तादीसु नपुंसकं ।  
दुतियेकवचनन्तं यं तं तग्गतितीरितं ॥ सद्_३०६ ॥  
    
समुदायीनमेकत्ते पेक्खिते पठमा सिया ।  
भेदत्ते दुतियात्यत्थ ब्याख्याने तमुदीरितं ॥ सद्_३०७ ॥  
    
विसेस्यतब्बिसेसानमभेदत्तमपेक्खति ।  
यदा लिङ्गत्थमत्तत्ता तदेत्थपठमा भवे ॥ सद्_३०८ ॥  
    
यदापेक्खति भेदत्तं तदातस्सङ्गभावतो ।  
दुतियाच तदेकत्ता सदेकवचनं सिया ॥ सद्_३०९ ॥  
    
असम्भारसभावत्ता कत्तुनो नच कारकं ।  
भावेतेनेव तञ्ञूहि ततियन्तम्पि मन्यते ॥ सद्_३१० ॥  
    
क्रियाविसेसनं नाम छट्ट्ःयन्त्यपरेविदू ।  
एकाहेनेव पायासि पादस्सुक्खिपनन्तिच ॥ सद्_३११ ॥  
    
क्रियाविसेसनं सत्थे वुत्तन्धातुविसेसनं ।  
भावनपुंसकन्त्येव सासने समुदीरितं ॥ सद्_३१२ ॥  
    
क्रियाविसेसनन्नाम दुब्बिधंसमुदीरितं ।  
बहिद्धालपनंसब्बमबहिद्धामुदादिकं ॥ सद्_३१३ ॥  
    
यो साधयितुमारद्धो न च निट्ठमुपागतो ।  
वत्तमानोति सो वुत्तो सोव विप्पकतोतिच ॥ सद्_३१४ ॥  
    
क्रियासन्तानविच्छेदे कालोतीतो अनागतो ।  
अनारद्धक्रियायन्ति कालत्तयूपलक्खणं ॥ सद्_३१५ ॥  
    
अनाद्यनिधनो निच्चो पच्चयानुपवत्तितो ।  
निदस्सितोसदायोसो कालोकालञ्ञुनामतो ॥ सद्_३१६ ॥  
    
यथा निच्चोपि आकासो घटादिदब्बसंयुतो ।  
घटाकासादिभेदेन अभिन्नेकोपि भिज्जते ॥ सद्_३१७ ॥  
    
क्रियाभेदूपचारेन कालेकोपि पभिज्जते ।  
कत्तादिभेदतो येव क्रियेकापि पभिज्जते ॥ सद्_३१८ ॥  
    
क्रियासामञ्ञभावेन अभिन्नापि पभिज्जते ।  
देसादिनातिमाख्याते कसेसोत्यपरेविदू ॥ सद्_३१९ ॥  
    
कत्तादिभेदतो येव क्रियाभेदो पथीयते ।  
नेकसेसेनमिच्चेवन्न्यासादीसु निसेधनं ॥ सद्_३२० ॥  
    
मज्झिमो तुम्हयोगेन अम्हयोगेन उत्तमो ।  
तस्सेसनामयोगेन पठमोत्तेननुत्तके ॥ सद्_३२१ ॥  
    
धात्वत्थवाचकेनेव पच्चयेनपयोगतो ।  
नामत्तम्पजहित्वान धातुरूपेन तिट्ठते ॥ सद्_३२२ ॥  
    
अत्तना वचनीयस्स कत्तुकम्मेहि पाकटो ।  
सकत्तुको सकम्मोति धातुरूपोति वुच्चति ॥ सद्_३२३ ॥  
    
पब्बतायति सङ्घोति बालम्मुण्डायतीतिच ।  
गमकत्ताच सापेक्खा पेक्खितब्बो पयुज्जते ॥ सद्_३२४ ॥  
    
सञ्ञाय वत्तुमिच्छाय माख्यातन्नामिकम्भवे ।  
माखलिच्चादिस्विच्चेवं सद्दनीतियमाहडं ॥ सद्_३२५ ॥  
    
उपग्गहो तु कत्तादि साधनन्त्यपरे विदू ।  
केचि तस्स विसेसोति कारके तस्स सङ्गहो ॥ सद्_३२६ ॥  
    
वुत्तेपि धातुना भावे विभत्तपच्चयाविना ।  
भाविनो धातुनत्थस्सा ख्याते पाकटभावतो ॥ सद्_३२७ ॥  
    
क्रियापधानभावेन क्रियमाचिक्खते इति ।  
आख्यातं केचि धात्वत्थो पचारेनाति चाब्रवुं ॥ सद्_३२८ ॥  
    
ब्यतिरेकेन गच्छामि न गच्छामीति पाकटा ।  
किं करोसि पचामीति पञ्हतोवाप्ययं क्रिया ॥ सद्_३२९ ॥  
    
एवम्पि साध्यरूपत्ता ख्यातस्सेव क्रियापधा ।  
नत्तं कितस्स दब्बप्पधानत्तं सिद्धरूपतो ॥ सद्_३३० ॥  
    
पाचको भतकारोपहरणंस्यादिपच्चितो ।  
ओदनो दानियोभिक्खु पभवो हिमवादिको ॥ सद्_३३१ ॥  
    
आसनम्मञ्चपीठादि ट्ठानण्ठान क्रिया इति ।  
कितेनाभिहितंसत्तसाधनं भाव सत्तमं ॥ सद्_३३२ ॥  
    
कत्तुकरण कम्मसम्पदानवधियाधिक ।  
रणभावप्पभेदेन साधनं सत्तधा मतं ॥ सद्_३३३ ॥  
    
भावो तु कारकामिस्सो धात्वत्थो सक्रियायदि ।  
धात्वत्थो धातुना वुत्तो किमत्थम्पच्चयो कतो ॥ सद्_३३४ ॥  
    
नकेवला पयुज्जन्ति पकती नचपच्चया ।  
इति न्यायेन भावत्थ साधनापेक्खभावतो ॥ सद्_३३५ ॥  
    
सिधसाध्यप्पभेदेन दुधाभावो यथाक्कमं ।  
पाको ठीयति इत्यत्थ ब्याख्याने सद्दसत्तिया ॥ सद्_३३६ ॥  
    
मातुलोचरियो त्येको प्येवम्भावोपि मन्यते ।  
क्रिउयाच साधनञ्चेति पकत्या पच्चयेनच ॥ सद्_३३७ ॥  
    
भावोति सत्तिमन्दब्बं यंयदुपचरीयते ।  
छट्ट्ःई सामिनि तंयोगे धात्वत्था पेक्खिते पन ॥ सद्_३३८ ॥  
    
कत्वत्थे ततिया छट्ठी केचि लाखुपमातिच ।  
क्रियाविसेसनञ्छट्ठी यन्तं तंयोगतोतिच ॥ सद्_३३९ ॥  
    
भेदो सम्बन्धिभेदेन भावस्सुपचरीयते ।  
अभेदस्स अभेदोचा भावाकासादिनो यथा ॥ सद्_३४० ॥  
    
पाका तेलघतादीनं होन्ति पाकोति वाकिते ।  
भावेख्याते अयुत्तत्ता न छट्ठी सामिलक्खणे ॥ सद्_३४१ ॥  
    
क्रियानिस्सयकत्तादि धारेन्तं पि कटादिकं ।  
क्रियाधारो यथा कत्तु दब्बे तन्निस्सयेपिच ॥ सद्_३४२ ॥  
भावस्सापि अभावस्स कत्तुपञ्ञत्ति वुच्चते ।  
सद्दनीतियमेतस्स दब्बभेदेन भेदतो ॥ सद्_३४३ ॥  
वोहारविसयत्थत्ता किते दब्बप्पधानतो ।  
दब्बस्सेवच नेय्यत्ता भावो दब्बन्ति तञ्ञुना ॥ सद्_३४४ ॥  
    
सद्दवुत्तिनिमित्तेन क्रियाजात्याविसेसिता ।  
क्रियावुच्चति दब्बन्ति सत्तिब्यत्ति क्रियन्तरे ॥ सद्_३४५ ॥  
    
किरतीति कितोसिस्स कङ्खंविक्खिपतापने ।  
तीत्यत्थो पायवुत्तित्ता कितकोति पवुच्चति ॥ सद्_३४६ ॥  
    
पच्चयो कितके किच्च कितभेदेन दुब्बिधो ।  
पञ्च तब्बादयोकिच्चा कितञ्ञे णादिपच्चया ॥ सद्_३४७ ॥  
    
पच्चयो तिविधो किच्च कितकिच्चकितब्बसा ।  
भावकम्मेसु कत्वत्थे तीसुवात्यपरे विदू ॥ सद्_३४८ ॥  
    
किच्चधातूह्यकम्मेहि भावेयेव नपुंसके ।  
तदन्तापायतो कम्मे सकम्मेहि तिलिङ्गिका ॥ सद्_३४९ ॥  
    
किता कत्तरि विञ्ञेय्या इदमेवोपलक्खणं ।  
तेन किच्चकिता कत्तु कम्मभावादिके सियुं ॥ सद्_३५० ॥  
    
न्यासे सुत्तेन येणादी लक्खिताते तिकालिका ।  
वुत्ता अलक्खिता काल मुत्तेकद्वित्तिकालिका ॥ सद्_३५१ ॥  
    
सेन सेन अनिद्दिट्ठ काला अञ्ञे नलक्खिता ।  
ते लक्खिताव निद्दिट्ठ काला ये रूपसिद्धियं ॥ सद्_३५२ ॥  
    
तेसं तेकालिकत्तेप्यतीते वोपपदत्थतो ।  
यथा पुरिन्ददोच्चादो वत्तमाने ति केनचि ॥ सद्_३५३ ॥  
    
नेकभावेन भिन्नेपि सन्तानेनेकतम्पति ।  
वत्तमानं कतं बुद्ध वंसअट्ठकथादिसु ॥ सद्_३५४ ॥  
    
विसुद्धिमग्गटीकायन्तङ्कालापेक्खनेपि वा ।  
जातकट्ट्ःअकथायन्तु इतोपेक्खायतीतता ॥ सद्_३५५ ॥  
    
दत्तोदानि तदा लुद्दो अहोसि विहरामहं ।  
तदा सुमेधभूतोहङ्गच्छामि अम्बरे तदा ॥ सद्_३५६ ॥  
    
पच्चुप्पन्नखणापेक्खंयतोतीतमनागतं ।  
ततो एकक्खणे कातुं युत्तरूपोव विग्गहो ॥ सद्_३५७ ॥  
    
यतो पुब्बापरो भागो तमुपादाय मन्यते ।  
तेकालिकोति वुत्तिच्छा यत्तभावेन वुत्तितो ॥ सद्_३५८ ॥  
    
पच्चुप्पन्नक्रिया येव कारकत्तूपचारतो ।  
योत्यत्ता वा अतीताना गतानं कत्तुता सिया ॥ सद्_३५९ ॥  
    
यथा पचम्पि योग्यत्ता पाचकोति पवुच्चति ।  
एवं करणयोग्यत्ता कत्तुताकरणेपिच ॥ सद्_३६० ॥  
    
समासत्ता विभत्तीनं लोपेवोपपदेकते ।  
द्वागमो तञ्ञुना रूपसिद्धियंसमुदाहटो ॥ सद्_३६१ ॥  
    
कच्चायनेच न्यासे च वुत्तालुत्तसमासता ।  
समासे न्वागमेनेव किते लुत्तसमासता ॥ सद्_३६२ ॥  
    
सत्तसाधनमुत्तेपि तस्सीलादीसु पच्चये ।  
धातुतो पच्चयत्थत्त्ता कत्तुट्ठानेच वुत्तितो ॥ सद्_३६३ ॥  
    
पोराणेहि कतो तस्स सङ्गहो कत्तुसाधने ।  
तुल्याधिकरणत्तेन सीलम्पकतिमन्यते ॥ सद्_३६४ ॥  
    
धात्वत्थो ति सताचारो धम्मो तस्साधुकारिता ।  
भिन्नाधिकरणत्तेन तत्थ सक्कच्चकारिता ॥ सद्_३६५ ॥  
    
यथा कालत्तये कुम्भ कारोदीपङ्करो पन ।  
लुत्तालुत्तेसु तस्सीला द्यत्थे भिक्खूत्युदाहटं ॥ सद्_३६६ ॥  
    
ण्वुत्वन्तस्सतु कम्मत्थे छट्ट्ःई भवति एकदा ।  
किते भावस्स कम्मत्थे कत्वत्थे च यथारहं ॥ सद्_३६७ ॥  
    
त्याद्यन्तस्सतु कत्वत्थे कम्मत्थे दिस्सते कदा ।  
नचाख्यातेन सम्बन्धा भावतो सामिलक्खणे ॥ सद्_३६८ ॥  
    
कम्मस्स कारको कम्मं सत्ते सत्तानमुद्धता ।  
पाकोदनस्स सूदेन वासूदस्सोदनम्पिवा ॥ सद्_३६९ ॥  
    
धम्मम्पाठेति सिस्सस्स न रज्जस्स सरिस्ससि ।  
मोग्गल्लानेतु सम्बन्धेकत्ताद्यवचनिच्छिते ॥ सद्_३७० ॥  
    
मानन्ता वत्तमानाना गतेकेसेसकेन्तिति ।  
अन्तो कत्तरिमानोतु भावे कम्मनि कत्तरि ॥ सद्_३७१ ॥  
    
तिट्ठन्तो तिट्ठमानो हङ्करिस्सामि विभावयं ।  
ठीयमानम्मया भञ्ञमानन्तुम्हे सुणिस्सथ ॥ सद्_३७२ ॥  
    
तदत्थे नागतेभावे तायेतुन्त्यादयोतयो ।  
चतुत्थिया तदन्तेहि मोग्गल्लानम्हि लोपता ॥ सद्_३७३ ॥  
    
कच्चायनेच न्यासे च सब्बकालेसु कत्तरि ।  
कित्सञ्ञता तवेतुञ्च द्वे होन्तीति पतीयरे ॥ सद्_३७४ ॥  
    
गच्छतिच्छति कत्ताये तथा कातुञ्च कातवे ।  
एवन्तु सम्पदानत्तं कत्तुत्तञ्च यथारहं ॥ सद्_३७५ ॥  
    
पुब्बकालेक कत्तूनं मज्झे तुनादि पायतो ।  
समानापरकालाने ककत्तूनन्निदस्सना ॥ सद्_३७६ ॥  
    
नानाक्रियासु सत्तीनं नानात्तेपि पतीयते ।  
कत्तूनमेकवाक्येक दब्बट्ठत्तेककत्तुका ॥ सद्_३७७ ॥  
    
कलापादीसु भावत्थे तुनात्यादि विधीयते ।  
कच्चानादीसु कत्वत्थे कित्तञ्ञ्ञाय विधीयते ॥ सद्_३७८ ॥  
    
कित्सञ्ञत्तेककत्तूनमितिवुत्तसभावतो ।  
कत्तरियेव तुनादि कथितंरूपसिद्धियं ॥ सद्_३७९ ॥  
    
क्रियाविसेसनत्थाव त्वाद्यन्तातब्बिसेसतो ।  
कत्तुविसेसनत्थाति केचि कत्तरि वुत्तितो ॥ सद्_३८० ॥  
    
पचित्वा भुञ्जते सूरो तमं हन्त्वादितो घतं ।  
पित्वाहोति बलन्द्वार मावरित्वान निक्खमि ॥ सद्_३८१ ॥  
    
पचित्वाओदनो भुज्ज ते भुत्तोवाति यद्यपि ।  
कम्ममेकं व ते होति उत्तन्त्वापच्चयेन तु ॥ सद्_३८२ ॥  
    
नुत्तम्पधानसम्बन्धद्वारेनेव तु कारियं ।  
सिद्धं पुब्बापरेस्वेव परकालप्पधानतो ॥ सद्_३८३ ॥  
    
कदाचि गुणसम्बन्ध द्वारेनेव तुकारियं ।  
गन्त्वा पिण्डाय सावत्तिं चरतीति निदस्सनं ॥ सद्_३८४ ॥  
    
नानाक्रियासु नानत्ते कारियानम्पि मन्यते ।  
अत्तेन दुतियन्तादि भावोविय यथारहं ॥ सद्_३८५ ॥  
    
सासञ्ञाय हतो रत्तो पुत्तो जीवोव पेक्खिते ।  
पधानेपि न सङ्खारो अपधानेपि नस्सते ॥ सद्_३८६ ॥  
    
दुविधोहि अधिप्पायो वत्तुनोदीयतोदनं ।  
पचित्वानाति सामञ्ञा धिप्पायो भुज्जतोदनो ॥ सद्_३८७ ॥  
    
पचित्वाति विसेसाधि प्पायो नेकपदे अयं ।  
कारे किच्चादिके नाना पदे पन पतीयते ॥ सद्_३८८ ॥  
    
भावलक्खणहेत्वत्था त्वन्तादीनंयथारहं ।  
सक्को हुत्वान निब्बत्ति पठन्तो वसतीतिच ॥ सद्_३८९ ॥  
    
द्विन्नम्पटिच्च भावत्थञ्छट्ट्ःयत्थे पठमाथवा ।  
नप्पधानमपेक्खाय सङ्खारो नस्सतेकदा ॥ सद्_३९० ॥  
    
संयोगोजायते त्यादो योगे जातो न जायते ।  
संयोगो जायमानस्स कत्तुत्तेन न तिट्ठते ॥ सद्_३९१ ॥  
    
पाकटाभावतोञ्ञोञ्ञा भिमुखं सत्तिरूपकं ।  
द्विन्नं सङ्गतियम्ब्यत्तिरूपम्पाकटभावतो ॥ सद्_३९२ ॥  
    
लोकसङ्केतसिद्धत्ता सत्तिब्यत्तिद्वयेन हि ।  
अत्थो नत्थीत्यभूतम्पि भूतंवोपचरीयते ॥ सद्_३९३ ॥  
    
वोहारविसयो सद्दो भूताभूतत्थवाचको ।  
वोहारत्थोहि सद्दत्थो भावत्थोतेन दीपितो ॥ सद्_३९४ ॥  
    
अभूतत्थो खम्पुप्फादि भूतत्थो पुरिसादिको ।  
परमत्थो व फस्सादि भूतत्थो त्यपरे विदू ॥ सद्_३९५ ॥  
    
लोकसङ्केतसाध्यत्थो सद्दो नेकन्तभूतिको ।  
सम्मुत्यत्थो हि सद्दत्थो बुद्धिया परिकप्पितो ॥ सद्_३९६ ॥  
    
तम्बदीपव्हये रट्ठेऽरिमद्दनपुरे कता ।  
सद्धम्मसिरिना गुऌहसारसद्दत्थभेदनी ॥ सद्_३९७ ॥  
    
सद्दत्थभेदचिन्तायं निट्ठिता गन्थतो पन ।  
तिसतं नवुतिसत्ततिपादचतुरक्खरं ॥ सद्_३९८ ॥  
    
सद्दत्थलक्खणे भेदी यो यो निच्छितलक्खणे ।  
सो सो ञातुमकिच्छेनपहोति पिटकत्तये ॥ सद्_३९९ ॥  
    
इमिनालभितपुञ्ञेन पापुणेय्यमनुत्तरं ।  
तम्पत्वा सकले सत्ते मोचेय्यं भवबन्धना ति ॥ सद्_४०० ॥

सद्दत्थभेदचिन्तानिट्ठिता।

