# नैरात्म्यसिद्धि

नमो बुद्धाय ।

यस्य येन सह कश्चित् प्रतिबन्धो नास्ति । न स तेन तद्वान् । तद् यथा हिमालयो मलयेन । न स्थिरात्मना सह कश्चित् सम्बन्धो जीवच्छरीरस्य इति व्यापकानुपलब्धिः नायम् असिद्धो हेतुः । यतः सम्बन्धो भवन् तादात्म्यं तदुत्पत्तिर् वा भावेत् । न च तादात्म्यम् आत्मशरीरयोः । शरीरस्यानित्यादिरूपत्वात् । तद्विपरीतस्यात्मनो अभ्युपेतत्वात् । नापि तदुत्पत्तिर् नित्यस्यात्मनः शरीर-उत्पत्त्ययोगात्[^1] । नित्यात्मनो वा शरीरस्य ।

[^1]: लिएस् “शरीराद् उत्°”


संयोगलक्षणस् तयोः सम्बन्ध इति चेत् ।

तेनैव सह तयोः । कः सम्बन्धः ।

समवाय इति चेत् ।

तेनापि सह तेषां कः सम्बन्धः । सम्बन्धान्तरोपगमे अनवस्था । अनभ्युपगमे न तेषां समवायः । तथा चात्मशरीरयोः सम्बन्धान्तरपरिकल्पने ऽप्य् अयम् एव दृष्टान्त इति नास्य हेतोर् असिद्धिः । विरुद्धताप्य् अस्य नास्ति । सपक्षे भावात् । अनैकान्तिकतापि[^2] नोपदृश्यते । तद्वत्त्वव्यवहारस्य नैमित्तिकस्य[^3] सम्बन्धनिबन्धनत्वेन व्याप्तत्वात् । सम्बन्धाभावे ऽपि तद्वत्त्वव्यवहारे नियतविषयत्वाभावप्रसङ्गाद् इति स्थितम् ।

[^2]: “अनैकन्तिकातयापि”  \[म्स्\] 


[^3]: “नैमित्त°”  \[म्स्\] 


नैरात्म्यसिद्धिः समाप्त ॥