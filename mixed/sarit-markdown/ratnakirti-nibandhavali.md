*रत्नकीर्तिनिबन्धावलि
# सर्वज्ञसिद्धिः

नमस् तारायै 

यस्मिन्न् अवज्ञा नरकप्रसूतिर् भक्तिश् च सर्वाभिमतप्रदायिनी ।  
अव्याहतं यो जगदेकबन्धुः स ज्ञायते सर्वविद् अत्र निर्मलम् ॥  


इह हि धर्मज्ञाद् अपरम् अनवशेषज्ञम् अनिच्छन्न् अपि कुमारिलो धर्मज्ञ एव केवले प्रतिषिद्धे वेदम् उपादेयम् अभिमन्यमानः पठति

धर्मज्ञत्वनिषेधस् तु केवलो ऽत्रोपयुज्यते ।   
सर्वम् अन्यद् विजानंस् तु पुरुषः केन वार्यते ॥ इति ।   


तद् अयम् आचार्यो ऽपि सर्वसर्वज्ञचरणरेणुसनाथं यावद् आकाशं जगदिच्छन्न् अपि त्रिभुवनचूडामणीभूतसपरिकरहेयोपादेयतत्त्वज्ञपुरुषपुण्डरीक-प्रसाधनाद् अप्य् अप्रमाणकजडवैदिकशब्दराशिप्रमुखसकलदुर्मतिप्रवादप्रतिहतिर् इत्य् अन्तर्नयन्न् आह – 

हेयोपादेयतत्त्वस्य साभ्युपायस्य वेदकः ।  
यः प्रमाणम् असाविष्टो न तु सर्वस्य वेदकः ॥प्व्  


इत्यादि ॥ तद् इदानीम् उपयुक्तसर्वज्ञम् एव तावत् प्रसाधयामः । पर्यन्ते तु सर्वसर्वज्ञदोहदम् अप्य् अपनेष्यामः । स्वास्थ्यम् आस्थीयताम् । 

यो यः सादरनिरन्तरदीर्घकालाभ्याससहितचेतोगुणः स सर्वः स्फुटीभावयोग्यः । 

यथा युवत्याकारः कामिनः पुरुषस्य । यथोक्ताभ्याससहितचेतोगुणाश् चामी चतुरार्यसत्यविषया आकारा इति स्वभावो हेतुः । 

तत्र न तावाद् आश्रयद्वारेण हेतुद्वारेण वासिद्धिसम्भावना । सङ्कल्परूढानां चतुरार्यसत्याकाराणाम् चेतोगुणमात्रस्य च हेतोः प्रत्यात्मवेद्यत्वात् । नापि सादरनिरन्तरदीर्घकालाभ्यासलक्षणं हेतुविशेषणम् असम्भावनीयम् । तथा हि संसारस्वभावं दुःखातिशयम् अपनेतुम् इयं सङ्कल्पारूढा चतुरार्यसत्याकारभावना प्रारब्धा । अस्याश् चासम्भावना नाम किं (१) भाव्यस्य सङ्कल्पारूढत्वासम्भवात् (२) अनर्थित्वात् (३) हेयरूपानिश्चयात् (४) हेयस्य नित्यत्वात् (५) तस्याहेतुत्वात् (६) तद्धेतोर् नित्यत्वात् (७) हेयहेत्वपरिज्ञानात् (८) तद्बाधकाभावात् (९) बाधकापरिज्ञानात् (१०) चित्तस्य दोषात्मकत्वात् (११) तस्य व्यवस्थितगुणत्वात् (१२) भवान्तराभावात् (१३) ध्वस्तदोषपुनरुद्भवाद् वेति त्रयोदश विकल्पाः ॥

तत्र न तावद् आद्यः पक्षः । सपरिकरहेयोपादेयात्मकस्य चतुराद्यसत्याकारस्य भाव्यस्य विकल्पारूढस्य प्रत्यात्मवेद्यत्वात् ॥ 

 नापि द्वितीयः । दुःखमात्रस्यापि परित्यागार्थित्वेन व्याप्तेः सर्वजनानुभवसिद्धत्वात् ॥

नापि तृतीयः । संसारात्मनो दुःखस्वरूपस्य प्रतीतेः । कथम् अस्य दुःखात्मकत्वम् इति चेत् । सङ्क्षेपतः कथितं 

साक्षाद् दुःखप्रकृति नरकं प्रेततिर्यक्खरूपं मर्त्ये शम क्वचन तद् अपि ग्रस्तम् एवासुखेन ।  
देवानां च क्षयम् उपगते पुण्यपाथेयपिण्डे चण्डज्वालाव्यतिकरमुचो हन्त भोगास्त एव ॥   


इति ॥ 

न च चतुर्थः । वार्तमानिकपञ्चस्कन्धात्मकस्य दुःखस्योत्पाददर्शनात् ॥ 

न च पञ्चमः । दुःखस्य कादाचित्कत्वात् ॥ 

नापि षष्ठः । कार्यकादाचित्कत्वस्य अनित्यहेतुकत्वेन व्याप्तत्वात् ॥ 

नापि सप्तमः । दुःखे विपर्यासतृष्णाप्रवृत्तिशक्तिकर्मभिः सहितस्यात्मदृष्टिलक्षणस्य हेतोः सांसारिकपञ्चस्कन्धलक्षणकार्यान्यथानुपपत्तितो निश्चयात् । यद् आहुः 

अहङ्कारस् तावत् तदनु ममकारस् तदुभयप्रसूतो रागादिस् तदहितमतेर् द्वेषदहनः ।  
ततः शेषः क्लेशस् तत उदयिनः कर्मविसराद्विसारी संसारः शरणरहितो दारुणतरः ॥  


तस्मात् तृष्णाविपर्यासाव् आत्मदृष्टिपुरःसरौ ।  
अंसारिस्कन्धजनकौ निर्णीतौ कार्यहेतुतः ॥  


आत्मदर्शनस्य चाविद्यात्वम् आत्मप्रतिक्षेपतो द्रष्टव्यम् । तदभावे ऽपि क्षणभङ्गप्रस्तावे परलोकादिकम् अनाकुलम् अवस्थापितम् ॥ 

न चाष्टमः । आत्मदृष्टिरूपाया अविद्यायाः प्रतिपक्षभूतस्य नैरात्म्यदर्शनस्य सम्भवात् ॥ 

नापि नवमः । नैरात्म्यदर्शनस्य मार्गशब्दवाच्यस्य प्रमाणतो निश्चितत्वात् ॥ 

दशमो ऽप्य् असम्भवी । दोषावस्थायां चित्तस्य संस्कारापेक्षत्वात् । यो हि यत्स्वभावस् तस्मिन् स्वभावे व्यवस्थितो न संस्कारम् अपेक्षते । यथा दोषम् अपनीय तपनीयम् अक्षयदशायाम् अवस्थितम् । अपेक्षते च चित्तम् अविद्यावस्थायां संस्कारम् इति व्यापकविरुद्धोपलब्धिः । प्रतिषेध्यस्य तत्स्वभावत्वस्य यद्व्यापकं संस्कारनिरपेक्षत्वं तद्विरुद्धं तदपेक्षत्वम् इति चित्तस्य दोषात्मकत्वक्षतिः ॥ 

एकादशो ऽप्य् अयुक्तः । चेतसस् तत्तत्सम्स्कारातिशये प्रज्ञातिशयदर्शनात् ॥ 

न च द्वादशः । परलोकप्रसाधनात् । तथा हि, यच् चित्तं तत् चित्तान्तरं प्रतिसन्धत्ते । यथेदानीन्तनं चित्तम् । चित्तं च मरणकालभावीति स्वभावहेतुः । 

न चार्हच्चरमचित्तेन व्यभिचारः । तस्यागममात्रतः प्रतीतत्वात् । निःक्लेशचित्तान्तरजननाद् वा । हेतोर् वा क्लेशे सतीति विशेषणाद् इत्य् अनागतभवसिद्धिः । एवं यच् चित्तं तच् चित्तान्तरपूर्वकं यथेदानीन्तनं चित्तं । चित्तं च जन्मसमयभावीत्य् अर्थतः कार्यहेतुर् इत्य् अतीतभवसिद्धिः ॥ 

न च त्रयोदशः । दोषकारणस्यात्मदर्शनस्य यद्विरुद्धं नैरात्म्यदर्शनं तस्य निरुपद्रवत्वात् । भूतार्थत्वात् । स्वभावत्वाच् च । सर्वदावस्थितेः । तन् नायं विशेषणासिद्धो ऽपि हेतुः । तथापीदृशो ऽभ्यासो न कस्यचिद् दृश्यत इति चेत् । न दृश्यताम् । सम्भावना तावद् अशक्यप्रतिषेधा । इदानीन्तनजनप्रवृत्तिश् चाव्याहतेति नापरं गम्यते । अत एवेदं सम्भावनानुमानम् उच्यते ॥ 

न चैष विरुद्धो हेतुः । सपक्षे कामिन्य् आकारे सम्भवात् । 

न चानैकान्तिकः । अभ्याससहितचेतोगुणस्फुटप्रतिभासयोः कार्यकारणयोर् घटकुम्भकारयोर् इव सर्वोपसंहारेण प्रत्यक्षानुपलम्भतः कार्यकारणभावसिद्धाव् अभ्याससहितचेतोगुणत्वस्य साधनस्य स्फुटप्रतिभासकरणयोग्यतया व्याप्तिसिद्धेः । तथा हि व्याप्त्यधिकरणे कामातुर् अवर्तिनि युवत्याकारे सादरनिरन्तरदीर्घकालाभ्याससहितचेतोगुणात् पूर्वं अनुपलब्धिः स्फुटाभस्य । पश्चाद् अभ्याससंवेदनं स्फुटाभसंवेदनम् इति । त्रिविधप्रत्यक्षानुपलम्भसाध्यः कार्यकारणभावः स्फुटप्रतिभासाभ्याससचिवचित्ताकारयोर् इयम् उपपन्ना सर्वोपसंहारवती व्याप्तिः । अतो ऽनैकान्तिकताप्य् असम्भविनीत्य् अनवद्यो हेतुः ॥ 

ननु कथम् अनुमानतः सर्वज्ञसिद्धिप्रत्याशा । तस्य परोक्षत्वेन तत्प्रतिबद्धलिङ्गानिश्चयात् । किं च सर्वज्ञसत्तासाधने सर्वो हेतुर् न त्रयीं दोषजातिम् अतिपतति । सर्वज्ञे हि धर्मिण्य् असिद्धत्वम् । असर्वज्ञे हि विरुद्धत्वम् । उभयात्मके ऽप्य् अनैकान्तिकत्वम् इति ॥ 

अपि च अभ्यासात् कारणात् कार्यस्य स्फुटाभस्य प्रतीतौ नावश्यं कारणानि कार्यवन्ति भवन्तीत्य् अनैकान्तिकता । अथ स्फुटीभावयोग्यतानुमीयते । सापि शक्तिर् उच्यते । सा च कार्ये ऽनन्तरा सान्तरा वा । अत्राद्या कार्यसमधिगम्या । न चाधिगतकार्यस्य तया कश्चिद् उपयोगः । द्वितीया तु कार्यावसायम् ऐकान्तिकं न साधयेत् ॥ 

न च कार्याप्रतीतौ योग्यतानिश्चयः सम्भवी । नापि योग्यतामात्रसाधने कृतार्थः साधनवादी । सर्वज्ञज्ञाने कार्ये विवादस्य तादवस्थ्याद् । भवतु स्फुटीभावस्य सिद्धिः । तथापि कः प्रस्तावः सर्वज्ञविवादे साधनम् आरब्धवतः स्फुटत्वं चेतसः साधयितुम् ॥ 

किं च प्रसिद्धानुमाने भूतलस्य धर्मिणि कुम्भकारघटयोर् अपि धर्मयोः प्रतीतत्वात् कार्यकारणभावो ग्रहीतुं शक्यत एव । प्रस्तुते तु कामातुर् असन्तानवर्तिनो युवत्याकारस्य धर्मिणस् तत्प्रगताभ्यासस्फुटत्वयोर् अपि धर्मयोः परोक्षत्वात् । कथं कार्यकारणगृहीतिः । यथा च नैयायिकं प्रति युष्माभिर् उच्यते प्रत्यक्षतो न कार्यमात्रं पुरुषव्याप्तं सिध्यति । किं त्व् अवान्तरम् एव घटजातीयं कार्यम् इति तथा नाकारमात्रम् अभ्यासपूर्वकं सिध्यति । किं त्व् अवान्तरम् एव युवत्याकारसामान्यम् इति व्यक्तम् एव । न चाभ्यासकार्यः स्फुटीभावः । तदभावे ऽपि स्वप्ने दर्शनात् ॥ 

किं च सर्वविदो ऽपि यदि चतुरार्यसत्यपरिज्ञानतः सर्वज्ञतास्थितिः, तर्हि घटादिकतिपयवस्तुज्ञाने ऽपि सर्वज्ञेति साध्वी शुद्धिः । अपि च 

ज्ञानवान् मृग्यते कश्चित् तदुक्तप्रतिपत्तये । 

अज्ञोपदेशकरणे विप्रलम्भनशङ्किभिः ॥(प्व् इइ ३०)  


इति युष्माभिर् एवोच्यते । न च सर्वज्ञानवान् विशेषनिष्ठतयाधिगन्तुं शक्यते । न चास्य सत्तामात्रसिद्धौ कश्चिद् उपयोगः, प्रवृत्तेर् अनङ्गत्वाद् इति सर्वम् असमञ्जसम् ॥ 

अत्रोच्यते । न वयं साक्षात्सर्वज्ञसत्ताप्रतिज्ञायां हेतुव्यापारम् अनुमन्यामहे । भूधराधीनवह्निसत्तावत् । किं तु चतुरार्यसत्याकारस्वरूपे धर्मिणि स्फुटाभत्वस्य साध्यस्यायोगव्यवच्छेदार्थं पर्वते ऽग्निमात्रायोगव्यवच्छेदवत् । स्फुटाभत्वं तु कामिन्य् आकारादिदृष्टान्ते दृष्टम् एव । तच् च पर्वतीयाग्निवत् । पक्षधर्मताबलतः सत्यचतुष्टयाधिकरणं सिध्यत् सर्वज्ञताम् आचक्ष्महे । यथोक्तम् 

इत्यभ्यासबलात् परिस्फुटदशाकोटिः स्फुरत् सम्भवी हेयादेयतदङ्गलक्षणगुणः सर्वज्ञता सैव नः ॥   


इति । 

तद् अत्राभ्याससहितचतुरार्यसत्याकारः समग्रो धर्मी सामग्र्यम् अभ्यासविशिष्टचेतोगुणत्वमात्रं हेतुः स्फुटीभावयोग्यतासाध्यम् । यथा साग्नित्वानग्नित्वसन्देहे पर्वतात्मा प्रमाणप्रतीतो धर्मी । तथात्रापि सर्वज्ञत्वासर्वज्ञत्वविवादे ऽपि प्रत्यात्मविदितः सत्यचतुष्टयाकारो धर्मी । तस्मात् स्फुटाभत्वेन साध्येन दृष्टान्ते व्याप्तिसिद्धेर् अस्त्य् एव तत्प्रतिबद्धलिङ्गनिश्चयः । साध्यसन्देहे ऽपि धर्मिणश् चतुरार्यसत्याकारस्य सिद्धेर् न त्रिविधदोषजातेर् अवसरः । योग्यतायाः प्रसाधनेन च कारणात् कार्यप्रतीताव् अनैकान्तिकत्वम् इत्य् अप्य् अनभ्युपगमप्रतिहतम् । योग्यता च सान्तरैव साध्यते । इयं च न गमयतु नामैकान्ततः कार्यसत्त्वम् । अनुपपद्यमानं पुनर् अस्य सम्भवम् आक्षिपत्य् एव । तदा भाविनि कार्ये सन्देहे ऽपि कारणयोग्यता निश्चीयत एव । ब्रीह्यादौ भाविफलानिश्चये ऽपि योग्यतानिश्चयेन प्रवृत्तेः । अन्यथा शिलाशकलादेर् अप्य् उपादानप्रसङ्गः । 

तज्जातीयस्य शरावस्थपङ्कोप्तस्य सामर्थ्यम् उपलब्धम् इति चेत् । अत्रापि कामिन्य् आकारे भावनाजातीयस्य स्फुटीभावकरणयोग्यता दृष्टेति समानम् । 

एवं योग्यतामात्रसाधनेनैव कृतार्थः साधनवादी । सर्वज्ञकारणभावात् तदभाववादिनां निर्दलनात् । कार्यस्य च त्रैकालिकस्य सम्भावनाप्रसाधनात् । मुत्त्क्यर्थिनां च प्रवृत्तेर् अविरोधात् । वादिनो ऽपि तन्मात्रसाधनस्याभिप्रेतत्वात् । अत एव कः प्रस्तावः सर्वज्ञसत्ताविवादे स्फुटीभावसाधनस्येत्याद्य् अप्य् अनवकाशम् । सर्वज्ञशब्देन स्फुटीभावयोग्यताया विवक्षितत्वात् । तथा कार्यकारणप्रतीतिर् अपि सम्भवत्य् एव । तथा हि कामिन्य् अभ्याससन्ततिसहचारि सम्भ्रङ्कार्यवचोदर्शनम् एव कामिन्य् आकारस्य तद्भावनायाश् च दर्शनम् । तथाभूतकायवचो ऽदर्शनम् एव भावनाया अदर्शनम् । एवं स्फुटप्रतिभाससन्ततिसहचारिविशिष्टकायवचोदर्शनं स्फुटप्रतिभासदर्शनम् । तथावस्थितकायवचो ऽदर्शनम् एव स्फुटप्रतिभासादर्शनम् इत्य् असत्य् एव प्रस्तुते ऽपि प्रत्यक्षानुपलम्भतः कार्यकारणभावप्रतीतिः । इयं च तथावस्थकामातुर् अशरीरवचनग्रहणे तदेकदेशभूतयुवत्याकाराभ्यासस्फुटप्रतिभासग्रहणव्यवस्था व्यावहारिकेणावश्यं स्वीकर्तव्या । अन्यथा चित्तचैत्यरूपरसगन्धस्पर्शपरमाणुपुञ्जाद्यात्मकस्य कुम्भकारघटप्रदेशादेर् अपि रूपैकदेशग्राहकं चक्षुःप्रत्यक्षं न समुदायव्यवस्थापकम् इति सर्वव्यावहारिकप्रमाणोच्छेदप्रसङ्गः । तथा बाह्यघटकाम् इत्यादीनां शक्तिकृतस्य महतो जातिभेदस्य सम्भवाद् अन्यजातीयव्याप्तिग्रहे ऽन्यजातीयाद् बुद्धिमदनुमानम् अयुक्तम् । सङ्कल्पारूढानां तु जलज्वलनयुवत्याकारादीनां बाह्यत्वेनाध्यस्तानाम् अपि विज्ञानैकस्वरूपतयैकजातीयत्वम् अस्तीति भावनासहिताकारमात्रेणैव वैशद्यव्याप्तिर् अस्तु ॥

न च स्वप्ने स्फुटताव्यभिचारः । भावनासिद्धलक्षणयोर् हेत्वोर् जातिभेदे तत्कार्ययोर् एकत्वाभिमाने ऽपि जातिभेदस्यावश्यं स्वीकर्तव्यत्वात् । दृश्यते हि सिद्धसाध्या वैशद्यजातिर् अनपेक्ष्य विपरीतभावनां निद्राविच्छेदे विच्छिद्यमाना । भावनाभाविनी तु न विना विपक्षाभ्यासं जाग्रतो ऽपि । यद् आहुः 

स्वप्ने ऽपि स्फुटता तथैव न तथाप्य् एकत्वम् एवानयोर् न प्राकारसमत्वम् एव समतां जातेः समामङ्गति ।  
अन्यन्निद्धनिरोधबाध्यम् इतरद्बाध्यं प्रत्यत्नैः पुनर् वैशद्यं विपरीतभावनबलान् नैर्घृण्यभेदे यथा ॥  


इति ॥

यद् अपि घटादिकतिपयज्ञाने ऽपि सर्वज्ञः स्याद् इत्य् उक्तम् । तत्रापि 

घटादिप्रकृताशेषवेदने ऽपि भयं भवाद् धेयत यदि को दोषः सो ऽपि सर्वज्ञतां व्रजेत् ।  
संसारदुःखमोक्षाय स्पृहयन्तो वयं पुनर् भजेम तदुपायज्ञं स्थातुं तद्गीतवर्तमनि ॥  


इत्य् उत्तरं द्रष्टव्यम् । तथा सत्तामात्रे विप्रतिपन्नान् प्रति सत्तैव केवला प्रसाधिता । विशेषजिज्ञासायां तु प्रमाणोपपन्नक्षणिकनैरात्म्यवादिन एव सुगतस्य भगवतः सर्वज्ञता । अत एतद् अपि निरस्तं यद् आह भट्टः 

सुगतो यदि सर्वज्ञः कपिलो नेति का प्रमा ।  
अथोभाव् अपि सर्वज्ञौ मतभेदः कथं तयोः ॥ इति । (=त्स् ३१४९)  


तस्मात् 

उक्तक्रमेण मुनिराजनये प्रमायाः शक्तिर् व्यनक्ति गतिम् अप्रमितां कृपां च ।   
अन्यत्र तु द्वयम् उदस्तम् अदो ऽस्तमाने तेनैक एव शरणं स निरात्मवादी ॥   


इति विशेषसिद्धिर् अप्य् अनवदेयेति सर्वम् अनाकुलम् आकुलाधयः परे न प्रतिपद्यन्ते । साधने ऽस्मिन्न् अवद्ये ऽपि दुर्नीतिदहनदग्धबुद्धयः पुनर् अप्य् एतद् आचकषते । बाधकप्रमाणसद्भावात् सर्वज्ञस्यासद्व्यवहारो युक्तः सद्व्यवहारप्रतिषेधो वा प्रसाधकप्रमाणाभावाद् वेति ॥ 

अत्र विचार्यते किं पुनर् अस्य भगवतो बाधकं प्रमाणं प्रत्यक्षम् अनुमानं शब्दादिकं वेति विकल्पाः ॥ 

न तावत् प्रत्यक्षं । प्रत्यक्षं हि केवलप्रदेशादौ प्रवर्तमानं स्वप्रवृत्तियोग्यम् एव तत्र वस्तु प्रतिषेधति । न वस्तुमात्रम् । न च सर्वज्ञस्य प्रत्यक्षप्रवृत्तियोग्यतास्ति । स्वभावविप्रकृष्टत्वात् तस्य ॥ 

स्याद् एतत् । न वयं प्रत्यक्षं प्रवर्तमानम् अभावं साधयतीति ब्रूमः । किं तर्हि । निवर्तमानम् । तथा हि यत्र वस्तुनि प्रत्यक्षस्य निवृत्तिस् तस्यासद्भावः । यथा शशविषाणादेः । यत्र तु प्रत्यक्षस्य प्रवृत्तिस् तस्य सद्भावो यथा घटादेः । अस्ति च सर्वज्ञे प्रत्यक्षनिवृत्तिः । तद् अस्याप्य् अभावः केन निवार्यत इति ॥ 

उच्यते । निवर्तमानं प्रत्यक्षम् अभावं साध्यतीति को ऽर्थः । किं प्रत्यक्षस्य या निवृत्तिस् ततो ऽभावसिद्धिः, निवृत्तिसहिताद् वा प्रत्यक्षात्, निवृत्ताद् वा प्रत्यक्षाद् इति । 

नाद्यः पक्षः । सत्य् अपि वस्तुनि प्रत्यक्षनिवृत्तेर् उपलभ्यमानाया वस्त्वभावनियतत्वासिद्धेः ॥ 

नापि द्वितीयः । स्वाभावेन सह कस्यचित् साहित्यानुपपत्तेः । अन्यथा तन्निवृत्तत्वानुपपत्तेः ॥ 

न च तृतीयः । तथा हि निवृत्तात् प्रत्यक्षाद् अभावसिद्धिर् इत्य् असतः प्रत्यक्षाद् इत्य् उक्तं भवति । न चासतो हेतुभावः सम्भवति । सर्वसमर्थ्यविरहलक्षण्त्वात् तस्य । न हि तच् च नास्ति तेन च प्रतिपत्तिर् इति न्यायम् । अतो न तावत् प्रत्यक्षं सर्वज्ञबाधकम् ॥ 

नाप्य् अनुमानम् । तद् धि त्रिविधलिङ्गजत्वेन त्रिविधम् । तत्र कार्यस्वभावयोर् विधिसाधनत्वात्, प्रतिषेधे साध्ये ऽनवसरः । न च दृश्यानुपलम्भः तत्प्रभेदो वा कार्यानुपलब्ध्यादिर् योग्यानुपलम्भो वा पराभिमतो ऽत्र प्रमाणम् । सर्वज्ञतायाः स्वभावविप्रकृष्टत्वेनादृश्यत्वात् ॥ 

ननु कारणानुपलम्भाद् एव सर्वज्ञताप्रतिषेधः सिध्यति । तथा हि तत्कारणम् इन्द्रियविज्ञानं वा मानसं वा भावनाबलजं वा । भावनाबलजम् अपि चाक्षुषं वा, मानसं वेति विकल्पाः । 

तत्र न तावच् चक्षुरिन्द्रियविज्ञानम् अशेषार्थग्राहि । तस्य प्रतिनियतार्थविषयत्वात् । देशान्तरे कालान्तरे च तथैव प्रतिनियमः । अन्यथा हेतुफलभावाभावप्रसङ्गात् । अनेकेन्द्रियवैयर्थ्यप्रसङ्गाच् च । तथा च कारिका 

एकेन्द्रियप्रमाणेन सर्वज्ञो येन कल्प्यते । 

नूनं स चक्षुषा सर्वान् रसादीन् प्रतिपद्यते ॥ 

यज्जातीयैः प्रमाणैश् च यज्जातीयार्थदर्शनम् । 

भवेद् इदानीं लोकस्य तथा कालान्तरे ऽप्य् अभूत् ॥ इति । (श्व् इइ ११२-११३; =त्स् ३१५८-३१५९)

ततश् चैवं प्रयोगः कर्तव्यः । बुद्धचक्षुर्नातीतादिविषयम् । चक्षुस्त्वात् । अस्मदादिचक्षुर्वत् । अचक्षुर् वा । 

अतीतादिविषयत्वात् । शब्दवत् । इति सर्वम् एतत् श्रोत्रादाव् अपि द्रष्टव्यम् । न चक्षुरादिप्रकर्षः स्वार्थम् अतिक्रम्य दृष्टः । कारिका

यत्राप्य् अतिशयो दृष्टः स स्वार्थानतिलङ्घनात् ।   
दूरसूक्ष्मादिवृत्तौ स्यान् न रूपे श्रोत्रवृत्तितः ॥ (श्व् इइ ११४)  


बृहट्टीका च

श्रोत्रगम्येषु शब्देषु दूरसूक्ष्मोपलब्धितः ।   
पुरुषातिशयो दृष्टो न रूपाद्युपलम्भनात् ॥   
चक्षुषापि च दूरस्थसूक्ष्मरूपोपलम्भनम् ।   
क्रियते ऽतिशयप्राप्त्या न तु शब्दादिदर्शनम् ॥ (=त्स् ३१६२-६३)  


न चैतद् वक्तव्यम् । यदि नामैकैकेनेन्द्रियेण तज्ज्ञानेन वा सर्वस्याग्र्हणं तथापि पञ्चभिर् इन्द्रियैस् तज्ज्ञानैर् वा स्वस्वविषयप्रवृत्तैर् एवातिशयप्राप्तैर् भविष्यतीति । एकैकस्यापि निःशेषस्वविषयग्रहणादर्शनात् । परचित्ताद्यतीन्द्रियाणां ग्रहणाभावाच् च । तद् एवम् इन्द्रियविज्ञानं वा नाशेषग्राहीति न प्रथमः पक्षः ॥ 

नापि द्वितीयः । तथा हि यद्य् अपि तन्मानसं सर्वार्थविषयं तथापि न तस्य स्वातन्त्र्येणार्थग्रहणे व्यापारो ऽस्ति । मनसो बहिरस्वातन्त्र्यात् । अन्यथान्धवधिराद्यभावप्रसङ्गः । तेषाम् अपि मनसो भावात् । पारतन्त्र्ये चेत्न्द्रियज्ञानपरिगृहीतार्थविषयत्वाद् अतीतानागतदूरसूक्ष्मव्यवहितपरचित्तादेर् अर्थस्येन्द्रियपरिज्ञानागोचरस्य मनसा परिच्छेदो न प्राप्नोतीति कथं सर्वज्ञता ॥ 

न च भावनाबलजं सर्वार्थग्राहीति तृतीयः पक्षः । तथा हि तद्भावनाबलजम् अपि यदीन्द्रियाश्रितम् इति चतुर्थः पक्षः, तदा सो ऽसङ्गतः । इन्द्रियस्य तज्ज्ञानस्य च नियतविषयविषयत्वप्रतिपादनात् ॥ 

अथ भावनाबलेन तथाविधम् उत्पन्नं मनोविज्ञानं सर्वार्थग्राहीति पञ्चमः पक्षः । तदान्वर्थत्वात् प्रत्यक्षशब्दस्य तस्य च भावनाबलावलम्बिनो ऽप्य् अनक्षजत्वात् नार्थसाक्षात्कारित्वम् अस्तीति प्रतिपादनीयम् । किं च स्वविषयसीमानम् अनतिपत्यैव प्रकर्षो ऽपि दृश्यते । न तु सर्वविषयत्वेनेति । कथं तेनापि सकलार्थजातादिवेदनम् । यतो न कस्यचिद् अभ्यासे ऽप्य् अतीन्द्रियार्थदर्शित्वम् उपलब्धम् ॥ 

बृहट्टीका 

ये ऽपि सातिशया दृष्टाः प्रज्ञामेधाबलैर् नराः । 

स्तोकस्तोकान्तरत्वेन न ते ऽतीन्द्रियदर्शनाः ॥ 

प्राज्ञो ऽपि च नरः सूक्ष्मान् अथान् द्रष्टुं क्षमो ऽपि सन् । 

सजातीर् अनतिक्रामन् नातिशेते परान् अपि ॥ (=त्स् ३१६०-६१)

एकाववरकस्थस्य प्रत्यक्षं यत् प्रवर्तते । 

शक्तिस् तत्रैव तस्य स्यान् नैवाववरकान्तरे ॥ 

ये चार्था दूरविच्छिन्ना देशपर्वतसागरैः । 

वर्षद्वीपान्तरैर् ये च कस् तान् पश्येद् इहैव सन् ॥ (=त्स् ३१७०-७१)

अत्र वर्षः कालविशेषः । 

एवं शास्त्रविचारेषु दृश्यते ऽतिशयो महान् । 

न तु शास्त्रान्तरज्ञानं तन्मात्रेणैव सिध्यति ॥ 

ज्ञात्वा व्याकरणं दूरं बुद्धिः शब्दापशब्दयोः । 

आकृष्यते न नक्षत्रतिथिग्रहणनिर्णये ॥ 

ज्योतिर्विच् च प्रकृष्टो ऽपि चन्द्रार्कग्रहणादिषु । 

न भवत्यादिशब्दानां साधुत्वं ज्ञातुम् अर्हति ॥ 

तथा वेदेतिहासादिज्ञानातिशयवान् अपि । 

न स्वर्गदेवतापूर्वप्रत्यक्षीकरणे क्षमः ॥ 

दशहस्तान्तरं व्योम्नो ये नामोत्प्लुत्य गच्छति । 

न योजनम् असौ गन्तुं शक्तो ऽभ्यासशतैर् अपि । 

तस्माद् अतिशयज्ञानैर् अतिदूरगतैर् अपि । 

किञ्चिद् एवाधिकं ज्ञातुं शक्यते न त्व् अतीन्द्रियम् ॥ इति । (=त्स् ३१६४-६९)

प्रत्यक्षसूत्रे तु काशिकाकारः परमतम् आशङ्क्याह, तन् न, अवगतविषयत्वाद् भावनायाः । न चाकस्माद् अवगतेर् उत्पत्तिः सम्भवति । सर्वोत्पत्तिमतां कारणवत्त्वात् । अथ प्रमाणान्तरावगतं भाव्यते । किं भावनया । तत एव तत्सिद्धेः । किं च तत्प्रमाणम् । न तावद् अनुमानं धर्माधर्मयोः पूर्वम् अग्रहणेन तद्व्याप्तलिङ्गसंवेदनासम्भवात् । जगद्वैविध्यार्थापत्तेर् अपि हि किम् अपि कारणम् अस्तीति एतावद् उन्नीयते । न तु कश्चिद् विशेषः । न चानिर्दिष्टविशेषविषया भावना भवति । योगशास्त्रेष्व् अपि हि विशेषा एव ध्येयतयोपदिश्यन्ते । 

ध्येय आत्मा प्रभुर्यो ऽसौ हृदि दीप इव स्थितः । (मैत्री उप्। ६,३०) 

इत्यादिभिः । आगममानात् तर्हि अवगतं भावयिष्यते । यदि प्रमाणात् तदा तत एवावगतेः । किं भावनया । हानोपादानार्थं हि वस्तु जिज्ञास्यते । ते च तत एव सिद्धे इति व्यर्था भावना । कारुणिको ऽपि हि धर्मागमान् एव शिष्येभ्यो व्याचक्षीत । न भावनाभेदम् अनुभवेत् । 

अथ विप्रलम्भभूयिष्ठत्वाद् आगामानां प्रमाणम् आगमो न वेति विचिकित्समानो भावनया जिज्ञासते । तन् न । ततो ऽपि तदसिद्धेः । भावनाबलप्रिनिष्पन्नम् अपि ज्ञानम् अनाश्व्सनीयार्थम् एव । अभूतस्यापि भाव्यमानस्यापरोक्षार्थवत् प्रकाशनात् । यथा हि तैर् एवोक्तम् 

तस्माद् भूतम् अभूतं वा यद् यद् एवाभिभाव्यते ।  
भावनापरिनिष्पत्तौ तत् स्फुटा कल्पधीः फलम् ॥  
प्व् इइइ २८५; प्विन् इ ३०।

अपि च भावनाबलजम् अप्रमाणम् । गृहीतग्रहणात् । यावद् एव हि गृहीतं तावद् एव भावनया विषयीक्रियते । मात्रयाप्य् अधिकं न भावना गोचरयति । योगाभ्यासाहितसंस्कारपाटवनिमित्ता हि स्मृतिर् एव भावनेति गीयते । सा च प्रमाणम् इति स्थितम् एव । न च तदुत्तरकालं साक्षात्कारिज्ञानम् उदेतीति प्रमाणम् अस्ति । इन्द्रियसन्निकर्षम् अन्तरेणार्थसाक्षात्कारस्य क्वचिद् अदर्शनात् । योगिनां धर्माधर्मयोर् अपरोक्षप्रतिभासं ज्ञानं नास्ति, इन्द्रियसन्निकर्षाभावाद् अस्मदादिवत् ॥ 

वाचपतिस् तु कणिकायाम् आह । सत्यं श्रुतानुमानगोचरचारिणी भावना विशदाभज्ञानहेतुर् इति नावजानीमहे । किन् तु यद्विषयजातं तद् एव विशदप्रतिपत्तिगोचरः । न जातु रूपभावनाप्रकर्षो रसविषयविज्ञानवैशद्याय कल्पते । 

ननु न विषयान्तरवैशद्यहेतुभावं भावनायाः सङ्गिरामहे । किन्तु श्रुतानुमानविषयवैशद्यहेतुताम् एव । तद्विषयश् च समस्तवस्तुनैरात्म्यम् इति तद्भावनाप्रकर्षः समस्तवस्तुनैरात्म्यं विशदयन् समस्तवस्तुविशदताम् अन्तरेण तदुपपत्तेः समस्तवस्तुवैशद्यम् आवहतीत्य् उक्तम् । 

सत्यम् उक्तम् । अयुक्तं तु तत् । तथा हि नागमानुमानगोचरत्वं निरात्मनां वस्तुभेदानां परमार्थसताम् । न हि ते एतेषाम् अन्यनिवृत्तिमात्रावगाहिनी परमार्थसत्स्वलक्षणं गोचरयितुम् अर्हतः । नापि तद्विषया भावना । तदग्राह्यम् अपि स्वलक्षणं तदध्यवसेयतया तद्विषय इति तद्योनिर् अपि भावना तद्विषयेति तत्प्रकर्षस् तद्वैशद्यहेतुर् इति चेत् । न । तदध्यवसेयस्यापि परमार्थसत्त्वाभावात् । तथा हि यद् अनुमानेन गृह्यते यच् चाध्यवसीयते ते द्वे अप्य् अन्यनिवृत्ती, न वस्तुनी ।च्ड़्। अल्सो २७७, २९, ३३३। स्वलक्षणावगाहित्वे ऽभिलापसंसर्गयोग्यप्रतिभासानुपपत्तेः ॥

मा भूत् तयोः स्वलक्षणं विषयः । तत्प्रभवभावनाप्रकर्षपर्यन्तजन्मनस् तु विशदाभस्य चेतसो भविष्यति । कामीनीविकल्पप्रभवभावनाप्रकर्षाद् इव कामातुर् अस्य कामिनीस्वलक्षणसाक्षात्कारः । करिकुम्भकठोरकुचकलशहारिणि हरिणशावलोललोचने चम्पकदलावदातगात्रलते लावण्यसरसि निरन्तरलग्नललितदोःकन्दलीमूलमालिङ्गनम् अङ्गने प्रेयसितरे प्रयच्छ । सञ्जीवय जीवितेष्वरि, पतितो ऽस्मि तव चरणनलिनयोर् इति वचनकायचेष्टयोर् उपलब्धेः । अस्ति च विकल्पाविकल्पयोः कथञ्चित् समानविषयतेति नातिप्रसङ्ग इति चेत् । सत्यम् । सम्भवत्य् अयम् अनुभवो न पुनर् अस्यार्थे प्रामाण्यसम्भवः । अतदुत्पत्तेर् अतदात्मनस् तदव्यभिचारनियमायोगात् । अतादात्म्यं चार्थस्य विज्ञानाद् अतिरेकात् । अनतिरेके ऽपि च विज्ञानानाम् अन्योन्यस्य भेदाद् अतादात्म्यात् । एकस्य विज्ञानस्येतरविज्ञानवेदनानुपपत्तेः । विज्ञानस्वलक्षणैकत्वाभ्युपगमे च तन्नित्यम् एकम् अद्वितीयं ब्रह्माभ्यसनीयम् इति क्षणिकनैरात्म्याभ्यासाभ्युपगमो दत्तजलाञ्जलिः प्रसज्येत । तन् न तादात्म्यात् तस्याव्यभिचारः । नापि तत्कार्यत्वात् । भावनाप्रकर्षकार्यं खल्व् एवन् न विषयकार्यम् । यद्य् उच्येत पारम्पर्येण तत्कार्यम् अनुमानवत् । यथा हि वह्निस्वलक्षणाद् धूमस्वलक्षणम् । ततो धूमानुभवस् ततो दहनविकल्पः, ततश् चानुमानम् उत्पन्नम् इति पारम्पर्येण वह्निप्रतिबन्धात् प्रापकं च वह्नेर् दाहपाककारिणः तथेदम् अपि अनुमानजनितभावनाप्रकर्षपर्यन्तजं पारम्पर्येणार्थप्रसूततया तदव्यभिचारनियमात् तत्र प्रमाणम् इति । तत् किम् अनुमानेन वह्निं व्यवस्थाप्य भावयतो यद् वह्निविषयमतिविशदविज्ञानं तत् प्रमाणम् इति । ओम् इति ब्रुबाणस्य पर्वतनितम्बारोहणे सतीन्द्रियसन्निकर्षजन्मनो दहनविज्ञानस्य भावनाधिपत्यविशदाभविज्ञानेन सह संवादनियमप्रसङ्गः । विसंवादश् च बहुलम् उपलभ्यते । लक्षणयोगिनि च व्यभिचारसम्भवे तल्लक्षणम् एव बाधितम् इति विशदाभम् अपि प्रातिभम् इव संशयाक्रान्तम् अप्रमाणम् । तद्भावनाया भूतार्थत्वं न तज्जविशदाभविज्ञानप्रामाण्यहेतुः, व्यभिचारात् । एतञ् च प्रासर्पकस्येव सक्तुकर्करीप्राप्तिमूललाभमनोरथपरम्पराहितो द्रविणसम्भारसाक्षात्कारस् तथागतस्य निरात्मकसमस्तवस्तुसाक्षात्कार इत्य् आपतितम् । सर्वार्थवस्तुभावनापरिकर्मितचित्तसन्तानवर्तिविज्ञानं प्रत्यालम्बनप्रत्ययत्वम् अर्थमात्रस्य । 

तथा च तदुत्पत्तेः तदव्यभिचारनियम इति चेत् । न । अर्थस्य ह्य् आलम्बनप्रत्ययत्वविज्ञानं प्रतीन्द्रियापेक्षत्वेन व्याप्तम् । तच् चास्मात् स्वविरुद्धोपलब्ध्या व्यावर्तमानम् आलम्बनप्रत्ययताम् अप्य् अर्थस्य निवर्तयति । न खल्व् इन्धनविशेषो धूमहेतुर् इति विनापि दहनं सस्त्रेणापि संस्कारैर् धूमम् आधत्ते । तदाधाने वा समस्तकार्यहेत्वनुमानोच्छेदप्रसङ्गः । भावनायाश् च भूतार्थाया अर्थानपेक्षाया एव विशदविज्ञानजननसामर्थ्यम् उपलब्धं कामातुरादिवर्तिन्या इति भूतार्थापि तन्निरपेक्षैव समर्थेति नार्थस्यालम्बनप्रत्ययत्वं शक्यावगमम् । अपि च आलम्बनप्रत्ययापि त एवास्य क्षणा युज्यन्ते, ये तस्य पुरस्तात् तना अव्यवधानास् तथा च त एवास्य ग्राह्या न पुनः पूर्वतराः । तत्काला अनागताश् चेति न सर्वविषयता । अथ दृश्यमाना धातुत्रयपर्यापन्नाः प्राणभृतो जन्मान्तरपरिवर्तोपात्तातीतानागतस्कन्धकदम्बकोपादानोपादेयात्मान इति तद्दर्शनं दृश्यमानतादात्म्येन तद्विशेषणतयातीतानागतम् अपि गोचरयति । न चास्मदादिदर्शनस्यापि तथात्वप्रसङ्गः, रागादिमलावृतत्वात् । तस्य च भगवतो निर्मृष्टनिखिलक्लेशोपक्लेशमलं विज्ञानमनावरणं परितः प्रद्योतमानम् आलम्बनप्रत्ययं सर्वाकारं गोचरयेत् । तस्य च साक्षात् परम्परया च कथञ्चित् सर्वेण सम्बन्धाद् देशकालविप्रकीर्णवस्तुमात्रविशिष्टस्वभावतया तथैव गोचरयेत् । न चैतत् सर्वग्रहणम् अन्तरेणेति सर्वविषयम् अस्य विज्ञानम् अनावरणं सिद्धम् । 

तद् अनुपपन्नम् । विचारासहत्वात् । तथा हीयम् आलम्बनप्रत्ययस्य सर्वविशिष्टात्मता भाविकी न वा । भाविकी चेत् । न तावत् सर्वस्मिन्न् आलम्बनप्रत्यये चैका सम्भवति । एकस्यानेकवृत्तित्वानुपपत्तेः । नाना चेत् । आलम्बनप्रत्ययाश् च सर्वे चेति तत्त्वम् । तथा च न सम्बन्ध इति न तद्ग्रहणे सर्वग्रहणम् । विकल्पारोपिततया त्व् अविकल्पकं समस्तवस्तुविषयं सर्वत्र प्रतीयत इति सुभाषितम् । स्वालम्बनप्रत्ययमात्रगोचरम् एवाविकल्पकं समस्तवस्तुविशिष्टालम्बनाध्यवसायजननम् तेनाध्यवसायानुगतव्यापारम् अविकल्पकम् अपि समस्तवस्तुविषयं भवति । यद् आह 

व्यवस्यन्तीक्षणाद् एव सर्वाकारान् महाधियः । (प्व् इइइ १०७)  


इति चेत् । अथ कतिपयवस्त्वालम्बनानुभवस्य कुतस्त्य एष महिमा यतः समस्तवस्त्ववसाय इति । रागाद्यावरणविगमाद् इति चेत् । तर्हि यथावद् वस्तूनि पश्येत् । न पुनर् अस्माद् अपार्थत्वम् अस्येति । तद् अयुक्तं विकल्पनिर्माणकौशलम् अस्य युज्येत । तत्त्वावरकता हि सुलभमलानां क्लेषादीनां न पुनर्विकल्पनिर्माणप्रतिबन्धता । तस्माद् भावनाप्रकर्षमात्रजत्वात्, अर्थाव्यभिचारनियमाभावात्, विशदाभम् अपि संशयाक्रान्तत्वाद् अप्रमाणम् अप्रत्यक्षं चेति साम्प्रतम् ॥ 

यद् अपि सदर्थप्रकाशनं बुद्धेः स्वभावो ऽसदर्थत्वं चागन्तुकम् इति, असति बाधके सदर्थत्वम् एवेति, तद् अयुक्तम् । अनुमितभावितवह्निविषयविशदाभज्ञानप्रामाण्यप्रसङ्गात् तद्विधस्य क्वचिद् बाधदर्शनाद् अप्रामाण्यम् इहापि समानम् । अन्यत्राभिनिवेशात् । तद् इह यदि विशदाभविज्ञानहेतुत्वं भावनाया विशेषणत्रययोगेन साध्यते, ततः सिद्धसाधनम् । भवतु तथागतस् तथाभूतविज्ञानवान् । न त्व् एतद् विज्ञानम् अस्य प्रत्यक्षम् अप्रमाणत्वात् । तथा चापक्षधर्मतया हेतोर् असिद्धता । प्रसिद्धधर्मणो धर्मिणो ऽजिज्ञासितविशेषतया अनुमेयत्वाभावात् । अथ प्रत्यक्षविज्ञानहेतुता भावनायाः परं प्रत्यसिद्धा साध्यते, तथा च सति साध्यविपर्ययव्याप्तेर् विरुद्धता हेतोः, विशेषणत्रयवत्यापि भावनाया विशदाभभ्रान्तविज्ञानजनकत्वात् । दृष्टान्तस्य च साध्यहीनत्वात् । यदा च भूतार्थभावनाजनितत्वे ऽपि नास्य प्रामाण्यम् अभूतार्थत्वात्, तदा यद् उच्यते, 

निरुपद्रवभूतार्थस्वभावस्य विपर्ययैः ।   
न बाधा यत्नवत्त्वे ऽपि बुद्धेस् तत्पक्षपाततः ॥ (प्व् इ २२३; इइ २१०)  


इति । तद् अनुपपन्नम् । भूतार्थत्वे ऽपि हि बुद्धेः तत्पक्षपातिता भूतार्थैः प्रतिपक्षैर् बाधो न भवेत् । अभूतार्था त्व् इयं सात्मीभावम् आपन्नाप्य् आत्मात्मीयदृष्टिर् इव सम्भवद्बाधा । तस्मात् प्रतिपक्षविवृद्धिमात्रम् । न त्व् आत्यन्तिकी विवृद्धिः सम्भवति । यया समूलकाषं कषिता दोषा न पुनर् उद्भविष्यन्ति । अत एवास्थिराश्रयत्वे ऽपि अपुनर्यत्नापेक्षत्वे ऽपि अस्य नात्यन्तिकी निष्ठा सम्भवति । आत्मात्मीयदृश इव विरोधिप्रत्ययसम्भवात् । तत्सम्भवश् चाभूतार्थत्वात् । श्रुतानुमितविषयं तु प्रत्यक्षं न सम्भवत्य् एव । तयोः परोक्षरूपावगाहित्वात् । प्रत्यक्षस्य च तद्विपरीतत्वात् । तद्गतभूताभूतार्थानुविधायित्वेन स्वविषये श्रुतानुमानज्ञानापेक्षया प्रामाण्यानुपपत्तेश् च ॥ 

तत् सिद्धम् एतत् भूतार्थभावनाप्रकर्षपर्यन्तजविज्ञानम् अप्रत्यक्षम् अर्थे ऽप्रामाण्यात् । यद् अप्रमाणं तद् अप्रत्यक्षम् अर्थे । यथा कामातुर् अस्य कामिनीविज्ञानम् । अप्रमाणं च तत् । नितान्तविशदाभत्वे सति भावनाप्रकर्षजत्वात् । यन् नितान्तविशदाभत्वे सति भावनाप्रकर्षजं विज्ञानं तद् अप्रमाणम् । 

यथानुमितभावितवह्निविशदविज्ञानम् इति । समानहेतुजत्वं समानरूपतया व्याप्तम् । यद् आह 

तदतद्रूपिणो भावास् तदतद्रूपहेतुजाः (प्व् इइइ २५१अब्)  


इति । तद् अस्य प्रामाण्यं निवर्तमानं तुल्यहेतुजत्वम् अपि निवर्तयति । न चैष भूतार्थभावनाप्रकर्षपर्यन्तजो ऽनिन्द्रियसन्निकृष्टानुमितभावितवह्निवैशद्ये च निरात्मकसमस्तवस्तुवैशद्ये च विशिष्यते । न च रागाद्यावरणविरहो विशेषः । न खल्व् एते कम्बलादिवद् आवरका विज्ञानस्य । किं तु तदाक्षिप्तमना विविधविषयभेदतृष्णादिपरिप्लुतो न शक्नोति भावयितुम् इति भावनादरमात्र एव तद्विरहोपयोगः । अस्ति चेहापि शिशिरभरसम्भृतजडिममन्थरतरकायकाण्डस्यानुमितवह्निभावनाभियोग इति न हेतुभेदतः प्रतिबन्धसिद्धिः । न चैकपार्थिवाणुसमवायिकारणजन्मभिर् अभिन्नौष्ण्यापेक्षैकवह्निसंयोगासमवायिकारणैर् गन्धरसरूपस्पर्शैर् नानास्वभावैर् व्यभिचारः । सामर्थ्यवैचित्र्याद् एकत्वे ऽपि पार्थिवस्य परमाणोः । तद्वैचित्र्यं च कार्यवैचित्र्योपलम्भात् । तच् च नित्यसमवेतं नित्यम्, कारणसामर्थ्यप्रक्रमेण च पार्थिवावयविनि कार्ये जायत इति अवदातम् । परिशिष्टं तु ग्रन्थव्याख्यानसमये व्याख्यास्यामः । तदास्तां तावत् ॥ 

त्रिलोचनस् तु न्यायप्रकीर्णके प्राह । इह किल दुःखसमुदयनिरोधमार्गाख्यान्यार्याणां सत्यानि चत्वारि । तेषाम् सत्यानां स्वरूपसाक्षात्कारिज्ञानं योगिप्रत्यक्षं । तत्र दुःखं फलभूताः पञ्चोपादानस्कन्धाः । तच् च स्वरूपतो ज्ञातव्यम् । त एव हेतुभूताः समुदयः । स च प्रहातव्यः । निःक्लेशावस्था चित्तस्य निरोधः । स च साक्षात्कर्तवयः । तदवस्थाप्राप्तिहेतुर् नैरात्म्यक्षणिकत्वाद्याकारश् चित्तविशेषो मार्गः । स च भावयितव्य इति सौगतमतम् ।

अत्रोच्यते । मार्गस् तावत् प्रमाणपरिशुद्धो न भवतीत्य् उक्तं प्राक् । अतो ऽभूतविषयस्य विकल्पस्याभ्यासाद् असत्यार्थविज्ञानं स्यान् न संवादि । अपि च प्रमाणपरिशुद्धमार्गवादी शाक्यः प्रमाणं पृष्टः सन् सत्त्वाख्यलिङ्गजं विकल्पं ब्रूयात् । ततो यावद् विकल्पेन दर्शितरूपं तत् सर्वम् असत् । शब्दसंसृष्टत्वात् । तस्मिंस् च भाव्यमाने सत्त्वे भावकस्य विकल्पकस्य भावनोपहिते विशदाभत्वे शब्दसम्सृष्टग्राह्यनिमित्तं विकल्पकत्वं निवर्तते । तद्व्यावृत्तौ ग्राह्यम् अपि शब्दसंसृष्टं निवर्तते । अतो निर्विकल्पकम् अपि योगिज्ञानं निर्विषयं प्रसक्तम् । यत् तु पारमार्थिकं वस्त्वात्मकं न तत्प्रमाणपरिशुद्धम् । शुद्धौ वा भावनया । भाव्यस्य साक्षाद्विज्ञातत्वात् । न चान्यस्मिन् शब्दसंसृष्टे भाव्यमाने स्फुटम् अन्यद् रूपं भवति । शोकातुर् अस्यापि निरुद्धेन्द्रियव्यापारस्य तनयभावनायां मित्रादिप्रतिभासप्रसङ्गात् । 

क्षणिकत्वे भाव्ये समारोपिते वास्तवं क्षणिकत्वम् एव योगिविज्ञानप्रतिभासीति चेत् । न । सत्यासत्ययोर् एकत्वाभावात्मके हि भेदे ऽसत्यभावने ऽपि यदि सत्यप्रतिभासः, तर्हि सत्यतनयाभ्यासे ऽपि शब्दसाम्याद् अभेदिनस् तनयसञ्ज्ञकस्य कस्यचिद् अपरस्य स्वरूपप्रतिभासप्रसङ्गः । तस्माद् अभूतविषयाभ्यासं निर्विकल्पकम् अपि संवादान् न प्रमाणम् इति न सर्वज्ञसिद्धिः । 

अपि च भाव्यस्य वस्तुनः पुनः पुनश् चेतसि निवेशनम् अभ्यासः । स च ब्रह्मचर्येण तपसा सादरं दीर्घकालं निरन्तरमासेवितो दृढभूमिर् अस्फुटाकारस्य विकल्पस्य स्फुटाभत्वजनन इष्टः । स क्षणिकत्वनैरात्म्यवादिना द्रढयितुम् अशक्यः । तथा हि भाव्यग्राही यादृशो विकल्प उत्पन्नस् तादृश एव निरन्वयं निरुध्यते । तस्मिंश् च निरुद्धे पुनः पुनर् उत्पद्यमानः प्रत्ययस् तादृश एवापूर्व उत्पद्यते । तद् अनेन पर्यायेण कल्पसहस्रे ऽप्य् अपूर्वोत्पत्तेर् अविशेषान् न तज्जन्यः संस्कारो ऽभ्यास उत्पद्यते । एतेन विशिष्टविज्ञानोत्पादो ऽभ्यासो व्याख्यातः । निरन्वयनिरुद्धं हि पूर्वपूर्वविज्ञानं कथम् उत्तरावस्थान्तरं विशिष्तं जनयेत् । सर्वथा क्रमभाविभिः प्रत्ययैर् अवस्थितम् एव रूपं शक्यं संस्कर्तुम् । अनवस्थितं तु स्वोत्पादव्यययोगिमात्रम् इत्य् अविशिष्टं स्यात् । तस्मात् प्रत्यावृत्तिभाव्यवस्तुप्रत्ययजः संस्कारो व्युत्थानप्रत्ययसंस्कारविरोधी यस्यास्ति तस्यैवात्मनः प्रकृष्टो ऽपि भाव्यसाक्षात्कारिप्रत्ययहेतुर् इति युक्तं पश्यामः । किं च चित्तम् एकाग्रं व्यवस्थापयितुं विक्षेपत्यागार्थम् अभ्यासो ऽनुष्ठीयते । न च क्षणिकवादिनां विक्षिप्तं चित्तम् अस्ति । प्रत्यर्थनियततया सर्वस्य वित्तैकाग्रत्वात् । तथा हि यदि साकारं विकल्पविज्ञानं स्वप्रतिभासनियतत्वात् एकाग्रम् एव तत् कथं विक्षिप्यते । अथ निराकारं तथापि विकल्पकं प्रति विकल्प्यं भिन्नम् एव । न तु सर्वविकल्पानां विकल्प्यम् अस्ति । ततो निराकारम् अपि विज्ञानं नियतालम्बनत्वाद् एकाग्रम् एव, न विक्षिप्तम् । सर्वथा नास्ति क्षणिकवादिनाम् एकम् अनेकार्थम् अवस्थितं चित्तं यद् एकाग्रं कर्तुम् इष्यते । तद् एवम् अभ्यासानुपपत्तेर् असर्वज्ञवत्यां चित्तसन्ततौ न च विज्ञानविशेषः सर्वज्ञः सिध्यतीति ॥ 

न्यायभूषणकारस् त्व् आह । सर्वज्ञानानां निरालम्बनत्वे संवेदमात्रत्वे च योगीतरप्रत्यययोः को विशेषः । शुद्धाशुद्धत्वम् इति चेत् । भवतु नामैवम् । तथापि चतुरार्यसत्यादिविषयत्वम् अयुक्तम् । न हि स्वात्ममात्रवेदनेन चतुरार्यसत्यादिकम् साक्षात्कृतम् इति युक्तम्, अतिप्रसङ्गात्। 

तदाकारत्वेन तद्विषयत्वम् इति चेत्, तत् किम् इदानीं सौत्रान्तिकमतम् अभ्युपगतं सत्यम् । तथाप्य् अतीतानागतविषयत्वं कथम् । न ह्य् असतः कश्चिद् आकारो ऽस्ति । दृष्टश्रुतानुमिताकारश् च यदि भावनाबलतः स्पष्ट एवावभाति, तथा च सति भ्रान्तम् एव योगिप्रत्यक्षं स्यात् । अविद्यमानस्य विद्यमानाकारतया प्रतिभासनात्, स्वप्नवत् । तथा ऽविसंवादित्वान् न भ्रान्तम् । न । अनुमानज्ञानस्य भ्रान्तत्वे ऽपि अविसंवादित्वाभ्युपगमात् । 

अथ भ्रान्तस्यापि संवादित्वेन प्रामाण्यम् । तथापि प्रत्यक्षलक्षणस्याभ्रान्तत्वविशेषणं विरुध्यते । न चाविसंवादित्वम् अपि त्वन्मते युक्तम् । यतः प्राप्यार्थदर्शकत्वं वा, प्रवृत्तिविषयोपदर्शकत्वं वा, अवभाताद् अर्थक्रियानिष्पत्तिर् वा भवताम् अविसंवादित्वम् अभिप्रेतम् । न चैतद् अतीताद्यर्थज्ञाने सम्भवति । वर्तमानार्थज्ञानस्यापि क्षणिकत्वपक्षे नोपपद्यत एव । तस्मात् सौगतानां योगिप्रत्यक्षोपवर्णनम् अयुक्तम् एवेति ॥ 

किं चेदम् अपि वक्तुम् उचितम् । यद्य् अनुमानपूर्वकम् अर्थेषु भावनाबलजज्ञानम् आश्वासभाजनं, तदास्तां तावद् अनुमानपौरुषप्रत्याशा । प्रत्यक्षेणापि चक्षुर्दहनादिकं गृहीत्वा भावनाप्रकर्षपर्यन्ते जातं स्थिरतरं तदाकारविज्ञानं स्यात्, यावन् न विपरीतभावनाभियोगपर्यन्तः । अस्तं गतश् च तद्विषयो ऽवस्थानतरप्राप्तो वेति कथं प्रमाणोपनीतवस्तुगोचरत्वे ऽपि संवादाश्वासः । अपि च यदा हालिक एव हव्याशनम् अनुमाय भावनया स्फुटयेत्, तदा न तद्योगिज्ञानं परमार्थविषयाभावाद् इति प्रत्यक्षान्तरप्रसङ्गः । 

किं च तद्योगिज्ञानम् इन्द्रियज्ञानाद् भिन्नम् अभिन्नं वा । अभेदपक्षे न योगिज्ञानं नाम प्रत्यक्षेण भिन्नम् इन्द्रियज्ञानेनैव सङ्ग्रहात् । न च भावनोपस्कृतसन्तानस्य तथोदयाद् भेदव्यवस्था । रसायनादिसंस्कारापेक्षयापि प्रत्यक्षान्तरव्यवस्थाप्रसङ्गात् । भेदपक्षे च भावनासम्भवं ज्ञानं क्षणिकसाक्षात्कारि । इन्द्रियज्ञानं च स्यैर्यग्राहीति साध्वी सिद्धिः । इन्द्रियज्ञानस्यापि तदवस्थायाम् अस्थैर्यग्र्हणे कृतं योगिज्ञानेन । न च तस्याकस्मिकः क्षणिकत्वावबोधः । भावनोद्भूतवैशद्यस्य हि तद्बोधः । न चेन्द्रियज्ञानस्य भावना । अपि तु मनोविज्ञाने । ताम् अन्तरेणापि साक्षात् क्रियालाभे च भावनावैयर्थ्यम् इति कारणाभावाद् एव सर्वज्ञप्रतिहतिः ॥ 

अत्राभिधीयते । यत् तावत् सर्वपदार्थसंवेदनस्य कारणं किम् इन्द्रियज्ञानम् इत्यादि वल्गितं तत्र भावनाबलजं मनोविज्ञानम् एव सर्वपदार्थग्राहीति पञ्चम एवास्माकं पक्षः । अतः पक्षान्तरभाविनो दोषा अनुभ्युपगमप्रतिहताः । यच् चास्मदभ्युपगते पञ्चमे पक्षे दूषणम् उक्तम्, अनर्थत्वात् प्रत्यक्षशब्दस्य, तस्य च भावनाबलावलम्बिनो ऽप्य् अनक्षजत्वान् नार्थसाक्षात्कारित्वम् अस्तीति, तद् असङ्गतम् । तथा हि प्रत्यक्षशब्दस्य तावद् अक्षाश्रितत्वं व्युत्पत्तिनिमित्तम् अर्थसाक्षात्कारित्वं तु प्रवृत्तिनिमित्तम् इति प्रतिपादितम् । न च भावनाबलावलम्बिनो मनोविज्ञानस्यानक्षाश्रितत्वे ऽप्य् अर्थसाक्षार्करणे कश्चिद् अस्ति शक्तिप्रतिघातः । यथा हि चक्षुरिन्द्रियं स्वसामर्थ्यान् अतिक्रमेण योग्यदेशस्थम् अर्थम् अपेक्ष्य स्वविज्ञानजनने प्रवर्तते, तथा सर्वाविद्यापरिपन्थिभूतार्थभावनासहितं मन इन्द्रियम् अपि योग्यदेशस्थम् अर्थं प्राप्य स्वविज्ञानजनने प्रवर्तिष्यते । अप्राप्यकारिताया उभयोः साधारणत्वात् । अर्थवत्तायाश् च मनसो ऽपि तदानीम् इष्टत्वात् । पृथग्जनस्य तु न तादृशी शक्तिः, यतो नेत्रश्रोत्रवन्मनो ऽपि तादृङ्मर्यादया योग्यदेशस्थम् अर्थसहकारिणम् आसाद्य वेदनम् उत्पादयेत्, सर्वाविद्योन्मूलकस्य भावनाविशेषस्य सहकारिणो ऽभावाद् इति नातिप्रसङ्गः । तदवस्थायां तु श्रुतिनयनयोर् इव मनसो ऽपि कियद्दूरेण विषयसन्निधिव्यवस्थितिक एव प्रमातुं क्षमः । केवलम् एतावद् उच्यते । यावत् तेन शक्यम् अधिगन्तुं स्वाकारार्पणसमर्थं सहकारि वस्तु तावद् इतरजनासाधारणं त्रुट्यद्रूपतया तस्य गोचरीभवतीति । अत एवार्थाकारो वस्तुतो न भावनामात्रजनित इति न विसंवादशङ्कापि । भावनया पुनस् तदीयसन्ताने नेत्र इवाञ्जनविशेषेण शक्तिर् अतिशयवती काचिद् अर्पिता यत्परजनासाधारणदर्शनम् अस्य । तस्माद् अनक्षजत्वे ऽपि अम्नोविज्ञानस्यार्थसाक्षात्कारित्वं सम्भवति । 

ननु मनसो बहिरस्वातन्त्र्यम् । अन्यथान्धबधिराद्यभावप्रसङ्गात् । उक्तं च योगिनां धर्माधर्मयोर् अपरोक्षप्रतिभासं ज्ञानं नास्ति । इन्द्रियसन्निकर्षाभावाद् अस्मदादिवद् इति । 

अपि च अर्थस्य ह्य् आलम्बनप्रत्ययत्वम् इन्द्रियापेक्षत्वेन व्याप्तम् । तच् चास्मात् स्वविरुद्धोपलब्ध्या व्यावर्तमनम् आलम्बनप्रत्ययताम् अपि तस्य निवर्तयति । न खल्व् इन्धनविशेषो धूमहेतुर् इति विनापि दहनं सहस्रेणापि संस्कारैर् धूमम् आधत्ते । तदाधाने समस्तकार्यहेतुकानुमानोच्छेदप्रसङ्गः । न च भावनाबलेन कस्यचिद् अतीन्द्रियदर्शित्वं सर्वज्ञत्वं वा दृष्टम् इति चेत् । 

अत्रोच्यते । मनःशब्देन तावद् अस्माकम् अनक्षजं विज्ञानम् एवाभिप्रेतम् । न चास्मिन्न् अन्धबधिराद्यभावप्रसङ्गः । सर्वाविद्याप्रतिपक्षभूतार्थभावनालक्षणस्य सहकारिविशेषस्यान्धादीनाम् अभावात् । इन्द्रियसन्निकर्षाभावाद् इति त्व् अर्थसाक्षात्कारित्वमात्रापेक्षया सन्दिग्धव्यतिरेकित्वे अनैकान्तिकी कारणानुपलब्धिः । अस्मद्विधार्थसाक्षात्कारित्वापेक्षया पुनः सिद्धसाधनम् ॥ 

अस्मदादिविशेषणशून्यस्यार्थसाक्षात्कारित्वमात्रस्यैवेन्द्रियाधीनत्व-दर्शनाद् अनैकान्तिकत्वम् असम्भवीति चेत् । यद्य् एवम् अर्थसाक्षात्कारित्वमात्रस्येन्दिर्यवदालोकाधीनत्वम् उपलब्धम् इति न सन्तमसे पश्येयुर् उलूकादयः । अथ व्यभिचारदर्शनाद् आलोकस्याव्यापकत्वम्, व्यभिचारशङ्कया तर्हीन्द्रियस्याप्य् अव्यापकत्वम् । व्याप्त्या शङ्का खण्ड्यत इति चेत् । शङ्कासम्भवाद् व्याप्तिर् एवासम्भविनी यदि प्रथमत एव व्याप्तिः, व्यभिचारो ऽपि न दृश्येत । 

तस्माद् व्यभिचारदर्शनं व्याप्तिशैथिल्याद् एव । सति च व्याप्तिशैथिल्ये शङ्कापि न्यायाद् आपतन्ती केन प्रतिहन्यते । उलूकादीनां भिन्नजातीयत्वाद् आलोकाभावे ऽप्य् अर्थसाक्षात्कारित्वम् अस्त्व् इति चेत् । तर्हि भगवतो ऽपि भूतार्थभावनाप्रकर्षपर्यन्तमहाप्रलयवायुना निरस्तानाद्याविपक्षस्य संसारकूपपतितेभ्यः प्राणिभ्यो ऽस्त्य् एवाद्भूतवैजात्यम् इति युक्तम् अस्याविद्याप्रतिपक्षभावनातिशयसहितात्मकान्तरप्रत्ययाद् आलम्बनप्रत्ययाच् च साक्षादुत्पन्नस्येन्द्रियम् अन्तरेणार्थसाक्षात्कारित्वम् । अतः कारणानुपलब्धिः काशिकाकारस्य व्यापकविरुद्धोपलब्धिश् च वाचस्पतेः सन्दिग्धव्यतिरेकित्वाद् अनैकान्तिकी । सन्दिग्धव्यतिरेकित्वं तु दूषणम् अस्मदीश्वरदूषणे प्रसाधितम् ॥ 

तस्मात् साधारणकर्मनिर्जातानाम् अस्मदादीनाम् अर्थसाक्षात्कारित्वम् इन्दिर्यापेक्षत्वेन व्याप्तम् इति सिद्धसाधनम् । प्रसिद्धानुमानस्य च न क्षतिर् दृश्यत्वोपाधेर् धूमादेः प्रत्यक्षानुपलम्भतो व्याप्तिग्रहणाविरोधात् । सांसारिकागोचरार्थसाक्षात्कारित्वमात्रापेक्षया तु सन्दिग्धव्यतिरेकित्वम् । अदृश्यस्य प्रत्यक्षानुपलम्भाभ्यां केनचिद् व्याप्तिग्रहणायोगात् । विपर्यये बाधकप्रमाणस्य चासम्भवाद् इति । न चातीन्द्रियदर्शित्वं सर्वज्ञत्वं वादर्शने ऽपि निषेद्धुं शक्यते, अदृश्यानुपलम्भतो निषेधायोगात् । कारणानुपलम्बतस् तन्निशेध इति चेत् । कारणाभावो ऽपि अदर्शनमात्रतो न सिध्यतीति तदवस्थः परिभवः ॥ 

यद् अपि काशिकाकारेणाभिहितम्, अथ प्रमाणान्तरावगतं भाव्यते, किं भावनया, तत एव तत्सिद्धेर् इति । तद् अप्य् असङ्गतं । प्रमाणान्तरं ह्य् अनुमानम् । न च चतुरार्यसत्यस्वरूपे वस्तुतत्त्वे निश्चिते साक्षात्कारम् अन्तरेण क्लेशज्ञेयावरणक्षतिर् इति स्वार्थम् अपि तावद् भावना युक्तिमती । तत्त्वसाक्षात्कारिणि च चित्तसन्ताने सति शक्यसाक्षात्क्रियम् इदम् इत्य् अन्ये ऽपि निश्चयानन्तरं साक्षात्क्रियायै प्रवर्त्यन्ते, तदुपदिष्टस्वर्गसाधनं चार्थभावनयानुसरन्तीति स्वर्गापवर्गलक्षणपरार्थसिद्धये च भावना सफलेति । अन्यथा तत्त्वासाक्षात्कारिणो लोकानतिक्रान्तस्य वचनम् अनादेयम् एव स्याद् इति क्व परार्थवार्तापि । यच् च किं च तत्प्रमाणम् इत्याद्य् आरम्भ्य तस्माद् भूतम् अभूतं वेत्य् एतत्पर्यन्तेन धर्माधर्मयोर् अनुमानाप्रवर्तनम् उक्तम्, तत्र धर्माधर्मशब्देन किम् अभिप्रेतम् । यदि क्षणिकनिरात्मकवस्तु तत्त्वम्, तदा तस्य प्रत्यक्षेणानिश्चये ऽपि यथा विपर्यये बाधकप्रमाणबलेन व्याप्तिसंवेदनं तथा क्षणभङ्गसाधनावसरे व्यवस्थापितम् । अथ वस्तूनां स्वर्गादिसाधनत्वम् अभिप्रेतम्, तदा तद्विषयपरिज्ञानाप्रसाधने ऽपि नास्माकं काचित् क्षतिः । सपरिकरसंसारनिर्वाणपरिज्ञानेनैवोपयुक्तसर्वज्ञप्रसाधनात् । यद् आहुः: हेयोपदेयतत्त्वस्येत्यादि (प्व् इ २१७अ) । 

यद् अपि, अपि च भावनाबलजं गृहीतग्रहणाद् अप्रमाणम् इत्य् उक्तम्, तत्र गृहीतं नाम प्रत्यक्षेणानुमानेन वा । प्रमाणान्तरस्याभावात् । न तावत् प्रत्यक्षं क्षणिकत्वादाव् अर्वाचीनस्य कस्यचिद् अस्ति । अनुमानेन चैकव्यावृत्तिविशिष्टे वस्तुतत्त्वे ऽवसिते ऽपि सर्वात्मना स्पष्टवस्तुतत्त्वसाक्षात्कारि प्रत्यक्षं न गृहीतग्राहि, अनुमानेन वस्तुतत्त्वास्पर्शनात् । न च तदुत्तरकालम् इत्यादि तु कारणानुपलब्धिदूषणप्रस्तावे प्रतिव्यूढम् इति । 

यद् अपि वाचस्पतिना सत्यम् इत्यादिना पुनः पुनर् उत्तरोत्तरम् आशङ्क्य तत् किम् अनुमानेन वह्निं व्यवस्थाप्येत्यादिना भावनाबलजस्यानुमानपूर्वकत्वे विसंवादम् उपदर्श्योपसंहृतम्, तन् न भावनाया भूतार्थत्वं तज्जविशदविज्ञानप्रामाण्यहेतुः, व्यभिचाराद् इति । तद् असङ्गतम् । तथा ह्य् अयं वह्निविषये ऽनुमानपूर्वकभावनाबलतः स्पष्टवह्निप्रत्ययः किं वह्नेर् अप्य् उत्पन्नः, तथाभूतभावनामात्राद् एव वा ।

परथम्पक्षे विसंवादश् च बहुलम् उपलभ्यते इति यद् उक्तं तद् दुर्भाषितम् । साक्षाद् अर्थाद् उत्पन्नस्यापि विसंवादसम्भवे ऽन्यस्यापि प्रत्यक्षस्य हस्तकत्यागप्रसङ्गात् । 

द्वितीयपक्षे तु भावनाप्रकर्षमात्रजस्यार्थाद् अनुत्पन्नस्य बहुलं विसंवादोपलम्भे ऽपि भावनार्थाभ्यां साक्षाद् उत्पन्नस्य योगिप्रत्यक्षस्यापि विसंवादसम्भव इति स्थवीयसी भ्रान्तिः । 

ननु यदीन्द्रियं विनापि भावनार्थाभ्यां योगिज्ञानम् उत्पद्यते, तर्हि पर्वते भावनावह्निभ्यां वह्निज्ञानम् उत्पद्यताम् अविसंवादि । विसंवादश् च बहुलम् उपलभ्यत इति चेत् । न । साक्षाद् वह्नेर् उत्पादे सति विसंवादाभावात् । केवलम् उत्पाद एव दुरापः । न हि वयं प्रमाणदृष्टवस्तुभावनासहितं मन इन्दिर्यम् अर्थस्वरूपग्राहिज्ञानं जनयतीति ब्रूमः, अपि त्व् असद्दृष्टिलक्षणाविद्यापरिपन्थिक्षणिकनैरात्म्यलक्षणसर्ववस्तुतत्त्वभावनासहितम् । न च वह्नित्वं सर्ववस्तुतत्त्वम्, किं तु क्षणिकनैरात्म्यम् एवेति क्षणभङ्गप्रसाधनतः प्रतिपादितम् इति । किं च स्वमनीषापरिकल्पितः खल्व् अयम् अनुमितभावितवह्निविषयविशदः प्रत्ययः । न पुनर् अस्य लोके सम्भवः । तथा हि निष्प्रयोजनम् अनुन्मत्तो न कश्चिद् भावयति । प्रयोजनं च शिशिरभरमन्थकायकाण्डस्यापि दाहादिमात्रम् एव, तच् चानुमितेनैव वह्निना तद्देशोपसर्पणात् सिध्यति । अनुपसर्पणे भावानावैयर्थ्यम् । पुरस्तात् तु भाविते परिस्फुरति तदथापेक्षया भ्रान्तिः प्रासर्पकस्येवेत्याद्य् उपहास्यम् अप्य् अस्य क्षतात्मनो दुर्नीतिपूतिगवीभक्षणाध्मातजरद्गोमायोर् उद्गार इव सताम् असह्यः । 

यद् अपि ततो ऽनन्तरमाशङ्क्यार्थस्यालम्बनप्रत्ययत्वम् इन्द्रियापेक्षित्वेन व्याप्तम् इति प्रसाधितम्, तत्पूर्वम् एव प्रत्युक्तम् । तथा भावनयास् चेत्याद्याशङ्क्यार्थस्यालम्बनप्रत्ययत्वम् अशक्यावगमम् इति यद् उक्तं तद् अप्य् असम्बद्धम् । 

चक्षुरिन्द्रियस्याप्य् अर्थम् अन्तरेण द्विचन्द्रकेशोण्डुकादौ विशदभ्रान्तज्ञनजननसामर्थ्यम् उपलब्धम् इत्य् अर्थसहितम् अपि केवलम् एव समर्थम् । अतो घटादेर् अप्य् आलम्बनप्रत्ययत्वम् अशक्यावगमम् इति इन्द्रियप्रत्यक्षम् अपि प्रतिहतं स्याद् इति । तथापि चालम्बनप्रत्ययापि त एव युज्यन्त इत्यादिर् न पुनर् विकल्पनिर्माणप्रतिबन्धतेति पर्यन्तो व्यर्थः । अस्माभिर् एवंविधस्य प्रस्तुते ऽनभ्युपगतत्वात् । अत एव तस्माद् भावनाप्रकर्शमात्रजत्वात्, अर्थाव्यभिचारनियमाभावात्, विशदाभम् अपि संशयाक्रान्तत्वात्, अप्रमाणम् अप्रत्यक्षं चेति साम्प्रतम् इत्य् उपसंहारो ऽपि धिक्कारः । सर्वेषाम् एव हेतूनाम् असिद्धत्वात् । भावनाबलजस्यार्थाद् अप्य् उत्पत्तेर् इन्द्रियप्रत्यक्षवत् । सदर्थप्रकाशनं बुद्धेः स्वभाव इत्याद्य् अस्माकम् अपि मनोहरम् । भावनायाश् च सामान्येन स्फुटाभज्ञानहेतुत्वं साध्यते । प्रमाणोपन्नचतुरार्यसत्यविषयनिष्ठायां तु सामर्थ्यात् प्रत्यक्षप्रमाणहेतुतापि साध्यते । अत एव कामिनीप्रतिभासस्याप्रमाणत्वे ऽप्य् अप्रत्यक्षत्वे ऽपि स्फुटाभत्वस्य साध्यधर्मसामान्यस्य सम्भवात् न विरुद्धो हेतुः । नापि दृष्टान्तस्य साध्यशून्यतेति । न च नैरात्म्यदृष्टिः सम्भवद्बाधा, अर्थाद् उत्पत्तेर् अभूतार्थत्वाभावात् । 

श्रुतानुमितविषयं प्रत्यक्षं न सम्भवतीत्य् अप्य् अयुक्तम् । आगमानुमानयोर् द्विविधो विषयः ग्राह्यो ऽध्यवसेयश् च । तत्र ग्राह्यः स्वाकारः, अध्यवसेयस् तु पारमार्थिकवस्तुस्वलक्षणात्मा । अस्य च परोक्षत्वे ऽनुमानसामग्रीसम्भवे ऽनुमानविषयत्वम्, प्रत्यक्षसामग्रीसम्भवे च क्रमेण प्रत्यक्षविषयत्वं दृष्टम् एव । तत् सिद्धम् इत्याद्युपसंहारो ऽपि पर्याकुल एव । अप्रमाणत्वाद् इति हेतुश् च प्रथमो ऽसिद्धः । भावनाबलजस्यार्थाद् अप्य् उत्पत्तेः, प्रमाणशक्तिसम्भवात्, इन्द्रियप्रत्यक्षवत् । भावनाबलजत्वाद् इति द्वितीयस् तु सन्दिघव्यतिरेकित्वाद् अनैकान्तिकः । तथा यथानुमितभावितवह्निविषयविशदज्ञानम् इति दृष्टान्तो ऽप्य् असम्भवीति प्रतिपादितम् । भवतु वा, तथापि योगिज्ञानस्य तेन सह तुल्यहेतुत्वम् असिद्धम् । तद् धि प्रमाणदृष्टवस्तुभावनामात्रजम् । योगिज्ञानं त्व् अविद्याप्रतिपक्षसर्ववस्तुतत्त्वभावनाविषयाभ्याम् उत्पन्नम् इति महान्तम् अपि विशेषम् असौ दुर्मतिप्रपातपतितो नावगाहत इत्य् उपेक्षणीयः ॥ 

न्यायप्रकीर्णे तु मार्गस् तावत् प्रमाणपरिशुद्धो न भवतीत्य् उक्तं यत्, तत् तत्प्रसाधकप्रमाणेनैव प्रयुक्तम् । 

यच् चापि चेत्याद्य् आरभ्य योगिज्ञानं निर्विषयं प्रसक्तम् इत्य् उक्तम् तत्र केयं निर्विषयता नाम । किं विकल्पाकारनिवृत्तौ निराकारता, अर्थाकाराद् विसदृशाकारता, अथ तदाकारत्वे ऽपि तद्वस्तुसंस्पर्शिता । 

न तावत् प्रथमः पक्षः क्षमः । ज्ञानस्य निराकारतानुपपत्तेः । 

नापि द्वितीयः । कामिन्यादिभावनायास् तदाकारस्यैव विशदस्य दर्शनात् । 

न च तृतीयः । अर्थसमर्पिताकारसंस्पर्शम् अपास्यान्यस्यार्थसंस्पर्सस्यायोगात् । 

तथा चोक्तम्:

अर्थेन घटयत्येनाम् ।   
(प्व् इइइ ३०५अ)

इत्यादि

तयोश् चैकत्वेनाध्यवसायाद् बाह्य एव प्रवृत्तिनिवृत्ती, व्यावहारिकस्य स्फुटीभावो ऽपि बहिरभिमतस्य पर्यन्ते विकल्पोपादेयक्षणस्यैव स्फुटस्योदयः । तावतैव स विषयस् तेन साक्षात्कृत इति व्यवहारः केवलम् अर्थाद् अप्य् उत्पत्तौ । अन्यथा व्यभिचाराद् अप्रामाण्यम् । न च विकल्पोपदर्शितम् अपि रूपम् अवस्तु ज्ञानात्मकत्वात् । अनात्मकत्वे प्रकाशायोगात् । तद्भावनैव चार्थभावना, तत्स्फुटीभाव एव बाह्यस्फुटीभावः, प्रकारान्तरेण बाह्यस्पर्शायोगात् । एतेन यत् पारमार्थिकम् इत्यादि न सर्वज्ञसिद्धिर् इतिपर्यन्तं प्रयुक्तम् । 

यच् चापि चेत्यादि न युक्तं पश्याम इतिपर्यन्तेन दूषणम् उक्तम्, तद् अप्य् असङ्गतम् । तथा हि यादृश एव भाव्यग्राही प्रत्ययः प्रथमो निरन्वयो निरुद्धस् तादृश एवापर उत्पद्यत इति नियमनिश्चयकारणं न किञ्चिद् अस्ति चण्डदेवतास्पर्शाद् अन्यत्, क्षणिकत्वाद् इति चेत् । ननु क्षणिकत्वं स्थायितया विरुध्यते न विसदृशोत्पादेन, तद् धि प्राचीनं निरन्वयनिरोधे यथा सदृशक्षणान्तरम् आरभते तथा स्वहेतुगतसामर्थ्ययोगात् कार्योत्पादानुमेयाद् यदि विशेषलेशविशिष्टं क्षणान्तरम् उत्पादयति, तदा न काचित् क्षतिः । न हि भवत इव भावस्यापि क्षणिकतायां प्रद्वेषो नाम । तस्मान् न क्षणिकत्वोत्तरविशिष्टक्षणजनकत्वयोर् विरोध इति नापार्थको ऽभ्यासः । 

यच् चेदं किञ्चेत्यादिना क्षणिकत्वे चित्तम् अविक्षिप्तम् आवेदितम्, तद् अप्य् असाधु । नैरात्म्यादितत्त्वपराङ्मुखस्य सर्वस्यैव विक्षिप्तत्वात् । भावनाबलेन तत्त्वसाक्षात्कारिणः समाहितत्वात् । अथ च तत्त्वसाक्षात्क्रियालाभात् ग्राहकाकारावग्रहसम्भवात् च व्यावहारिकम् अपि विक्षिप्तम् अस्ति चित्तम् । यतो ममैव दोषक्षयो भावीति मार्गाम्यासप्रवृत्तिर् अभ्याहतेति । परमार्थतः प्राप्यादीनाम् अभावे ऽपि तत्सङ्कल्पस्यैवानाद्यविद्याप्रभावितस्य सर्वत्र प्रवर्तकत्वात् । अत एव मार्गसत्याभ्यासात् सिद्धः सर्वज्ञः । 

न्यायभूषणस्यापि योगाचारापेक्षया दूषणम् अप्रस्तुतम् । बहिरर्थाभ्युपगमेनैव साधनप्रक्रमात् । यच् चोक्तम् तथाप्य् अतीतानागतविषयत्वं कथम्, न ह्य् असतः कश्चिद् आकारो ऽस्तीति, तद् एतत् प्रस्तावान् अवगाहनफलम् । उपयुक्तसर्वज्ञाधिकारेण हि सर्वक्षणिकनिरात्मकवस्तुभावनोपक्षेपः, न सर्वसर्वज्ञापेक्षया । ततो ऽतीतानागतम् अप्रतीयमानम् अपि न बाधकम् । तावतैव दुःखनिरोधसिद्धेः । परस्मै च क्षणिकत्वादिनिष्ठकस्य देशनावतारात् । न च सर्वसर्वज्ञहस्तकत्यागः । तथा हि चतुरार्यसत्यसाक्षात्कारप्राप्तौ निरावरणान्तःकरणस्य कारुण्यातिशयात् सर्वाकारपरार्थपरतया सकलगोचरचारिणि चेतसि चिरविरूढोत्साहस्य तादृगुपायविशेषाधिगमो भवष्यति, यम् अनुतिष्ठतस् तदुत्पत्तिम् अन्तरेणापि देवताधिपत्यात् सत्यस्वप्नवत् । प्रतिपरमाणुसर्वविषयं यथा देशकालाकारप्रत्यवस्थानुकारि स्फुटतरं ज्ञानम् उदियात्, तदा न तावद् वस्तुव्यभिचारकृतं विसंवादित्वम्, वस्तूनाम् एव प्रतिभासनात् । उत्पत्तिसारूप्याभ्यां वेद्यस्थितिर् इति तु पृथग्जनापेक्षया । योगिनस् तु सारूप्यमात्रेणैव ग्रहणम् इति न्यायः । 

यद् वार्त्तिकम् 

अविशुद्धधियः प्रति ।  
ग्राह्यग्राहकचिन्तेयम् अचिन्त्या योगिनां गतिः ॥ इति । (प्व् इइइ ५३२)  


तद् एवं भाविभूतयोर् अजनकयोर् अपि योगिज्ञाने स्फुरणम् अबाध्यम् । भाविभूतयोस् तर्हि यदि स्वरूपस्य स्फुरणम्, वर्तमानतैव स्यात् । अथ स्वरूपम् असन्निहितं ज्ञानम् एव तदाकारम् इति निरालम्बनं नियमेन । तद् अपि नास्ति । यस्माद् असन्निहिते ऽप्य् अर्थे भावनाबलात् तद्देशकालाकारानुकारि विज्ञानं कथम् अनालम्बनम् । तथात्वेनाध्यवसायाच् च, अध्यवसितकालविशिष्टस्यैव सत्यस्वप्नवत् तस्य प्राप्तेः । 

यद् भाष्यम्

यथा स दृष्टः शरदादिकालयुक्तस् तथा तस्य न बाधितत्वम् ।   
तत्कालयुक्तस् तु न तेन दृष्टस् तथाप्रतीताव् अपि नास्ति दोषः ॥ (प्व इइ ६१५)  


ज्ञानमात्रस्य तु तत्त्वतः स्फुरणाच् च न वर्तमानताप्रसङ्गः सङ्गतः । तथा क्षणिकत्वपक्षे ऽपि एकत्वाध्यारोपसामर्थ्यान् न व्यवहारिकं प्रति प्रमाणस्य काचित् क्षतिर् इति शास्त्रे प्रपञ्चितम् । 

यद् अपि किञ् चेदम् अपि वक्तुम् उचितम् इत्याद्य् आरभ्य भावनाबलजस्यानुमानपूर्वकत्वे ऽपि प्रत्यक्षपूर्वकत्वे ऽपि व्यभिचाराभिधानम्, तदर्थाद् अपि भावनाबलजस्य साक्षादुत्पत्तिस्वीकाराद् अपहस्तितम् । यथेन्द्रियजस्यापि द्विचन्द्रादिज्ञानस्यार्थाद् अनुत्पत्तेर् अप्रामाण्यम्, अर्थेन्द्रियाभ्याम् उत्पत्तौ तु प्रामाण्यम् एवं प्रमाणपूर्वकस्यापि भावनामात्राद् उत्पन्नस्याप्रामाण्यम्, भावनार्थाभ्याम् उत्पन्नस्य तु प्रामाण्यम् । 

यदि योगिज्ञानस्यार्थाद् उत्पत्तिः, प्रमाणपूर्वकत्वापेक्षया न किञ्चित् प्रयोजनम् इति चेत् । न । देशकालवस्तुविशेषम् अपास्य सामानेयन सर्वदिक्कालवर्तिवस्तुमात्रं क्षणिकनिरात्मकम् इत्य् अनिश्चये महाप्रयाससाध्यपुरुषायुषव्यापिन्यां भावनायाम् एव प्रवृत्तेर् अभावात् । न च हालिको हव्याशनम् अनुमाय स्फुटीकरोति येन प्रत्यक्षान्तरत्वप्रसङ्गः । असामर्थ्यवैयर्थ्याभ्यां तदसम्भवप्रतिपादनात् । 

यद् अप्य् उक्तं योगिनो ज्ञानम् इन्द्रियज्ञनाद् अभिन्नं भिन्नं वा । तत्र प्रथमपक्षे तावन् न वस्तुदोषः । तादृक्पुरुषविशेषस्य सिद्धत्वात् । व्यवस्थादूषणम् अपि नास्ति । साध्यतयैव तादृग्दशाविशेषस्य लोकातिक्रान्तातिशयस्य परमपुरुषार्थरूपस्य साधनविशेषप्रतिपादनाय पृथग्जनसाधारणेन्द्रियज्ञानाद् भेदेन निर्देशात् । परमपुरुषार्थविषयत्वाभावाद् एव च रसायनादिसंस्कारजस्यापि ज्ञानस्य न प्रत्यक्षान्तरता । भेदपक्षे ऽपि न तावत् स्थैर्येतरस्फुरणकृतोपालम्भसम्भवः । इन्द्रियज्ञानेनापि वस्तु सर्वात्मना गृह्णता त्रुट्यद्रूपस्यैव ग्रहणात् । अध्यवसायो हि पूर्वं दुर्ल्लभः इदानीं तु भावनाबलनिर्दलिताविद्ये चित्तसन्ताने सो ऽपीन्द्रियज्ञानेन जन्यत इति विशेषः । 

ननु योगिनो मनोविज्ञानेन्द्रियज्ञानाभ्यां पश्यत आकारद्वयस्फुरणप्रसङ्ग इति चेत् । सत्यम् । सत्यज्ञानाकारस् तावद् वस्तुनो न भिन्नदेशो ऽन्यतरभ्रान्तिप्रसङ्गात् । अतस् ताव् आकाराव् अप्रतिमौ कया गत्या स्फुरत इति को निर्णेतुं क्षमः । यद् आह: अचिन्त्या योगिनां गतिर् इति ।(प्व् इइइ ५३०द्)

सर्वथा तु न योगिज्ञानस्य क्षतिर् इति सिद्धम् । तद् एवं कारणानुपलम्भाद् अपि न सर्वज्ञताभावः । 

ननु यदि नाम युष्मदभिमतस्यानुमानस्य न बाधकम्, तथाप्य् असत्य् एवानुमानं बाधकम् । तथा हि शक्यम् इदम् अभिधातुम् 

सुगतो ऽसर्वज्ञः । ज्ञेयत्वात्, प्रमेयत्वात्, सत्त्वात्, पुरुषत्वात्, वकृत्वात्, इद्रियादिमत्त्वाद् इत्यादि । रथ्यापुरुषवत् । 

तथा च बृहट्टीका 

यस्य ज्ञेयप्रमेयत्ववस्तुसत्त्वादिलक्षणाः । 

निहन्तुं हेतवः शक्ताः को नु तं कल्पयिष्यति ॥ (=त्स् ३१५७)

कारिकापि 

प्रत्यक्षाद्यविसंवादि प्रमेयत्वादि यस्य च । 

सद्भाववारणे शक्तं को नु तं कल्पयिष्यति । (श्व् इइ १३२)

अत्रोच्यते । किम् एते ज्ञेयत्वादयः सर्वज्ञत्वेन साक्षाद् विरुद्धाः परम्परया वा । अविरुद्धविधाने प्रतिषेधायोगात् । स च साक्षाद् विरोधः परस्परपरिहारस्थितिलक्षणो वा, भावाभाववत्, सहानवस्थानलक्षणो वा, दहनतुहिनवद् इति । 

न तावद् आद्यः पक्षः । यद् व्यवच्छेदनान्तरीयको यस्य परिच्छेदस् तयोर् एव परस्परपरिहारस्थितिलक्षणो विरोधः । न च ज्ञेयत्वादि सर्वज्ञत्वव्यवच्छेदेन स्थितम् । किं तर्हि । अज्ञेयत्वादिव्यचच्छेदेन । तथा सर्वज्ञत्वम् असर्वज्ञत्वव्यवच्छेदेन, न तु ज्ञेयत्वव्यवच्छेदेन । 

नापि द्वितीयो विरोधः । यस्य ह्य् अविकलकारणस्य भवतो यत् सन्निधानाद् अभावस् तयोर् एव सहानवस्थानलक्षणो विरोधः । न च सर्वज्ञत्वं प्राक् प्रवृत्तम् अविकलकारणं दृष्टं येन पश्चाज् ज्ञेयत्वादिसद्भावे निर्वर्तत इति स्यात् । तथात्वे सति देशादिनिषेध एव भवेन् न तु सर्वथोच्छेद इति । 

न च परम्परया विरोधः । स हि भवन् निषेध्यस्य सर्वज्ञत्वस्य व्यापकविरुद्धत्वात्, कारणविरुद्धत्वात्, कार्यविरुद्धत्वात्, स्वभावविरुद्धकार्यत्वात्, व्यापकविरुद्धकार्यत्वात्, कारणविरुद्धकार्यत्वात्, कार्यविरुद्धकार्यत्वात्, स्वभावविरुद्धव्याप्तत्वात्, व्यापकविरुद्धव्याप्तत्वात्, कारणविरुद्धव्याप्तत्वात्, कार्यविरुद्धव्याप्तत्वाद् वा भवेत् । तत्र सर्वज्ञत्वस्यासत्त्वात्, व्यापककारणकार्याणाम् असिद्धेस् तद्विरुद्धकार्यव्याप्याभावात् न प्रमेयत्वादयः सर्वज्ञत्वेन परम्परयापि विरुद्धाः । 

ननु वक्तृत्वं विरुध्यत एव सर्वविषयनिर्विकल्पज्ञानविरुद्धविकल्पकार्यत्वाद् वक्तृत्वस्य । नैतद् युक्तम् । सविकल्पाविकल्पयोर् युगपदवृत्तेर् विकल्पत्वेन सर्वज्ञस्याविरोधात् । 

कस् तर्हि पृथग्जनाद् अस्य भेद इति चेत् । उच्यते । यथा मायाकारो निर्मिताश्वादिविषयं विज्ञानं निर्विषयत्वेन निश्चिन्वन्नभ्रान्तः, तदन्यस्माच् च श्रेष्ठः, तथा भगवान् अपि शुद्धलौकिकविकल्पसम्मुखीभावे ऽपि न भ्रान्तो नापि पृथग्जनसमान इति । ततश् च निर्विकल्पकसर्वज्ञज्ञानविकल्पयोर् विरोधाभावाद् वक्तृत्वं सर्वज्ञत्वेन सहाविरुद्धम् एव ॥ 

एतेनैद् अपि निरस्तम् यद् आह काशिकाकारः, समाधेर् व्युत्थायोपदेक्ष्यत इति चेत् । न । व्युत्थितस्य ह्य् अभिलापिनी प्रतीतिर् भ्रान्तभाषितम् अप्रमाणं भवेद् इति ॥ 

यद् अप्य् उक्तं बृहट्टीकायाम् 

यदा चोपदिशेदेकं किञ्चित् सामान्यवक्तृवत् । 

एकदेशज्ञगीतं तन् न स्यात् सर्वज्ञभाषितम् ॥(=त्स् ३२४०)

तद् अपि निरस्तम्, विकल्पेनैकस्य कस्यचिद् आमुखीकृत्वोपदेशे ऽपि निर्विकल्पेन सर्वम् अवबुध्यमानस्य वचनानां सर्वज्ञभाषितत्वाद् एव ॥ 

यत् पुनः कारिकायाम् उक्तम् 

सान्निध्यमात्रतस् तस्य पुंसश् चिन्तामणेर् इव । 

निश्चरन्ति यथाकामां कुड्यादिभ्यो ऽपि देशनाः ॥ 

एवम् आद्युच्यमानं हि श्रद्दधानस्य शोभते । 

कुड्यादिनिःसृतत्वात् तु नाश्वासो देशनासु नः ॥ 

किन् नु बुद्धप्रणीताः स्युः किं वा कैश्चिद् दुरात्मभिः । 

अदृश्यैर् विप्रलम्भार्थं पिशाचादिभिर् ईरिताः ॥(श्व् इइ १३८-१४०)

बृहट्टीकायाम् अपि 

तस्मिन् ध्यानसमाधिस्थे चिन्तारत्नवदास्थिते । 

निश्चरन्ति यथाकामं कुड्यादिभ्यो ऽपि देशनाः ॥ 

ताभिर् जिज्ञासितान् अर्थान् सर्वान् जानन्ति मानवाः । 

हितानि च यथायोगं क्षिप्रमासादयन्ति ते ॥ 

इत्यादि कीर्तमानं तु श्रद्दधानस्य शोभते । 

वयम् अश्रद्दधानास् तु ये युक्तीर् अर्थयामहे ॥ 

कुड्यादिनिःसृतानां च न स्याद् आप्तोपदिष्टता । 

विश्वासश् च न तासु स्यात् केनैताः कीर्तिता इति ॥ 

किन् नु बुद्धप्रणीताः स्युः किं वा ब्राह्मणवञ्चकैः । 

क्रीडद्भिर् उपदिष्टाः स्युर् दूरस्थप्रतिशब्दकैः ॥ 

किं वा क्षुद्रपिशाचाद्यैर् अदृष्टैः परिकल्पिताः । 

तसमान् न तासु विश्वासः कर्तव्यः प्राज्ञमानिभिः ॥(=त्स् ३२४१-४६)

एतद् अप्य् अनभ्युपगमेनैव निरस्तम् । शुद्धलौकिकविकल्पसम्मुखीभावेनैव तस्य देशकत्वाभ्युपगमाद् इति ॥ 

अथ वा यथा चक्रस्योपरते ऽपि दण्डप्रेरणाव्यापारे पूर्वावेगवशाद् भ्रमणम् । एवं भगवति प्रत्यस्तमितसमस्तविकल्पजाले ऽपि स्थिते यदि पूर्वप्रणिधानाहितसततानाभोगवाहिनी देशना स्यात् तदा को विरोधः । विवक्षाभावे कथं वचनप्रवृत्तिर् इति न वक्तव्यम् । तदभावे ऽपि निद्राणस्य तत्तत्प्रव्यक्तवचनसन्दर्शनात् । वचनमात्रस्य विवक्षया व्याप्तेर् अभावात् । तस्माद् यथा पूर्वाभ्यासतो झटिति प्रबोधितस्यारिणा प्रहारादिदानेनानुरूप एव प्रक्रमः शस्त्रोद्धरणादिकः, तथा सर्ववेदिनो ऽपि सकलाः कलाः इत्य् अनाकुलम् । 

यद् आहालङ्कारः 

शत्रुसान्निध्यमात्रेण प्रवर्तन्ते ऽविकल्पतः । 

प्राग् एव तन्निराकारिप्रक्रमाः कोपनिर्मिताः ॥ (प्व इइइ २७५)

यत् पुनर् उक्तम्: पिशाचादिकृतशङ्कया नात्राश्वासः सतां युक्त इति । 

तद् असङ्गतम्, यतः 

सम्भिन्नालापहिंसादिकुत्सितार्थोपदर्शनम् । 

क्रीडाशीलपिशाचादेः कार्यं तासु न विद्यते ॥ 

प्रमाणद्वयसंवादि मतं तद्विषये ऽखिले । 

यस्य बाधा प्रमाणाभ्यामणीयस्य् अपि नेक्षते ॥ 

यथात्यन्तरोक्षे ऽपि न पूर्वापरबाधितम् । 

करुणादिगुणोत्पत्तेः सर्वपुंसां प्रवर्तकम् ॥ 

सर्वानुशयसन्दोहप्रतिपक्षाभिधायकम् । 

निर्वाणगरद्वारकपाटपुटभेदम् ॥ 

तच् चेत् क्रीडनशीलानां रक्षसां वा वचो भवेत् । 

त एव सन्तु सम्बुद्धाः सर्वतल्लक्षणस्थितेः ॥ (=त्स् ३६१३-१८)

न च नाम्नि विवादः । न च नामनिवृत्तौ वस्तु निर्वर्तते । प्रत्युत वेदस्यैव क्रीडनशीलपिशाचादिप्रणीतत्वं युक्तं सम्भावयितुम् । येन गोशवादिषु योगेष्व् अगम्यागमनादयो ऽसत्यसमुदाचाराः सम्प्रकाशिताः । लोकप्रसिद्धिश् च । त्रयो वेदस्य कर्तारो मुनिभण्डनिशाचराः । इति अलम् अतिनिर्बन्धेन ॥ 

ननु सर्वज्ञत्वं वीतरागादित्वेन व्याप्तम् इष्यते । तद्विरुद्धं च रागादियोगित्वम्, तत्कार्यं च वचनम् । तद् एतद् व्यापकविरुद्धकार्यभूतं वचनं सर्वज्ञाभावं साधयति परम्परया विरुद्धत्वाद् इति चेत् । न । रागादीनां वचसश् च कार्यकारणभावासिद्धेः । तथा हि वचनविशेषो रागादिकार्यम्, यो रागेणैव जनितः, वचनमात्रं वा । 

तत्र न तावत् प्रथमः पक्षः । तादृशस्य वचनस्य निश्चयोपायासम्भवात् । असभ्यमैथुनाचारप्रकाशकं वचनं तत्कार्यम् इति चेत् । न । अभिप्रायस्य दुर्लक्ष्यत्वात् । विरक्तो ऽपि रक्तवच् चेष्टते, रक्तो ऽपि विरक्तवद् इत्य् अभिप्रायो दुर्बोदः । ततश् च विशिष्टव्यवहारस्य साङ्कर्येण न तत्रैकान्तेन रागानुमानं युज्यते । नापि वचनमात्रं रागादिकार्यम् । असम्मुखीभूतरागादयो ऽपि हि स्वाभिमतदेवतास्तुतिविधाने मात्रादिगुरुजनसम्भाषणादौ च वचनमात्रम् उच्चारयन्तः समुपलभ्यन्ते । न च यद् यदभावे भवति तस्य तत्कार्यतोच्यते, अतिप्रसङ्गात् । रागादियोग्यता तर्हि वचसः कारणम्, तया विनोपलखण्डलादौ वचनस्यादर्शनाद् इति चेन् । न । करणगुणवक्तुकामते हि वचनस्य हेतुः । तदभावाद् एवोपलखण्डलादौ निवर्तते, न रागादियोग्यताया अभावात् । यदि कारणगुणादिसकलतदन्यकारणभावे ऽपि रागादियोग्यताभावान् नोत्पद्यते वचनम् इति सिध्येत् तस्याः कारणत्वम् । उपलखण्डलादौ तु वक्तुकामता नास्ति । तत् कथं तत्कारणत्वं वचसाम् इति । एवं तर्हि वक्तुकामतैव रागो ऽस्तु । इष्टत्वान् न किञ्चिद् बाधितं स्यात्, नाम्नि विवादाभावात् । परमार्थतः पुनर् नित्यसुखात्मात्मीयदर्शनाक्षिप्तं साश्रवविषयं चेतसो ऽभिष्वङ्गं रागम् आहुः । 

निष्पन्नसर्वसम्पत्तेर् विवक्षापि न युज्यत इति चेत् । अदोषो ऽयम्, परार्थत्वादिविवक्षायाः । वीतरागे ऽर्थासङ्गाभावात् कथ्ं परार्थापि प्रवृत्तिर् इति चेत् । न । आसङ्गम् अन्तरेण करुणयापि प्रवृत्तेः । 

सैव राग इति चेत् । इष्टत्वाद् अदोषः । रागस्य तु स्वरूपम् उक्तम् । कारुणिकस्यापि निष्फलारम्भो न युक्त इति चेत् । न । परार्थस्यैव फलत्वात् । इष्टलक्षणत्वात् फलस्येति यत् किञ्चिद् एतत् । 

ननु निर्विकल्पस्य भगवतः कथं तस्याम् अवस्थायां करुणासम्भवः । दुःखविकल्पप्रभवा हि करुणेत्य् अन्वयव्यतिरेकाभ्याम् अन्यत्वेन निश्चितम् । 

ततश् च कारणाभावात् कथं कार्यसम्भव इति चेत् । न । यथा कुम्भकारनिवृत्ताव् अपि स्वसन्तानमात्रभाविनी घटादिस्थितिस् तथोत्थापकविकल्पाभावे ऽपि समनन्तरप्रत्ययबलाद् अनालम्बनकरुणाप्रवृत्तेर् अवार्यत्वात् । यद् आहुर् गुरुवः 

सत्तारोपकृतो ऽपि भावनवशात् काठिन्यम् आपत् तथा शैथिल्ये ऽपि यथास्य दुःखहतये सान्द्रस् तथैव श्रमः । 

उत्पादे तु फलस्य हेतुनियमो नो तु प्रबन्धस्थितौ तस्माद् दुःखदृशः क्षये ऽपि विलसन्मैत्र्यादये ऽस्मै नमः ॥ 

एतेनैतद् अपि निरस्तं यद् आह कारिकायाम् 

रागादिरहिते चासमिन् निर्व्यापारे व्यवस्थिते ।   
देशनान्यप्रणीतैव स्याद् ऋते प्रत्यवेक्षणात् ॥ (श्व् इइ १३७)  


ननु यदि नामैव वक्तृत्वं सर्वज्ञत्वेन सहाविरुद्धं देहेन्द्रियबुद्ध्यादियोगित्वं तु विरुद्धम् एव । सर्वज्ञताव्यापकवीतरागत्वविरुद्धरागादिकारणत्वाद् देहादीनाम् । 

ततश् च प्रतिषेध्यव्यापकविरुद्धकारणोपलम्भात् सर्वज्ञाभाव इति चेत् । उच्यते । देहादीनां हेतुत्वे ऽपि नैषां केवलानां सहकारिमात्राणाम् आत्माभिनिवेशलक्षणोपादानकारणविकलानां रागादिजनकत्वम् इत्य् अगमका एव देहादयः सर्वज्ञाभावस्य । तस्माज् ज्ञेयत्वादीनाम् अप्य् असामर्थ्यान् न परपरिकल्पितानुमानतो ऽपि सर्वज्ञाभावः । 

नापि स्वविकल्पितं शाब्दादिकं भगवतो बाधकम् । तथा हि यद्य् अपि तेषां सति प्रामाण्ये ऽनुमान एवान्तर्भावः, अनन्तर्भावे चाप्रामाण्यम् एवेति स्थूलं दूषणम् अस्ति, तथापि तत्प्रामाण्यम् अभ्युपगम्यापि ब्रूमः । यत् तावत् पौरुषेयवचनं तदप्रमाणम् एव भवताम् । न च वैदिकं किञ्चिद् वचनं सर्वनरासर्वज्ञत्वप्रतिपादकम् उपलभ्यते । प्रत्युत निमित्तनाम्नि शाखान्तरे स्फुटतरम् एव सर्वज्ञः प्रतिपादितः । 

तथा हि: स वेत्ति विश्वं न च तस्य वेत्ता इत्यादिना च सर्वज्ञो वेदे प्रतिपादितः ॥ 

नाप्य् उपमानात् तदभावः सिध्यति । तथा हि स्मर्यमाणम् एव गवादिवस्तु पुरोवर्तिगवयादिसादृश्योपाधि गवाद्युपाधि वा सादृश्यम् उपमानेन प्रतीयत इति स्थितिः । न च सर्वज्ञसन्तानवर्तीनि चेतांसि केनचित् सर्वज्ञेनानुभूतानि यतः स्मरणेन विषयीक्रियेरन्, परचित्तवित्तेर् अयोगात् ॥ 

यत् पुनर् उक्तं कुमारिलेन 

नरान् दृष्ट्वा त्व् अस्रवज्ञान् सर्वान् एवाधुनातनान् । 

तत्सादृश्योपमानेन शेषासर्वज्ञनिश्चयः ॥ (=त्स् ३२१५)

तद् अप्य् अयुक्तम्, अधुनातनसर्वज्ञत्वानिश्चयात् । निश्चये चात्मन्य् एव सर्वज्ञत्वाभ्युपगमप्रसङ्गात् । 

नाप्य् अर्थापत्तिर् बाधिका । यतो दृष्टः श्रुतो वार्थो ऽन्यथा नोपपद्यत इति अदृष्टार्थपरिकल्पनम् अर्थापत्तिर् उच्यते । न चासर्वज्ञत्वम् अन्तरेण सर्वनरेषु कश्चिद् अर्थो दृष्टः श्रुतो वा नोपपद्यते यतस् तदर्थापत्त्या परिकल्प्येत । ननु संसारस्य तावद् अनादित्वं प्रमाणेन प्रतीतम् । तच् च न सर्वज्ञेन ज्ञायते, तज्ज्ञानावधेः परस्ताद् असत्त्वे ऽनादिताक्षतिप्रसङ्गात्, तदन्यथानुपपद्यमानं सर्वभावानाम् अनादित्वं सर्वज्ञाभावं साधयतीति चेत् । 

उच्यते । उपयुक्तसर्वज्ञापेक्षया तावद् इदम् अदूषणम् । तस्यानादित्वाज्ञाने ऽपि उपयुक्तसर्वज्ञत्वाव्याहतेः । सर्वसर्वज्ञस्याप्य् अभावे साध्ये ऽसमर्थेयम् अर्थापत्तिः । तथा हि यथा संसारस्यानादित्वे पूर्वपूर्ववस्तुसत्ताया अनवधित्वं तथा सर्वज्ञज्ञानस्यापि पूर्वपूर्ववस्तुसत्ताव्यापकत्वेनानवधिप्रसरता इति । अज्ञातस्यैकस्यापि वस्तुनो ऽनवस्थितेः । सत्य् अपि सर्वज्ञे ऽनादित्वम् उपपद्यमानं न सर्वज्ञाभावम् आक्षिपति । ततश् चार्थापत्तिर् अपि न सर्वज्ञस्य बाधिका । 

न चाभावप्रमाणबाध्यः सर्वज्ञः । प्रमाणपञ्चकनिवृत्तिर् 

अभावप्रमाणम् इष्यते । तत्र निवृत्तिर् इति प्रसज्यवृत्त्या 

प्रमाणानुत्पत्तिमात्रम् अभिप्रेतम्, अथ वा पर्युदासवृत्त्या 

वस्त्वन्तरम्, वस्त्वन्तरम् अपि जडरूपं ज्ञानरूपं वा, ज्ञानम् अपि 

ज्ञानमात्रम्, एकज्ञानसंसर्गिवस्तुज्ञानं वेति विकल्पाः । 

तत्र न तावन् निवृत्तिमात्रम् अभावप्रमाणम् उपपद्यते । तत् 

खलु निखिलशक्तिविकलतया न किञ्चित् । यच् च न किञ्चित् तत् कथं 

प्रमेयं परिच्छिन्द्यात्, तद्विषयं वा विज्ञानं जनयेत्, प्रतीतं वा 

तत् कथम् इति सर्वम् अन्धकारनर्तनम् । यथोक्तम्: न ह्य् अभावः 

कस्यचित् प्रतिपत्तिः प्रतिपत्तिहेतुर् वा । तस्यापि वा कथं 

प्रतिपत्तिर् (ह्ब् २५,१२-१४) इति ।

नापि वस्त्वन्तरतापक्षे जडरूपः प्रमाणाभावः सङ्गच्छते, तस्य प्रमेयपरिच्छेदायोगात् । परिच्छेदस्य ज्ञानधर्मत्वात् । नापि ज्ञानमात्रस्वभावो ऽभावः । देशकालस्वभवविप्रकृष्टस्यापि ततो ऽभावप्रसङ्गात् । तदपेक्षयापि विज्ञानमात्रत्वात् तस्य । अथैकज्ञानसंसर्गिस्वभावो ऽनुमन्यते, तदा क्षतम् अभावप्रमाणप्रत्याशया, अध्यक्षविशेषस्यैवाभावप्रमाणनामकरणात् । तस्य चास्माभिर् दृश्यानुपलम्भाख्यसाधनत्वेन स्वीकृतत्वात् । दृश्यानुपलम्भश् च भगवदभावसाधने ऽसमर्थ इति पूर्वम् एवावेदितम् । 

किं च, कः पुनर् अयं प्रमाणाभावो ऽभिमतो भवताम् । स्वप्रमाणगणनिवृत्तिर् अथ सर्वप्राणिगणप्रमाणनिवृत्तिः । तत्र स्वप्रमाणगणनिवृत्तिर् व्यभिचारिणी, तस्यां सत्याम् अपि व्यवहितस्यार्थस्यानपह्नवत्वात् । परप्रमाणनिवृत्तिस् त्व् असर्वविदो ऽसिद्धा । यद् आह 

सर्वादृष्टिश् च सन्दिग्धा स्वादृष्टिर् व्यभिचारिणी । 

विन्ध्याद्रिरन्ध्रदूर्वादेर् अदृष्टाव् अपि सत्त्वतः ॥ इति ॥ (=त्स् १२२)

तद् एवं नाभावप्रमाणतो ऽपि सर्वज्ञनिषेध इति स्थितम् ॥ 

ननु तथापि सद्व्यवहारार्थं साधकम् अप्य् अस्य न विद्यते । तथा हि सर्वविदो ऽतीन्द्रियत्वात् न तावद् अस्मदादिप्रत्यक्षम् अस्य साधकम् । यथा चास्माभिर् असौ नोपलभ्यते तथास्मज्जातीयैर् अप्य् अप्रत्यक्षस्वभावनियमात् । न चायं कालान्तरे ऽभूद् इति च कल्पना युज्यते । यथा हि कालत्वादिदानीन्तनकालवद् इति अनेनानुमानेन निराकर्तुं शक्यते, न तथा साधयितुम् । कारिका 

सर्वज्ञकल्पना त्व् अन्यैर् वेदे वापौरुषेयता ।   
तुल्यवत् कल्प्यते येन तेनेदं सम्प्रधार्यते ॥   
सर्वज्ञो दृश्यते तावन् नेदानीम् अस्मदादिभिः ।   
निराकरणवच् छक्या न चासीद् इति कल्पना ॥(श्व् इइ ११६-११७)  


इति ॥

नाप्य् अनुमानतः सर्वज्ञसिद्धिः । तत्प्रतिबद्धलिङ्गानिश्चयात् ।   


किं च सर्वज्ञसत्तासाधने सर्वो हेतुः त्रयीं दोषजातिं नातिवर्तते असिद्धत्वं विरुद्धत्वम् अनैकान्तिक-त्वं चेति । तथा हि सर्वज्ञे धर्मणि क्रियमाणे न तद्धर्मो हेतुः सिद्धः । तस्यैव धर्मिणः साध्यत्वेनासिद्धत्वात् । सिद्धौ वा वैयर्थ्यप्रसङ्गात् । असर्वज्ञे धर्मिणि न सर्वज्ञसिद्धिः । हेतोः सर्वज्ञविपरीतसाधनत्वेन विरुद्धत्वात् । नापि सर्वज्ञासर्वज्ञधर्मो हेतुः । तस्यानैकान्तिकत्वात् । तस्मान् नानुमानतो ऽपि सर्वज्ञसिद्धिः । 

कारिका

दृष्टो न चैकदेशो ऽस्ति लिङ्गं यो वानुमापयेत् ।  
(=त्स् ३१२५च्द्)

इति ॥

नाप्य् आगमगम्यः । आगमो हि द्विविधः पौरुषेयो नित्यश् च । तत्र पौरुषेयो ऽप्य् आगमः तदीयो वा तत्र प्रमाणम्, नरान्तरप्रणीतो वा । न तावत् तदीयः । अन्योन्यसंश्रयापत्तेः । तथा ह्य् आगमस्य सर्वज्ञोक्तत्वे प्रामाण्यम् । अस्य च प्रामाण्ये सत्यस्मात् सर्वज्ञसिद्धिर् इति । नरान्तरप्रणीतस् तु प्रमाणत्वेनानभिमत एवेत्य् अतो ऽपि न सर्वज्ञसिद्धिः ॥ 

किं च सर्वज्ञप्रणीताद् वचनात् सर्वज्ञसिद्धौ किम् अपराद्धं स्ववचनेन येनातो ऽप्य् असौ न गम्येत । नापि नित्यागमगम्यः सर्वज्ञः, तथाविधस्य सर्वज्ञप्रतिपादकस्य नित्यागमस्याभावात् । यच् चोपनिषदादौ सर्वज्ञप्रतिपादकवाक्यं तस्यान्यार्थत्वं द्रष्टव्यम् । न च नित्यवाक्यस्यानित्यसर्वज्ञत्वप्रतिपादकत्वम्, निर्विषयत्वप्रसङ्गात् । 

किं च यद्य् अङ्गीकृतो नित्यागमः, किं सर्वज्ञकल्पनया, नित्य एवागमो धर्मे प्रमाणं भविष्यति । 

कारिका 

न चागमेन सर्वज्ञस् तदीये ऽन्योन्यसंश्रयात् ।   
नरान्तरप्रणीतस्य प्रामाण्यं गम्यते कथम् ॥   
न चाप्य् एवं परो नित्यः शक्यो लब्धुम् इहागमः ।   
दृष्टश् चेद् अर्थवादत्वं तत्परे स्याद् अनित्यता ॥   
आगमस्य च नित्यत्वे सिद्धे तत्कल्पना वृथा ।   
यतस् तं प्रतिपत्स्यन्ते धर्मम् एव ततो नराः ॥   

(श्व् इइ ११८-१२०)
बृहट्टीकापि 

न चागमविधिः कश्चिन् नित्यः सर्वज्ञबोधकः ।   
(=त्स् ३१८६अब्)

इत्यादि सप्तचत्वारिंशत् श्लोकाः सप्रपञ्चम् एतम् अर्थं प्रतिपादयन्ति । तद् एवम् आगमतो ऽपि न सर्वज्ञसिद्धिः । 

नाप्य् उपमानप्रमाणसमधिगम्यः । उपमानं हि सदृशग्रहणनान्तरीयकप्रवृत्तिकम् असन्निकृष्टार्थगोचरम् । यथा गवनग्रहणद्वारेण गोः स्मरणम् । न च सर्वज्ञसदृशः कश्चिद् अस्ति । कारिका 

सर्वज्ञसदृशं कञ्चिद् यदि पश्येम सम्प्रति । 

उपमानेन सर्वज्ञं जानीयामस् ततो वयम् ॥ (=त्स् ३२१५)

नाप्य् अर्थापत्तितः सर्वज्ञसिद्धिः । दृष्टः श्रुतो वार्थो ऽन्यथा नोपपद्यत इत्य् अदृष्टार्थपरिकल्पनम् अर्थापत्तिलक्षणम् । न चात्र प्रमाणप्रतीतं किञ्चिद् वस्त्व् अस्ति यत् सर्वज्ञम् अनतरेणानुपपद्यमानं तत् सत्ताम् उपनयेत् । तन् नार्थापत्तिर् अपि सर्वज्ञसाधनी । 

न च प्रमाणपञ्चकाभावस्वभावाद् अभावप्रमाणाद् अस्य सिद्धिः, वस्त्वभावसाधनत्वाद् अस्य । प्रत्युतायम् एवास्याभावं साधयतीति प्रतिपादितम् । यद् अपीदं कारिकाबृहट्तीकयोर् एकषष्ट्या श्लोकैः सर्वज्ञसिद्धये बौद्धस्य साधनम् आशङ्क्य दूषितं तद् अपि घृणाकरम् इति ग्रन्थविस्तरभयान् न लिखितम् ।

तथा ह्य् एतानि किल सौगतैः सर्वज्ञसाधनाय साधनान्य् अभिधीयन्ते । सर्वज्ञो ऽस्तीति सत्यम्, सर्वज्ञोक्तत्वात्, धर्माभ्युपदेशकत्वात्, बुद्धः सर्वज्ञ इति चिरप्रवृत्तदृढस्मृतेः, प्रथमतरम् अशेषशिष्यजनवर्गस्यानेकविधचित्तचैत्तादिपरिज्ञानात्, सकलपदार्थराशितत्त्वोपदेशाद् इति ॥ 

तस्मात् स्थितम् एतत् नातीन्द्रियदर्शी साक्षाद् अस्ति, अपि तु नित्यवचनद्वारेणैव तस्य दर्शनम् इति । तद् एवं सर्वथा सर्वज्ञसाधकप्रमाणासभवाद् अयुक्तो बौद्धानां सर्वज्ञे सद्व्यवहार इति ॥ 

अत्रोच्यते । अनुमानाद् अन्यतो ऽसिद्धौ सिद्धसाधनम् । अनुमानाद् अपीत्य् असिद्धम्, अनुमानस्य पूर्वम् उक्तत्वात् । तत्प्रतिबद्धलिङ्गानिश्चयाद् इत्यादिदूषणप्रबन्धो ऽपि प्रतिव्यूढ इत्य् उपयुक्तसर्वज्ञस् तावत् त्रैलोक्यालोकः सिद्धः । 

सर्वसर्व्ज्ञपक्षे ऽपीदं साधनम् । 

यत् प्रमाणसंवादिनिश्चितार्थवचनं तत् साक्षात् परम्परया वा तदर्थसाक्षात्कारिज्ञानपूर्वकम् । यथा दहनो दाहक इति वचनम् । प्रमाणसंवादि निश्चितार्थवचनं चेदम् । क्षणिकाः सर्वज्ञसंस्कारा इत्य् अर्थतः कार्यहेतुः । नास्यासिद्धिः, सर्वभावक्षणभङ्गप्रसाधनाद् अस्य वचनस्य सत्यार्थत्वात् । नापि विरोधः, सपक्षे भावात् । न चानैकान्तिकः, वचनमात्रस्य संशयविपर्यासपूर्वकत्वे ऽपि प्रमाणनिश्चितार्थवचनस्य साक्षात्पारम्पर्येण तदर्थसाक्षात्कारिज्ञानपूर्वकत्वात् । अन्यथा नियमेन प्रमाणसंवादायोगात् ॥ 

अयं च भाष्यकारीयः सर्वसर्वज्ञप्रसाधकप्रयोगः पण्डितजितारिभिः प्रपञ्चित इति तत एव प्रचयतो ऽअवधार्य इति । 

दुर्वारप्रतिवादिविक्रमम् अनादृत्य प्रमाप्रौढितः सर्वज्ञो जगदेकचक्षुरुदगाद् एष प्रभावो ऽत्र च ।   
सम्बुद्धस्थितिमेदिनीकुलगिरेर् अस्मद्गुरोः किन् त्व् अयं सङ्क्षेपो मम रत्नकीर्तिकृतिनस् तद्विस्तरत्रासिनः ॥   


विश्वम् अस्तु शुभाद् अस्माद् यथेच्छं रतिमन्मतः ।   
मञ्जुवज्रश् च पर्यन्ते तत्पादं सत्फलप्रदम् ॥   
अहञ् च मञ्जुवज्रः स्यां मञ्जुघोषो ऽथ मञ्जुवाक् ।   
मञ्जुश्रीर् वादिराण्ममञ्जुकुमारो जिनधूर्धरः ।   


॥ सर्व्ज्ञसिद्धिः समाप्ता ॥ \[\] 

# ईश्वरसाधनदूषणम्

मिकोगमि_म्स् १८ब्१  ॐ नमस् तारायै ।

सूक्तरत्नाश्रयत्वेन जितरत्नाकराद् इदम् ।  
गुरोर् वागम्बुधेः स्मर्तुं किञ्चिद् आकृष्य लिख्यते ॥  


रीतिः सुधानिधिर् इयं सत्तमे मध्यवर्तिनि ।  
विद्वेषिणि विषज्वाला किञ्चिज् ज्ञे तु न किञ्चन ॥  


इहैते नैयायिकादयो विवादपदस्य क्षितिधरादेः स्वरूपोपादानोपकरणसम्प्रदानप्रयोजनविभागप्रवीणं सर्वज्ञतादिगुणविशिष्टं पुरुषविशेषम् इच्छन्ति । यद् आहुः

एको विभुः सर्वविदेकबुद्धिसमाश्रयः शाश्वत ईश्वराख्यः ।  
प्रमाणम् इष्तो जगतो विधाता स्वर्गापवर्गार्थिभिर् अर्थनीयः ॥  


इति ।

स च कथं सिध्यतीति पर्यनुयुक्ताः साधनम् इदम् आचक्षते ।

विवादाध्यासितं बुद्धिमद्धेतुकम् ।

कार्यत्वात् ।

यत् कार्यं तद्बुद्धिमधेतुकम् । यथा घटः ।

कार्यं चेदम् ।

तस्माद् बुद्धिमधेतुकम् इति ।

हेतोः परोक्षार्थप्रतिपादकत्वम् अनुभूतेषु हेत्वाभासेषु न शक्यम् आवेदयितुम् । हेत्वाभासाश् च पञ्च । यथोक्तम्

सव्यभिचारविरुद्धप्रकरणसमसाध्यसमातीतकाला इति ।  


तत्र न तावद् अयं साध्यसमो हेतुः । असिद्धो हि साध्यसमः कथ्यते । स च सङ्क्षेपतो विभज्यमानो द्विधा व्यवतिष्ठते । आश्रयासिद्धत्वाद् वासिद्धो यथा सुरभि गगनारविन्दमरविन्दत्वाद् इति । सत्य् अपि चाश्रये प्रमाणेन सम्बन्धासिद्धेर् असिद्धो यथा अनित्यः शब्दः सावयवत्वाद् इति । न चाभ्यां प्रकाराभ्यां प्रस्तुतस्य हेतोर् असिद्धिर् अस्ति । क्ष्मारुहादौ धर्मिणि प्रमाणसमधिगते कार्यत्वस्य साधनस्य प्रमाण्प्रतीतत्वात् । चिरोत्पन्नपर्वतादौ च धर्मिणि कार्यत्वं सावयवत्वेन हेतुना बोद्धव्यम् । तद् यथा: विवादपदं कार्यम् । सावयवत्वात् । यत् सावयवं तत् कार्यम् । यथा वस्त्रम् । तथा चेदम् । तस्मात् कार्यम् इति ।

ननु सावयवत्वेन हेतुना द्रव्याणाम् एव कार्यत्वं सिध्यति । न तु तत्समवेतानां गुणकर्मादीनाम् । तेषाम् अवयवसम्बन्धाभावाद् इति चेत् । सत्यम् । तेषां कार्यगुणादित्वेन हेत्वन्तरेण कार्यत्वम् अधिगन्तव्यम् । तथा हि; 

जन्मभाजो विवादाध्यासितनित्येतरसमवायिनो गुणादयः ।

कार्यगुणादित्वात् ।

यो यः कार्यगुणादिः स सर्वस् तथा, यथा घटादिरूपादिः ।

तथा चैते ।

तस्माज् जन्मभाजः । इति ।

कार्यञ्च न स्वकारणसमवायः, सामान्यविशेषो वा बोद्धव्यं, येनास्य प्रध्वंसाव्यापकत्वाद् भागासिद्धता स्यात्, किं तु कारणाधीनस्वरूपमात्रम् । तच् च शब्दादिष्व् इव प्रध्वंसादाव् अपि प्रत्यक्षेणाधिगतम् इति न तावद् अयम् असिद्धो हेतुः ।

नापि विरुद्धः । तथा हि यो विपक्ष एव वर्तते स खलु साध्यविपर्ययव्याप्तेः साध्यविरुद्धं साधयन् विरुद्धो ऽभिधीयते । यथा नित्यः शब्दः कृतकत्वाद् इति । न चायं तथा, प्रसिद्धकर्तृकेषु घटादिषु सपक्षेषु सद्भावदर्शनात् ।

 ननु बुद्धिमत्पूर्वकत्वे साध्ये सिद्धसाधनम् । अभिमतं हि परेषाम् अपि कर्मजत्वं कार्यजातस्य, कर्मणश् च चेतनात्मकत्वात्, चेतनाहेतुकत्वाद् वा । तद्धेतुकत्वं च जगतः । सर्वज्ञपूर्वकत्वे तु साध्ये व्याप्तिः स्वप्ने ऽपि नोपलब्धा । दृष्टान्तश् च साध्यहीनः, कुलालादीनाम् असर्वज्ञत्वात् । विरुद्धता च हेतोर् असर्वज्ञपूर्वकत्वेनैव कुम्भादौ कार्यत्वस्य व्याप्तेर् उपलब्धेः । न चोपलब्धिमत्पूर्वकत्वमात्रं साधनविषयः, तद्विशेषस्य तु सर्वज्ञपूर्वकत्वस्यातद्विषयस्यापि ततः सिद्धिर् इति साम्प्रतम् । तथा  हि यद्य् असौ विशेषो न साधनविषयः कथम् अतस् तत्सिद्धिः, सिध्यन् वा कथम् अविषयः, विषयश् चेत् कथम् अनन्वयदोषं न स्पृशेद् इति चेत् ।

 उच्यते । सामान्यमात्रव्याप्ताव् अप्य् अन्तर्भावितविशेषस्य सामान्यस्य पक्षधर्मतावशेन साध्यधर्मिण्य् अनुमानात् विशेषविषयम् अनुमानं भवत्य् एव । इतरथा सर्वानुमानोच्छेदप्रसङ्गात् । तथा हि वह्न्यनुमानम् अपि न सामान्यमात्रविषयम्, तस्य प्राग् एव सिद्धत्वात् । नापि तद्विशिष्टगिरिगोचरम् वह्नित्वसामान्यस्य तत्सम्बन्धाभावेन तद्विशेषणत्वानुपपत्तेः । इतरथा गोत्वसमवायाद् इव गावः शाबलेयादयः पर्वतो ऽपि वह्नित्वसमवायाद् वह्निः प्रसज्येत । अस्त्य् एव गिरेर् वह्नित्वेन संयुक्तसमवायः सम्बन्ध इति चेत् । तर्हि नाप्रतिपद्य पर्वतसंयुक्तं वह्निविशेषम् असौ शक्यप्रतिपत्तिर् इति वह्निविशेषस्याप्य् अननुमानम् । तथा चानन्वयदोषप्रसङ्गः । इन्द्रियानुमाने ऽप्य् अयम् एव न्यायो द्रष्टव्यः, यथेन्द्रियलक्षणकरणविशेषसिद्धिः । तथा हि तत्रापि नेन्द्रियकरणिका काचित् क्रियोपलब्धा । न खलु च्छिदाद्यः क्रिया इन्द्रियसाधनाः, व्रश्चनादीनाम् अनिन्द्रियत्वात् । न च व्रश्चनादिसाधना सम्भवति रूपादिपरिच्छित्तिलक्षणा क्रिया । तस्माद् यथा क्रियात्वसामान्यस्य करणमात्राधीनत्वव्याप्तत्वे पक्षधर्मतावशाद् इन्द्रियलक्षणकरणविशेषसिद्धिस् तथेहापि सत्य् अपि कार्यत्वस्योपादानोपकरणसम्प्रदानप्रयोजनज्ञकर्तृमात्रव्याप्तत्वे ऽपि विवादाध्यासितेषु पक्षधर्मतावशाद् उपादानाद्यभिज्ञसामान्यस्याक्षिप्तविशेषस्यैव सिद्धिः । अन्यथा सामान्यस्यापि व्यापकाभिमतस्य न सिद्धिः स्यात्, निर्विशेषस्यासम्भवाद्विशेषस्य वा तस्यानुपपत्तेः । असर्वज्ञस्य चात्रादृष्टादिभेदविज्ञानसहितस्याधिष्ठातृभावासम्भवात् सर्वज्ञात्मक एव विशेषो बलाद् आपतति ।

ननूपादानाद्यभिज्ञकर्तृमात्रेणेवासर्वज्ञत्वदेहित्वादिभिर् अपि व्याप्तिर् अशक्यपरिहारा, व्यभिचारादर्शनस्य समानत्वाद् इति चेत् । न । सर्वज्ञत्वासर्वज्ञत्वयोर् देहित्वादेहित्वयोर् वा कार्योत्पत्ताव् अनुपयोगात् । न हि सार्वज्ञ्यं कर्तृणाम् योग्यताम् उपस्थापयति, असर्वज्ञेभ्यः कुम्भकारादिभ्यः कुम्भादीनाम् अप्रसवप्रसङ्गात् । नाप्य् असार्वज्ञ्यं कुम्भकाराद् एव केयूरादीनाम् अप्य् उत्पत्तिप्रसङ्गात् । तथा न देहित्वं कार्योत्पत्ताव् उपयोगि कुम्भकाराद् एव केयूरादीनाम् उत्पत्तिप्रसङ्गात् । नादेहित्वं कुम्भकाराद् घटादीनाम् अनुत्पादप्रसङ्गात् । ततश् चोपादानाद्यभिज्ञपुरुषपूर्वकत्वम् एव कार्यत्वस्य व्यापकम् । तद् एव च बुद्धिमत्पुरुषपूर्वकत्वशब्दवाच्यम् । तेन यद्य् अपि बुद्धिमत्पूर्वकत्वमात्रं व्याप्तिविषयस् तथापि तद्विशेषस्य सर्वज्ञत्वस्य पक्षधर्मताबलात् प्रतिलम्भ इति विशेषविषयम् अनुमानम् । न चोक्तदोषप्रसङ्गः, तस्य साध्यदृष्टान्तयोर् धर्मविकल्पाद् उत्कर्षापकर्षलक्षणपर्यनुयोगस्य सर्वानुमानसाधारण्येनानुमानमात्रप्रामाण्यप्रतिक्षेपहेतुत्वात् ॥

एतेन यद् उक्तं कणिकायां यदि कुलालादीनां कतिपयोपकरणादिज्ञानम्, न समस्तोपकरणादिज्ञता, तर्हि तेनैव निदर्शनेन ईश्वरस्यापि तदुपकरणादिमात्रज्ञानम् । तन्मात्रज्ञाने न सर्वज्ञतासिद्धिः । कतिपयज्ञो हि तथा सति स्यात् ।

न वा तन्मात्रज्ञानम् अपीश्वरस्य बालादिवद् इत्य् आह । बालोन्मत्तादीनां स्वकार्यप्रयोजनापरिज्ञाने ऽपि निरभिप्रायाणां तत्र तत्र प्रवृत्तिदर्शनात् । न च कुलालादयो निदर्शनं न बालादय इत्य् अत्र नियमहेतुर् अस्तीति तन् निरस्तम् ॥

ईश्वरस्य हि कतिपयातीन्द्रियोपकरणादिज्ञाने तत्कारणस्य सर्वत्र समानत्वाद् अशेषोपकरणादिज्ञताया दुर्वारत्वात् । कारणम् च तज्ज्ञाने सत्ताम् अन्तरेण नान्यत्, धर्माधर्मादीनां लौकिकप्रत्यासत्तिहेतूनां तत्रासम्भवात् । कारणाभेदे च कार्याभेदः । अन्यथा कतिपयातीन्द्रियज्ञानम् अपि न स्यात् । यथा हि कुलालादिस् तुल्यदर्शनसामग्रीकेषु नाकिञ्चिज्ज्ञः तथातीन्द्रियोपकरणादिष्व् अपीश्वरः, सामर्थ्यस्याविशेषात् । न च बालोन्मत्तादिनिदर्शनेन कतिपयोपकरणज्ञतानिषेधो युक्तः, बीजदृष्टान्तेन बुद्धिमन्मात्रस्यापि निषेधाभिधानप्रसङ्गात् । तस्माद् यथोपादानाद्यभिज्ञस्यापि सम्भवाद् बीजादिभिर् न व्यभिचाराभिधानम्, तथा बालोन्मत्तादिभिर् अपीति कुलालादीनाम् एव दृष्टान्तता युक्तिमती, उपादानाद्यभिज्ञबुद्धिवन्मात्रकार्यत्वयोः साध्यसाधनयोस् तत्र प्रसिद्धत्वात् । तथा ज्ञानवद् ईश्वरस्य चिकीर्षाप्रयत्नौ नित्याव् इत्य् अत्रापि ।

यद् अभिहितम्: नित्यौ चेत् किम् ईश्वरस्य ज्ञानेन चिकीर्षाप्रयत्नोपयोगिना, तयोर् नित्यत्वात्, स्वोत्पादोपयोगानपेक्षणादित्यादि । तद् अप्य् असारम् । अज्ञातकर्तृत्वानुपप्त्तेः । ज्ञानं हि यत्र चिकीर्षाप्रत्यत्नाव् अनित्यौ तत्र ताव् उपस्थापयदुपकरणादिकम् उपदर्शयति । यत्र तु तौ नित्यौ तत्रोपकरणादिकम् उपदर्शयद् अपि सफलम् । तस्मात् सत्य् अपि चिकीर्षाप्रत्यत्नयोर् नित्यत्वे सफलम् ईश्वरज्ञानं साक्षात्कार्योपत्ताव् अनुपयोग्य् अपि । अत एव च सो ऽयम् ईदृशो विशेषो विचारासहः कथं पक्षधर्मताबलाद् अपि साध्यधर्मिण्य् उपसंह्रियत इत्यादिर् अपि प्रलाप एव । ईश्वरज्ञानस्याव्याहतौ सर्वज्ञताविशेषस्य दुर्वारत्वात् ।

यद् अभिहितम्: प्रेक्षावतां प्रवृत्तिः प्रयोजनवत्तया व्याप्ता । न चेश्वरस्य प्रेक्षावतो जगन्निर्माणे प्रयोजनम् उत्पश्यामः, प्राप्तनिखिलप्रापणीयस्य प्राप्तव्याभावात् । तद् अपि सावद्यम्, तदभिप्रायस्य दुर्बोधत्वात्, प्रयोजनाभावासिद्धेः, व्यापकानुपलब्धेः, सन्दिग्धत्वात् । विचित्रा हि पुरुषमात्रस्य चेतोवृत्तिः प्राग् एव विश्वस्य कर्तुः । प्राप्तनिखिलप्रापणीयस्यापि करुणयापि परार्थप्रवृत्तेः सम्भाव्यमानत्वात् । न चास्य नरकादिनिर्माणप्रवृत्तिः कारुणिकताम् उपहन्ति, प्रत्युत पितुः पुत्रगण्डपाटनवृत्तिर् इवाल्पदुःखदानेन प्रभूतदारुणदुःखापनयनात् करुणातिशयम् एव गमयति । प्रेक्षावताम् इवास्यापि नियतस्थिरप्रवृत्तिसिद्धेः प्रयोजनानुमितिर् एव न्यायप्राप्ता ॥

यच् चेदम् उदीरितम्: यदि हि सर्वकार्याणाम् एकः कर्ता स्यात् ततो ऽज्ञस्य तत्त्वानुपपत्तेः सर्वज्ञता स्यात् । अद्य पुनर् एकैकं कार्यम् एकैकेन कर्त्रा  जन्यत इति यो यज् जनयति स तत्कारणमात्रज्ञ एव न तु सर्वज्ञ इति ।

अत्रोच्यते । कार्यलिङ्गाविशेषाद् एकः कर्ता सद् इति ज्ञानाविशेषात् सत्तैकत्ववत् । कुतश्चिल् लिङ्गाद् अनुमितस्य वस्तुनो नानात्वस्य लिङ्गान्तरानुमेयत्वात्, नानात्वम् उपपादयितुं प्रमाणान्तरं वक्तव्यम् । यथात्मनानात्वम् अवस्थापयद्भिः सुखादिभिर् नानात्वव्यवस्थापनम् उच्यते । न चेह कर्तुर् अनेकत्वाधिगमे प्रमाणान्तरम् अस्ति । एकत्वे तु न प्रमाणातरम् अन्वेष्टव्यम्, एकस्य कर्तुर् अभावे बहूनां व्याहतमनसां स्वातन्त्र्येण परस्परविरोधेन मिथः स्वानुकूलाभिप्रायानवबोधेन युगपत्कार्यानुत्पत्तिः, उत्पन्नस्य वा विलोपादिप्रसङ्गः स्याद् इति । एकत्वे तु सिद्धे सर्वज्ञतासिद्धिर् अविरोधिनी । न चेश्वरस्य सकलक्षेत्रज्ञसमवायिधर्माधर्मज्ञानकारणाभावेन तदज्ञानम्, तत्समवेतानां ज्ञानचिकीर्षाप्रत्यत्नानां नित्यत्वात् । न च बुद्धितन्नित्यत्वयोः कश्चित् विरोधः । न च बुद्धेर् अनित्यतायास् तत्र तत्रोपलब्धेर् ईश्वरबुद्धेर् अपि तथात्वं युक्तम्, रूपादीनाम् अप्य् अनित्यानां तत्र तत्रोपलब्धेस् तोयादिपरमाणुसमवेतानाम् अपि रूपादीनाम् अनित्यत्वप्रसङ्गात् । परपुरुषसमवेतधर्माधर्माधिष्ठानम् अप्य् अस्य युक्तम् एव, संयुक्तसंयोगिसमवायस्य सम्बन्धस्य सद्भावात् । संयुक्ताः खल्व् ईश्वरेण परमाणवः, तैश् च क्षेत्रज्ञाः, तत्समवेतौ च धर्माधर्माव् इति ॥

तद् एवं कणिकायां वाचस्पतेर् ईश्वरदूषणं यथासारम् उत्थाप्य व्युदस्तम् अस्माभिः । अपरं च बुसप्रायम् अनभ्युपगमप्रसिद्धसिद्धान्तग्रस्तम् इह ग्रन्थविस्तरभयान् न लिखितम् । तद् एवम् अभिमतस्यैव सर्वज्ञतालक्षणस्य विशेषस्य सिद्धेर् नैष विशेषविरुद्धो हेतुः । नापि कर्मभिः सिद्धसाधनम् इति स्थितम् ॥ 

 न चानैकान्तिकः । स हि भवन्न् असाधारणो वा स्यात्, यथा नित्या पृथ्वी गन्धवत्त्वाद् इति, अनुपसंहार्यो वा, यथा सर्वं नित्यं प्रमेयत्वाद् इति, साधारणो वा यथा नित्यः शब्दः, अस्पर्शवत्त्वाद् इति ।

तत्र न तावद् आदिमौ पक्षौ, सपक्षसद्भावदर्शनेन प्रतिक्षिप्तत्वात् । नाप्य् अन्तिमः, अधिगतकर्तृनिवृत्तेर् व्योमादेर् विपक्षाद् व्यावृत्तेर् उपलब्धेः । 

ननु पुरुषव्यापारम् अन्तरेण तृणादीन् उदयमानानवलोकयन् लोकः कार्यमात्रं पुरुषपूर्वकम् इति व्याप्तिम् एव न प्रतिपद्यत इति चेत् । एवं तर्हि प्रसिद्धानुमानस्थितिर् अपि दत्तजलाञ्जलिः । तत्रापि हि व्याप्तिप्रतीतिकाल एव व्याघ्रादिपर्याकुलातिदुर्गप्रदेशे वह्निव्यापारम् अन्तरेण धूमं पुरुषव्यापारं विना पूर्वं सिद्धं घटं वा विलोकयन् लोको धूममात्रं वह्निपूर्वकं घटमात्रं वा पुरुषपूर्वकम् इति व्याप्तिम् एव न प्रतिपद्यत इति वक्तुं शक्यत्वात् ।

तत्र वह्निपुरुषयोर् देशकालविप्रकृष्टत्वाद् अप्रतिक्षेप इति चेत् । यद्य् एवं तृणादाव् अपि पुरुषस्य स्वभावविप्रकृष्टत्वाद् अप्रतिक्षेप इति सर्वं समानम् अन्यत्राभिनिवेशात् । पुरुषव्यापारपूर्वकता तावन् न प्रतीयते तृणादीनाम् । सा च पुरुषस्यादृश्यत्वाद् असत्त्वाद् वा न प्रतीयताम्, किम् अनेन विचारितेन । सर्वथा किञ्चित्कार्यम् अपूर्वपुरुषपूर्वकम् अपश्यन् न व्याप्तिं कार्यमात्रस्य पुरुषेण कश्चित् चेतनावान् अवगच्छतीति चेत् । यद्य् एवं वह्निमात्रपूर्वकता तावन् न प्रतीयते धूमस्य, पुरुषमात्रपूर्वकता च घटस्य । सा च वह्नेर् देशविप्रकृष्टत्वाद् असत्त्वाद् वा पुरुषस्य कालविप्रकृष्टत्वाद् असत्त्वाद् वा न प्रतीयताम्, किम् अनेन विचारितेन । सर्वथा धूममात्रं वह्निव्यापारपूर्वकम् अपश्यन् घटमात्रं वा पुरुषपूर्वकम् अपश्यन्न् अव्याप्तिम् एव धूमस्य वह्निमात्रेण घटस्य पुरुषमात्रेण वा कश्चिच् चेतनावान् अधिगच्छतीत्य् अप्य् उच्यमानं न वक्त्रं वक्रीकरोति । तत् किम् अनेन प्रसिद्धानुमानापलापिना जात्युत्तरेण ॥

स्याद् एतत् । न सपक्षासपक्षयोर् दर्शनादर्शनमात्रेणाव्यभिचारनिश्चयः, अतदात्मनो ऽतदुत्पत्तेश् चाव्यभिचारनियमाभावात् । तद् इदं कार्यत्वं सन्दिग्धविपक्षव्यावृत्तिकत्वेनासाधनम् ।

अत्रोच्यते । नास्ति विपक्षाद् धेतोर् व्यावृत्तिसन्देहः, धूमानलयोर् इव कार्यबुद्धिमतोर् उपलम्भानुपलम्भसाधनस्य कार्यकारणभावस्य सिद्धत्वात् ।

कार्यविशेषस्यैव तदुत्पादसिद्धिर् न कार्यसामान्यस्य, यथा धूमादिवर्तिनो वस्तुत्वादेर् नानलादिजन्यत्वनिश्चय इति चेत् । न । विशेषहेत्वभावात् । उपलम्भानुपलम्भयोस् तदुत्पत्तिसाधनत्वेनेष्टयोर् अविशेषात् कार्यविशेषस्येव कार्यसामान्यस्य प्रबोधाश्रयायत्ततासिद्धेः । यथा हि कार्यं वस्त्राद्युपादानवद् दृष्टम् इति कार्यान्तरम् अप्य् अदृष्टोपादानम् उपादानवत् कार्यत्वाद् व्यवस्थाप्यते, तथा तद् एव कार्यं वस्त्रादि दृष्टकर्तृकम् इत्य् अदृष्टकर्तृकम् अपि कार्यत्वात् कर्तृमद् व्यवस्थाप्यते । उपादानस्येव कर्तुर् अपि कार्येणानुकृतान्व्यव्यतिरेकत्वात् । तन्मात्रनिबन्धनत्वाच् च सर्वत्र कार्यकारणव्यवहारयोः । तस्माद् यथा कार्यं च स्यान् निरुपादानं चेति न शक्यम् आशङ्कितुम्, कार्यमात्रस्योपादानमात्राद् उत्पादसिद्धेः तथा कार्यं च भवेद् अकर्तृकं चेति नाशङ्कनीयम्, कार्यमात्रस्य कर्तृमात्राद् उत्पादसिद्धेर् अविशेषात् ॥ \[\]  तो  \[\]  चोर्रेस्पोन्द्स् तो । थे पस्सगे इस् इन्त्रोदुचेद् ब्य् “वित्तोकस् त्व् आह”।

ननु ब्रूया नाम किञ्चित् । तथापि न कार्यमात्राद् बुद्धिमदनुमानम्, अपि तु कार्यविशेषाद् एव । यद्दर्शनाद् अक्रियादर्शिनो ऽपि कृतबुद्धिः स्यात् । न चानपेक्षिततत्त्वानुगमाच् छब्दमात्रसाम्यात् साध्यसिद्धिर् युक्ता । गोशब्दवाच्यतामात्रेण वागादीनां विषाणित्वानुमितिप्रसङ्गाद् इति चेत् । तद् एतत् स्वस्थोत्तरम् अनुत्तरार्हम्, कार्यसामान्यस्यैव व्याप्तिप्रसाधनात् । अपि च का पुनर् इयं कृतबुद्धिः, किम् अपेक्षितपरव्यापारावसायो ऽथ पुरुषकृतम् एतद् इति पौरुषेयत्वनिश्चय इति ।

यद्य् आद्यः पक्षः, स कथं क्षित्यादिषु नास्ति, कारणव्यापारात्मलाभलक्षणस्य कार्यत्वस्य कुम्भादिवत् क्षित्यादिष्व् अविशेषात् । अथ पुरुषेण कृतम् इति पौरुषेयत्वनिश्चयः कृतबुद्धिर् अभिमता, तदापि तादृशी कृतबुद्धिः कस्य नास्तीति वक्तव्यम् । किं कार्यत्वाद् इति हेतोर् अविनाभाववेदिन आहोस्वित् तद्विपरीतस्य । नाद्यः पक्षः । अविनाभाववेदिनः साध्याप्रतिपत्तेर् अयोगात् । अथ तद्विपरीतस्य साध्यबुद्धिर् न भवतीति कृतबुद्धिहेतुकत्वम् अवनितनुमहीरुहादिषु नास्तीति बुद्धिमतो ऽनुमानं प्रतिक्षिप्यते ।

नन्व् एवं सति सर्वानुमानोच्छेदः स्यात् । सर्वहेतूनाम् अगृहीताविनाभावं प्रत्य् अगमकत्वात् । तस्मान् न कृतबुद्धिहेतुत्वविशेषः । भवतु वा कश्चिद् अनिरूपितरूपो विशेषस् तथापि किम् अनेन । कार्यमात्रस्यैव धूममात्रस्येव व्याप्तिप्रतीतेः । न च कार्यत्वेन हेतुना सह मृद्विकारस्य समकक्षता । तस्य स्वसाध्येन दृश्यकुम्भकारेण सह व्यभिचारस्य शतशो दर्शनात् । कार्यत्वस्य तु दृश्यादृश्यसाधारणेन बुद्धिमन्मात्रेण तद्योगाद् इति नायम् अनैकान्तिकः ।

नापि प्रकरणसमः, अप्रतिपक्षत्वात् । न ह्य् अस्य प्रतिपक्षोपस्थापकं धर्मान्तरम् अस्ति । यथा नित्यः शब्दो वस्तुत्वे सत्य् अनुपलभ्यमानानित्यधर्मत्वाद् इत्य् अस्य, अनित्यः शब्दो वस्तुत्वे सत्य् अनुपलभ्यमाननित्यधर्मत्वाद् इति प्रतिपक्षकृतं धर्मान्तरम् अस्ति । न चेदं बाधकं वक्तव्यम् । नेश्वरकर्तृकं जगत् । वस्तुत्वसत्त्वाद् इत्यादि । ईश्वरकर्तृकत्वस्य वस्तुत्वाद् इति विरोधाभावात् । इति नायं प्रकरणसमो ऽपि ।

न च कालात्ययापदिष्टः प्रत्यक्षानुमानागमैर् बाधितविषयस्य तथाभावात् । अस्य च तैर् अविरोधात् । तत्र प्रत्यक्षविरुद्धः, अनुष्णस् तेजोऽवयवी कृतकत्वात् । अनुमानविरुद्धः, सावयवाः परमाणवो मूर्तत्वात् । आगमविरुद्धः, शुचिन[र]शिरःकपालं प्राण्यङ्गत्वाद् इति । तत्र न तावद् अयं प्रत्यक्षविरुद्धः, साध्यविपर्ययस्य प्रत्यक्षाविषयत्वात् । नाप्य् अनुमानविरुद्धः, धर्मिग्राहिणानुमानेनाबाधितविषयत्वात् । न चागमविरुद्धः, आगमेन साध्यविपर्ययस्यापरिच्छेदात् । सौगताद्यागमैर् विपरीतपरिच्छेदाद् इति चेत् । न, तेषां क्षणिकत्वाद्यर्थविसंवादोपलम्भेन प्रामाण्याभावात् । वेदागमो ऽपि बाधकत्वेन नाशङ्कनीयः,

सहस्रशीर्षा पुरुषः   


इत्यादिना तत्र कर्तुर् एव प्रतिपादनात् । तथाभूतपुरुषातिशयपूर्वकत्वाभावे सत्यप्रामाण्याच् चेति नायम् अतिक्रान्तकालो हेतुः । तद् एवम् अपनीतहेत्वभासविभ्रमाद् अतः साधनाद् उपादानाद्यभिज्ञो बुद्धिमान् अभिमतः कर्ता सिध्यति । स  एव भगवान् अस्माकम् ईश्वर इति स्थितम् ॥

तथास्य सिद्धये शङ्करः साधनम् इदम् अभिप्रैति—

जगद् एतत् प्रबोधाश्रयायत्तप्रसवम् अभिलाषप्रीतिपरमाणुमूर्त्याधारपरत्वापरत्वानुमेयसामान्यसमवायान्त्यविशेषतदेकार्थसमवेतपरिमाणैकत्वपृथक्त्वगुरुत्वस्नेहापार्थिवरूपरसस्पर्शाप्यद्रवत्वामूर्तसंयोगतदितरेतराभावानुत्पत्तिरूपारूपम् अस्मदादिविनिर्मितेतरत् ।

अचेतनोपादानत्वात् ।

यद् इत्थं तत् तथा, यथा कलसः ।

तथा चेदम् ।

तस्माद् इदम् अपि तथेति ।

अस्यायम् अर्थः । जगद् इति धर्मी । प्रबोधाश्रयायत्तप्रसवम् इति साध्यम् । अभिलाषेत्याद्य् अनुत्पत्तिरूपारूपपर्यन्तेन धर्मिविशेषेणाकाशादिनित्यवर्गपरिहारः । अस्मदादिविनिर्मितेतरद् इत्य् अनेनापि धर्मिविशेषेण प्रसिद्धकर्तृकघटादिपरिहारः । अभिलापश् च प्रीतिश् च परमाणुमूर्तिश् च । आसाम् आधारः ।आकाश आत्मा परमाणुः । परत्वापरत्वानुमेयौ दिक्कालौ । सामान्यादयस् तु यथाप्रसिद्धा ग्रहीतव्याः ।

तथा नरसिंहः प्राह—

विज्ञानाधाराधीनजन्माजन्मावच्छिन्नात्मोभयवाद्यविवादास्पदपुरुषपूर्वकव्यतिरेकि भावानुभावि प्रमेयजातम् ।

उत्पत्तिमत्त्वात् ।

यद् यद् आख्यातसाधनसम्बन्धि तत् तद् उक्तसाध्यधर्माधिकरणम् । यथा वासः ।

तथा चेदम् ।

तस्माद् इदम् अपि तथेति ।

अस्यायम् अर्थः । प्रमेयजातं धर्मि । विज्ञानाधाराधीनजन्मेति साध्यम् । अजन्मावच्छिन्नात्मेति धर्मिविशेषणम् । एतेनाकाशादिनित्यवर्गपरिहारः । उभयवाद्यविवादास्पदपुरुषपूर्वकव्यतिरेकीत्य् अनेनापि प्रसिद्धकर्तृकघटादिपरिहारः । भावानुभावीति वस्तुरूपम् । एतेन प्रध्वंसादिपरिहारः । यद् यदाख्यातसाधनसम्बन्धीति व्याप्तिवचनं यद्धर्मिरूपम् कथितसाधनयोगीत्य् अर्थः ।

त्रिलोचनस् तु व्यतिरेकिणम् इमं प्रयोगम् आह —

सर्वं कार्यं प्रबोधवद्धेतुकम् ।

उत्पत्तिधर्मकत्वात् ।

यन् नित्यं दृष्टम् अबोधवद्धेतुकं तस्याकाशादेस् तथोत्पत्तिर् नास्तीति दृष्टम् ।

उत्पत्तिधर्मकं च पक्षीकृतम् अस्मदादिविनिर्मितेतरत् ।

तस्माद् बोधवद्धेतुकम् इति ।

पुनर् द्व्यणुकेश्वरसिद्धौ त्रिलोचन एव प्राह—

विवादास्पदीभूतं द्वित्वम् आत्मोत्पत्तौ कस्यचिद् एकैकविषयां बुद्धिम् अपेक्षते ।

द्वित्वसङ्ख्यात्वात् ।

यद् यद् द्वित्वं तत् तथा । यथा द्वे द्रव्ये ।

तथा चेदं द्व्यणुकगतं द्वित्वम् ।

तस्मात् तथेति ।

यस्य चात्र बुद्धिर् अपेक्ष्यते स भगवान् ईश्वरः ॥

तथा च वाचस्पतिः प्रमाणयति—

विवादाध्यासिततनुतरुगिरिसागरादयः उपादानाद्यभिज्ञकर्तृकाः ।

कार्यत्वात् ।

यद् यत् कार्यं तत् तद् उपादानाद्यभिज्ञकर्तृकम् । यथा प्रासादादि ।

तथा च विवादाध्यासितास् तन्वादयः ।

तस्मात् तथेति ।

एवं स्थित्वा स्थित्वा प्रवृत्तिधर्मकत्वात्, सन्निवेशवत्त्वात्, अर्थक्रियाकारित्वाद् इत्यादयो हेतवः कथितपञ्चावयवक्रमेण बोद्धव्या इति ।

तद् एतद् दुर्मतिविस्पन्दितं जगदन्धीकरणं न सताम् उपेक्षितुम् उचितम् इति किञ्चिद् उच्यते । इह खलु बुद्धिमत्कार्यमात्रयोः साध्यसाधनयोः सर्वोपसंहारवती व्याप्तिस् तावद् अवश्यं ग्रहीतव्या । अन्यथा गम्यगमकभावायोगात् । सा च गृह्यमाणा किं कारणकार्यमात्रयोर् इव विपर्ययबाधकप्रमाणबलात् ग्राह्या । यद् वा ऽग्निधूमयोर् इव विशिष्टान्वयव्यतिरेकग्रहणप्रवणविशिष्टप्रत्यक्षानुपलम्भाभ्यां बोद्धव्या । उत स्वव्यवस्थया सपक्षासपक्षयोर् भूयोर् दर्शनादर्शनाभ्यां प्रत्येतव्या । आहोस्वित् सपक्षासपक्षयोः सकृद्दर्शनाभ्यां ज्ञातव्येति चत्वारो विकल्पाः ।

न तावद् आद्यः पक्षः, साध्यविपर्यये बुद्धिमदभावे कार्यत्वसामान्यस्य साधनस्य बाधकप्रमाणाभावात्। ननु बाधकप्रमाणाभावो ऽसिद्धः। तथा हीदं कार्यत्वं यथा बुद्धिमता व्याप्तम् इष्यते तथा देशकालस्वभावनियतत्वेनापि, कदाचिककारणसन्निधिमत्तयापि, सामग्रीकार्यत्वेनापि व्याप्तम् उपलब्धम् । स च देशादिनियमः कादाचित्ककारणसन्न्धिः सामग्री वा बुद्धिमत्पूर्विका सिद्धा । यदि पुनर् अचेतनानि चेतनानधिष्ठतानि कार्यं कुर्युः ततो यत्र क्वचनावस्थितानि जनयेयुर् इति न देशकालस्वभावनियतप्रसवं कार्यम् उपलभ्येत ।

हेतुसमवधानजन्मतया न कार्यं प्रत्येकं कारणैर् जन्यत इति चेत् । समवधानम् एव तु कारणानां कुतः । कादाचित्कपरिपाकाददृष्टविशेषाद् इति चेत् । नन्व् अयम् अचेतनः कथं यथावत् कारणानि सन्निधापयेत् । नो खलु क्वचिद् अवस्थितानि दण्डादीनि विना कुम्भकारप्रयत्नम् अदृष्टविशेषवशाद् एव परस्परं सन्निधीयन्ते । सन्निहितानि वा कार्याय प्रभवन्तीति बुद्धिमता देशकालस्वभावनियमस्य कादाचित्ककारणसन्निधेः सामग्र्याश् च व्याप्तिसिद्धिः । बुद्धिमदभावे चैषां व्यापकानां निवृत्तौ निवर्तमानं कार्यत्वं बुद्धिमत्पूर्वकत्वेन व्याप्यत इति प्रतिबन्धसिद्धये व्यापकानुपलम्भत्रयम् उपन्यस्तम् । तथा न कार्यं बुद्धिमत्परित्यागाद् अहेतुकम् एव भवतीति सम्भाव्यम्, देशकालस्वभवनियमाभावप्रसङ्गात् । नापि बुद्धिमतो ऽन्यस्माद् एव भवतीति शङ्कनीयम्, सकृद् अप्य् उत्पादाभावप्रसङ्गात् । न चान्यस्माद् अस्माद् अपि भवतीति सम्भाव्यम्, अनियतहेतुत्वे ऽहेतुत्वप्रसङ्गात् । तथा बुद्धिमन्तम् अन्तरेणाचे तनेन करणे सर्वदा क्रियाया अविरामप्रसङ्गश् चेत्य् अपि विपर्ययबाधकम् अतिप्रसङ्गचतुष्टयं व्याप्तिप्रसाधकम् इति । कार्यत्वस्य हेतुपूर्वकत्वम् इव बुद्धिमत्पूर्वकत्वम् अप्य् अवार्यम् इति चेत् ।

अत्रोच्यते । सिध्यत्य् एवेदं मनोराज्यं यदि देशकालस्वभावनियमस्य कादाचित्ककारणसन्निधेः समग्र्याश् च बुद्धिमत्पूर्वकत्वेन व्याप्तिः सिध्यति । केवलम् एतद् एव दुरापम् । बुद्धिमदभावे ऽपि हि स्वहेतुबलसमुत्पन्नसन्निधेः प्रतिनियतदेशकालशक्तिनाचेतनेनापि सामग्रीलक्षणकारणविशेषेण क्रियमाणानि देशकालस्वभावनियमकाद्चित्ककारणसन्निधिसामग्रीकार्यत्वानि युज्यन्त इति सन्दिग्धासिद्धा व्यापकानुपलब्धयः ॥

बुद्धिमदभावे समवधानम् एव कुत इति चेत् । तद् अपि चेतनानधिष्ठितयथोक्ताचेतनसामग्रीविशेषाद् एव । सो ऽपि तादृशाद् इत्य् अनाद्यचेतनसामग्रीपरम्परातो ऽपि देशादिनियमसम्भावनायां नावश्यं बुद्धिमदपेक्षा । घटादेर् देशकालस्वभावनियमः कादाचित्ककारणसन्निधिश् च, सामग्री च बुद्धिमत्पूर्विका दृष्टा इत्य् अपरोपि देशकालस्वभावनियमादिस् तथैवेति चेत् । यद्य् एवं घटादिकम् अपि कार्यं बहुशो बुद्धिमत्पूर्वकम् उपलब्धम् इति सर्वम् एव कार्यं तथास्तु, किम् अनेन व्यापकानुपलम्भोपन्यासदुर्व्यसनेन । घटादेर् बहुशो बुद्धिमत्पूर्वकत्वदर्शने ऽपि न सर्वत्र कार्यमात्रस्य तथाभावनिश्चयश् चेत् । देशादिनियमादीनाम् अपीदं समानम् इति कथम् अत्रापि शङ्काव्युदासः ॥

अस्तु तदा प्रत्यक्षम् एव सर्वत्र व्याप्तिग्राहकम् इति चेत् । न तर्हि विपर्ययबाधकप्रमाणबलाद् व्याप्तिग्रहनिर्वाहः । प्रत्यक्षं च तत्राशक्तम् इति द्वितीयविकल्पावसरे निवेदयिष्यते । तथासिद्धे कार्यकारणभावे धूमस्याहेतुकोत्पत्ताव् अन्यस्माद् एवोत्पत्ताव् अन्यस्माद् अप्य् उत्पत्तौ सम्भाव्यमानायां देशादिनियमाभावसकृदुत्पादाभावाहेतुत्वप्रसङ्गाः सङ्गच्छन्ते । प्रस्तुते तु बुद्धिमत्कार्यमात्रयोः कार्यकारणभावो नाद्यापि सिद्धः । साधयितुं वा शक्यः । न चाचेतनस्य कर्तृत्वे क्रियाया  अविरामप्रसङ्गः सङ्गतः । न ह्य् अचेतनम् इत्य् एव सर्वदा सामर्थ्ययोगि, तस्यापि स्वहेतुपरम्पराप्रतिबद्धसामर्थ्यत्वाद् इत्य् अचेतनकारणविशेषपरम्परासम्भावनायां नावश्यं बुद्धिमदाक्षेप इति स्वमतव्यालोपविक्लवविक्रोशितमात्रम् एवेदं न पुनर् अत्र न्यायगन्धो ऽपि ।

तद् एवं व्याप्तिसाधनार्थम् उपन्यस्तं व्यापकानुपलम्भत्रयं सन्दिग्धासिद्धम् अतिप्रसङ्गतुचष्टयं च बुद्धिमत्कार्यमात्रयोर् व्याप्त्यसिद्धाव् असङ्गतम् । अतः कार्यत्वं साधनं सन्दिग्धविपक्षव्यावृत्तिकत्वाद् अनैकान्तिकम् ॥ 

अत्र वाचस्पतिः प्राह: सन्दिग्धविपक्षव्यावृत्तिकत्वं नाम हेतुदोष एव न भवति । तत् कथं निरस्यते । तथा हि य एव विपक्षे दृष्टो हेतुः स एव प्रमेयत्वादिवद् अभिमतं न साध्येत् । यस् तु महतापि प्रयत्नेन मृग्यमाणो ऽसपक्षे नोपलक्षितः स कथं साध्यं न साधयेत् । 
अवश्यं शङ्कया भाव्यं नियामकम् अपश्यताम् ।  

 इति तु दत्तावकाशा लौकिकम् अर्यादातिक्रमेण संशयपिशाची लब्धप्रसरा न क्वचिन् नास्तीति नायं क्वचित् प्रवर्तेत । सर्वस्यैवार्थस्य कथञ्चिच् छङ्कास्पदत्वदर्शनात् । अनर्थशङ्कायाश् च प्रेक्षावतां निवृत्त्यङ्गत्वात् । अन्ततः स्निग्धान्नपानोपयोगे ऽपि मरणदर्शनात् । तस्मात् प्रामाणिकलोकयात्राम् अनुपालयता यथादर्शनं शङ्कनीयम्, न त्व् अदृष्टम् अपि । विशेषस्मृत्यपेक्षो हि संशयो नास्मृतेर् भवति । न च स्मृतिर् अननुभूतचरे भवति ।

तद् उक्तं मीमांसावार्त्तिककृता अध्युष्टसहस्रिकायाम्: 
नाशङ्का निःप्रमाणिकेति ।  

(श्व् इइ ६०च्द्)

तथा तेनैव बृहट्टीकायाम्:

उत्प्रेक्षेत हि यो मोहाद् अजातम् अपि बाधकम् ।  
स सर्वव्यवहारेषु संशयात्मा क्षयं व्रजेत् ॥ इति । (=त्स् २८७१)  \[\] ।  


तद् एतत् प्रलापमात्रम् । न हि महतापि प्रयत्नेन विपक्षे मृग्यमाणस्य हेतोर् अदर्शनमात्रेण व्यतिरेकः सिध्यति । तथा हि विपक्षे हेतुर् नोपलभ्यत इत्य् अनेन तदुपलम्भकप्रमाणनिवृत्तिर् उच्यते ।  प्रमाणं च प्रमेयस्य कार्यम्, नाकारणं विषय इति न्यायात् । न च कार्यनिवृत्तौ कारणनिवृत्तिर् उपलब्धा, निर्धूमस्यापि वह्नेर् उपलम्भात् । यदि पुनः प्रमाणसत्तया प्रमेयसत्ता व्याप्ता स्यात्, तदा युक्तम् एतत् । केवलम् इयम् एव व्याप्तिर् असम्भविनी, सर्वस्य सर्वदर्शित्वप्रसङ्गात् । तन् नादर्शनमात्रेण व्यतिरेकसिद्धिः । यथोक्तम्: 
सर्वादृष्टिश् च सन्दिग्धा स्वादृष्टिर् व्यभिचारिणी ।  
विन्ध्याद्रिरन्ध्रदूर्वादेर् अदृष्टाव् अपि सत्त्वतः ॥ इति (=त्स् १२२)  

 सकलविपक्षस्यार्वाचीनं प्रत्य् अदृश्यत्वात् ॥

यच् चोक्तम्: संशयपिशाची लब्धप्रसरा न क्वचिन् नास्तीति न क्वचित् प्रवर्तेतेति । तद् असङ्गतम् । अर्थसंशयस्यापि प्रेक्षावतां प्रवृत्त्यङ्गत्वात् प्रवृत्तिर् अविरोधिन्य् एव । अनर्थसन्देहः सर्वत्र कर्तुं शक्यते । अन्ततः स्निग्धान्नपानोपयोगे ऽपि मरणदर्शनाद् अप्रवृत्तिर् इति चेत् । दुर्ज्ञानम् एतत् । तथा ह्य् अर्थसन्देहो ऽनर्थसन्देहो वेति नायं षष्ठीसमासः । किन् त्व् अर्थोन्मुखः सन्देहो ऽर्थसन्देहः, अनर्थोन्मुखः सन्देहो ऽनर्थसन्देह इति शाकपार्थिवादिवन्मध्यपदलोपी समासः । एवं सति स्निग्धान्नपानादाव् अर्थसन्देह एव, तज्जातीयस्य स्वपरसन्ताने दृष्टिपुष्ट्याद्यर्थस्य कोटिशः करणदर्शनात्, मरणादेर् अनर्थ्स्य क्वचित् कदाचिद् दर्शनात् । एतद्विपरीतो ऽनर्थसन्देहो द्रष्टव्यः । तस्मात् प्रमाणादिवार्थसंशयाद् अपि प्रेक्षावतां तत्र तत्र प्रवृत्तिर् दुर्वारैव ॥

यद् अपीदं लपितं यथादर्शनं शङ्कनीयं नादृष्टपूर्वम् अपि विशेषस्मृत्यपेक्षो हि संशय इत्यादि । तद् असम्बद्धं । साधकबाधकप्रमाणाभावाद् एव पर्युदासवृत्त्या वस्त्वन्तररूपात् सर्वत्र संशयोत्पत्तेः । किं च विशेषस्मृत्यपेक्ष एवायं संशयः । तथा हि लक्षणयोगित्वायोगित्वाभ्याम् एव तज्जातीयातज्जातीये वक्तव्ये । अन्यथा लक्षणप्रणयनम् अनर्थकं स्यात् । एवं च सति तादात्म्यतदुत्पत्तिलक्षणप्रतिबन्धवियोगित्वेन साधारणेन धर्मेण प्रमेयत्वधूमत्वकार्यत्वादीनां त्वन्मतेन सजातीयत्वात् प्रमेयत्वव्यभिचारदर्शनम् एव शङ्काम् उपस्थापयतीति यथादर्शनम् एवेदम् आशङ्कितम् ।

यश् च कुमारिलस्य साक्षित्वेनोपन्यासः स खलु 
दधिभाण्डे विडालः साक्षीति  

 प्रवादं नातिपततीति किम् अत्र वक्तव्यम् । तद् एवं विपक्षे ऽदर्शनमात्रेण हेतोर् व्यतिरेकासिद्धेः सन्दिग्धविपक्षव्यावृत्तिकत्वं नाम हेतुदूषणं दुर्वारम् एव । अत एवास्योपन्यासो ऽदोषोद्भावनं नाम निग्रहस्थानम् इति यद् अनेनावेदितं तद् अपि सावद्यम् । प्रत्युतास्मिन् हेतोः सद्दूषणे परिहर्तव्ये नायं हेतुदोषो ऽतो न परिहर्तव्यो ऽस्य चोपन्यासो ऽदोषोद्भावनं नाम निग्रहस्थानम् इति ब्रुवन्न् अयम् एव तपस्वी स्वमतेन निरनुयोज्यानुयोगलक्षणेन निग्रहस्थानेन निगृह्यत इति कृपाम् अर्हति । तद् एवं विपर्ययबाधकप्रमाणाभावाद् अव्याप्तेर् असिद्धेः सन्दिग्धविपक्षव्यावृत्तिकत्वाद् अनैकान्तिकः कार्यत्वलक्षणो हेतुः ॥

अथाग्निधूमयोर् इव विशिष्टान्वयव्यतिरेकग्रहणप्रवणविशिष्टप्रत्यक्षानुपलम्भाभ्यां व्यप्तिर् निश्चीयत इति द्वितीयः पक्षः । अत्रोच्यते । किं दृश्यशरीरोपाधिना बुद्धिमन्मात्रेण व्याप्तिगृह्यते, आहोस्वित् दृश्यशरीरोपाधिविधुरेण दृश्यादृश्यसाधारणेनेति विकल्पौ । यद्य् आद्यः पक्षह्, तदा तथाभूतसाध्यम् अन्तरेणाप्य् उत्पद्यमाने विटपादौ कार्यत्वदर्शनात् प्रमेयत्वादिवत् साधारणानैकान्तिको हेतुः ।

 ननु वृक्षादयः पक्षीकृताः । कथं तैर् व्यभिचारः । त्रिविधो हि भावराशिः । सन्दिग्धकर्तृको यथा वृक्षादिः । प्रसिद्धकर्तृको यथा घटादिः । अकर्तृको यथा आकाशादिः । तत्र प्रसिद्धकर्तृके घटादौ प्रत्यक्षानुपलम्भाभ्यां व्याप्तिम् आदाय सन्देहपदे क्ष्मारुहादौ कार्यत्वम् उपसंहृत्य बुद्धिमान् अनुमीयते । न पुनर् असु व्यभिचारविषयो भवितुम् अर्हति ।  यद् आह: न साध्येनैव व्यभिचार इति । अयुक्तम् एतत् । न हि व्यभिचारविषय एव पक्षे भवितुम् अर्हति:

सन्दिग्धे हेतुवचनाद् व्यस्तो हेतोर् अनाश्रयः(प्व् इव् ९१)  


इति न्यायात् । व्यभिचारविषयता च दृश्यशरीरोपाधेर् बुद्धिमन्मात्रस्य तृणाद्युत्पत्तौ दृश्यानुपलम्भेन प्रतिक्षिप्तत्वात् । ततश् च क्ष्माधरादिर् एव सन्दिग्धकर्तृकः पक्षीकर्तुम् उचितः क्ष्मारुहादिस् त्व् अचेतनकर्तृक इति चतुर्थो भवराशिर् नेष्टव्यः । अथ व्यभिचारचमत्कारात्त्रिविधभावराशिव्यवस्थापनार्थं च विटपादौ प्रत्यक्षाप्रतिक्षिप्तेन दृश्यादृश्यसाधारणेन बुद्धिमन्मात्रेण व्याप्तिर् अवगम्यत इति द्वितीयः सङ्कल्पः । तदा विटपादौ बुद्धिमन्मात्रस्य सम्भाव्यमानत्वाद् न साधारणानैकान्तिकतां ब्रूमः । किं तर्हि व्याप्तिग्रहणकाले दृश्यादृश्यसाधारणस्य बुद्धिमन्मात्रस्य साध्यस्यादृश्यतया दृश्यानुपलम्भेन व्यतिरेकासिद्धेर् व्याप्तेर् अभावत् सन्दिग्धव्यावृत्तिकत्वम् आचक्ष्महे । तथा हि । यदा कुम्भकारव्यापारात् पूर्वं कुम्भस्य व्यतिरेकः प्रत्येतव्यस् तदा न साध्याभावकृतो घटव्यतिरेकः प्रत्येतुं शक्यः । यथा हि विटपादिजन्मसमये बुद्धिमन्मात्रास्यादृश्यत्वेन निषेद्धुम् अशक्यत्वात् सत्तासम्भावना तथा घटादाव् अपि व्यतिरेकनिश्चयकाले बुद्धिमन्मात्रस्यादृश्यत्वात् सत्त्वसम्भावनायां साध्याभावप्रयुक्तस्य साधनाभावस्यासिद्धत्वेन व्याप्तेर् अभावात् कथं न सन्दिग्धव्यतिरेको हेतुः ।

यच्चोक्त यथा कार्यं च स्यान् निरुपादानां चेति नाशङ्कनीयम्, तथा कार्यं च भवेद् अकर्तृकं चेति नाशङ्कनीयम् इति, तत्रापि कार्यं च स्यान् निरुपादानं च भवेद् इति न वक्तव्यम् इति केनैवं प्रतारितो ऽसि । यदि ह्य् अत्र प्रत्यक्षानुपलम्भाभ्यां व्याप्तिर् गृह्यते तदा कथम् उपादानपूर्वकं कार्यमात्रं सिध्यति । व्याप्तिग्रहणप्रकारान्तरं च त्वयापि नोपन्यस्तम् । दृश्यादृश्यसाधारणयोर् उपादानकार्यमात्रयोर् दृश्यविषयाभ्यां प्रत्यक्षानुपलम्भाभ्यां व्याप्तेर् अभ्यूहितुम् अशक्यत्वात् । स्वमतव्यालोपप्रसङ्गस् तु प्रमाणचिन्तावसरे ऽप्राप्तावकाशः । विपर्ययबाधकप्रमाणबलाद् वात्र व्याप्तिसिद्धिः । तथा हि यथाङ्कुरादिकं कार्यं नियतदेशकालस्वभावत्वेन व्याप्तं तथा शालित्वादिनापि जातिभेदेन व्याप्तम् उपलब्धम् । ततश् चानुपादानपूर्वकत्वाद् विपक्षात्मनः शालित्वादिजातिभेदस्य व्यापकस्य निवृत्तौ निवर्तमानं कार्यत्वम् उपादानपूर्वकत्वे विश्राम्यत् तेन व्याप्तं सिध्यति । न चानुपादानेनापि क्रियमाणः शालित्वादिजातिभेदो युज्यते, उपादानं विना कृताद् अनुपादानाद् एव केवलाद् एकजातीयकारणात् तदतज्जातीयकार्योत्पत्तौ कार्यभेदस्याहेतुकत्वप्रसङ्गात् । तद् उक्तम्: 
तदतद्रूपिणो भावास् तदतद्रूपहेतुजाः ॥  

 इति । (प्व् इइइ २५१अब्)

अन्यथानुपादानाद् एव क्षित्यादेर् अङ्कुरादिकम् उत्पद्येतेत्य् अङ्कुरार्थिनो बीजं नानुसरेयुः । तस्माद् विपर्ययबाधकप्रमाणबलाद् एव कार्यत्वस्य हेतुमात्रपूर्वकत्वेनेवोपादानपूर्वकत्वेनापि व्याप्तिसिद्धिर् इति न्यायः । न चैवं कार्यमात्रकर्तृत्वमात्रयोर् अपि व्याप्तिप्रसाधकं विपर्यये बाधकं प्रमाणम् अस्ति, पूर्वोक्तस्य व्यापकानुपलम्भत्रयस्यातिप्रसङ्गचतुष्टयस्य च प्राग् एव प्रत्याख्यातत्वात् । तस्मात् कार्यं च स्यात् न च धीमत्कर्तृपूर्वकम् इति शङ्कां कुर्वाणः प्रतिवादी विना चरणमर्दनादिना निषेद्धुम् अशक्यः ॥

ननु यदि दृश्याग्निधूमसामान्ययोर् इव दृश्या एव कार्यकारणसामान्ययोः प्रत्यक्षानुपलम्भतो व्याप्तिस् तदा परचित्तानुमानक्षतिः । स्वपरसन्तानसाधारणेनादृश्येन चिन्मात्रेण प्रत्यक्षतो दृश्यविषयाद् व्याप्तिग्रहणायोगाद् इत्य् अपि न वाच्यम् । बाह्यार्थस्थितौ हि स्वपरसन्तानसाधारणस्य चिन्मात्रस्य स्वरूपेणादृश्यत्वे ऽपि दृश्यशरीरेण सहैकसामग्रीप्रतिबन्धाद् अविनिर्भागवर्तित्वम् अस्त्य् एव । ततो यथा घटविषयं प्रत्यक्षं रूपैकदेशप्रवृत्तम् अप्य् अव्यभिचारात् समुदायोपस्थापकम् तथा देहग्राहकम् एव प्रत्यक्षं देहाविनिर्भागवर्ति स्वपरसन्तानसाधारणं चिन्मात्रं कम्पादेर् व्यापकम् अधिगच्छन्ति । तद् एवं दृश्यात्मनो दृश्याविनिर्भागवर्तिनो वा पदार्थस्य व्यावहारिकपटुप्रत्यक्षतः सिद्धिर् व्याप्तिग्रहश् च, न तु तथात्वविनाकृतादृश्यसाधारणचिन्मात्रस्येति सन्तानान्तरानुमानम् उचितम् । तस्माद् यदि प्रत्यक्षानुपलभाभ्यां व्याप्तिग्रहस् तदा दृश्येनैव दृश्यस्येति न्यायः ।  तद् अयं सङ्क्षेपार्थः:

कार्यत्वस्य विपक्षवृत्तिहतये सम्भाव्यते ऽतीन्द्रियः कर्ता चेद् व्यतिरेकसिद्धिविधुरा व्याप्तिः कथं सिध्यति ।  
दृश्यो ऽथ व्यतिरेकसिद्धिमनसा कर्ता समाश्रीयते तत्त्यागे ऽपि तदा तृणादिकम् इति व्यक्तं विपक्षे क्षणम् ॥  

(ज्न २८५,७-१०)
अतो न प्रत्यक्षानुपल्म्भाभ्याम् अपि व्याप्तिसिद्धिः ॥

ननु भूयोदर्शनादर्शनाभ्यां प्रतिबन्धः प्रतीयत इति तृतीय एवासमाकं पक्षः । केवलं स प्रतिबन्धो न तदुत्पत्तिलक्षणो ग्रहीतव्यः । किन् तु स्वाभाविकः । स एव दर्शनादर्शनाभ्यां प्रतीयते । तथा चैतम् एवार्थं वाचस्पतिः प्राह:थे ड़ोल्लोwइन्ग् चोल्लेच्त्स् मतेरिअल् ड़्रोम् अद् न्सू १।१।५, प्प्। १३५--१३६ ( \[#न्व्त्ट्-न्सू_१-१।५\] )। न सपक्षासपक्षयोर् दर्शनादर्शनाभ्यां कार्यत्वस्य गमकत्वम् अपि तु स्वाभाविकप्रतिबन्धबलाद् इति ब्रूमः । स एव तु सपक्षासपक्षयोर् दर्शनादर्शनाभ्यां वक्ष्यमाणेन क्रमेण प्रतीयत इति तदुपक्षेपो ऽपि युक्तः । तेन यस्यासौ स्वाभाविकःप्रतिबन्धो नियतः सिद्धः स एव गमको गम्यश् चेतरः सम्बन्धीति युज्यते । तथा हि धूमादीनां वह्न्यादिभिः सह सम्बन्धः स्वाभाविको न तु वह्न्यादीनां धूमादिभिः । ते हि विना धूमादिभिर् उपलम्भ्यन्ते । यदा त्व् आर्द्रेन्धनादिसम्बन्धम् अनुभवन्ति तदा धूमादिभिः सम्बध्यन्ते । तस्माद् वह्न्यादीनाम् आर्द्रेधनाद्युपाधिकृतः सम्बन्धो न तु स्वाभाविकस् ततो न नियतः । स्वाभाविकस् तु धूमादीनां वह्न्यादिभिः सम्बन्धः, तदुपाधेर् अनुपलभ्यमानत्वात् । क्वचिद् व्यभिचारस्यादर्शनात् । अनुपलभ्यमानस्यापि कल्पनानुपपत्तेः । न चानुपलभ्यमानो दर्शनानर्हतया साधकबाधकप्रमाणाभावेन सन्दिह्यमान उपाधिः सम्बन्धस्य स्वाभाविकत्वं प्रतिबध्नातीति युक्तम् । यथोक्तं प्राक् सेयं संशयपिशाचीत्यादि । तस्माद् उपाधिं प्रयत्नेनान्विष्यन्तो ऽनुपलभ्यमाना नास्तीत्य् अवगम्य स्वाभाविकत्वं निश्चिनुमः ॥

स्याद् एतत् । अन्यस्यान्येन सहकारणेन चेत् स्वाभाविकः सम्बन्धो भवेत्, सर्वं सर्वेण सम्बध्येत । तथा च सर्वं सर्वस्माद् गम्येत । अथान्यच् चेद् अन्यस्य कार्यं कस्मात् सर्वं सर्वस्मान् न भवति, अन्यत्वाविशेषात् । ततश् च स एवातिप्रसङ्गः । यद्य् उच्येत स्वभावा न पर्यनुयोज्याः । तस्माद् अन्यत्वाविशेषे ऽपि किञ्चिद् एव कारणं कार्यं च किञ्चिद् इति । नन्व् एष स्वभावाननुयोगो ऽकार्यकारणभूतानाम् अपि स्वभावप्रतिबन्धे तुल्य एव । तस्माद् यत् किञ्चिद् एतद् अपि ॥

किम् अस्य सम्बन्धस्य व्याप्तिग्राहकं प्रमाणम् इति चेत् । उच्यते

भूयोदर्शनगम्या हि व्याप्तिः सामान्यधर्मयोः । (श्व्, अनुमान, १२)  


इति प्रसिद्धम् एव । अस्यायम् अर्थः काशिकाकारेण व्याख्यातः—प्राचीनानेकदर्शनजनितसंस्कारसहाये चरमे चेतसि चकास्ति धूमस्याग्निनियतस्वभावत्वम्, रत्नतत्त्वम् इव परीक्षकस्य, शब्दतत्त्वम् इव व्याकरणस्मृतिसंस्कृतस्य, ब्राह्मणत्वम् इव मातापितृसम्बन्धस्मरणसचिवस्येत्यादि । न ह्य् एतत् सर्वम् आपाततो न प्रतिभातम् इति पुरस्ताद् अपि प्रतिभासमानम् अन्यथा भवतीति ॥

त्रिलोचनेन पुनर् अयम् अर्थः कथितह् – भूयोदर्शनेन भूयोदर्शनसहायेन मनसा तज्जातीयानां सम्बन्धो गृहीतो भवति । अतो धूमो ऽग्निं न व्यभिचरति । तद्व्यभिचारे ऽप्य् उपाधिरहितं सम्बन्धम् अतिक्रामेत् । हेतोर् विपक्षशङ्कानिवर्तकं प्रमाणम् उपलब्धिलक्षणप्राप्तोपाधिविरहनिश्चयहेतुर् अनुपलम्भाख्यं प्रत्यक्षम् एव । ततः सिद्धः स्वाभाविकः सम्बन्धः । तथेहापीति स्वमतं व्यवस्थापितम् इति ॥

वाचस्पतिनापीदम् उक्तम् – अभिजातमणिभेदतत्त्ववद् भूयोदर्शनजनितसंस्कारसहायम् इन्द्रियम् एव धूमादीनां वह्न्यादिभिः स्वाभाविकसम्बन्धग्राहीति युक्तम् इति ॥

अत्रोच्यते । ऽभेदे सति तदुत्पत्तेर् अन्यः स्वाभाविकः सम्बन्धः शब्दास्फालनमात्रम् एवेदम् । न खलु निरूप्यमाणः प्राप्यते । तथा हि स्वाभाविकस् तु धूमादीनां वह्न्यादिभिः सम्बन्धः तदुपाधेर् अनुपलभ्यमानत्वात् । क्वचिद् व्यभिचारस्यादर्शनाद् इति त्वयैवास्य लक्षणम् उक्तम् । एतच् चासिद्धम् । यतः, उपाधिशब्देन स्वतो ऽर्थान्तरम् एवापेक्षणीयम् अभिधातव्यम् । न चार्थान्तरं दृश्यतानियतम्, अदृश्यस्यापि देशकालस्वभावविप्रकृष्टस्य सम्भवात् । ततश् च धूमस्यापि हुताशेन सह सम्बन्धे स्याद् उपाधिः, न चोपलक्ष्यत इति कथम् अदर्शनान् नास्त्य् एव यतः स्वाभाविकसम्बन्धसिद्धिः ॥

अथ यद्य् अर्थानतरम् अपेक्षणीयं स्यात् । कथं धूम इत्य् एव पावकसत्तानियम इति चेत् । नन्व् इदम् एव चिन्त्यते । तदुत्पत्तेर् अस्वीकारे सहस्रशो दर्शने ऽपि किं सर्वत्र धूमे सत्य् अवश्यम् अग्निः सम्भवी न वेति कदाचिद् अर्थान्तरम् उपाधिम् अपेक्ष्य धूमो ऽपि स्यान् नाग्निर् इति किम् अत्र निष्टङ्ककारणम् । तदुपाधेर् अनुपलभ्यमानत्वात् । क्वचिद् व्यभिचारस्यादर्शनाद् इति तु यद् उक्तं तत् प्रत्युक्तम् एव । अदृश्यस्याप्य् उपाधेः सम्भाव्यमानत्वात् । व्यभिचारस्य च प्रत्ययान्तरवैकल्येनाहत्यादर्शने ऽपि निषेद्धम् अशक्यत्वात् । अत एव तयोर् बाधकाभावे ऽपि साधकबाधकप्रमाणाभावात् शङ्का सम्भवत्य् एव । न पुनस् तवामुना विक्लवविक्रोशितमात्रेण व्यावर्तते । न चैतवता प्रामाणिकलोकयात्रातिक्रमः । प्रामाणिकैर् एव साधकबाधकप्रमाणाभावे न्यायप्राप्तस्य संशयस्य विहितत्वात् । न च सर्वत्राप्रवृत्तिप्रसङ्गः, पमाणाद् अर्थसंशयाच् च प्रवृत्तेर् उपपत्तेः । न चानर्थसन्देहः सर्वत्र कर्तुं शक्यते, क्वचिद् अर्थोन्मुखताया एव दर्शनात् ॥

यच् चान्यत्वाविशेषे ऽपि किञ्चिद् एव कारणं कार्यं च किञ्चिद् इति स्वभावो यथा न पर्यनुयोज्यस् तथैष स्वभावाननुयोगो ऽकार्यकारणभूतानाम् अपि स्वभाव प्रतिबन्धे तुल्य एवेति ग्राम्यजनधन्धीकरणं वन्दीकरणम् अतिलाघवम् आविस्करोति वाचस्पतेः । तथा हि वस्तुत्वाविशेषे ऽप्य् अग्निर् दहति नाकाशम् इत्य् अत्र यथा नातिप्रसङ्गः सङ्गतः प्रमाणसिद्धत्वाद् अस्यार्थस्य, तथा भेदाविशेषे ऽपि किञ्चिद् एव कस्यचित् कारणं कार्यं च किञ्चिद् इत्य् अत्रापि नातिप्रसङ्गावतारः । भेदे सति तदन्वयव्यतिरेकानुविधानलक्षणस्य कार्यकारणभावस्य प्रमाणसिद्धत्वाद् एव । न चैवं स्वाभाविकसम्बन्धशब्दवाच्यो ऽर्थः प्रमाणसिद्धः कश्चिद् अस्ति, तल्लक्षणस्यासिद्धत्वाद् उक्तत्वात् । न च प्रतिज्ञासिद्धे वस्तुन्य् अतिप्रसङ्गो नाभैधातव्यः, सर्वेषां सर्वत्र तद्रूपाभ्युपगममात्रेण विजेतृत्वप्रसङ्गात् । यद् आहालङ्कारकारः:

यत् किञ्चिद् आत्माभिमतं विधाय निरुत्तरस् तत्र कृतः परेण ।  
वस्तुस्वभावैर् इति वाच्यम् इत्थं तथोत्तरं स्याद् विजयी समस्तः ॥  


इति ॥

किं च स्वाभाविकसम्बन्ध इति को ऽर्थः । किं स्वतो भूतः स्वहेतुतो भूतो ऽहेतुको वेति त्रयः पक्षाह् । न तावद् आद्यः पक्षः, स्वात्मनि कारित्रविरोधात् । द्वितीयपक्षे तु तदुत्पत्तिर् एव सम्बन्धो मुखान्तरेण स्वीकृत इति न कश्चिद् विवादः ।अहेतुकत्वे तु देशकालस्वभावनियमाभावप्रसङ्गाद् इत्य् असङ्गतः स्वाभाविकः सम्बन्धः ॥

एतेन यद् उक्तम्: न सपक्षासपक्षयोर् दर्शनादर्शनाभ्यां कार्यत्वस्य गमकत्वम् अपि तु स्वाभाविकसम्बन्धबलाद् इति ब्रूमः, स एव तु सपक्षासपक्षयोर् दर्शनादर्शनाभ्यां वक्ष्यमाणेन क्रमेण प्रतीयत इति, तदिष्टकामतामात्राविष्करणम् इति मन्तव्यम् । स्वाभाविकसम्बन्धस्य ह्य् उपाधिनिरपेक्षनियतत्वं लक्षणम् उक्तम् । तस्य चोक्तन्यायेनासिद्धौ भूयोदर्शनजनितसंस्कारसहाये चरमे चेतसि मनसि वा तथाभूतं नियतत्वं परिस्फुरतीति सहृदयेन वक्तुम् अशक्यत्वात् ।

यच् च शब्दतत्त्वम् इव ब्राह्मणत्वम् इवेति दृष्टान्तीकृतं तद् द्वयम् अप्य् अस्मान् प्रत्यसिद्धम् इति दृष्टान्तयितुम् अनुचितम् । अभिजातमणिभेदतत्त्वं तु परिस्फुरतीति युक्तम् । तस्य ह्य् उपदेशपरम्परातो माणिक्यवत्तेनापि कष्टेनेन्द्रधनुराकारज्योतिरादिकं लक्षणं निश्चितम् । न चैवं स्वाभाविकसम्बन्धलक्षणं त्वया स्वकपोलरचितम् अपि प्रमाणेन निश्चितम् । येनास्यापि तादृशी व्यवस्था स्याद् इति यत् किञ्चिद् एतत् ॥

किं च भवतु तावद् अयम् अनवधारितरूपः स्वाभाविकः सम्बन्धः, तथापि दर्शनादर्शनाभ्याम् अस्य ग्रहणम् अतिदुर्लभम् । तथा हि यदि प्राचीनानेकदर्शनजनितसंस्कारसहायेन चरमचेतसा धूमस्याग्निनियतत्वं ग्राह्यं तदा सपक्षासपक्षयोः कोटिशः प्रवृत्तदर्शनादर्शनजनितसंस्कारसहायेन चरमचेतसा पार्थिवत्वस्यापि लोहलेख्यत्वनियतत्वं गृह्यत इति पार्थिवत्वाद् अपि लोहलेख्यत्वसिद्धिर् अस्तु । अथ पार्थिवत्वस्य लोहलेख्यत्वनियतत्वम् एव नास्ति वज्रे व्यभिचारदर्शनात् । तत् कथं प्रत्यक्षेण नियतत्वग्रहः । तर्हि धूमस्य वह्निनियतत्वम् एव नास्ति, व्यभिचाराभावस्य दर्शयितुम् अशक्यत्वात् । तत् कथं चरमचित्तेन नियमग्रह इत्य् अप्य् तुल्यम् ।

व्यभिचारादर्शनाद् अव्यभिचार इति चेत् । ननु व्यभिचारादर्शनाद् अव्यभिचार इति को ऽर्थः । किं व्यभिचारादर्शनाद् अव्यभिचारः, व्यभिचाराभावाद् वा । प्रथमे पक्षे व्यभिचारो भवतु मा वा व्यभिचारादर्शनाद् एवाव्यभिचार इति निष्णातं पाण्डित्यम् । अथ द्वितीयः पक्षः । तदा व्यभिचाराभावः कुतो ज्ञातः । अदर्शनाद् इति चेत् । तत् किम् अदर्शनमात्रं दृश्यादर्शनं वा । प्रथमम् अशक्तम् । न ह्य् अदर्शने ऽपि व्यभिचारो नास्तीत्य् अभिधातुं शक्यते, चिरकालनष्टब्राह्मणीव्यभिचारवत् । आहत्यादर्शने ऽप्य् अतिचिरकालव्यवधानेन व्यभिचारदर्शनात् । द्वितीयं चासम्भवि, क्वचित् कदाचित् केनचिद् व्यभिचारदर्शनसामग्र्यां सत्यां व्यभिचारदर्शनात् । दर्शनसामग्रीभावे तु प्रत्ययान्तरवैकल्यात् देशकालान्तरवर्तित्वाद् वा व्यभिचारस्य सलक्षणप्राप्तत्वाभावात् । तस्मात् सत्य् अपि व्यभिचारे तदुपलम्भसामग्र्यभावाद् व्यभिचारानुपलम्भः । प्रकारान्तरेण वा तदुत्पत्तिलक्षणेनाव्यभिचारे व्यभिचारानुपलम्भ इत्य् उभयथापि व्यभिचारोपलम्भनिवृत्तिर् अस्तु । त्वया तु यद् अव्यभिचारप्रतिपत्तिनिबन्धनं दर्शनादर्शनम् उपवर्णितं तत्पार्थिवत्वादौ व्यभिचाराद् धूमे ऽपि नाव्यभिचारनिबन्धनम् इति धूमो ऽपि त्वन्मते नाश्वासभाजम् इति प्रसक्तम् ।

अस्मन्मते तु प्रत्यक्षानुपलम्भाभ्याम् एकत्र कार्यकारणभावसिद्धौ न व्यभिचारशङ्कासम्भवः । तदभावे तु: हेतुमत्तां विलङ्घयेद् (प्व् इ ३४द्) इति न्यायात् न संशयपिशाचावसरः । तद् एवं भूयोदर्शनादर्शनाभ्याम् अपि न व्याप्तिसिद्धिः ।

तर्हि सकृत् सपक्षासपक्षयोर् दर्शनादर्शनाभ्याम् व्याप्तेर् निश्चय इति चतुर्थ एव पक्षो ऽस्तु । तथा हि कार्यत्वस्य बुद्धिमन्मात्रपूर्वकत्वेनान्वयो घटादौ दृष्तः, आकाशादौ बुद्धिमत्कारणनिवृत्तौ कार्यत्वस्य व्यतिरेकः । ततश् च सकृदन्वयव्यतिरेकसिद्धौ व्याप्तेः सिद्धत्वात् कुतो ऽनैकान्तिकता ।

अत्राभिधीयते । यदि बुद्धिमत्कारणकार्यत्वयोर् एकत्र प्रतिबन्धः प्रमाणप्रतीतः स्यात् तदाकाशादौ बुद्धिमन्न्निवृत्तौ कार्यत्वस्य निवृत्तिर् इति युक्तम् । स च प्रतिबन्धः तादात्म्यं तदुत्पत्तिः स्वाभाविको ऽन्यो वा न सिध्यति साधकप्रमाणाभावाद् इत्य् अनन्तरम् एवावेदितम् । ततश् चाकाशादौ बुद्धिमन्निवृत्तिर् अपि स्यात् । न च कार्यत्वस्य निवृत्तिर् इति सन्दिग्धविपक्षव्यावृत्तिकत्वाद् अनैकान्तिकं कार्यत्वम् ।

नन्व् आकाशस्यासमन्मते नित्यत्वं त्वन्मते चासत्त्वम् । तत् कथम् अतः कार्यत्वव्यतिरेकः सन्दिग्ध इति चेत् । उच्यते । न ह्य् आकाशे कार्यत्वव्यावृत्तिमात्रं व्यतिरेकः । किन् तु साध्याभावप्रयुक्तः साधनाभावो व्यतिरेकः । स चाकाशे ग्रहीतुम् अशक्यः । यथा तत्र बुद्धिमत्कारणनिवृत्तिस् तथा ऽचेतनस्यापि कारणस्य निवृत्तिः । तत् कस्याभावप्रयुक्तः कार्याभावः प्रतीयतां येन व्यतिरेकः सिध्यति ॥

ननु सत्यम् एवैतत् । यथाकाशे बुद्धिमत्कारणनिवृत्तिस् तथा कारणमात्रस्यापि तत्र निवृत्तिर् न बुद्धिमत्कारणव्यतिरेकानुविधायित्वं कार्यत्वस्य निश्चेतुं शक्यते । तथापि घतादौ कार्यत्वस्य बुद्धिमतान्वयदर्शनाकाशे ऽपि बुद्धिमदभावप्रयुक्तः कार्यत्वाभावः प्रतीयते । तत् कथं व्यतिरेकासिद्धिर् इति चेत् । हन्त घटादाव् अपि न कार्यत्वस्य सत्तामात्रम् अन्वयः । किं तु साध्यसद्भावप्रयुक्तः साधनसद्भावः । स च घटे ग्रहीतुम् अशक्यः । यथा हि तत्र बुद्धिमद्भावस् तथा कटकुड्यादिभावो ऽपि । तत् क एवं जानातु किं बुद्धिमद्भावे कार्यत्वस्य भावो यद् वा कटकुड्यादिभावे भाव इति । तस्माद् अत्र विशिष्टान्वयव्यतिरेकग्रहणप्रवणविशिष्टप्रत्यक्षानुपलम्भाव् अनुसर्तव्यौ यद् दृश्ययोर् एव कार्यकारणयोस् तदुत्पत्तिसिद्धाव् अन्वयव्यतिरेकौ सिध्यतः ॥

न च प्रतिबन्धसाधकं प्रमाणं स्वप्ने ऽप्य् अस्तीति चतुर्थो ऽपि पक्षः क्षतः ।

तद् एवं बुद्धिमत्कार्यमात्रयोर् व्याप्तेर् असिद्धाव् अधिकरणसिद्धान्तअ सेपरते हन्द् अद्द्स् यस्मिन्न[र्थे] सिध्यन्ति तदनुयायीन्य[र्था]न्तरा[णि] सिध्यन्ति सो ऽधिकरणसिद्धान्तः । च्ड़्। Ⅰ।इ।३०।न्यायाद् उपादानाद्यभिज्ञः सर्वज्ञः पुरुषविशेषः सिध्यतीति प्रत्याशा दुराशैव ॥

यच् च क्रियासामान्यस्य पक्षधर्मतावशाच् चक्षुर्लक्षणकरणविशेषसिद्धिर् इति दृष्टान्तो दर्शितः सो ऽपि साध्याभिन्नः । तत्र हि रूपज्ञानान्यथानुपपत्त्या सिद्धस्य कारणान्तरस्यैव चक्षुर् इन्द्रियम् इति नामकरणात् । रूपज्ञानजनकत्वातिरिक्तस्य चक्षुर्लक्षणविशेषस्यासिद्धत्वात् । अथ रूपज्ञानजनकत्वम् एव चक्षुष्ट्वम् उच्यते । भवतु को दोषः । एतद् एवास्माभिः कारणान्तरम् उच्यते । तथैव यदि त्वयापि बुद्धिमत्सामान्याश्रयमात्रस्य पुरुषविशेष इति नाम क्रियते, तदा नास्माकं कादचिद् विप्रतिपत्तिः । परमार्थतो बुद्धिमत्सामान्याश्रये सर्वज्ञत्वादिविशेषश् चक्षुरादिविशेषवत् सिध्यतीति तत्र विवदामहे । उभयोर् अपि दृष्टान्तदार्ष्टान्तिकयोर् विशेषसाधनसामर्थ्याभावात् ॥

तद् अयं सङ्क्षेपार्थः:

दृश्ये तु साध्ये व्यभिचार एव दृश्यं न चेन् न व्यतिरेकसिद्धिः ।  
च्ड़्। २९६।साधारणत्वाद् अथ वा विपक्षसन्देहतः साध्यम् अतो न सिध्यति ॥  


इतीश्वरो दत्ताजलाञ्जलिः ॥

इदानीं साधनस्वरूपं निरूप्यते । यद् एतन् मेरुमन्दरमेदिनीघटपटादिसाधारणं कार्यमात्रं साधनम् उपन्यस्तम् यावद् अस्य बुद्धिमदन्वयव्यतिरेकानुविधानम् एकत्र नावधार्यते तावद् गमकत्वम् अयुक्तम् । न च तत् स्वप्ने ऽपि प्रत्येतुं शक्यम् । तथा हि कुम्भकारव्यापारे सति मृत्पिण्डाद् घटलक्षणं कार्यम् उपलभ्यतां नाम । न तु व्यापारात् पूर्वं घटवत्कार्यमात्रस्य व्यतिरेकः प्रत्येतुं शक्यः, कुम्भकारव्यतिरेके ऽपि शोषभङ्गादिलक्षणस्य कार्यस्य मृत्पिण्डे दर्शनात् । न च यद् विनाभूतं यद् उपलभ्यते तत् तस्य कार्यम् अतिप्रसङ्गात् । तृणादिवन्मृत्पिण्डस्य शोषभङ्गादिकार्यमात्रम् अपि पक्षीकृतम् इति चेत् । क्रियतां बुद्धिमद्व्यतिरेके कार्यमात्रव्यतिरेकस् त्व् एक्त्रापि प्रतिपाद्यतां येन व्याप्तिसिद्धौ तृणादिर् इव शोषभङ्गादेर् अपि बुद्धिमदनुमानं स्यात् । आकाशादिवैधर्म्यदृष्टान्तस् तु पूर्व प्रतिहतः, बुद्धिमत्पूर्वकत्वस्येव कारण्मात्रपूर्वकत्वस्यापि तत्र सम्भवात् किम्प्रयुक्तः कार्यत्वाभाव इत्य् अपरिज्ञानात् ॥

एतेन यद् उक्तम् - न व्यभिचारोपलम्भात् प्रातिस्विकविशेषपरित्यागेन घटादीनाम् अभूत्वाभवनाद् अन्यरूपं विशेषम् उपलक्षयामो यन्निष्ठं पुरुषपूर्वकत्वं व्यवस्थापयाम इति तद् अपि प्रतिव्यूढम् । कुम्भकाराद्यभावे ऽपि मृत्पिण्डादौ शोषभङ्गादिकार्यदर्शनाद् अभूत्वा  भावलक्षणस्य कार्यमात्रस्य व्यतिरेकासिद्धेर् व्याप्तेर् अभावात् ॥

ननु यदि कार्यत्वमात्रस्य न बुद्धिमता प्रत्यक्षतो व्याप्तिग्रहः व्यतिरेकाभावात्, त्वयापि तर्हि कथं कृतकत्वस्यानित्यत्वेन व्याप्तिर् अवधारय्त इति चेत् । अनपेक्षालक्षणविपर्ययबाधकप्रमाणबलाद् इति ब्रूमः । तच् चातद्रूपपरावृत्तस्यैव कृतकत्वस्य विपक्षाद् व्यतिरेकं साधयति । न च त्वया विपर्ययबाधकप्रमाणम् अभिधातुं शक्यत इति प्राग् एव प्रतिपादितम् । सन्दिग्धविपक्षव्यावृत्तिकत्वाद् अनैकान्तिकम् इदं कार्यत्वमात्रम् ॥

एतेन यद् एतत् नैयायिकानाम् आक्षेपपरिहारविडम्बनम् । इह खलु द्वे कार्यत्वे । कार्यमात्रम् । विशिष्टं च । तत्राद्यस्य प्रतिबन्धासिद्धेर् अनैकान्तिकत्वम् । विशिष्टस्य भूधरादिष्व् असम्भवाद् असिद्धत्वम् इति । तद् असङ्गतम् । कार्यत्वमात्रस्यैव प्रतिबन्धोपपादनात् ॥

यच् चोक्तं विशिष्टं कार्यत्वम् इति । कीदृशं पुनस् तद् इति वक्तव्यम् । अथ यत् कार्यं पुरुषान्वयव्यतिरेकानुविधायितया तत्पूर्वकम् उपलब्धम् । यद्दृष्टेर् अक्रियादर्शिनो ऽपि कृतबुद्धिर् उत्पद्यते तत् कार्यं सकलप्रासादाद्यनुगतं भूधरादिव्यावृत्तं विशिष्टम् इत्य् अभिधीयते । तद् असुन्दरम् । विकल्पानुपपत्तेः ॥

तथा चाह शङ्करः—कृतबुद्धिः किं साध्यबुद्धिः किं वा साधनबुद्धिः । साध्यबुद्धिर् अपि यदि गृहीतव्याप्तिकस्य, सा भवत्य् एव । अथागृहीतव्याप्तिकस्य, किम् अन्यत्रापि सा भवन्ती दृष्टा । अथ साधनबुद्धिः । तर्हि स्वोपगमविरोधः, सर्वस्य भावस्य कृतकत्वोपगमाद् इति ॥

वाचस्पतिः पुनर् अत्राह - इदम् अत्र निपुणतरम् निरूपयतु भवान् किं बुद्धिमदन्वयव्यतिरेकानुविधानं विशेषः । आहोस्वित् तद् दर्शनं यत् पर्वतादिषु नस्तीत्य् अभिधीयते । यदि पूर्वकः कल्पः, स बुद्धिमद्धेतुकत्वं तनुभुवनादीनाम् आतिष्ठमानैर् अभ्युपेयत एव । न हि कारणं कार्याननुविहितभावाभावम् अन्यो वक्त्यह्रीकात् । अथ तद्दर्शनम् इति चरमः कल्पः । न तर्हि अक्रियादर्शिनः कृतबुद्धिसम्भवः । य एव हि घटो ऽनेन बुद्धिमदन्वयव्यतिरेकानुविधायी दृष्टः, स एव कार्यो न तु विपणिवर्ती । तज्जातीयस्य तदन्वयव्य्तिरेकानुविधानदर्शनाद् अदृष्टान्वयव्यतिरेकानुविधानम् अपि तज्जातीयं तथेति चेत् । हन्तोत्पत्तिमद्घटादि बुद्धिमदन्वयव्यतिरेकानुविधायीति अन्यद् अपि तनुभुवनादिकं तथा भवन् न दण्डेन पराणुद्यते । घटजातीयम् उत्पत्तिमद्बुद्धिमत्पूर्वकम् इति चेत् । ननु प्रासादादि तद्धेतुकं न भवेत् । अघटजातीयत्वात् । अथ यज्जातीयम् अन्वयव्यतिरेकानुविधायि दृष्टम्,तज्जातीयम् एवादृष्टान्वयव्यतिरेकम् अपि तद्धेतुकम् । तत् किं कार्यजातीयं प्रासादादि बुद्धिमद्धेतुकं न दृष्टम् येनोत्पत्तिमत्तनुभुवनादि तथा न स्यात् । न खलु तज्जातीयत्वे कश्चिद् विशेष इति ॥

वित्तोकस् त्व् आह—भवतु वा कश्चिद् अनिरूपितरूपो विशेषः । किं पुनर् अनेन विशेषं प्रतिपादयताभिप्रेतम् । किं कार्यत्वसामान्यस्यासिद्धत्वम् । अथ कार्यविशेषस्य । अथ कार्यमात्रस्य बुद्धिमत्कर्तृव्यभिचारः । अथ साध्यदृष्टान्तयोर् वैधर्म्यमात्रम् । किं चातः । यदि तावत् कार्यसामान्यस्यासिद्धत्वम् । तन् नास्ति । विश्वम्भरादिष्व् अपि कारणव्यापारजन्यत्वस्योभयसिद्धत्वात् । अथ कार्यविशेषस्य कुम्भादिवर्तिनः पक्षे ऽसिद्धिर् अभिधीयते । तदा न काचिद् अत्र क्षतिर् विशेषस्य हेतुत्वेनानुपादानात् । यदि कार्यसामान्यस्य कर्तृव्यभिचारः प्रतिपादयितुम् इष्टः । स न शक्यो विपक्षे ऽदर्शनात् । तृणादेश् च पक्षीकृतत्वात् । शङ्कामात्रस्य सर्वथाऽनिषिद्धत्वात् । सन्दिग्धव्यतिरेकित्वं नैयायिकानां निरनुयोज्यानुयोगो बौद्धानाम् अदोषोद्भावनं निग्रहस्थानम् इति तु प्रतिपादितम् । तथापि बाधकप्रमाणान्य् अभिदितान्य् एव ।

तस्मान् न प्रतिबन्धासिद्धेः सर्वत्र व्यभिचाराशङ्का । अथ साध्यदृष्टान्तयोर् वैधर्म्योद्भावनम् । तन् न । तस्य सर्वत्र सुलभत्वात् । यदि साध्यदृष्टान्तयोर् वैधर्म्यमात्रात् साध्यासिद्धिः निवृत्तेदानीम् अनुमानवार्तापि निकुञ्जमहानसयोर् अपि धूमवत्त्वे ऽपि कथञ्चिद् वैधर्म्योपपत्तेर् इति सकलं यत् किञ्चिद् एतद् इति ।

तद् अयम् अत्र सङ्क्षेपार्थः । यत् तावत् कार्यत्वमात्रं तदेवोक्तेन क्रमेण प्रतिबन्धसिद्धेर् भूधरादिषु दृष्टं पुरुषम् अनुमापयतीत्य् अस्माकम् अभिमतसाध्यसिद्धिर् उपपन्नैवेति । किम् अस्माकम् अधिकचिन्तयेत्य् अङ्गीकृत्याप्य् उक्तं विशिष्टकार्यत्वम् । तद् एव तु नास्तीति पुनर् विस्तरेण प्रतिपादितम् इति तद् अपि सर्वम् अनवधेयम् एव । तथा हि कार्यत्वमात्रस्य तावद् उक्तेन क्रमेण व्याप्तेर् असिद्धत्वाद् अनैकान्तिकत्वम् अनिर्वायम् । यच् च विशिष्टकार्यत्वं विकल्प्य दूषितं तस्यास्माभिर् अनभ्युपगतत्वात् तद्दूषणाय प्रबन्धः प्रयासैकफलः । न हि कार्यत्वं द्विविधम् अभिमतम् । एकं सर्वकार्यानुगतम्, अपरं पर्वतादिव्यावृत्तं घटपटप्रासादाद्यनुयायीति । किं तु कार्यम् अनेकजातीयकम् । तत्र यदि नाम पटस्य प्रासादादिभिः सह वस्तुत्वसंस्थानविशेषयोगित्वकार्यत्वादिभिर् धर्मैः सजातीयत्वम् अस्ति तथापि न तान् धर्मान् बुद्धिमत्पूर्वकानधिगच्छति व्यावहारिकं प्रत्यक्षं, कार्यत्वादीनां बुद्धिमद्व्यतिरेकानुविधानाभावात् । तत् कथं प्रासादपर्वतादिषु कार्यत्वादिदर्शनाद् बुद्धिमदनुमानम् अस्तु । किं तु यस्यैव घटजातीयकार्यचक्रस्य व्यतिरेकसिद्धिस् तस्य बुद्धिमद्व्याप्तत्वं प्रत्यक्षतः सिध्यतीत्य् उक्तम् । तेन देशकालान्तरे घटजातीयाद् एव बुद्धिमदनुमानम् । यदा तु प्रासादजातीयकम् अपि बुद्धिमद्धेतुकम् एकत्र पृथग् अवधार्यते तदा तज्जातीयाद् अपि बुद्धिमत्सिद्धिः । एवं तत्तज्जातीयसरावोदञ्चनशकटपटकेयूरप्रभृत्तेः कार्यचक्राद् बुद्धिमत्पूर्वकत्वेन पृथक् पृथग् अवधारिताद् बुद्धिमदनुमानम् अनवद्यम् ।

अमुम् एवार्थम् अभिसन्धायाचार्यपादैर् अभिहितम्:

सिद्धं यादृग् अधिष्ठातृभावाभावानुवृत्तिमत् ।  
सन्निवेशादि तद् युक्तं तस्माद् यद् अनुमीयते ॥ (प्व् इइ ११)  


इति । एवं घटपटपर्वतदीनां कार्यत्ववस्तुत्वादिभिर् धर्मैः सजातीयत्वे ऽप्य् अवान्तरं घटपटपर्वतत्वादिजातिभेदम् आदाय लोकस्य व्याप्तिग्राहकं प्रत्यक्षं प्रवर्तत इति दर्शयितुं संव्यवहारप्रगल्भपुरुषबुद्ध्यपेक्षया यद्दर्शनाद् अक्रियादर्शिनो ऽपि कृतबुद्धिर् भवतीत्य् उक्तम् । न तु शास्त्रपरवशबुद्धिपुरुषापेक्षया । तथा हि शास्त्रसंस्काररहितस्य व्यवहारप्रगल्भस्य पुरुषस्य देवकुलजातीयकं पुरुषपूर्वकतयावधारितवतो नगराद् वनं प्रविष्टस्य पर्वतदेवकुलयोर् दर्शने तयोर् द्वयोर् अप्य् अक्रियादर्शिनो ऽपि देवकुले कृतबुद्धिर् भवति न पर्वते । तद् अनयोर् देवकुलपर्वतयोः कार्यत्वादिना एकजातित्वे ऽपि कृतबुद्धिभावाभावौ न तयोः पर्वतदेवकुलत्वलक्षणावान्तरजातिभेदम् अनवस्थाप्य स्थातुं प्रभवतः । जातिभेदे च सिद्धे देवकुलजातीये व्याप्तेर् ग्रहणात् न पर्वतजातीयस्य, न च प्रासादजातीयस्य व्याप्तिसिद्धिर् इति न ततो बुद्धिमदनुमानम् । यदा तु प्रासादस्यापि पृथग् व्याप्तिग्रहः तदा तज्जातीयाद् अपि बुद्धिमदनुमानम् अस्तु । न क्षितिधरादिजातीयस्य स्वप्ने ऽपि व्याप्तिग्रहः । क्रीडापर्वतादेर् नाममात्राभेदे ऽपि पर्वतादिभिर् एकान्ततो भिन्नस्वरूपत्वात् । यच् च पृष्टं केयं कृतबुद्धिर् इत्यादि । तत्र कामं साध्यबुद्धिर् एवेति ब्रूमः । यच् चात्रोक्तं साध्यबुद्धिर् अपि यदि गृहीतव्याप्तिकस्य सा भवत्य् एव । अथागृहीतव्याप्तिकस्य किम् अन्यत्रापि सा भवती दृष्टेति ॥

अत्रोच्यते । गृहीतव्याप्तिकस्यानुमानं भवति, अगृहीतव्याप्तिकस्य न भवतीत्य् अत्रास्माकं न काचिद् विप्रतिपत्तिः । केवलं गृहीतव्याप्तिको ऽस्मिन् विषये न सम्भवतीति ब्रूमः । उक्तक्रमेण व्यतिरेकासिद्धेर् व्यावहारिकप्रत्यक्षेण कार्यत्वस्य व्याप्तत्वानिश्चयात् । तस्माद् अवान्तरजातिभेदप्रसिद्ध्यर्थं व्यावहारिकपुरुषापेक्षयैवास्या बुद्धेर् भावाभावाव् उक्तौ । जातिभेदे च प्रयोजनं पूर्वम् एव प्रतिपादितम् ।

यद् अप्य् अत्र निपुणमन्येन वाचस्पत्तिना कथितं तत् किं कार्यजातीयं प्रासादादि बुद्धिमद्धेतुकं न दृष्टं येनोत्पत्तिमत्तनुभुवनादि तथा न स्यात्, न खलु तज्जातीयकत्वे कस्चिद्विशेष इति । तद् असङ्गतम् । तथा हि भवतु प्रासादपर्वतादीनां कार्यत्वादिना सजातीयत्वम् । तत् तु न व्यावहारिकप्रत्यक्षेण बुद्धिमद्व्याप्तं प्रत्येतुं शक्यम्, व्याप्तिग्रहणसमये दृष्टान्ते बुद्धिमदभावप्रयुक्तस्य कार्यमात्रव्यतिरेकस्य दर्शयितुम् अशक्यत्वात् ।

तद् अयं सङ्क्षेपार्थः । कार्यत्वमात्रस्याव्यतिरेकाद् अव्याप्तस्यागमकत्वम् । अवान्तरं तु घटप्रासादादिसाधारणं कार्यत्वमात्रम् अस्माभिर् अपि न स्वीकृतम् एव । यथा तु घटत्वपटत्वादिप्रातिस्विकानेकजातिपुरस्कारेण प्रसिद्धानुमानव्यवस्था सा चानवद्यम् अवस्थापितेति ।

सम्प्रति साध्यात्मा विचार्यते । ननु वादिना साधने समुपन्यस्ते तद्दूषणोपन्यासम् अपास्य साध्यस्वरूपविकल्पनं नाम नैयायिकमते निरनुयोज्यानुयोगः, सौगतमते त्व् अदोषोद्भावनं निग्रहस्थानम् इति चेत् । तद् एतज् जाल्मजल्पितम् । तथा हि साध्यस्वरूपे ऽपरिनिष्ठिते तदनुसारिणी पक्षसपक्षविपक्षव्यवस्था कुतः । तदसिद्धौ चासिद्धतादयो दोषाः पक्षधर्मतादयश् च गुणा न व्यवस्थिता इत्य् उक्तम् । नेदानीं हेतोर् दोषगुणकथेति मूकेन प्रतिवादिना स्थातव्यम् । तस्माद् धेतुदोषोपन्यासैवेयं साध्यनिरुक्तिर् इत्य् अयम् एव वादी स्वमते निरनुयोज्यानुयोगदूषणेन निग्रहस्थानेन निगृह्यत इति किम् अत्र निर्बन्धेन । 

यद् एतत् कार्यत्वं साधनं किम् अनेन विश्वस्य बुद्धिमन्मात्रपूर्वकत्वं साध्यते । आहोस्विद् एकत्वविभुत्वसर्वज्ञत्वनित्यत्वादिगुणविशिष्टबुद्धिमत्पूर्वकत्वम् । प्रथमपक्षे सिद्धसाधनम् । द्वितीये तु व्याप्तेर् अभावाद् अनैकान्तिकता ।

ननु सामान्येन व्याप्तौ प्रतीतायाम् अपि पक्षधर्मताबलाद् विशेषसिद्धिः । यथाग्नेः पर्वतायोगव्यवच्छेदादिसिद्धिः । अन्यथा सर्वानुमानोच्छेदः । अनुमानद्वेषी ह्य् एवं जल्पति:

अनुमानभङ्गपङ्के ऽस्मिन् निमग्ना वादिदन्तिनः ।  
विशेषे ऽनुगमाभावः सामान्ये सिद्धसाध्यता ॥  


अत्रोच्यते । सिध्यत्य् एव पक्षधर्मताबलतो विशेषः । न तु सर्वः । येन हि विना पक्षस्थं साधनं नोपपद्यते स विशेषः सिध्यतु । यथा वह्नेर् एव पर्वतवर्तित्वादिविशेषो न पञ्चवर्णशिखाकलापकमनीयः । न च गिरीणां तरूणां कार्यत्वं कर्तुर् एकत्वविभुत्वसर्वज्ञत्वादिकम् अन्तरेण नोपपद्यते, तदितरेष्व् अपि दर्शनात् । तस्मात्

पक्षायोगव्यवच्छेदभेदमात्रे न दूषणम् ।  
इष्टसिद्ध्यन्वयाभावाद् अतिरिक्ते तु दूषणम् ॥(ज्न २६८,१९)  


यद्य् एवं स्वस्वरूपोपादानोपकरणसम्प्रदानप्रयोजनाभिज्ञ एव कर्ता साध्यते । स्वरूपम् इह च द्व्यणुकं कार्यम् । उपादानम् इह परमाणुजातिचतुष्टयम् । उपकरणं समस्तक्षेत्रज्ञसमवायिधर्माधर्मौ । सम्प्रदनं क्षेत्रज्ञाः, यानयं भगवान् स्वकर्मभिर् अभिप्रैति । प्रयोजनं सुखदुःखोपभोगः क्षेत्रज्ञानाम् । एवम्भूते बुद्धिमति साध्ये कुतः सिद्धसाधनम् । न चाव्याप्तिः । कुलालदृष्टान्ते उपादानाद्यभिज्ञत्वस्य सम्भवात् ।

तथा च वाचस्पतिः प्रमाण्यति: विवादाध्यासितास् तनुगिरिसागरादयः उपादानाद्यभिज्ञकर्तृकाः । कार्यत्वात् । यद् यत् कार्यं तत् तद् उपादानाद्यभिज्ञकर्तृकम् । यथा प्रासादादि । तथा च विवादाध्यासितास् तन्वादयः । तस्मात् तथेति ।

एवम् अतः साधनाद् उपादानाद्यभिज्ञकर्तृमात्रं प्रसाध्य तस्य सर्वज्ञत्वसाधनाय वाचस्पतिर् एव पुनर् अपीदम् आह: भवतु तावद् उपादानाद्यभिज्ञकर्तृमात्रसिद्धिः । पारिशेष्यात् तु व्यतिरेकिद्वितीयनाम्नो ऽनुमानाद् विशेषसिद्धिः । तथा हि: तनुभुवनाद्युपादानाद्यभिज्ञः कर्ता नानित्यासर्वविषयबुद्धिमान् । तत्कर्तुस् तदुपादानाद्यनभिज्ञत्वप्रसङ्गात् । न ह्य् एवंविधस् तदुपादानाद्यभिज्ञो यथास्मदादिः । तदुपादानाद्यभिज्ञश् चायम् । तस्मात् तथेति ।

नो खलु परमाणुभेदान् क्षेत्रज्ञसमवायिनश् च कर्माशयभेदान् अपरिमेयान् अन्यः शक्तो ज्ञातुम् ऋते तादृगीश्वराद् इति ।

अत्रोच्यते । यावन्ति द्व्यणुकानि भिन्नदेशकालस्वभावानि कार्याणि सन्ति तेषु सर्वेष्व् एव किम् एक एव बुद्धिमान् व्याप्रियते । अनेको वा । यद् वा स्वस्वविषयमात्रोपादानादिवेदिनः परस्परव्यापारानभिज्ञा भिन्नदेशकालस्वभावाः प्रतिद्व्यणुकम् अन्य एव बुद्धिमन्तो व्याप्रियन्ते इति त्रयः पक्षाः ।

न तावत् प्रथमः पक्षः । देशकालस्वभावभिन्नानां सर्वेषां द्व्यणुकानां कर्तुर् एकत्वासिद्धेः । यच् चैकत्वसाधनाय “कार्यलिङ्गाविशेषाद् इत्याद्य्” अपि साधनम् उपन्यस्तं तद् असङ्गतम् । धूमलिङ्गाविशेषे ऽपि ह्य् अग्नेर् अनेकत्ववत् तत्रापि तच्छङ्कासम्भवात् । “सद् इति लिङ्गाविशेषाद् इति” तु दृष्टान्तो ऽस्मान् प्रत्यसिद्ध एव । तस्माद् यथा मया नानात्वसाधनाय प्रमाणं वक्तव्यं तथा त्वयाप्य् एकत्वसाधनाय साधनम् अभिधानीयम् ।

अथ मन्यते अनेकत्वसाधनाभावाद् एकत्वसिद्धिर् इति । यद्य् एवम् एकत्वसाधनाभावद् अनेकत्वम् एव किं नावगच्छसि ।

यद् अप्य् उक्तम्: एकत्वे तु न प्रमाणान्तरम् अन्वेष्टव्यम् एकस्य कर्तुर् अभावे बहूनां व्याहतमनसाम् इत्यादि । तद् अपि चिन्त्यताम् । बहुभिः करणे युगपत् कार्यानुत्पत्तिर् इति किं भिन्नदेशकालानां कार्याणाम् अनुत्पत्तिर् विवक्षिता । एकस्यैव वा महावयविनः क्षितिघटादिरूपस्य । तत्र एकस्मिन्न् अपि कार्ये बहुभिः करणे उत्पत्तिविरोधिनं न पश्यामः । बहूनां परस्परं वैमत्यनियमाभावात् । परस्पराव्याघातपुरुषत्वयोर् द्विविधस्यापि विरोधस्यासम्भवात् । पुरुषत्वं हि अपुरुषत्वेन विरुद्धम् । न तु परस्पराव्याघातेन ।

ये त्व् अनन्तदेशकालस्वभावभेदभिन्नास्तेषु सुतराम् एवानेकव्यापारनिषेधो ऽसम्भवीति द्वितीयो ऽपि पक्षो व्युदस्तः । न च कर्तुर् एकत्वेन दृष्टा व्याप्तिसिद्धिः ।  अनेकेनापि स्वतन्त्रेण स्वस्वप्रयोजनार्थिना ग्रामप्रविष्टहरिणादिमारणैककार्यदर्शनात् । तस्यापि पक्षीकरणे एककर्तृपूर्वकाभिमतस्यापि पक्षीकरणे आत्मकर्तृपूर्वकत्वम् अस्तु । तद् एवं न सर्वद्व्यणुकानां कर्तुर् एकत्वसिद्धिः । तथा चोक्तम्

एककर्तुर् न सिद्धौ तु सर्वज्ञत्वं किम् आश्रयम् ।  


अत एव द्वितीयो ऽपि पक्षः क्षीणः । सवेषु द्व्यणुकेष्व् एकस्यापि कर्तुर् अप्रवृत्तौ बहूनां सुतराम् अप्रवृत्तेः ।

तृतीयस् तु पक्षो यदि भवेत् तदा स्वस्वव्यापारविषयमात्रोपादानाद्यभिज्ञत्वे ऽपि नैकः कश्चित् सर्वज्ञः सिध्यति । न च ज्ञानसत्तामात्रेण कतिपयातीन्द्रियदर्शनवत् सर्वार्थग्रहणं येन तदभेदात् प्रस्तुतपरमाणुवत् सर्वस्यैवाविशेषेण ग्रहणात् सर्वज्ञता स्यात् । अनुमानतो हि कतिपयातीन्द्रियदर्शने सिद्धे ऽपीश्वरस्य तत्कारणयोगित्वं निश्चीयते । न तु ज्ञानसात्तामात्रेण प्रकारान्तरेणेति निश्चय इति कुतः सर्वज्ञता ।

नन्व् अतीन्द्रियं परमाण्वादिकं जानतो न कथं सार्वज्ञ्यम् इति चेत् । तत् किम् इदानीम् असर्वदर्शित्वेष्व् अतीन्द्रियदर्शनमात्रेण सर्वज्ञताप्रत्ययाशा । एवम् एवेति चेत् । हन्त यदि नाम न्यायविहस्तेन त्वया ईदृशो हस्तसमारचितः सर्वज्ञः परिभावितस् तथाप्य् अन्येषाम् अपारदूरदेशकालवर्तिनां द्व्यणुकादीनाम् उपादानादिषु जनुषान्धप्रख्यस्य परमपुरुषार्थावेदिनो वा लोकैः प्रामाणिकैश् च नास्य सार्वज्ञ्यम् अनुमन्यते ॥

अस्माकन् तु नातीन्द्रियदर्शिमात्रे प्रद्वेषः । एवं च कर्तुर् एकत्वासिद्धौ व्यतिरेक्य् अपि हेतुर् असमर्थः विश्वेषाम् एकस्य कर्तुर् असिद्धौ तदुपादानाद्यभिज्ञभावस्यासिद्धत्वात् । यश् च यन्मात्रकारः स तन्मात्रोपादानाद्यभिज्ञो भवन् न सर्वज्ञः । अनेकाश्रयेणापि उपादानाद्यभिज्ञसामान्यस्य चरितार्थत्वात् । तद् एवम् उपादानाद्यभिज्ञपुरुषमात्रसिद्धाव् अपि नैकत्वसर्वज्ञत्वादिविशिष्टपुरुषविशेषसिद्धिः । पुरुषमात्रे च सिद्धसाधनम् उक्तम् । बुद्धिमन्मात्रपूर्वकताम् इच्छताम् उपादानाद्यभिज्ञबुद्धिमत्पूर्वकत्वे साध्ये कथं सिद्धसाधनम् इति चेत् । न तदपेक्षया सिद्धसाध्यताया जनितत्वात् केवलम् असिद्धोद्धारे ऽभिमते विशेषे सिद्धे ऽपि नैयायिकस्यापि नाभिमतसिद्धिर् इति ब्रूमः ॥

सौगतस्य तावद् अनिष्टसिद्धिर् इति चेत्, न, स्वाभिमतसाध्यसाधनेनैव हि परस्यानिष्टम् अपि साधनीयम् । अन्यथा मातृशोकस्मरणादिनापि तदनिष्टसिद्धिः स्याद् इति । अस्य सङ्ग्रहः

परेष्टसिद्धिर् नपरेष्टबाधकं प्रसाधने वेदनयत्नमात्रयोः ।  
अनन्वयो ऽभीष्टविशेषसाधने विपक्षसन्देहसहन्तु साधनम् ॥  


साध्यचिन्ताधिकारस् तृतीयः ॥

एवम् अन्ये ऽपि हेतवो यथायोगम् अभ्यूह्य दूषणीयाः । तद् एवं तावद् ईश्वरस्य सद्व्यवहारो निषिद्धः । असद्व्यवहारार्थन् तु तल्लक्षणविलक्षणक्षणभङ्गसाधकं सत्तादिसाधनम् एव द्रष्टव्यम् इति ॥

इत्य् अबोधजनकर्तृविकल्प व्यापि मोहतिमिरप्रतिरोधि ।  
रत्नकीर्तिर् अचनामलरम्य ज्योतिर् अस्तु चिरमप्रतिरोधि ॥  


# अपोहसिद्धिः

॥ नमस् तारायै ॥  अपोहः शब्दार्थो निरुच्यते । ननु को ऽयम् अपोहो नाम । किम् इदम् अन्यस्माद् अपोह्यते । अस्माद् वान्यद् अपोह्यते । अस्मिन् वान्यद् अपोह्यत इति व्युत्पत्त्या विजातिव्यावृत्तं बाह्यम् एव विवक्षितम् । बुद्ध्याकारो वा । यदि वा अपोहनम् अपोह इत्य् अन्यव्यावृत्तिमात्रम् इति त्रयः पक्षाः ।  न तावद् आदिमौ पक्षौ अपोहनाम्ना विधेर् एव विवक्षितत्वात् । अन्तिमो ऽप्य् असङ्गतः, प्रतीतिबाधितत्वात् । तथा हि पर्वतोद्देशे वह्निर् अस्तीति शाब्दी प्रतीतिर् विधिरूपम् एवोल्लिखन्ती लक्ष्यते । नानग्निर् न भवतीति नित्रृत्तिमात्रम् आमुखयन्ती । यच् च प्रत्यक्षबाधितं न तत्र साधनान्तरावकाश इत्य् अतिप्रसिद्धम् ॥

अथ यद्य् अपि निवृत्तिम् अहं प्रत्येमीति न विकल्पः तथापि निवृत्तपदार्थोल्लेख एव निवृत्त्युल्लेखः । न ह्य् अनन्त्र्भावितविशेषणप्रतीतिर् विशिष्टप्रतीतिः । ततो यथा सामान्यम् अहं प्रत्येमीति विकल्पाभावे ऽपि साधारणाकारपरिस्फुरणाद् विकल्पबुद्धिः सामान्यबुद्धिः परेषाम्, तथा निवृत्तप्रत्ययाक्षिप्ता निवृत्तिबुद्धिर् अपोहप्रतीतिव्यवहारमातनोतीति चेत् ।

ननु साधारणाकारपरिस्फुरणे विधिरूपतया यदि सामान्यबोधव्यवस्था, तत् किम् आयातम् अस्फुरदभावाकारे चेतसि निवृत्तिप्रतीतिव्यवस्थायाः । ततो निवृत्तिम् अहं प्रत्येमीत्य् एवम् आकाराभावे ऽपि निवृत्त्याकारस्फुरणं यदि स्यात् को नाम निवृत्तिप्रतीतिस्थितिम् अपलपेत् । अन्यथा असति प्रतिभासे तत्प्रतीतिव्यवहृतिर् इति गवाकारे ऽपि चेतसि तुरगबोध इत्य् अस्तु ॥

अथ विशेषण्तया अन्तर्भूता निवृत्तिप्रतीतिर् इत्य् उक्तम् । तथापि यद्य् अगवापोढ इतीदृशाकारो विकल्पस् तदा विशेषणतया तदनुप्रवेशो भवतु किं तु गौर् इति प्रतीतिः । तदा च सतो ऽपि निवृत्तिलक्षणस्य विशेषणस्य तत्रानुत्कलनात् कथं तत्प्रतीतिव्यवस्था ।

अथैवं मतिः: यद् विधिरूपं स्फुरति तस्य परापोहो ऽप्य् अस्तीति तत्प्रतीतिर् उच्यते । तदापि सम्बन्धमात्रम् अपोहस्य । विधिर् एव साक्षान् निर्भासी । अपि चैवम् अध्यक्षस्याप्य् अपोहविषयत्वम् अनिवार्यम् विशेषतो विकल्पाद् एकव्यावृत्तोल्लेखिनो ऽखिलान्यव्यावृत्तम् ईक्षमाणस्य । तस्माद् विध्याकारावग्रहाद् अध्यक्षवद् विकल्पस्यापि विधिविषयत्वम् एव नान्यापोहविषयत्वम् इति कथम् अपोहः शब्दार्थो घुष्यते । 

अत्राभिधीयते । नास्माभिर् अपोहशब्देन विधिर् एव केवलो ऽभिप्रेतः । नाप्य् अन्यव्यावृत्तिमात्रम् । किन् त्व् अन्यापोहविशिष्टो विधिः शब्दानाम् अर्थः । ततश् च न प्रत्येकपक्षोपनिपातिदोषावकाशः ॥  यत् तु गोः प्रतीतौ न तदात्मापरात्मेति सामर्थ्याद् अपोहः पश्चान् निश्चीयत इति विधिवादिनां मतम्, अन्यापोहप्रतीतौ वा सामर्थ्याद् अन्यापोढो ऽवधार्यते इति प्रतिषेधवादिनां मतम् । तद् असुन्दरम् । प्राथमिकस्यापि प्रतिपत्तिक्रमादर्शनात् । न हि विधिं प्रतिपद्य कश्चिद् अर्थापत्तितः पश्चाद् अपोहम् अवगच्छति । अपोहं वा प्रतिपद्यान्यापोढम् । तस्माद् गोः प्रतिपत्तिर् इत्य् अन्यापोढप्रतिपत्तिर् उच्यते । यद्य् अपि चान्यापोढशब्दानुल्लेख उक्तस् तथापि नाप्रतिपत्तिर् एव विशेषणभूतस्यापोहस्य । अगवापोढ एव गोशब्दस्य निवेशितत्वात् । यथा नीलोत्पले निवेशिताद् इन्दीवरशब्दान् नीलोत्पलप्रतीतौ तत्काल एव नीलिमस्फुरणम् अनिवार्यं तथा गोशब्दाद् अप्य् अगवापोढे निवेशिताद् गोप्रतीतौ तुल्यकालम् एव विशेषण्त्वाद् अगो ऽपोहस्फुरणम् अनिवार्यम् । यथा प्रत्यक्षस्य प्रसज्यरूपाभावाग्रहणम् अभावविकल्पोत्पादनशक्तिर् एव तथा विधिविकल्पानाम् अपि तदनुरूपानुष्ठानदानशक्तिर् एवाभावग्रहणम् अभिधीयते । पर्युदासरूपाभावग्रहणं तु नियतस्वरूपसंवेदनम् उभयोर् अविशिष्टम् । अन्यथा यदि शब्दाद् अर्थप्रतिपत्तिकाले कलितो न परापोहः कथम् अन्यपरिहारेण प्रवृत्तिः । ततो गां बधानेति चोदितो ऽश्वादीन् अपि बध्नीयात् ॥  यद् अप्य् अवोचद् वाचस्पतिः जातिमत्यो व्यक्तयो विकल्पानां शब्दानां च गोचरः । तासां च तद्वतीनां रूपम् अतज्जातीयपरावृत्तिम् इत्य् अतस् तदवगतेर् न गां बधानेति चोदितो ऽश्वादीन् बध्नाति । तद् अप्य् अनेनैव निरस्तम् । यतो जातेर् अधिकायाः प्रक्षेपे ऽपि व्यक्तीनां रूपम् अतज्जातीयपरावृत्तम् एव चेत्, तदा तेनैव रूपेण शब्दविकल्पयोर् विषयीभवन्तीनां कथम् अतद्व्यावृत्तिपरिहारः ॥  अथ न विजातीयव्यावृत्तं व्यक्तिरूपं तथाप्रतीतं वा तदा जातिप्रसाद एष इति कथम् अर्थतो ऽपि तदवगतिर् इत्य् उक्तप्रायम् ।  अथ जातिबलाद् एवान्यतो ऽव्यावृत्तम् । भवतु जातिबलात् स्वहेतुपरम्पराबलाद् वान्यव्यावृत्तम् । उभयथापि व्यावृत्तप्रतिपत्तौ व्यावृत्तिप्रतिपत्तिर् अस्त्य् एव ।  न चागवापोढे गोशब्दसङ्केतविधाव् अन्योन्याश्रयदोषः । सामान्ये तद्वति वा सङ्केते ऽपि तद्दोषाव् अकाशात् । न हि सामान्यं नाम सामान्यमात्रम् अभिप्रेतम्, तुरगे ऽपि गोशब्दसङ्केतप्रसङ्गात् । किं तु गोत्वम् । तावता च स एव दोषः । गवादिपरिज्ञाने गोत्वसामान्यापरिज्ञानात् । गोत्वसामान्यापरिज्ञाने गोशब्दवाच्यापरिज्ञानात् ।  तस्माद् एकपिण्डदर्शनपूर्वको यः सर्वव्यक्तिसाधारण इव बहिरध्यस्तो विकल्पबुद्ध्याकारः तत्रायं गौर् इति सङ्केतकरणे नेतरेतराश्रयदोषः ।  अभिमते च गोशब्दप्रवृत्ताव् अगोशब्देन शेषस्याप्य् अभिधानम् उचितम् । न चान्यापोढान्यापोहयोर् विरोधो विशेष्यविशेषणभावक्षतिर् वा, परस्परव्यवच्छेदाभावात् । सामानाधिकरण्यसद्भावात् । भूतलघटाभाववत् । स्वाभावेन हि विरोधो न पराभावेनेत्य् आबालप्रसिद्धम् । एष पन्थाः श्रुध्नम् उपतिष्ठत इत्य् अत्राप्य् अपोहो गम्यत एव । अप्रकृतपथान्तरापेक्षया एष एव श्रुध्नप्रत्यनीकानिष्टस्थानापेक्षया श्रुध्नम् एव । अरण्यमार्गवद् विच्छेदाभावाद् उपतिष्ठत एव । सार्थदूतादिव्यवच्छेदेन पन्था एवेति प्रतिपदं व्यवच्छेदस्य सुलभत्वात् । तस्माद् अपोहधर्मणो विधिरूपस्य शब्दाद् अवगतिः पुण्डरीकशब्दाद् इव श्वेतिम् अविशिष्टस्य पद्मस्य ॥  यद्य् एवं विधिर् एव शब्दार्थो वक्तुम् उचितः, कथम् अपोहो गीयत इति चेत् । उक्तमत्रापोहशब्देनान्यापोहविशिष्टो विधिर् उच्यते । तत्र विधौ प्रतीयमाने विशेषणतया तुल्यकालम् अन्यापोहप्रतीतिर् इति ।  न चैवं प्रत्यक्षस्याप्य् अपोहविषयत्वव्यवस्था कर्तुम् उचिता । तस्य शाब्दप्रत्ययस्येव वस्तुविषयत्वे विवादाभावात् । विधिशब्देन च यथाध्यवसायम् अतद्रूपपरावृत्तो बाह्यो ऽर्थो ऽभिमतः, यथाप्रतिभासं बुद्ध्याकारश् च । तत्र बाह्यो ऽर्थो ऽध्यवसायाद् एव शब्दवाच्यो व्यवस्थाप्यते । न स्वलक्षणपरिस्फूर्त्या । प्रत्यक्षवद् देशकालावस्थानियतप्रव्यक्तस्वलक्षणास्फुरणात् । यच् छास्त्रम्

शब्देनाव्यापृताक्षस्य बुद्धाव् अप्रतिभासनात् । अर्थस्य दृष्टाव् इव (प्विन् इ १५)

इति । इन्द्रियशब्दस्वभावोपायभेदाद् एकस्यैवार्थस्य प्रतिभासभेद इति चेत् । अत्राप्य् उक्तम्:

जातो नामाश्रयो ऽन्यान्यः चेतसां तस्य वस्तुतः । एकस्यैव कुतो रूपं भिन्नाकारावभासि तत् ॥ (प्व् इइइ २३५)  न हि स्पष्टास्पष्टे द्वे रूपे परस्परविरुद्धे एकस्य वस्तुनः स्तः । यत एकेनेन्द्रियबुद्धौ प्रतिभासेतान्येन विकल्पे । तथा सति वस्तुन एव भेदप्राप्तेः । न हि स्वरूपभेदाद् अपरो वस्तुभेदः । न च प्रतिभासभेदाद् अपरः स्वरूपभेदः । अन्यथा त्रैलोक्यम् एकम् एव वस्तु स्यात् ॥  दूरासन्नदेशवर्तिनोः पुरुषयोर् एकत्र शाखिनि स्पष्टास्पष्टप्रतिभासभेदे ऽपि न शाखिभेद इति चेत् । न ब्रूमः प्रतिभासभेदो भिन्नवस्तुनियतः, किं त्व् एकविषयत्वाभावनियत इति । ततो यत्रार्थक्रियाभेदादिसचिवः प्रतिभासभेदस् तत्र वस्तुभेदः, घटवत् । अन्यत्र पुनर्नियमेनैकविषयतां परिहरतीत्य् एकप्रतिभासो भ्रान्तः ॥  एतेन यद् आह वाचस्पतिः: न च शब्दप्रत्यक्षयोर् वस्तुगोचरत्वे प्रत्ययाभेदः कारणभेदेन पारोक्ष्यापारोक्ष्यभेदोपपत्तेर् इति, तन्नोपयोगि । परोक्षप्रत्ययस्य वस्तुगोचरत्वासमर्थतात् । परोक्षताश्रयस् तु कारणभेद इन्द्रियगोचरग्रहणविरहेणैव कृतार्थः । तन् न । शाब्दे प्रत्यये स्वलक्षणं परिस्फुरति । किं च स्वलक्षणात्मनि वस्तुनि वाच्ये सर्वात्मना प्रतिपत्तेः विधिनिषेधयोर् अयोगः । तस्य हि सद्भावे ऽस्तीति व्यर्थम्, नास्तीत्य् असमर्थम् । असद्भावे तु नास्तीति व्यर्थम्, अस्तीत्य् असमर्थम् । अस्ति चास्त्यादिपदप्रयोगः । तस्मात् शाब्दप्रतिभासस्य बाह्यार्थभावाभावसाधारण्यं न तद्विषयतां क्षमते ॥  यच् च वाचस्पतिना जातिमद्व्यक्तिवाच्यतां स्ववाचैव प्रस्तुत्यान्तरम् एव न च शब्दार्थस्य जातेर् भावाभावसाधारण्यं नोपपद्यते । सा हि स्वरूपतो नित्यापि देशकालविप्रकीर्णानेकव्यक्त्याश्रयतया भावाभावसाधारणीभवन्त्य् अस्तिनास्तिसम्बन्धयोग्या । वर्तमानव्यक्तिसम्बन्धिता हि जातेर् अस्तिता । अतीतानागतव्यक्तिसम्बन्धिता च नास्तितेति सन्दिग्धव्यतिरेकित्वाद् अनैकान्तिकं भावाभावसाधारण्यम्, अन्यथासिद्धं वेति विकल्पितम् । तद् अप्रस्तुतम् । तावता तावन् न प्रकृतक्षतिः । जातौ भरं न्यस्यता स्वलक्षणवाच्यत्वस्य स्वयं स्वीकारात् । किं च सर्वत्र पदार्थय स्वलक्षणस्वरूपेणैवास्तित्वादिकं चिन्त्यते । जातेस् तु वर्तमानादिव्यक्तिसम्बधी ऽस्तित्वादिकम् इति तु बालप्रतारणम् । एवं जातिमद्व्यक्तिवचने ऽपि दोषः । व्यक्तेश् चेत् प्रतीतिसिद्धिः जातिर् अधिका प्रतीयतां मा वा, न तु व्यक्तिप्रतीतिदोषान्मुक्तिः ।  एतेन यद् उच्यते कौमारिलैः सभागत्वाद् एव वस्तुनो न साधारण्यदोषः । वृक्षत्वं ह्य् अनिर्धारितभावाभावं शब्दाद् अवगम्यते । तयोर् अन्यतरेण शब्दान्तरावगतेन सम्बध्यत इति । तद् अप्य् असङ्गतम् । सामान्यस्य नित्यस्य प्रतिपत्ताव् अनिर्धारितभावाभावत्वायोगात् ।  यच् चेदम् - न च प्रत्यक्षस्येव शब्दानाम् अर्थप्रत्यायनप्रकारो येन तद्दृष्ट इवास्त्यादिशब्दापेक्षा न स्यात्, विचित्रशक्तित्वात् प्रमाणानाम् इति । तद् अप्य् ऐन्द्रियकशाब्दप्रतिभासयोर् एकस्वरूपग्राहित्वे भिन्नावभासदूषणेन दूषितम् । विचित्रशक्तित्वं च प्रमाणानां साक्षात्काराध्यवसायाभ्याम् अपि चरितार्थम् । ततो यदि प्रत्यक्षार्थप्रतिपादनं शाब्देन तद्वद् एवावभासः स्यात् । अभवंश् च न तद्विषयख्यापनं क्षमते ॥  ननु वृक्षशब्देन वृक्षत्वांशो चोदिते सत्त्वाद्यंशनिश्चयनार्थम् अस्त्यादिपदप्रयोग इति चेत् ।  निरंशत्वेन प्रत्यक्षसमधिगतस्य स्वलक्षणस्य को ऽवकाशः पदान्तरेण । धर्मान्तरविधिनिषेधयोः प्रमाणान्तरेण वा । प्रत्यक्षे ऽपि प्रमाणान्तरापेक्षा दृष्टेति चेत् । भवतु तस्यानिश्चयात्मकत्वाद् अनभ्यस्तस्वरूपविषये । विकल्पस् तु स्वयं निश्चयात्मको यत्र ग्राही तत्र किम् अपरेण । अस्ति च शब्दलिङ्गान्तरापेक्षा । ततो न वस्तुस्वरूपग्रहः ॥  ननु भिन्ना जात्यादयो धर्माः परस्परं धर्मिणश् चेति जातिलक्षणैकधर्मद्वारेण प्रतीते ऽपि शाखिनि धर्मान्तरवत्तया न प्रतीतिर् इति किं न भिन्नाभिधानाधीनो धर्मान्तरस्य नीलचलोच्चैस् तरत्वादेर् अवबोधः । तद् एतद् असङ्गतम् । अखण्डात्मनः स्वलक्षणस्य प्रत्यक्षे ऽपि प्रतिभासात् । दृश्यस्य धर्मधर्मिभेदस्य प्रत्यक्षप्रतिक्षित्पतत्वात् । अन्यथा सर्वं सर्वत्र स्याद् इत्य् अतिप्रसङ्गः । काल्पनिकभेदाश्रयस् तु धर्मधर्मिव्यवहार इति प्रसाधितं शास्त्रे (प्विन्?) ।

भवतु वा पारमार्थिको ऽपि धर्मधर्मिभेदः । तथाप्य् अनयोः समवायादेर् दूषितत्वाद् उपकारलक्षणैव प्रत्यासत्तिर् एषितव्या । एवं च यथेन्द्रियप्रत्यासत्त्या प्रत्यक्षेण धर्मिप्रतिपत्तौ सकलतद्धर्मप्रतिपत्तिस् तथा शब्दलिङ्गाभ्याम् अपि वाच्यवाचकादिसम्बन्धप्रतिबद्धाभ्यां धर्मिप्रतिपतौ निरवशेषतद्धर्मप्रतिपत्तिर् भवेत् । प्रत्यासत्तिमात्रस्याविशेषात् ॥

यच् च वाचस्पतिः, न चैकोपाधिना सत्त्वेन विशिष्टे तस्मिन् गृहीते उपाध्यन्तरविशिष्टस् तद्ग्रहः । स्वभावो हि द्रव्यस्योपाधिभिर् विशिष्यते । न तूपाधयो वा विशेष्यत्वं वा तस्य स्वभाव इति । तद् अपि प्लवत एव । न ह्य् अभेदाद् उपाध्यन्तरग्रहणम् आसञ्जितम् । भेदं पुनस् कृत्यैवोपकारकग्रहणे उपकार्यग्रहणप्रसञ्जनात् । न चाग्निधूमयोः कार्यकारणभाव इव स्वभावत एव धर्मधर्मिणोः प्रतिपत्तिनियमकल्पनम् उचितम् । तयोर् अपि प्रमाणासिद्धत्वात् । प्रमाण्सिद्धे च स्वभावोपवर्णनम् इति न्यायः ॥  यच् चात्र न्यायभूषणेन सूर्यादिग्रहणे तदुपकार्याशेषवस्तुराशिग्रहणप्रसञ्जनम् उक्तम्, तदभिप्रायानवगाहनफलम् । तथा हि त्वन्मते धर्मधर्मिणोर् भेदः, उपकारलक्षणैव च प्रत्यासत्तिस् तदोपकारकग्रहणे समानदेशस्यैव धर्मरूपस्यैव चोपकार्यस्य ग्रहणम् आसञ्जितम् । तत् कथं सूर्योपकार्यस्य भिन्नदेशस्य द्रव्यान्तरस्य वा दृष्टव्यभिचारस्य ग्रहणप्रसङ्गः सङ्गतः । तस्माद् एकधर्मद्वारेणापि वस्तुस्वरूपप्रतिपत्तौ सर्वात्मप्रतीतेः क्व शब्दान्तरेण विधिनिषेधावकाशः । अस्ति च । तस्मान् न स्वलक्षण्स्य शब्दविकल्पलिङ्गप्रतिभासित्वम् इति स्थितम् ॥  नापि सामान्यं शाब्दप्रत्ययप्रतिभासि । सरितः पारे गावश् चरन्तीति गवादिशब्दात् सास्नाशृङ्गलाङ्गूलादयो ऽक्षराकारपरिकरिताः सजातीयभेदापरामर्शनात् सम्पिण्डितप्रायाः प्रतिभासन्ते । न च तद् एव सामान्यम् ।

वर्णाकृत्यक्षराकारशून्यं गोत्वं हि कथ्यते । (प्व् इइइ १४७)  


तद् एव च सास्नाशृङ्गादिमात्रम् अखिलव्यक्ताव् अत्यन्तविलक्षणम् अपि स्वलक्षणेनैकीक्रियमाणं सामान्यम् इत्य् उच्यते तादृशस्य बाह्यस्याप्राप्तेर् भ्रान्तिर् एवासौ केशप्रतिभासवत् । तस्माद् वासनावशाद् बुद्धेर् एव तदात्मना विवर्तो ऽयम् अस्तु । असद् एव वा तद्रूपं ख्यातु । व्यक्तय एव वा स्वजातीयभेदतिरस्कारेणान्यथा भासन्ताम् अनुभवव्यवधानात् स्मृतिप्रमोषो वाभिधीयताम् । सर्वथा निर्विषयः खल्व् अयं सामान्यप्रत्ययः । क्व सामान्यवार्ता । 

यत् पुनः सामान्याभावे सामान्यप्रत्ययस्याकस्मिकत्वम् उक्तं तद् अयुक्तम् । यतः पूर्वपिण्डदर्शनस्मरणसहकारिणातिरिच्यमानविशेषप्रत्ययजनिका सामग्री निर्विषयं सामान्यविकल्पम् उत्पादयति । तद् एवं न शाब्दे प्रत्यये जातिः प्रतिभाति । नापि प्रत्यक्षे । न चानुमानतो ऽपि सिद्धिः । अदृश्यत्वे प्रतिबद्धलिङ्गाद् अदर्शनात् । नापीन्द्रियवद् अस्याः सिद्धिः ज्ञानकार्यतः कादाचित्कस्यैव निमित्तान्तरस्य सिद्धेः । यदा पिण्डान्तरे अन्तराले वा गोबुद्धेर् अभावं दर्शयेत् तदा शावलेयादिसकलगोपिण्डानाम् एवाभावाद् अभावो गोबुद्धेर् उपपद्यमानः कथम् अर्थान्तरम् आक्षिपेत् । अथ गोत्वाद् एव गोपिण्डः । अन्यथा तुरगो ऽपि गोपिण्डः स्यात् । यद्य् एवं गोपिण्डाद् एव गोत्वम् अन्यथा तुरगत्वम् अपि गोत्वं स्यात् । तस्मात् कारणपरम्परात एव गोपिण्डो गोत्वं तु भवतु मा वा । ननु सामान्यप्रत्ययजननसामर्थ्यं यद्य् एकस्मात् पिण्डाद् अभिन्नं तदा विजातीयव्यावृत्तं पिण्डान्तरम् असमर्थम् । अथ भिन्नम्, तदा तद् एव सामान्यम्, नाम्नि परं विवाद इति चेत् । अभिन्नैव सा शक्तिः प्रतिवस्तु । यथा त्व् एकः शक्तस्वभावो भावस् तथान्यो ऽपि भवन् कीदृशं दोषम् आवहति । यथा भवतां जातिर् एकापि समानध्वनिप्रसवहेतुः, अन्यापि स्वरूपेणैव जात्यन्तरनिरपेक्षा, तथास्माकं व्यक्तिर् अपि जातिनिरपेक्षा स्वरूपेणैव भिन्ना हेतुः ॥  यत् तु त्रिलोचनः: अश्वत्वगोत्वादीनां सामान्यविशेषाणां स्वाश्रये समवायः सामान्यं सामान्यम् इत्य् अभिधानप्रत्ययोर् निमित्तम् इति । यद्य् एवं व्यक्तिष्व् अप्य् अयम् एव तथाभिधानप्रत्ययहेतुस् तु, किं सामान्यस्वीकारप्रमादेन । न च समवायः सम्भवी ।

इहेति बुद्धेः समवायसिद्धिर् इहेति धीश् च द्वयदर्शनेन । न च क्वचित् तद्विषये त्व् अपेक्षा स्वकल्पनामात्रमतो ऽभ्युपायः ॥  एतेन सेयं प्रत्ययानुवृत्तिर् अनुवृत्तवस्त्वनुयायिनी कथम् अत्यन्तभेदिनीषु व्यक्तिषु व्यावृत्तविषयप्रत्ययभावानुपातिनीषु भवितुम् अर्हतीत्य् ऊहाप्रवर्तनम् अस्य प्रत्याख्यातम् । जातिष्व् एव परस्परव्यावृत्ततया व्यक्तीयमानास्व् अनुवृत्तप्रत्ययेन व्यभिचारात् ।  यत् पुनर् अनेन विपर्यये बाधकम् उक्तम्, अभिधानप्रत्ययानुवृत्तिः कुतश्चिन् निवृत्त्य क्वचिद् एव भवन्ती निमित्तवती, न चान्यन्निमित्तम् इत्यादि । तन् न सम्यक् । अनुवृत्तम् अन्यत्रेणाप्य् अभिधानप्रत्ययानुवृत्तेर् अतद्रूपपरावृत्तस्वरूपविशेषाद् अवश्यं स्वीकारस्य साधितत्वात् । तस्मात्

तुल्ये भेदे यया जातिः प्रत्यासत्त्या प्रसर्पति ।  
क्वचिन् नान्यत्र सैवास्तु शब्दज्ञाननिबन्धनम् ॥  
प्व् इ १६२

यत् पुनर् अत्र न्यायभूषणोक्तम्: न ह्य् एवं भवति, यया प्रत्यासत्त्या दण्डसूत्रादिकं प्रसर्पति क्वचिन् नान्यत्र सैव प्रत्यासत्तिः पुरुषस्फटिकादिषु दण्डिसूत्रित्वादिव्यवहारनिबन्धनम् अस्तु, किं दण्डसूत्रादिनेति । तद् असङ्गतम् । दण्डसूत्रयोर् हि पुरुषस्फटिकप्रत्यासन्न्योः दृष्टयोः दण्डिसूत्रित्वप्रत्ययहेतुत्वं नापलप्यते । सामान्यं तु स्वप्ने ऽपि न दृष्टम् । तद् यदीदं परिकल्पनीयं तदा वरं प्रत्यासत्तिर् एव सामान्यप्रत्ययहेतुः परिकल्प्यताम्, किं गुर्व्या परिकल्पनयेत्य् अभिप्रायापरिज्ञानात् ।

 अथेदं जातिप्रसाधकम् अनुमानम् अभिधीयते । यद् विशिष्टज्ञानं तद्विशेषणग्रहणनान्तरीयकम् । यथा दण्डिज्ञानम् । विशिष्टज्ञानं चेदं गौरयम् इत्य् अर्थतः कार्यहेतुः । विशेषणानुभवकार्यं हि दृष्टान्ते विशिष्टबुद्धिः सिद्धेति । अत्रानुयोगः । विशिष्टबुद्धेर् भिन्नविशेषणग्रहणनान्तरीयकत्वं वा साध्यं विशेषणमात्रानुभवनान्तरीयकत्वं वा ।

 प्रथमपक्षे पक्षस्य प्रत्यक्षबाधा साधनावधानम् अनवकाशयति, वस्तुग्राहिणः प्रत्यक्षस्योभयप्रतिभासाभावात् । विशिष्टबुद्धित्वं च सामान्यहेतुर् अनैकान्तिकः, भिन्नविशेषणग्रहणम् अन्तरेणापि दर्शनात् । यथा स्वरूपवान् घटः, गोत्वं सामान्यम् इति वा ।

 द्वितीयपक्षे तु सिद्धसाधनम् । स्वरूपवान् घट इत्यादिवत् गोत्वजातिमान् पिण्ड इति परिकल्पितं भेदम् उपादाय विशेषणविशेष्यभावस्येष्टत्वाद् अगोव्यावृत्तानुभवभावित्वाद् गौरयम् इति व्यवहारस्य । तद् एवं न सामान्यसिद्धिः । बाधकं च सामान्यगुणकर्माद्युपाधिचक्रस्य केवलव्यक्तिग्राहकं पटुप्रत्यक्षं दृश्यानुलम्भो वा प्रसिद्धः ।

 तद् एवं विधिर् एव शब्दार्थः । स च बाह्यो ऽर्थो बुद्ध्याकारश् च विवक्षितः । तत्र न बुद्ध्याकारस्य तत्त्वतः संवृत्या वा विधिनिषेधौ, स्वसंवेदनप्रत्यक्षगम्यत्वात् । अनध्यवसायाच् च । नापि तत्त्वतो बाह्यस्यापि विधिनिषेधौ, तस्य शाब्दे प्रत्यये ऽप्रतिभासनात् । अत एव सर्वधर्माणां तत्त्वतो ऽनभिलाप्यत्वं प्रतिभासाध्यवसायाभावात् । तस्माद् बाह्यस्यैव सांवृत्तौ विधिनिषेधौ । अन्यथा संव्यवहारहानिप्रसङ्गात् । तद् एवं

नाकारस्य न बाह्यस्य तत्त्वतो विधिसाधनम् ।  
बहिर् एव हि संवृत्या सम्वृत्यापि तु नाकृतेः ॥  
चोर्रेस्पोन्द्स् तो अप् २२९।३–४, सासिशा ४४३।१३–१४।

एतेन यद् धर्मोत्तरः आरोपितस्य बाह्यत्वस्य विधिनिषेधाव् इत्य् अलौकिकम् अनागममतार्किकीयं कथयति, तद् अप्य् अपहस्तितम् ।  नन्व् अध्यवसाये यद्य् अध्यवसेयं वस्तु न स्फुरति तदा तद् अध्यवसितम् इति को ऽर्थः । अप्रतिभासे ऽपि प्रवृत्तिविषयीकृतम् इति यो ऽर्थः । अप्रतिभासाविशेषे विषयान्तरपरिहारेण कथं नियतविषया प्रवृत्तिर् इति चेत् । उच्यते । यद्य् अपि विश्वम् अगृहीतं तथापि विकल्पस्य नियतसामग्रीप्रसूतत्वेन नियताकारतया, नियतशक्तित्वात् नियतैव जलादौ प्रवृत्तिः । धूमस्य परोक्षाग्निज्ञानजननवत् ।  नियतविषया हि भावाः प्रमाणपरिनिष्ठितस्वभावा न शक्तिसाङ्कर्यपर्यनुयोगभाजः । तस्मात् तदध्यवसायित्वम् आकारविशेषयोगात् तत्प्रवृत्तिजनकत्वम् । न च सादृश्याद् आरोपेण प्रवृत्तिं ब्रूमः, येनाकारे बाह्यस्य बाह्ये वाकारस्यारोपद्वारेण दूषणावकाशः । किं तर्हि स्ववासनाविपाकवशाद् उपजायमानैव बुद्धिर् अपश्यन्त्य् अपि बाह्यं बाह्ये प्रवृत्तिम् आतनोतीति विप्लुतैव । तद् एवम् अन्याभावविशिष्टो विजातिव्यावृत्तो ऽर्थो विधिः । स एव चापोहशब्दवाच्यः शब्दानाम् अर्थः प्रवृत्तिनिवृत्तिविषयश् चेति स्थितम् ।  अत्र प्रयोगः । यद् वाचकं तत् सर्वम् अध्यवसितातद्रूपपरावृत्तवस्तुमात्रगोचरम् । यथेह कूपे जलम् इति वचनम् । वाचकं चेदं गवादिशब्दरूपम् इति स्वभावहेतुः । नायम् असिद्धः । पूर्वोक्तेन न्यायेन पारमार्थिकवाच्यवाचकभावस्याभावे ऽपि अध्यवसायकृतस्यैव सर्वव्यवहारिभिर् अवश्यं स्वीकर्त्तव्यत्वात् ।अन्यथा सर्वव्यवहारोच्छेदप्रसङ्गात् । नापि विरुद्धः । सपक्षे भावात् । न चानैकान्तिकः । तथा हि शब्दानाम् अध्यवसितविजातिव्यावृत्तवस्तुमात्रविषयत्वम् अनिच्छद्भिः परैः परमार्थतो

वाच्यं स्वलक्षणम् उपाधिर् उपाधियोगः सोपाधिर् अस्तु यदि वा कृतिर् अस्तु बुद्धः ।

गत्यन्तराभावात् । अविषयत्वे च वाचकत्वायोगात् । तत्र

आद्यन्तयोर् न समयः फलशक्तिहानेर् मध्ये ऽप्य् उपाधिविरहात् त्रितयेन युक्तः ॥  तद् एवं वाच्यान्तरस्याभावात् विषयवत्त्वलक्षणस्य व्यापकस्य निवृत्तौ विपक्षतो निवर्त्तमानं वाचकत्वम् अध्यवसितबाह्यविषयत्वेन व्याप्यत इति व्याप्तिसिद्धिः ।

महापण्डितरत्नकीर्तिपादविरचितम् अपोहप्रकरणं समाप्तम् ॥ 

# क्षणभङ्गसिद्धिः अन्वयात्मिका

नमस् तारायै ॥

आक्षिप्तव्यतिरेका या व्याप्तिर् अन्वयरूपिणी ।  
साधर्म्यवति दृष्टान्ते सत्त्वहेतोर् इहोच्यते ॥  


यत् सत् तत् क्षणिकम्, यथा घटः, सन्तश् चामी विवादास्पदीभूताः पदार्था इति ।

हेतोः परोक्षार्थ प्रतिपादकत्वं हेत्वाभासत्वशङ्कानिराकरणम् अन्तरेण न शक्यते प्रतिपादयितुम् । हेत्वाभासाश् च असिद्धविरुद्धानैकान्तिकभेदेन त्रिविधाः ।

तत्र न तावद् अयम् असिद्धो हेतुः ।

यदि नाम दर्शने दर्शने नानाप्रकारं सत्त्वलक्षणम् उक्तम् आस्ते, अर्थक्रियाकारित्वं, सत्तासमवायः, स्वरूपसत्त्वम्, उत्पादव्ययध्रौव्ययोगित्वं, प्रमाणविषयत्वं, सद् उपलम्भक प्रमाणगोचरत्वं, व्यपदेशविषयत्वम् इत्यादि, तथापि किम् अनेनाप्रस्तुतेनेदानीम् एव निष्टङ्कितेन । यद् एव हि प्रमाणतो निरूप्यमाणं पदार्थानां सत्त्वम् उपपन्नं भविष्यति तद् एव वयम् अपि स्वीकरिष्यामः । 

केवलं तद् एतद् अर्थक्रियाकारित्वं सर्वजनप्रसिद्धम् आस्ते

तत् खल्व् अत्र सत्त्वशब्देनाभिसन्धाय साधनत्वेनोपात्तम् । तच् च

यथायोगं प्रत्यक्षानुमानप्रमाणप्रसिद्धसद्भावेषु भावेषु

पक्षीकृतेषु प्रत्यक्षादिना प्रमाणेन प्रतीतम् इति न

स्वरूपेणाश्रयद्वारेण वासिद्धि सम्भावनापि ॥

नापि विरुद्धता, सपक्षीकृते घटे सद्भावात् ।

ननु कथम् अस्य सपक्षत्वम्, पक्षवद् अत्रापि क्षणभङ्गासिद्धेः । न ह्य् अस्य प्रत्यक्षतः क्षणभङ्गसिद्धिः, तथात्वेनानिश्चयात् । नापि सत्त्वानुमानतः, पुनर्निदर्शनान्तरापेक्षायाम् अनवस्थाप्रसङ्गात् । न चान्यद् अनुमानम् अस्ति । सम्भवे वा तेनैव पक्षे ऽपि क्षणभङ्गसिद्धेर् अलं सत्त्वानुमानेनेति चेत् ।

उच्यते । अनुमानान्तरम् एव प्रसङ्गप्रसङ्गविपर्ययात्मकं घटे क्षणभङ्गप्रसाधकं प्रमाणान्तरम् अस्ति ।

तथा हि घटो वर्तमानक्षणे तावद् एकाम् अर्थक्रियां करोति । अतीतानागतक्षणयोर् अपि किं ताम् एवार्थक्रियां कुर्यात्, अन्यां वा, न वा काम् अपि क्रियाम् इति त्रयः पक्षाः ।

नात्र प्रथमः पक्षो युक्तः, कृतस्य करणायोगात् ।

अथ द्वितीयो ऽभ्युपगम्यते, तद् इदम् अत्र विचार्यताम् । यदा घटो वर्तमानक्षणभावि कार्यं करोति तदा किम् अतीतानागतक्षणभाविन्य् अपि कार्ये शक्तो ऽशक्तो वा ।

यदि शक्तस् तदा वर्तमानक्षणभाविकार्यवद् अतीतानागतक्षणभाव्य् अपि कार्यं तदैव कुर्यात् । तत्रापि शक्तत्वात् । शक्तस्य च क्षेपायोगात्, अन्यथा वर्त्तमानक्षणभाविनो ऽपि कार्यस्याकरणप्रसङ्गात् पूर्वापरकालयोर् अपि शक्तत्वेनाविशेषात् । समर्थस्य च सहकार्यपेक्षाया अयोगात् । 

अथाशक्तः, तदैकत्र कार्ये शक्ताशक्तत्वविरुद्धधर्माध्यासात् क्षणविध्वङ्सो घटस्य दुर्वारप्रसरः स्यात् ।

नापि तृतीयः पक्षः सङ्गच्छते , शक्तस्वभावानुवृत्तेर् एव । यदा हि शक्तस्य पदार्थस्य विलम्बो ऽप्य् असह्यस् तदा दूरोत्सारितम् अकरणम् । अन्यथा वार्तमानिकस्यापि कार्यस्याकरणं स्याद् इत्य् उक्तम् । 

तस्माद् यद् यदा यज्जननव्यवहारपात्रं तत् तदा तत् कुर्यात् । अकुर्वच् च न जननव्यवहारभाजनम् । तद् एवम् एकत्र कार्ये समर्थेतरस्वभावतया प्रतिक्षणं भेदाद् घटस्य सपक्षत्वम् अक्षतम् ।

अत्र प्रयोगः । यद् यदा यज्जननव्यवहारयोग्यं तत् तदा तज् जनयत्य् एव । यथा ऽन्त्या कारणसामग्री स्वकार्यम् । अतीतानागतक्षणभाविकार्यजननव्यवहारयोग्यश् चायं घटो वर्तमानक्षणभाविकार्यकरणकाले सकलक्रियातिक्रमकाले ऽपीति स्वभावहेतुप्रसङ्गः ।

अस्य च द्वितीयादिक्षणभाविकार्यकरणव्यवहारगोचरत्वस्य प्रसङ्गसाधनस्य वार्तमानिककार्यकरणकाले सकलक्रियातिक्रमकाले च घटे धर्मिणि पराभ्युपगममात्रतः सिद्धत्वाद् असिद्धिस् तावद् असम्भविनी ।

नापि विरुद्धता, सपक्षे ऽन्त्य कारणसामग्र्यां सद्भावसम्भवात्। 

नन्व् अयं साधारणानैकान्तिको हेतुः । साक्षादजनके ऽपि कुशूलाद्यवस्थितबीजादौ विपक्षे समर्थव्यवहारगोचरत्वस्य साधनस्य दर्शनाद् इति चेत् । 

न । द्विविधो हि समर्थव्यवहारः पारमार्थिक औपचारिकश् च । तत्र यत् पारमार्थिकं जननप्रयुक्तं जननव्यवहारगोचरत्वं तद् इह साधनत्वेनोपात्तम् । तस्य च कुशूलाद्यवस्थितबीजादौ कारणकारणत्वाद् औपचारिकजननव्यवहारविषयभूते सम्भवाभावात् कुतः साधारणानैकान्तिकता । 

न चास्य सन्दिग्धव्यतिरेकिता, विपर्यये बाधकप्रमाणसद्भावत् । 

तथा हीदं जननव्यवहारगोचरत्वं नियतविषयत्वेन व्याप्तम् इति सर्वजनानुभवप्रसिद्धम् । न चेदं निर्निमित्तम्, देशकालस्वभावनियमाभावप्रसङ्गात् । न च जननाद् अन्यन् निमित्तम् उपलभ्यते, तदन्वयव्यतिरेकानुविधानदर्शनात् । यदि च जननम् अन्तरेणापि जननव्यवहारगोचरत्वं स्यात् तदा सर्वस्य सर्वत्र जननव्यवहार इत्य् अनियमः स्यात् । नियतश् चायं प्रतीतः । ततो जननाभावे विपक्षे नियतविषयत्वस्य व्यापकस्य निवृत्तौ निवर्तमानं जननव्यवहारगोचरत्वं जनन एव विश्राम्यतीति व्याप्तिसिद्धेर् अनवद्यो हेतुः ।

न चैष घटो वर्त्तमानकार्यकरणक्षणे सकलक्रियातिक्रमकाले चातीतानागतक्षणभाविकार्यं जनयति । ततो न जननव्यवहारयोग्यः, सर्वः प्रसङ्गः प्रसङ्गविपर्ययनिष्ठ इति न्यायात् ।

अत्रापि प्रयोगः । यद् यदा यन् न करोति न तत् तदा तत्र समर्थव्यवहारयोग्यम् । यथा शाल्यङ्कुरम् अकुर्वन् कोद्रवः शाल्यङ्कुरे । न करोति चैष घटो वर्तमानक्षणभाविकार्यकरणकाले सकलक्रियातिक्रमकाले चातीतानागतक्षणभाविकार्यम् इति व्यापकानुपलब्धिर् भिनत्ति समर्थक्षणाद् असमर्थक्षणम् ।

अत्राप्य् असिद्धिर् नास्ति, वर्तमानक्षणभाविकार्यकरणकाले सकलक्रियातिक्रमकाले चातीतानागतक्षणभाविकार्यकरणस्यायोगात् ।

नापि विरोधः, सपक्षे भावात् ।

न चानैकान्तिकता, पूर्वोक्तेन न्यायेन समर्थव्यवहारगोचरत्वजनकत्वयोर् विधिभूतयोः सर्वोपसंहारवत्या व्याप्तेः प्रसाधनात् ॥

यत् पुनर् अत्रोक्तम् यद् यदा यन् न करोति न तत् तदा तत्र समर्थम् इत्य् अत्र कः करोत्यर्थः । किं कारणत्वम् । उत कार्योत्पादानुगुणसहकारिसाकल्यम् । अहोस्वित् कार्याव्यभिचारः । कार्यसम्बन्धो वेति । तत्र कारणत्वम् एव करोत्यर्थः । ततः पक्षान्तरभाविनो दोषा अनभ्युपगमप्रतिहताः ।

न चात्र पक्षे कारणत्वसामर्थ्ययोः पर्यायत्वेन व्यापकानुपलम्भस्य साध्याविशिष्टत्वम् अभिधातुम् उचितम्, समर्थव्यवहारगोचरत्वाभावस्य साध्यत्वात् । कारणत्वसमर्थव्यवहारगोचरत्वयोश् च वृक्षशिंशपयोर् इव व्यावृत्तिभेदो ऽस्तीत्य् अनवसर एवैवंविधस्य क्षुद्रप्रलापस्य ।

तद् एवं प्रसङ्गप्रसङ्गविपर्ययहेतुद्वयबलतो घटे दृष्टान्ते क्षणभङ्गः सिद्धः । तत् कथं सत्त्वाद् अन्यद् अनुमानम् दृष्टान्ते क्षणभङ्गसाधकं नास्तीत्य् उच्यते । न चैवं सत्त्वहेतोर् वैयर्थ्यम्, दृष्टान्तमात्र एव प्रसङ्गप्रसङ्गविपर्ययाभ्यां क्षणभङ्गप्रसाधनात् ॥

नन्व् आभ्याम् एव पक्षे ऽपि क्षणभङ्गसिद्धिर् अस्त्व् इति चेत् । 

अस्तु, को दोषः । यो हि प्रतिपत्ता प्रतिवस्तु यद् यदा यज्जननव्यवहारयोज्यं तत् तदा तज् जनयतीत्यादिकम् उपन्यसितुम् अनलसस् तस्य तत एव क्षणभङ्गसिद्धिः । यस् तु प्रतिवस्तु तन्न्यायोपन्यासप्रयासभीरुः स खल्व् एकत्र धर्मिणि यद् यदा यज्जननव्यवहारयोग्यं तत् तदा तज् जनयतीत्यादिन्यायेन सत्त्वमात्रम् अस्थैर्यव्याप्तम् अवधार्य सत्त्वाद् एवान्यत्र क्षणिकत्वम् अवगच्छयतीइ, कथम् अप्रमत्तो वैयर्थ्यम् अस्याचक्षीत ।

तद् एवम् एककार्यकारिणो घटस्य द्वितीयादिक्षणभाविकार्यापेक्षया समर्थेतरस्वभावविरुद्धधर्माध्यासाद् भेद एवेति क्षणभङ्गितया सपक्षताम् आवहति घटे सत्त्वहेतुर् उपलभ्यमानो न विरुद्धः । 

न चायम् अनैकान्तिकः, अत्रैव साधर्म्यवति दृष्टान्ते सर्वोपसंहारवत्या व्याप्तेः प्रसाधनात् ।

ननु विपर्ययबाधकप्रमाणबलाद् व्याप्तिसिद्धिः । तस्य चोपन्यासवार्तापि नास्ति । तत् कथं व्याप्तिः प्रसाधितेति चेत् । 

तद् एतत् तरलबुद्धिविलसितम् । तथा हि उक्तम् एतद् वर्तमानक्षणभाविकार्यकरणकाले ऽतीतानागतक्षणभाविकार्ये ऽपि घटस्य शक्तिसम्भवे तदानीम् एव तत्करणम् , अकरणे च शक्ताशक्तस्वभावतया प्रतिक्षणं भेद इति क्षणिकत्वेन व्याप्तैव सा अर्थक्रियाशक्तिः ॥ 

नन्व् एवम् अन्वयमात्रम् अस्तु । विपक्षात् पुनर् एकान्तेन व्यावृत्तिर् इति कुतो लभ्यत इति चेत् । 

व्याप्तिसिद्धेर् एव ।

व्यतिरेकसन्देहे व्याप्तिसिद्धिर् एव कथम् इति चेत् । 

न । द्विविधा हि व्याप्तिसिद्धिः । अन्वयरूपा च कर्तृधर्मः साधनधर्मवति धर्मिणि साध्यधर्मस्यावश्यम्भावो यः, व्यतिरेकरूपा च कर्मधर्मः साध्याभावे साधनस्यावश्यमभावो यः । एनयोश् चैकतरप्रतीतिर् नियमेन द्वीत्यप्रतीतिम् आक्षिपति, अन्यथैकस्या एवासिद्धेः ।

तस्माद् यथा विपर्यये बाधकप्रमाणबलात् नियमवति व्यतिरेके सिद्धे ऽन्वयविषयः संशयः पूर्वं स्थितो ऽपि पश्चात् परिगलति ततो ऽन्वयप्रसाधार्थं न पृथक् साधनम् उच्यते तथा प्रसङ्गतद्विपर्ययहेतुद्वयबलतो नियमवत्य् अन्वये सिद्धे व्यतिरेकविषये पूर्वं स्थितो ऽपि सन्देहः पश्चात् परिगलत्य् एव । न च व्यतिरेकप्रसाधकम् अन्यत् प्रमाणं वक्तव्यम् । ततश् च साध्याभावे साधनस्यैकान्तिको व्यतिरेकः, साधने सति

साध्यस्यावश्यम् अन्वयो वेति न कश्चिद् अर्थभेदः ।

तद् एवं विपर्ययबाधकप्रमाणम् अन्तरेणापि प्रसङ्गप्रसङ्गविपर्ययहेतुद्वयबलाद् अन्वयरूपव्याप्तिसिद्धौ सत्त्वहेतोर् अनैकान्तिकत्वस्याभावाद् अतः साधनात् क्षणभङ्गसिद्धिर् अनवद्येति ॥

ननु च साधनम् इदम् असिद्धम् । न हि कारणबुद्ध्या कार्यं गृह्यते, तस्य भावित्वात् । न च कार्यबुद्ध्या  कारणम्, तस्यातीतत्वात् । न च वर्तमानग्राहिणा ज्ञानेनातीतानागतयोर् ग्रहणं अतिप्रसङ्गात् ।

न च पूर्वापरयोः कालयोर् एकः प्रतिसन्धाता अस्ति, क्षणभङ्गभङ्गप्रसङ्गात् । कारणाभावे तु कार्याभावप्रतीतिः स्वसंवेदनवादिनो मनोरथस्याप्य् अविषयः ।

ननु च पूर्वोत्तरकालयोः संवित्ती, ताभ्यां वासना, तया च हेतुफलावसायी विकल्प इति चेत् तद् अयुक्तम् । स हि विकल्पो गृहीतानुसन्धायको ऽतद्रूपसमारोपको वा ।

न प्रथमः पक्षः । एकस्य प्रतिसन्धातुर् अभावे पूर्वापरग्रहणयोर् अयोगात्, विकल्पवासनाया एवाभावात् ।

नापि द्वितीयः । मरीचिकायाम् अपि जलविज्ञानस्य प्रामाण्यप्रसङ्गात् ।

तद् एवम् अन्वयव्यतिरेकयोर् अप्रतिपत्तेर् अर्थक्रियालक्षणं सत्त्वम् असिद्धम् इति ॥

किं च प्रकारान्तराद् अपीदं साधनम् असिद्धम् । तथा हि बीजादीनां सामर्थ्यं बीजादिज्ञानात् तत्कार्याद् अङ्कुरादेर् वा निश्चेतव्यम् ।

कार्यत्वं च वस्तुत्वसिद्धौ सिध्यति । वस्तुत्वं च कार्यान्तरात् । कार्यान्तरस्यापि कार्यत्वं वस्तुत्वसिद्धौ । तद्वस्तुत्वं च तदपरकार्यान्तराद् इत्य् अनवस्था ।

अथानवस्थाभयात् पर्यन्ते कार्यान्तरं नापेक्षते तदा तेनैव पूर्वेषाम् असत्त्वप्रसङ्गान् नैकस्याप्य् अर्थक्रियासामर्थ्यं सिध्यति ।

ननु कार्यत्वसत्त्वयोर् भिन्नव्यावृत्तिकत्वात् सत्त्वासिद्धाव् अपि कार्यत्वसिद्धौ का क्षतिर् इति चेत् ।

तद् असङ्गतम् । सत्य् अपि कार्यत्वसत्त्वयोर् व्यावृत्तिभेदे सत्त्वासिद्धाउ कुतः कार्यत्वसिद्धिः । कार्यत्वं ह्य् अभूत्वाभावित्वं । भवनं च सत्ता । सत्ता च सौगतानां सामर्थ्यम् एव । ततश् च सामर्थ्यसन्देहे भवतीत्य् एव वक्तुम् अशक्यम् । कथम् अभूत्वाभावित्वं कार्यत्वं सेत्स्यति ।

अपेक्षितपरव्यापारत्वं कार्यत्वम् इत्य् अपि नासतो धर्मः । सत्त्वं च सामर्थ्यम् । तच् च सन्दिग्धम् इति कुतः कार्यत्वसिद्धिः । तदसिद्धौ पूर्वस्य सामर्थ्यं न सिध्यतीति सन्दिग्धासिद्धो हेतुः ॥

तथा विरुद्धो ऽप्य् अयम् । तथा हि क्षणिकत्वे सति न तावद् अजातस्यानन्वयनिरुद्धस्य वा कार्यारम्भकत्वं सम्भवति ।  न च निष्पन्नस्य तावान् क्षणो ऽस्ति यम् उपादाय कस्मैचित् कार्याय व्यापार्येत । अतः क्षणिकपक्ष एवार्थक्रियानुपपत्तेर् विरुद्धता ।

अथवा विकल्पेन यद् उपनीयते तत् सर्वम् अवस्तु । ततश् च वस्त्वात्मके क्षणिकत्वे साध्ये ऽवस्तूपस्थापयन्न् अनुमानविकल्पो विरुद्धः ।

यद्वा सर्वस्यैव हेतोः क्षणिकत्वे साध्ये विरुद्धत्वं । देशकालान्तराननुगमे साध्यसाधनभावाभावात् । अनुगमे च नानाकालम् एकम् अक्षणिकं क्षणिकत्वेन विरुध्यत इति ॥

अनैकान्तिको ऽप्य् अयम्, सत्त्वस्थैर्ययोर् विरोधाभावाद् इति ।

अत्रोच्यते । यत् तावद् उक्तं सामर्थ्यं न प्रतीयत इति, तत् किं सर्वथैव न प्रतीयते क्षणभङ्गपक्षे वा ।

प्रथमपक्षे सकलकारकज्ञापकहेतुचक्रोच्छेदान् मुखस्पन्दनमात्रस्याप्य् अकरणप्रसङ्गः । अन्यथा येनैव वचनेन सामर्थ्यं नास्तीति प्रतिपाद्यते तस्यैव तत्प्रतिपादनसामर्थ्यम् अव्याहतम् आयातम् । तस्मात् परमपुरुषार्थसमीहया वस्तुतत्त्वनिरूपणप्रवृत्तस्य शक्तिस्वीकारपूर्वकैव प्रवृत्तिः । तदस्वीकारे तु न कश्चित् क्वचित् प्रवर्तेतेति निरीहं जगज् जायेत ।

अथ द्वितीयः पक्षः, तदास्ति तावत् सामर्थ्यप्रतीतिः । सा च क्षणिकत्वे यदि नोपपद्यते तदा विरुद्धं वक्तुम् उचितम् । असिद्धम् इति तु न्यायभूषणीयः प्रायो विलापः ।

न च सत्य् अपि क्षणिकत्वे सामर्थ्यप्रतीतिव्याघातः । तथा हि कारणग्राहिज्ञानोपादेयभूतेन कार्यग्राहिणा ज्ञानेन तदर्पितसंस्कारगर्भेण अस्य भावे अस्य भाव इत्य् अन्वयनिश्चयो जन्यते । तथा कारणापेक्षया भूतलकैवल्यग्राहिज्ञानोपादेयभूतेन कार्यापेक्षया भूतलकैवल्यग्राहिणा ज्ञानेन तदर्पितसंस्कारगर्भेण अस्याभावे अस्याभाव इति व्यतिरेकनिश्चयो जन्यते ।

यद् आहुर् गुरवः

एकावसायसमनन्तरजातम् अन्यविज्ञानम् अन्वयविमर्शम् उपादधाति ।  
एवं तदेकविरहानुभवोद्भवान्यव्यावृत्तिधीः प्रथयति व्यतिरेकबुद्धिम् ॥  


एवं सति गृहीतानुसन्धायक एवायं विकल्पः । उपादानोपादेयभूतक्रमिप्रत्यक्षद्वयगृहीतानुसन्धानात् ।

यद् आहालङ्कारः

यदि नामैकम् अध्यक्षं न पूर्वापरवित्तिमत् ।  
अध्यक्षद्वयसद्भावे प्राक्परावेदनं कथम् ॥(प्व)  


इति ॥

नापि द्वितीयो ऽसिद्धप्रभेदः । सामर्थ्यं हि सत्त्वम् इति सौगतानां स्थितिर् एषा । न चैतत्प्रसाधनार्थम् अस्माकम् इदानीम् एव प्रारम्भः । किं तु यत्र प्रमाणप्रतीते बीजादौ वस्तुभूते धर्मिणि प्रमाणप्रतीतं सामर्थ्यं तत्र क्षणभङ्गप्रसाधनाय । ततश् चाङ्कुरादीनां कार्यादर्शनाद् आहत्य सामर्थ्यसन्देहे ऽपि पटुप्रत्यक्षप्रसिद्धम् सन्मात्रत्वम् अवधार्यम् एव । अन्यथा न क्वचिद् अपि वस्तुमात्रस्यापि प्रतिपत्तिः स्यात् ।  तस्माच् छास्त्रीयसत्त्वलक्षणसन्देहे ऽपि पटुप्रत्यक्षबलावलम्बितवस्तुभावे ऽङ्कुरादौ कार्यत्वम् उपलभ्यमानं बीजादेः सामर्थ्यम् उपस्थापयतीति नासिद्धिदोषावकाशः ॥

नापि क्षणिकत्वे सामर्थ्यक्षतिः, यतो विरुद्धता स्यात्, क्षणिकत्वनियतप्राग्भावित्वलक्षणकारणत्वयोर् विरोधाभावात्, क्षणमात्रस्थायिन्य् अपि सामर्थ्यसम्भवाद् इति नादिमो विरोधः । नापि द्वितीयो विरोधप्रभेदः । अवस्तुनो वस्तुनो वा स्वाकारस्य ग्राह्यत्वे ऽपि अध्यवसेयवस्त्वपेक्षयैव सर्वत्र प्रामाण्यप्रतिपादनात् वस्तुस्वभावस्यैव क्षणिकत्वस्य सिद्धिर् इति क्व विरोधः ।

यच् च गृह्यते यच् चाध्यवसीयते ते द्वे ऽप्य् अन्यनिवृत्ती न वस्तुनी स्वलक्षणावगाहित्वे ऽभिलापसंसर्गानुपपत्तेर् इति चेत् ।च्ड़्।  \[\] ।  न । अध्यवसायस्वरूपापरिज्ञानात् । अगृहीते ऽपि वस्तुनि मानसादिप्रवृत्तिकारकत्वं विकल्पस्याध्यवसायित्वम् । अप्रतिभासे ऽपि प्रवृत्तिविषयीकृतत्वम् अध्यवसेयत्वम् । एतच् चाध्यवसेयत्वं स्वलक्षणस्यैव युज्यते, नान्यस्य, अर्थक्रियार्थित्वाद् अर्थिप्रवृत्तेः ।  एवं चाध्यवसाये स्वलक्षणस्यास्फुरणम् एव । न च तस्यास्फुरणे ऽपि सर्वत्राविशेषेण प्रवृत्त्याक्षेपप्रसङ्गः, प्रतिनियतसामग्रीप्रसूतात् प्रतिनियतस्वाकारात् प्रतिनियतशक्तियोगात्, प्रतिनियत एवातद्रूपपरावृत्ते ऽप्रतीते ऽपि प्रवृत्तिसामर्थ्यदर्शनात् । यथा सर्वस्यासत्त्वे ऽपि बीजाद् अङ्कुरस्यैवोत्पत्तिः, दृष्टस्य नियतहेतुफलभावस्य प्रतिक्षेप्तुम् अशक्यत्वात् । परं बाह्येनार्थेन सति प्रतिबन्धे प्रामाण्यम् । अन्यथा त्व् अप्रामाण्यम् इति विशेषः ॥

तथा तृतीयो ऽपि पक्षः प्रयासफलः । नानाकालस्यैकस्य वस्तुनो वस्तुतो ऽसम्भवे ऽपि सर्वदेशकालवर्तिनोर् अतद्रूपपरावृत्तयोर् एव साध्यसाधनयोः प्रत्यक्षेण व्याप्तिग्रहणात् । द्विविधो हि प्रत्यक्षस्य विषयः, ग्राह्यो ऽध्यवसेयश् च । सकलातद्रूपपरावृत्तं वस्तुमात्रं साक्षाद् अस्फुरणात् प्रत्यक्षस्य ग्राह्यो विषयो मा भूत् । तदेकदेशग्रहणे तु तन्मात्रयोर् व्याप्तिनिश्चायकविकल्पजननाद् अध्यवसेयो विषयो भवत्य् एव । क्षणग्रहणे सन्ताननिश्चयवत्, रूपमात्रग्रहणे रूपरसगन्धस्पर्शात्मकघटनिश्चयवच् च । अन्यथा सर्वानुमानोच्छेदप्रसङ्गात् ॥

तथा हि व्याप्तिग्रहः सामान्ययोः, विशेषयोः, सामान्यविशिष्टविशेषयोः विशेषविशिष्टसामान्ययोर् वेति विकल्पाः ।

नाद्यो विकल्पः, सामान्यस्य बाध्यत्वात् । अबाध्यत्वे ऽप्य् अदृश्यत्वात् । दृश्यत्वे ऽपि पुरुषार्थानुपयोगितया तस्यानुमेयत्वायोगात् । नाप्य् अनुमितात् सामान्याद् विशेषानुमानम् । सामान्यसर्वविशेषयोर् वक्ष्यमाणन्यायेन प्रतिबन्धप्रतिपत्तेर् अयोगात् ।

नापि द्वितीयः । विशेषस्याननुगामित्वात् ।

अन्तिमे तु विकल्पद्वये सामान्याधारतया दृष्ट एव विशेषः सामान्यस्य विशेष्यो विशेषणं वा कर्तव्यः । अदृष्ट एव वा देशकालान्तरवर्ती । यद्वा दृष्टादृष्टात्मको अतद्रूपपरावृत्तः सर्वो विशेषः ।

न प्रथमः पक्षो ऽननुगामित्वात् । नापि द्वितीयः, अदृष्टत्वात् । न च तृतीयः, प्रस्तुतैकविशेषदर्शने ऽपि देशकालान्तरवर्तिनां विशेषाणाम् अदर्शनात् ।

अथ तेषां सर्वेषाम् एव विशेषाणां सदृशत्वात् सदृशसामग्रीप्रसूतत्वात् सदृशकार्यकारित्वाद् इति प्रत्यासत्त्या एकविशेषग्राहकं प्रत्यक्षम् अतद्रूपपरावृत्तमात्रे निश्चयं जनयद् अतद्रूपपरावृत्तविशेषमात्रस्य व्यवस्थापकम् । यथैकसामग्रीप्रतिबद्धरूपमात्रग्राहकं प्रत्यक्षं घटे निश्चयं जनयद् घटग्राहकं व्यवस्थाप्यते । अन्यथा घटो ऽपि घटसन्तानो ऽपि प्रत्यक्षतो न सिध्येत्, सर्वात्मना ग्रहणाभावात् ।  तदेकदेशग्रहणं त्व् अतद्रूपपरावृत्ते ऽप्य् अविशिष्टम् । यद्य् एवम् अनेनैव क्रमेण सर्वस्य विशेषस्य विशेषणविशेष्यभाववद् व्याप्तिप्रतिपत्तिर् अप्य् अस्तु ।  तत् किमर्थं नानाकालम् एकम् अक्षणिकम् अभ्युपगन्तव्यं, येन क्षणिकत्वसाधनस्य विरुद्धत्वं स्याद् इति न कश्चिद् विरोधप्रभेदप्रसङ्गः ॥

न चायम् अनैकान्तिको ऽपि हेतुः, पूर्वोक्तक्रमेण साधर्म्यदृष्टान्ते प्रसङ्गविपर्ययहेतुभ्याम् अन्वयरूपव्याप्तेः प्रसाधनात् । ननु यदि प्रसङ्गविपर्ययहेतुद्वयबलतो घटे दृष्टान्ते क्षणभङ्गः सिध्येत् तदा सत्त्वस्य नियमेन क्षणिकत्वेन व्याप्तिसिद्धेर् अनैकान्तिकत्वं न स्याद् इति युक्तम् । केवलम् इदम् एवासम्भवि । तथा हि शक्तो ऽपि घटः क्रमि सहकार्यपेक्षया क्रमिकार्यं करिष्यति ।

न चैतद् वक्तव्यम्, समर्थो ऽर्थः स्वरूपेण करोति, स्वरूपं च सर्वदास्तीत्य् अनुपकारिणि सहकारिण्य् अपेक्षा न युज्यत इति । सत्य् अपि स्वरूपेण कारकत्वे सामर्थ्याभावात् कथं करोतु । सहकारिसाकल्यं हि सामर्थ्यम्, तद्वैकल्यं चासामर्थ्यम् । न च तयोर् आविर्भावतिरोभावाभ्यां तद्वतः काचित् क्षतिः, तस्य ताभ्याम् अन्यत्वात् । तस्माद् अर्थः समर्थो ऽपि स्यात्, न च करोतीति सन्दिग्धव्यतिरेकः प्रसङ्गहेतुः ॥

अत्रोच्यते । भवतु तावत् सहकारिसाकल्यम् एव सामर्थ्यम् । तथापि सो ऽपि तावद् भावः स्वरूपेण कारकः । तस्य च यादृशश् चरमक्षणे ऽक्षेपक्रियाधर्मा स्वभावस् तादृश एव चेत् ।  प्रथमक्षणे तदा तदापि प्रसह्य कुर्वाणो ब्रह्मणाप्य् अनिवार्यः । न च सो ऽप्य् अक्षेपक्रियाधर्मा स्वभावः साकल्ये सति जातो भावाद् भिन्न एवाभिधातुं शक्यः, भावस्याकर्तृत्वप्रसङ्गात् । एवं यावद् यावद् धर्मान्तरपरिकल्पस् तावत् तावद् उदासीनो भावः ।  तस्माद् यद्रूपम् आदाय स्वरूपेणापि जनयतीत्य् उच्यते तस्य प्राग् अपि भावे कथम् अजनिः कदाचित् । अक्षेपक्रियाप्रत्यनीकस्वभावस्य वा प्राच्यस्य पश्चाद् अनुवृत्तौ कथं कदाचिद् अपि कार्यसम्भवः ॥

ननु यदि स एवैकः कर्ता स्याद् युक्तम् एतत् । किन्तु सामग्री जनिका । ततः सहकार्यन्तरविरहवेलायां बलीयसो ऽपि न कार्यप्रसव इति किम् अत्र विरुद्धम् । न हि भावः स्वरूपेण करोतीति स्वरूपेणैव करोति , सहकारिसहिताद् एव ततः कार्योत्पत्तिदर्शनात् । तस्माद् व्याप्तिवत् कार्यकारणभावो ऽप्य् एकत्रान्ययोगव्यवच्छेदेनान्यत्रायोगव्यवच्छेदेनावबोद्धव्यः, तथैव लौकिकपरीक्षकाणां सम्प्रतिपत्तेर् इति ॥

अत्रोच्यते । यदा मिलिताः सन्तः कार्यं कुर्वते तदैकार्थकरणलक्षणं सहकारित्वम् एषाम् अस्तु । को निषेद्धा । मिलितैर् एव तु तत्कार्यं कर्तव्यम् इति कुतो लभ्यते । पूर्वापरयोर् एकस्वभावत्वाद् भावस्य सर्वदा जननाजननयोर् अन्यतरनियम प्रसङ्गस्य दुर्वारत्वात् । तस्मात् सामग्री जनिका, नैकं जनकम् इति स्थिरवादिनां मनोरथस्याप्य् अविषयः ।

दृश्यते तावद् एवम् इति चेत् । दृश्यताम् । किं तु पूर्वस्थिताद् एव सामग्रीमध्यप्रविष्टाद् भावात् कार्योत्पत्तिर् अन्यस्माद् एव वा विशिष्टाद् भावाद् उत्पन्नाद् इति विवादपदम् । तत्र प्राग् अपि सम्भवे सर्वदैव कार्योत्पत्तिर् न वा कदाचिद् अपीति विरोधम् असमाधाय चक्षुषी निमील्य तत एव कार्योत्पत्तिदर्शनाद् इति साध्यानुवादमात्रप्रवृत्तः कृपाम् अर्हतीति ।

न च प्रत्यभिज्ञा बलाद् एकत्वसिद्धिः । तत्पौरुषस्य लूनपुनर्जातकेशनखादाव् अप्य् उपलम्भतो निर्दलनात् । लक्षणभेदस्य च दर्शयितुम् अशक्यत्वात् । स्थिरसिद्धि दूषणे चास्माभिः प्रपञ्चतो निरस्तत्वात् । तस्मात् साक्षात् कार्यकारणभावापेक्षयोभयत्राप्य् अन्ययोगव्यवच्छेदः । व्याप्तौ तु साक्षात् परम्परया कारणमात्रापेक्षया कारणे व्यापके ऽयोगव्यवच्छेदः । कार्ये व्याप्ये ऽन्ययोगव्यवच्छेदः । तथा तद् अतत्स्वभावे व्यापके ऽयोगव्यवच्छेदः । तत्स्वभावे च व्याप्ये ऽन्ययोगव्यवच्छेदः । विकल्पारूढरूपापेक्षया व्याप्तौ द्विविधम् अवधारणम् ।

ननु यदि पूर्वापरकालयोर् एकस्वभावो भावः सर्वदा जनकत्वेनाजनकत्वेन वा व्याप्त उपलब्धः स्यात्, तदायं प्रसङ्गः सङ्गच्छते । न च क्षणभङ्गवादिना पूर्वापरकालयोर् एकः कश्चिद् उपलब्ध इति चेत् । तद् एतद् अतिग्राम्यम् । तथा हि पूर्वापरकालयोर् एकस्वभावत्वे सतीत्य् अस्यायम् अर्थः, परकालभावी जनको यः स्वभावो भावस्य स एव यदि पूर्वकालभावी, पूर्वकालभावी वा यो ऽजनकः स्वभावः स एव यदि परकालभावी, तदोपलब्धम् एव जननम् अजननं वा स्यात् । तथा च सति सिद्धयोर् एव स्वभावयोर् एकत्वारोपे सिद्धम् एव जननम् अजननं वासज्यत इति ।

ननु कार्यम् एव सहकारिणम् अपेक्षते , न तु कार्योत्पत्तिहेतुः । यस्माद् द्विविधं सामर्थ्यं निजम् आगन्तुकं च सहकार्यन्तरम् । ततो ऽक्षणिकस्यापि क्रमवत्सहकारिनानात्वाद् अपि क्रमवत्कार्यनानात्वोपपत्तेर् अशक्यं भावानां प्रतिक्षणम् अन्यत्वम् उपपादयितुम् इति चेत् । उच्यते । भवतु तावन् निजागन्तुकभेदेन द्विविधं सामर्थ्यम् । तथापि तत् प्रातिस्विकं वस्तुस्वलक्षणम् अर्थक्रियाधर्मकम् अवश्यम् अभ्युपगन्तव्यम् । तत् किं प्राग् अपि पश्चाद् एव वेति विकल्प्य यद् दूषणम् उदीरितं तत्र किम् उक्तम् अनेनेति न प्रतीमः ।  यत् तु कार्येणैव सहकारिणो ऽपेक्ष्यन्त इत्य् उपस्कृतं तद् अपि निरुपयोगम्। यदि हि कार्यम् एव स्वजन्मनि स्वतन्त्रं स्याद् युक्तम् एतत् । केवलम् एवं सति सहकारिसाकल्यसामर्थ्यकल्पनम् अफलम् । स्वातन्त्र्याद् एव हि कार्यं कादाचित्कं भविष्यति । तथा च सति सन्तो हेतवः सर्वथा ऽसमर्थाः । असत् तु कार्यं स्वतन्त्रम् इति विशुद्धा बुद्धिः ।

अथ कार्यस्यैवायम् अपराधो यद् इदं समर्थे कारणे सत्य् अपि कदाचिन् नोपपद्यत इति चेत् । न तत् तर्हि तत्कार्यं, स्वातन्त्र्यात् । यद् भाष्यम्,

सर्वावस्थासमाने ऽपि कारणे यद्य् अकार्यता ।  
स्वतन्त्रं कार्यम् एवं स्यान् न तत्कार्यं तथा सति ॥ (प्व् इइ ३९६)  


अथ न तद्भावे भवतीति तत्कार्यम् उच्यते, किन्तु तदभावे न भवत्य् एवेति व्यतिरेकप्राधान्याद् इति चेत् ।

न । यदि हि स्वयं भवन् भावयेद् एव हेतुः स्वकार्यम् , तदा तदभावप्रयुक्तो ऽस्याभाव इति प्रतीतिः स्यात् । नो चेत्, यथा कारणे सत्य् अपि कार्यं स्वातन्त्र्यान् न भवति, तथा तदभावे ऽपि स्वातन्त्र्याद् एव न भूतम् इति शङ्का केन निवार्येत ।

यद् भाष्यम्

तद्भावे ऽपि न भावश् चेद् अभावे ऽभाविता कुतः ।  
तदभावप्रयुक्तो ऽस्य सो ऽभाव इति तत् कुतः ॥ (प्व इइ ४११)  


तस्माद् यथैव तदभावे नियमेन न भवति तथैव तद्भावे नियमेन भवेद् एव । अभवच् च न तत्कारणताम् आत्मनः क्षमते ।

यच् चोक्तं प्रथमकार्योत्पादनकाले हि उत्तरकार्योत्पादनस्वभावः, अतः प्रथमकाल एवाशेषाणि कार्याणि कुर्याद् इति, तद् इदं माता मे बन्ध्येत्यादिवत् स्ववचनविरोधाद् अयुक्तम् । यो हि उत्तरकार्यजननस्वभावः स कथम् आदौ कार्यं कुर्यात् । न तर्हि तत्कार्यकरणस्वभावः । न हि नीलोत्पादनस्वभावः पीतादिकम् अपि करोतीति ।

अर्तोच्यते । स्थिरस्वभावत्वे हि भावस्योत्तरकालम् एवेदं कार्यं न पूर्वकालम् इति कुत एतत् । तदभावाच् च कारणम् अप्य् उत्तरकार्यकरणस्वभावम् इत्य् अपि कुतः । 

किं कुर्मः । उत्तरकालम् एव तस्य जन्मेति चेत् । अस्तु, स्थिरत्वे तद् अनुपपद्यमानम्, अस्थिरताम् आदिशतु ।

स्थिरत्वे ऽप्य् एष एव स्वभावस् तस्य यद् उत्तरक्षण एव करोतीति चेत् । हतेदानीं प्रमाणप्रत्याशा । धूमाद् अत्राग्निर् इत्य् अत्रापि स्वभाव एवास्य यद् इदानीम् अत्र निरग्निर् अपि धूम इति वक्तुं शक्यत्वात् । तस्मात् प्रमाणसिद्धे स्वभावावलम्बनम् । न तु स्वभावावलम्बनेन प्रमाणव्यालोपः । 

तस्माद् यदि कारणस्योत्तरकार्यकारकत्वम् अभ्युपगम्य कार्यस्य प्रथमक्षणभावित्वम् आसज्यते, स्यात् स्ववचनविरोधः । यदा तु कारणस्य स्थिरत्वे कार्यस्योत्तरकालत्वम् एवासङ्गतम् अतः कारणस्याप्य् उत्तरकार्यजनकत्वं वस्तुतो ऽसम्भवि तदा प्रसङ्गसाधनम् इदम् । जननव्यवहारगोचरत्वं हि जननेन व्याप्तम् इति प्रसाधितम् । उत्तरकार्यजननव्यवहारगोचरत्वं च त्वद् अभ्युपगमात् प्रथमकार्यकरणकाल एव घटे धर्मिणि सिद्धं । अतस् तन्मात्रानुबन्धिन उत्तराभिमतस्य कार्यस्य प्रथमे क्षणे ऽसम्भवाद् एव प्रसङ्गः क्रियते । 

न हि नीलकारके ऽपि पीतकारकत्वारोपे पीतसम्भवप्रसङ्गः स्ववचनविरोधो नाम । 

तद् एवं शक्तः सहकार्यनपेक्षितत्वाद् जननेन व्याप्तः । अजनयंश् च शक्ताशक्तत्वविरुद्धधर्माध्यासाद् भिन्न एव ॥

ननु भवतु प्रसङ्गविपर्ययबलाद् एककार्यं प्रति शक्ताशक्तत्वलक्षणविरुद्धधर्माध्यासः । तथापि न ततो भेदः सिध्यति । 

तथा हि बीजम् अङ्कुरादिकं कुर्वद् यदि येनैव स्वभावेनाङ्कुरं करोति तेनैव क्षित्यादिकं, तदा क्षित्यादीनाम् अप्य् अङ्कुरस्वाभाव्यापत्तिः । नानास्वभावत्वेन तु कारकत्वे स्वभावानाम् अन्योन्याभावाव्यभिचारित्वाद् एकत्र भावाभावौ परस्परविरुद्धौ स्याताम् इत्य् एकम् अपि बीजं भिद्येत ।

एवं प्रदीपो ऽपि तैलक्षयवर्ति दाहादिकम् । 

तथा पूर्वरूपम् अप्य् उत्तररूपरसगन्धादिकम् अनेकैः स्वभावैः परिकरितं करोति । 

तेषां च स्वभावानाम् अन्योन्याभावाव्यभिचाराद् विरुद्धानां योगे प्रदीपादिकं भिद्येत । न च भिद्यते । तन् न विरुद्धधर्माध्यासो भेदकः । 

तथा बीजस्याङ्कुरं प्रति कारकत्वं गर्दभादिकं प्रत्य् अकारकत्वम् इति कारकत्वाकारकत्वे ऽपि विरुद्धौ धर्मौ । न च तद्योगे ऽपि बीजभेदः । 

तद् एवं एकत्र बीजे प्रदीपे रूपे च विपक्षे परिदृश्यमानः शक्ताशक्तत्वादिर् विरुद्धधर्माध्यासो न घटादेर् भेदक इति ।

अत्र ब्रूमः । भवतु तावद् बीजादीनाम् अनेककार्यकारित्वाद् धर्मभूतानेकस्वभावभेदः, तथापि कः प्रस्तावो विरुद्धधर्माध्यासस्य । स्वभावानां ह्य् अन्योन्याभावाव्यभिचारे भेदः प्राप्तावसरो न विरोधः । विरोधस् तु यद्विधाने यन्निषेधो यन्निषेधे च यद्विधानं तयोर् एकत्र धर्मिणि परस्परपरिहारस्थिततया स्यात् । तद् अत्रैकः स्वभावः स्वाभावेन विरुद्धो युक्तो भावाभाववत् । न तु स्वभावान्तरेण घटत्ववस्तुत्ववत् । 

एवम् अङ्कुरादिकारित्वं तदकारित्वेन विरुद्धं, न पुनर् वस्त्वन्तरकारित्वेन । प्रत्यक्षव्यापारश् चात्र यथा नानाधर्मैर् अध्यासितं भावम् अभिन्नं व्यवस्थापयति तथा तत्कार्यकारिणं कार्यान्तराकारिणं च । 

तद् यदि प्रतियोगित्वाभावाद् अन्योन्याभावाव्यभिचारिणाव् अपि स्वभावाव् अविरुद्धौ तत्कारकत्वान्याकारकत्वे वा विषयभेदाद् अविरुद्धे तत् किम् आयातम्, एककार्यं प्रति शक्ताशक्तत्वयोः परस्परप्रतियोगिनोर् विरुद्धयोर् धर्मयोः । एतयोर् अपि पुनर् अविरोधे विरोधो नाम दत्तजलाञ्–जलिः ॥

भवतु तर्ह्य् एककार्यापेक्षयैव सामर्थ्यासामर्थ्ययोर् विरोधः । केवलं यथा तद् एव कार्यं प्रति क्वचिद् देशे शक्तिर् देशान्तरे चाशक्तिर् इति देशभेदाद् अविरुद्धे शक्त्यशक्ती तथैकत्रैव कार्ये कालभेदाद् अप्य् अविरुद्धे । यथा पूर्वं निष्क्रियः स्फटिकः स एव पश्चात् सक्रिय इति चेत् ।

उच्यते । न हि वयं परिभाषामात्राद् एकत्र कार्ये देशभेदाद् अविरुद्धे शक्त्यशक्ती ब्रूमः, किं तु विरोधाभावात् । तद्देशकार्यकारित्वं हि तद्देशकार्याकारित्वेन विरुद्धम्, न पुनर् देशान्तरे तत्कार्याकारित्वेनान्यकार्यकारित्वेन वा ॥

यद्य् एवं तत्कालकार्यकारित्वं तत्कालकार्याकारित्वेन विरुद्धम् । न पुनः कालान्तरे तत्कार्याकारित्वेनान्यकार्यकारित्वेन वा । तत् कथं कालभेदे ऽपि विरोध इति चेत् ।

उच्यते । द्वयोर् हि धर्मयोर् एकत्र धर्मिण्य् अनवस्थितिनियमः परस्परपरिहारस्थिति लक्षणो विरोधः । स च साक्षात्परस्परप्रत्यनीकतया भावाभाववद् वा भवेत्, एकस्य वा नियमेन प्रमाणान्तरेण बाधनान् नित्यत्वसत्त्ववद् वा भवेद् इति न कश्चिद् अर्थभेदः । तद् अत्रैकधर्मिणि तत्कालकार्यकारित्वाधारे कालान्तरे तत्कार्याकारित्वस्या न्यकार्यकारित्वस्य वा नियमेन प्रमाणान्तरेण बाधनाद् विरोधः । 

तथा हि यत्रैव धर्मिणि तत्कालकार्यकारित्वम् उपलब्धं न तत्रैव कालान्तरे तत्कार्याकारित्वम् अन्यकार्यकारित्वं वा ब्रह्मणाप्य् उपसंहर्तुं शक्यते , येनानयोर् अविरोधः स्यात् । क्षणान्तरे

कथितप्रसङ्गविपर्ययहेतुभ्याम् अवश्यम्भावेन धर्मिभेदप्रसाधनात् ॥

न च प्रत्यभिज्ञानाद् एकत्वसिद्धिः, तत्पौरुषस्य निर्मूलितत्वात् । अत एव वज्रो ऽपि पक्षकुक्षौ निक्षिप्तः । कथम् असौ स्फटिको वराकः कालभेदेनाभेदप्रसाधनाय दृष्टान्तीभवितुम् अर्हति । 

न चैवं समानकालकार्याणां देशभेदे ऽपि धर्मिभेदो युक्तो भेदप्रसाधक प्रमाणाभावात् इन्द्रियप्रत्यक्षेण निरस्तविभ्रमाशङ्केनाभेदप्रसाधनाच् चेति न कालभेदे ऽपि शक्त्यशक्त्योर् विरोधः स्वसमयमात्राद् अपहस्तयितुं शक्यः, समयप्रमाणयोर् अप्रवृत्तेर् इति ।

तस्मात् सर्वत्र विरुद्धधर्माध्याससिद्धिर् एव भेदसिद्धिः । विप्रतिपन्नं प्रति तु विरुद्धधर्माध्यासाद् भेदव्यवहारः साध्यते ॥

ननु तथापि सत्त्वम् इदम् अनैकान्तिकम् एवासाधारणत्वात् सन्दिग्धव्यतिरेकित्वाद् वा । यथा हीदं क्रमाक्रमनिवृत्ताव् अक्षणिकान् निवृत्तं, तथा सापेक्षत्वानपेक्षत्वयोर् एकत्वानेकत्वयोर् अपि व्यापकयोर् निवृत्तौ क्षणिकाद् अपि । 

तथा हि उपसर्पणप्रत्ययेन देवदत्तकरपल्लवादिना सहचरो बीजक्षणः पूर्वस्माद् एव पुञ्जात् समर्थो जातो ऽनपेक्ष आद्यातिशयस्य जनक इष्यते । 

तत्र च समानकुशूलजन्मसु बहुषु बीजसन्तानेषु कस्मात् किञ्चिद् एव बीजं परम्परयाङ्कुरोत्पादानुगुणम् उपजनयति बीजक्षणं, नान्ये बीजक्षणा भिन्नसन्तानान्तःपातिनः । न ह्य् उपसर्पणप्रत्ययात् प्राग् एव तेषां समानासमानसन्तानवर्तिनां बीजक्षणानां कश्चित् परम्परातिशयः । 

अथोपसर्पणप्रत्ययात् प्राङ् न तत्सन्तानवर्तिनो ऽपि जनयन्ति, परम्परयाप्य् अङ्कुरोत्पादानुगुणं बीजक्षणं बीजमात्रजननात् तेषाम् । कस्यचिद् एव बीजक्षणस्योपसर्पणप्रत्ययसहभुव आद्यातिशयोत्पादः । हन्त तर्हि तदभावे सत्य् उत्पन्नो ऽपि जनयेद् एव । 

तथा केवलानां व्यभिचारसम्भवाद् आद्यातिशयोत्पादकम् अङ्कुरं वा प्रति क्षित्यादीनां परस्परापेक्षाणाम् एवोत्पादकत्वम् अकामेनापि स्वीकर्तव्यम् । 

अतो न तावद् अनपेक्षा क्षणिकस्य सम्भविनी । नाप्य् अपेक्षा युज्यते, समसमयक्षणयोः सव्येतरगोबिषाणयोर् इवोपकार्योपकारकभावायोगाद् इति नासिद्धः प्रथमो व्यापकाभावः ।

अपि चान्त्यो बीजक्षणो ऽनपेक्षो ऽङ्कुरादिकं कुर्वन् यदि येनैव रूपेणाङ्कुरं करोति तेनैव क्षित्यादिकं, तदा क्षित्यादीनाम् अप्य् अङ्कुरस्वाभाव्यापत्तिर् अभिन्नकारणत्वाद् इति न तावद् एकत्वसम्भवः ॥

ननु रूपान्तरेण करोति । तथा हि बीजस्याङ्कुरं प्रत्य् उपादानत्वम् । क्षित्यादिकं तु प्रति सहकारित्वम् । यद्य् एवं, सहकारित्वोपादानत्वे किम् एकं तत्त्वं नाना वा । एकं चेत्, कथं रूपान्तरेण जनकम् । नानात्वे त्व् अनयोर् बीजाद् भेदो ऽभेदो वा । भेदे कथं बीजस्य जनकत्वं ताभ्याम् एवाङ्कुरादीनाम् उत्पत्तेः । अभेदे वा कथं बीजस्य न नानात्वं भिन्नतादात्म्यात्, एतयोर् वैकत्वम् एकतादात्म्यात् ।

यद्य् उच्येत क्षित्यादौ जनयितव्ये तदुपादानं पूर्वम् एव क्षित्यादि बीजस्य रूपान्तरम् इति । न तर्हि बीजं तदनपेक्षं क्षित्यादीनां जनकम् । तदनपेक्षत्वे तेषाम् अङ्कुराद् भेदानुपपत्तेः । न चानुपकारकाण्य् अपेक्षन्त इति त्वयैवोत्कम् । न च क्षणस्योपकार सम्भवो ऽन्यत्र जननात्, तस्याभेद्यत्वाद् इत्य् अनेकत्वम् अपि नास्तीति द्वितीयो ऽपि व्यापकाभावो नासिद्धः । तस्माद् असाधारणानैकान्तिकत्वं गन्धवत्त्ववद् इति ।

यदि मन्येतानुपकारका अपि भवन्ति सहकारिणो ऽपेक्षणीयाश् च कार्येणानुविहितभावाभावाच् च सहकार्यकरणाच् च ।

नन्व् अनेन क्रमेणाक्षणिको ऽपि भावो ऽनुपकारकान् अपि सहकारिणः क्रमवतः क्रमवत् कार्येणानुकृतान्वयव्यतिरेकान् अपेक्षिष्यते । करिष्यते च क्रमवत्सहकारिवशः क्रमेण कार्याणीति व्यापकानुपलब्धेर् असिद्धेः सन्दिग्धव्यतिरेकम् अनैकान्तिकं सत्त्वं क्षणिकत्वसिद्धाव् इति ।

अत्र ब्रूमः । कीदृशं पुनर् अपेक्षार्थम् आदाय क्षणिके सापेक्षानपेक्षत्वनिवृत्तिर् उच्यते । किं सहकारिणम् अपेक्षत इति सहकारिणास्योपकारः कर्त्तव्यः । अथ पूर्वावस्थितस्यैव बीजादेः सहकारिणा सह सम्भूयकरणम् । यद्वा पूर्वावस्थितस्येत्य् अनपेक्ष्य मिलितावस्थस्य करणमात्रम् अपेक्षार्थः । अत्र प्रथमपक्षस्यासम्भवाद् अनपेक्षैव क्षणिकस्य, कथम् उभयव्यावृत्तिः । 

यद्य् अनपेक्षः क्षणिकः , किमित्य् उपसर्पणप्रत्ययाभावे ऽपि न करोति । करोत्य् एव यदि स्यात् । स्वयम् असम्भवी तु कथं करोतु । अथ तद् वा तादृग् वासीद् इति न कश्चिद् विशेषः । ततस् तादृक् स्वभावसम्भवे ऽप्य् अकरणं सहकारिणि निरपेक्षान् न क्षमत इति चेत् ।

असम्बद्धम् एतत् । वर्णसंस्थानसाम्ये ऽप्य् अकर्तुस् तत्स्वभावताया विरहात् । स चाद्यातिशयजनकत्वलक्षणः स्वभावविशेषो न समानासमानसन्तानवर्तिषु बीजक्षणेषु सर्वेष्व् एव सम्भवी । किं तु केषुचिद् एव कर्मकरकरपल्लवसहचरेषु ।

नन्व् एकत्र क्षेत्रे निष्पत्तिलवनादिपूर्वकम् आनीयैकत्र कुशूले क्षिप्तानि सर्वाण्य् एव बीजानि साधारणरूपाण्य् एव प्रतीयन्ते । तत् कुतस्त्यो ऽयम् एकबीजसम्भवी विशेषो ऽन्येषां इति चेत् । 

उच्यते । कारणम् खलु सर्वत्र कार्ये द्विविधम् । दृष्टम् अदृष्टं चेति । सर्वास्तिकप्रसिद्धम् एतत् । ततः प्रत्यक्षपरोक्षसहकारिप्रत्ययसाकल्यम् असर्वविदा प्रत्यक्षतो न शक्यं प्रतिपत्तुम् । ततो भवेद् अपि कारणसामग्रीशक्तिभेदात् तादृशः स्वभावभेदः केषाञ्चिद् एव बीजक्षणानां येन त एव बीजक्षणा आद्यातिशयम् अङ्कुरं वा परम्परया जनयेयुः । नान्ये च बीजक्षणाः ।

ननु येषूपसर्पणप्रत्ययसहचरेषु स्वकारणशक्तिभेदाद् आद्यातिशय जनकत्वलक्षणो विशेषः सम्भाव्यते स तत्रावश्यम् अस्तीति कुतो लभ्यम् इति चेत् । 

अङ्कुरोत्पादाद् अनुमिताद् आद्यातिशयलक्षणात् कार्याद् इति ब्रूमः । कारणानुपलब्धेस् तर्हि तदभाव एव भविष्यतीति चेत् । न । दृश्यादृश्यसमुदायस्य कारणस्यादर्शने ऽप्य् अभावासिद्धेः कारणानुपलब्धेः सन्दिग्धासिद्धत्वात् ।

तद् अयम् अर्थः 

पाणिस्पर्शवतः क्षणस्य न भिदा भिन्नान्यकालक्षणाद् भेदो वेति मतद्वये मितिबलं यस्यास्त्य् असौ जित्वरः ।

तत्रैकस्य बलं निमित्तविरहः कार्याङ्गम् अन्यस्य वा सामग्री तु न सर्वथेक्षणसहा कार्यं तु मानानुगम् ॥ 

इति ।

तद् एवं नोपकारो ऽपेक्षार्थ इत्य् अनपेक्षैव क्षणिकस्य सहकारिषु नोभयव्यावृत्तिः ॥

अथ सम्भूयकरणम् अपेक्षार्थः, तदा यदि पूर्वस्थितस्येति विशेषणापेक्षा तदा क्षणिकस्य नैवं कदाचिद् इत्य् अनपेक्षैवाक्षीणा ।

अथ पूर्वस्थितस्येत्य् अनपेक्ष्य मिलितावस्थितस्यैव करणम् अपेक्षार्थस् तदा सापेक्षतैव, नानपेक्षा । तथा च नोभयव्यावृत्तिर् इत्य् असिद्धः प्रथमो व्यापकानुपलम्भः । 

तथैकत्वानेकत्वयोर् अपि व्यापकयोः क्षणिकाद् व्यावृत्तिर् असिद्धा । तत्तद्व्यावृत्तिभेदम् आश्रित्योपादानत्वादि काल्पनिकस्वभावभेदे ऽपि परमार्थत एकेनैव स्वरूपेणानेककार्यनिष्पादनाद् उभयव्यावृत्तेर् अभावात् ।

यच् च बीजस्यैकेनैव स्वभावेन कारकत्वे क्षित्यादीनाम् अङ्कुरस्वाभाव्यापत्तिर् अन्यथा कारणाभेदे ऽपि कार्यभेदे ऽपि कार्यस्याहेतुकत्वप्रसङ्गाद् इत्य् उक्तम् तद् असङ्गतम् । कारणैकत्वस्य कार्यभेदस्य च पटुनेन्द्रियप्रत्यक्षेण प्रसाधनात् । एककारणजन्यत्वैकत्वयोर् व्याप्तेः प्रतिहतत्वात् । प्रसङ्गस्यानुपदत्वात् ।

यच् च कारणाभेदे कार्याभेद इत्य् उक्तं तत्र सामग्रीस्वरूपं कारणम् अभिप्रेतम् । सामग्रीसजातीयत्वे न कार्यविजातीयतेत्य् अर्थः । न पुनः सामग्रीमध्यगतेनैकेनानेकं कार्यं न कर्तव्यं नाम, एकस्माद् अनेकोत्पत्तेः प्रत्यक्षसिद्धत्वात् । न चैवं प्रत्यभिज्ञानात् कालभेदे ऽप्य् अभेदसिद्धिर् इत्य् उक्तप्रायम् । न चेन्द्रियप्रत्यक्षं भिन्नदेशं सप्रतिघं दृश्यम् अर्थद्वयम् एकम् एवोपलम्भयतीति क्वचिद् उपलब्धम् । येन तत्रापि भेदशङ्का स्यात् । शङ्कायां वा पटुप्रत्यक्षस्याप्य् अपलापे सर्वप्रमाणोच्छेदप्रसङ्गाद् ।

नापि सत्त्वहेतोः सन्दिग्धव्यतिरेकित्वम् , क्षित्यादेर् द्रव्यान्तरस्य बीजस्वभावत्वेनास्माभिर् अस्वीकृतत्वात् । अनुपकारिण्य् अपेक्षायाः प्रत्याख्यातत्वात् व्यापकानुपलम्भस्यासिद्धत्वायोगात् ।

तद् एतौ द्वाव् अपि व्यापकानुपलम्भाव् असिद्धौ न क्षणिकात् सत्त्वं निवर्तयत इति नायम् असाधारणो हेतुः ॥

अपि च विद्यमानो भावः साध्येतरयोर् अनिश्चितान्वयव्यतिरेको गन्धवत्तादिवद् असाधारणो युक्तः । प्रकृतव्यापकानुपलम्भाच् च सर्वथार्थक्रियैवासती उभाभ्यां वादिभ्याम् उभयस्माद् विनिवर्तितत्वेन निराश्रयत्वात् । तत् कथम् असाधारणानैकान्तिको भविष्यतीत्य् अलं प्रलापिनि निर्बन्धेन ।

तद् एवं शक्तस्य क्षेपायोगात् समर्थव्यवहारगोचरत्वं जननेन व्याप्तम् इति प्रसङ्गविपर्यययोः सत्त्वे हेतोर् अपि नानैकान्तिकत्वम् । अतः क्षणभङ्गसिद्धिर् इति स्थितम् ।

 इति साधर्म्यदृष्टान्ते ऽन्वयरूपव्याप्त्या क्षणभङ्गसिद्धिः समाप्ता ॥  
 कृतिर् इयं महापण्डितरत्नकीर्तिपादानाम् इति ॥  


# क्षणभङ्गसिद्धिः व्यतिरेकात्मिका

नमस् तारायै 
व्यतिरेकात्मिका व्याप्तिर् आक्षिप्तान्वयरूपिणी ।  
वैधर्म्यवति दृष्टान्ते सत्त्वहेतोर् इहोच्यते ॥  

  यत् सत् तत् क्षणिकम् । यथा घटः । सन्तश् चामी विवादास्पदीभूताः पदार्था इति स्वभावहेतुः ।  न तावद् अस्यासिद्धिः सम्भवति, यथायोगं प्रत्यक्षानुमानप्रमाणप्रतीते धर्मिणि सत्त्वशब्देनाभिप्रेतस्यार्थक्रियाकारित्वलक्षणस्य साधनस्य प्रमाणसमधिगतत्वात् ।  न च विरुद्धानैकान्तिकते, व्यापकानुपलम्भात्मना विपर्यये बाधकप्रमाणेन व्याप्तेः प्रसाधनात् ।  यस्य क्रमाक्रमौ न विद्येते न तस्यार्थक्रियासामर्थ्यम् । यथा शशविषाणस्य । न विद्येते चाक्षणिकस्य क्रमाक्रमाव् इति व्यापकानुपलम्भः ।  न तावद् अयम् असिद्धो हेतुः, अक्षणिके धर्मिणि क्रमाक्रमसद्भावायोगात् । तथा हि प्राप्तापरकालयोर् एकत्वे नित्यत्वम् । तस्य क्रमाक्रमयोगे क्षणद्वये ऽप्य् अवश्यं भेदः । भेदाभेदयोश् च परस्परविरोधात् कुतो ऽक्षणिके क्रमाक्रमसम्भवः । क्षणद्वये ऽपि भेदे क्रमाक्रमयोगः । अभेदे हि प्रथम एव क्षणे शक्तत्वाद् भाविनो ऽपि कार्यस्य करणप्रसङ्गे कथं कार्यान्तरकरणे क्रमान्तरावकाशः । न चाक्षणिकस्याक्रमेणैव सकलस्वकार्यं कृत्वा स्वास्थ्यम् । क्षणान्तरे ऽपि शक्तत्वात् पुनस् तत्कार्यकरणप्रसङ्गात् ।  तस्माद् अक्षणिकम् इति पूर्वापरकालयोर् अभेदः । क्रमाक्रमयोग इति पूर्वापरकालयोर् भेदः । अनयोश् च परस्परपरिहारस्थितिलक्षणो विरोधः ।  तद् अयम् अक्षणिके धर्मिणि क्रमाक्रमाभावलक्षणो हेतुर् नासिद्धो वक्तव्यः । क्रमाक्रमयोगित्वाक्षणिकत्वयोर् विरोधाद् एव ।  नापि विरुद्धः, सपक्षे भावात् ।  न चानैकान्तिकः, क्रमाक्रमाभावस्यार्थक्रियासामर्थ्याभावेन व्याप्तत्वात् ।  येनैव हि प्रत्यक्षात्मना प्रमाणेनापरप्रकाराभावाद् विधिभूताभ्यां क्रमाक्रमाभ्यां विधिभूतस्यार्थक्रियासामर्थ्यस्य व्याप्तिः प्रसाधिता, तेनैवार्थक्रियासामर्थ्याभावेन क्रमाक्रमाभावस्य व्याप्तिः प्रसाधितेति स्वीकर्तव्यम् । न हि दहनादिना धूमादेर् व्याप्तिसाधकप्रमाणाद् अपरं धूमाद्यभावेन दहनाद्यभावस्य व्याप्तिसाधकं किञ्चित् प्रमाणं शरणभूतम् अस्ति । तस्माद् विध्योर् एव व्याप्तिसाधकं प्रमाणम् अभावयोर् अपि व्याप्तिसाधकम् इति न्यायस्य दुरतिक्रमत्वात् सत्त्वाभावेन क्रमाक्रमाभावो व्याप्त एवेति नानैकान्तिक इत्य् अनवद्यो व्यापकानुपलम्भः । तद् अयम् अक्षणिकाद् विनिवर्तमाणः स्वव्याप्यं सत्त्वं निवर्त्य क्षणिके विश्रामयतीति सत्त्वहेतोः क्षणभङ्गसिद्धिर् अप्य् अनवद्या ।  ननु व्यापकानुपलम्भतः सत्त्वस्य कथं स्वसाध्यप्रतिबन्धसिद्धिः, अस्याप्य् अनेकदोषदुष्टत्वात्। तथा हि – न तावद् अयं प्रसङ्गहेतुः, साध्यधर्मिणि प्रमाणसिद्धत्वात्, पराभ्युपगमसिद्धत्वाभावात्, विपर्ययपर्यवसानाभावाच् च। अथ स्वतन्त्रः, तदाश्रयासिद्धः, अक्षणिकस्याश्रयस्यासम्भवाद् अप्रतीतत्वाद् वा। प्रतीतिर् हि२ [अ] प्रत्यक्षेण [ब्] अनुमानेन [च्] विकल्पमात्रेण वा स्यात् ।  [अ] [ब्] प्रथमपक्षद्वये साक्षात् पारम्पर्येण वा स्वप्रतीतिलक्षणार्थकारित्वे मौलः साधारणो हेतुः व्यापकानुपलम्भश् च स्वरूपासिद्धः स्यात्, अर्थक्रियाकारित्वे क्रमाक्रमयोर् अन्यतरस्यावश्यम्भावात् ।  [च्] अन्तिमपक्षे तु न कश्चिद् धेतुर् अनाश्रयः स्यात्, विकल्पमात्रसिद्धस्य धर्मिणः सर्वत्र सुलभत्वात्।  अपि च – तत् कल्पनाज्ञानं [च्१] प्रत्यक्षपृष्ठभावि वा स्यात्, [च्२] लिङ्गजन्म वा, [च्३] संस्कारजं वा, [च्४] सन्दिग्धवस्तुकं वा, [च्५] अवस्तुकं वा।  तत्र [च्१][च्२] आद्यपक्षद्वये ऽक्षणिकस्य सत्तैवाव्याहता, कथं बाधकावतारः।  [च्३] तृतीये तु न सर्वदाक्षणिकसत्तानिषेधः, तदर्पितसंस्काराभावे तत्स्मरणायोगात् ।  [च्४] चतुर्थे तु सन्दिग्धाश्रयत्वं हेतुदोषः ।  [च्५] पञ्चमे च तद्विषयस्याभावो न तावत् प्रत्यक्षतः सिध्यति, अक्षणिकात्मनः सर्वदैव त्वन्मते ऽप्रत्यक्षत्वात् । न चानुमानतस् तदभावस् तत्प्रतिबद्धलिङ्गानुपलम्भाद् इत्य् आश्रयासिद्धिस् तावद् उद्धता । एवं दृष्टान्तो ऽपि प्रतिहन्तव्यः ।  स्वरूपासिद्धो ऽप्य् अयं हेतुः, स्थिरस्यापि क्रमाक्रमिसहकार्यपेक्षया क्रमाक्रमाभ्याम् अर्थक्रियोपपत्तेः । नापि क्रमयौगपद्यपक्षोक्तदोषप्रसङ्गः । तथा हि क्रमिसहकार्यपेक्षया क्रमिकार्यकारित्वं तावद् अविरुद्धम् ।  तथा च शङ्करस्य सङ्क्षिप्तो ऽयम् अभिप्रायः । सहकारिसाकल्यं हि सामर्थ्यम् । तद्वैकल्यं चासामर्थ्यम् । न च तयोर् आविर्भावतिरोभावाभ्यां तद्वतः काचित् क्षतिः, तस्य ताभ्याम् अन्यत्वात् । तत् कथं सहकारिणो ऽनपेक्ष्य कार्यकरणप्रसङ्ग इति ।  त्रिलोचनस्याप्य् अयं सङ्क्षिप्तार्थः । कार्यम् एव हि सहकारिणम् अपेक्षते । न कार्योत्पत्तिहेतुः । यस्मात् द्विविधं सामर्थ्यं निजम् आगन्तुकं च सहकार्यन्तरम्, ततो ऽक्षणिकस्यापि क्रमवत्सहकारिनानात्वाद् अपि क्रमवत्कार्यनानात्वोपपत्तेर् अशक्यं भावानां प्रतिक्षणम् अन्यान्यत्वम् उपपादयितुम् इति ।  न्यायभूषणो ऽपि लपति । प्रथमकार्योत्पादनकाले हि उत्तरकार्योत्पादनस्वभावः । अतः प्रथमकाल एवाशेषाणि कार्याणि कुर्याद् इति चेत् ।  तद् इदं माता मे बन्ध्येत्यादिवत् स्ववचनविरोधाद् अयुक्तं । यो हि उत्तरकार्यजननस्वभावः स कथम् आदौ तत् कार्यं कुर्यात् । अथ कुर्यात् न तर्हि तत्कार्यकरणस्वभावः । न हि नीलोत्पादनस्वभावः पीतादिकम् अपि करोतीति ।  वाचस्पतिर् अपि पठति । नन्व् अयम् अक्षणिकः स्वरूपेण कार्यं जनयति । तच् चास्य स्वरूपं तृतीयादिष्व् इव क्षणेषु द्वितीये ऽपि क्षणे सद् इति तदापि जनयेत् । अकुर्वन् वा तृतीयादिष्व् अपि न कुर्वीत, तस्य तादवस्थ्यात् । अतादवस्थ्ये वा तद् एवास्य क्षणिकत्वम् ॥  अत्रोच्यते । सत्यं स्वरूपेण कार्यं जनयति न तु तेनैव । सहकारिसहिताद् एव ततः कार्योत्पत्तिदर्शनात् । तस्माद् व्याप्तिवत् कार्यकारणभावो ऽप्य् एकत्रान्ययोगव्यवच्छेदेन । अन्यत्रायोगव्यवच्छेदेनावबोद्धव्यः । तथैव लौकिकपरीक्षकाणां सम्प्रतिपत्तेर् इति न क्रमिकार्यकारित्वपक्षोक्तदोषावसरः ॥  नाप्य् अक्षणिके यौगपद्यपक्षोक्तदोषावकाशः । ये हि कार्यम् उत्पादितवन्तो द्रव्यविशेषास् तेषां व्यापारस्य नियतकार्योत्पादनसमर्थस्य निष्पादिते कार्ये ऽनुवर्तमानेष्व् अपि तेषु द्रव्येषु निवृत्तार्थादूना सामग्री जायते । तत् कथं निष्पादितं निष्पादयिष्यति । न हि दण्डादयः स्वभावेनैव कर्तारो येनामी निष्पत्तेर् आरभ्य कार्यं विदध्युः । किं तर्हि व्यापारावेशिनः । न चेयता स्वरूपेण न कर्तारः, स्वरूपकारकत्वनिर्वाहपरतया व्यापारसमावेशाद् इति ॥  किं च क्रमाक्रमाभावश् च भविष्यति न च सत्त्वाभाव इति सन्दिग्धव्यतिरेको ऽप्य् अयं व्यापकानुपलम्भः । न हि क्रमाक्रमाभ्याम् अन्यस्य प्रकारस्याभावः सिद्धः, विशेषनिषेधस्य शेषाभ्यनुज्ञाविषयत्वात् ।  किं च प्रकारान्तरस्य दृश्यत्वे नात्यन्तनिषेधः । अदृश्यत्वे तु नासत्तानिश्चयो विप्रकर्षिणाम् इति न क्रमाक्रमाभ्याम् अर्थक्रियासामर्थ्यस्य व्याप्तिसिधिः । अतः सन्दिग्धव्यतिरेको ऽपि व्यापकानुपलम्भः ।  किं च दृश्यादृश्यसहकारिप्रत्ययसाकल्यवतः क्रमयौगपद्यस्यात्यन्तपरोक्षत्वात् तेन व्याप्तं सत्त्वम् अपि परोक्षम् एवेति न तावत् प्रतिबन्धः प्रत्यक्षतः सिध्यति । नाप्य् अनुमानतः तत्प्रतिबद्धलिङ्गाभावाद् इति ।  अपि च क्रमाक्रमाभ्याम् अर्थक्रियाकारित्वं व्याप्तम् इत्य् अतिसुभाषितम् । यदि क्रमेण व्याप्तं कथम् अक्रमेण । अथाक्रमेण न तर्हि क्रमेण । क्रमाक्रमाभ्याम् व्याप्तम् इति तु ब्रुवता व्याप्तेर् एवाभावः प्रदर्शितो भवति । न हि भवति धूमो वह्निभावाभावाभ्यां व्याप्त इति । अतो व्याप्तेर् अनैकान्तिकत्वम् ।  चपि च किम् इदं बाधकम् अक्षणिकानाम् असत्तां साधयति, उतस्विद् अक्षणिकात् सत्त्वस्य व्यतिरेकम्, अथ सत्त्वक्षणिकत्वयोः प्रतिबन्धम्।  न पूर्वो विकल्पः, उक्तक्रमेण हेतोर् आश्रयासिद्धत्वात् ।  न च द्वितीयः। यतो व्यापकनिवृत्तिसहिता व्याप्यनिवृत्तिर् व्यतिरेकशब्दस्यार्थः। सा च यदि प्रत्यक्षेण प्रतीयते तदा तद्धेतुः स्याद् इति सत्त्वम् अनैकान्तिकम्। व्यापकानुपलम्भः स्वरूपासिद्धः। अथ सा विकल्प्यते तदा पूर्वोक्तक्रमेण पञ्चधा विकल्प्य विकल्पो दूषणीयः।  अत एव न तृतीयो ऽपि विकल्पः व्यतिरेकासिद्धौ सम्बन्धासिद्धेः ।  किं च न भूतलवद् अत्राक्षणिको धर्मी दृश्यते । न च स्वभावानुपलम्भे व्यापकानुपलम्भः कस्यचित् दृश्यस्य प्रतिपत्तिम् अन्तरेणान्तर्भावयितुं शक्यत इति ।  किं चास्याभावधर्मत्वे आश्रयासिद्धत्वम् इतरेतराश्रयत्वं च । भावधर्मत्वे विरुद्धत्वं च । उभयधर्मत्वे चानैकान्तिकत्वम् इति न त्रयीं दोषजातिम् अतिपतति ।  यत् पुनर् उक्तम् अक्षणिकत्वे क्रमयौगपद्याभ्याम् अर्थक्रियाविरोधाद् इति । द्तत्र विरोधसिद्धिम् अनुसरता विरोध्य् अपि प्रतिपत्तव्यः । तत्प्रतीतिनान्तरीयकत्वाद् विरोधसिद्धेः । यथा तुहिनदहनयोः सापेक्षध्रुवभावयोश् च ।  प्रतियोगी चाक्षणिकः प्रतीयमानः प्रतीतिकारित्वात् सन्न् एव स्यात्, अजनकस्याप्रमेयत्वात् ।  संवृतिसिद्धेनाक्षणिकत्वेन विरोधसिद्धिर् इति चेत् । संवृतिसिद्धम् अपि वास्तवं काल्पनिकं वा स्यात् ।  यदि वास्तवं कथं तस्यासत्त्वम् । कथं चार्थक्रियाकारित्वविरोधः । अर्थक्रियां कुर्वद् धि वास्तवम् उच्यते ।  अथ काल्पनिकम् । तत्र किं विरोधो वास्तवः, काल्पनिको वा । न तावद् वास्तवः, कल्पितविरोधिविरोधत्वात्, बन्ध्यापुत्रविरोधवत् । अथ विरोधो ऽपि काल्पनिकः न तर्हि सत्त्वस्य व्यतिरेकः पारमार्थिक इति क्षणभङ्गो दत्तजलाञ्जलिर् इति ।  अयम् एव चोद्यप्रबन्धो ऽस्मद्गुरुभिः सङ्गृहीतः । एनित्यं नास्ति न वा प्रतीतिविषयं३ तेनाश्रयासिद्धता हेतोः स्वानुभवस्य च क्षतिर् अतः क्षिप्तः सपक्षो ऽपि च । शून्यश् च द्वितयेन सिध्यति न चासत्तापि सत्ता यथा नो नित्येन विरोधसिद्धिर् असता शक्या क्रमादेर् अपि ॥ ज् ८९,१६-१९; च्ड़्। र् ९४,२१-२४ इति ।  अत्रोच्यते – इह वस्तुन्य् अपि धर्मिधर्मव्यवहारो दृष्टः, यथा गवि गोत्वम्, पटे शुक्लत्वम्, तुरगे गमनम् इत्यादि। अवस्तुन्य् अपि धर्मिधर्मव्यवहारो दृष्टः, यथा शशविषाणे तीक्ष्णत्वाभावः, बन्ध्यापुत्रे वक्तृत्वाभावः, गगनारविन्दे गन्धाभाव इत्यादि। तत्रावस्तुनि धर्मित्वं नास्तीति किं वस्तुधर्मेण धर्मित्वं नास्ति, आहोस्विद् अवस्तुधर्मेणापि ।  प्रथमपक्षे सिद्धसाधनम्। द्वितीयपक्षे तु स्ववचनविरोधः। यद् आहुर् गुरवः – ड़्धर्मस्य कस्यचिद् अवस्तुनि मानसिद्धा बाधाविधिव्यवहृतिः किम् इहास्ति नो वा । क्वाप्य् अस्ति चेत् कथम् इयन्ति न दूषणानि नास्त्य् एव चेत् स्ववचनप्रतिरोधसिद्धिः ॥ ज् ८९,२१-२४; च्ड़्। र् ९४,२६-२८  अवस्तुनो धर्मित्वस्वीकारपूर्वकत्वस्य व्यापकस्याभावाद् आश्रयासिद्धिदूषणस्यानुपन्यासप्रसङ्ग इत्य् अर्थः । येनैव हि वचनेनावस्तुनो धर्मित्वं प्रतिषिध्यते, तेनैवावस्तुनो धर्मित्वाभावेन धर्मेण धर्मित्वम् अभ्युपगतम् । परन् तु प्रतिषिध्यत इति व्यक्तम् इदम् ईश्वरचेष्टितम् । तथा ह्य् अवस्तुनो धर्मित्वं नास्तीति वचनेन धर्मित्वाभावः किम् अवस्तुनि विधीयते, अन्यत्र वा, न वा क्वचिद् अपीति त्रयः पक्षाः ।  प्रथमपक्षे ऽवस्तुनो न धर्मित्वनिषेधः धर्मित्वाभावस्य धर्मस्य तत्रैव विधानात् ।  द्वितीये ऽवस्तुनि किम् आयातम् अन्यत्र धर्मित्वाभावविधानात् ।  तृतीयस् तु पक्षो व्यर्थ एव निराश्रयत्वाद् इति कथम् अवस्तुनो धर्मित्वनिषेधः । तस्माद् यथा प्रमाणोपन्यासः प्रमेयस्वीकारपूर्वकत्वेन व्याप्तः वाचकशब्दोपन्यासो वा वाच्यस्वीकारपूर्वकत्वेन व्याप्तस् तथावस्तुनो धर्मित्वं नास्तीति वचनोपन्यासो ऽवस्तुनो धर्मित्वस्वीकारपूर्वकत्वेन व्याप्तः । अन्यथा तद्वचनोपन्यासस्य व्यर्थत्वात् ।  तद् यदि वचनोपन्यासो व्याप्यधर्मस् तदा ऽवस्तुनो धर्मित्वस्वीकारो ऽपि व्यापकधर्मो दुर्वारः । अथ न व्यापकधर्मः तदा व्याप्यस्यापि वचनोपन्यासस्यासम्भव इति मूकतैवात्र बलाद् आयातेति कथं न स्ववचनप्रतिरोधसिद्धिः ।  यद् आहाचार्यः: न ह्य् अब्रुवन् परं बोधयितुम् ईशः । ब्रुवन् वा दोषम् इमं परिहर्तुम् इति महति सङ्कटे प्रवेशः ।  अवस्तुप्रस्तावे सहृदयानां मूकतैव युज्यत इति चेत् । अहो महद्वैदग्ध्यम् । अवस्तुप्रस्तावे स्वयम् एव यथाशक्ति वल्गित्वा भग्नो मूकतैव न्यायप्राप्तेति परिभाषया निःसर्तुम् इच्छति । न चावस्तुप्रस्तावो राजदण्डेन विना चरणमर्दनादिनानिष्टिमात्रेण वा प्रतिषेद्धं शक्यते । ततश् चात्रापि क्रमाक्रमभावस्य साधनत्वे सत्त्वाभावस्य च साध्यत्वे सन्दिग्धवस्तुभावस्यावस्त्वात्मनो वा क्षणिकस्य धर्मित्वं केन प्रतिषिध्यते ।  त्रिविधो हि धर्मो दृष्टः । कश्चित् वस्तुनियतो नीलादिः । कश्चिद् अवस्तुनियतो यथा सर्वोपाख्याविरहः । कश्चिद् उभयसाधारणो यथा ऽनुपलब्धिमात्रम् । तत्र वस्तुधर्मेणावस्तुनो धर्मित्वनिषेध इति युक्तम् । न त्व् अवस्तुधर्मेण वस्त्ववस्तुधर्मेण वा, स्ववचनस्यानुपन्यासप्रसङ्गाद् इत्य् अक्षणिकस्याभावे सन्देहे ऽपि वा वस्तुधर्मेण धर्मित्वम् अव्याहतम् इति नायम् आश्रयासिद्धो व्यापकानुपलम्भः ।  अक्षणिकाप्रतीताव् आश्रयासिद्धो हेतुर् इति युक्तम् उक्तम्, तदप्रतीतौ तद्व्यवहारायोगात् । केवलम् असौ व्यवहाराङ्गभूता प्रतीतिर् वस्त्ववस्तुनोर् एकरूपा न भवति । साक्षात् पारम्पर्येण वस्तुसामर्थ्यभाविनी हि वस्तुप्रतीतिः । यथा प्रत्यक्षम् अनुमानं प्रत्यक्षपृष्ठभावी च विकल्पः । अवस्तुनस् तु सामर्थ्याभावाद् विकल्पमात्रम् एव प्रतीतिः । वस्तुनो हि वस्तुबलभाविनी प्रतीतिर् यथा साक्षात् प्रत्यक्षम्, परम्परया तत्पृष्ठभावी विकल्पो ऽनुमानं च । अवस्तुनस् तु न वस्तुबलभाविनी प्रतीतिस् तत्कारकत्वेनावस्तुत्वहानिप्रसङ्गात् । तस्माद् विकल्पमात्रम् एवावस्तुनः प्रतीतिः ।  न ह्य् अभावः कश्चिद् विग्रहवान् यः साक्षात् कर्तव्यो ऽपि तु व्यवहर्तव्यः । स च व्यवहारो विकल्पाद् अपि सिध्यत्य् एव अन्यथा सर्वजनप्रसिद्धो ऽवस्तुव्यवहारो न स्यात् । इष्यते च तद्धर्मित्वप्रतिषेधानुबन्धाद् इत्य् अकामकेनापि विकल्पमात्रसिद्धो ऽक्षणिकः स्वीकर्तव्य इति नायम् अप्रतीतत्वाद् अप्य् आश्रयासिद्धो हेतुर् वक्तव्यः । ततश् चाक्षणिकस्य विकल्पमात्रसिद्धत्वे यद् उक्तम् ।  न कश्चिद् धेतुर् अनाश्रयः विकल्पमात्रसिद्धस्य धर्मिणः सर्वत्र सुलभत्वाद् इति तद् असङ्गतम् । विकल्पमात्रसिद्धस्य धर्मिणः सर्वत्र सम्भवे ऽपि वस्तुधर्मेण धर्मित्वायोगात् । वस्तुधर्महेतुत्वापेक्षया आश्रयासिद्धस्यापि हेतोः सम्भवात् ।  यथात्मनो विभुत्वसाधनार्थम् उपन्यस्तं सर्वत्रोपलभ्यमानगुणत्वाद् इति साधनम् । विकल्पश् चायं हेतूपन्यासात् पूर्वं सन्दिग्धवस्तुकः । समर्थिते तु हेताव् अवस्तुक इति ब्रूमः ।  न चात्र सन्दिग्धाश्रयत्वं नाम हेतुदोशः । आस्तां तावत् । सन्दिग्धस्यावस्तुनो ऽपि विकल्पमात्रसिद्धस्यावस्तुधर्मापेक्षया धर्मित्वप्रसाधनात् । वस्तुधर्महेत्वपेक्षयैव सन्दिग्धाश्रयस्य हेत्वाभासस्य व्यवस्थापनात् । यथेह निकुञ्जे मयूरः केकायिताद् इति । अवस्तुकविकल्पविषयस्यासत्त्वं तु व्यापकानुपलम्भाद् एव प्रसाधितम् । एवं दृष्टान्तस्यापि व्योमोत्पलादेर् धर्मित्वं विकल्पमात्रेण प्रतीतिश् चावगन्तव्या । तद् एवम् अवस्तुधर्मापेक्षायावस्तुनो धर्मित्वस्य विकल्पमात्रेण प्रतीतेश् चापह्नोतुम् अशक्यत्वान् नायम् आश्रयासिद्धो हेतुः । न च दृष्टान्तक्षतिः ।  न चैष स्वरूपासिद्धः, अक्षणिके धर्मिणि क्रमाक्रमयोर् व्यापकयोर् अयोगात् । तथा हि यदि तस्य प्रथमे क्षणे द्वितीयादिक्षणभाविकार्यकरणसामर्थ्यम् अस्ति तदा प्रथमक्षणभाविकार्यवत् द्वितीयादिक्षणभाव्य् अपि कार्यं कुर्यात्, समर्थस्य क्षेपायोगात् ।  अथ तदा सहकारिसाकल्यलक्षणसामर्थ्यं नास्ति, तद्वैकल्यलक्षणस्यासामर्थ्यस्य सम्भवात् । न हि भावः स्वरूपेण करोतीति स्वरूपेणैव करोति, सहकारिसहिताद् एव ततः कार्योत्पत्तिदर्शनाद् इति चेत् ।  यदा तावद् अमी मिलिताः सन्तः कार्यं कुर्वते । तदैकार्थकरणलक्षणं सहकारित्वम् एषाम् अस्तु, को निषेद्धा । मिलितैर् एव तु तत्कार्यं कर्तव्यम् इति कुतो लभ्यते । पूर्वापरकालयोर् एकस्वभावत्वाद् भावस्य सर्वदा जननाजननयोर् अन्यतरनियमप्रसङ्गस्य दुर्वारत्वात् । तस्मात् सामग्री जनिका, नैकं जनकम् इति स्थिरवादिनां मनोरज्यस्याप्य् अविषयः ।  किं कुर्मो दृश्यते तावद् एवम् इति चेत् । दृश्यतां, किं तु पूर्वस्थिताद् एव पश्चात् सामग्रीमध्यप्रविष्टाद् भावात् कार्योत्पत्तिर् अन्यस्माद् एव विशिष्टसामग्रीसमुत्पन्नात् क्षणाद् इति विवादपदम् एतत् । तत्र प्राग् अपि सम्भवे सर्वदैव कार्योत्पत्तिर् न वा कदाचिद् अपीति विरोधम् असमाधाय तत एव कार्योत्पत्तिर् इति साध्यानुवादमात्रप्रवृत्तः कृपाम् अर्हति ।  न च प्रत्यभिज्ञानाद् एवैकत्वसिद्धिः, तत्पौरुषस्य लूनपुनर्जातकेशकुशकदलीस्तम्बादौ निर्दलनात् । विस्तरेण च प्रत्यभिज्ञादूषणम् अस्माभिः स्थिरसिद्धिदूषणे प्रतिपादितम् इति तत एवावधार्यम् ।  ननु कार्यम् एव सहकारिणम् अपेक्षते । न तु कार्योत्पत्तिहेतुः । यस्माद् द्विविधं सामर्थ्यं निजम् आगन्तुकं च सहकार्यन्तरम् ततो अक्षणिकस्यापि क्रमवत्सहकारिनानात्वाद् अपि क्रमवत्कार्यनानात्वम् इति चेत् ।  भवतु तावत् निजागन्तुकभेदेन द्विविधं सामर्थ्यम् । तथापि तत् प्रातिस्विकं वस्तुस्वलक्षणं सद्यः क्रियाधर्मकम् अवश्याभ्युपगन्तव्यम् । तद् यदि प्राग् अपि, प्राग् अपि कार्यप्रसङ्गः । अथ पश्चाद् एव, न तदा स्थिरो भावः ।  न च कार्यं सहकरिणो ऽपेक्षत इति युक्तम्, तस्यासत्त्वात् । हेतुश् च सन्न् अपि यदि स्वकार्यं न करोति, तदा तत्कार्यम् एव तन् न स्यात्, स्वातन्त्र्यात् ।  यच् चोक्तम् – यो हि उत्तरकार्यजननस्वभावः स कथम् आदौ कार्यं कुर्यात्, अथ कुर्यात् न तर्हि तत्कार्यकरणस्वभावः, न हि नीलोत्पादनस्वभावः पीतादिकम् अपि करोतीति तद् असङ्गतम् । स्थिरस्वभावत्वे भावस्योत्तरकालम् एवेदं न पूर्वकालम् इति कुत एतत् । तदभावाच् च कारणम् अप्य् उत्तरकार्यस्वभावम् इत्य् अपि कुतः ।  किं कुर्मः, उत्तरकालम् एव तस्य जन्मेति चेत् । स्थिरत्वे तदनुपपद्यमानम् अस्थिरताम् आदिशतु । स्थिरत्वे ऽप्य् एष एव स्वभावस् तस्य यद् उत्तरक्षण एव कार्यं करोतीति चेत् । न । प्रमाणबाधिते स्वभावाभ्युपगमायोगाद् इति न तावद् अक्षणिकस्य क्रमिकार्यकारित्वम् अस्ति । नाप्य् अक्रमिकार्यकारित्वसम्भवः, द्वितीये ऽपि क्षणे कारकस्वरूपसद्भावे पुनर् अपि कार्यकरणप्रसङ्गात् ।  कार्ये निष्पन्ने तद्विषयव्यापाराभावाद् ऊना सामग्री न निष्पादितं निष्पादयेद् इति चेत् । न । सामग्रीसम्भवासम्भवयोर् अपि सद्यः क्रियाकारकस्वरूपसम्भवे जनकत्वम् अवार्यम् इति प्राग् एव प्रतिपादनात् । कार्यस्य हि निष्पादितत्वात् पुनः कर्तुम् अशक्यत्वम् एव कारणम् असमर्थम् आवेदयति ।  तद् अयम् अक्षणिके क्रमाक्रमिकार्यकारित्वाभावो न सिद्धः । न च क्रमाक्रमाभ्याम् अपरप्रकारसम्भवो येन ताभ्याम् अव्याप्तौ सन्दिग्धव्यतिरेको हेतुः स्यात् । प्रकारान्तरशङ्कायां तस्यापि दृश्यत्वादृश्यत्वप्रकारद्वयदूषणे ऽपि स्वपक्षे ऽप्य् अनाश्वासप्रसङ्गात् । तस्माद् अन्योन्यव्यवच्छेदस्थितयोर् नापरः प्रकारः सम्भवति । स्वरूपाप्रविष्टस्य वस्तुनो ऽवस्तुनो वातत्स्वभावत्वात् । प्रकारान्तरस्यापि क्रमस्वरूपाप्रविष्टत्वात् । तथातीन्द्रियस्य सहकारिणो ऽदृश्यत्वे ऽप्य् अयोगव्यवच्छेदेन दृश्यसहकारिसहितस्य दृश्यस्यैव सत्त्वस्य दृश्यक्रमाक्रमाभ्यां व्याप्तिः प्रत्यक्षाद् एव सिध्यति । एवं क्रमाक्रमाभ्याम् अर्थक्रियाकारित्वं व्याप्तम् इति क्रमाक्रमयोर् अन्योन्यव्यवच्छेदेन स्थितत्वाद् एतत्प्रकारद्वयपरिहारेणार्थक्रियाकारित्वम् अन्यत्र न गतम् इत्य् अर्थः । अत एवैतयोर् विनिवृत्तौ निवर्तते ॥  त्रिलोचनस्यापि विकल्पत्रये प्रथमदूषणम् आश्रयासिद्धिदोषपरिहारतो निरस्तम् ।  द्वितीयं चासङ्गतम्, विकल्पज्ञानेन व्यतिरेकस्य प्रतीतत्वात् । न ह्य् अभावः कश्चिद्विग्रहवान् यः साक्षात्कर्तव्यः, अपि तु विकल्पाद् एव व्यवहर्तव्यः । न ह्य् अभावस्य विकल्पाद् अन्या प्रतिपत्तिर् अप्रतिपत्तिर् वा सर्वथा । उभयथापि तद्व्यवहारहानिप्रसङ्गात् । एवं वैधर्म्यदृष्टान्तस्य हेतुव्यतिरेकस्य च विकल्पाद् एव प्रतिपत्तिः ।  तृतीयम् अपि दूषणम् असङ्गतम् । व्यापकानुपलम्भेन निर्दोषेण सत्त्वस्य क्षणिकत्वेन व्याप्तेर् अव्याहतत्वात् ।  तद् अयं व्यापकानुपलम्भो ऽक्षणिकस्यासत्त्वम् सत्त्वस्य ततो व्यतिरेकं क्षणिकत्वेन व्याप्तिं च साधयत्य् एकव्यापारात्मकत्वाद् इति स्थितम् ॥  ननु व्यापकानुपलब्धिर् इति यद्य् अनुपलब्धिमात्रं तदा न तस्य साध्यबुद्धिजनकत्वम् अवस्तुत्वात् । न चान्योपलब्धिर् व्यापकानुपलब्धिर् अभिधातुं शक्या भूतलादिवद् अन्यस्य कस्यचिद् अनुपलब्धेर् इति चेत् ।  तद् असङ्गतम् । धर्म्युपलब्धेर् एवान्यत्रानुपल्ब्धितया व्यवस्थापनात् । यथा हि नेह शिंशपा वृक्षाभावाद् इत्य् अत्र वृक्षापेक्षया केवलप्रदेशस्य धर्मिण उपलब्धिर् वृक्षानुपलब्धिः । शिशपापेक्षया च केवलप्रदेशस्य धर्मिण उपलब्धिर् एव शिंशपाया अभावोपलब्धिर् इति स्वभावहेतुपर्यवसायिव्यापारो व्यापकानुपलम्भः । तथा नित्यस्य धर्मिणो विकल्पबुद्ध्यवसितस्य क्रमिकारित्वाक्रमिकारित्वापेक्षया केवलग्रहणाद् एव क्रमिकारित्वाक्रमिकारित्वानुपलम्भः । अर्थक्रियापेक्षया च केवलप्रतीतिर् एवार्थक्रियायोगप्रतीतिर् इति व्यापकानुपलम्भान्तराद् अस्य न कश्चिद् विशेषः ॥

अध्यवसायापेक्षया च बाह्ये ऽक्षणिके वस्तुनि व्यापकाभावाद् व्याप्याभावसिद्धिव्यवहारः । अध्यवसायश् च समनन्तरप्रत्ययबलायाताकारविशेषयोगाद् अगृहीते ऽपि प्रवर्तनशक्तिर् बोद्धव्यः । ईदृशश् चाध्यवसायो ऽस्मच्चित्राद्वैतसिद्धौ निर्वाहितः । स चाविसंवादी व्यवहारः परिहर्तुम् अशक्यः । यद् व्यापकशून्यं तद्व्याप्यशून्यम् इति । एतस्यैवार्थस्यानेनापि क्रमेण प्रतिपादनात् । अयं च न्यायो यथा वस्तुभूते धर्मिणि तथावस्तुभूते ऽपीति को विशेषः । 

तथा ह्य् एकज्ञानसंसर्ग्य् अत्र विकल्प्य एव । यथा च हरिणशिरसि तेनैकज्ञानसंसर्गि शृङ्गम् उपलब्धं शशशिरस्य् अपि तेन सहैकज्ञानसंसर्गित्वसम्भावनयैव शृङ्गं निषिध्यते, तथा नीलादाव् अपरिनिष्ठितनित्यानित्यभावे क्रमाक्रमौ स्वधर्मिणा सार्धम् एकज्ञानसंसर्गिणौ दृष्टौ, यदि नित्ये भवतः, नित्यग्राहिज्ञाने स्वधर्मिणा नित्येन सहैव गृह्ये याताम् इति सम्भावनया एकज्ञानसंसर्गद्वारकम् एव प्रतिषिध्यते । कथं पुनर् एतस्मिन्न् इत्य् अज्ञाने क्रमाक्रमयोर् अस्फुरणम् इति यावता क्रमाक्रमक्रोडीकृतम् एव नित्यं विकल्पयाम् इति चेत् । अत एव बाधकावतारो विपरीतारोपम् अन्तरेण तस्य वैयर्थ्यात् ।  कालान्तरे ऽप्य् एकरूपतया नित्यत्वम् । क्रमाक्रमौ च क्षणद्वये भिन्नरूपतया । ततो नित्यत्वस्य क्रमाक्रमिकार्यशक्तेश् च परस्परपरिहारस्थितिलक्षणतया दुर्वारो विरोध इति कथं नित्ये क्रमाक्रमयोर् अन्तर्भावः । अनन्तर्भावाच् च शुद्धनित्यविकल्पेन दूरीकृतक्रमाक्रमसमारोपेण कथम् उल्लेखः । ततश् च प्रतियोगिनि नित्ये ऽपि विकल्प्यमान एकज्ञानसंसर्गिलक्षणप्राप्ते नित्योपलब्धिर् एव नित्यविरुद्धस्यानुपलभ्यमानस्य क्रमाक्रमस्यानुपलब्धिः । तत एव चार्थक्रियाशक्तेर् अनुपलब्धिः । तस्माद् व्यापकविवेकिधर्म्युपलब्धितया न व्यापकानुपलम्भान्तराद् अस्य विशेषः ॥  न त्व् एतद् अवस्तु धर्मित्वोपयोगिवस्त्वधिष्ठानत्वात् प्रमाणव्यवस्थाया इति चेत् । किम् इदं वस्त्वधिष्ठानत्वं नाम । किं पम्परयापि वस्तुनः सकाशाद् आगतत्वम्, अथ वस्तुनि केनचिद् आकारेण व्यवहारकारणत्वम्, वस्तुभूतधर्मिप्रतिबद्धत्वं वा ।  यद्य् आद्यः पक्षस् तदा क्रमाक्रमस्यार्थक्रियायाश् च व्याप्तिग्रहणगोचरवस्तुप्रतिबद्धत्वम् अस्यापि न क्षीणम् ।  न द्वितीये ऽपि पक्षे दोषः सम्भवति, क्षणभङ्गिवस्तुसाधनोपायत्वाद् अस्य ।  न चान्तिमो ऽपि विकल्पः कल्प्यते, तस्यैव नित्यविकल्पस्य वस्तुनो धर्मिभूतस्य क्रमाक्रमवद् बाह्यनित्योपादानशून्यत्वेनार्थक्रियावद् बाह्यनित्योपादानशून्यत्वे प्रसाधनात् । पर्युदासवृत्त्या बुद्धिस्वभावभूताक्षणिकाकारे वस्तुभूते धर्मिणि प्रतिबद्धत्वसम्भवात् ॥  अयम् एव न्यायो न वक्ता बन्ध्यासुतश् चैतन्याभावाद् इत्यादौ योज्यः । एतेन यथा वृक्षाभावादिर् अन्तर्भावयितुं शक्यते न तथायम् इति त्रिलोचनो ऽपि निरस्तः ॥  न च क्रमाद्यभावस्त्रयीं दोषजातिं नातिक्रामति, अभावधर्मत्वे ऽपि आश्रयासिद्धिदोषपरिहारात् ।  यत् त्व् अनेन प्रमाणान्तरान् नित्यानाम् असत्त्वसिद्धौ क्रमादिविरहस्याभावधर्मता सिध्यतीत्य् उक्तम्, तद्बालस्यापि दुरभिधानम् । नित्यो हि धर्मी । असत्त्वं साध्यम् । क्रमिकार्यकारित्वाक्रमिकार्यकारित्वविरहो हेतुः । अस्य चाभावधर्मत्वं नामासत्त्वलक्षणस्वसाध्याविनाभावित्वम् उच्यते । तच् च क्रमाक्रमेण सत्त्वस्य व्याप्तिसिद्धौ सत्त्वस्य व्याप्यस्याभावेन क्रमाक्रमस्य व्यापकस्य विरहो व्याप्तः सिध्यतीत्य् अभावधर्मत्वं प्राग् एव विध्योर् व्याप्तिसाधनात् प्रत्यक्षाद् अनुमानाद् एकस्माद् वा प्रमाणान्तरात् सिद्धम् इति नेतरेतराश्रयदोषः ।  न च सत्तायाम् इवासत्तायाम् अपि तुल्यः प्रसङ्गो भिन्नन्यायत्वात् । वस्तुभूतं हि तत्र साध्यं साधनं च । तयोर् धर्म्य् अपि वस्त्व् एव युज्यते ।  वस्तुनस् तु प्रत्यक्षानुमानाभ्याम् एव सिद्धिः । तयोर् अभावे नियमेनाश्रयासिद्धिर् इति युक्तम् । असत्तासाधने त्व् अवस्तुधर्मो हेतुर् अवस्तुविकल्पमात्रसिद्धे धर्मिणि नाश्रयासिद्धिदोषेण दूषयितुं शक्यः । तथाक्षणिकस्य क्रमयौगपद्याभ्याम् अर्थक्रियाविरोधः सिध्यत्य् एव ।  तथा विकल्पाद् एवाक्षणिको विरोधी सिद्धः । विकल्पोल्लिखितश् चास्य स्वभावो नापर इत्य् अपि व्यवहर्तव्यम् । अन्यथा तदनुवादेन क्रमाक्रमादिरहितत्वादिनिषेधादिकम् अयुक्तम्, तत्स्वरूपस्यानुल्लेखाद् अन्यस्योल्लेखाद् इत्य् अक्षणिकशशविषाणादिशब्दानुच्चारणप्रसङ्गः । अस्ति च । अतो यथा प्रमाणाभावे ऽपि विकल्पसिद्धस्य बन्ध्यासुतादेः सौन्दर्यादिनिषेधो ऽनुरूपस् तथा विकल्पोपनीतस्यैवाक्षणिकरूपस्य तत एव प्रत्यनीकाकारेण सह विरोधव्यवस्थायां कीदृशो दोषः स्यात् । यदि चाक्षणिकानुभवाभावाद् विरोधप्रतिषेधस् तर्हि बन्ध्यापुत्राद्यनुभवाभावाद् एव सौन्दर्यादिनिषेधो ऽपि मा भूत् ॥  नन्व् एवं विरोधस्यापारमार्थिकत्वम् । तद्द्वारेण क्षणभङ्गसिद्धिर् अप्य् अपारमार्थिकी स्याद् इति चेत् ।  न हि विरोधो नाम वस्त्वन्तरं किञ्चिद् उभयकोटिदत्तपादसम्बन्धाभिधानम् इष्यते ऽस्माभिर् उपपद्यते वा येनैकसम्बन्धिनो वस्तुत्वाभावे ऽपारमार्थिकं स्यात् । यथा त्व् इष्यते तथा पारमार्थिक एव । विरुद्धाभिमतयोर् अन्योन्यस्वरूपपरिहारमात्रं विरोधार्थः । स च भावाभावयोः पारमार्थिक एव । न भावो ऽभावरूपम् आविशति, नाप्य् अभावो भावरूपं प्रविशतीति यो ऽयम् अनयोर् असङ्करनियमः स एव पारमार्थिको विरोधः । कालान्तरैकरूपतया हि नित्यत्वम् । क्रमाक्रमौ क्षणद्वये ऽपि भिन्नरूपतया । ततो नित्यत्वक्रमाक्रमिकार्यकारित्वयोर् भावाभाववद् विरोधो ऽस्त्य् एव ॥  ननु नित्यत्वं क्रमयौगपद्यवत्त्वं च विरुद्धौ धर्मौ विधूय नापरो विरोधो नाम, कस्य वास्तवत्वम् इति चेत् ।  न । न हि धर्मान्तरस्य सम्भवेन विरोधस्य पारमार्थिकत्वं ब्रूमः । किं तु विरुद्धयोर् धर्मयोः सद्भावे । अन्यथा विरोधनामधर्मान्तरसम्भवे ऽपि यदि न विरुद्धौ धर्मौ क्व पारमार्थिकविरोधसम्भवः । विरुद्धौ चेद् धर्मौ तावतैव तात्त्विको विरोधव्यवहारः किम् अपरेण प्रतिज्ञामात्रसिद्धेन विरोधनाम्ना वस्त्वन्तरेण ।  तद् अयं पूर्वपक्षसङ्क्षेपः ग्नित्यं नास्ति न वा प्रतीतिविषयस् तेनाश्रयासिद्धता हेतोः स्वानुभवस्य च क्षतिर् अतः क्षिप्तः सपक्षो ऽपि च । शून्यश् च द्वितयेन सिध्यति न चासत्ता ऽपि सत्ता यथा नो नित्येन विरोधसिद्धिर् असता शक्या क्रमादेर् अपि ॥ ज् ८९,१६-१९; च्ड़्। र् ८७,२४-२७ इति ।  अत्र सिद्धान्तसङ्क्षेपः ह्धर्मस्य कस्यचिद् अवस्तुनि मानसिद्धा बाधाविधिव्यवहृतिः किम् इहास्ति नो वा । क्वाप्य् अस्ति चेत् कथम् इयन्ति न दूषणानि नास्त्य् एव चेत् स्ववचनप्रतिरोधसिद्धिः ॥ ज् ८९,२१-२४; च्ड़्। र् ८८,४-७  तद् एवं नित्यं न क्रमिकार्यकारित्वाक्रमिकार्यकारित्वयोगीति परमार्थः । ततश् च सत्तायुक्तम् अपि नैवेति परमार्थः । ततश् च क्षणिकाक्षणिकपरिहारेण राश्यन्तराभावाद् अक्षणिकान् निवर्तमानम् इदं सत्त्वं क्षणिक एव विश्राम्यत् तेन व्याप्तं सिध्यतीति सत्त्वात् क्षणिकत्वसिद्धिर् अविरोधिनी ॥

प्रकृतिः सर्वधर्माणां यद् बोधान् मुक्तिर् इष्यते ।  
स एव तीर्थ्यनिर्माथी क्षणभङ्गः प्रसाधितः ॥  


इति कृतिर् अयं रत्नकीर्तेः ॥

# प्रमाणान्तर्भावप्रकरणम्

प्रमाणद्वितयाद्छप्तेर् स्तर्त्स् ओन् ५१अ५। अन्यप्रमाणगणदूषणम् ।  
नापूर्वम् उच्यते तत् तु प्रयोगेणात्र मुद्र्यते ॥  


इह खलु प्रमाणमात्रे न केचिद् विप्रतिपद्यन्ते । अन्ततश् चार्वाकस्यापि सम्प्रतिपत्तेः । प्रमाणमात्रोच्छेदवादी च तत्तदाङ्शक्य प्रतिविधानाद् अस्मद्गुरुभिर् अवज्ञातः

प्रमाणम् अप्रमाणं चेद् विचारावसरो हतः ।  
ब्रुवता नियतं किञ्चित् साध्यं वा बाध्यम् एव वा ॥  
तत्रायुक्तिं ब्रुवाणस्य श्लाघा सदसि कीदृशी ।  
नानुमायाः परा युक्तिः किं सिद्धं तदनादरे ॥  
स्वीकृता तेन सेत्य् अस्मात् तन्मत्या बाधनं यदि ।  
अबाधने ऽस्याः स्वीकारात् तद्भिया बाधनं कथम् ॥  
साध्यं न किञ्चिद् इति चेत् बाधाया अपि साध्यता ।  
सापि नेति वचो व्यर्थं प्रश्नमात्रे ऽपि किं फलम् ॥  
फलं यदि गिरः क्वापि नान्यत् तच् चावबोधनात् ।  
वाचः प्रत्यायने शक्ता नाक्षधूमादि सुन्दरम् ॥  
संवृतौ मानम् इष्टं चेद् विचारो ऽप्य् एष संवृतिः ।  
संवृताव् अपि नेष्टं चेद् वदन् जेता यथा तथा ॥ (ज्न ३६३ड़्।)  
संवृतिश् च विना मानं वाङ्मात्रेण न सिध्यति ।  
मानतो यदि दुर्वारः प्रमाणस्य परिग्रहः ॥  


आचार्यो ऽप्य् आह—

अनिष्टेश् चेत् प्रमाणं हि सर्वेष्टीनां निबन्धनम् ।  
भावाभावव्यवस्थां कः कर्तुं तेन विना प्रभुः ॥  
(प्व् इव् २१५)

इति ।

तद् एवं प्रमाणमात्राप्रतिक्षेपे प्रत्यक्षं तावद् आदौ गणनीयम्, तन्मूलत्वाद् अपरप्रमाणोपपत्तेः । न च चार्वाको ऽप्य् अनुमानम् अनवस्थाप्य स्थातुं प्रभवति, व्यापारत्रयकरणात् । 

तच् छास्त्रे हि प्रत्यक्षेतरसामान्ययोः प्रमाणेतरविधानं लक्षणप्रणयनतो विधातव्यम् । तच् च लक्षणं प्रत्यक्षे धर्मिणि लक्ष्ये प्रामाण्ये प्रत्येतव्ये स्वभावो हेतुः । परबुद्धिप्रतिपत्तौ च कार्यादिव्यापारः कार्यहेतुः । परलोकप्रतिषेधे च दृश्यानुपलम्भो ऽङ्गीकर्तव्य इति कथम् अनुमानापलापः । यद् आचार्यः 

प्रमाणेतरसामान्यस्थितेर् अन्यधियो गतेः ।  
प्रमाणान्तरसद्भावप्रतिषेधाच् च कस्यचित् ॥  

प्रमाणेतरसामान्यस्थितेर् अन्यधियो गतेः ।  
प्रमाणान्तरसद्भावः प्रतिषेधाच् च कस्यचित् ॥  

 (प्विन् इ २)

अपि च

अर्थस्यासम्भवे ऽभावात् प्रत्यक्षे ऽपि प्रमाणता ।  
प्रतिबद्धस्वभावस्य तद्धेतुत्वे समं द्वयम् ॥  

अर्थस्यासम्भवे ऽभावात् प्रत्यक्षे ऽपि प्रमाणता ।  
प्रतिबद्धस्वभावस्य तद्धेतुत्वे समं द्वयम् ॥  

 (प्विन् इ ३)

इत्य् अनुमानम् अपि प्रमाणम् । प्रामाण्यं च प्रमाणान्तरागृहीतनिश्चितप्रवृत्तिविषयार्थतया तत्प्रापणे शक्तिः ॥

नन्व् अस्तु प्रापणे शक्तिः प्रामाण्यम्, परमसौनार्थाद् उत्पत्तेः, अपि त्व् अर्थदर्शनाद् इति चेत् । किम् इदम् अर्थदर्शनम् । अर्थस्य धर्मो दृश्यत्वम् । ज्ञानस्य धर्मो द्रष्टृत्वम् । प्रथमपक्षे नीलत्ववद् दृश्यत्वस्यापि साधारणत्वाद् एकगोचरो ऽर्थः सर्वगोचरः स्यात् । न हि प्रतिपुरुषम् अर्थानां भेदो नैरात्म्यप्रसङ्गात् । द्वितीयपक्षे तु कथम् अन्यस्मिन् ज्ञानस्वभावे द्रष्टृत्वे सत्य् अन्यस्यासम्बद्धस्यार्थस्य प्रत्याशा स्यात् । द्रष्टृअत्वं दृश्यत्वम् अन्तरेणानुपपद्यमानं तदाक्षिपतीति चेत् । ननु ज्ञानार्थयोर् उत्पत्तिसारूप्यबलतो द्रष्ट्ःदृश्यत्वव्यवस्थापनम् एतत् । अनभ्युपगमे द्रष्टृत्वं दृश्यत्वं च न सम्भवतीति किं केनाक्षिप्यताम् । भवतु वा प्रकारान्तरेणापि द्रष्टृदृश्यभावस् तथापि भेदे सत्य् अव्यभिचार दुत्पत्तिर् एव प्राप्तिनिमित्तम् । सा च प्रापणशक्तिः प्रत्यक्षानुमानयोर् अविशिष्टेति प्रमाणे एव ।  नन्व् अन्यद् अपि शाब्दोपमानादिकं प्रमाणम् अस्ति । तथा हि शब्दाच् चोदनारूपाद् असन्निकृष्टे ऽर्थे स्वर्गादौ यज् ज्ञानम् उत्पद्यते तद् अपि शाब्दं ज्ञानं प्रमाणम् एव । प्रत्ययितोदितवाक्यप्रसूतं च ज्ञानं प्रमाणम् । यद् आह कुमारिलः

तच् चाकर्तृकतो वाक्याद् अन्याद् वा प्रत्ययितो[?]दितात् ।  
ड़िन्द् थिस्! (नोत् इन् ए-तेxत् ओड़् श्व्।)

इति ।

तत्र यदा शब्दसमुत्थं ज्ञानं प्रमाणं तदोपादानादिबुद्धिः फलम् । यदा तु शब्दस् तदा तदालम्बनं ज्ञानं फलम् इति नैयायिकस्य पुनः: आप्तोपदेशः शब्दः (न्सू १।१।७), इति शब्दप्रमाणलक्षणसूत्रम् । तत्र शब्द इति लक्ष्यपदम् । आप्तोपदेश इति लक्षणपदम् । अस्यायं सङ्क्षेपार्थः । आप्तोपदिष्टः शब्दः प्रमाणम् इति । आप्तश् च साक्षात्कृतहेयोपादेयतत्त्वो यथादृष्टस्य चार्थस्याचिख्यासया प्रयुक्त उपदेष्टा अभिधीयते । प्रमाणफलव्यवस्था च पूर्ववद् द्रष्टव्येति ।

तथा मीमांसकानाम् उपमानं प्रमाणम् । यद् उक्तं शबरस्वामिना उपमानम् अपि सादृश्यम् असन्निकृष्टे ऽर्थे ऽर्थे बुद्धिम् उत्पादयति । यथा गवयदर्शनं गोः स्मरणस्येति ।च्ड़्। : उपमानम् अपि सादृश्यम् असन्निकृष्टे ऽर्थे बुद्धिम् उत्पादयति, यथा गवयदर्शनं गोस्मरणस्य।

अस्यायम् अर्थः । एकत्र दृश्यमानं सादृश्यं कर्तृ । प्रतियोग्यन्तरे दृश्यमानप्रतियोगिसादृश्यविशिष्टतयैतत्सादृश्यविशिष्टो ऽसौ इत्य् असन्निकृष्टे ऽर्थे यां बुद्धिम् उत्पादयति तदुपमानं प्रमाणम् इति यत् तदोरध्याहार इति । तस्मात् समरतीति स्मरणं पुरुषः । तेनायम् अर्थः - यथा गवये दृश्यमानं सादृश्यं गां स्मरतो मनुष्यस्य एतत्सादृश्यविशिष्टो ऽसौ गौर् इति बुद्धिम् उत्पादयतीति ।

न चेदम् उपमानं स्मरणं कर्तव्यम्, गवयसादृश्यविशिष्टस्य गोर् गोविशिष्टस्य च सादृश्यस्य प्रमेयत्वात् । गोसादृश्ययोर् विशेषणविशेष्यभावस्योपमानप्रमाणविषयस्य गोग्राहिणा गवयग्राहिणा वा प्रत्यक्षेण केनचिद् अग्रहणात् । यद् आह भट्टः


प्रत्यक्षे ऽपि यथा देशे स्मर्यमाणे च पावके ।  
विशिष्टस्यान्यतः सिद्धेर् अनुमानप्रमाणता ॥  


प्रत्यक्षेणावबुद्धे च सादृश्ये गवि च स्मृते ।  
विशिष्टस्यान्यतो ऽसिद्धेर् उपमानप्रमाणता ॥  
(श्व् Xइ ३९; ३८)


न च ग्रहणम् अन्तरेण स्मरणम् अस्ति । तस्मान् नोपमानं स्मरणम् अतः प्रमणम् इति । नैयायिकादीनां तूपमानसूत्रम्,

प्रसिद्धसाधर्म्यात् साध्यसाधनम् उपमानम् इति ।  
(न्सू १।१।६)

अस्यायम् अर्थः । प्रसिद्धं साधर्म्यं यस्य तस्माद् गवयादेः साध्यस्य सञ्ज्ञासञ्ज्ञिसम्बन्धस्य साधनं सिद्धिस् तदुपमानफलम् । समाख्यासम्बन्धप्रतिपत्तिहेतुर् उपमानम् इत्य् अर्थः । अयम् अस्य प्रपञ्चः । यः प्रतिपत्ता गां जानाति न गवयम्, आदिष्टश् च स्वामिना गच्छारण्यं गवयमानयास्माद् इति, गवयशब्दवाच्यम् अर्थम् अजानानो वनेचरम् अन्यं वा तज्ज्ञं पृष्टवान्, भ्रातः कीदृशो गवय इति । तेन चादिष्टं यथा गौस् तथा गवय इति । तस्य श्रुतातिदेशवाक्यस्य कस्याञ्चिद् अरण्यान्याम् उपगतस्यातिदेशवाक्यार्थ्स्मरणसहकारि यद् गवयसारूप्यज्ञानं तत्प्रथमत एवासौ गवयशब्दवाच्यो ऽर्थ इति प्रतिपत्तिं प्रस्तुवानम् उपमानं प्रमाणम् इति ।

तथार्थापत्तिसञ्ज्ञं प्रमाणं मीमांसकस्य । अर्थापत्तिर् अपि दृष्टः श्रुतो वार्थो ऽन्यथा नोपद्यमानो यद् अर्थान्तरं परिकल्पयति सार्थापत्तिः । यथा जीवति देवदत्ते गृहाभावदर्शनेन बहिर्भावस्यार्थस्य परिकल्पना । अस्यायम् अर्थः । प्रत्यक्षादिभिः षड्भिः प्रमाणैः प्रसिद्धो यो ऽर्थः स येन विना न युज्यते तस्यार्थस्य कल्पनम् अर्थापत्तिर् इति । सा च षट्प्रमाणपूर्विका षट्प्रकारैवेति ॥

प्रत्यक्षानुमानादिप्रमाणपञ्चकाभावस्वभावम् अभावाख्यं प्रमाणम् । प्रमेयं घटाद्यभावः । नास्तीह घटादीति ज्ञानं घटाद्यभावालम्बनं फलम् । यदाह कुमारिलः


प्रत्यक्षादेर् अनुपत्तिः प्रमाणाभाव उच्यते ।  
सात्मनो ऽपरिणामो वा विज्ञानं वान्यवस्तुनि ॥  


प्रमाणपञ्चकं यत्र वस्तुरूपे न जायते ।  
वस्तुसत्तावबोधार्थं तत्राभावप्रमाणता ॥  


(श्व् Xइइइ ११; १)
इति । 

एतानि षट् प्रमाणानि प्रत्यक्षादीन्य् असङ्कीर्णस्वस्वलक्षणयोगित्वाद् अन्याप्रविष्टस्वभावानि प्रत्येतव्यानीति ॥

अत्रोच्यते । चोदनायास् तावद् बाह्ये ऽर्थे प्रतिबन्धाभावान् न प्रामाण्यम् । प्रयोगः - यस्य यत्र प्रतिबन्धो नास्ति न तस्य तत्र प्रामाण्यम् । यथा दहने ऽप्रतिबद्धस्य रासभस्य । अप्रतिबद्धाश् च बहिरर्थे वैदिकाः शब्दाः इति व्यापकानुपलब्धिः । न तावद् अयम् असिद्धो हेतुः । शब्दानां वस्तुतः प्रतिबन्धाभावात् । प्रतिबद्धस्वभावता हि प्रतिबन्धः । न च सा निर्निबन्धना, सर्वेषां सर्वत्र प्रतिबद्धस्वभावताप्रसङ्गात् । निबन्धनं चास्यास् तादात्म्यतदुत्पत्तिभ्याम् अन्यन् नोपलभ्यते, अतत्स्वभावस्यातदुत्पत्तेश् च तत्राप्रतिबद्धस्वभावत्वात् । न हि शब्दानां बहिरर्थस्वभावतास्ति भिन्नप्रतिभासावबोधविषयत्वात् । नापि शब्दा बहिरर्थाद् उपजायन्ते, अर्थम् अन्तरेणापि पुरुषस्येच्छाप्रतिबद्धवृत्तेः शब्दस्योत्पाददर्शनात् ।

ननु योग्यतयैव किञ्चित् प्रतिबद्धस्वभावम् उपलभ्यते । यथा चक्षुर् इन्द्रियं रूपे । चक्षुः खलु व्यापार्यमाणं रूपम् एवोपलभ्यति । तथैवैते वैदिकाः शब्दास् तादात्म्यतदुत्पत्तिवियुक्ता अपि योग्यतामात्रेणातीन्द्रियम् अर्थं बोधयिष्यन्ति तत् कथं तादात्म्यतदुत्पत्तिविरहमात्रेणाप्रतिबन्धो येनैवं व्यापकानुपलब्धिः सिध्यतीति । नैष दोषः । यतश् चक्षुर् इन्द्रियम् अपि रसादिपरिहारेण रूप एव प्रकाशकत्वेन प्रतिनियतं तत्कार्यत्वात् । रूपं हि चक्षुर् उपकरोति । न सत्तामात्रेण चक्षू रूपं प्रकाशयति, व्यवहितस्यापि रूपोपलब्धिप्रसङ्गात् । तस्माद् रूपाद् योग्यदेशसन्निहितात् तज्ज्ञानजननयोग्यताम् आसाद्य चक्षू रूपज्ञानम् उत्पादयत्तत्कार्यम् इति व्यक्तम् अवसीयते । अन्यथा तदुपकारानपेक्षस्य तस्यापि तत्प्रकाशननियमो नोपपद्यते । न ह्य् अनुपकार्यत्वाविशेषे चक्षू रूपस्यैव प्रकाशकम्, न रसादेर् इति घटाम् उपैति नियमः । अयम् एव तर्हि नियमः कुतो यद् रूपेणैव चक्षुर् उपकर्तव्यम्, न रसादिनेति । यदि वस्तुवशाद् एव रूपम् उपकरोति न रसादिकम्, हन्त तर्हि यथोपकार्यत्वं प्रति नियमश् चक्षुषो रूपेण, तथा शब्दानाम् अपि स्वाभाविक एवास्तु बहिरर्थप्रत्यायननियम इति ।

अत्रोच्यते । न चक्षुषः स्वाभाविको रूपोपकार्यतानियमः, कस्यचिद् वस्तुनः स्वाभाविकत्वानुपपत्तेः । तथा हि स्वाभाविकत्वं वस्तुधर्मस्यानुजानानः प्रष्टव्यः - किं स्वाभाविक इति स्वतो भवति, आहोस्वित् परतः, अथाहेतुतः । यदि स्वतो भवति, तद् असङ्गतम्, स्वात्मनि क्रियाविरोधात् । अथाहेतुतः, तद् अयुक्तम्, अहेतोर् देशादिनियमायोगात् । तस्मान् न स्वाभाविको रूपोपकार्यताप्रतिनियमश् चक्षुषः । किन्निबन्धनस् तर्हि स्वहेतुप्रतिबद्ध इति, ब्रूमः - चक्षुः खलु स्वहेतुना जन्यमानं तादृशम् एव जनितम् यद्रूपोपकर्तव्यम् एव भवति । रूपम् अपि तादृशम् एव स्वहेतुना जनितं यत् तद् उपकारकस्वभावम् ।

शब्दानाम् अपि स स्वभावः स्वहेतुप्रतिबद्धो येनैते बाह्यार्थाव्यभिचारिण इति चेत् । न शक्यम् एवम् अभिधातुम्, नित्यत्वाभ्युपगमाद् वेदवाक्यानाम् । अथानित्यत्वम् अभ्युपगम्यायम् आक्षेपः परिहर्तुम् इष्यते, तद् अपि दुष्करम्, दोषान्तरप्रसङ्गात् । यदि स्वहेतुनैव ते नियमार्थोपदर्शनशक्तिमन्तो जनिताः, तदाव्युत्पन्नसमयस्यापि स्वार्थम् अवबोधयेयुः । यथा चक्षुः स्वहेतो रूपप्रकाशकम् उत्पन्नं सत् प्रकाशयत्य् एव रूपम् असङ्केतविदो ऽपि, न च शब्दाद् उच्चरितात् प्रागप्रतीतसमयस्यापि विशेषावगमः समस्ति । तस्मान् न स्वहेतुप्रतिबद्धश् चक्षुरादेर् इव शब्दानाम् अर्थप्रतिपादननियम इति निश्चयः ॥ 

अथ स्वहेतुभिर् एवायम् ईदृशस् तेषां स्वभावो दत्तो येन ते सङ्केतविशेषसहाया एव कम् अप्य् अर्थम् अवबोधयन्ति । न तर्हि सङ्केतपरावृत्तौ पदार्थान्तरवृत्तयो भवेयुः । यदि ह्य् अयम् अग्निहोत्रशब्दः सङ्केतापेक्षो यागविशेषप्रतिपादकः, कथं सङ्केतान्यत्वेनार्थान्तरं प्रतिपादयति । न हि क्षित्याद्यपेक्षेण बीजेन स्वहेतोर् अङ्कुरजननस्वभावेनोत्पन्नेन रासभः शक्यो जनयितुम्, तथा शब्दो ऽपि यद् अर्थप्रतिपादननियतस् तम् एव प्रकाशयेत् ॥ 

अथ तत्तत्सङ्केतापेक्षस् तत्तदर्थप्रत्यायनयोग्य एवायं जात इत्य् उच्यते । तद् अपि न प्रसुतोपयोगि । न ह्य् एवम् अस्य प्रामाण्यम् अवतिष्ठते । यदा हि सङ्केतेनापुरुषार्थप्रतिपादनम् अपि सम्भाव्यत एव, तदा न शक्यम् उपकल्पयितुं किम् अयम् अभिमतस्यैवार्थस्य द्योतको न वेति । तर्हि वाच्यवाचकलक्षणः शब्दार्थयोः सम्बन्धो भविष्यति । तथा चाह

वाच्यवाचकसम्बन्धाः सन्ति यद्य् अपि वास्तवाः ।  
सङ्केतैर् अनभिव्यक्ता न ते ऽर्थव्यक्तिहेतवः ॥  


इति चेत् । ननु तस्य वास्तवत्वे ऽसङ्केतविदो ऽप्य् अर्थप्रतिपत्तिर् भवेद् इत्य् उक्तम्, सङ्केतापेक्षायां चार्थान्तरे न प्रवर्तेतेत्याद्यभिहितम् । अतः पूर्वम् एवायं प्रत्याख्यातो वाच्यवाचकलक्षणः सम्बन्धः । तस्मान् न बहिरर्थे प्रतिबन्धः शब्दानाम् इति निर्णयः ॥

ततश् च नासिद्धो हेतुः ॥

नाप्य् विरुद्धः, विपर्ययव्याप्त्यभावात् । तदभावश् च सपक्षे वृत्त्युपदर्शनात् । न हि विरुद्धस्य साधर्म्यवति धर्मिणि सद्भावो युक्तः, साध्यविपर्ययस्य तत्राभावात् । न च व्यापकम् अन्तरेण व्याप्यस्य सम्भवः, तत्प्रच्युतिप्रसङ्गात् ॥ 

नाप्य् अनैकान्तिको हेतुह्, विपर्यये बाधकप्रमाणसम्भवात् । प्रामाण्यप्रतिषेधे हि साध्ये प्रामाण्यम् एव विपक्षः । न च तस्मिन् प्रतिबन्धाभावलक्षणो हेतुर् अस्ति, स्वविरुद्धेन प्रतिबन्धेन व्याप्तत्वात् । न खल्व् अयं प्रादेशिकः प्रमाणशब्दो ज्ञानेषु निर्निबन्धन एव, सर्वज्ञानेषु प्रामाण्यव्यपदेशप्रसङ्गात् । निबन्धनं च स्वविषयप्रतिबन्धाद् अन्यन् नोपपद्यते । तस्मात् प्रमाणस्य प्रमाणव्यपदेशविषयत्वं स्वविषयप्रतिबन्धेन व्याप्तम् । अतः प्रमाणे धर्मिणि विपक्षे प्रामाण्यस्य विरुद्धव्याप्तस्योपलम्भेन विपक्षे व्यवच्छेदसिद्धेर् नानैकान्तिको हेतुः ।

न चान्यो दोषः सम्भवी । तस्मान् निरस्ताशेषदोषेण हेतुना यत् प्रसिद्धं तद् उपादेयम् एव सताम् इति पण्डितश्रीजितारिपादैर् एव वेदाप्रामाण्ये दर्शितम् । 

एवं च वैदिकशब्दानां प्रामाण्ये निरस्ते तदुत्थं ज्ञानम् अप्य् अप्रमाणम् एव । आप्तप्रणीतस्य पुनर् वचनस्यार्थाव्यभिचारे तज्जन्मनो ज्ञानस्याव्यभिचारसम्भवे ऽपि न प्रामाण्यम् उपगन्तुं शक्यते, परचित्तवृत्तीनाम् अशक्यनिश्चयत्वेनाप्तत्वापरिज्ञानात् वचनस्यापि तत्प्रणीतत्वाप्रतिपत्तेः । प्रयोगश् चात्र -

यद् येन रूपेण न निश्चितं न तत् तेन रूपेण व्यवह्रियते । यथा रथ्यापुरुषः सर्वज्ञत्वेन । न प्रतीयते चाभिमतपुरुष आप्तत्वेनेति व्यापकानुपलब्धिः ॥ 

नायम् असिद्धिः, आप्ताभिमतस्य तथात्वानिश्चयात् । तथा हि परचित्तवृत्तयो ऽतीन्द्रियत्वान् न प्रत्यक्षसमधिगम्या इति कायवाग्व्यवहारतो ऽनुमातव्याः । तौ च कायवाग्व्यवहारौ बुद्धिर् पूर्वम् अन्यथापि कर्तुं शक्यते । ततस् तत्प्रतिबद्धत्वेनानिश्चयात् कथं कायवाग्व्यवहारतो विशिष्टपरचित्तवृत्त्यनुमानम् ॥

नापि विरुद्धः, सपक्षे सद्भावसम्भवात् ॥

नाप्य् अनैकान्तिकः, प्रामाणिकतद्रूपव्यवहर्तव्यत्वनिश्चितत्वयोर् व्याप्यव्यापकभूतयोर् विधिभूतयोर् वृक्षत्वशिंशपात्वयोर् इव प्रत्यक्षानुपलम्भाभ्यां सर्वोपसंहारेण व्याप्तेः सिद्धत्वात् । तद् अतः साधनाद् दोषत्रयरहितात् साध्यं सिद्ध्यद् अवाच्यम् एव । तद् एवम् आप्तत्वस्य दुर्बोधत्वेन तत्प्रणीतत्वानिश्चयाद् एकप्रहारनिहतम् आप्तवचसः प्रामाण्यम् ।

अतो यद् एतस्य प्रामाण्यप्रसिद्ध्यर्थं वाचस्पतिप्रभृतीनां वल्गितं तदप्राप्तावसरम् एव । एवं प्रत्ययोदितम् अपि भट्टाभिमतं शाब्दं प्रामाण्यं व्यस्तम् इति बोद्धव्यम् । तस्मात् स्थितम् एतत् न शाब्दं बहिरर्थे प्रमाणम् अस्तीति । बुद्ध्याकारे तु तत्कार्यप्रसूतत्वात् तदनुमानम् एवेति ।

मीमांसकोक्तं तावद् उपमानं मानम् एव न भवति, निर्विषयत्वाद् अस्य । इहापि प्रयोगः - यस्य न विषयवत्त्वं न तस्य प्रामाण्यम् । यथा केशोण्डुकज्ञानस्य । न सिद्धं च विषयवत्त्वम् उपमानज्ञानस्येति व्यापकानुपलम्भः ।

नायम् असिद्धो हेतुः, निर्विषयत्वाद् उपमानस्य । तथा हि सादृश्यविशिष्टः पिण्डः पिण्डविशिष्टं वा सादृश्यम् उपमानस्य विषयो वर्ण्यते । न सदृशवस्तुव्यतिरिक्तं सादृश्यं व्यवस्थापयितुं शक्यते, प्रमाणेनाप्रतीतत्वात् ।  ननु सादृश्यं वस्तु दुर्वारम् एव । यदाह

सादृश्यस्य च वस्तुत्वं न शक्यम् अपबाधितुम् ।   
भूयो ऽवयवसामान्ययोगो जात्यन्तरस्य तत् ॥ (श्व् Xइइइ १८)  


इति ।

अत्रोच्यते । यदि सदृशातिरिक्तं सादृश्यं वस्तु दृश्यं स्यात्, तदा दृश्यानुपलम्भग्रस्तम् एव, शास्त्रानाहितसंस्कारेणापि केनचित् तस्यादर्शनात् । तस्य चास्तित्वे सर्वं सर्वत्रास्तीत्य् अप्रवृत्तिनिवृत्तिकं जगदापद्येत । अथादृश्यं तत्सादृश्यम् उपेयते, तथापि तत्र प्रसिद्धलिङ्गाभावाद् असिद्धम् एव । सिद्धेन च तेन विषयवत्तोपमानस्य सिध्येत । सादृश्यप्रत्ययस् तु स्वहेतोस् तथोत्पन्नेन सदृशवस्तुनापि क्रियमाणो घटत एव इति न सादृश्यम् उप्स्थापयितुं प्रभवति । उपमानप्रमाणबलाद् एव सादृश्यसिद्धिर् इति चेत् । न । प्रमाणान्तरसिद्धयोर् एव सादृश्यपिण्डयोर् विशेषणविशेष्यभावस्योपमानविषयत्वात् कथं सादृश्यमात्रस्योपमानात् सिद्धिः । ततश् च सादृश्यस्यासिद्धेर् न तद्विशिष्टः पिण्डः पिण्डविशिष्टं वा सादृश्यम् उपमानस्य विषयः । तद् एवम् उपमानस्य निर्विषयत्वं सिद्धम् इति नासिद्धो हेतुः । नापि विरुद्धः, सपक्षे भावात् ।

न चानैकान्तिकः । तथा हि प्रामाण्यान्भावे साध्ये प्रामाण्यम् एव विपक्षः । तच् च विषयवत्तया व्याप्तम्, निर्निमित्तत्वे सर्वज्ञानप्रामाण्यप्रसङ्गात् । तद् यं विरुद्धव्याप्तोपलब्ध्या विपक्षान् निवर्तमानो विषयवत्त्वाभावलक्षणो हेतुः प्रामाण्याभावलक्षण एव विश्राम्यतीति व्याप्तिसिद्धिः । अतो नोपमानं प्रमाणम् इति ।

नैयायिकपरिकल्पितोपमाननिराकरणार्थम् अप्य् अयम् एव प्रयोगो द्रष्टव्यः, तस्यापि निर्विषयत्वात् । तथा हि समाख्यासम्बन्धस् तस्य विषयो वर्ण्यते । स च परमार्थतो नास्ति । स हि सम्बन्धः सम्बन्धिभ्यां भिन्नो ऽभिन्नो वा । यदि भिन्नस् तदा तयोर् इति कुतः । न च सम्बन्धान्तराद् इति वक्तव्यम्, तद् अपि कथं तेषाम् इति चिन्तायाम् अनवस्थाप्रसङ्गः । न च यथा प्रदीपः प्रकाशान्तरम् अन्तरेण प्रकाशते तथा सम्बन्धो ऽपि सम्बन्धान्तरेण सम्बद्धो भविष्यतीति वक्तुम् उचितम् । प्रमाणसिद्धे हि वस्तुरूपे ऽयम् अस्य स्वभाव इति वर्ण्यते । यथा प्रदीपस्यैव । सम्बन्धस् तु न प्रमाणप्रतीतः । तत् क एवं जानात्व् अयम् अस्य स्वभाव इति, यद् वा नास्त्य् एवायम् इति । अयम् अनयोः सम्बन्धः सम्बद्धाव् एताव् इति तु बुद्धिः स्वहेतुबलात् सम्बद्धवस्तुद्वयाद् अपि सम्भाव्यमाना न सम्बन्धम् आक्षेप्तुं प्रभवति । तस्मान् न भिन्नसम्बन्धसिद्धिः । अथाभिन्नः तदा सम्बन्धिनाव् एव केवलाव् इति न समाख्यासम्बन्धो नाम, यः कश्चिद् उपमानस्य विषयः स्यात् । ननु सम्बन्धबुद्धिजनकत्वं सम्बद्धपदार्थाद् भिन्नम् अभिन्नं वा । भेदे च स एव सम्बन्धः नाम्नि परं विवादः । अथाभिन्नम्, तदा यथा सम्बद्धपदार्थस्य स्वभावः सर्वपदार्थसाधारणस् तथा तद् अपि रूपं तदव्यतिभिन्नं सर्वपदार्थसाधारणम् इति स पदार्थो ऽभिमतपदार्थेनेव परैर् अपि पदार्थैः सह सम्बद्धः स्यात् ।

न चैवम्, तस्माद् भिन्नं तत्सम्बन्धबुद्धिजनकत्वं सम्बद्धपदार्थाद् एष्टव्यम् इति चेत् । नन्व् एतद् आशङ्क्य राजकुलपादैः परिहृतम् एव । तथा हि

सम्बद्धं स्वयम् एव चेन् ननु यथा तं तस्य सम्बन्धिनं प्रत्यात्मा जगतीम् अपि प्रति तथा तत् केन योगो ऽस्य न ।  
सम्बन्धे परतो ऽपि तुल्यम् अखिलं तेनैव चेत् संयमो हेतुः किं न नियामकः स च कथं योगः क्वचिन् नापरे ॥  


इति । तस्मात् सम्बन्धाभावात् पूर्वोक्तेन न्यायेन सारूप्याभावाच् चासिद्धं नैयायिकस्यापि निर्विषयम् उपमानं प्रमाणम् अतो ऽनन्तरेणैव व्यापकानुपलम्भेन निराकृतम् ।

अर्थापत्तिर् अपि । यद् एतत् सामान्यलक्षणं प्रत्यक्षादिप्रतीतो यो ऽर्थः स येन विना नोपपद्यते तस्यार्थस्य परिकल्पनम् अथापत्तिर् इत्य् अत्र विचार्यते । यस्यार्थस्य दर्शनाद् यो ऽर्थः परिकल्प्यते तयोर् यदि प्रतिबन्धो ऽस्ति तदार्थापत्तिर् अनुमानम् एव । अथापत्तिर् इति नामान्तरकरणे नास्माकं काचिद् विप्रतिपत्तिः । तथा हि प्रमाणपरिदृष्टो ऽर्थः केनचिद् विना नोपपद्यत इति कुतो लभ्यते, यदि परिदृश्यमानपरिकल्प्यमानयोः कश्चित् सम्बन्धः स्यात् । अन्यथा तेन विना नोपपद्यत इत्य् अह्रीकाद् अन्यो न ब्रूयात्, घटपटवत् । स च सम्बन्धः क्वचित् पूर्वम् अवश्यं प्रत्यक्षानुपलम्भतः, क्वचिद् अदृश्यत्वे ऽपि विपर्ययबाधकप्रमाणबलाद् वा निश्चेतव्यः । अन्यथा तेन विनानुपपत्तिज्ञानस्यैवानुपपत्तेः । सति चैवम्, एकं सम्बधिनं दृष्ट्वा यत्रस्थेन विना तत्रस्थं नोपपद्यते, तस्य द्वितीयस्य सम्बन्धिनः कल्पनम् अनुमानम् एव । तत्र स्वभावप्रतिबन्धे स्वभावहेतुजैव सार्थापत्तिः । तदुत्पत्तिप्रतिबन्धे कार्यलिङ्गजैव । तद् उक्तम्: अन्यथानुपपन्नत्वम् अन्वयव्यतिरेकिण्य् अर्थे भवति यत्, तस्मान् नार्थापत्तिः, प्रमाणान्तरम् इति । तस्मात् परिदृश्यमानपरिकल्प्यमानयोः सति प्रतिबन्धे नार्थापत्तिः प्रमाणान्तरम् इति । अथ तयोर् न प्रतिबन्धः, तदार्थापत्तिः प्रमाणम् एव न भवतीति मन्तव्यम्, साक्षात् पारम्पर्येण च सम्बन्धाभावात् । यस्य यत्र प्रतिबन्धो नास्ति न तस्य तत्र प्रामाण्यम् इत्यादिर् वेदनिराकरणार्थं यः पूर्वम् उपन्यस्तः स एवास्या अपि प्रामाण्यनिराकरणाय द्रष्टव्यः । सामान्येनैवार्थापत्तौ निराकृतायां प्रत्यक्षादिर् पूर्वकत्वलक्षणस् तत्प्रपञ्चो निरस्तो भवत्य् एवेति तदर्थं न प्रबन्धो ऽभिधीयते, गवि निराकृते शावलेयनिराकृतिवत् । तस्मान् नार्थापत्तिः प्रमाणान्तरम् इति । 

तथा अभावप्रमाणस्यापि प्रामाण्यं नोपपद्यते, तस्यापि निर्विषयत्वात् । ततश् च मीमांसकोपवल्गितोपमाननिराकरणार्थम् उपन्यस्तो यो विषयवत्त्वाभावलक्षणो ऽनुपलम्भः स एवास्यापि निरासार्थम् उपन्यसितव्यः । ननु चात्रासिद्धो हेतुः ।

तथा हि यदि घटाभावो वास्तवः प्रमेयभूतो न स्यात्, तदा नास्तीह घट इति प्रत्ययः कथम् उत्पद्यत इति चेत् । केवलप्रदेशग्राहिप्रत्यक्षाद् इति ब्रूमः । ननु यदि कैवल्यं प्रदेशस्वरूपं तत् तर्हि सघटे ऽपि प्रदेशे विद्यत इति तत्रापि तस्य प्रत्ययस्य सद्भावप्रसङ्गः । अथातिरिक्तः, मुखान्तरेणाभाव एवाभ्युपगतो भवतीति चेत्, न ।

कैवल्यं तद्विविक्तत्वम् असङ्कीर्णत्वम् इत्यादिभिः पदैः प्रदेशस्य घटं प्रत्यनापन्नाधारभावस्य स्वहेतुत उत्पन्नस्य घटप्रदेशाद् अन्य एवात्माभिधीयते । स एव चाभावप्रत्ययं जनयतीति किम् अपरेणाभावेन कर्तव्यम् ।

ननु घटं प्रत्यनापन्नाधारभावस्य प्रदेशस्येति घटाभावयुक्तस्य प्रदेशस्येत्य् उक्तं भवतीति चेत् । तर्हि घटाभावो ऽपि घटं प्रत्यनापन्नाधारभावः किम् अभावान्तरेण स्वरूपेणैव वा । प्रथमपक्षे ऽनवस्था । अथ तदभावरूपत्वाद् अभावान्तरम् अन्तरेणैव घटाभावो घटं प्रत्यनापन्नाधारभावः । यद्य् एवम् असहायः प्रदेशविशेषो ऽपि पर्युदासवृत्त्या घटाभावरूपत्वाद् अभावं विनैव घटं प्रत्यनापन्नाधारभावो युक्त इति किम् अकाण्डम् आहोपुरुषिकया मिथ्याप्रलापेनाबोधविक्लवं शिष्यपुद्गलम् आकुलयसि । तस्माद् भूतलातिरिक्तस्याभावस्यासिद्धत्वान् नायं विषयवत्ताभावलक्षणो हेतुर् असिद्धः । प्रमाणपञ्चकाभावाद् एव तु प्रमेयाभावसिद्धिप्रत्याशापि न युज्यते, विप्रतिपत्तिविषयत्वाद् अस्यानेनैव प्रमेयाभावसिद्धेर् अयोगात् ।

विरुद्धानैकान्तिकत्वे च पूर्वम् एव हेतोः परिहृते । तद् अतः सिद्धम् अभावप्रमाणाभिमतस्याप्रामाण्यम् इति ।

अथ वाभावप्रमाणस्वरूपम् एव निरूप्यताम् । कः पुनः प्रमाणाभावात्माभिमतो भवताम्, किं प्रसज्यवृत्त्या प्रमाणानुत्पत्तिमात्रम्, अथ वा पर्युदासवृत्त्या भावान्तरम् । वस्त्वन्तरम् अपि जडरूपं ज्ञानरूपं वा । ज्ञानरूपम् अपि ज्ञानमात्रकम् एकज्ञानसंसर्गिवस्तुज्ञानं वेति षड् विकल्पाः ।

तत्र न तावन् निवृत्तिरूपो ऽभावो युज्यते । स खलु निखिलशक्तिविकलतया न किञ्चित् । यच् च न किञ्चित् तत् कथम् अभावं परिच्छिन्द्यात्, तद्विषयं वा ज्ञानं जनयेत्, प्रतीतं वा तत् कथम् इति सर्वम् अन्धकारनर्तनम् । यद् आहुः: न ह्य् अभावः कस्यचित् प्रतिपत्तिः प्रतिपत्तिहेतुर् वा तस्यापि कथं प्रतिपत्तिर् इति (ह्ब् २५,१२-१४) । नापि वस्त्वन्तरतापक्षे जडरूपो ऽभावः सङ्गच्छते, तस्याभावलक्षणप्रमेयपरिच्छेदाभावात्, परिच्छेदस्य ज्ञानधर्मत्वात् । नापि ज्ञानमात्रस्वभावो ऽभावो वक्तव्यः, देशकालस्वभावविप्रकृष्टस्यापि ततो ऽभावप्रसङ्गात्, तदपेक्षयापि ज्ञानमात्रत्वात् तस्य । अथैकज्ञानसंसर्गिवस्तुज्ञानस्वभावो ऽनुमन्यते तदास्तम् अभावप्रमाणप्रत्याशया, प्रत्यक्षविशेषस्यैवाभावनामकरणात् । तस्य चास्माभिर् दृश्यानुपलम्भाख्यसाधनत्वेन स्वीकृतत्वात् । अतो न काचिद् विप्रतिपत्तिर् नाम । तस्माद् अभावप्रमाणस्वरूपम् अपि निरूप्यमाणं विशीर्यत एव । यद् अप्य् अस्य लक्षणम् उक्तम्

प्रत्यक्षादेर् अनुत्पत्तिः प्रमाणाभाव उच्यते ।  

(श्व्, अभाव, ११अब्)
इत्यादि, तद् अपि याचितकम् अण्डनम् । तस्मात् स्थितम् एतत्, प्रमाणस्य सतो ऽत्रैवान्तर्भावात् प्रमाण एव ।

॥ प्रमाणान्तरर्भावप्रकरणं समाप्तम् ॥ 

# व्याप्तिनिर्णयः

इह दहनादिना धूमादेर् अर्थान्तरस्य व्याप्तिस् तदुत्पत्तिलक्षणा । सा च विशिष्टान्वयव्यतिरेकग्रहणप्रवणविशिष्टप्रत्यक्षानुपलम्भसाधनेति न्यायः । अत्र च भट्टप्रभृतयो विप्रतिपद्यन्ते । तथा हि ते ऽग्निमति प्रदेशे धूमस्य भूयोदर्शनं तद्व्युक्ते च तथैवादर्शनम् इत्य् अन्वयव्यतिरेकित्वं कल्पयाम् बभूवुः । 

ननु भूयसापि प्रवृत्ते दर्शनादर्शने घटकुलटादाव् उपलब्धो व्यभिचार इति चेत् । किम् एतावता तत्राप्य् तत्राप्य् अनुमानम् अस्तु, तद्वद् वा धूमादाव् अपि मा भूत् । प्रथमपक्षस् तावद् व्यभिचाराद् एव निरस्तः । द्वितीयो ऽपि व्यभिचाराद् एव । न ह्य् अन्यस्य व्यभिचारे धूमस्य किञ्चित् । तस्माद् अग्निधूमयोर् अव्यभिचारस्यासम्भवे शक्तम् अपि तदुपपत्तयः तत्प्रसाधकविशिष्टप्रत्यक्षानुपलम्भा वा नानुमानोपयोगिनः । सम्भवे वा किं तदुत्पत्त्या तदुपयोगिना विशिष्टप्रत्यक्षानुपलम्भेन, दर्शनादर्शनाभ्याम् एवाव्यभिचारसिद्धेः । तथा च काशिकाकारः: प्राचीनानेकदर्शनजनितसंस्कारसहायेन चरमेण चेतसा धूमस्याग्निनियतत्वं गृह्यत इति ॥

त्रिलोचनस् त्व् आह: प्रत्यक्षानुपलम्भयोर् विशेषविषयत्वात् कथं ताभ्यां सामान्ययोः सम्बन्धप्रतिपत्तिः । अथानग्निव्यावृत्तेनाधूमव्यावृत्तस्य सम्बन्धः प्रतीयत एवेति । ननु सो ऽपि कस्य प्रमाणस्य विषयः । न तावत् प्रत्यक्षस्य, स्वलक्षणविषयत्वात् तस्य । नाप्य् अनुमानस्य, तस्यापि तत्पूर्वकत्वात् । न च व्यावृत्त्योः (ज्२ व्यावृत्तः) कश्चित् सम्बन्धः । अथ प्रत्यक्षपृष्ठभावी विकल्पो दृष्टे भेदे ऽभेदम् अध्यवस्यति, तद् एव सामान्यम् । एवम् अपि विकल्पानां न वस्त्व् एव विषयः । अपि तु ग्राह्याकारः । स च न वस्तु । वस्तु तु तेषां परोक्षम् एवेति, कथं तेनापि सम्बन्धग्रहः । अस्माकं तु भूयोदर्शनसहायेन मनसा तज्जातीयानां सम्बन्धो गृहीतो भवति । अतो धूमो नाग्निं व्यभिचरति । तद्व्यभिचारे धूम उपाधिरहितं सम्बन्धम् अतिक्रामेद् इति हेतोर् विपक्षशङ्कानिवर्तकं प्रमाणम् उपलब्धिलक्षणप्राप्तोपाधिविरहहेतुर् अनुपलम्भाख्यं प्रत्यक्षम् एव । ततः सिद्धः स्वाभाविकः सम्बन्धः ॥च्ड़्।  \[\] ।

वाचस्पतेस् तु प्रपञ्चः । तथा हि धूमादीनां वह्न्यादिभिः स्वाभाविकः सम्बन्धः । न तु वह्न्यादीनां धूमादिभिः । ते हि विनापि धूमादिभिर् उपलभ्यन्ते । वह्न्यादयस् तु यदार्द्रेन्धनसम्बन्धम् अनुभवन्ति तदा धूमादिभिः सम्बध्यन्ते । वह्न्यादीनां तु स्फुटमार्द्रेन्धनाद्युपाधिकृतः सम्बन्धो न तु स्वाभाविकः । ततो ऽनियतः । स्वाभाविकस् तु धूमादीनां वह्न्यादिभिः सम्बन्धः, तदुपाधेर् अनुपलभ्यमानत्वात् । क्वचिद् व्यभिचारस्यादर्शनाद् अनुपलभ्यमानस्यापि कल्पनानुपपत्तेः । न चादृश्यमानो ऽपि दर्शनानर्हतया साधकबाधकप्रमाणाभावेन सग्दिह्यमान उपाधिः सम्बन्धस्य स्वाभाविकत्वं प्रतिबध्नातीति युक्तम् ।

अवश्यं शङ्कया भाव्यं नियामकम् अपश्यताम् (प्व् इ ३२४च्द्)

इति तु दत्तावकाशा लौकिकमर्यादातिक्रमेण शङ्कापिशाची लब्धप्रसरा न क्वचिन् नास्तीति नायं क्वचित् प्रवर्तेत । सर्वत्रैव कस्यचिद् अनर्थस्य कथञ्चिच् छङ्कास्पदत्वात् । अनर्थशङ्कायाश् च प्रेक्षावतां निवृत्त्यङ्गत्वात् । अन्ततः स्निग्धान्नपानोपयोगे ऽपि मरणदर्शनात् । तस्मात् प्रामाणिकलोकयात्राम् अनुपालयता यथादर्शनम् एव शङ्कनीयम् । न त्व् अदृष्टपूर्वम् अपि । विशेषस्मृत्यपेक्ष एव हि संशयो नास्मृतेर् भवति । न च स्मृतिर् अननुभूतचरे भवितुम् अर्हति । तद् उक्तं मीमांसावार्तिककृता: नाशङ्का निःप्रमाणिका इति । तस्माद् उपाधिं प्रयत्नेनान्विष्यन्तो ऽनुपलभमाना नास्तीत्य् अवगम्य स्वाभाविकत्वं सम्बन्धस्य निश्चिनुमः ॥  स्याद् एतत् । अन्यस्यान्येन सहाकारणेन चेत् स्वाभाविकः सम्बन्धो भवेत्, सर्वं सर्वेण स्वभावतः सम्बध्येत । सर्वं सर्वस्माद् गम्येत । अथान्यस्य चेद् अन्यत् कार्यं कस्मात् सर्वं सर्वस्मान् न भवति, अन्यत्वाविशेषात् । ततश् च स एवातिप्रसङ्गः । यद्य् उच्येत न भावस्वभावाः पर्यनुयोज्याः, तस्माद् अन्यत्वाविशेषे ऽपि किञ्चिद् एव कारणं कार्यं च किञ्चिद् इति । नन्व् एष स्वभावानाम् अनुयोगो भिन्नानां अकार्यकारणभूतानाम् अपि स्वभावप्रतिबन्धे तुल्य एव । तस्माद् यत्किञ्चिद् एतद् अपि । केन पुनः प्रमाणेनैष स्वाभाविकः सम्बन्धो गृह्यते । प्रत्यक्षसम्बन्धिषु प्रत्यक्षेण तथा हि अभिजातमणिभेदतत्त्ववद् भूयोदर्शनजनितसंस्कारसहायम् इन्द्रियम् एव धूमादीनां वह्न्यादिभिः स्वाभाविकसम्बन्धग्राहीति युक्तम् उत्पश्यामः । एवं मानान्तरविदितसम्बन्धेषु मानान्तराण्य् एव यथास्वं भूयोदर्शनसहायानि स्वाभाविकसम्बन्धग्रहणे प्रमाणान्य् उन्नेतव्यानि । स्वभावतश् च प्रतिबद्धा हेतवः स्वसाध्येन यदि साध्यम् अन्तरेण भवेयुः, स्वभावाद् एव प्रच्यवेरन्न् इति तर्कसहाया निरस्तसाध्यव्यतिर् एकवृत्तिसन्देहा यत्र दृष्टास् तत्र स्वसाध्यम् उपस्थापयन्त्य् एवेति ॥  अत्रोच्यते । इह खलु भेदे तदुत्पत्तिर् एव व्याप्तिः । न चासावन्यो वा स्वत एवाविनाभावलक्षणः स्वाभाविकः सम्बन्धो भूयोदर्शनमात्रतः सिध्यति । तथा हि, किं यत्र भूयोदर्शनप्रवृत्तिस् तत्र नियतत्वव्यवस्था, यत्र वा नियतत्वम् अस्ति तत्रैव भूयोदर्शनप्रवृत्तिः । प्रथमपक्षे घटाद् अपि कुलटा, पार्थिवत्वाद् अपि लोहलेख्यत्वं सिध्येत्, भूयोदर्शनसम्भवे ऽपि नियतत्वसम्भवात् ।  व्यभिचारदर्शनान् नैवम् इति चेत् । कस्य पुनर्व्यभिचारदर्शनम् यस्य कस्यचित् शास्त्रकारस्य, प्रतिपत्तुर् वा । प्रथमपक्षे प्रतिपत्तुः किम् आयातं यतो नानुमानम् अयं कुर्यात् । अन्यथान्यस्य तद्विषयप्रत्यक्षीकारेणैव सो ऽपि कृतार्थ इति किम् अवश्यम् अनुमानम् अन्वेषते । न चाप्तवचनाद् अव्यभिचारदर्शनाद् अनुमानम् । आप्तस्य निश्चेतुम् अशक्यत्वाद् इत्य् अन्यत्र प्रसाधनात् । शास्त्रकारं च पृष्ट्वा दृष्टसम्बन्धो ऽपि धूमाद् अग्निम् अनुमास्यत इत्य् अलौकिकम् । प्रतिपत्तुस् तु नावश्यं सन्न् अपि व्यभिचारो गोचरीभवति । न हि यत्र व्यभिचारस् तत्रैव तावति काले देशे वावश्यं प्रतीतिम् अवतरति । अप्रतीयमानश् च नास्त्य् एवेति न नियमः । सत्य् अपि व्यभिचारे दर्शनसामग्र्यभावात् तस्यादर्शनात् । अतिचिरकालव्यवधाने ऽपि दर्शनात् ब्राह्मण्यादिव्यभिचारवत् ॥  घटपार्थिवादौ प्रतिपत्तैव प्रवृत्तः । तदैव क्रमेण वा व्यभिचारं पश्येद् इति चेत् । यदि तावद् असौ कथञ्चित् प्रवर्तते, प्रवृत्तो ऽपि वा सामग्र्यभावाव्यभिचारं न पश्येत् । वज्रं वा लोहेन व्यापारयेत् । व्यक्तं तस्य तावत् तद् अप्य् अमानम् आपन्नम् इति महत् पाण्डित्यम् । तस्माद् यदि व्यभिचारदर्शनाद् अनुमानं तदादृष्टव्यभिचारस्य प्रतिपत्तुर् घटपार्थिवत्वाद् अप्य् अस्ति । तथा अदर्शनमात्रेण व्यभिचाराभावो न सिध्यति, योग्यानुपलब्धेर् एव सर्वत्राभावसाधने ऽधिकारात् । ततो बहुलं सहचारमात्रेण न व्यभिचारी न व्याव्यभिचारी निश्चित इति शङ्कावकाशः ॥  यद्य् एवम् अदृष्टव्यभिचाराद् अपि धूमाद् अनुमानं मा भूत् । न । ईदृशस्य शङ्कावकाशस्य सर्वत्र तदुत्पत्तिरहिते सम्भवाद् इति । अथ कदाचित् प्रतिपत्ता प्रवृत्तो व्यभिचारं पश्यति । न तर्हि यत्र भूयोदर्शनम्, तत्र नियतत्वस्थितिः । तत्र कुतो धूमे प्रतिबन्धसिद्धिः । भूयोदर्शनस्यान्यत्र नियतत्वोपस्थापकत्वक्षतौ मलिनपौरुषत्वेन सर्वत्रानाश्वासात् ॥  यद्य् एवं द्विचन्द्रादौ चक्षुरादिप्रत्यक्षं मलिनपौरुषम् उपलब्धम् इति घटादिकम् अपि नोपस्थापयेद् इति चेत् । न । इन्द्रियविषयकार्यं हि प्रत्यक्षम् । न द्विचन्द्रादिज्ञानम् ईदृशम् अर्थकार्यत्वाभावात् । ततो भिन्नलक्षणस्य प्रत्यक्षाभासत्त्वे ऽपि घटज्ञानं प्रत्यक्षम् एव । न चैव धूमादौ पार्थिवत्वादौ च व्याप्तिग्राहकस्य भूयोदर्शनस्य लक्षणभेदो येनैकत्राश्वासः स्यात् ॥  एते एवार्थकार्यत्वाकार्यत्वे लक्षणभेद इति चेत् । न । घटादिज्ञानस्य ह्य् अर्थकार्यत्वविवादे प्रमाणान्तरतो ऽर्थक्रियालाभतो वा निश्चयः, न प्रतिज्ञामात्रेण । न चात्र धूमस्याग्निसहचारः सदातनो ऽयम् अथ सुहृद्द्वयस्येव सात्ययो गृहीत इति संशये सदातनसहचारप्रसाधकप्रमाणान्तरसङ्गतिर् अस्ति, तत्कार्यं वा किञ्चिद् उपलभ्यते । तर्हि बाध्यमानत्वाबाध्यमानत्वलक्षणो लक्षणभेदो भविष्यतीत्य् अपि न वक्तव्यम्, अव्यभिचारग्रहाकस्य भूयोदर्शनस्य बाधितत्वासिद्धेः । अबाधमात्रं हि प्रसज्यप्रतिषेधो ऽप्रमाणम् । प्रमाणान्तरसङ्गतिर् अर्थक्रियालाभो वा प्रयुदासश् चासिद्ध इति न तावत् प्रथमः पक्षः । नापि द्वितीयः । नियतत्वाभावे ऽपि पार्थिवत्वादौ भूयोदर्शनसम्भवाद् इति न भूयोदर्शनगम्या व्याप्तिः ॥  त्रिलोचनचोद्ये ऽपि ब्रूमः । यदि प्रत्यक्षं स्वलक्षणविषयम् इत्य् अयोगव्यवच्छेदेनोच्यते तदा सिद्धसाधनम् । अन्ययोगव्यवच्छेदस् त्व् असिद्धः, प्रत्यक्षानुमानादिसर्वज्ञानानां ग्राह्यावसेयभेदेन विषयद्वैविध्यानतिक्रमात् । यद् धि यत्र ज्ञाने प्रतिभासते तद् ग्राह्यम् । यत्र तु तत् प्रवर्ते तद् अध्यवसेयम् । तत्र प्रत्यक्षस्य स्वलक्षणं ग्राह्यम् । अध्यवसेयं तु सामान्यम्, अतद्रूपपरावृत्तस्वलक्षणमात्रात्मकम् । अनुमानस्य तु विपर्ययः । ततश् च सांव्यवहारिकप्रमाणापेक्षया रूपरसगन्धस्पर्शसमुदायात्मकस्य घटस्य रूपभेदमात्रग्रहणे ऽपि प्रत्यक्षतः समुदायसिद्धिव्यवस्था । तथैकस्यातद्रूपपरावृत्तस्य ग्रहणे ऽपि साध्यसाधनसामान्ययोर् अतद्रूपपरावृत्तवस्तुमात्रात्मनोर् अयोगव्यवच्छेदेन विषयभूतयोर् व्याप्तिग्रहो युक्त एव । अत एव विकल्पानाम् अवस्त्व् एव विषयः, वस्तु तु तेषां परोक्षम् एवेत्य् अपि दुर्ज्ञानम्, सर्वविकल्पानाम् अध्यवसेयापेक्षया वस्तुविषयत्वात् । शास्त्रे ऽपि तथैव प्रतिपादनात् । न च मनसा तज्जातीयानां व्याप्तिग्रहः शक्यः, मनसो बहिर् अस्वातन्त्र्यात् । अन्यथा अन्धबधिर् आद्यभावप्रसङ्गात् । न च वह्निव्यभिचारे धूम उपाधिरहितं सम्बन्धम् अतिक्रामेद् इति वक्तुम् उचितम्, स्वकपोलकल्पितस्वाभाविकसम्बन्धस्य याचितकमण्डनत्वाद् इति ॥  यद् अपि वाचस्पतिजल्पितम्, यो यत्रोपाधिना नियतस् तत्र तस्य स्वाभाविकः सम्बन्धः । यथा दहने धूमस्य । तदुपाधेर् दृश्यस्यानुपलभ्यमानत्वात् क्वचिद् व्यभिचारस्यादर्शनाद् इत्य् अत्रेदं विचार्यते । यस्यादर्शनतः स्वाभाविकः सम्बन्धो ववस्थापनीयः, स खलु धूमस्वरूपाद् अर्थान्तरम् उपाधिर् वक्तव्यो यथा दहनाद् इन्धनम् । अर्थान्तरं च किञ्चिद् दृश्यम् अदृश्यं च किञ्चित्, न तु सर्वम् एव दृश्यतानियतम् । ततश् च धूमस्यापि हुताशने स्याद् उपाधिः, न चोपलभ्यते इत्य् उपाधिमात्रानुपलब्धिर् अनैकान्तिकी । तत् कथम् अदर्शनमात्रान् नास्त्य् एवोपाधिः, यतः स्वाभाविकसम्बन्धसिद्धिः स्यात् । दृश्योपध्यभावसाधने तु सिद्धसाधनम् । परमदृश्योपाधिशङ्कासम्भवे स्वाभाविकत्वप्रतिरोधस् तदव्स्थ एव । क्वचिद् व्यभिचारादर्शनाद् इत्य् असम्बद्धम् एव, उपाधिवत् व्यभिचारस्याप्य् अदर्शनमात्राद् अभावासिद्धेः । व्यभिचारस्य सर्वदेशकालयोः सम्भवे ऽपि सर्वदा सर्वत्र सर्वेण सामग्र्यभावाद् अपि निश्चेतुम् अशक्यत्वात् । ब्राह्मण्यादिव्यभिचारवद् एवाहत्यादर्शने ऽपि देशकालान्तरे तद्दर्शनस्य निषेद्धम् अशक्यत्वात् ।  ननु यदि धूमस्यापेक्षणीयम् अर्थान्तरम् उपाधिः स्यात् कथं धूम इत्य् एव पावकसत्तानियम इति चेत् । नन्व् इदम् एव चिन्त्यते किं धूमे सत्य् अवश्यम् अग्निः सम्भवी न वेति । कदाचिद् अर्थान्तरम् उपाधिम् अपेक्ष्य धूमो ऽपि स्यान् नाग्निर् इति किम् अत्र निष्टब्धं कारणम् । तस्मात् पावकपराधीनोदयो धूमः परिनिष्ठितः कथं तदभावे भावं स्वीकुर्याद् इत्य् एव साधु ।  अथ व्यक्तौ जातौ वा वह्निव्यभिचारो न दृष्टः, कथं तत्र शङ्क्यत इति चेत् । तत् किं स्थाणुव्यक्तौ जातौ वा पुरुषत्वं दृष्टं येन स्थाणौ शङ्क्यते । अन्यत्रोर्ध्वतालिङ्गिते दृष्टम् इति चेत् । इहाप्य् अन्यत्र भूयः सहचारिणि पार्थिवत्वादौ दृष्ट एव व्यभिचारः । यत्रैव तु यत् संशयते तत्रैव तस्य दर्शनम् अपेक्ष्यत इत्य् अलौकिकम् । यदि धूमव्यक्तौ व्यभिचारो दृष्टस् तदा धूमसामान्यं व्याप्तौ बहिर्भूतम् एव, कथं संशयः । अथ जातौ दृष्टस् तदापि व्यभिचारनिश्चय एव, कथं संशयः । अतो धूमजाताव् अदृश्यमानो ऽपि व्यभिचार उपाधिर् वा दर्शनायोग्यतया निषेद्धुम् अशक्य इति संशयो दुर्वारप्रसरः । स चेदानीम् उपाधेर् व्यभिचारस्य वा संशयः स्वाभाविकत्वसंशयस्वभावः स्वाभाविकत्वनिश्चयं तावद् अवश्यं प्रतिबध्नाति । तस्मात् स्वाभाविकत्वनिश्चयप्रतिबन्ध एवार्थतः, निश्चयम् अन्तरेण गमकस्य स्वयम् अकिञ्चित्करत्वात् । तद् एवम् उपाध्यनुपलब्धिर् व्यभिचारस्यानुपलब्धिर् वा ऽनैकान्तिकी न तयोर् अभावं साधयति, यतः सम्बन्धस्य स्वाभाविकत्वसिद्धिः स्यात् । असिद्धा चेयम् उपाध्यनुपलब्धिः । यथा दहनो नेन्धनेन विना धूमेन सम्बध्यते तथा धूमो ऽपि न विनाग्निना सम्बध्यत इति समानम् उपाधित्वम् इन्धनस्योभयत्र ।  अथ सिद्धस्याग्नेर् इन्धनसाहित्येन धूमलाभ इत्य् उपाधिव्यवस्था, असिद्धस्य तु धूमस्य तन्निमित्तात्मलाभतयाव्यभिचारात् स्वाभाविकः सम्बन्ध इति व्यवस्थाप्यत इति चेत् । एवम् अपि सैव तदुत्पत्तिर् आयाता । सैव स्वाभाविकः सम्बन्धः । न पुनः प्रतिज्ञासिद्धः सहचारमात्रात्मकः । किं च स्वाभाविकत्वाद् अव्यभिचारः सर्वत्र, सर्वत्राव्यभिचाराच् च स्वाभाविकत्वम् अतीतरेतराश्रयत्वम् अनिवार्यम् । यस्य तु सकृत्तदुत्पत्तिप्रतीतिर् एव सर्वत्राव्यभिचारप्रतीतिस् तस्य नायं प्रसङ्गः ।  यद्य् एवं ममापि भूयोदर्शनाद् अव्यभिचारसिद्धिर् इति चेत् । न । भूय इत्य् अपरिनिष्ठितवारसङ्ख्यत्वात् कियता दर्शनेन लक्षणानुसारी निर्वृतिम् आसादयेत् । अस्माकं तु प्रत्यक्षानुपलब्धौ परिगणितसङ्ख्याव् एव । यद् आहुः

प्राग् अदृष्टौ क्रमात् पश्यन् वेति हेतुफलस्थितिम् ।  
दृष्टौ वा क्रमशो ऽपश्यन्न् अन्यथा त्व् अनवस्थितिः ॥  


इति ॥

यत् त्व् अनुपलभ्यमानस्यापि कल्पनानुपपत्तेर् इति विलपितम्, तद्बालस्याप्य् असाम्प्रतम् । अनुपलभ्यमाने ऽर्थे च कल्पनावकाशात् । न हि दृश्यमानो घटः कल्पित उच्यते । न च सन्दिह्यमान उपाधिः सम्बन्धस्य स्वाभाविकत्वं प्रतिबध्नातीति युक्तम्, साधकबाधकाभाव एव संशयस्य न्यायप्राप्तत्वात् । अत एव न सर्वत्र शङ्कापिशाचावकाशः । तत् कथं नायं प्रवर्तेत ।  प्रमाणविषये ऽपि शङ्का कर्तुं शक्यत इति चेत् । न । स्वीकृतप्रमाणस्य हि निश्चयफलत्वात् प्रमाणस्याविप्रतिपन्नप्रमाणविषये निश्चयस्वीकारनान्तरीयक एव तत्स्वीकारः । न च शङ्केत्य् एव न प्रवृत्तिः, अर्थसंशयेनापि प्रवृत्तेर् अनिवार्यत्वात् स्निग्धान्नपानोपयोगवत् । तदुपयोगे कदाचिन् मरणदर्शने ऽपि कोटिशो जीवितदर्शनात् । न च प्रामाणिकलोकयात्राक्षतिः, प्रामाणिकैर् एव प्रमाणाभावे संशयस्य विहितत्वात् । यथादर्शनम् आशङ्कनीयम् इत्याद्य् अपि सिद्धसाधनम्, अन्यत्र दृष्टस्यैवोपाधेर् व्यभिचारस्य वा शङ्कितत्वात् । किं च बाधकादर्शने ऽपि साधकाभावाद् अपि शङ्का स्याद् एव ।  यद् अपि स्याद् एतद् इति वल्गितं तद् अपि निःसारम् । प्रमाणसिद्धे हि रूपे स्वाभावावलम्बनम् । न तु स्वभावावलम्बनेनैव वस्तुस्वरूपव्यवस्था । तद् यदि नियतविषयान्वयव्यतिरेकग्राहकप्रत्यक्षानुपलम्भप्रमाणसिद्धे हेतुफलभावे स्वभाववादस् तत् किम् आयातं स्वाभाविकसम्बन्धे । यत्र तदुत्पत्तिसामग्रीं हृदयेन दूरीकृत्यान्यतः सहचरितद्वयाद् विशेषेण प्रतीतौ प्रत्युपाय एव दवीयान् । तत्सामग्र्यपक्षणे च तदुत्पत्तिर् एव सा । किम् आहोपुरुषिकया नामान्तरकरणेन । केन पुनः प्रमाणेन एष स्वाभाविकः सम्बन्धो गृह्यत इत्यादिस् तद्ग्रहणप्रकारः पूर्वम् एव निराकृतः । तथा स्वाभाविकत्वासिद्धौ स्वभावतश् च प्रतिबद्धा हेतव इत्याद्य् उपसंहारो ऽपि मनोराज्यमात्रम् । तस्माद् अर्थान्तरे गम्ये कार्यहेतुस् तद्भावसिद्धिश् च प्रत्यक्षानुपलम्भाद् इति स्थितम् । तद् एवं स्वाभाविकवादेन हृदयानुलेपनम् अशुचिन् एव परिहार्यं दूरत इति ।

॥ व्याप्तिनिर्ण्यः समाप्तो रत्नकीर्तिपादानाम् ॥ 

# स्थिरसिद्धिदुषणम्

नमस् तारायै ॥

यद्योगाद् अन्धवद् विश्वं संसारे भ्रमद् इष्यते ।  
सा कृपावशगैः पापा स्थिरसिद्धिर् अपास्यते ॥  


इह परे सकलपदार्थस्थैर्यप्रसाधनार्थं प्रत्यक्षम् अनुमानम् अर्थापत्तिं [च] प्रमाणान्य् आचक्षते ।  तथा हि । स एवायं घटस्फटिकादिर् इति प्रत्यभिज्ञाख्यं प्रत्यक्षम् उदीयमानं स्थैर्यम् उत्थापयति । न चेदम् अप्रमाणम् अभिधातव्यम् । अप्रामाण्यं हि भवद् अप्रामाण्यकारणोपपत्त्या वा भवेत्, प्रामाण्यलक्षणविरहाद् वा ।  यद्य् आद्यः पक्षः । किं अप्रामाण्यकारणम्, मिथ्यात्वम् अज्ञानं संशयो वा ।  न तावद् अत्र मिथ्यात्वम् । मिथ्यात्वं हि तद्विषये बाधकप्रत्ययाद् वा हेतूक्तदोषतो वा सम्भाव्येत ।  न तावद् बाधगन्धो ऽपि सम्भवति । देशकालनरान्तरेष्व् अप्य् असम्भवात् । न चानवगतापि बाधा कदाचिद् अपि भविष्यतीति शङ्का युक्तिमती । निर्बीजशङ्कानुपपत्तेः ।

अवशयं शङ्कया भाव्यं नियामकम् अपश्यताम् । (प्व् इ ३२४च्द्)

इति दत्तावकाशा संशयपिशाची लब्धप्रसरा न क्वचिन् नास्तीति नायं क्वचित् प्रवर्तेत । अन्ततः स्निग्धान्नपानोपयोगे ऽपि मरणदर्शनेन सर्वत्र शङ्कानिवृत्तेः । तस्मात् प्रामाणिकलोकयात्राम् अनुपालयता यथा दर्शनम् एव शङ्कनीयं नादृष्टपूर्वम् अपि ।  यद् उक्तं कारिकायां नाशङ्का निष्प्रमाणिका (श्व् इइ ६०द्) । इति । बृहट्टीकायाम् अपि

उत्प्रेक्षेत हि यो मोहाद् अज्ञातम् अपि बाधकम् ।  
स सर्वव्यवहारेषु संशयात्मा क्षयं व्रजेत् ॥(=त्स् २८७१)  


इति ।

क्षणभङ्गसाधनं बाधकम् अस्येति चेत् । न । अनुमानस्य परम्परयापि प्रत्यक्षपूर्वत्वात् प्रत्यक्षम् प्रधानम् । प्राधान्याच् चानुमानस्य बाधकम् । न त्व् अनुमानम् अस्य । प्रत्यक्षान्तरं तु बाधकं भवति । यथा सर्पादिप्रत्ययस्य रज्ज्वादिप्रत्यक्षम् । तच् चात्र न सम्भवति ।  ननु प्रत्यक्षे ऽपि बाधके कस्मान् न भवति परस्परप्रतिभन्धेन द्वयोर् अप्य् अप्रत्यक्षता ।  न, अर्थक्रियासमर्थवस्तुविषयाविषयत्वेन समानत्वाभावाद् एकस्य प्रत्यक्षाभासत्वाद् इति न सद्विषयत्वबाधकप्रत्ययान् मिथ्यात्वम् ।  नापि हेतूक्तदोषतः । देशकालनरान्तरेष्व् अविसंवादात् ।  नाप्य् अज्ञानम् अप्रामाण्यकारणम् अत्रास्ति । प्रत्यभिज्ञानसंवेदनसम्भवात् ।  न च संशयः । न हि तद् एवेदं स्याद् वा न वेति स्फटिकादिषूदयति मतिः । किं तु तद् एवेदं स्फटिकादिकम् इति निरस्ता विभ्रमाशङ्का । तन् नाप्रामाण्यकारणोपपत्त्या प्रत्यभिज्ञानस्याप्रामाण्यम् ।  नापि लक्षणक्षयात् । यद् एव हि उत्पन्नम् असन्दिग्धम् अदुष्टकारणजन्यं देशकालनरान्तरेष्व् अबाधितं च तद् एव प्रमाणम् इति नः सिद्धान्तः । तद् उक्तम् ।

तस्माद् दृढं यद् उत्पन्नं न विसंवादम् ऋच्छति ।  
ज्ञानान्तरेण विज्ञानं तत् प्रमाणं प्रतीयताम् ॥(श्व् इइ ८०; =त्स् २९०४)  


तथा बृहट्टीकापि

तत्रापूर्वार्थविज्ञानं निश्चितं बाधवर्जितम् ।  
अदुष्टकारणारब्धं प्रमाणं लोकसम्मतम् ॥सेए अल्सो प्व २१,१७ड़् = प्वओ ५३,४ड़्; त्ब्व् १३,२४ड़्, ३१८,२५ड़्, ३९४,१६ड़्; त्र् १२६,२१, ; रविगुप्त, द्३०४ब्१-२ (वोल् ९) = क़्१५१अ१:; च्ड़्। मिमकि १९७६: ८८ड़् अन्द् २८४ड़्।  


इति । एतच् च लक्षणम् उक्तन्यायेन प्रत्यभिज्ञाने ऽपि सम्भवतीति प्रमाणम् एवेदम् ।  नन्व् इदम् एकम् एव न भवति कारणभेदात्, विषयभेदात्, स्वभावविरोधाच् च ।  तथा हि । स इति संस्कारकार्यम् । अयम् इति चेन्द्रियकार्यम् । न च कारणभेदे ऽपि कार्याभेदो विश्ववैचित्र्याहेतुकत्वप्रसङ्गात् ।  तथा सत्य् अपि स्फटिकः स्फटिक इति व्यपदेशाभेदे पूर्वदेशकालसम्बन्धापरदेशकालसम्बन्धाभ्यां विरुद्धधर्माभ्यां योगात् स्फटिकः पूर्वापरकालयोर् भिद्यत इति विषयभेदो वक्तव्यः ।  तथा स इति परोक्षम् । अयम् इति साक्षात्कारः । न चानयोः स्वभावविरुद्धयोर् दहनतुहिनयोर् इव शक्या शक्रेणाप्य् एकता आपादयितुम् । त्रैलोकस्यैक्यप्रसङ्गात् ।  न चास्य प्रामाण्यम्, विकल्पत्वेनावस्तुनिर्भासित्वात्, स्मार्ताद् अविशेषाच् च । तस्मात् प्रत्यभिज्ञा एकत्वं स्थापयति भावानाम् इति मनोरथमात्रम् ।  अत्रोच्यते । एकम् एवेदं प्रत्यभिज्ञानं समाख्यातम्,  यद्य् अपीन्द्रियं केवलम् असमर्थम्, यद्य् अपि संस्कारमात्रम्, संस्कारसध्रीचीनं तु इन्द्रियं भावयिष्यति प्रत्यभिज्ञाम् । तद्भावाभावानुविधानात् प्रत्यभिज्ञाभावाभावयोः । न हि नाजीजनद् बीजमात्रम् अङ्कुरम् इति मृदादिसहितम् अपि न जनयति ।  अथ भवतु देशकालयोस् तत्संसर्गयोर् वा परस्परनानात्वम् । न तदवच्छिन्नस्य पद्मरागस्य । तस्य ताभ्यां तत्संसर्गाभ्यां चान्यत्वात् ।  ततो ऽन्यत्वे तत्संसर्गयोः कुतस् तदीयत्वम् इति चेत् । स्वभावाद् एवेति संसर्गपरीक्षायां निपुणतरम् उपपादयिष्यते ।  न च स्वभावविरोधः, अनुमानस्याप्य् अनेकत्वप्रसङ्गात् । तद् अपि हि प्रत्यक्षम् अप्रत्यक्षं च । अविकल्पो विकल्पश् च । असमारोपः समारोपश् च ।  स्वानुभवावस्थापिताभेदस्य स्वरूपतद्ग्राह्यभेदापेक्षया प्रत्यक्षादीनाम् अविरोध इति चेत् । न, इहापि साम्यात् । न खल्व् एतद् अपि विज्ञानं तत्तेदन्ताधिकरणम् एकम् आभ्याम् अनुरक्तं स्फटिकं गोचरयद् अभिन्नं नानुभूयते नावसीयते वा । एकत्वे ऽपि च वस्तुनस् तदनुरञ्जकतत्तेदन्ताभेदापेक्षया प्रत्यक्षतापरोक्षते न विरोत्स्येते, सहसम्भवात् । विज्ञानैकत्वस्य च प्रमाणसिद्धत्वात् ।  न च स इति पूर्वदेशकालसंसर्गो ऽयम् इति च सन्निहितदेशकालसंसर्ग एकस्य विरुध्यते । यतो युक्तं यत् पद्मरागस्य स्वरूपे परिच्छिद्यमाने तदभावो व्यवच्छिद्यत इति तदव्यवच्छेदे तत्स्वरूपापरिच्छेदात्, स्वप्रच्युतिव्यवच्छेद्यस्वभावत्वात् पद्मरागभावस्य तदनवच्छेदे तत्परिच्छेदानुपपत्तेः ।  कस्मात् पुनस् तदन्ये पुष्परागादयो व्यवच्छिद्यन्ते । तदभावाविनाभावाद् इति चेत्, स एव कुतः । प्रत्यक्षेण कदाचिद् अपि पुष्परागपद्मरागयोस् तादात्म्यानुपलम्भाद् इति चेत् । यत्र तर्हि ततस् तादात्म्यप्रतीतिः, तत्र तदविनाभावः । समस्ति च सो ऽयं पद्मराग इति देशकलावस्थानुगतम् एकं पद्मरागम् अवभासयन्ती साक्षात्कारवती प्रतीतिः ।  न विकल्परूपतयास्या अप्रामाण्यम् । अभिलापसंसर्गप्रतिभासत्वप्रामाण्ययोर् अविरोधात् ।  न चेदं स्मार्तम् । अदेशकालावस्थावतो ऽस्य देशकालावस्थानुगतत्वेनाधिक्याद् इति ।  अथ केशकुशकदलीस्तम्बादौ सत्य् अपि भेदे प्रत्यभिज्ञानम् उत्पन्नम् इति चेत् । उत्पद्यतां को दोषः । किम् अनेन प्रतिपादितं भवति । किं प्रत्यभिज्ञायाः साधारणानैकान्तिकत्वम्, अथ शब्दसाम्याद् उभयोर् अप्य् अप्रामाण्यम्, उत संशयापादनमात्रम् ।  प्रथमः पक्षो ऽनभ्युपगमाद् एव निरस्तः । न हीयम् अनुमानत्वेनोपन्यस्ता । अनुमानत्वे ऽप्य् अबाधितत्वाद् इति विशेषणे न दोष इति प्रतिपादयिष्यामः ।  नापि द्वितीयः पक्षः । दृष्टान्तमात्रतः साध्यसिद्धेर् अयोगात् । केशोण्डुकादिविषयस्य चक्षुर्विज्ञानस्याप्य् अप्रामाण्ये घटादिप्रत्यक्षस्याप्रामाण्यप्रसङ्गात् ।  संशयमात्रं तु व्यवहारोच्छेदकत्वान् नाश्रणीयम् एवेति प्रतिपादितम् इति न तृतीयो ऽपि पक्षः ।  किं च केशादौ यदि प्रत्यभिज्ञा व्यभिचारिणी, कार्यकारणप्रतीतिः किं न व्यभिचारिणी । या व्यविचारिणी सा कार्यकारणप्रतीतिर् एव न भवतीति चेत् । यद्य् एवं या विसंवादिनी सा प्रत्यभिज्ञैव न भवति तदाभासत्वाद् इति समानम् । प्रत्यभिज्ञानस्य च सति प्रामाण्ये ऽनुमानादिष्व् अनन्तर्भावे प्रत्यक्षैव । संस्कारसहायेन्द्रियान्वयव्यतिरेकानुविधायित्वाच् च । सत्सम्प्रयोगे सतीन्द्रियाणां भावाच् च । तद् इयं प्रत्यभिज्ञा ऽनेकदेशकालावस्थासम्बद्धम् एकं स्फटिकादिकं गोचरयन्ती स्थैर्यं व्यवस्थापयति ।  तथानुमानतो ऽपि स्थिरतासिद्धिः । प्रयोगः । विवादाध्यासितः स एवायं स्फटिक इत्यादि प्रत्यभिज्ञाप्रत्ययो यथार्थः । अबाधितप्रत्ययत्वात् । यावान् अबाधितप्रत्ययः स सर्वो यथार्थ उपलब्धः । यथा स्वसंवेदनप्रत्ययः । अबाधितश् चायम् । तस्मात् तथेति । अबाधितञ् च परोद्भावितक्षणिकत्वसाधनबाधकोद्धारान् निश्चेयम् ।  अथापरः प्रयोगः । विवादाध्यासिता भावाः पूर्वापरकालयोर् एकस्वभावाः अबाधितप्रत्यभिज्ञया प्रत्यभिज्ञायमानत्वात् । यद् यद् अबाधितप्रत्यभिज्ञया प्रत्यभिज्ञायते तत् सर्वम् अभिन्नम्, यथा यस् त्वया दृष्टो नीलो ऽर्थः स एव मया दृष्त इति नीलो ऽर्थः प्रत्यभिज्ञायते । तथा चैते भावाः । तस्मात् तथेति । पूर्वं प्रत्ययस्य धर्मिता । अधुना भावानाम् इति विशेषः ।  किं च सहेतुकत्वाद् विनाशस्य स्थैर्यं सिद्धम् । प्रयोगः । विवादास्पदीभूता भावा यथास्वं विनाशहेतुसन्निधेः प्राङ् न विनाशिनः । सहेतुकविनाशत्वात् । यद् यद्धेतुकं तत् तदसन्निधौ न भवति । यथा वह्न्याद्यभावे धूमादिः । सहेतुकविनाशाश् चांई भावाः । तस्मात् तथेति । सहेतुकविनाशत्वं च घटस्याग्निधूमयोर् इव प्रत्यक्षानुपलम्भतो मुद्गरविनाशयोर् अपि कार्यकारणभावसिद्धौ सिद्धम् । न च विनाशहेतोर् असामर्थ्यवैयर्थ्याभिधानम् उचितम् । अङ्कुरादिहेतोर् अपि तथात्वप्रसङ्गात् । शक्यं हि वक्तुम् अर्थस्य भविष्णुतायां असमर्थो जन्महेतुः । भविष्णुतायां व्यर्थ इति ।  अपि च अक्षणिकाः सन्तः । कारणवत्त्वात् । यत् कारणवत् तद् अक्षणिकम् । यथा भावविनाशः । कारणवन्तश् चेमे सन्तः । तस्माद् अक्षणिका इति ।  कारणवत्त्वस्य साध्यविपर्यये वृत्तिशङ्का विनाशस्य सहेतुकत्वम् एव निवर्तयतीति प्रसिद्धव्याप्तिकात् कारणवत्त्वाद् अक्षणिकत्वसिद्धिर् इति ।  तथा शङ्करः स्थिरसिद्धौ प्राह । नोत्पत्त्यनन्तरविनाशी भावः प्रमेयत्वात् । वस्तुव्यावृत्तिवद् इति ।  अविद्यमानविपक्षत्वाद् अन्वय्य् एव हेतुः । प्रमेयत्वस्य क्षणिकत्वेन विरोधाभावात् सन्दिग्धव्यतिरेकित्वम् इति चेत् ।  न खलु क्षणिकत्वे कस्यचित् प्रमेयत्वं सिध्यति । क्षणस्थितिधर्मणः प्रमाणकाले ऽपातात् । अतीतस्य च प्रमेयत्वे ऽतिप्रसङ्गाद् इति ।  एवम् एव प्रयोगम् उपस्तुवन् त्रिलोचनो ऽप्य् आह । अक्षणिकाः सर्वभावाः । प्रमेयत्वात् । यत् प्रमीयते तद् अक्षणिकम् । यथा भावविनाशः । प्रमेयाश् च सर्वभावाः । तस्माद् अक्षणिका इति ।  असिद्धो दृष्टान्तधर्मीति चेत् । न स्वकारणकलापाद् उत्पत्तिमतो भावस्यान्तरेण निवृत्तिप्रसवं सर्वदावस्थानप्रसङ्गात् । तदैव भावो ऽस्ति न पूर्वं न पश्चाद् इत्य् अपि शब्दः क्षणिकपर्यायत्वेनेष्यमाणः क्षणाद् ऊर्ध्वं सत्ताविच्छेदोपजननम् अन्तरेण नार्थवान् देवैर् अपि शक्यः परिकल्पयितुम् । विनाशकालापेक्षया हि क्षणो ऽल्पीयान् कालः । तेन सो ऽस्यास्तीति क्षणिको वक्तव्यः । इतरथा जन्मविनाशयोर् एकस्मिन् काले भवतोः तुल्यहेतुकत्वेनैकत्वप्रसङ्गः । एकत्वे तु द्वयोर् एकतरः प्रहातव्यः । तत्र जन्मप्रहाणे भावा निःस्वभावाः प्रसज्येरन् । निवृत्तिप्रतियागे च जन्मिनो भावा नित्या इति दुर्निवारः प्रसङ्गः । तत् सिद्धो दृष्टान्तः ।  ननु प्रमेयत्वक्षणिकत्वयोर् विरोधासिद्धेः सन्दिग्धविपक्षव्यावृत्तिकं प्रमेयत्वम् इति चेत् ।  नैतद् अस्ति । यस्माद् अर्थं किञ्चित् प्रापयत् प्रत्यक्षं तेन प्रत्यासन्नत्वात् प्रापयति । प्रत्यासत्तिश् च तदुत्पत्तिर् एवावकल्पते । न तादात्म्यम् । साकारनिराकारवादयोर् अप्रकृतत्वात् । अन्यत्र निराकृतत्वाच् च । सा च नियतवस्तुप्रतिभासाक्षिप्ता कार्यकारणभावलक्षणा प्रत्यासत्तिस् तुल्यकालं प्रमाणप्रमेययोर् अनुपपन्ना, सेव्येतरविषाणयोर् इव । ततः प्रमाणम् अर्थसत्तां बोधयत् तदधीनोत्पादतया बोधयति । कारणभावमात्रानुबन्धित्वाच् च तस्य पूर्वकालसत्त्या भवितव्यम् । अतः पूर्वकालसत्त्वेन व्याप्तं प्रमेयत्वम् । पूर्वकालसत्त्वं च क्षणिकत्वे ऽनुपपन्नम् इति व्यापकानुपलब्ध्या विपक्षात् क्षणिकत्वाद् व्यावर्तमानं प्रमेयत्वम् अक्षणिकत्वेन व्याप्यत इति असन्दिग्धो व्यतिरेकः ।  तद् एवम् अनुमानप्रमाणसिद्धो ऽक्षणिक इति ॥  एवम् अर्थापत्तिर् अप्य् अस्य साधिका । तथा हि कार्यकारणभावग्रहणं क्रमयौगपद्यग्रहणं स्मरणम् अभिलाषः स्वयन्निहितप्रत्यनुमार्गणं दृष्टार्थकुतूहलविरमणं कर्मफलसम्बन्धः संशयपूर्वकनिर्णयः बन्धमोक्षः मोक्षप्रयत्नः शुभादिके कर्मणि प्रवृत्तिः प्रत्यभिज्ञा कार्यकारणभावः । उपादानोपादेयभावप्रभृतयः स्थिरसत्ताम् अन्तरेणानुपपद्यमानाः स्थैर्यं साधयन्ति । प्रतिक्षणं भेदे सत्य् अनुभवितुर् विनष्टत्वे ऽन्यस्य कार्यकारणभावग्रहणाद्यनुपपत्तेर् इति कथं क्षणभङ्गशङ्का ऽपि ॥  अत्राभिधीयते । अप्रमाणम् एवायं प्रत्यभिज्ञाख्यो विकल्पो मिथ्यात्वं च सद्विषयत्वबाधकप्रत्ययात् ।  नन्व् अस्य बाधकं प्रत्यक्षम् असम्भवि । अनुमानं चासमर्थम् आवेदितम् इति चेत् । नन्व् अस्य प्रत्यभिज्ञानस्य स्वार्थाविनाभावदार्ढ्ये प्रत्यक्षसहस्रेणापि किम् । संवादशैथिल्ये तु बाधकप्रत्यक्षवद् अनुमानम् अपि प्राप्तावकाशम् । प्रमाणस्यैव सिद्धिबाध्योर् अधिकारात् । तथा हि मायाकारः शिरसि निमज्जितं गोलकम् आस्येन निःसारयतीति प्रत्यभिज्ञा शिरसि च्छिद्रप्रसङ्गसङ्गतेनानुमानेन बाध्यमाना प्रतीतैव । बाध्यमाना न प्रत्यभिज्ञेति प्रस्तुते ऽप्य् अस्तु ।  यथा ऽवनताकाशप्रतिभासः सर्वसम्प्रतिपत्ताव् अपि बाध्य एव तद्वद् एकताग्रहः सर्वसम्प्रतिपत्ताव् अपि बाध्यो ऽस्तु । तस्माद् अस्याः प्रत्यक्षताकीर्तनं याचितकमण्डनमात्रम् अत्राणम् । कथम् अतः स्थैर्यस्थितिर् अस्तु ।  ततश् चानुमानत्वम् अप्य् अस्या ध्वस्तम् । उक्तक्रमेणाबाधितत्वविशेषणविरुद्धबाध्यमानतायाः प्रसाधनाद् इति विशेषणासिद्धो हेतुः ।  यदापि क्षणभङ्गसाधकं बाधकं नोच्यते अस्यास् तदापीयम् अप्रमाणम् एव । लूनपुनर्जातकेशादौ व्यभिचारोपलम्भात् ।  ननूक्तं या व्यभिचारिणी सा न प्रत्यभिज्ञेत्यादि ।  युक्तम् एतत् । यदि कार्यकारणभावप्रतीतिवल् लक्षणभेदः प्रतिपादयितुं शक्येत । यथा ह्य् अन्वयव्यतिरेकग्रहणप्रवणप्रत्यक्षानुपलम्भाद् उपपन्नो निश्चयः कार्यकारणभावप्रतीतिर् अन्यस् तदाभासप्रतीतिर् इत्य् अनयोर् लक्षणभेदः, तथा यदि प्रत्यभिज्ञे ऽपि लक्षणभेदो दर्शितः स्यात्, दर्शयितुं वा शक्यो व्यभिचाराव्यभिचारोपयोगी, तदा भवतु प्रत्यभिज्ञातदाभासयोर् विवेकः । न त्व् एवम् अस्ति । सर्वत्रात्यन्तसदृशे वस्तुनि पृथग्जनप्रत्यभिज्ञाया एकरसत्वात् ।  संवादित्वासंवादित्वे लक्षणभेद इति चेत् । न । अलिङ्गस्य हि विकल्पस्य संवादो नाम प्रमाणान्तरसङ्गतिर् अथक्रियाप्राप्तिर् वा ।  तत्र न तावद् आद्यः पक्षः । पश्चाद् अपि स एवायम् इति स्वतन्त्रैकाध्यवसायमात्राद् अपरस्य प्रमाणगन्धस्याप्य् अभावात् ।  नापि द्वितीयः पक्षः सङ्गच्छते । न हि पूर्वापरकालयोर् एकवस्तुप्रतिबद्धा सिद्धा काचिद् अर्थक्रिया । भिन्नेनापि तत्समानशक्तिना तादृगर्थक्रियायाः करणाविरोधात् । तथा हि यथैको घटो वारि धारयतीति तत्कालभाविनो ऽप्य् अन्यस्य देशान्तरवर्तिनो न वारिधारणवारणम्, तथा द्वितीयादिक्षणो ऽप्य् अन्यो यदि वारि धारयति, कीदृशो दोषः स्यात् । विसदृशक्रियायां तु चिन्तैव नास्ति । तत् कथं प्रत्यभिज्ञानस्य संवादसम्भवः ।  ननु यद्य् एकम् प्रत्यभिज्ञानं विसंवादि दृष्टम् इति सर्वम् एव प्रत्यभिज्ञानं विसंवादि शङ्क्यते, तदैकम् इन्द्रियज्ञानं केशोण्डुकद्विचन्द्रादौ विसंवाद्युपलब्धम् इति घटादिष्व् अपि सर्वम् एव प्रत्यक्षं विसंवादि सम्भाव्यताम् । इन्द्रियजन्यत्वस्यैकलक्षणस्य सर्वत्र सम्भवाद् इति चेत् ।  न, तत्रापि लक्षणभेदस्य सद्भावात् । तथा हि बहिरर्थस्थिताव् इन्द्रियार्थकार्यतया साक्षाद् अर्थाकारानुकारित्वं प्रत्यक्षत्वम् । तच् चाभ्यासविशेषासादितपटिम्ना प्रत्यक्षेण निश्चीयते । क्वचित् त्व् अर्थक्रियाप्राप्तिज्ञानाद् इति प्रत्यक्षत्वं अनवद्यम् एव । द्विचन्द्रादौ त्व् अर्थविनाकृतेन तिमिरादिविप्लुतचक्षुर्मात्रेण तज्ज्ञानं जनितम् इति प्रत्यक्षाभासम् एव । द्विचन्द्राद्यर्थाभावस् तु देशकालनरान्तरैर् द्विचन्द्रादेर् अर्थस्य बाधितत्वाद् अव्याहत इति प्रत्यक्षाभासपरिइहारे ऽपि प्रत्यक्षेषु क आश्वासविरोधः ।  प्रत्यभिज्ञाने ऽपि सर्वम् इदम् अस्तीति न युक्तम् । यथा हि पूर्वं पावकादौ पाकादिक्रिया प्रतिबद्धा सिद्धा पश्चाद् अनुभूयमाना दहनज्ञानस्य संवादम् आवेदयति । अन्यथा बाह्यार्थोच्छेदान् निरीहं जगज् जायते । न तथा प्रथमचरमकालयोर् एकीभावप्रतिबद्धा काचिद् अर्थक्रिया उपलब्धिगोचरा पूर्वापरकालयोर् एकत्वम् अन्तरेण वा प्रवृत्त्यादिक्षतिर् येनैकतावग्रहो ऽपि संवादी स्यात् ।  तद् इयम् अनुमानबाधितत्वाद् व्यभिचारशङ्काकलङ्कितत्वाच् च न प्रत्यक्षम् अनुमानं वेति । कथम् अतः स्थैर्यसिद्धिर् अनुमानप्रतिहतिर् वा ।  यत् पुनर् वाचस्पतिर् उवाच । संस्कारेन्द्रिययोर् मिलितयोर् एव प्रत्यभिज्ञानं प्रति कारणत्वम् इति, तद् अयुक्तम् । भिन्नसामग्रीप्रसूतत्वाद् अनयोर् ज्ञानयोः । तथा हि निमीलिते चक्षुषि स इत्य् अत्रेन्द्रियविनाकृतस्यैव संस्कारस्य सामर्थ्यम् उपलब्धम् । प्रथमदर्शने त्व् अयम् इत्य् अत्र संस्काररहितस्यैवेन्द्रियस्य सामर्थ्यं दृष्टम् । तस्मात् सामग्रीद्वयप्रतिबद्धं ज्ञानद्वयम् इदम् अवधारितम् । कथम् उभाभ्यां मिलित्वैकम् एव प्रत्यभिज्ञानम् उत्पादितम् इत्य् उद्घुष्यते । बीजक्षित्याद्योस् तु पृथक् सामर्थ्यं न दृष्टम् इत्य् एकैव सामग्रीत्य् अङ्कुरो ऽप्य् एक एवास्तु ।  तथा पूर्वदेशकालापरदेशकालाभ्यां तत्सम्बद्धाभ्याम् अन्यत्वात् पद्मरागस्याभेद इत्य् अप्य् असङ्गतम् । विरुद्धयोर् धर्मयोः पद्मरागाद् अन्यत्वे ऽपि विरुद्धधर्मयोगात् पद्मरागस्य भेदः कथम् अपह्नूयते । त्रैलोकैकत्वप्रसङ्गस्य दुर्वारत्वात् । न हि धर्मधर्मिणोर् अन्यत्वे ऽपि ब्राह्मणत्वचण्डालत्वे एकाधारे भवितुम् अर्हत इति पद्मरागस्य भेदो दुरतिक्रमः ।  तथा च न स्वभावविरोधो ऽनुमानस्याप्य् अनेकत्वप्रसङ्गात् । तद् अपि प्रत्यक्षम् अप्रत्यक्षं चाविकल्पो विकल्पश् चासमारोपः समारोपश् चेत्य् अप्य् अयुक्तम् । अनुमानस्य हि परमार्थतः स्वसंवेदनप्रत्यक्षात्मनो ऽविकल्पस्यासमारोपस्वभावस्यापर्त्यक्षत्वविकल्पत्वसमारोपत्वादेः परापेक्षया प्रज्ञप्तत्वाद् विरुद्धधर्माध्यासाभावात् कथं भेदसिद्धिः । स एवायम् इति तु प्रत्यभिज्ञानस्य स इत्य् अस्पष्टाकारयोगित्वम्, अयम् इति स्पष्टाकारयोगित्वम् इति विरुद्धधर्मद्वयं भेदकम् ।  नचैवं वक्तव्यम् । तत्तेदन्तापेक्षया प्रत्यभिज्ञानस्याप्य् एकस्यैव पारोक्ष्यापारोक्ष्यम् अविरुद्धम् इति । न हीदम् एकाकारतया व्यवस्थितम्, येनानुमानवद् अस्यापि पारोक्ष्यापारोक्ष्यव्यवस्थामात्रं स्यात् । यावद् अतीतार्थाकारानुकारो वर्तमानार्थानुकारश् च स्वधर्मो न भवति तावत् तदर्थगोचरतैव नास्ति । कुतः पारोक्ष्यापारोक्ष्यव्यवहारो भविष्यति । तस्मात् स्पष्टास्पष्टाकारद्वयविरुद्धधर्माध्यासात् प्रत्यभिज्ञानं प्रत्ययद्वयम् एतद् इति स्थितम् ॥  तथा सहेतुकविनाशत्वाद् अयम् अप्य् असिद्धो हेतुः । यत् पुनर् अत्रोक्तम् । सहेतुकविनाशत्वं घटस्याग्निधूमयोर् इव प्रत्यक्षानुपलम्भतो मुद्ग्रघटविनाशयोर् अपि कार्यकारणभावसिद्धौ सिद्धम् इति । तद् असङ्गतम् । अग्निधूमयोर् अपि दृश्यत्वात्, प्रत्यक्षानुपलम्भतो धूमस्य वह्निकार्यता सिध्यतु । विनाशशब्दवाच्यस् त्व् अर्थो न कश्चिद् इदन्तया दृष्टः । कर्परम् एव घटमुद्गराभ्याम् उत्पद्यमानम् उपलब्धम् ।  यद् आहुर् गुरवः ।

दृष्टस् तावद् अयं घटो ऽत्र च पतन् दृष्टस् तथा मुद्गरो दृष्टा कर्परसंहतिः परमतो नाशो न दृष्टः परः । तेनाभाव इति श्रुतिः क्व निहिता किं वात्र तत्कारणं स्वाधीना पलिघस्य केवलम् इयं दृष्टा कपालावलिः ॥ (ज्न १०७,१३ड़्ड़्।)

तद् अयम् अभावो दृश्यानुपलब्धिबाधितः कथं प्रत्यक्षतो मुद्गरादिकार्यम् अवधार्यः ।  यत् पुनर् अस्मिन्न् अदृश्यमाने ऽपि दृश्यत इति बाग्जालं सा भण्डविद्या । तद्वचनाद् गृह्णन्न् अपि पशुर् एव । तथ हि

कस्यचित् प्रतिभासेन साध्यते ऽप्रतिभासि यत् । प्रतिभासो ऽस्य नास्येति नोपपत्तेस् तु गोचरः ॥ इति ।  अथैवं वक्तव्यम् । किम् अन्येन ध्वंसेन, कर्परम् एव घटध्वंसो ऽस्तु । तथा च सति मुद्गराद्यभावे कर्पराभावात् घटस्थैर्यम् अव्याहतम् इति  दुराशा खल्व् एषा । तथा हि यथा नाशशब्देन कर्परम् उच्यते तथा यद्य् अभावशब्देनापि कर्परम् एवोच्यते तदैकत्र प्रदेशे घटम् एकम् अपनीय घटान्तरन्यासे तत्रापनीतघटस्याभावव्यवहारो न स्यात् । तत्प्रध्वंसकपालयोस् तत्रानुत्पादात् । तस्माद् यथापनीतघटस्य प्रच्युतिमात्रापेक्षया न्यस्तघटे ऽभावव्यवहारस् तथा मुद्गरादिकारणाभावात् प्रध्वंसकर्परयोर् अनुपादे ऽपि प्रच्युतिमात्रापेक्षयैव प्रतिक्षणम् अन्यान्यत्वव्यवहारो घटस्य सिध्यतीति कुतः स्थैर्यसिद्धिः । तस्मात् प्रध्वंसकर्पराभावे ऽपि प्रच्युतिमात्रात्मकभावापेक्षयाप्य् अस्मन्मतम् अव्याहतम् ।  यद् आहुर् गुरवः ।

आस्तां कर्परपङ्क्तिर् एव कलशध्वंसो न चेयं पुरा तेन स्थैर्यम् अपि प्रसिध्यतु ततो भिन्नेन नाशेन किम् ।

अत्रोत्तरम्,

नासः सैव यथोच्यते यदि तथाभावो ऽपि कुम्भान्तरन्यासे ऽभाववचः कथं मतम् अतः सिध्यत्य् अभावे ऽपि नः ॥ इति । (ज्न १०८,४ड़्ड़्।)  ननु यदि स्वहेतुजनितो नाशो नास्ति, कथं क्वचिद् एव देशे काले घटो नष्ट इति प्रतीतिनियमः । न च मुद्गराद् अन्यो नाशस्य हेतुर् वक्तव्यः । प्राग् अपि नाशसम्भवे नष्टघटबुद्धिसम्भवप्रसङ्गात् । यद् आहुः ।

नाशो नास्ति यदि स्वहेतुनियतः किं देसकाले क्वचित् कुम्भो नष्त इति प्रतीतिनियमस् तेनास्ति कार्यश् च सः । नाप्य् अनयत् किल कारणं रयवतो दण्डात् पुराप्य् अन्यथा नाशोत्थानकृता विनष्टघटधीः केनोद्धुरा वार्यते ॥ (ज्न १०८,२१ड़्ड़्।)

इति चेत् ।  तर्हीदानीम् अर्थापत्त्या प्रध्वंसं प्रसाध्य मुद्गराधीनत्वम् अस्य साधयितुम् आरब्धम् । तथा च सति धूमाग्निवत् प्रत्यक्षतः प्रध्वंसस्य मुद्गरादिकार्यत्वं सिद्धम् इत्य् उत्फुल्लगल्लम् उल्लपितं व्यालुप्तम् ।  न चार्थापत्तितो ऽपि तत्सिद्धिः सम्पद्यते, घटो नष्ट इति प्रतीतेर् अन्यथाप्य् उपपद्यमानत्वात् । विनाशं विनापि हि घटदर्शनवतो मुद्गरकृतकपालानुभव एव नष्टघटावसायसाधनः, किम् अपरेण नाशेन कर्तव्यम् । घटो नष्ट इति बुद्धेर् घटनिश्चयपूर्वकमुद्गरकृतकपालानुभवमात्रान्वयव्यतिरेकानुविधानदर्शनात् ।  न चेयं सामग्री पूर्वम् अप्य् अस्ति । मुद्गराभावे कर्परपङ्क्तेर् एवाभावात् कथं प्राग् अपि नष्टघटबुद्धिप्रसङ्गः सङ्गतो नाम ।  यद् आहुर् गुरवः ।

दृष्ते ऽम्भोभृति मुद्गरादिजनितां दृष्त्वा कपालावलीं सङ्केतानुगमाद् विनष्टघटधीस् तावत् समुत्पाद्यते । सामग्र्याम् इह नाशनाम न किम् अप्य् अङ्गं न चास्याम् अपि स्याद् एषा न कदापि नापि च पुराप्य् एषा समग्रा स्थितिः ॥ अर्थापत्तिर् अतो गता क्षयम् इयं न ध्वंससिद्धौ प्रभुः । इति । (ज्न १०९,४ड़्ड़्; २३)  यदि नाशानुभवो नास्ति कपालानुभवात् कपालकल्पनैव स्यात् । न नष्टघटबुद्धिर् इति चेत् ।  तद् एतद् अतिसाहसम् । घटनिश्चयपूर्वककपालवलयदर्शनाद् एव नष्टघटबुद्धेः साक्षाद् एवानुभूयमानत्वात् । तदपलापे धूमादीनाम् अपि दहनादिपूर्वकत्वनिश्चयो न स्याद् इत्य् अतिप्रसङ्गः ।  ननु घटो नष्ट इति बुद्धिर् विशेष्यबुद्धिः । सा च विनाशं विशेषणम् आक्षिपतीति चेत् ।  तद् असत्, यतः ।

स्वबुद्ध्या रज्यते येन विशेष्यं तद् विशेषणम् । (ज्न ११०,१)

उच्यते । न चाविद्यमानम् अदृश्यं वा स्वबुद्ध्या किञ्चिद् रञ्ज्यति ।  प्रयोगो ऽत्र । यस्य न स्वरूपनिर्भासस् तन् न कस्यचित् स्वानुरक्तप्रतीतिनिमित्तम् । यथा करिकेशरः । नास्ति च स्वरूपनिर्भासो ध्वंसस्येति व्यापकानुपलब्धिः । नास्या असिद्धिः । अभावस्य स्वरूपेणैवेदन्तया निर्भासाभावात् । न च विरुद्धता, सपक्षे भावात् । नाप्य् अनैकान्तिकत्वम् । प्रतिभासाभावे ऽपि स्वानुरक्तप्रतीतिहेतुत्वे शशविषाणादेर् अपि तथात्वं स्याद् इत्य् अतिप्रसङ्गः ।  ननु

न ध्वंसेन विना विनश्यति जगद् भावेन सार्धं स चेत् सच् चासच् च किम् अस्तु वस्तु नियतं भावानुजो ऽसौ ततः। भावात् तेन तु भिन्नकारणतया तत्कारणासम्भवे ऽभावात् तेन कृतान्यतापि गलिता भङ्गः कोतो ऽनुक्षणं ॥ (ज्न ११७,२३ड़्ड़्।)  अत्रोच्यते । कारणान्तराद् उत्पद्यमानो ध्वंसो ऽभिन्नो भिन्नो वा ।  नाद्यः पक्षः । भिन्नकारणत्वात्, तैर् अनभ्युपगतत्वाच् च । अथ द्वितीयः पक्षः । तदा कः पुनर् भावस्य प्रद्वेषो येन प्रध्वंसाख्ये वस्तुनि स्वहेतोर् उत्पन्ने निवर्तते नाम ।  यत् पुनर् एतद् उच्यते । नाभावस्योत्पादे भावस्य परा निवृत्तिः । किं त्व् अभावोत्पत्तिर् एव तन्निवृत्तिर् इति । कथम् अन्यस्योत्पादे ऽन्यस्य निवृत्तिः । अत्र स्वभावभेदैर् उत्तरं वाच्यम् ये परस्परपरिहारस्थितयः स्वहेतुभ्यो जायन्ते, न हि स्वतो ऽन्यस्याङ्कुरस्य वह्निर् न कारणम् इत्य् अन्यत्वाविशेषाद् भस्मनो ऽपि न कारणम् । स्वभावभेदेन तु कार्यकारणभावसमर्थनं परस्परपरिहारस्थितिनियमे ऽपि तुल्यम् । यथा चोत्पादस्य पुरस्ताद् अखिलसामर्थ्यरहितस्याङ्कुरप्रागभावस्यापकारं किञ्चिद् अकुर्वन्तो ऽपि बीजादयो ऽङ्कुरम् आरभमाणाः प्रागभावं निवर्तयन्ति । तदुत्पादस्यैव तत्प्रागभावनिवृत्तिरूपत्वात् । एवं तदभावहेतवो ऽपि भावरूपे ऽकिञ्चित्करा अपि तदभावम् आदधानास् तन् निवर्तयन्ति । अभावोत्पादस्यैव भावनिवृत्तिरूपत्वात् । तेन पूर्ववन् नार्थक्रियाकरणप्रसङ्ग इति ।  तद् उचितं स्याद् यदि कार्यकारणयोर् एवास्याप्य् आत्मा प्रमाणप्रतीतः स्यात् । केवलं दृश्यानुपलम्भग्रस्ते ऽप्य् एतस्मिन्न् उपलभ्यत इति प्रलापो व्यक्तम् इयं भण्डविद्येत्य् उक्तम् ।  अर्थापत्तिर् अपि क्षीणेत्य् अपि प्रागभावस्य च दृष्टान्तत्वेनोपन्यासो भण्डालेख्यन्यायः ।  किञ् च कः पुनर् अत्र विरोधः ।

सहस्थानाभावो यदि तव विरोधो ऽर्थविपदोः सहस्थानासङ्गः क्षणम् अपि यथा शीतशिखिनोः । स च ध्वंसो ध्वंसान्तरम् उपनयन् सम्प्रति भवेद् विरोधी सो ऽप्य् अन्यं क्षयम् इति न नाशः कथम् अपि ॥ (ज्न ११५,१६ड़्ड़्।)  अन्यथा सिद्धसत्तामात्रेण विरोधित्वे सर्वं सर्वेण विरुद्धं प्रसज्येत । स्वभावालम्भनम् अप्य् अदर्शनाद् एव निरस्तम् इति ।

अथान्योन्याभावप्रकृतिकतयार्थे सति तदा क्षयस्यैवाभावः सह भवतु वा हेतुबलतः ।  
अनेन ध्वंसे च प्रकृतहतिर् अस्य त्व् अनुदये बलीयान् एवार्थः स्वयम् अपचये ऽन्येन किम् इह ॥ (ज्न ११९,२०ड़्ड़्।)  


सच् चासच् च किम् अस्तु वस्त्व् इति तु प्रसङ्गस् त्रिलोचनप्रस्तावे निराकरणीयः । अत एवात्र प्रस्तावे भुवनैकगुरून् भगवतः कीर्तिपादान् अवमन्यमानः ऎअङ्करः पशोर् अपि पशुर् इति कृपापात्रम् एवैष जाल्मः ।

यद् अप्य् आह त्रिलोचनः । भावव्यतिरिक्तां निवृत्तिम् अनिच्छद्भिर् अशक्या स्वरूपनिवृत्तिर् अवस्थापयितुम् । या हि तस्य प्राक्तनी काचिद् अवस्था भवद्भिर् अर्थक्रियानिर्वर्तनयोग्या दृष्टा सैव यद्य् उत्तरकालम् अप्य् अनुवर्तते तर्हि स्वरूपेणैव निवृत्तो भावः कथम् अवस्थाप्यते । तदानीम् अयं नष्टो नाम यदि स्वहेतुप्रतिलब्धस्वरूपव्यतिरेकिनी तस्य काचिद् अवस्थोत्पाद्यत, उत्पत्तौ सैव तस्यात्मान्तरं जातम् इत्य् अतादवस्थ्यम् एवास्य विनाशं ब्रूमः । तादवस्थ्यतादात्म्ये च स्वरूपेण निवृत्तो भाव इत्य् अस्य शब्दस्य सत्यम् अर्थं न विद्मः ।

स्वरूपनिवृत्तिः खल्व् इयं भवन्ती भाव एव स्यात्, भावाद् अन्या वा । तत्त्वे स्वकारणेभ्यो निष्पन्नस्यार्थस्यान्यथानुपपत्ताव् उत्पत्तेर् आरभ्य सत्त्वान् नित्यत्वं प्रसज्येत । अन्यत्वे च तद् एव निवृत्तेर् अन्यत्वनिर्वृतिर् इति प्रियम् अनुष्ठितं प्रियेण । तस्माद् उत्सृज्य विभ्रमं नाशोत्पत्तिर् एव नष्टत्वम् अभ्युपगन्तव्यम् इति ।  तद् एतद् अज्ञानफलम् । तथा हि

स्वकारणाद् एव यथान्यदेशविच्छिन्नरूपः समुदेति भावः ।  
विच्छिन्नभिन्नक्षणवृत्तिर् एवं स्वकारणाद् एव न जायते किम् ॥  
अभावतो ऽर्थान्तररूपबाधे तत्राप्य् अभावान्तरम् ईक्षणीयम् ।  
प्रदीपदृष्टान्तमतं न कान्तं स्वरूपसन्दर्शनविप्रयोगात् ॥ज्न १४०,४ड़्ड़्।  


यथा हि देशान्तरपरावृत्तम् अनीलादिपरावृत्तं च स्वहेतोर् उत्पन्नं वस्तु तथा द्वितीयक्षणातरपरावृत्तं अपि । यथा चान्यदेशानवस्थायित्वं तद्देशावस्थायित्वेनाविरुद्धम्, विरुद्धं च देशान्तरावस्थायित्वेनैव । तथा द्वितीयक्षणानवस्थायित्वं प्रथमक्षणावस्थायित्वेनाविरुद्धम् । विरुद्धं पुनर् द्वितीयक्षणावस्थायित्वेनैव । केवलं देशान्तरद्वितीयक्षणयोस् तत्प्रच्युतिमात्रं व्यवह्रियते । तद् अन्योन्याभावप्रध्वंसाभावयोः पदार्थयोः सद्भावे ऽप्य् अवार्यम् । अभावान्तरास्वीकारे ऽपि भावाभावयोर् अप्य् अमिश्रत्वास्वीकारे तादात्म्यप्रसङ्गात् । तस्माद् अभावाभावयोस् तादात्म्यम् इति ।  यथार्थक्रियाकारित्वस्य तद्देशवर्तित्वनीलत्वादिभिन्नविरोधस् तथा द्वितीयक्षणानवस्थायित्वेनापीति विवक्षितम् । परमार्थतस् तु धर्मिधर्मयोस् तादात्म्यं व्यावृत्तिकृतो भेदव्यवहार इति अपोहसिद्धौ प्रसाधितम् । एतच् चोक्तक्रमेणाविरुद्धम् आपादितम् । एवावति तु तत्त्वे वाक्छलमात्रप्रवृत्ता द्वेषविषज्वलितात्मानः क्षुद्राः प्रलपन्तीति किम् अत्र ब्रूमः ।  ततश् च व्यतिरिक्तनिवृत्त्युत्पत्तिम् अन्तरेण स्वरूपनिवृत्तेर् उपपत्तेः कथं क्षणाद् ऊर्ध्वं प्राक्तनसत्तावस्थितिः । तस्माद् उत्सृष्टविभ्रमं नष्टव्यवहारमात्रम् अस्तु । न त्व् अस्यान्यत् किञ्चिज् जायेत ।  भावस्य तादवर्थ्यप्रसङ्गात् । अभावः कथं निषिध्यत इति चेत् ।  न, तदनुत्पत्तिमात्रविषयस्य वाचानिश्चयेन च पश्चाद् अभावव्यवहारमात्रप्रवर्तनस्येष्टत्वाद् वस्तूत्पत्तेर् एव निषिद्धत्वात् ।  ननु केयं वाचोयुक्तिः, अभावव्यवहारमात्रम् इष्यते पश्चान् नाभाव इति । एवं सति विसंवादिताप्रसङ्गो अभावव्यवहारस्य । अभावश् च मिथ्येति भाव एव प्रतिषेद्धव्यः स्यात् । स चाभावः पश्चाद् भवतीति स्फुटतरम् अस्य कादाचित्कत्वम् आत्महेतुकत्वम्, वस्तुत्वं चेति ।  असद् एतत् । अभावाख्यवस्त्वन्तरास्वीकारे ऽपि प्रच्युतिमात्रापेक्षयापि व्यवहारस्य चरितार्थत्वप्रतिपादनात् । यत् तु तद्विविक्तभूतलादेर् विषयत्वम् आशङ्क्योक्तम्, न भूतलादेर् वस्त्वन्तरत्वात् । न च वस्त्वन्तरे प्रतिपादिते प्रतीते वा घटादि वस्तुभूतम् इति प्रतिपादितं वा भवति ।  एवं वस्त्वन्तरम् एव नाश इति । अस्मिन् मते यद् दूषणम् उक्तं तत् स्वयम् एव परिहृतं स्याद् इति, तद् अप्य् असम्बद्धं, केवलं हि भूतलम् अस्य विषय इति कथं न घटादेर् अभूतत्वबोधः । यैव हि घटाद्यपेक्षया कैवल्यावस्था प्रदेशस्य स एव घटविरहः । वचनादिनाप्य् एवं केवलप्रदेशप्रतिपादने कथम् इव न प्रकृतघटाद्यभावप्रतिपादनम् । कैवल्यं चासहायप्रसेशाद् अव्यतिभिन्नम् एव ।  न चेह घटो नास्तीति प्रत्ययस्य घटवत्य् अपि प्रदेशे प्रसङ्गः । स्वहेतोस् तथोत्पन्नस्य सघटप्रदेशस्य केवलप्रदेशाद् अन्यत्वात् ।  न च प्रत्यभिज्ञानतः सघटाघटप्रदेशयोर् एकत्वं पूर्वम् अस्य निराकरणात् ।  न च विनाशहेतोर् असामर्थ्यवैयर्थ्याभिधाने ऽङ्कुरादिहेतोर् अपि तथाभिधातुम् उचितम् । असिद्धे हि कार्ये हेतोर् आश्रयणम् अवार्यम् । सिद्धे चेयं चिन्ता, यदि हेतोर् नित्यो ऽनित्यो वा ऽर्थो जातः किं नाशकारणेनेति हेतुपुरस्कारेणैव प्रवृत्तेः । न चैवम् असिद्धे ऽङ्कुरादौ कार्ये शक्यम् अभिधातुम् । स्वरूपस्यैवाभावात् । तद्धर्मकत्वा[तद्]धर्मकत्वादिपर्यनुयोगस्य निर्विषयत्वात् ।  ननु त्वयापि भावाभावयोर् लक्षणभेदो ऽभिहितः । तत् कथम् एकत्वं सर्वार्थानाम् । लक्षणभेदाद् एव भेदव्यवस्था । ततो ऽपि चेन् न भेदव्यवस्थितिः, न कस्यचित् कुतश्चिद् भेदव्यवस्थितिर् इत्य् अद्वैतप्रसङ्ग इति चेत् ।  न । यो हि नश्वरस्वभावः स एव नाशो नश्यतीति बहुलाधिकारात् कर्तरि घञः प्रसाधनात् तं नाशं भावस्वभावम् इच्छामः । नशनं नाश इति प्रसज्यात्मा द्विधा कर्तव्यः । तत्त्वतस् तावद् वस्तुत्वविरहात् तत्त्वान्यत्वविरहित एवासौ भावो न भवतीति तद्भावनिषेधमात्रम् आयातं तु भवति । खरशृङ्गादिवत् । संवृतौ तु यथा कालभेदेन विकल्प्यमानः कादाचित्क इव प्रतिभाति तथा सर्वोपाख्याविरहरूपतया भावाद् भिन्न इव प्रतिभातीति नावस्तुत्वोपलक्षणभेदाख्यानविरोधः । एवं च सति संवृत्त्या लक्षणभेदे भावाभावयोर् भेदस्येष्टत्वात् । तत्त्वेन च लक्षणैकताविरहे भावस्य तेनैक्यनिषेधात् कथम् अद्वैतप्रसङ्गोपालम्भः ।  स्याद् एतत् । न च विवेकाप्रतीतौ तद्विविक्तग्रहणं भवति । तद्विवेकश् च न भूतलादिस्वरूपम् एव विशेषणत्वाद् इति ।  तद् एतन् न्यायबहिष्कृतम् । विशेषणविशेष्यभावो हि सङ्कल्पारूढे रूपे बाह्यार्थस्पर्शे विकल्पशब्दलिङ्गान्तराणां वैयर्थ्यप्रसङ्गाद् इति शास्त्रे विस्तरेण प्रतिपादनात् । स च सङ्कल्पो ऽभिन्नम् अपि भावं भिन्नम् इवाकलयति । यथा शिलापुत्रकस्य शरीरम्, शरीरे करणादयः । लम्बकर्णो देवदत्त इत्यादि । तस्मात् कल्पनाधीनो विशेषणविशेष्यभावः । अभिन्ने ऽपि भावे भेदविवक्षापेक्षो भेदव्यवहारः कथं भेदनियतम् आत्मानम् आतनोतु ।  स्खलद्गतिर् अयं राहोः शिर इत्य् आदिनिर्देश इतिच् चेत् ।  यदि सत्यम् एतत्, तदा शिरो ऽतिरिक्तस्य राहोर् इव क्ष्मातलादेर् अतिरिक्तस्य विवेक्तस्य दृश्यानुपलम्भबाधितत्वाद् अयम् अपि निर्देशः स्खलद्गतिर् एव, तथापि नेति कोषपानं प्रमाणम् । तस्मात् सघटात् प्रदेशान्तरात् प्रदेश एवायम् अन्यो घटविविक्तः स्वहेतोर् उत्पन्नो न तु घटविवेकेन विशेषितः । स्वहेतोर् उत्पन्नस्य विविक्तस्याभावे विवेकस्याभावात् ।  किं च

व्याप्तं भिदा यदि विशेष्यविशेषणत्वं भेदात्ययान् ननु तदा तदभाव एव । देशो विशिष्ट इति नास्ति यथा तथेदम् अप्य् अस्ति दृश्यमतभेददृग् अस्ति नेति ॥ (ज्न १५०,२४ड़्ड़्।)  तस्मान् नाभावो नाम कश्चिद् यत्र कारणव्यापारः । तद् एवं सहेतुकविनाशत्वाद् इति हेतुः स्वरूपासिद्ध इति स्थितम् ॥  सताम् अक्षणिकत्वं कारणवत्त्वाद् इत्य् अप्य् असम्बद्धम् एव । क्षणिकत्वकारणवत्त्वयोर् विरोधाभावाद् अक्षणिकत्वेन कारणवत्त्वस्य व्याप्तेर् असिद्धेः । सन्दिग्धव्यतिरेकत्वात् । न चास्य विपर्यये वृत्तिशङ्का नाशस्य सहेतुकत्वम् एव निवर्तयति । उक्तक्रमेण नाशस्यैवाभावाद् इति ॥  तथा प्रमेयत्वाद् अपि स्थिरसिद्धिर् मनोरथमात्रम् । साकारवेदनोदयपक्षस्थितौ हि द्वितीयक्षणानुवृत्ताव् अप्य् अर्थस्य व्यवहितत्वात्, प्रकाशानुपपत्तेर् विषयस्वरूपवेदनम् एव ज्ञानस्य विषयवेदनम् । एवं च वर्तमानानुरोधः, अतीते ऽपि तत्प्रत्यासत्तेर् अप्रच्युतेः । न चातिप्रसङ्गः । अनन्तरातीताद् अन्येन क्षणेन सारूप्यासमर्पणात् । ततश् च कारणत्वाद् यदि नाम प्रमेयत्वस्य पूर्वकालसत्त्वेन व्याप्तिस् तथापि प्रमेयत्ववत् पूर्वकालसत्त्वम् अपि क्षणिके ऽविरुद्धम् इति प्रमेयत्वाक्षणिकत्वयोर् व्याप्तिसाधनो व्यापकानुपलम्भो ऽसिद्धः । ज्ञानाकारार्पकत्वं हि हेतुत्वम्, प्रमेयत्वं प्रामाणिकप्रतीतम् । तच् चानन्तरातीत एव क्षणे समुपपद्यते ।  ज्ञानसत्तासमये ऽर्थानुवृत्तेर् अभावान् निर्विषयतेति चेत् ।  नन्व् अननुवृत्ताव् अपि तदर्पिताकारस्वरूपसंवेदनम् एव तद्वेदनम् । तद् एव च सविषयत्वम् । इयं च प्रत्यासत्तिर् अनन्तरातीते ऽपि क्षणे ऽक्षीनेति न द्वितीयक्षणानुवृत्तेर् अनुरोध इत्य् उक्तम् । अतः सन्दिग्धव्यतिरेकित्वाद् अनैकान्तिकम् एव प्रमेयत्वम् ।  अथ साकारवादविद्वेषाद् अनाकारज्ञानग्राह्यत्वं प्रमेयत्वम् अभिप्रेतं तदा ऽसिद्धता ऽस्य हेतोः ।  इन्द्रियार्थसन्निकर्षादेर् ज्ञानम् उत्पद्यतां नाम ।  तच् चानुभवैकरसत्वेन सर्वत्रार्थे सदृशाकारत्वात् कस्य ग्राहकम् अस्तु,  येनाभिसम्बद्धम् इति चेत् ।  आतममनःसंयोगादीनाम् अपि ग्रहणं स्यात् ।  जनकस्य ग्रहणम् इति चेत् ।  तथाप्य् आत्मादीनां ग्रहणप्रसङ्गः । विषयत्वेन जनकस्य ग्रहणम् इत्य् अप्य् असाधु । विषयत्वस्याद्याप्य् अनिश्चयात् ।  इदं दृष्टम् श्रुतं वेदम् इत्य् अध्यवसायो यत्रार्थे स विषय इति चेत् ।  नन्व् अस्त्य् एव प्रतिनियतो व्यवहारः । कः पुनर् अत्र प्रत्यासत्तिनियम इति पृच्छामः । स चेद् उपवर्णयितुं न शक्यते, व्यवहारो ऽपि त्वन्मते नियतो न स्याद् इति ब्रूमः ।  अस्ति तावद् इति चेत् ।  अत एवार्थसारूप्यम् असाधारणं प्रत्यासत्तिनिमित्तम् अस्तु । निर्निमित्ते नियमायोगात् ।  ननु सारूप्यम् अप्य् अर्थादर्शने कथम् अवधार्यते । तच् च किम् एकदेशेन, सर्वात्मना वा । आद्ये पक्षे सर्वं सर्वस्य वेदनं स्यात् । द्वितीये तु ज्ञानम् अज्ञानतां व्रजेत् । किं च सारूप्याद् अर्थवेदने ऽनन्तरं ज्ञानं तुल्यविषयं विशयः स्याद् इति चेत् ।  मा भूद् अर्थस्य दर्शनम् । आकारविशेषबलाद् अध्यवसितार्थस्यार्थक्रियाप्राप्तेर् एवार्थो ऽपीदृश इति सारूप्यव्यवहारो ऽविरुद्धः । अत एव स्थूलगतं परमाणुगतं वा सारूप्यं न चिन्त्यते । ज्ञानाकारस्य स्थूलत्वे ऽप्य् एकसामग्रीप्रतिबद्धपुञ्जविशेषाद् अप्य् अभीष्टक्रियाकरणात् पुरुषार्थसिद्धेः ।  सारूप्यं चैकदेशेनैव । न चात्र सर्ववेदनप्रसङ्गः । सर्वेषां ज्ञानं प्रत्य् अजनकत्वात् । जनकानां च स्वव्यपदेशनिमित्तासाधारणैकदेशार्पकत्वेन ग्राह्यत्वात् ।  नापि तुल्यविषयानन्तरज्ञानग्रहणप्रसङ्गः, तस्य स्वसंवेदनाद् एव प्रमाणात् सिद्धत्वात् । प्रमाणान्तरस्य तत्र वैयर्थ्यात् । जडत्वे सत्य् आकारार्पकस्य वस्तुनो ग्राह्यत्वाद् इत्य् अस्यार्थस्याभीष्टत्वाच् च । बाह्यार्थस्थितौ चेयं चिन्तेति सर्वम् अनवद्यम् ।  तद् एवम् अयं प्रमेयत्वाद् इति हेतुः साकारवादपक्षे सन्दिग्धव्यतिरेकः । निराकारपक्षे चासिद्ध इति स्थितम् ॥  न चार्थापत्तिर् अपि स्थिरात्मसाधनी । कार्यकारणभावग्रहणादीनाम् अन्यथोपपत्तेः ।  तथा हि उपादानोपाधेयभावस्थितचित्तसन्ततिम् अप्य् आश्रित्येयं व्यवस्था सुस्थेति कथम् आत्मानं प्रत्युज्जीवयतु । तत्र कार्यकारणभावप्रतीतिस् तावद् अनाकुला । तथापि प्राग्भाविवस्तुनिश्चयज्ञानस्योपादेयभूतेन तदर्पितसंस्कारगर्भेण पश्चाद्भाविवस्तुज्ञानेनास्मिन् सतीदं भवतीति निश्चयो जन्यते । तथा प्राग्भाविवस्त्वपेक्षया केवलभूतलनिश्चयकज्ञानोपादेयभूतेन तदर्पितसंस्कारगर्भेण पश्चाद्भाविवस्त्वपेक्षया केवलभूतलनिश्चायकज्ञानेनास्मिन् असतीदं न भवतीति व्यतिरेकनिश्चयो जन्यते । यथोक्तम् ।

एकावसायसमन्तरजातम् अन्यविज्ञानम् अन्वयविमर्शम् उपादधाति ।  
एवं तदेकविरहानुभवोद्भवान्यव्यावृत्तिधीः प्रथयति व्यतिरेकबुद्धिम् ॥  


अत एव देवदत्तेनाग्नौ प्रतीते यज्ञदत्तेन च धूमे प्रतीते न कार्यकारणभावग्रहणं तज्ज्ञानयोर् उपादानोपादेयभावाभावात् । यत्र त्व् एकसन्ताने ज्ञानक्षणयोर् उपादानोपादेयभावस् तत्र कार्यादिग्रहः सुग्रहः । अन्यथा सत्य् अपि नित्यात्मनि प्रतिसन्धातरि कार्यकारणभावादीनाम् अप्रतीतिर् एव स्यात् ।  तथा हि आत्मनः सकाशात् प्रतिसन्धेयबुद्धीनाम् अभेदो भेदो वा भेदाभेदो वा ।  प्रथमपक्षे आत्मैव स्यात् प्रतिसन्धाता । बुद्धय एव वा स्युः प्रतिसन्धेया इति कः प्रतिसन्धार्थः ।  भेदपक्षे ऽपि बुद्धिभ्यो भिद्यमानस्य जडस्यात्मनः कः प्रतिसन्धानार्थ इति न विद्मः ।  बुद्धियोगाद् द्रष्टृत्ववत् प्रतिसन्धातृत्वम् इति चेत् ।  बुद्धिर् एव तर्हि द्रष्ट्री प्रतिसन्धात्री चेति नियमस्वीकारे तद्योगाद् अस्य तथात्वम् इति किम् अनेन याचितकमण्डनेन ।  बुद्धीनां कर्तृत्वाभावाद् इति चेत् ।  तद्द्वारेणापि तर्हि तस्यात्मनो द्रष्टृत्वादिव्यवहारानुपपत्तिः । यदि हि बुद्धिर् हेतोः फलस्य वा द्रष्टृई स्यात् तदानन्तर्यप्रतिनियमस्य चानुसन्धात्री कल्पिता । तद्योगाद् द्रष्टृत्वं प्रतिसन्धातृत्वं चोच्यत इति स्याद् अपि प्रतिविषयम् अलब्धविशेषायां च बुद्धौ सम्बन्धो ऽपि न विशेषं व्यवहारयितुम् ईशः । अधुना निबन्धनाधिगन्ता । अधुना फलस्य । इदानीं प्रतिसन्धातेति । तथापि च बुद्धियुतविशेषस्वीकारे तु किम् अपरेणात्मना कर्तव्यम् । तावतैव पर्याप्तत्वाद् व्यवहारस्य ।  स्थिरात्मानम् अन्तरेण सैव बुद्धिर् न स्याद् इति चेत् ।  केनैवं प्रतारितो ऽसि । अहो मोहमाहात्म्यं यद् ईदृशान् अपि परवशीकरोति । तथा हि नेदम् इदम् अन्तरेण यद् उच्यते तत् खल्व् अन्यत्र प्रत्यक्षानुपलम्भाभ्यां सामर्थ्यावधारणे सति युज्यते वह्नेर् इव धूमे । चक्षुरादिवद् वा दृष्टकारणान्तरसामग्या कार्यादर्शने पश्चाद् दर्शने च किञ्चिद् अन्यद् अपेक्षणीयम् अस्तीति सामान्याकारेण ।  आद्यः पक्षस् तावन् नास्तीति व्यक्तम् । द्वितीयो ऽपि न सम्भवी । न हि कारणबुद्धिसमनन्तरं कार्यबुद्धौ सत्यां निश्चयप्रवृत्तस्येदम् अस्यानन्तरं दृष्टम् मयेति प्रतिसन्धानम् अदृष्टपूर्वं कदाचित् । यतो ऽन्यस्य सामर्थ्यपरिकल्पनं स्याद् इत्य् उदस्य व्यामोहम् उक्तक्रमेणैव कार्य्कारणग्रहणव्यवस्था स्वीकर्तव्या ।  भेदाभेदपक्षस् तु धक्कार एव । तस्यैव तदपेक्षया भेदाभेदविरुद्धधर्माध्यासाद् एकत्वानुपपत्तेः । ततश् च यद् भिन्नं भिन्नम् एवाभिन्न्ं चाभिन्नम् इति नैकस्य भेदाभेदौ । तथप्य् अभेद विश्वम् एकम् इति युगपदुत्पादस्थितिप्रलयप्रसङ्गः ।  एवं क्रमिवस्तुग्राहकैः क्रमिज्ञानैर् उपादानोपादेयभूतैः साक्षात् पारम्पर्येण क्रमेणामी जायन्त इति निश्चयो जन्यते । एककालिकानेकवस्तुग्राहकैर् एव तज्ज्ञानैर् एकोपादानत्वात् सकृद् इमानि जातानीति विकल्पः क्रियत इति क्रमाक्रमग्रहणम् अप्य् अनवद्यम् ।  कथम् अनेकज्ञानाद् एकविकल्प इति चेत् ।  को दोषः ।

भवन्तु भिन्ना मतयस् तथापि ता दधत्य् उपादानतयैककल्पनम् ।  
न भिन्नसङ्ख्या फलहेतुबाधनी न चान्यसन्तानभवा इवाक्षमाः ॥  


यद् अप्य् उक्तं शङ्करेण: अथ पूर्वोत्तरक्षणयोः संवित्ती । ताभ्यां वासना, तया हेतुफलभावाध्यवसायी विकल्प इति चेत् ।  तत् किम् इदानीं यत् किञ्चिद् आशङ्कितेन । वक्तव्यम् इत्य् एवं विधिर् अनुष्ठीयते भवता । विकल्पो ह्य् अगृहीतानुसन्धानम् अतद्रूपसमारोपो वा स्यात् ।  न तावत् पूर्वः पक्षः । अदृष्टान्वयव्यतिरेकस्य पुरुषस्य हेतुफलभावाग्रहे ऽनुसन्धानप्रत्ययहेतोर् वासनाविशेषस्यैवानुपपत्तेः । अगृहीतस्य चानुसन्धाने ऽतिप्रसङ्गाद् इति ।  तद् एतन् न सम्यग् आलोचितम् । यतो हेतुफलभूतयोः पूर्वोत्तरक्षणयोर् एकैकेन ज्ञानेनाननुभवे ऽप्य् उपादानोपाधेयभूताभ्यां क्रमिज्ञानाभ्यां हेतुफलत्वे गृहीते एव । केवलं हेतुकाले फलाभावात् तद्विषयसामर्थ्यग्रहणे ऽपि फलादर्शनात् तदवसाय एवाप्रवृत्तः कार्यदर्शनेन प्रवर्त्यते । तथा फलावलोकने ऽपि तत्कार्यता गृहीतैव विकल्पेनानुसन्धीयत इति गृहीतानुसन्धानरूप एवायं विकल्प इति यत् किञ्चिद् एतत् ।  यद् आह महाभाष्यालङ्कारः ।

यदि नामैकम् अध्यक्षम् न पूर्वापरवित्तिमत् ।  
अध्यक्षद्वयसद्भावे प्राक्परावेदनं कथम् ॥ इति ।  


तथा स्मरणम् अभिलाषः, स्वयन्निहितप्रत्यनुमार्गणं, दृष्टार्थकुतूहलविरमणं, कर्मफलसम्बन्धः, संशयपूर्वकनिर्णयश् च पूर्वपूर्वार्थानुभवैर् उपादानकारणैः समर्पितसंस्कारगर्भैर् उत्तरोत्तरार्थानुभवैर् एवोपादेयभूतैर् जन्यमानो युज्यत इति किम् अधिकेनात्माना परिकल्पितेन ।  उपादानोपादेयभावनियमाद् एव च न सन्तानान्तरे स्मरणादिप्रसङ्गः सङ्गतः । किम् इदम् उपादानम् इति चेत् ।  उच्यते । यत्सन्ताननिवृत्त्या यद् उत्पद्यते तत् तस्योपादानकारणम् । यथा मृत्सन्ताननिवृत्त्योत्पद्यमानस्य कुम्भस्य मृद् उपादानम् इति शास्त्रे प्रपञ्चितम् । न चात्र परलोकक्षतिः ।  यद् अप्य् उक्तम् । चित्तशरीरयोः कियत्कालस्थितिनिबन्धनस्य दृष्टस्य निवृत्तौ चित्तस्यापि निवृत्तिप्रसङ्गः । मरणवेदनया हि चित्तं विकलम् । ततो ऽविकला चित्तान्तरजननावस्था न सम्भवति । तस्माद् उपस्थिते मरणदुःखे सर्वसंस्कारविरोधिनि चित्तम् अप्य् उच्छिद्येतेति नास्तिक्यम् आयातम् इति ।  तद् अयुक्तम् । यतो मरणदुःखं चित्तविशेष एव, तस्य चित्तान्तरजननसामर्थ्यस्वभावस्य स्वभावाद् अवार्यैव ज्ञानोत्पत्तिर् इति ।  बन्धान् मोक्षो ऽपि संसारिचित्तप्रबन्धाद् अनाश्रवचित्तप्रबन्धो यः ।  शुभादिमोक्षयोर् अपि प्रवृत्तिर् अवार्या । यतः सत्य् अप्य् आत्मन्य् अहम् एव मुक्तो भविष्यामि सुखी चेत्य् आत्मग्रहलक्षणाद् अध्यवसायात् प्रवर्तते । न पुनर् आत्मना गलहस्तितः । स चानाद्यविद्यापरम्परायातः पूर्वापरयोर् एकत्वारोपको मिथ्यासङ्कल्पो बाधिते ऽप्य् आत्मन्य् अव्याहतप्रसर इति कथम् अप्रवृत्तिः ।  ननु

नैरात्म्यवादपक्षे [तु] पूर्वम् एवावबुध्यते ।  
मद्विनाशात् फलं न स्यान् मत्तो ऽन्यस्याथवा भवेद् ॥  


इति । अप्रवृत्तिर् एवास्त्व् इति चेत् ।  अस्तु को दोषः । यद्य् अयम् आत्मग्रहो निर्विषयो ऽपि प्रवृत्तिम् अनाक्षिप्य क्षणम् अपि स्थातुं [न] प्रभवति । यथा हि जातस्यावश्यं मृत्युर् इति जातवतो ऽप्य् अप्रतिक्रियपुत्रादिमरणे सोरस्ताडम् आक्रन्दो मरणादौ च यत्नः शोकोद्रेकात् । एवम् अविद्योद्रेकाद् एव नैरात्म्यं जानन्न् अपि प्रवर्तते । न सुखम् आस्त इति किम् अत्र क्रियताम् । अविद्यायाः प्रवर्तनशक्तेर् अवार्यत्वात् ।  प्रत्यभिज्ञा च पूर्वम् एव ध्वस्ता । कार्यकारणभावनियता पश्चाद्भाविपूर्वभाविता । सा च क्षणिके ऽप्य् अविरुद्धा । उपादानोपादेयता च क्रमिस्वसंवेदनज्ञानद्वयेन साक्षात्कृत तत्पृष्ठभाविना निश्चीयत इति,  असत्य् अप्य् आत्मनि प्रतिसन्धातरि कार्यकारणग्रहणादय उपपद्यमाना नात्मानम् उपस्थापयितुं प्रभवन्ति । अतो ऽर्थापत्तिर् अपि न क्षमेति भाग्यहीनमनोराज्यम् इव स्थिरसिद्धिर् विशीर्यत एव ।  तथा च क्षणभङ्गसन्देहे सत्त्वाद्यनुमानं प्राप्तावसरम् ॥

स्थिरसिद्धिदूषणं समाप्तम् ॥ 

# चित्राद्वैतप्रकाशवादः

॥ नमस् तारायै ॥

दिग् एषा स्वपराशेषप्रतिवादिप्रसाधनी ।  
चित्राद्वैतमताबोधध्वान्तस्तोमकदर्थिनी ॥  


इह खलु सकलजडपदार्थराशौ प्रत्याख्याते निराकृते च निराकारविज्ञानवादे प्रतिहते चालीकाकारयोगिनि पारमार्थिकप्रकाशमात्रे सम्यगुन्मूलिते च साकारविज्ञानालीकत्वसमारोपे प्रतिसन्तानं च स्वप्नवद् अबाधितदेहभोगप्रतिष्ठाद्याकारप्रकाशमात्रात्मके जगति व्यवस्थिते यस्य यदा यावद् आकारचक्रप्रतिभासं यद्विज्ञानं परिस्फुरति तस्य तदा तावद् आकारचक्रपरिकरितं तद्विज्ञानं चित्राद्वैतम् इति स्थितिः । तद् एवं चित्रम् अद्वैतं विज्ञानम् इति पदत्रयम् इह प्रत्युपस्थितम् ॥

अत्र च विप्रतिपत्तिर् नाम किं चित्रतायाम् अद्वैते विज्ञानत्वे सर्वत्रैवेति विकल्पाः ॥ 

न तावद् असौ चित्रस्वरूपानुसारिणी भवितुम् अर्हति, तन्मात्रस्य सर्वजनानुभवसिद्धत्वात्, अन्यथा शशविषाणादाव् इव जडम् इदम् अलीकं विज्ञानं वेति विप्रतिपत्तीनाम् अनवकाशप्रसङ्गात् ।

नापि विज्ञानत्वे विवादः कर्तुम् उचितः,

सहोपलम्भनियमाद्  
च्ड़्। प्विन् १।५४अ।

इत्यादिना पूर्वम् एव नीलादीनां साकारविज्ञानत्वप्रसाधनात् । अत एव सर्वत्रापि विमतिर् असङ्गता, साकारविज्ञानसिद्धाव् एव चित्राद्वैतवादावतारात् । तस्माच् चित्रतेयम् अद्वैतविरोधिनीति व्यामोहाद् एकत्व एव विप्रतिपतिर् इति तत्र प्रसाधनं साधनम् इदम् उच्यते ॥

यत् प्रकाशते तद् एकम् । यथा चित्राकारचक्रमध्यवर्ती नीलाकारः । प्रकाशते चेदं गौरगान्धारमधुरसुरभिसुकुमारसातेतरादिविचित्राकारकदम्बकम् इति स्वभावहेतुः ।  न तावद् अस्यासिद्धिर् अभिधातुं शक्यते, प्रत्यक्षप्रमाणप्रसिद्धसद्भावे विज्ञानात्मकनीलाद्याकारचक्रे धर्मिणि प्रकाशमानतायाः प्रत्यक्षसिद्धत्वात् । न चास्य  हेतोर् विरुद्धता सम्भवति, विचित्राकारमध्यवर्तिनि नीलाकारे दृष्टान्तधर्मिणि प्रकाशमानतालक्षणस्य साधनस्य दृष्टत्वात् । ननु चैकत्वे साध्ये यद् अपरम् एकत्वाधिकरणं तद् इह दृष्टान्तीकर्तुम् उचितम् । न चास्य नीलाकारस्य एकता विद्यते, विरुद्धधर्माध्यासप्रसिद्धस्यानेकत्वस्य सम्भवात् । देशकालाकारभेदो हि विरुद्धधर्माध्यासः । ततश् च यथा चित्रताकारचक्रस्याकारभेदतो भेदस् तथा नीलाकारस्यापि देशभेदतो भेदः । तद् अयं साध्यशून्यो दृष्टान्तो हेतुश् च विपक्षे परिदृश्यमानो । यदि तत्रैव नियतस् तदा विरुद्धः  तत्रापि सम्भवे ऽनैकान्त इति चेत् ॥

अत्रोच्यते । यदि देशभेदतो विज्ञानात्मकस्थूलनीलाकारस्य भेदस् तदास्य प्रतिपरमाणुदेशभेदे भेदसम्भवात् परमाणुप्रचयमात्रात्मको विज्ञानात्मकस्थूलनीलाकारः स्यात् । तथा च सति सर्वेषां विज्ञानात्मकनीलपरमाणूनां स्वस्वरूपनिमग्नत्वेन सन्तमसनिमग्नानेकपुरुषवद् व्यतिवेदनाभावात् स्थूलनीलाखण्डलकप्रतिभासाभावप्रसङ्गः ।

न च स्वस्वरूपनिमग्नत्वेनाप्य् अन्येनान्यस्य वेदनं युज्यते, येन स्थूलप्रतिभासः सङ्गतः स्यात्, ग्राह्यग्राहकलक्षणयोः पुरस्ताद् अपकर्तव्यत्वात् ।

न चैवं वक्तव्यम् परमाणूनां स्वस्वरूपनिमग्नत्वे ऽप्य् एकोपादानतया पुञ्जात्मैव स्थूलः स्थूलम् आत्मनं ज्ञास्यतीति, सत्य् अप्य् एकोपादानत्वे स्वस्वरूपनिमग्नत्वाद् एव स्थूलव्यवस्थापकस्य भिन्नस्यात्मनो ऽन्योन्यम् वा ग्राह्याग्राहकभावस्यायोगात् । तादात्म्येन व्यतिवेदनस्य चानभ्युपगमात् ।

वर्गो वर्गं वेति  


इत्य् अस्यानुपदत्वात् । न च यथा बाह्यार्थवादे स्थूलैकाकारज्ञानप्रतिभास एव बाह्यपरमाणुप्रचयप्रतिभासव्यवस्था गत्यन्तराभावात्, तथा ज्ञानपरमाणुव्यवस्थापकस्थूलैकाकारयोगिविज्ञानान्तरस्यानभ्युपगमात् । अभ्युपगमे वा तस्यैव दृष्टान्तत्वात् । तस्माद् यावद् यावत् प्रतिभासस् तावत् तावत् स्थूलतयैव व्याप्तः । अस्थूले परमाणौ स्थूलनिवृत्तिमात्रे च प्रतिभासस्य दृश्यानुपलम्भबाधितत्वात् । यथा प्रसिद्धानुमाने सत्त्वं क्षणिकत्वेन व्याप्तं क्रमाक्रङ्कारित्वेनापि, क्षणिकत्वाभावाच् च क्रमाक्रमनिवृत्तौ निवर्तमानं क्षणिकत्वे नियतं सिध्यति, तथात्रापि प्रकाशमानत्वं साधनम् एकत्वेनापि स्थौल्येनापि, एकत्वाभावाच् च विपक्षात् परमाणुपुञ्जात्मन एकत्वनिवृत्तिमात्रात्मनश् च स्वविरुद्धोपलम्भात् स्थौल्यस्य व्यापकस्य निवृत्तौ निवर्तमानम् एकत्वं नियतं सिध्यति । ततश् च यथा बहिर्व्याप्तिपक्षे घटे दृष्टान्तधर्मिणि विपर्ययबाधकप्रमाणबलात् सत्त्वं क्षणिकत्वनियतम् अवधार्यधार्य सत्त्वात् पक्षे क्षणिकभङ्गसिद्धिः, तथात्रापि नीलाकारे दृष्टान्तधर्मिणि विपर्ययबाधकप्रमाणबलाद् एव प्रकाशमानत्वम् एकत्वनियतम् अवगम्य प्रकाशमानत्वाद् विचित्राकारचक्रसाध्यधर्मिण्य् एकत्वसिद्धिर् इति न दृष्टान्तस्य साध्यशून्यत्वम् । नापि हेतोर् विरुद्धता । न चानैकान्तिकता ॥  नन्व् एकत्वे साध्ये तत्प्रच्युतिर् द्वित्वं च विपक्षः, तस्माच् च विपक्षाद् धेतुव्यतिरेकप्रतिपत्त्यवसरे किं विपक्षात्मा प्रकाशते न वा । प्रतिभासपक्षे प्रकाशमानत्वस्य हेतोः साधारणानैकान्तिकता, विपक्षे ऽपि दृष्टत्वात् । अथ न प्रकाशते तदा सन्दिग्धव्यतिरेकित्वम्, कुतो व्यतिरेक इत्य् अवधेर् एवाप्रकाशमानशरीरत्वात् कथम् अतः साध्यसिद्धिप्रत्याशा ।  अत्रोच्यते । इह द्विविधो विज्ञानानां विषयः ग्राह्यो ऽध्यवसेयश् च । प्रतिभासमानो ग्राह्यः । अगृहीतो ऽपि प्रवृत्तिविषयो ऽध्यवसेयः । तत्रासर्वज्ञे ऽनुमातरि सकलविपक्षप्रतिभासाभावान् न ग्राह्यतया विपक्षो विषयो वक्तव्यः, सर्वानुमानोच्छेदप्रसङ्गात्, सर्वत्र सकलविपक्षप्रतिभासाभावात् ततो व्यतिरेकासिद्धेः । प्रतिभासे च देशकालस्वभावान्तरितसकलविपक्षसाक्षात्कारे साध्यात्मापि विराकः सुतरां प्रतीयत इत्य् अनुमानवैयर्थ्यम् । तस्माद् अप्रतिभासे ऽप्य् अध्यवसायसिद्धाद् एव विपक्षाद् धूमादेर् व्यतिरेको निश्चितः । तत् किम् अर्थम् अत्र विपक्षप्रतिभासः प्रार्थ्यते । यदि पुनर् अस्याध्यवसायो ऽपि न स्यात् तदा व्यतिरेको[^1] न निश्चीयत इति युक्तम्, प्रतिनियतविषयव्यवहाराभावात् ॥

[^1]: थिस् इस् wहेरे  स्तर्त्स्। थे वेर्सो ओड़् थिस् ड़ोलिओ इस् नुम्बेरेद् अस् ४ इन् थे लेड़्त् मर्गिन्।


नन्व् अस्मिन्मते वस्त्ववस्त्वात्मकसकलविपक्षप्रतिपत्तिसम्भवात् ततो हेतुव्यतिरेकः सम्प्रत्येतुं शक्यत एव । न च प्रतिभासमात्रेण सत्त्वप्रसङ्गः, अर्थक्रियाकारित्वलक्षणत्वात् सत्त्वस्य । त्वन्मते तु प्रकाश एव वस्तुत्वम् । अतो विपक्षयोर् एकत्वप्रच्युतिद्वित्वयोः प्रतिभासे प्रकाशमानत्वसाधनस्य विपक्षसाधारणता । अप्रतिभासे च सन्दिग्धव्यतिरेकित्वम् इति चोद्यं दुरुद्धरम् एवेति चेत् । तद् एतद् असङ्गतम् । तथा हि धूमादिर् अवह्न्यादेर् विपक्षाद् व्यावृत्तो वह्न्यादिनियतः सिध्यति ।  तस्य च वस्त्ववस्त्वात्मकसकलविपक्षपदार्थराशेः स्वरूपनिर्भास इति किं निर्विकल्पज्ञाने कल्पनायां वा । निर्विकल्पे चेत् । प्रतिभास इति च को ऽर्थः । किं निराकारे ज्ञाने सकलविपक्षादिस्वरूपस्य साक्षात् स्फुरणम्, यदि वा तदर्पितबुद्धिस्वभावभूतसदृशाकारप्रकाशः, अथ समनन्तरप्रत्ययबलायातबुद्धिगतबाह्यसदृशाकारप्रतिभासः, आहोस्विद् बुद्धेर् आत्मभूतविपक्षसदृशालीकाकारपरिस्फूर्तिः ।  न तावद् आद्यः पक्षो युक्तः, देशकालस्वभावविप्रकृष्टानां पदार्थानाम् अर्वाचीने जने निराकारे च ज्ञाने स्फुरणायोगाद् इत्य् अस्यार्थस्य शास्त्रे एव विस्तरेण प्रसाधानात् । स्फुरणे चासाध्यस्यापि प्रकाशनप्रसङ्गे ऽनुमानवैयर्थ्यस्य प्रतिपादनात् ।  नापि द्वितीयः पक्षः, देशादिविप्रकृष्टत्वाद् एव साक्षात्स्वाकारसमर्पणसामर्थ्याभावात् ।  न च तृतीयः सङ्गतः, सादृश्यसम्भवे ऽपि समनन्तरबलाद् एवायातस्य बाह्येन सह प्रत्यासत्तेर् अभावात् ।  न चतुर्थो ऽपि प्रकारः सम्भवति, असत्प्रकाशयोर् विरोधात्, स्फुरतो ऽलीकत्वायोगात् । तथा ह्य् असत्प्रकाश इति किम् असदीश्वरादेः ख्यातिः, भासमानो वा आकारो ऽसन्, सन् वा न कश्चित् ख्यातीति विवक्षितम् । तत्र यस्य पदार्थस्य स्वरूपपरिनिर्भासः स कथम् असन्न् इति प्राणधारिभिर् अभिधातव्यः । स्फुरतः केशोण्डुकाकारस्य बाह्यरूपतया बाध्यत्वे ऽपि ज्ञानरूपतयार्थत्वस्य आचार्येण प्रतिपादितत्वात् ग्राहकाभिमतनिराकारप्रकाशस्याप्य् असत्त्वाभिधानप्रसङ्गात् ॥  प्रतिभासे ऽपि बाधनाद् असत्यत्वम् इति चेत् । किं तद् बाधकम्, प्रत्यक्षम् अनुमानं वा । यद्य् एकत्र स्वरूपसाक्षात्कारिणि प्रत्यक्षे ऽविश्वासः कथम् अन्यत्र बाधके स्वरूपान्तरप्रकाश एव निर्वृत्तिस् तत्पूर्वकम् अनुमानं च सुतराम् अविश्वासभाजनम् इति न बाधकवार्तापि । यद् आहुर् गुरवः

यस्य स्वरूपनिर्भासस् तद् एवासात् कथं भवेत् ।  
बाधातो यदि साप्य् एका प्रत्यक्षानुमयोर् ननु ॥  
प्रत्यक्षे यद्य् अविश्वास एकत्रान्यत्र का गतिः ।  
तत्पूर्वम् अनुमानं च कथम् आश्वासगोचरः ॥ इति । (ज्न ३९१,१ड़्ड़्।)  


ननु

दृष्टम् एव द्विचन्द्रादिप्रतिभासे ऽपि बाधितम् ।  
न दृष्टे ऽनुपपन्नत्वं तज्ज्ञातम् अपि बाध्यते ॥(ज्न ३९१,१३ड़्।)  


इति चेत् । न । बाध्यस्याप्रतिभासनात् । प्रतिभासिनश् चाबाध्यत्वात् । तथा हि

बुद्ध्याकारस्य निर्भासो बाधा बाह्यस्य वस्तुनः ।  
स्फूर्ताव् अप्य् अविश्वासे क्व विश्वास इति कीर्तितम् ॥(ज्न ३९१,१६ड़्।)  


एतेन भासमानो वाकारो ऽसन्न् इति द्वितीयो ऽपि पक्षः प्रतिक्षिप्तः, प्रतिभासाद् एव सत्तासिद्धेर् बाधकावकाशाभावात् । 

तथा सन् वा कश्चिन् न ख्यातीति तृतीयसङ्कल्पो ऽपि व्याकुलः, प्रकाशव्याप्तत्वात् सत्तायाः । अप्रकाशस्यासत्तया ग्रस्तत्वात् ॥ 

ननु प्रकाशो नाम वस्तुनः सत्तासाधकं प्रमाणम् । न च प्रमाणनिवृत्ताव् अर्थाभावः । अर्थक्रियाशक्तिस् तु सत्त्वम् । तच् चाप्रकाशस्यापि न विरुध्यत इति चेत् । सत्यम् एतत् । बहिरर्थवादे ऽप्रकाशस्यापि सामर्थ्याभ्युपगमात् । केशोण्डुकादिप्रतिभासे ऽध्यवसितस्यार्थक्रियाशक्तिवियोगाद् एवाभावसिद्धेः । सर्वथा बहिरभावे तु ज्ञानस्य प्रकाशाव्यभिचारात् तावतैव सत्त्वे किम् अर्थक्रियया । 

कथम् अन्यहृदः सत्त्वं प्रकाशाद् एव नास्य चेत् ।  
नार्थक्रियापि सर्वस्मै क्वचिच् चेद् भासनं न किम् ॥(ज्न ३९९,३ड़्।)  


इति । निर्विकल्पे तावत् स्वसंवेदनसिद्धस्वाकारम् अन्तरेण विपक्षादयो न परिस्फुरन्ति । अथामी विकल्पे प्रतिभासन्त इति द्वितीयः सङ्कल्पो ऽभ्युपगम्यते, अस्मिन्न् अपि पक्षे प्रतिभासमान आकारो ऽसाधारणो ऽशब्दसंसृष्टतया स्वसंवेदनतादात्म्ये प्रविष्टत्वाद् वस्तुसन्न् एव ।  अध्यव्सेयता विपक्षादयो गृह्यन्त इति चेत् । तदापि तेषां स्वरूपस्य निर्भासो ऽस्ति न वा । निर्भासे प्रत्यक्षसिद्धतैव, नासत्ख्यातिः । शास्त्रे ऽपि

स्वरूपसाक्षात्कारित्वम् एव प्रत्यक्षत्वम्  


उक्तम् । तस्य चेतरप्रत्यक्षेष्व् इव विकल्पे ऽपि स्वीकारे विरुद्धव्याप्तोपलम्भेन विकल्पभ्रान्तत्वयोर् दूरम् अपास्तत्वाद् विकल्पे ऽपि त्वन्मते प्रत्यक्षत्वम् अक्षतम् । तत् कथं तत्सिद्धस्य प्रत्यक्षान्तरानुमानाभ्यां बाधाभिधानम्, तयोर् अपि स्वरूपान्तरप्रकाशपौरुषत्वात् ॥  अथ विकल्पभ्रान्तत्वयोर् व्यापकविरुद्धयोः सम्भवात् विकल्पे प्रत्यक्षत्वम् एवासम्भवि । नन्व् अस्य प्रत्यक्षत्वम् असम्भवीति स्वरूपसाक्षात्कारित्वम् असम्भवीत्य् उक्तम् । अथ विपक्षादिर् अर्थो ऽस्मिन् प्रकाशत इति वाचा स्वरूपसाक्षात्कारित्वं कथितम् इति माता मे बन्ध्येति वृत्तान्तः । इष्यते च त्वया विपक्षादिस्वरूपसाक्षात्कारित्वं विकल्पस्येति प्रत्यक्षतानतिक्रमः, अप्रत्यक्षत्वे वस्तुस्वरूपस्फुरणायोगात् । ततश् च तत्प्रतिभासिनो ऽपि रूपस्य सत एव ख्यातिर् नासत्ख्यातिः । न च तद् एव विकल्पे परिस्फुरद्रूपम् असताम् ईश्वरादीनां स्वरूपम्, असत्त्वस्यैवाभावप्रसङ्गात् । स्वरूपस्फुरणे ऽप्य् असत्त्वे ऽन्यत्रापि प्रकाशिन्य् अनाश्वासात् । ततो यत् साकारवादे जल्पितम्

नित्यादयः सन्त एव स्युः  


इति तदात्मन एव पतितम् ।ततो यत् --- पतितम् चेऽए ज्न ३९२,१५ड़्। (हस् एवापतितम्)। यद् आहुर् गुरुवः

स्वरूपसाक्षात्करणाद् अध्यक्षत्वं न चापरम् ।  
विकल्पभ्रमभूमित्वम् अत एव हि बाधितम् ॥चेऽ ज्न ३९१,५ड़्। ड़ोर् अब् अल्सो च्ड़्। ज्न ५६३,५।  
यदि नाध्यक्षता तस्य रूपनिर्भास एव न ।  
ततस् तदसदीशादि प्रतिभातीत्य् असङ्गतम् ॥  
यदि तु प्रतिभासेत रूपम् अस्य सद् एव तत् ।  
तद् असत् प्रतिभातीति तच् च भात्य् असद् एव वः ॥ (ज्न ३९१,७ड़्ड़्।)  


अथाध्यवसाये ऽध्यवसेयस्वरूपस्य प्रतिभासो नास्तीत्य् उच्यते । न तदा कस्यचिद् अध्यवसायः । कथम् अतः प्रतिनियतवस्तुव्यवस्थासिद्धिः । किं च को ऽयम् अध्यवसायो नाम । किं व्यावृत्तिभेदपरिकल्पितस्य प्रकाशांशस्य, स्वाकारांशस्य, अलीकाकारस्य, बाह्यवस्तुनो ऽवस्तुनो वा स्फुरणम् अध्यवसायार्थः । यदि वा स्वाकारे बाह्यारोपः, बाह्ये वा स्वाकारारोपः, स्वाकारबाह्ययोर् योजना, तयोर् एकीकरणम् एकप्रतिपत्तिर् अभेदेन प्रतिपत्तिः, भेदाग्रहो ऽध्यवसायार्थ इति विकल्पाः ।  तत्र न तावद् आदिमौ पक्षौ कल्पनाम् अर्थः । स्वरूपे सर्वस्यैव स्फुरणस्य निर्विकल्पत्वाद् अवसायानुपपत्तिः । इतरथा निर्विकल्पकज्ञानाभावप्रसङ्गात् ।  अलीकस्फुरणं तु प्राक् प्रत्याख्यातम् । सत्य् अपि स्फुरणे ऽस्फुटत्वान् निर्विकल्पकम् एतत् । द्विचन्द्रादिज्ञानवत् । अस्तु स्वग्राह्ये तन्निर्विकल्पकम्, बाह्ये तु अध्यवसेये अध्यवसाय इति चेत् । न । तत्सम्बन्धाभावात, तदप्रतिभासाच् च । अन्यथातिप्रसङ्गाद् इत्य् उक्तप्रायम् । बाह्यवस्तुस्वरूपस्फुरणे तु प्रत्यक्षप्रतिपत्तिर् एवासाव् इति को ऽध्यवसायः । अवस्तुस्फुरणं पुनस् त्रिधा विकल्प्य प्राग् एव प्रत्याख्यातम् ।  स्वाकारे तु बाह्यारोपो न सम्भवत्य् एव । तथा हि ज्ञानं केनचिद् आकारेण सत्येनालीकेन वोपजातं नाम । बाह्यारोपस् तु तदाकारे तत्कृतो ऽन्यकृतो वा स्यात् । तत्कृतत्वे न तावत् तत्काल एव व्यापारान्तरम् अनुभूयत इति कुतस् तदारोपः । कालान्तरे च स्वयम् एवासत् कस्य व्यापारः स्यात् ।

द्वितीयपक्षे ज्ञानान्तरम् अपि नाकारारोपरागसङ्गिनीम् उत्पत्तिम् अन्तरेण व्यापारान्तरेण क्वचित् किञ्चित्करं नाम । तद् एतद् अर्वाचीनज्ञानसदृशाकारगोचरीकरणे ऽपि न बाह्यारोपव्यापारम् अपरं स्पृशति तदाकारलेशानुकारम् अपहाय । न च शब्दामुखीकरणम् अतिरिक्तो व्यापारः, शब्दाकारस्यापि स्वरूप एवान्तर्भावाद् इति नाकाराद् अन्यो ज्ञानव्यापारः । आरोप्यमाणश् चासाव् अर्थो बाह्यः । तत्र बुद्धौ यदि स्वरूपेण स्फुरति सत्यप्रतीतिर् एवासौ, क आरोपः । अथ न परिस्फुरति तथापि क आरोपः । स्फुरणे वाधिकरणभूतस्वाकारातिरिक्तस्यारोप्यमाणाकारस्यापि प्रतिभासप्रसङ्गः ।परल्लेल् तो ३८८।७--१८

तदाकारस्फुरणम् एव तस्य स्फुरणम् इति चेत् । न । तस्यारोपविषयत्वात् । न हि मरीचिस्फुरणम् एव जलस्फुरणम् इति न स्वाकारे बाह्यारोपः ।

अत एव बाह्ये स्वाकारारोपो नास्ति, आरोपविषयस्य बाह्यस्यास्फुरणात् ।

तत एव स्वाकारबाह्ययोर् योजनाप्य् असम्भविनी, योग्ययोर् अप्रतिभासात् ।

न चैकीकरणम् अध्यवसायः । को ऽयम् एकीकरणार्थः । यद्य् एकतापतौ प्रयोजकत्वं तदारोप्यारोपविषययोः कदाचिद् एकीभावाभावाद् असम्भव एव । न हि शशविषाणे कारणं किञ्चित् । न च पूर्वम् अनेकम् एकताम् एतीति क्षणिकवादिनः साम्प्रतम् । अर्थान्तरोत्पत्तिमात्रं तु स्यात् । न च तदुपलब्धिगोचरो ऽन्यत्रारोपविषयात् स्वाकारात् । न च तावताप्य् अर्थस्य किञ्चिद् इति कथम् एकीकरणम् ।

अथैकप्रतीतिर् अध्यवसायः । तथापि न द्वयोर् एकप्रतिपत्तिर् अध्यवसेयानुभवाभावात् । न च द्वयोः प्रतीतिर् इत्य् एवाध्यवसायः नीलपीतवत् । 

न चाभेदेन प्रतीतिर् अध्यवसायः । यतः पर्युदासपक्षे ऐक्यप्रतीतिर् उक्ता भवति । सा च प्रयुक्ता, अध्यवसेयप्रत्यभावात् । भेदेन प्रतीतिनिषेधमात्रे ऽपि न बाह्यस्य प्रतीतिर् उक्तेति कुतस् तदध्यवसायः । यदि हि बाह्यं प्रकाशेत एकत्वेनानेकत्वेन वा सता असता वा प्रतीतिर् इति युक्तम् । 

सर्वाकारतत्स्वरूपतिरस्कारेण सा प्रतीतिर् इत्य् एकप्रतीतिर् इति चेत् । तत्स्वरूपतिरस्कारे तर्हि तदप्रतिभासनम् एव । कस्यचिद् अंशस्य प्रतिभासनाद् इति चेत् । न । निरंशत्वाद् वस्तुनः सर्वात्मना प्रतिभासो ऽप्रतिभासो वेति शास्त्रम् एवात्र विस्तरेण परीक्ष्यते ।  न च भेदाग्रहो ऽध्यवसायो वक्तव्यः । तथा हि किं बाह्ये गृह्यमाणे ऽग्रह्यमाणे वा । न च प्रथमः पक्षः, बाह्यग्रहणस्य प्रतिक्षिप्तत्वात् । ग्रहणे वाध्यवसायस्य प्रत्यक्षताप्रसङ्गात् । अगृह्यमाणे तु बाह्ये प्रवृत्तिनियमो न स्यात्, अन्येषाम् अपि तदानीम् अग्रहणाद् अन्यत्रापि प्रवृत्तिप्रसङ्गात् ।

त्रिलोचनो ऽपीत्थम् अध्यवसायं दूषयति । को ऽयम् अध्यवसायः । किं ग्रहणम्, अहोस्वित् करणम्, उत योजना, अथ समारोपः । तत्र स्वाभासम् अनर्थम् अर्थं कथं गृह्णीयात्, कुर्याद् वा विकल्पः । न हि नीलं पीतं शक्यं ग्रहीतुं कर्तुं वा शिल्पकुशलेनापि । नाप्य् अगृहीतेन स्वलक्षणेन स्वाकारं योजयितुम् अर्हति विकल्पः । न च स्वलक्षणं विकल्पग्रहणगोचरः । न च स्वाकारम् अनर्थम् अर्थम् आरोपयति । न तावद् अगृहीतस्वाकारः शक्य आरोपयितुम् इति तद्ग्रहणम् एषितवयम् । तत्र किं गृहीत्वा आरोपयति, अथ यदैव स्वाकारं गृह्णति तदैवारोपयति । नाद्यः । न हि क्षणिकं विकल्पविज्ञानं क्रमवन्तौ ग्रहणसमारोपौ कर्तुम् अर्हति । उत्तरस्मिंस् तु कल्पे ऽविकल्पस्वसंवेदनप्रत्यक्षाद् विकल्पाकाराद् अहङ्कारास्पदाद् अनहङ्कारास्पदं समारोप्यमाणो विकल्पेन स्वगोचरो न शक्यो ऽभिन्नः प्रतिपत्तुम् । नापि बाह्यस्वलक्षणैकत्वेन शक्यः प्रतिपत्तुम्, विकल्पाकारे स्वलक्षणस्य बाह्यस्याप्रतिभासनाद् इति ।

वाचस्पतिर् अप्य् अध्यवसायं प्रतिक्षिपति ।  अनर्थं स्वाभासम् अर्थम् अध्यवस्यतीति निर्वचनीयम् एतत् । नन्व् अयम् आरोपयतीति किं विकल्पस्य स्वरूपानुभव एवारोपः, उत व्यापारान्तरं स्वरूपानुभवात् । न तावत् पूर्वः कल्पः, अनुभवसमारोपयोर् विकल्पाविकल्परूपतया द्रवकठिनवत् तादात्म्यानुपपत्तेः । व्यापारान्तरत्वे तु क्रमः समानकालता वा । न तावत् क्रमः, क्षणिकस्य विज्ञानस्य क्रमवद्व्यापारायोगात् । अक्षणिकवादिनाम् अपि बुद्धिकर्मणोर् विरम्य व्यापारानुपपत्तेः न क्रमवद्व्यापारसम्भवः । अनुभवसमारोपौ समानकालाव् इति चेत् । भवतु समानकालत्वं केवलम् । आत्मा स्वभावस्थित एव वेद्यः, परभावेन वेदने स्वरूपवेदनानुपपत्तेः । तथा चात्मा ज्ञानस्य ग्राह्यग्राहकाकारो ऽनुभूतो ऽर्थश् च समारोपितः । न त्व् आत्मा वेद्यमानः समारोपितो नार्थः समारोप्यमाणः प्रत्यक्षवेद्यः । स च समारोपः सतो ऽसतो वा ग्रहणम् एव । न च ज्ञानातिरिक्तस्य ग्रहणं सम्भवतीत्य् उपपादितम् ।

स्वप्रतिभासस्य बाह्याद् भेदाग्रहो बाह्यसमारोपस् ततो बाह्ये वृत्तिर् इति चेत् । स किं गृह्यमाणे बाह्ये न वा । न तावद् गृह्यमाणे । उक्तं ह्य् एतन् न तदग्रहणं सम्भवतीति । अगृह्यमाणे तु भेदाग्रहे न प्रवृत्तिनियमः स्यात्, अन्येषाम् अपि तदानीम् अग्रहाद् अन्यत्रापि प्रवृत्तिप्रसङ्गाद् इति । \[\]  तो  \[\]  इस् अ क़ुओते ड़्रोम् १८४।८--२३। तस्माद् यथा यथायम् अध्यवसायश् चिन्त्यते तथा तथा विशीर्यत एव । तथा विकल्पारोपाभिमानग्रहनिश्चयादयो ऽप्य् अध्यवसायवत् स्वाकारपर्यवसिता एव स्फुरन्तो बाह्यस्य वार्तामात्रम् अपि न  जानन्तीत्य् अध्यवसायस्वभावा एव शब्दप्रवृत्तिनिमित्तभेदे ऽपि, तत् कथं युक्त्यागमाबहिर्भूतोथकुर् सुग्गेस्त्स् अन् एमेन्दतिओन् तो युक्त्यागमबहिर्भूतो, बुत् थत् सेएम्स् उन्नेचेस्सर्य्। ऽनात्मास्फुरणम् आचक्षीत ।

नन्व् एवं विकल्पादीनाम् असम्भवे ऽप्य् अनात्मप्रकाशकत्वानभ्युपगमे सर्वजनप्रसिद्धविधिप्रतिषेधव्यवहारोच्छेदप्रसङ्ग इति लोकविरोधः । विकल्प इत्य् अध्यवसाय इत्य् आरोप इत्य् अभिमान इति ग्रह इति निश्चय इत्यादिकं शास्त्रे प्रतिपदं प्रतिपादितम्, तत्सिद्धं च बहिरर्थादिकम् अभ्युपगतम् इत्य् आचार्यविरोधः । न्यायविरोधश् च । तथा हि सर्वैर् एव प्रकाशैर् अविपरीतस्वरूपसंवेदनाद् भ्रान्तेर् अत्यन्तम् अभावः स्यात् । ततश् च सर्वसत्त्वाः सदैव सम्यक्सम्बुद्धा भवेयुः ।

विकल्पिका बुद्धिर् ब्रान्तिः, स्वप्रतिभासे ऽनर्थे ऽर्थाध्यवसायाद् इति चेत् । कथम् अवसीयमानस् तया सो ऽर्थो न प्रकाशते । प्रकाशमानो वा कथम् असौ तस्यां न प्रकाशते । अथ प्रकाशत एव, तदार्थस्य तादात्म्यप्रसङ्गः । असति चार्थे सा न  स्यात् । अभून् मान्धाता, भविष्यति शङ्खो ऽस्त्यात्मा, नित्यः शब्द इति सर्वात्मना च निश्चयः स्यात् । गौर् इति स्पष्टेन च स्वेन लक्षणेन प्रकाशेत । स्वलक्षणे च सङ्केतायोगात् विकल्पिकैव सा बुद्धिर् न स्यात् । तस्माद् अशेषगोव्यक्तिसाधारणेन गोत्वेन गोबुद्धिर् अलीकेन साभिलापेन विप्लवात् प्रख्यातीति तथा प्रकाशनम् अस्या गवार्थावसाय इत्य् एष्टव्यम् । एवं ह्य् एते दोषा न स्युः, अप्रतिभासमानस्यापि स्वलक्षणस्य भ्रान्त्यावसायाद् इति ॥

अत्राभिधीयते । न तावल् लोकशास्त्रविरोधौ, अगृहीते ऽपि बाह्ये प्रवृत्तिनिवृत्त्यादिसमर्थनात् स्वपरवादिदुरतिक्रमाध्यवसायस्वरूपनिर्वचनात् ।

न्यायविरोधस्य तु गन्धो ऽपि नास्ति ।  तथा हि का पुनर् अयं भ्रान्तिर् असत्ख्यातिर् अतस्मिंस् तद्ग्रहो वा  यदभावाद् इदानीम् एव मुक्तिर् आसज्यते ।  न तावद् आद्यः पक्षः, असत्ख्यातेः प्रत्याख्यानात् । यद् आहुर् गुरुवः 
यस्य स्वरूपनिर्भासो बाधकाद् यदि तन् न सत् ।  
बाधके ऽपि क आश्वासः स्वरूपान्तरभासिनि ॥  

 
अन्यस्वरूपोपनयात् तत्स्वरूपनिवारणम् ।  
तत्रापि संशयो जातः पूर्वबाधोपलब्धितः ॥  

 
इयम् एवाग्रहे बाधा नाद्यजस्यापरा यदि ।  
अस्याः पूर्वैव भवतु रूपनिर्भासनं समम् ॥  

 
नान्या च भाविनीत्य् अत्र प्रमाणं किञ्चिद् अस्ति वः ।  
अपि स्वरूपनिर्भासे यदा बाधकसम्भवः ॥  

 
अनिर्भासे स्वरूपस्य हेतुशोधनविप्लवे ।  
बाधशङ्काविनिर्भासे ऽप्य् एवं चेद् विप्लवो महान् ॥  

 इति ॥च्ड़्। ३९२,१९-३९३,३।

शास्त्रे च अतस्मिंस् तद्ग्रहात् स्वप्रतिभासे ऽनर्थे ऽर्थाध्यवसायाद् दृश्यविकल्प्ययोर् एकीकरणाद् भ्रान्तिर् उक्ता । ताम् अयं समर्थयितुम् असमर्थः स्वातन्त्र्येणालीकस्फुरणं भ्रान्तिर् इति काव्यं विरचय्य विस्तारयति ।  नन्व् अतस्मिंस् तद्ग्रहो ऽपि भ्रमः स्वाकारपर्यवसितज्ञानाद् अतिरिक्तो बहुभिर् बहुधा विचार्य प्रत्याख्यातः । तत् कथं तस्मिन्न् अपि पक्षे न भ्रान्तिक्षतिर् येनेदानीम् एव मुक्तिप्रसङ्गो न स्याद् इति चेत् । तद् एतद् भगवतो भाष्यकारस्य मतविद्वेषविषव्याकुलविक्रोशितम् अतिकातरयति कृपापरवशधियः । तथा हि समनन्तरप्रत्ययबलायातस्वप्रतिभासविशेषवेदनमात्राद् अगृहीते ऽपि परत्र प्रवृत्त्याक्षेपो ऽध्यवसायः । न चासौ पूर्वोक्तवाग्जालैः प्रतिहन्तुं शक्यः, सर्वप्राणभृतां प्रत्यात्मविदितत्वात्, कैश्चिद् अप्य् अनुद्भिन्नत्वात् । अयम् एव च संसारस् तत्क्षयो मोक्ष इति क्वेदानीम् एव तद्वार्तापि । तथा हि विचित्रानादिवासनावशात् प्रबोधकप्रत्ययविशेषापेक्षया विकल्पः केनचिद् आकारेणोपजायमान एव बहिर्मुखप्रवृत्त्यनुकूलम् अर्थक्रियास्मरणाभिलाषादिप्रबन्धम् आधत्ते । ततः पुरुषार्थक्रियार्थिनो बहिरर्थानुरूपाणि प्रवृत्तिनिवृत्त्यवधारणानि भवन्ति । पृथग्जनसन्तानज्ञानक्षणानां तादृशो हेतुफलभावस्य नियतत्वात् । अनिश्चितार्थसम्बन्धविकल्पकाले ऽपि सदसत्तानिर्णयादिप्रवृत्तिप्रसवः । तत्र यदुभयथा प्रवृत्तिसाधनसामर्थ्यम् अस्य स्वहेतुबलायातम् अयम् एव प्रवृत्तिविषयत्वारोपो ऽध्यवसायापरनामा । यथा चन्द्रादिज्ञानस्य भ्रान्तस्याभ्रान्तस्य वा तद्दर्शनावसायजननम् एव ग्रहणव्यापारः ।

स्वविद् अपीयम् अर्थविद् एव कार्यतो द्रष्टव्येति   
च्ड़्।  \[\] प्रमाणवार्त्तिक, प्रत्यक्ष छप्तेर् ३४९: 
यथा निविशते सो ऽर्थो यतः सा प्रथते तथा ।  
अर्थस्थितेस् तदात्मत्वात् स्वविद् अप्य् अर्थविन् मता ॥  



न्यायात् । तथा विकल्पस्याप्य् अग्निर् अत्रेत्यादिनाकारेणोत्पद्यमानस्य प्रवृत्त्याक्षेपकत्वम् एव बाह्यावसानं नाम । यथा च निर्विकल्पद्विचन्द्राद्याकारतैव तथावसायसाधनी, एवम् अवसायस्यापि तादृशाकारतैव विषयान्तरविमुखप्रवृत्तिसाधनी ॥ 

ननु तथा च तच् च तेन प्रतिपाद्यते न च तज्ज्ञाने तत् प्रकाशत इति शपथेनापि न सम्प्रत्यय इति चेत् । असम्बद्धम् एतत् । न ह्य् अध्यवसायाद् बाह्यस्य पटादेर् वस्तुनो बाधकावतारात् पूर्वसन्दिग्धवस्तुभावस्य क्षणिकादेर् अवस्तुनो वा शशविषाणादेर् अस्फुरणे ऽपि सिद्धिप्रतिबन्धो ब्रह्मणापि प्रतिविधातुं शक्यः । द्विविधो हि विषयव्यवहारः, प्रतिभासाद् अध्यवसायाच् च । तद् इह प्रतिभासाभावे ऽपि परापोढस्वलक्षणादेर् अध्यवसायमात्रेण विषयत्वम् उक्तम्, सर्वथा निर्विषयत्वे प्रवृत्तिनिवृत्त्यादिसकलव्यवहारोच्छेदप्रसङ्गात् । ततश् च तेन च तत् प्रतिपाद्यते न च ज्ञाने  तत्प्रकाश इति सङ्गतिर् अस्त्य् एव, प्रकाश्यप्रकाशकभावाभावे ऽप्य् अध्यवसेयाध्यवसायकभावेनापि विषयविषयिभावोपपत्तेः ।

ननु यदि नाध्यवसेयप्रतीतिस् तदागृहीते ऽपि स्वलक्षणादौ प्रवृत्तिर् इति सर्वत्राविशेषेण प्रसज्येत, सर्वत्रागृहीतत्वेन विशेषाभावात् । ततश् च प्राप्तिर् अपि नाभिमतस्य नियमेनेत्य् अनुमानम् अपि विप्लुतम् ।  अत्र ब्रूमः । यद्य् अध्यवसेयम् अगृहीतं विश्वम् अप्य् अगृहीतम्, तथापि नियतविषयैव प्रवृत्तिर् न सर्वत्र, तथाभूतसमनन्तरप्रत्ययबलायातनियताकारतया नियतशक्तित्वाद् विकलपस्य । नियतशक्तयो भावा हि प्रमाणपरिनिष्ठितस्वभावाः, न शक्तिसाङ्कर्यपर्यनुयोगभाजः, असदुत्पत्तिवत् । सर्वत्रासत्त्वे ऽपि हि बीजाद् अङ्कुरस्यैवोत्पत्तिः, तत्रैव तस्य शक्तेः प्रमाणेन निरूपणात् । तथेहापि हुतवहाकारस्य विकल्पस्य दाहपाकाद्यर्थक्रियार्थिनस् तत्स्मरणवतो हुतवहविषयायाम् एव प्रवृत्तौ सामर्थ्यं प्रमाणप्रतीतं कथम् अतिप्रसङ्गभागि । प्रत्यासत्तिचिन्तायां च तात्त्विकस्यापि वह्नेर् ज्वलद्भास्वराकारत्वं विकल्पोल्लिखितस्यापीति, तावता तत्रैव प्रवर्तनशक्तिर् ज्वलनविकल्पस्य न जलादौ ॥

ननु च सादृश्यारोपेण किं स्वाकारस्य बाह्ये स्वाकारे वा बाह्यस्यारोपः । उभयथाप्य् असङ्गतिः, आरोप्यारोपविषययोः स्वाकारबाह्ययोर् द्वयोर् ग्रहणासम्भवाद् इति चेत् । न वयम् आरोपेण प्रवृत्तिं ब्रूमः । किं तर्हि, स्ववासनापरिपाकवशाद् उपजायमानैव सा बुद्धिर् अपश्यन्त्य् अपि बाह्यं बाह्ये प्रवृत्तिमातनोतीति विप्लुतैव संसारात्मिका च । यत् शास्त्रं

न ज्ञाने तुल्यम् उत्पत्तितो धियः ।  
तथाविधायाः   


इति । तस्मान् न रूप्यादिवद् आरोपद्वारेण प्रवृत्तिर् अपि तु तथाविधाकारोत्पत्तिप्रतिबद्धशक्तिनियमात् । न च विचारकस्य वस्त्वदर्शननिश्चयाद् अप्रवृत्तिः सङ्गच्छते । दर्शने ऽपि हि प्रवृत्तिर् अर्थक्रियार्थितया । अर्थक्रियाप्राप्तिश् च वस्तुसत्तानियमे । स च नियमो यथा दर्शनाद् वस्तुप्रतिबन्धकृतः, तथा विकल्पविशेषाद् अपि पारम्पर्येण वस्तुप्रतिवस्तुप्रतिबन्धकृत इत्य् अदर्शने ऽपि अध्यवसायात् प्रवृत्तिर् युज्यत इति नानुमानम् अनवस्थितम् । एतेन तच् च न प्रतीयते, तेन चाभेदाभासनम् इत्य् उपालम्भो ऽसम्भवीत्य् उपदर्शितम्, अप्रतिभासे ऽपि प्रवृत्तिविषयीकरणम् इत्य् अभेदादिनिष्ठाया दर्शितत्वात् । तस्माद् अविचाररमणीयो ऽतस्मिंस् तद्ग्रह एव भ्रान्तिर् आरोपापरनामा, तत्क्षयश् च मोक्ष इति युक्तम् ।

यद् आहुर् गुरुवः

तस्मात् प्रवृत्तेर् आक्षेपे विकल्पाकारजन्मनि ।  
मतो जलाद्यारोपो ऽपि सत्यासत्यसमश् च सः ॥  
ततो यद्य् अपि तत्त्वेन नारोपो नाम कस्यचित् ।  
व्यवहारकृतस् त्व् एष प्रतिषेद्धुं न शक्यते ॥  
मरीचौ जलवद् यावद् अनात्मन्य् आत्मकल्पनम् ।  
भ्रम एव हि संसारो निर्वाणं तत्त्वसंस्थितिः ॥  
ततश् च यावन् न विचारसम्भवो भवो ऽयम् अन्यः शम इत्य् अयं नयः ।  
विचारलीलाललिते तु मानसे भवः शमो वा क इहेति कथ्यताम् ॥ज्न ५५४,१७-२५  


तथा आर्यमैत्रेयनाथपादा अपि

न चान्तरं किञ्चन विद्यते ऽनयोः सदर्थवृत्त्या शमजन्मनोर् इह ।  
तथापि जन्मक्षयतो विधीयते शमस्य लाभः शुभकर्मकारिणाम् ॥  


आर्यनागार्जुनपादाश् च

निर्वाणं च भवश् चैव द्वयम् एव न विद्यते ।  
परिज्ञानं भवस्यैव निर्वाणम् इति कथ्यते ॥  


इति सर्वैर् एव प्रकाशैर् अविपरीतस्वरूपसंवेदने ऽपि भ्रान्तिव्यवस्थासम्भवाद् अस्ति संसारः ॥

यद् अप्य् उक्तं विकल्पस्याविषयश् च बाह्यम् ग्रहणं चास्य शब्देन संयोज्येति विकल्पत्वम् अपि दुर्योजम्, आत्मनि[^2] च शब्दयोजना नास्तीति विकल्पो नाम नास्त्य् एव, तत् कस्य विकल्पचिन्तेति । अत्राभिधीयते । इहाग्निर् अत्रेत्य् अध्यवसायो यथा  कायिकीं वृत्तिं प्रसूते तथाग्निर् मया प्रतीयत इति वाचिकीम् अपि प्रसूते, एतदाकारानुव्यवसायरूपां मानसीम् अपि प्रसवति । एवं च सति यथा विकल्पेनायम् अर्थो गृहीत इति निश्चयः, तथा शब्देन संयोज्य गृहीत इत्य् अपि, अर्थाकारलेशवच् छब्दाकारस्यापि स्फुरणात् । तस्माद् अर्थग्रहाभिमानवान् मानवस्तावद् अभिधानसंयुक्तग्रहणाभिमानवान् अपीत्य् अवसायानुरोधाद् एव विकल्पव्यवस्था न तत्त्वतः । यद् आहुर् गुरवः

[^2]: थिस् इस् wहेरे ड़ोलिओ १३ ओड़्  एन्द्स्।


न शब्दैः संसर्गः क्वचिद् अपि बहिर् वा मनसि वाक्षराकाराकीर्णः स्फुरति पुनर् अर्थाकृतिलवः ।   
उभाव् अप्य् आकारौ यद् अपि धिय एवाध्यवसितिर् विधत्ते तौ बाह्ये वचसि च विकल्पस्थितिर् अतः ॥ज्न २२७,६ड़्ड़्।  
अभाने प्रतिभाने वा न चारोपो ऽपि कस्याचित् ।  
प्रतीत्योत्पादभेदेन व्यवस्थामात्रमीदृशः ॥  
निर्विकल्पाद् विकल्पस्य भावे लेशानुकारिणः ।  
सङ्केतकारिवचनाद् बुद्ध्याकारे विशेषिणि ॥  
सङ्केतः कृत इत्यास्था तादृक् शब्दश्रुतौ पुनः ।  
प्रवृत्त्याक्षेपबुद्ध्यात्मभावे वाच्यव्यवस्थितिः ॥ इति । ज्न ५५४,११-१६  


तस्माद् वस्तु वा घटपटादि सन्दिग्धवस्तु वा साधकबाधकातिक्रान्तम्, अवस्तु वात्मदिक्कालाक्षणिकादिकम् अध्यवसितम् इति, अप्रतिभासे ऽपि प्रवृत्तिविषयीकृतम् इत्य् अर्थः । अयम् एव चारोपैकीकरणाध्यवसायाभेदग्रहादीनाम् अर्थः सर्वत्र शास्त्रे बोद्धव्यः । तस्माद् अध्यवसायस्याकारविशेषयोगाद् अगृहीते ऽपि प्रवर्तनयोग्यता नाम यो धर्मस् तया बाह्याध्यवसाययोर् ग्राह्यग्राहकभावश् चेत् सवृत्त्या दुष्परिहरः, तदा विषयिविषयभावो ऽपि लब्ध इत्य् अध्यवसायमात्रेण विषयविषयित्वम् उक्तम् इति युक्तम् । यद् आह अलङ्कारकारः

कथं तद्विषयत्वं तत्र प्रवर्तनाद् इति ।  


एतेन यद् उक्तम्, कथम् अवसीयमानस् तया सो ऽर्थो न प्रकाश्यत इत्यादि, तन् निरस्तम्, तदप्रकाशे ऽपि तदध्यवसायस्य व्यवस्थापितत्वात् । असति चार्थे सा न स्याद् इत्य् अप्य् अयुक्तम्, आत्मादेर् अध्यवसेयस्य प्रतिभासप्रतिक्षेपे बुद्ध्या सह तादात्म्याभावात् । न च सर्वाकारनिश्चयप्रसङ्गदोषः सङ्गतः । सर्वाकारनिश्चयो  हि सर्वेष्व् आकारेषु प्रवृत्तिकारकत्वात्मा निरुक्तः, न चैकाकारोल्लेखिनो विकल्पस्याकारान्तरे प्रवर्तनशक्तिर् अनुभवविषय इति कुतः शब्दप्रमाणान्तरानपेक्षेति युक्तम् । तत्र निर्विकल्पकं स्पष्टप्रतिभासत्वाद् ग्राहकं व्यवस्थाप्यते । विकल्पस् त्व् अस्पष्टैकव्यावृत्त्युल्लेखाद् आरोपकादिव्यवहारभाजनम् । यथा च बाह्ये सति क्वचिद् भ्रमव्यवस्था  तथान्तर्नये ऽपि सर्वत्र । केवलं बहिर्मुखप्रवृत्यपेक्षया क्रियमाणो नात्मनि कश्चिद् भ्रम इत्य् उक्तं भवति । न च गोस्वलक्षणप्रकाशावकाशः, स्वाकारस्यैव स्फुरणात्, स्वलक्षणे च सङ्केतायोगात् । विकल्पिकैव न स्याद् इति तु स्वरूपापेक्षया सिद्धसाधनम् । बाह्यापेक्षया त्व् अध्यवसायवद् विकल्पिकैव सा बुद्धिस् तथा । तस्माद् अशेषगोव्यक्तिसाधारणेन गोत्वेन गोबुद्धिर् अलीकेन साभिलापेन विप्लवात् प्रख्यातीति तथा प्रख्यानम् अस्या गवावसाय इत्य् एष्टव्यम् इत्य् अपि नेष्टव्यम् एव, चरणम् अर्दनादिना प्रत्यवस्थाने ऽपि युक्तिशास्त्रवहिर्भूतत्वाद् एतदभावे ऽपि कथितदोषप्रध्वंसात् । न हि विकल्पबुद्धाव् अलीकाकारस्फुरणम् एव बाह्यस्याध्यवसाय इति काचिद् अर्थसङ्गतिः, अर्थस्येति सम्बन्धानुपपत्तेः बोधे च  भ्रमाभावात् प्रत्यक्षतैव, कथम् अध्यवसायः । अप्रतिभासमानस्यापि स्वलक्षणस्य भ्रान्त्यावसायाद् इति तु न बुध्यामहे । अवसायेन हि तद्वित्तिस्पर्शे प्रतिभासः को ऽपरः । तद्वित्ताव् अप्य् अस्पष्टत्वाद् अध्यवसाय इत्य् अप्य् अयुक्तम्, तद्रूपवित्ताव् अस्पष्टत्वस्यैवाभावात् ।

जातो नामाश्रयो ऽन्योन्यश् चेतसां तस्य वस्तुनः ।  
एकस्यैव कुतो रूपं भिन्नाकारावभासि यत् ॥  


इत्य् आचार्यः स्मर्यताम् । न च तदासौ भ्रान्तिर् भवितुम् अर्हति, वस्तुस्वरूपस्यैव निर्भासात् ॥  अलीकवृत्तेर् इति चेत् । सैवास्तु । बाह्यस्यास्फुरतो ऽध्यवसायः कथम् । सैव स इति चेत् । अलीकम् इदम् इति विदुषो बाह्याध्यवसायव्यस्थाभावात्, बाह्यास्फुरणात् तदप्रतिबद्धत्वाच् च । प्रतिबन्धे ऽपि तस्येति स्यात्, न पुनस् तदध्यवसायः, तदस्फुरणस्फुरणयोर् अपि तदयोगाद् इत्य् अलम् अतिनिर्बन्धेन । तद् एवम् अप्रतिभासिनो ऽपि विपक्षाद् अध्यवसायमात्रसिद्धाद् एव व्यावृत्तो दोषत्रयनिर्मुक्तः प्रकाशमानतात्मको हेतुर् यावत् प्रकाशावधिज्ञानात्मकचित्राकारचक्रस्यैकत्वं साधयत्य् एव ॥ यद् आहुर् गुरवः

भासते यत् तद् एकं तद् यथा चित्रे सिताकृतिः ।  
भासते चाखिलं चित्रं पीतशीतसुखादिकम् ॥ (ज्न ५६९,१३ड़्।)  
नात्रासिद्धिः प्रकाशस्य चित्रे धर्मिणि दर्शनात् ।  
न च साध्यवियुक्तत्वं दृष्टान्तस्यापि दृश्यते ॥  
एकैकाणुनिमग्नत्वात् संवित्तिर् न परस्परम् ।  
न चैकाणुप्रकाशो ऽस्ति स्थूलम् एव स्फुरत्य् अतः ॥  
बाह्याणूनां प्रतीभासो बुद्धिर् एका स्थवीयसी ।  
ज्ञानाणूनां क एकस् तु प्रतिभासो भविष्यति ॥ (ज्न ५६९,१९-२२)  
तस्मात् स्थूलतया व्याप्तो निर्भासस् तन्निवृत्तितः ।  
निवर्तमानो ऽनेकस्माद् एकत्वे विनियम्यते ॥  
यथा सजातीयमताद् भागाद् भेदनिराक्रिया ।  
अनाभासप्रसङ्गेन विजातीयमतात् तथा ॥  
तन् नास्तु साध्यो दृष्टान्तो न च शङ्काविपर्यये ।  
अतो निर्दोषतो हेतोश् चित्राद्वैतव्यवस्थितिः ॥ (ज्न ५७०,३-८)  


सङ्ग्रहश्लोकश् च 

एकत्वेन यथाप्तिमान् अभिमतो भासस् तथा व्याप्यते स्थौल्येनाप्य् अणुशो न हि क्वचिद् इदं स्वप्ने ऽपि निर्भासनम् ।  
तेन प्रत्यणुभेदनेत्य् उपरतं तद्व्यापकस्यात्ययाद् एकत्वेन परीतम् आकृतिचयश् चायं विनिर्भासते  


॥ इति ॥

ननु चात्र दृष्टान्तदार्ष्टान्तिकयोर् उभयत्राप्य् एकत्वं प्रत्यक्षतो ऽनुमानाच् च विरुद्धधर्माध्यासलक्षणात् प्रतिहतम्, तत् कथम् अनुमानाद् एकत्वसिद्धिर् इति चेत् । उच्यते । यद् एतत् प्रत्यक्षं भेदसाधकम् उपनीयते, तत् किं नीलादीनाम् अनात्मभूतम् आतम्भूतं वा । प्रथमपक्षे, आस्तां तावद् एषाम् अतो भेदसिद्धिः,  सत्तामात्रम् अपि न सिध्येत् । स हि नीलादिको ऽर्थो जडो विज्ञानान्तरात्मालीकस्वभावो वा स्वीकर्तव्यः । त्रिष्व् अपि पक्षेषु प्रकाश्यप्रकाशकभावाभावः । तथा हि ज्ञानस्य प्रकाशकत्वं नाम किं विद्यमानत्वं व्यापारावेशो वा । प्रथमपक्षे सर्वसर्वदर्शित्वप्रसङ्गः, सर्वपुरुषज्ञानविद्यमानतायाः सर्वं प्रत्यविशिष्टत्वात् । तथा नीलादिभिर् अपि ज्ञानस्य ग्रहणप्रसङ्गः, तेषाम् अपि विद्यमानत्वलक्षणग्राहकत्वसम्भवात् ॥

अथ ज्ञानत्वे सति विद्यमानत्वम् इति सविशेषणं लक्षणम् उच्यते । तत् किं नीलादीनाम् अज्ञानत्वे कोशपानम् आयुष्मता कर्तव्यम्, येन सत्तामात्रेण समसमयं स्फुरतोर् विज्ञाननीलाद्योः प्रतिज्ञामात्राद् एकस्य जडत्वालीकत्वबाध्यत्वाप्रकाशत्वादि व्यवस्थाप्यते ।

अथ द्वितीयस् तदा स किं व्यापारः प्रत्यक्षस्यात्मा ज्ञानान्तरम्, अर्थस्यात्मार्थान्तरं वा स्यात् । प्रथमविकल्पे स्वात्मनि कारित्रविरोधः ।कारित्र अच्तुअल्ल्य् इन् म्स्, नोत् कारित्व द्वितीयपक्षे ज्ञानान्तरं यद्य् अन्यविषयम् अर्थस्य न किञ्चित् । तद्विषयत्वं चाद्यापि न सिद्धम्, तत्प्रत्यासत्तेर् एव चिन्त्यमानत्वात् ॥

तृतीये पुनः सङ्कल्पे नीलादिकं कृतम् एव स्यात्, न प्रकाशितम्, तैलवर्त्यादिभिर् इव प्रदीपः । प्रकाशस् तु स्वयम् एव । तथा च ज्ञानान्तरत्वात् सन्तानान्तरवद् अप्रतिभासप्रसङ्गः ।

चतुर्थे तु विकल्पे अर्थान्तरे कृते नीलादिकं तदवस्थम् एव । न चानात्मप्रकाशनसामर्थ्यं ज्ञानस्य स्वीकर्तुम् उचितम्, व्यापारवत् प्रकाशनस्याप्य् एवं निराकर्तव्यत्वात् । न चाग्निधूमयोः कार्यकारणभाव इव ज्ञानज्ञेययोर् अपि स्वाभाविको ग्राह्यग्राहकभावो वक्तव्यः, प्रमाणसिद्धकार्यकारणभाववद् ग्राह्यग्राहकस्वरूपयोर् अद्यापि निर्वक्तुम् अशक्यत्वाद् इति क्व नीलादिवार्तापि यद्भेदसिद्धिप्रत्याशा प्रत्यक्षतः सम्पद्यते ॥

अथात्मभूतं तत् प्रत्यक्षम् इति द्वीत्यः पक्षः, तदात्मस्वसंवेदनम् एव भेदसाधकम् अभ्युपगतं भवेत् । तच् च यदि प्रत्याकारं भिन्नं तदा सर्वेषां स्वस्वरूपनिमग्नत्वाच् चित्रप्रकाशप्रणाशप्रसङ्ग इत्य् उक्तम् ।

अथैतद् दोषभयात् सर्वेषाम् आकाराणाम् एकत्वम् एव स्वभावभूतं स्वसंवेदनम् इष्यते, तदैतद् एव चित्राद्वैतं विज्ञानम् उच्यते, यद् अनेकाभिमतानां सहोपलब्धानां नीलसुखाद्याकाराणां स्वभावभूताखण्डस्वसंवेदनप्रत्यक्षं नाम । यद् आहुर् गुरुवः

भ्रमाभ्रमाकल्पनकल्पनानि शातासितादीन्य् अखिलाक्षजानि ।  
ज्ञानान्य् अभिन्नानि सहोपलब्धेः पूर्वापरत्वं तु न वेद्यम् एव ॥  
(ज्न ४५८,१४-१७)

इति ।

तद् एवं दृष्टान्तदार्ष्टान्तिकयोर् उभयत्रापि स्वसंवेदनप्रत्यक्षसिद्धम् एकत्वम् अविद्यावशाद् विप्रतिपत्तौ सत्याम् अनुमानतः साध्यते । अत एव स्वसंवेदनप्रत्यक्षाद् अनुमानाच् च एकत्वसिद्धौ न प्रत्यक्षान्तरम् । नापि विरुद्धधर्माध्यासलक्षणम् अनुमानं भेदसाधनाय प्राप्तावसरम्, भेदग्राहकस्य भिन्नस्य प्रत्यक्षस्योक्तक्रमेणाप्रामाण्यात्, पक्षस्य प्रत्यक्षादिबाधितत्वात् ।  ननु ब्रूयान् नाम किञ्चित्, तथापि प्रतिभासभेदाद् भेद एव, न हि दृष्टे ऽनुपपन्नं नामेति चेत् । हन्त प्रतिभासशब्देन किम् अभिप्रेतम्, किम् आकारचक्रं स्फुरणं वा । तत्र यदि प्रथमः पक्षः, तदा बाह्ये ऽर्थे प्रत्येतव्ये बुद्ध्याकारः प्रमाणम् । तथाचाकारभेदो व्यवहर्तव्य एव । अन्यथा बाह्यभेदो न सिध्येत् । यदा पुनर् आकारचक्रम् एव प्रमेयम् स्वसंवेदनं च प्रमाणं तदा तेनैव नीलादीनां स्वभावभूतेनाखण्डात्मना एकीकृतानां कथम् अप्रमादी भेदम् आचक्षीत ।  द्वितीयपक्षे तु स्फुरणं स्वभावभूताखण्डस्वसंवेदनम् एवोक्तम् इति । तथापि कथं भेदस् तस्माद् यथोर्ध्वम् इन्द्रियप्रत्यक्षतः क्षणभेदे प्रतीते ऽप्य् अविद्यावशाद् एकत्वाध्यवसायः तथा तिर्यक्स्वसंवेदनप्रत्यक्षेणाकाराभेदे ऽधिगते ऽप्य् अविद्यावशाद् एव भेदावसायः ॥  यद्य् एवं विरुद्धधर्माध्यासतो विज्ञानाकारचक्रवद् व्याप्तो ऽपि न भिद्येतेति चेत् । न, बाह्ये धर्मिण्य् अनेकत्वस्य साध्यस्य प्रत्यक्षाद्यबाधितत्वात् । बुद्ध्याकारकदम्बके तूक्तक्रमेण स्वसंवेदनादिसिद्धैकत्वे ऽनेकत्वस्य प्रत्याख्यानाद् बाधकावतार एव नास्ति । तस्माद् विज्ञानत्वे सतीति हेतुविशेषणं कर्तव्यम् येन बाह्यस्यैव भेदः सिध्यति ॥  ननु यदि विज्ञानात्मकं विचित्राकारचक्रम् एकं तदा नीलाकार एव पीताद्याकारवृन्दं प्रविशेत् । तथा प्रकाशाकारचक्रयोर् अभेदो व्यक्तिसामान्यवत् प्रकाश एव, आकारचक्रम् एव वा स्याद् इति चेत् । असद् एतत् । तथा हि द्वयोर् अप्य् अनयोः प्रसङ्गविपर्यययोः भेदः, स च बाह्यार्थवाद एव युज्यते, तत्र भेदग्राहकस्येन्द्रियप्रत्यक्षस्येष्टत्वात् । विज्ञानवादे त्व् अनात्मप्रकाशाभावात् स्वसंवेदनम् एवैकं प्रमाणम् । ततो ऽपि विपर्ययस्य भेदस्य सिद्धेः प्रसङ्गो ऽप्य् असङ्गतः इत्य् अद्वैतम् एव ।  किं च एवं स्थूलनीलाद्याकारो ऽपि परमाणुमात्रे प्रविशेद् इत्य् अप्रतिभासं जगद् आपद्येत । अस्ति च प्रतिभासः । तस्माद् यह्तावस्थितानाम् एवाकाराणाम् अखण्डस्वसंवेदनात्मतैवैकत्वम्, न भेदो न सङ्कोचः स्वीकर्तव्यो ऽप्रतिभासप्रसङ्गात् । तथा कृतकत्वस्यानित्यत्ववस्तुत्वादिभिर् अभेदे कृतकत्वम् एवानित्यत्वम् एव वा स्याद् इत्य् अपि प्रसङ्गो वक्तव्य आपद्येत, सामान्यव्यक्त्योर् इव तयोर् वस्तुतो ऽभेदो ऽखण्डात्मत्वात् ॥  व्यावृत्तिभेद एव परम् इति चेत् । यद्य् एवं प्रकाशनीलाद्योर् अप्य् अयम् एव क्रमो जागर्तीत्य् एकावशेषप्रसङ्गो बालप्रलापः । तद् एवं

बाह्यं न नश्यति भिदाणुतयापि सत्त्वाद् अर्थक्रियाविरहसङ्करतात्मभेदे । बुद्धिस् तु नश्यति भिदैव विदैव सत्त्वाच् चित्राप्य् अतो न भिदम् एति किम् अत्र कुर्मः ॥ (ज्न ५७३,२१-२४) ननु देशवितानाप्तिर् नात्मान्तरवियोगिनः । देशवितानहानौ न भास इत्य् अपि शक्यते ॥

इति चेत् ।

न स्वात्मान्तरम् अन्यात्मा स बाह्यस्यैव युज्यते । बुद्धेः स्ववित्तिनिष्ठाया यः परस् तस्य का गतिः ॥ (ज्न ५७२,३ड़्।)

हन्त तथापि

नीलादिवत् तद् एकं च कथम् एतत् समेतु चेत् । नीलम् अंशान्तरं चैकं कथं तद्भाति सङ्गतम् ॥ नेष्टं तद् अपि चेत् तर्हि क्वाण्वन्तर्भिदि भासनम् । न परीक्षाक्षमं चाणुः कुतस् तस्य तदा भिदा ॥ मा भूद् अवस्तुभावाच् चेत् सो ऽप्य् एकत्वहतौ भवेत् । निर्भासाद् एकतासिद्धौ स्ववित्तेर् वस्तुता स्थिता ॥ (ज्न ५७१,१९-२४) न प्रतीत्यसमुत्पादो ऽनुत्पादो वास्य बाधकः । एकानेकवियोगे ऽपि स्फूर्तिमात्रेण सत्त्वतः ॥ किं च पूर्वापरज्ञानम् अद्वैते यन् न विद्यते । प्रतीत्योत्पन्नता तस्माद् असिद्धेर् अप्य् असाधनम् ॥ (ज्न ५७७,२२) अनुत्पादो ऽप्य् अनेकान्तो ऽकार्यकारणरूपकम् । हाने ऽपि हेतुफलयोः स्फुरद्रूपं क्व गच्छतु ॥ (ज्न ५७८,२) एकानेकतया वस्तुव्याप्तिः सिद्धा यदि क्वचित् । सर्वशून्यत्वसमये हेतुर् इष्टविघातकृत् ॥ अथ लोकप्रसिद्धौ च न सर्वलोककल्पितम् । वस्तुव्यवस्था शरणं किं तु मानेन सङ्गतम् ॥ न चाध्यक्षानुमानाभ्याम् अनङ्गं क्वचिद् ईक्षितम् । यस्य राशिर् अनेकं स्यान् नापि वस्तु च किञ्चन ॥ (ज्न ५७४,८-११) यस्य चैकतरत्वाभ्यां सत्त्वव्याप्तिः स हन्यताम् । अभ्रान्तवित्तिमात्रेण सत्तावादी तु जित्वरः ॥ (ज्न ५७४, १६ड़्।)

॥समाप्तश् चित्राद्वैतप्रकाशवादो ऽयम् ॥

ग्राह्यं न तस्य ग्रहणं न तेन ज्ञानान्तरग्राह्यतयापि शून्यः ।  
तथापि च ज्ञानमयः प्रकाशः प्रत्यक्षपक्षस् तु तवाविरासीत् ॥  


# सन्तानान्तरदूषणम्

अथेह प्रकाशसहोपलम्भादिसाधनबलेन जडपदार्थराशावपास्ते नीलपीताद्यशेषपदार्थजाते च स्वचित्तप्रतिभासात्मनि स्वप्नमायादिवद् अद्वयरूपे सिद्धे सन्तानान्तरसदसत्तानिरूपणार्थम् इदम् आरभ्यते ।  एवं हि केचिद् आहुः । अस्त्य् एव सन्तानान्तरम् अनुमानप्रतीतम् । तथा हीच्छाचित्तसमनन्तरव्याहारव्यवहाराभासस्य दर्शनात् तदभावे चादर्शनाद् उपलम्भानुपलम्भसाधनम् अन्वयव्यतिरेकशरीरम् इच्छाचित्तेन सह व्याहाराद्याभासस्य कार्यकारणभावम् आत्मसन्ताने ऽवधार्येच्छाचित्तस्याप्रतिसंवेदनसमये ऽपि विच्छिन्नव्याहाराद्याभासदर्शनात् तत्कारणभूतम् इच्छाचित्तम् अनुमीयमानं सन्तानान्तरम् एव व्यवतिष्ठत इति ।  अत्रेदम् आलोच्यते । तदिच्छाचित्तं व्याहाराद्याभासस्य कारणतया व्यवस्थाप्यमानम् अनुमातुर् दर्शनयोग्यम् अथ दृश्यादृश्यविशेषणानपेक्षम् इच्छामात्रम् । यदि तावद् आद्यो विकल्पस् तदानुमातुर् दर्शनयोग्यत्वाद् इच्छाचित्तस्यानुमानकाले ऽनुपलब्धिर् अभावम् एव गमयतीत्य् अनुपम्भाख्यप्रत्यक्षबाधितत्वात् क्वानुमानावकाशस् तस्य । यदि पुनर् इच्छाचित्तम् अनुमानकाले ऽप्य् अनुभूयेत, तदा किम् अस्यानुमानेन । अथैवम् अग्निधूमयोस् तदुत्पत्तिसिद्ध्यनन्तरं नगनिकुञ्जे धूमम् उपलभमानो नाग्निम् अप्य् अनुमिनुयात्, तत्राप्य् अग्नेर् अनुपलब्धिबाधितत्वात्, उपलम्भे चानुमानवैफल्यात् । नैवम्, अनुमानसमये देशविप्रकर्षवतो वह्नेर् दर्शनायोग्यत्वेन दृश्यानुपलब्धिविरहात्, अदृश्यानुपलम्भस्य चाभावसाधनत्वविरोधात् । इच्छाचित्तस्य तु नास्ति देशविप्रकर्षः । इच्छाचित्तं हि स्वसम्बद्धम् एवानुमातुर् दर्शनयोग्यम्, तस्य च देशादिविप्रकर्ष इत्य् अलौकिकम् एतत् ।  अथ द्वितीयो विकल्पः । तथा हीच्छाचित्तमात्रं स्वपरसन्तानसाधारणदृश्यादृश्यविशेषणानपेक्षं व्याहाराद्याभासं प्रति कारणतयावधार्यते । तदवधारणं केन प्रमाणेन । व्याहाराद्याभासस्य हीच्छामात्राभावे ऽभावं प्रतीत्य तदुत्पत्तिसिद्धिगवेषणा । न चेच्छामात्रस्य स्वपरसन्तानसाधारणस्य स्वसंवेदनेनान्येन वाभावः शक्यावगमः । यथा हि वह्निमात्रस्य देशकालव्यवहितस्यापि धूमोत्पाददेशकालयोर् यदि स्याद् उपलभ्येतैव मयेति सम्भावितस्यानुमातृपुरुषेन्द्रियप्रत्यक्षेण धूमोत्पादात् प्रागभावो ऽवधार्यमाणस् तदुत्पत्तिसिद्धिम् अध्यासयतीति व्यवहितदेशकालस्यापि वह्नेर् धूममात्रं प्रति कारणत्वावधारणम्, स्वभावविप्रकृष्टस्य तु जठरभवादिसाधारणस्य सर्वथानुमातृपुरुषाशक्याभावप्रतीतिकस्य व्याप्तिबहिर्भाव एव । तथात्रापीच्छाचित्तं परसन्तानसाधारणम् अपि यावद् यदीह स्याद् उपलभ्येतैव मयेति यदि सम्भावयितुं शक्येत तदा तद्व्यतिरेकसिद्धिद्वारेण कारणतयावधार्यते । केवलं स्वभावविप्रकृष्टे चित्तमात्रे ऽस्तमितेयं कथेति ॥  न च प्रचित्तं कालविप्रकृष्टं वरमानत्वाद् अस्य, अतीतानागतयोर् एव कालविप्रकृष्टत्वेन व्यवहारात् ।  नापि देशविप्रकृष्टम्, यस्मिन्न् एव हि शुक्लशङ्खादिदेशे स्वचित्तं शुक्लाकारप्रतिभासि स्वसंवेदनेन वेद्यते तद्देशवर्त्य् एव पीताकारप्रतिभासि परसन्तानभावि चित्तं न वेद्यते । तत् कथम् एष देशविप्रकर्षः ॥  अथेच्छाचित्तमात्रं स्वसंवेदनमात्रापेक्षया न स्वभावविप्रकृष्टम् । न ह्य् अग्निर् अप्य् एको येनैवेन्द्रियविज्ञानेन दृश्यते तेनैवान्यो ऽपि दृश्यम् । तत्र यथा चक्षुर्विज्ञानमात्रापेक्षया अग्निमात्रं दृश्यम् इति व्यवस्थाप्यते तथात्रापि स्वसंवेदनमात्रापेक्षया इच्छाचित्तमात्रं स्वपरसन्तानसाधारणम् अपि दृश्यम् एवेति ।  अत्रोच्यते । किम् अत्र मात्रशब्देनानुमातृपुरुषसम्बन्धासम्बन्धाभ्याम् अविशेषितं यस्य कस्यचित् पुरुषस्येन्द्रियज्ञानं वस्तुविषयीकुर्वाणम् अस्य दृश्यतासम्भवे ऽपि नानिमित्तम् अभिमतम् । यद्य् एवं पिशाचादिर् अपि दृश्यः स्यात् । सो ऽपि हि कस्यचित् पुंसो योग्यादेः स्वजातीयस्य वा पिशाचान्तरस्य भवत्य् एवेन्द्रियज्ञानगोचर इति न कश्चित् स्वभावविप्रकृष्टः स्यात् । तस्माद् अनुमातृपुरुषसम्बन्धित्वम् अनपास्य विज्ञानस्य स्वलक्षणादिभेदनिरासपर एव मात्रशब्दो युक्तः । एतद् एवाशङ्क्य धर्मोत्तरेणाभिहितम् -

एकप्रतिपत्त्रपेक्षं चेदं प्रत्यक्षलक्षणम् । (न्ब्ट् १०४,५ड़्।)

इत्यादि । तेनैवं दृश्यतासम्भावना यदीह देशे काले वा स्याद् घटादिर् नियमेनोपलभ्येत, मदीयस्य चक्षुर्विज्ञानमात्रस्य विषयीभवेद् इति । परिचित्ते तु न शक्यम् एवम् । यदीह परिचित्तं स्यात् नियमेन मदीयस्य स्वसंवेदनमात्रस्य विषयि स्याद् इति ॥  यदि चेच्छाचित्तमात्रं तदुत्पत्तिग्र्हणसमये दृश्यतया सम्भावयितव्यम्, तदानुमानकाले ऽपि दृश्यतया सम्भाव्य तदनुपलम्भेनाभावसाधने कथम् अनुमानं प्रवर्तयितुम् इदम् आरब्धम्, प्रत्यक्षेणैव पक्षबाधात् । न च कालभेदेन स्वभावविप्रकर्षेतराव् इति यत्किञ्चिद् एतत् । तस्माद् इच्छाचित्तमात्रस्य स्वपरसन्तानसाधारणस्य दृश्यतया सम्भावयितुम् अशक्यत्वात् व्यहाराद्युत्पादात् प्राग् अनुपलम्भे ऽप्य् अभावसिद्धौ न तदभावप्रयुक्तो व्याहाराद्यभावः प्रतीयत इति कथं कारणत्वसिद्धिर् यतः कार्यहेतुद्वारेणानुमीयेत । इच्छाचित्तविशेषस् तु स्वसन्तानभावी न भवत्य् एवानुमातुर् दृश्यः । किं तु तस्य दृश्यानुपलम्भाज् जिज्ञासितविशेषे धर्मिणि बाधितस्य कथम् अनुमानम् इत्य् उक्तम् एव ॥  तद् एवम् इच्छाचित्तविशेषे स्वसन्तानभाविनि साध्ये पक्षस्य प्रत्यक्षबाधः, इच्छाचित्तमात्रे ऽपि स्वपरसन्तानसाधारणे साध्ये यद्य् अनुपलम्भमात्रेण दृश्यविशेषणानपेक्षेण प्रतिबन्धसिद्धिसमये तस्याभावः प्रतीयते, तदा पक्षीकृते धर्मिणि तथेति स एव दोषः । अथ न प्रतीयते तदा सन्दिग्धव्यतिरेको हेत्वाभासो व्याहारादिर् इति स्थितम् ।  एवं तर्हि सन्तानान्तरसाधकस्याभावाद् बाधकस्यापि कस्यचिद् अदर्शनाद् भवतु तत्र सन्देह एवेति केचित् । तैर् इदं बाधकम् अभिधीयमानम् अवधीयताम् । यदि हि सन्तानान्तरं सम्भवेत् तदा ततो भेदेन स्वसन्तानस्यावश्यं भवितव्यम् । अन्यथा स्वसन्तानाद् अपि प्रकाशमानात् तस्य परसन्तानाभिमतस्य भेदो न स्यात् । न चाभेदस् तयोर् इति स्वसन्तानाद् भेदाभेदाभ्याम् अबाध्यस्य परसन्तानस्य सामान्यशशविषाणादिवद् अभाव एवायात इति कथं सन्देहः । तस्मात् परसन्तानापेक्षया स्वसन्तानस्य भेदो ऽप्य् अवश्यम्भाव्यह् । स च भेदः सन्तानस्य स्वभावः स्वसन्ताने प्रतिभासमाने नियमेन प्रतिभासेत । कथम् अपरथा प्रतिभानाप्रतिभानलक्षणविरुद्धधर्माध्यासे ऽपि स्वसन्तानस्य परसन्तानाद् भेदः स्वभावताम् आसादयेत् ॥  न चासौ भेदः प्रतिभासते । भेदप्रतिभासे हि उपगम्यमाने तदवधिभूतस्यापि परसन्तानस्य प्रतिभासो दुरपह्नवः स्यात् ।

अस्माद् भिन्नम् इतीदं चेत् स्वरूपं स्वस्य चेतसः । सावधेर् अस्य भासः स्यान् न वा ग्राह्यं तदात्मना ॥ (ज्न ५७०,१५ड़्।)

भेदे ऽन्यलेशम् अपि नैति कुतो भिन्नः । एवम् आदिकम् अशेषम् इह प्रवचनप्रदीपश्रीसाकारसङ्ग्रहादिवचनम् अनुस्म्र्यताम् ।  यथा हि स्वसन्तानमात्रे परिस्फुरति शशविषाणाद् अस्फुरतो न भेदः प्रतिभाति तथा परसन्तानाद् अपि स्फुरणविरहिणो न भात्य् एव भेदः । न हि परसन्तानापेक्षया कश्चिद् विशेषलेशः स्वसन्तानस्य परिस्फुरति यो नास्ति शशविषाणापेक्षया । न च शशविषाणपरसन्तानाव् अपेक्ष्य समाने स्वसन्तानप्रतिभासे शशविषाणापेक्षया न भेदो नाप्य् अभेदः प्रतिभाति । परसन्तानापेक्षया तु भेद एव भातीत्य् एवम् अवस्थापयितुं शक्यम् ।  भेदाभेदयोर् अभावपरिहारेण हि यथा भेदो व्यवस्थितः तद्वद् भेदप्रतिभासो ऽपि भेदाभेदाभावप्रतिभासविलक्षण एवोचितो भवितुम्, न च तथानुभूयते । तथापि भेदः प्रतिभातीति वचनरचनम् एतत् । भाष्यकारन्यायो ऽप्य् अत्र भेदप्रतिभासदूषणे विस्तरतो ऽवगन्तव्यः ॥  यदि चावधिप्रतिभासविरहे ऽपि भेदप्रतिभानम् इदं परचित्तानुकम्पया क्षमितव्यं तर्हि बहिरर्थस्यापि कथम् अभावः सिध्यति । शक्यं हि तत्रापि सन्देहम् अवतारयितुम्, न बहिरर्थः कस्यचिद् आभासते, परसन्तानस् तु परस्य प्रतिभासत एव, ततश् चात्रैव सन्देहो न बहिरर्थ इति चेत् । एतद् अपि सकलं सन्दिग्धम् एव । न ह्य् अवश्यं परसन्तानः परस्याभासते, कदाचिद् असौ नासत्य् एव न चासाव् अवभासत इत्य् अपि वक्तुं शक्तेः ।  किं च मा नाम भासिष्ट बहिरर्थः कस्यचिद् अपि तथापि कथं तदभावसिद्धिर् भेदप्रतिभासाभ्युपगमवादिन इतीयन्मात्रम् इह विवक्षितम् । न चात्र कश्चिद् दोषः । तस्माद् बहिरर्थेन साधारणं सन्तानान्तरम् इति कथं विज्ञाप्तिवादिनाम् अपि सम्मतं भविष्यति । किं च कार्यकारणभावो ऽपि विज्ञानद्वयस्य भेदप्रतिभासवादिना बाधितुम् अशक्यः । पूर्वभाविनी हि संवित्तिः परसंवित्त्यपेक्षया भेदं पूर्वत्वं चात्मनो गृह्णात्य् एवावधिप्रतिभासविगमे ऽपि ॥  परभाविन्य् अपि संवित्तिः पूर्वसंवित्त्यपेक्षया भेदं परत्वं चात्मनो ऽधिगच्छत्य् एव सन्तानान्तरवद् इति नियतपूर्वापरभावलक्षणे कार्यकारणभावे ऽवभासमाने ऽवसीयमाने च नीलादिचित्राकारवत् कथम्

संवृत्त्यास्तु यथा तथा (प्व् इइइ ४द्)

इति भगवतो वार्तिककारस्य वचनेन फलितम् अत्र मते । अपि च चित्राकारचक्रे धर्मिण्य् अद्वैतसाधनार्थम् उपन्यस्तस्य प्रकाशमानत्वादिहेतोर् भेदग्राहकप्रत्यक्षापहृतविषयत्वम् उद्भावयतः प्रतिवादिनो भेदग्रहणम् अनुमन्यमानेन सन्तानान्तरसन्देहं च विना कथम् उत्तरितव्यं भवता ।  नन्व् एवम् अपि सन्तानान्तराभावः केन प्रमाणेन सिद्धः । न तावत् प्रत्यक्षेण, तस्य विधिविषयस्य प्रतिषेधसाधनानधिकारात् । नाप्य् अनुमानेन, तस्य दृश्याभावसाधननियतस्यातीन्द्रियपरचित्ताभावसाधने ऽनवताराद् इति चेत् । अत्र ब्रूमः । सन्तानान्तरसम्भवे नियतभावः ततो भेदः स्वचित्तस्य । अभेदे स्वसन्तानात् परसन्तान एव स्यात् । यथा च यद् उपलभ्यमानं येन रूपेण न भासते न तत् तेन रूपेण सद्व्यवहारयोग्यं यथा नीलं पीतरूपेण । नोपलभ्यते च स्वचित्तम् उपलभ्यमानं परसन्तानाद् भिन्नेन रूपेणेति भेदस्य स्वचित्ततादात्म्यनिषेधे दृश्यविशेषणप्रयोगानपेक्षा स्वभावानुपलब्धिर् इयम् ॥  नाप्य् असिद्धिः, भेदप्रतिभासे तदवधेर् अपि प्रतिभासप्राप्तेः । अवध्यप्रतिभासे तु भेदप्रतिभासाभावः शशविषाणभेदप्रतिभासाभाववत् सिद्ध एव । एवम् अनेन प्रमाणेन सन्तानान्तरस्य स्वचित्तापेक्षया भेदे प्रतिक्षिप्ते अभेदे च स्वयम् एवासम्भविनि भेदाभेदाभ्याम् अवाच्यत्वं सिद्धम् । सामान्यादिवद् वस्तुतापहतिर् इति, कथं बाधकाभावात् सन्तानान्तरे सन्देहो ऽभिधीयते । एतच् च शास्त्रीयप्रमेयस्मारणमात्रफलं किञ्चिल् लिखितम् इति । परम् इह स्वयम् अनुसन्धेयम् ।  अपि च सन्तानातरे तावद् अर्वाग्दृशां सन्देहो भवद्भिर् अनुमन्यते । भगवतस् तु किम् अवस्थाप्यताम् । सन्देहावस्थापने कथं सर्वज्ञता । विद्यमानम् एव कदाचित् सन्तानान्तरं भगवता नावधार्यते तथाप्य् असौ सर्वज्ञ इति कथम् एतत् । अनुमानं च सन्तानान्तरविषयं प्राग् एव चिन्तितम् । न चानुमानेन प्रतीताव् अपि सर्वज्ञता भवितम् अर्हति । प्रत्यक्षेण परचित्तप्रतीतौ ग्राह्यग्राहकभावो ऽपि परचित्तस्य भगवच्चित्तेन सहायात इति बहिरर्थवाद एव मुखान्तरेणोपगतः स्यात्, कथम् अयं वञ्चयति वादः ॥  अस्मदीयम् एतेन तु परचित्तं नास्त्य् एवेति तदवधारणकृतो [न] भगवतः सर्वज्ञताक्षतिदोषः । यावच् च भेदग्रहणाभिमानरूपा संवृस्त्तितावत् सन्तानान्तरे सन्देहात् तदवबोधनार्थं वचनादिर् अपि प्रवर्तत इति स्ववचनविरोधो ऽपि न सम्भवत्य् एव । न खलु सन्तानान्तरविषयः सर्वथा सन्देहो नास्त्य् एवेत्य् अभिमतम् अस्माकम्, अपि तु परमार्थगतिर् इयम् उपदर्शिता । इदम् हि सन्तानान्तराभावसाधनम् अद्वयसाधनेन साधारणम् इति नैकनियतः स्ववचनादिविरोधस् तत्परिहारो वा । चित्राकारसम्भवमात्रेणापि च वेदान्तध्वान्तापसारो भाष्यकारेण दर्शितः । तथा च

आत्मा स तस्यानुभवः स च नान्यस्य कस्यचित् (प्व इइइ ३२६अब्)

इत्यादिवार्तिकव्याख्यानभाष्यम् ।  आत्मवादस् तर्हि प्रसक्त इति चेत् । न चित्राकारसंवेदनात् (प्व ३५२,२६) इत्यादि द्वेषचिकलुषाशेषा एव तुषाकारो ऽपि वेदान्तसिद्धान्त इत्य् अलक्षित तद्ग्रन्थानुत्थापयन्ती सन्तानान्तरापेक्षया पठितवतीत्य् अवस्था (?) सर्वा संवृतिसत्यान्तःपातिनी ह्य् एवापैतीति सकलम् अनाकुलम् इति ॥

॥ सन्तानान्तरदूषणं समाप्तम् ॥

*बच्क् मत्तेर्
# रेड़ेरेन्चेस्

*एरिछ् ड़्रौwअल्ल्नेर्बेइत्र्äगे ज़ुर् अपोहलेह्रे इइ: धर्मोत्तरWइएनेर् ज़ेइत्स्छ्रिड़्त् ड़्üर् दिए कुन्दे देस् मोर्गेन्लन्देस्१९३७२३३--२८७४४

*गुद्रुन् ब्üह्नेमन्न्देर् अल्ल्wइस्सेन्दे बुद्ध: एइन् बेwएइस् उन्द् सेइने प्रोब्लेमे: रत्नकीर्ति’स् सर्वज्ञसिद्धि१९८०अर्बेइत्स्क्रेइस् ड़्üर् तिबेतिस्छे उन्द् बुद्धिस्तिस्छे स्तुदिएन्Wइएन्तिबेतन् सन्स्क्रित् Wओर्क्स् सेरिएस् ३

*स्हिन्य मोरियमअन् अन्नोततेद् जपनेसे त्रन्स्लतिओन् ओड़् रत्नकीर्तिऽस् चित्राद्वैतप्रकाशवाद (१)सोउथ् असिअन् च्लस्सिचल् स्तुदिएस्२०११५१–९२६

*स्हिन्य मोरियमअन् अन्नोततेद् जपनेसे त्रन्स्लतिओन् ओड़् रत्नकीर्तिऽस् चित्राद्वैतप्रकाशवाद (२)सोउथ् असिअन् च्लस्सिचल् स्तुदिएस्२०१२१३५–१६७७
रत्नाकरशान्तिऽस् प्रज्ञापारमितोपदेश। स्दे द्गे ४०७९, सेम्स् त्सम्, हि, १३३ब्७--१६२ब्१; पेकिन्ग् ५५७९, सेम्स् त्सम्, कु, १५१अ४-१८४ब्६ (वोल्।११४, प्।२३६-२५०); नर्थन्ग् कु १५३ब्५-१८७ब्७; किन्स्ह ३५७८, कु १९६ब्१ (प्।९९-३-१)।बिब्लिओग्रफिचल् इन्ड़ोर्मतिओन् अच्चोर्दिन्ग् तो  \[\] ।
*लwरेन्चे ज्। म्च्च्रेअपरिमल् ग्। पतिल्त्रदितिओनलिस्म् अन्द् इन्नोवतिओन्: फिलोसोफ्य्, एxएगेसिस्, अन्द् इन्तेल्लेच्तुअल् हिस्तोर्य् इन् ज्ञानश्रीमित्र’स् अपोहप्रकरणजोउर्नल् ओड़् इन्दिअन् फिलोसोफ्य्२००६३०३--३६६३४।४
चित्राद्वैतप्रकाशवाद, इन् रत्नकीर्तिनिबन्धावलिः (बुद्धिस्त् न्याय Wओर्क्स् ओड़् रत्नकीर्ति), प्प्। १२९--१४४।वाचस्पतिमिश्र। “न्यायवार्त्तिकतात्पर्यटीका”। इन्: न्यायवार्त्तिकतात्पर्यटीका ओड़् वाचस्पतिमिश्र। एद्। ब्य् अनन्तलल् थकुर्। नेw देल्हि: इन्दिअन् चोउन्चिल् ओड़् फिलोसोफिचल् रेसेअर्छ्, १९९६। वाचस्पतिमिश्र। “न्यायकणिका”। इन्: विधिविवेक ओड़् श्री मण्डन मिश्र Wइथ् थे चोम्मेन्तर्य् न्यायकणिका ओड़् वाचस्पति मिश्र। एद्। ब्य् महप्रभु लल् गोस्wअमि। वरनसि: तर प्रिन्तिन्ग् Wओर्क्स्, १९८४। ज्ञानश्रीमित्र। “साकारसिद्धिशास्त्रम्”। इन्: ज्ञानश्रीमित्रनिबन्धावलि। एद्। ब्य् अनन्तलल् थकुर्। २न्द् एद्। तिबेतन् सन्स्क्रित् Wओर्क्स् सेरिएस् ५। पत्न: कस्हि प्रसद् जयस्wअल् रेसेअर्छ् इन्स्तितुते, १९८७, ३६७–५१३। जैमिनि: मिमम्ससुत्र, wइथ् सबरऽस् भस्य, अध्ययस् १-७ बसेद् ओन् सिx एदितिओन्स् (देतैल्स् सेए बेलोw)। इन्पुत् ब्य् अन्द्रेअस् पोह्लुस्  \[ह्त्त्प्:॥ग्रेतिल्।सुब्।उनि-गोएत्तिन्गेन्।दे।ग्रेतिल्।१_सन्स्क्र्।६_सस्त्र।३_फिल्।मिमम्स।म्स्भ्१-७उ।ह्त्म्\] मीमांसाश्लोकवर्त्तिककाशिका सुचरितमिश्र ए-तेxत् ओड़् त्रिवन्द्रुम् सन्स्क्रित् सेरिएस्, ९०, ९९, १५० १९२६, १९२९, १९४३मोक्षाकरगुप्त। “तर्कभाषा”। इन्: तर्कभाषा ओड़् मोक्षाकर गुप्त। एद्। ब्य् एम्बर् क्रिस्ह्नमछर्य। गएक्wअद्’स् ओरिएन्तल् सेरिएस् ९४। बरोद: ओरिएन्तल् इन्स्तितुते, १९४२, १–३९ मोक्षाकरगुप्त। “तर्कभाष”। इन्: तर्कभाष अन्द् वादस्थान ओड़् मोक्षाकरगुप्त अन्द् जितारिपाद। एद्। ब्य् ह्।र्। रन्गस्wअमि इयेन्गर्। २न्द् एद्। म्य्सोरे: थे हिन्दुस्थन् प्रेस्स्, १९५२, १–७१। क्रस्सेर्, ह्। (२००२)। स्́अन्̇करनन्दनस् इ̄स्́वर̄प̄करन्̣असन्̇क्स्̣एप। १: तेxते। Wइएन्: वेर्ल्। देर् ओ̈स्तेर्र्। अकद्। देर् Wइस्स्। क्रस्सेर्, ह्। (२००२)। स्́अन्̇करनन्दनस् इ̄स्́वर̄प̄करन्̣असन्̇क्स्̣एप। २: अन्नोतिएर्ते Üबेर्सेत्ज़ुन्गेन् उन्द् स्तुदिए ज़ुर् औसेइनन्देर्सेत्ज़ुन्ग् üबेर् दिए एxइस्तेन्ज़् गोत्तेस्। Wइएन्: वेर्ल्। देर् ओ̈स्तेर्र्। अकद्। देर् Wइस्स्। वादिदेवसूरि। स्याद्वादरत्नाकर। इन्: श्रीमद् वादिदेवसूरिविरचितः प्रमाणनयतत्त्वालोकालङ्कारः तद्व्याख्या च स्याद्वादरत्नाकरः, एद्। ब्य् मोतीलाल् लाधाजी। पुण्यपत्तन: लक्ष्मण् भाउराव् कोकाटे, १९२६--३० 
# च्रितिचल् अन्नोततिओन्स्
निपुणमन्येननिपुणम्मन्येननिपुणम्मन्येन पक्षस्थं साधनम्पक्षस्थं साधनन्थकुर्ऽस् नोते २ इस् wरोन्ग्, इत् इस् च्लेअल्य् °क्षस्थ° इन् थे म्स्। भेदमात्रे नभेदमात्रेभेदेनभेदमात्रे न स्वस्वरूपोपा°स्वस्वरूपो३पास्वस्वरूपोपाअस् पोइन्तेद् ओउत् इन् ड़्न्। ४। पेर्हप्स् थे इन्तेन्देद् चोर्रेच्तिओन् wअस् स्वरूपो, होwएवेर्। साध्यते । स्वरूपम् इह च द्व्यणुकं कार्यम् । उपादानम्साध्यते ।स्वरूपमिहचद्व्यणुकङ्कार्यं३उपादानम् भिर् अभिप्रैति ।भिरप्रैति ।पोस्सिब्ले थत् सोमेथिन्ग् इस् अद्देद् इन् थे तोप् मर्गिन्। ओन्ल्य् थे बोत्तोम् ओड़् त्wओ अक्षारस् अरे विसिब्ले थेरे, बेचौसे थे ड़ोलिओ इस् ओवेर्लप्पेद् ब्य् थे ओने ओन् तोप् ओन् थे फोतो। कुलालदृष्टान्ते उपादानाकुलालदृष्टान्तेन उपादाना ज्ञानसत्तामात्रेणज्ञानसत्तामात्रेणज्ञानं सत्तामात्रेण कृतबुद्धिहेतुत्वविशेषःकृतबुद्धिहेतुत्वविशेषःकृतबुद्धिहेतुत्वं विशेषःएमेन्द् तो कृतबुद्धिहेतु-क-त्वविशेषः? स्याद् एतत् । ॥। प्रबोधाश्रयायत्ततासिद्धेः ।सेए २३५ ( \[\] )। अभिलापअभिलापअभिलाष अभिलापेअभिलापेअभिलाषे अभिलापशभिलापशभिलाषश् इन्सेर्तेद् इन् बोत्तोम् मर्गिन्। वेर्य् इल्लेगिब्ले। बुद्धिमत्पूर्वकत्वे … तद्विशेषणत्वानुपपत्तेः ।१५०--१५१।सन्स्क्रित् अन्द् त्रन्स्लतिओन् इन् ९२--९७। तथेहापि … आपतति ।च्ड़्। १५१।१७--२१सन्स्क्रित् अन्द् त्रन्स्लतिओन् इन् ९८--१०० तेन … °प्रतिक्षेपहेतुत्वात् ॥च्ड़्। १५१।२१--२५सन्स्क्रित् अन्द् त्रन्स्लतिओन् इन् ९८--१०० तथास्य … तथेति ।सन्स्क्रित् अन्द् त्रन्स्लतिओन् इन् ६२--६४ तथा … तथेति ।सन्स्क्रित् अन्द् त्रन्स्लतिओन् इन् ६१, न्।~८० त्रिलोचनस् तु … इति ।सन्स्क्रित् अन्द् त्रन्स्लतिओन् इन् ७४। तेन … अपि ॥मेन्तिओनेद् इन् थे चोन्तेxत् ओड़् न्व्त्ट् अन्द् व्य्न् इन् १७१--१७२, न्।~२३२। भूयोदर्शनेन … इति ॥च्ड़्।  \[\] ।सन्स्क्रित्, त्रन्स्लतिओन्, अन्द् दिस्चुस्सिओन् ओड़् परल्लेल्स् इन् ७१--७२। कथं … वेतित्रन्स्लतिओन्, अन्द् परल्लेल्स् इन् १७६, अन्द् न्।~२४१। तथा … इति ॥सन्स्क्रित् अन्द् त्रन्स्लतिओन् इन् ६६--६७। वित्तोकस् … एतद्सन्स्क्रित् अन्द् त्रन्स्लतिओन् इन् १३३--१३६। यच् … ब्रूमः ।सन्स्क्रित् क़ुओतेद् इन् ६८, न्।~९४। सिध्यत्य् … पर्वतवर्तित्वादिविशेषोसन्स्क्रित्, त्रन्स्लतिओन्, अन्द् रेलतिओन् तो ईश्वरापाकरणसङ्क्षेप स्पेचिड़िएद् इन् १९५, न्।~२८२। अवश्यं ॥। अपश्यताम् ।क़ुओतेद् ड़्रोम् ३२४च्द्। नोपलब्धा ।नोपलब्धा ।नोपलब्द्धा । सिद्ध्यन् वासिध्यन्वासिद्धं वा निर्विशेषस्यासम्भवाद्विशेषस्य … तस्यानुपपत्तेः ।निर्विशेषस्यासम्भवद्विशेषस्य वा तस्यानुपपत्तेः ।च्ड़्। १५१: निर्विशेषस्यासम्भवात्, विशेषस्य चान्यस्यानुपपत्तेः।च्ड़्। ४०८?: निर्विशेषस्य तस्यानुपपत्तेः। च्छिदाद्यःच्छिदाद्यःच्छिदाद्याःइन्द्रियसाधना व्रश्चनादीनामिन्द्रियसाधनाव्रश्चनादीनामिन्द्रियसाधनाः, व्रश्चनादीनामिन्द्रियसाधनाः। व्रश्चनादीनामिन्द्रियसाधना, व्रश्चनादीनाम्न … क्रिया ।१५१ हस् प्लुरल्: न च व्रश्चनादिसाधनाः सम्भवन्ति रूपादिपरिच्छित्तिलक्षणाः क्रियाः ।। बुत् ४०८।२७--२८: न च परश्वधादिसाधना रूपादिपरिच्छित्तिरूपा क्रिया सम्भवति ।। व्रश्चनादीनाम् अनिन्द्रियत्वात् ।४०८।२६--२७: परश्वधादीनाम् अनिन्द्रियत्वात् । भवतु … तादृगीश्वराद्च्ड़्।  \[\] । विवादाध्यासितास् … तथेतिसिमिलर् तो:  \[न्व्त्त्\] । एवम्भूतेएवं भूतेयथास्मदादिः । तदुपादानाद्यभिज्ञश्यथास्मदादिः । तदुपादानाद्यभिज्ञश्यथास्मदादिः । तदुपादानाद्यनभिज्ञत्वप्रसङ्गात् तदुपादानाद्यभिज्ञश्तदुपकरणादिमात्रज्ञानम् । … सर्वज्ञतासिद्धिः ।तदुपकरणादिमात्रज्ञानम् । तन्मात्रज्ञाने न सर्वज्ञतासिद्धिःतदुपकरणादिमात्रज्ञानं तन्मात्रज्ञाने च न सर्वज्ञतासिद्धिःतदुपकरणादिमात्रज्ञाने न सर्वज्ञतासिद्धिःप्रथमः पक्षः ।प्रथमः पक्षः ।प्रथमपक्षः ।तथा चोक्तम् ॥। आश्रयम् ।च्ड़्। ९३अ: एककर्तुरसिद्धौ च सर्वज्ञत्वं किमाश्रयम् ।। प्। ५६, न्। १ नोतेस् थत् थिस् इस् अ ऽऽमर्गिनल् एदितिओन्, सेपरते हन्द्"। बहूनां … स्याद्चोर्रेस्पोन्द्स् तो २६९। सिद्धसाधनम्सिद्धसाधनम्सिद्धिसाधनम्सद् इति लिङ्गाविशेषाद्सद् इति ज्ञानाविशेषात्  \[\] । एकत्वे … इत्यादिक़ुओते ओड़्  \[\] ।सकलातद्रूपपरावृत्तं वस्तुमात्रंसकलातद्रूपपरावृत्तं वस्तुमात्रंसकलातद्रूपपरावृत्तवस्तुमात्रञ्चेतोगुणचेतोगुणत्व चित्तचित्य कार्यञ्चकार्यत्वं च बोद्धव्यंःबोद्धव्यः बालादिवद् इत्य् आह । बालोन्मत्तादीनाम्बालोन्मत्तादीनाम्बालादिवद् इत्य् आह । बालोन्मत्तादीनाम्बालादिवद् इत्य् अह---बालोन्मत्तादयश्च कुलालादिस्कुलालादिस्कुलालादस् ज्ञःज्ञःज्ञाः प्रवृत्तेःप्रवृत्तेःप्रवृत्तः अद्यअद्यअथ सुखादिभिर् नानात्वव्यवस्थापनम्सुखादिव्यवस्थापनम्सुखादिभिर् नानात्वव्यवस्थापनमित् चोउल्द् बे थत् थेरे wअस् अ चोर्रेच्तिओन् इन् थे म्स्। थे उप्पेर् मर्गिन् हस् सोमे सिग्न्स् हेरे (अरोउन्द् थ्रेए अक्षरस्), बुत् थेय् अरे चोम्प्लेतेल्य् इल्लेगिब्ले। अल्सो, थेरे इस् अ दोत् इन् थे मिद्द्ले अबोवे दि अन्द् व्य, wहिछ् चोउल्द् हवे बेएन् अ मर्क् तो इन्सेर्त् सोमेथिन्ग् हेरे। स्वातन्त्र्येणस्वातन्त्र्येणस्वातन्त्रेण कार्यकारणभावस्य सिद्धकार्यकारणसिद्ध दृष्टम् इतिदृष्टन्थिस् इस् अल्सो परल्लेल् तो थे तथा पर्त्। कार्यत्वाद् व्यवस्थाप्यतेकार्यत्वाद्य् उपस्थाप्यते अगमकत्वातगमकत्वातगमकत्वात् नानित्यधर्मत्वाद्ननित्यधर्मत्वाद्च्ड़्। १।२।७ ड़ोर् अ सिमिलर् थोउघ्त्। आसाम् आधारः ।आसामधार  जन्माजन्माजन्माजन्मा भावो ऽसिद्धःभावोसिद्धः तथा नतथा च न तथासिद्धेतथा सिद्धे देशादिनियमाभावसकृदुत्पादाभावाहेतुत्वप्रसङ्गाःदेशादिनियमाभावसाकृदुत्पादाहेतुत्वप्रसङ्गाःदेशादिनियमाभावकॢप्तहेतुत्यागान्यहेतुत्वप्रसङ्गाःएमेन्देद् अच्चोर्दिन्ग् तो थे ओप्तिओन्स् गिवेन् इन्  \[\]  तो  \[\] । त्वदर्शनात्त्वादर्शनात् एतद्विपरीतोएतद्विविपरीतो वस्त्वन्तरवस्वन्तर कारात्त्रिकारास्त्रि यच्चोक्तन्नचंयथोक्तम्—न च अभ्यूहितुमन्ग्रहीतुम् कृताद् अनुकृतानु दृश्यात्मनोर् णेनादृश्येनणेन दृश्यादृश्येनथकुर् सय्स् ऽऽऽदृश्याऽ लतेर् अद्दितिओन्।" नो त्रचे ओड़् इत् इन् , सो प्रोबब्ल्य् हिस् ओwन् एमेन्दतिओन्। कम्पस्य दर्शनादर्शनाभ्यान्दर्शनाभ्यां स्वाभाविकःस्वाभाविक आर्द्रेन्धनादिसम्बन्धमार्द्रेन्धनादिसम्बन्धमार्द्रेन्धनसम्बन्धम् चेतसिदर्शने चेतसि ऽभेदेभेदे यद्य् अर्थायद्यथा वन्दीप्रतिवन्दी सहृदयेनसहहृदयेनसदयेन सामग्रीभावे°सामग्रीभावेसामग्र्यभावे सर्वं प्रत्युपलब्धिसर्वं प्रत्युपलब्धि°सर्वं प्रत्युपलब्धि कार्यत्वव्याकार्यत्वव्या°कार्यव्या° ऽचेतनस्यापि कारणस्य निवृत्तिः ।कारणऽचेतनस्यापिकारणनिवृत्तिः ।कारणमात्रस्यापि निवृत्तिः ।अचेतनस्यापि कारणस्य निवृत्तिर् व्यौ यद् दृश्ययोर् एव कार्यकारणयोस्व्यौ । यदृश्ययोर् एव कार्यकारणयोस्व्यौ यद् दृश्ययोर् एव कार्यकारणयोस् न्यायाद् उपान्यायादुपान्यायाद्युपा व्यतिरेकव्यतिरेकव्यभिचार तृणादिर्तृणादि।र्तृणादिर् ते । घटघटते । घट सर्वथाऽनिसर्वथाऽनिसर्वथानि साध्यसिद्धिर्साध्यसिद्धिर्साध्यम् असिद्धिर् हेतुहेतू सत्त्वासिद्धाव्सत्वासिद्धाव्°सत्तासिद्धाव्त्व अन्द् त्त अरे वेर्य् सिमिलर् इन् थिस् स्च्रिप्त्। चोर्रोबोरतिओन् wइल्ल् नेएद् मोरे एxअम्प्लेस्। सत्त्वासिद्धाउसत्वासिद्धौसत्तासिद्धाउ तत्प्रापणेतत्प्रापणेतत्प्रआपणेथे आ-मर्केर् wअस् wरित्तेन् अबोवे थे लेत्तेर्। र दुरःदुरस् त असन्निकृष्टे ऽर्थे°असन्निकृष्टत्वे सर्वजनानुसर्वजनानुसर्वजनाउसर्वज्ञानु धार्यधार्यमाणं तिद्वितिर् द्वि अनहङ्कारास्पदंअनहङ्कारास्पदः स्वलक्षणैकत्वेनस्वलक्षणकत्वेन तदग्रहणन्तद्ग्रहः शब्दप्रवृत्तिनिमित्तभेदेशब्दप्रवृत्तिमित्तभेदे क्षणानाङ्क्षणानाङ्क्षणानांलक्षणानां अध्यवसेयाअध्यवसेयअध्यवसाया त्य् उपदर्शितम्त्य् उपदर्शितन्ति दर्शितः ईदृशःईदृशम् तया सो ऽर्थोतयासोर्थोतयात्मार्थोतया सो ऽर्थो बोधे च भ्रमाभावात्बुद्धेर् अत्र क्रमाभावात् च्ड़्। १५०।९--१४ चोर्रेस्पोन्द्स् तो १५७ उपमानम् अपि सादृश्यम् असन्निकृष्टे ऽर्थे बुद्धिम् उत्पादयति। यथा गवयदर्शनं गोस्मरणस्येति भाष्यम्। अस्यायं तात्पर्यार्थः -- उपमानम् अपि न परीक्षणीयम्, एवं लक्षणकत्वेनाव्यभिचाराद् इति। अवयवार्थस् त्व् एकत्र दृश्यमानं सादृश्यं प्रतियोग्यन्तरे दृश्यमानप्रतियोगिसादृश्यविशिष्टतयासन्निकृष्टे ऽर्थे यां बुद्धिम् उत्पादयति एतत्सादृश्यविशिष्टो ऽसाव् इति, सोपमानम् इति यत्तदोरध्याहारः। न च वाच्यं विषयविशेषानुपादानात् कथं सादृश्यविशिष्टविषया बुद्धिर् अवगम्यत इति, प्रसिद्धप्रमाणानुवादेन ह्य् अत्रापरीक्षा प्रतिपाद्यते। लोके च सादृश्यविशिष्टविषयैव विकल्पादीनाम् असम्भवे ऽप्य्विकल्पादीनाम् असम्भवे सम्भवे ऽप्य्विकल्पादीनाम् असम्भवेसम्भवेऽप्य्विकल्पादीनाम् असम्भवेसम्भवेऽप्य् \[\] थकुर् १९७५ १३६, न्।~२ नोतेस् थत् ऽऽसम्भवे सेएम्स् तो बे च्रोस्सेद् अड़्तेर् सम्भवे म्स्।" विकल्पस् त्व् अस्पष्टैविकल्पस्त्वस्पष्टैविकल्पस् तु स्पष्टैविकल्पस्त्वस्पष्टै तथा … भ्रान्त्यावसायादच्चोर्दिन्ग् तो  \[\] स्हिन्य मोरियम २०११ ८५, थिस् इस् ड़्रोम् प्पुद् १४७ब्२--७। सा न स्यात्सारस्यात्सारस्यात्सा न स्यात्सर्वैर् एव प्रकाशैर्सर्वैर् एव प्रकाशैर्सर्वैर् एव प्रकाशैर्सत्त्वैर् एव प्रकाशैर्सवर् एव प्रकारैरस्याः पूर्वैवअस्य पूर्वैवअस्य पूर्वैवअस्याः पूर्वैवनाद्यजस्यापरानाद्यजस्यापरानाक्षस्यापरा