+++
"Catalog number" = "M00043"
"Uniform title" = "parātriśikātātparyadīpikā and śāktavijñāna"
"Main title" = "parātriśikātātparyadīpikā"
"Secondary title" = [ "śāktavijñāna",]
Author = [ "somānanda II",]
Editor = [ "Zadoo J D",]
Subjects = [ "tantric / āgamic literature", "śaiva", "non-dual  śaivism of Kashmir", "śākta",]
"Photographic facsimile" = []
Description = "These two texts have been transcribed from vol. 74 of the Kashmir Series of Texts and Studies."
Publisher = [ "Research Department Jammu and Kashmir State",]
"Publication year" = [ "1947",]
"Publication city" = [ "Srinagar",]
"Publication country" = "India"
title_iast = "parātriśikātātparyadīpikā and śāktavijñāna"
author_iast = "somānanda II"
title = "परात्रिशिकातात्पर्यदीपिका अन्द् शाक्तविज्ञान"

+++
  
  
  
  
  
क्ष्ट्ष् वोल्। नो। ७४  
  
कश्मिरसंस्कृतग्रन्थावलि  
  
  
ग्रन्थाङ्क � ७४   
  
परात्रीशिकातात्पर्यदीपिका  
  
सोमानन्दकृतं शाक्तविज्ञानम् च  
  
  
श्रीराजराजेश्वर-महाराजाधिराज-कश्मीरनरेन्द्र  
श्रीहरिसिंहजी-बहादुराज्ञया  
  
रिसर्चकार्यालयाध्यक्ष �   
पण्डित जगद्धर जाडूशास्त्रिणा  
कार्यालयस्थेतरसम्पादकपण्डितसहायेन  
संशोधनादिसंस्करणोत्तरं सम्पाद्य  
  
  
श्रीनगरे नार्मलप्रेस मुद्रणालये मुद्रापयित्वा   
प्राकाश्यमुपनीते  
  
कश्मीर-श्रीनगर  
  
संवत् २००४  
ईस्वी १९४७  
  
  
  
  
  
श्रीपरात्रीशिकातात्पर्यदीपिका ।  
  
  
वन्दे कुन्देन्दुनीहारवलक्षं विघ्नहारिणम् ।  
हरगौरीसमारब्धं हेरम्बं हस्तिपुङ्गवम् ॥ १ ॥  
  
अकलङ्कशशाङ्काभा त्र्यक्षा चन्द्रकलावती ।  
मुद्रापुस्तलसद्वाहा पातु वः परमा कला ॥ २ ॥  
  
श्रीमत्कैलासकश्मीरकाशीव्याघ्रपुरीस्थितम् ।  
त्रिकार्थदर्शिनं वन्दे देवं सोमांशभूषणम् ॥ ३ ॥  
  
यैः सर्वशिष्यैराचार्यैः प्रत्यक्षपरमेश्वरैः ।  
व्याख्यातं त्रिशिकाख्यं यच्छ्रीशासनमनुत्तरम् ॥ ४ ॥  
  
तद्दर्शितदिशा तस्य पद्यैर्व्याख्योदयत्यसौ ।  
तात्पर्यप्रथनार्थत्वात्तेजोरूपाः प्रमाकृतः ॥ ५ ॥  
  
तदपेक्षात्मसद्भावाः तमःकल्पाः प्रमाभुवः ।  
उपक्रान्त्यवलम्बैतदुदयात्मतयोदिताः ॥ ६ ॥  
  
तेजस्तमोमयात्मीयसद्भावा मानराशयः ।  
यत्र सृष्टितया भान्ति लभन्ते तत् तदात्मताम् ॥ ७ ॥  
  
हृदयत्वेन भान्त्येते त्यक्ततत्तत्प्रथाविधाः ।  
तदेकरसतां याताः तदात्मत्वेन भान्त्यलम् ॥ ८ ॥  
  
तदेतत्सततं त्यक्तपारोक्ष्यं सन्निधिं श्रयन् ।  
समन्यूनाधिकत्वेन यस्य कस्याप्यभावतः ॥ ९ ॥  
  
अनुत्तरं चिदेकात्मज्योतिर्वन्दनरूपया ।  
स्तुत्याभिवादरूपात्म तदन्योन्यात्मतात्मना ॥ १० ॥  
  
(प्। २) स्फुरामि तन्मयत्वेन शाश्वतेन समाविशन् ।  
विश्रान्तिः पूर्णरूपेयं निबद्धैवमुपक्रमे ॥ ११ ॥  
  
विश्रान्तयोंशगास्त्वन्ते निभेत्स्यन्ते कृताविह ।  
शासनैर्मालिनीसिद्धाप्रमुखैः शासिता शिवः ॥ १२ ॥  
  
मन्दमध्यमरूपाणामौचित्येनाधिकारिणाम् ।  
अप्रबुद्धमतीनां हि एता बालविभीषिकाः ॥ १३ ॥  
  
मातृमोदकवत्सर्वं प्रवृत्त्यर्थमुदाहृतम् ।  
इति विज्ञानचिन्नाथप्रतिपादितया दिशा ॥ १४ ॥  
  
उत्तरोत्तरतत्त्तादृग्भूमिकारोहहेतवे ।  
अतिविस्तृततत्तादृग्दीक्षाचर्यादिडम्बरैः ॥ १५ ॥  
  
त्रिकं प्रकाशयामास नरशक्तिशिवात्मकम् ।  
अपरादिमयत्वेन प्रस्तुतेनागमेन तु ॥ १६ ॥  
  
अनुत्तरेण तन्मातृमानमेयात्मकं त्रिकम् ।  
अनुत्तरं स्वकीयं तद्धृदयं विश्वतत्परम् ॥ १७ ॥  
  
श्रीमदुत्पलदेवीयं शास्त्रं स्तोत्रपदात्मकम् ।  
प्रत्यभिज्ञानमात्रोद्यद्भैरवीभाववैभवम् ॥ १८ ॥  
  
कथयामि न सन्देहः सद्यः कौलिकसिद्धिदम् ।  
हृदयं देवदेवस्य सद्यो योगविमोक्षदम् ॥ १९ ॥  
  
अदृष्टमण्डलोऽप्येवं तिलाज्याहुतिवर्जितम् ।  
इत्येवमादिरूपेण मुने श्रेष्ठकमात्मनः ॥ २० ॥  
  
प्रकाशयति तद्व्याख्या निर्माणाप्येष तस्य ये ।  
प्रसंहप्राविकान्योक्ततत्तदीक्षाभिविस्तराम् ॥ २१ ॥  
  
व्याख्यां वितेनिरे तेषामपहाय दृशिस्थितिम् ।  
श्रीमदुत्पलदेवीयमतसारतया परम् ॥ २२ ॥  
  
(प्। ३) व्याख्यां करोति विशदामेवं मेयादिकं त्रिकम् ।  
विमर्शसारमेवेह सिद्ध्युपायतया मतम् ॥ २३ ॥  
  
अभिधेयतया तस्य विषयत्वेन दर्शितम् ।  
  
शेषद्वयम्,  
  
अनवच्छिन्ननानात्ममाहेश्वरविमर्शताम् ॥ २४ ॥  
  
अवाप्तं शासनमिदमनिदं धीपदोदयम् ।  
तथाविधेन भावेन सदाहन्त्वेन सिद्धिमत् ॥ २५ ॥  
  
१प्रकाशामर्शरूपत्वादत एव ह्यनुत्तरम् ।  
अनुत्तरस्य देवस्य हृदयं स्वोल्लसत्तया ॥ २६ ॥  
  
प्रत्नतत्प्रतिबोधैतदुपसंहाररूपया ।  
स्वातन्त्र्यात्स्वत एवैवं स्फूर्जत्यस्यायमाशयः ॥ २७ ॥  
  
परापरविभूत्याप्तिरूपो मन्त्रतयोद्यताम् ।  
विद्यात्मनां विमर्शानामित्यन्तस्यात्महृद्भुवः ॥ २८ ॥  
  
प्रसृतस्यागमस्यैव परसम्बन्धरूपता ।  
देवाद्देव्या समायातं तस्यास्तारकवैरिणः ॥ २९ ॥  
  
इत्यादिगुरुवर्यात्मक्रमावाप्तिस्वरूपकम् ।  
सम्बन्धमनपेक्ष्यैवं स्वतन्त्रा बुध्यतामिति ॥ ३० ॥  
  
तृतीयस्य देव्युवाचेत्युपक्रान्तस्य देवताम् ।  
गतस्य भैरवेत्यादिमध्यस्यैवं फलोदयः ॥ ३१ ॥  
  
शेषः ।  
  
व्याख्यातृतोऽपि हृदयं व्याख्यैषा तन्मयत्वतः ।  
तद्वदेव स्वसंवित्तिसमुल्लासतयोक्तया ॥ ३२ ॥  
  
स्फूर्जत्यनुत्तरं कृत्वा नतु शिष्याद्यपेक्षया ।  
एवं प्रवृत्तौ व्याख्यातुर्देवस्येच्छैव चोदिका ॥ ३३ ॥  
  
-----------------------------------  
१प्रकाशत्वानुरूपत्वात् � इत्यपि पाठः ।  
  
  
(प्। ४) हरिणा यत्र यच्चोक्तं सामानाधिकरण्यता ।  
देवस्यानुत्तरं हृत्तत् स्फूर्जति स्वयमित्यतः ॥ ३४ ॥  
  
अनुत्तरं कथं देव सद्यः कौलिकसिद्धिदम् ।  
इत्युपक्रमरूपस्य प्रश्नस्यास्य विनिर्णये ॥ ३५ ॥  
  
हृदयं देवदेवस्य सद्यो योगविमोक्षदम् ।  
इत्युपक्रमशास्त्रस्य यावत्पूर्ति यदुच्यते ॥ ३६ ॥  
  
विश्वावभासकारित्वं सिद्धिद्वितयदायिका ।  
हृदयस्य कथं तस्य वचनस्यात्र सङ्गतिः ॥ ३७ ॥  
  
भवेदिति निरासाय शङ्काया अवधार्यताम् ।  
सम्बन्धो मौलिकः सोऽयं दर्शितः फलतस्तु सः ॥ ३८ ॥  
  
देवेनागमरूपेण स्वेनाग्रे दर्शयिष्यते ।  
खेचरीसमतां येन व्रजेदित्यादिना स्फुटम् ॥ ३९ ॥  
  
व्याचिख्यासितरूपस्य शासनस्य यदात्मना ।  
व्याख्यया संविधानस्य सामान्येन कुतो विधिः ॥ ४० ॥  
  
कस्य सङ्ग्रहतस्तावत् तात्पर्यं प्रतिपाद्यते ।  
शासनस्यादिमे श्लोके सा शेषेऽनुत्तरेशितुः ॥ ४१ ॥  
  
देवस्य ॥॥॥॥॥॥॥॥॥॥॥ केन स्यात् वेद्यादित्रितयात्मना ।  
प्रकारेण यतो ज्ञाता संविदः पूर्णशक्तितः ॥ ४२ ॥  
  
प्रकारेण च केनास्य सिद्धिद्वितयदायिता ।  
इति प्रश्ने दर्शयित्वा वस्त्वेतं प्रस्तुतात्मकम् ॥ ४३ ॥  
  
बोधयात्मन् प्रभावाख्या प्रबन्धेनेति वृत्तिकृत् ।  
समस्तमुपचिक्षेप शास्त्रस्यार्थं द्वितीयके ॥ ४४ ॥  
  
सेयं स्वातन्त्र्यशक्त्यात्मा स्वपरामर्शविग्रहा ।  
हृदि सर्वस्य भात्येव प्रक्रियेति च तं पुनः ॥ ४५ ॥  
  
(प्। ५) प्रश्नं शिथिलयित्वाथ प्रश्नोऽयं सिद्ध्यवाप्तये ।  
सा तस्याः प्रत्यभिज्ञानलाभेन प्रक्रियात्मनः ॥ ४६ ॥  
  
शक्तिं विना न भवतीत्येवं तदुपयोगिता ।  
प्रश्नस्यास्योपपाद्याथ तृतीये शक्तिमीरिताम् ॥ ४७ ॥  
  
प्रस्ताव्य कथनीयेति कौलिकोऽयं विधिर्मम ।  
हृदये हृदयत्वेन चास्तेऽसौ विदितस्तदा ॥ ४८ ॥  
  
इति शेषेण चौचित्यं तस्य वक्तुरदर्शयत् ।  
कथनं चोत्तरारम्भपूर्वावस्थाप्रदर्शनात् ॥ ४९ ॥  
  
प्रवर्तयंश्चतुष्के तु तां परादित्रिकात्मिकाम् ।  
शक्तिं पञ्चाशता वर्णैः प्रसरन्तीं प्रदर्शयन् ॥ ५० ॥  
  
शेषेण चाप्यमूलेति ज्ञेयैषेत्येवमूचिवान् ।  
अष्टमे तु तथा तस्या अविभागात्मना स्थितिः ॥ ५१ ॥  
  
सारं प्रदर्श्य नवमे तदात्मीकारमात्रतः ।  
सूचितां प्रथमे सूत्रे सिद्धिं प्रादर्शयत् पराम् ॥ ५२ ॥  
  
अथाष्टके त्वतीतादिप्रहरोचितया विधिः ।  
इति शेषत्रयोपेक्षे (ते) शासनान्तरचोदिताम् ॥ ५३ ॥  
  
प्राणादिजयकालादि नियमात्मतयोदिताम् ।  
विद्याव्रतादिरूपाञ्च मन्त्रार्पणविधोचिताम् ॥ ५४ ॥  
  
सङ्कुचत्तां विना संवित्परामर्शस्य सम्पदे ।  
परा अपि प्रसिद्ध्यन्ति सिद्धयोऽस्याप्तिरेव तु ॥ ५५ ॥  
  
एतन्मन्त्रग्रहे साध्येत्येतत्सम्यङ्न्यरूपयत् ।  
चतुष्केऽथाष्टमश्लोकप्रोक्तस्य हृदयात्मनः ॥ ५६ ॥  
  
बीजस्य विश्वाभिन्नायाः शक्तिसम्पूर्तिलक्ष्मणः ।  
परायाः स्वात्मसंवित्तेर्विमर्शत्वं न्यरूपयत् ॥ ५७ ॥  
  
(प्। ६) तद्वाच्यवाचकाभेदाभ्यासतत्फललक्षणम् ।  
उक्त्वा द्वाविंशके सूत्रे नवमश्लोकसूचितम् ॥ ५८ ॥  
  
फलं प्राकट्यमनयत् उपसंहारवर्त्मना ।  
अथ त्रये तदभ्यासे पूर्वभावितयोद्यते ॥ ५९ ॥  
  
सपर्याविधये भेदरूपिण्या विघ्नसंहृतेः ।  
सामान्यतो विशेषाच्च शान्तिं सन्दर्श्य तल्परे ॥ ६० ॥  
  
चतुर्दशाभिजप्तेनेत्युपक्रान्त्यंशसंयुते ।  
॥॥॥॥टथा पूज्यरूपनिष्कर्षपूर्वकम् ॥ ६१ ॥  
  
यागहोमोभयात्मत्वं पूजायाः पूर्तिलक्षणम् ।  
उपपाद्य च सर्वेषाम् अभ्यासानां फलात्मनाम् ॥ ६२ ॥  
  
पूजापुरःसरत्वं यत्तत् समर्थितवानथ ।  
त्रिंशे तु यान्यानित्यंशसहिते प्रोक्तलक्षणः ॥ ६३ ॥  
  
तस्याभ्यासचतुष्कस्य संविदामर्शनात्मनः ।  
सफलस्य स्फुटेनैव स्वरूपेणोपदर्शनम् ॥ ६४ ॥  
  
प्रथयित्वा तथांशस्य चतुर्याममयं दिनम् ।  
यावदभ्यस्य तत्सिद्धिं योगिनः प्रत्यवादयत् ॥ ६५ ॥  
  
उपान्त्येत्वस्य शास्त्रस्य समर्थ्यार्थोपसंहृतिम् ।  
सप्रभावं परामृश्य ॥॥॥॥॥॥॥॥॥॥॥॥॥॥॥॥॥ ॥ ६६ ॥  
  
प्रादर्शयदयं तावत्तत्तात्पर्यस्य सङ्ग्रहः ।  
अथावयवशो व्याख्या तस्येदानीं विलिख्यते ॥ ६७ ॥  
  
शेषः ।  
  
गुरुशिष्यप्दे स्थित्वा स्वयं देवः सदाशिवः ।  
पूर्वोत्तरपदैर्वाक्यैस्तन्त्रं समवतारयन् ॥ ६८ ॥  
  
इति स्वच्छन्ददेवोक्तस्वसंवित्सिद्धवर्त्मना ।  
(प्। ७) प्रबुध्यमाना स्वात्मैव देवता प्रत्यगात्मनः ॥ ६९ ॥  
  
सती प्रत्यभिजिज्ञासुरात्मनां पृच्छतीश्वरम् ।  
तत्र श्रीदेव्युवाचेति कृतः श्रीशासनोदयः ॥ ७० ॥  
  
समनन्तरसूत्रस्य कथङ्कारानुरूप्यतः ।  
अस्य धातोर्वचेरत्र प्रश्नार्थत्वेन योजना ॥ ७१ ॥  
  
तद्गताय तु भूतत्वं पारोक्ष्यञ्चास्य निर्वचः ।  
भविष्यत्युचिते पश्चात् प्रतिपतृनिरूपणे ॥ ७२ ॥  
  
किम्पृच्छतीत्यपेक्षायां जातायामाह शासनम् ।  
  
शेषम् �  
  
अनुत्तरं कथं देव सद्यः कौलिकसिद्धिदम् ॥ ७३ ॥  
  
येन विज्ञातमात्रेण खेचरीसमतां व्रजेत् ।  
एतद्गुह्यं महागुह्यं कथयस्व मम प्रभो ॥ ७४ ॥  
  
हे देवेति समस्तार्थजीवतात्मन् महेश्वर ।  
ज्ञाने क्रियायां सर्वत्र ज्ञातृताकर्तृतात्मना ॥ ७५ ॥  
  
आत्मनैवादिसिद्धत्वात्प्राथम्याभिमुखत्वभाक् ।  
त्वं तवानुत्तरं रूपमुत्तरान् ग्राहकान् मितान् ॥ ७६ ॥  
  
ग्राह्यसापेक्षसद्भावाज्जडाद्देहादितर्पितान् ।  
अन्यदेव स्वयं भानं मादिकालादिकल्पनम् ॥ ७७ ॥  
  
अनपह्नवनीयेन जागर्त्यनिशमात्मना ।  
तत्र वाचोऽवकाशो नो दूरे वाच्यनियोजनाः ॥ ७८ ॥  
  
अतस्तत्प्रश्नविषयः कस्य चेतयितुर्भवेत् ।  
  
शेषः   
  
इदं तु पृच्छत्येतस्य तया प्रक्रिययात्मनः ॥ ७९ ॥  
  
देहाक्षभुवनाद्यात्मकुलसम्पत्तिरूपता ।  
(प्। ८) भासते स्वाम्यपूर्णत्वस्वतन्त्रत्वानिवारिता ॥ ८० ॥  
  
एतया ज्ञातया किं स्यादिति चेदुच्यतेऽनया१ ।  
ज्ञानगोचरतापन्नमात्रया व्योम्नि चिन्मये ॥ ८१ ॥  
  
चरन्ती संविदेषा स्यात्पूर्णशक्तित्वतः स्वतः ।  
कृतार्थप्रत्यभिज्ञातादन्यथा नैव खेचरी ॥ ८२ ॥  
  
वेद्यभूमिषु सञ्चारादत एव न पूर्णता ।  
वेद्यैर्नियन्त्रितात्मीयचारायाः संविदो महः ॥ ८३ ॥  
  
शेषः ।  
  
तया वा ज्ञातमात्रेण देवताभिः समत्वदम् ।  
रूपं संविन्मयं तत्ते कुलसम्बन्धिनीं पराम् ॥ ८४ ॥  
  
जीवन् भैरवतामर्शसुधास्वादोत्सवात्मिकाम् ।  
अपरां च तथा सिद्धिं विश्वात्मत्वोदयात्मिकाम् ॥ ८५ ॥  
  
स्वसंविद्देवताचक्रचक्रवर्त्तित्वचिन्मयीम् ।  
ददाति धारणाद्यात्मक्रियायाः सानपेक्षितम् ॥ ८६ ॥  
  
यदेतत्प्रस्तुतं वस्तु द्वयमप्रकटं स्वतः ।  
न मायीयेन केनापि शक्त्यास्य प्रकटा क्रिया ॥ ८७ ॥  
  
उपादेयतमत्वेन भाति चोत्कर्षवत्तया ।  
स्वयमेव यथा भाति तथाकृत्वास्य गोपतेः ॥ ८८ ॥  
  
प्रभुः प्रकटने च त्वं मम त्वत् कॢप्तसंस्थितेः ।  
त्वन्नियुक्ततयैवैवं पृच्छन्त्याः संविदस्तव ॥ ८९ ॥  
  
कथनेन विमर्शस्य पश्यन्त्यादिक्रमोदयाम् ।  
वैखरीवृत्तिपर्यन्तां पदवीमानय प्रभो ॥ ९० ॥  
  
न तु च ग्राहकत्वात्मा हृदये सा प्रकाशते ।  
  
  
----------------------------------  
१अधुनेत्यपि पाठः ।  
  
  
(प्। ९) सर्वस्य तस्य प्रश्नेन किं स्यात् सत्यं प्रकाशते ॥ ९१ ॥  
  
प्रकाशमानाप्येषा तु स्वभावेन यथा तथा ।  
हृदयङ्गमतां नैति पथि पर्णतृणादिवत् ॥ ९२ ॥  
  
नत्वप्रकाशमानत्वं स्वतो नो चेत्तथास्तु सा ।  
तदानीं को भवद्दोषो नैतत् संसरणं परम् ॥ ९३ ॥  
  
तदेतद्राघवायोक्तं वसिष्ठेन महात्मना ।  
  
शेषः ।  
  
स्वापरामर्शमात्रोऽयमपराधः कियानसौ ॥ ९४ ॥  
  
तावन्मात्रेण तज्जातं यद्वक्तुं नैव पार्यते ।  
प्रत्यभिज्ञा मयापूर्वचमत्काररसात्मनि ॥ ९५ ॥  
  
हृदयङ्गमतायां गीः सत्यां पूर्वोक्तलक्षणा ।  
पुरा तदा तदभ्याससाध्याप्यपररूपिणी ॥ ९६ ॥  
  
द्विविधापि भवेत् तृप्तिः सिद्धिरूपा नवान्यथा ।  
इति प्रथयितव्यांशप्रथनायोपयोगवान् ॥ ९७ ॥  
  
प्रश्नस्तदर्थमेतस्मादुत्तरः शासनोदयः ।  
हृदये या तु सा शक्तिः कौलिकी कुलनायिका ॥ ९८ ॥  
  
तां मे कथय देवेश येन तृप्तिं व्रजाम्यहम् ।  
स्वयं संविन्मये तत्र त्वद्रूपेऽनुत्तरे हृदि ॥ ९९ ॥  
  
तदात्मत्वेन विश्रान्ता यासौ स्वातन्त्र्यलक्षणा ।  
शक्तिर्धात्वर्थरूपत्वात्सर्वधात्वर्थधर्मिणी ॥ १०० ॥  
  
स्फुरत्ता वाङ्मयी वर्णपञ्चाशक्तिशरीरिणी ।  
वर्णत्रयाविभागात्मबीजभावव्यवस्थिता ॥ १०१ ॥  
  
यस्याः कुलमिदं ग्राह्यग्रहणग्राहकात्मकम् ।  
चक्रं निर्मेयतां लब्ध्वा सत्तामाप्नोति शाश्वतीम् ॥ १०२ ॥  
  
(प्। १०) निर्मितस्य कुलस्यास्य नायिका तस्य वेदनात् ।  
तद्भातं कुर्वती या च तदधिष्ठातृतापदम् ॥ १०३ ॥  
  
तदीयरूप (रे शन्ति) वियोगनयनक्रिया (?) ।  
नेत्री च ममतामेनां हृदयङ्गमतां नय ॥ १०४ ॥  
  
हृदयङ्गमतानीत्या यया प्रस्तुतरूपया ।  
स्वात्मलाभात्मना लब्धतदभ्यासात्मना तथा ॥ १०५ ॥  
  
अहं सर्वार्थसंवित्तिमयी पूर्णाशया सती ।  
तृप्ती द्वे प्रस्तुते प्राप्य त्वयि पेये चिदम्बुधौ ॥ १०६ ॥  
  
शेषः ।  
  
एवमुद्यन्तृता शक्तिस्वरूपानुप्रवेशनैः ।  
प्रबुद्धता स्यात् पूर्णत्वात्सैषा भैरवरूपिणी ॥ १०७ ॥  
  
स्वात्मैव देवता प्रषॄप्रतिवक्तृत्वमश्नुते ।  
  
शेषः ।  
  
प्रश्नकृत्प्रतिवक्तृत्वप्रथारूपेऽत्र वस्तुनि ॥ १०८ ॥  
  
इदानीमिदमेतादृगिहेति व्यवहारगा ।  
व्यवहारपदानां या वस्तुनामादितेष्यते ॥ १०९ ॥  
  
यैषा न वास्तवी तद्वत्स्वरूपमनिदम्प्रथम् ।  
अनुज्झदेव कालेन स्वक्लप्तकलनात्मना ॥ ११० ॥  
  
भिन्नेनावर्तते यस्माद् भूतत्वेनोच्यते ततः ।  
तथावेद्यतयाप्येतद्भाति कल्पितरूपया ॥ १११ ॥  
  
प्रत्यक्षग्राह्यताभावात् परोक्षेणोच्यते ततः ।  
ततः श्रीभैरवो देव उवाचेतीदमुच्यते ॥ ११२ ॥  
  
शेषः ।  
  
शृणु देवि महाभागे उत्तरस्याप्यनुत्तरम् ।  
  
(प्। ११) कौलिकोऽयं विधिर्देवि मम हृद्व्योम्न्यवस्थितः ॥ ११३ ॥  
  
कथयामि न सन्देहः सद्यः कौलिकसिद्धिदम् ।  
श्रुतिः कथनसापेक्षा कथनं ज्ञानपूर्वकम् ॥ ११४ ॥  
  
अतस्तदानुगुण्येन योज्यतेऽर्धत्रयं त्विदम् ।  
इत्येवमुत्तरत्रापि तत्र तत्र भविष्यति ॥ ११५ ॥  
  
शेषः ।  
  
प्रबोधोदयपर्याप्तमहाभाग्यशरीरीणि ।  
श्रुत्वावधार्यतां सैषा यतस्तामुत्तरां तव ॥ ११६ ॥  
  
ग्राहकत्वमयीं ग्राह्यग्रहणग्राहकात्मकाम् ।  
अनुत्तरां परां शक्तिमुक्ततृप्तिप्रयोजनाम् ॥ ११७ ॥  
  
हृदयङ्गमतामेनां तथा देवि नयामि ते ।  
यथावधारणे जातमात्र एवात्र वस्तुनि ॥ ११८ ॥  
  
न पुनः संशयानन्तप्रोक्तमालिन्यमज्जनम् ।  
यतो मम प्रबुद्धस्य हृदये मातृकात्मिका ॥ ११९ ॥  
  
शब्दराशिस्तया प्राप्तभैरवीभावसम्पदः ।  
हृदयत्वेन चास्तेऽसौ विदिता बीजरूपिणी ॥ १२० ॥  
  
अथाद्यास्तिथयः सर्वे स्वरा बिन्द्ववसानकाः (गाः) ।  
तदन्तः कालयोगेन सोमसूर्यौ प्रकीर्तितौ ॥ १२१ ॥  
  
पृथिव्यादीनि तत्त्वानि पुरुषान्तानि पञ्चसु ।  
क्रमात्कादिषु वर्गेषु मकारान्तेषु सुव्रते ॥ १२२ ॥  
  
वाय्वग्निसलिलेन्द्राणां धारणानां चतुष्टयम् ।  
तदूर्ध्वं शादि विख्यातं पुरस्ताद्ब्रह्मपञ्चकम् ॥ १२३ ॥  
  
अमूला तत्क्रमाज्ज्ञेया क्षान्ता सृष्टिरुदाहृता ।  
सर्वेषामेव मन्त्राणां विद्यानां च यशस्विनि ॥ १२४ ॥  
  
(प्। १२) इयं योनिः समाख्याता सर्वतन्त्रेषु सर्वदा ।  
हृद्व्योम्नीत्यत्र सप्तम्या हृदयात्संविदात्मनः ॥ १२५ ॥  
  
अनुत्पादतया सिद्धिः प्रसिद्धा केयमिष्यते ।  
कौलिकस्य विधेरेष इति प्रत्यक्षरूपता ॥ १२६ ॥  
  
सर्वस्य कथमित्येषा त्र्यंशिका नात्र युज्यते ।  
ज्ञेयज्ञानाग्रहे ज्ञातुस्तद्रसे स्वमयत्वतः ॥ १२७ ॥  
  
तद्भावेन स्वतैवैका कदाचिद्भात्यसाविति ।  
जानामि घटमित्यात्मविश्रान्तिर्ज्ञेयरूपिणी ॥ १२८ ॥  
  
कदाचित्स्वामिनैवैका कालयोरुभयोरपि ।  
पदार्थद्वितयं तत्र संविदि प्रथते यतः ॥ १२९ ॥  
  
शेषः ।  
  
तत्र ज्ञाता च सर्वात्मनिर्विवादा परोक्षभाक् ।  
ज्ञेयोन्मेषनिमेषात्म-स्वक्रिया-कलनात्मना ॥ १३० ॥  
  
तत्सङ्कोचविकासात्मना॥॥॥॥॥॥॥॥॥॥॥॥॥॥॥॥॥॥॥॥॥। ।  
नित्येन विभुना ज्ञानक्रियानिर्वृतिलक्षणा ॥ १३१ ॥  
  
स्वेन भावेन परितः स्वस्याहमिदमात्मता ।  
स्पन्दनेनैव सारेण प्रसिध्यति न जातुचित् ॥ १३२ ॥  
  
परिनिष्ठितरूपत्वं परिच्छिन्नं प्रकाशताम् ।  
जडानामात्मसाकुर्वन्नेति लोष्ठातितुल्यताम् ॥ १३३ ॥  
  
काणादसाङ्ख्यबौद्धादिमितदृक्कल्पितामसौ ।  
संसृतौ गुणिनं तत्र कणभुग्दर्शनाश्रिताः ॥ १३४ ॥  
  
अपवर्गे तदुच्छेदे मन्यन्ते तं शिलोपमम् ।  
अर्थप्रकाशकं ज्ञानं बौद्धमेवेति निश्चिताः ॥ १३५ ॥  
  
कापिला अपि तं प्राहुरर्थादेनमसत्समम् ।  
(प्। १३) धीवृत्तिर्निर्विमर्शात्मा क्षणिकात्मेति सौगताः ॥ १३६ ॥  
  
स्वयमेवोपयान्त्येनं शून्यमेव विपश्चितः ।  
निर्विमर्शक्रियं भानं विश्वात्मत्वेन तं परे ॥ १३७ ॥  
  
अभ्युपेत्यास्य सद्भावं मायावेदान्तिशाब्दिकाः ।  
अविद्यान्धत्वतन्मुक्त्योरविशिष्टं विविञ्चते ॥ १३८ ॥  
  
अन्येऽपि चैवमन्योक्तस्वोक्तदूषणभूषणे ।  
वितन्वानास्त्वयीत्युक्तरूपमेनमुपासते ॥ १३९ ॥  
  
ज्ञेयसत्ताप्रथारूपज्ञातृकर्तृत्वलक्षणः ।  
ज्ञातैष स्वपरिस्पन्दसारत्वेनेह निश्चितः ॥ १४० ॥  
  
सा सङ्कोचविकासात्मा तस्य च स्पन्दतिक्रिया ।  
बाह्यान्तरात्मव्याप्त्यन्यमयद्वैविध्ययोगिनी ॥ १४१ ॥  
  
विश्वबीजात्महृदया तदंशेषु यथा यथा ।  
उच्चारणमुहूर्तादिसमावेशात्मना दिशा ॥ १४२ ॥  
  
ज्ञातेषु स्फुटतामेति ज्ञातृतास्य तथा तथा ।  
उत्कृष्यते परे यावत्तत्त्वे भैरवसञ्ज्ञिनि ॥ १४३ ॥  
  
उच्चारणेऽपि प्राणात्मस्पन्दनात्मन्यसन्मुखी ।  
यथा यथा सा न्यूनत्वमज्ञातेष्वश्नुते तथा ॥ १४४ ॥  
  
तथा निकृष्यते यावज्जडे पाषाणपर्वणि ।  
  
शेषः ।  
  
स चायं मम सङ्कोचविकासवपुरात्मनः ॥ १४५ ॥  
  
अनुत्तरस्य शक्तिः सा विसर्गात्मैवमात्मनः ।  
प्रकाशैकतनुर्यस्मात्सेयं ज्ञानक्रियात्मिका ॥ १४६ ॥  
  
अनुत्तरस्य मे शक्तिर्विसर्गात्मात्तरूपिणी ।  
अः इत्यत्रात एवैष सद्विश्रान्त्युदयात्मनोः ॥ १४७ ॥  
  
(प्। १४) शिवो विश्वाद्यनन्तान्तः परं शक्तित्रयं मतम् ।  
इत्येतद्दर्शितात्मीयलक्ष्मणोः भैरवात्मनोः ॥ १४८ ॥  
  
शिवशक्त्योश्चिद्विमर्शपरिपूर्तिस्वरूपयोः ।  
सङ्घट्ट उच्यते रुद्रयोगिनीयामलात्मना ॥ १४९ ॥  
  
सा च स्वान्तरभेदेन भवद्भिः सार्वकालिकैः ।  
चिदानन्दैषणेशित्वसोन्मेषोनत्वशक्तिभिः ॥ १५० ॥  
  
इच्छेशनचिदन्तःस्थचेत्यसत्तास्फुरान्वितैः ।  
चिदानन्दगुणीभूतवृद्धीच्छोन्मेषमिश्रणैः ॥ १५१ ॥  
  
चतुर्भिरेषणाज्ञानक्रियातत्समतात्मभिः ।  
वेद्यसंस्कारवित्त्यात्मबिन्दुसंवेदनान्वितैः ॥ १५२ ॥  
  
विशेषैस्तिथिःसङ्ख्यातैः पूर्यमाणावतिष्ठते ।  
एवं पूर्णविसर्गात्मा यश्चिदात्मा विसर्गतः ॥ १५३ ॥  
  
परभैरवभैरव्योर्यामलं तद्विसर्गता ।  
तेषु सामान्यरूपत्वान्न पृथक्त्वेन गण्यते ॥ १५४ ॥  
  
शेषः ।  
  
एवं विसर्गरूपे मे हृदयेऽनुत्तरात्मनः ।  
वक्तुर्वक्तिक्रियारूपे तादात्म्येन स्थिता सती ॥ १५५ ॥  
  
प्रसरत्येवमेषा यदकाराद्या अमन्तिमाः ।  
एते प्रबोधचन्द्रस्य प्रकाशाह्लादरूपिणः ॥ १५६ ॥  
  
स्थितेर्विसर्गरूपायाः पूरणात्तिथिसञ्ज्ञिनः ।  
स्वराश्च शब्दनात्मानः स्वपरामर्शविग्रहाः ॥ १५७ ॥  
  
स्वयञ्च स्वप्रकाशार्थप्रकाशत्वेन राजनम् ।  
कुर्वते सर्व एवैते यत्तात्पर्यवसानभूः ॥ १५८ ॥  
  
सोमसूर्यात्मसङ्कोचविकासस्पन्दनात्मकः ।  
(प्। १५) अध ऊर्ध्वविभागोद्यद् बिन्दुद्वितयविग्रहः ॥ १५९ ॥  
  
कालेन कलनारूपपरामर्शात्मतात्मना ।  
अवियुक्ततया भाति तिथीनां कालताजुषाम् ॥ १६० ॥  
  
तेषामात्मा विसर्गाच्च भूत्वा प्रसरति स्वयम् ।  
  
शेषः ।  
  
एषैव बहिरप्यात्तसोमसूर्यात्मतात्मनाम् ॥ १६१ ॥  
  
तिथीनां कालताभाजां याति नक्तन्दिवात्मताम् ।  
परेयं सा विसृष्टिः स्यात्तदिच्छेशनवर्तिनः ॥ १६२ ॥  
  
वेद्यस्य बहिरुन्मेषे स्थूलसूक्ष्मत्वभेदतः ।  
पृथ्व्यम्ब्वग्न्यानिलव्योमसञ्ज्ञा यत्तत्त्वपञ्चकम् ॥ १६३ ॥  
  
गन्धरूपरसस्पर्शशब्दनात्म च पञ्चकम् ।  
स एव वेद्यस्योल्लासः स्पृश्यते करणात्मना ॥ १६४ ॥  
  
यदा तदेन्द्रियाणां स्यात्कर्म ज्ञानात्मनां प्रथा ।  
दशधोदेति वागाद्या प्राणाद्या तत्त्वरूपिणी ॥ १६५ ॥  
  
ततः क्रमेण वेद्यत्वन्यग्भावे वेदनोद्गमे ।  
मनोऽहङ्करणं बुद्धिः प्रधानं पञ्चमः पुमान् ॥ १६६ ॥  
  
इति तत्त्वानि जायन्ते पञ्च वेद्यानि तानि च ।  
ननु पुंसो वेदकस्य वेद्येषु गणनं कथम् ॥ १६७ ॥  
  
उच्यतेऽस्य मितत्वेन पुंसो वेद्येषु कीर्तनम् ।  
तेनानेन विना कस्य वेद्यं पृथ्व्यादि तद्भवेत् ॥ १६८ ॥  
  
उक्तक्रमं शिवो वेत्ति यतः सर्वं तदक्रमम् ।  
अहमित्यात्मविश्रान्तं ममेति तु न जातुचित् ॥ १६९ ॥  
  
यस्मात्तेन विना वेद्यं न स्यात् तत् पृथिवीमुखम् ।  
तद्वेद्याभासनस्येयद्रूपं यद्वेद्यताजुषः ॥ १७० ॥  
  
(प्। १६) देहादेर्वेद्यजातस्य भिन्नं वेद्यं प्रतिस्वतः ।  
वेदकी भावना तत्र क्रियायां व्यावृता इमाः ॥ १७१ ॥  
  
किञ्चित्कर्तृतया तस्य प्रेरिका वायवी कला ।  
विद्या किञ्चिञ्ज्ञतृतास्य वाह्नी तस्य प्रकाशिका ॥ १७२ ॥  
  
अभिष्वङ्गनिमग्नत्वस्तम्भनव्यावृतिस्फुरा ।  
पार्थिवी रागशक्तिस्तच्चतुष्कात्मा नियामिका ॥ १७३ ॥  
  
नियतिस्तस्य कार्येषु ताश्चतस्रो हि शक्तयः ।  
वेद्यवेत्त्रात्मनोर्वित्त्योर्मध्ये विश्रमयन्त्रितम् ॥ १७४ ॥  
  
रोदस्योरन्तरे यद्वत् त्रिशङ्कुमुनिशक्तयः ।  
अन्यथेदम्प्रथैकत्वादसौ लोष्ठादितां व्रजेत् ॥ १७५ ॥  
  
अहंसंवेदनैकत्वे पूर्णं चित्खं समुत्पतेत् ।  
प्रकारद्वितयेऽप्यस्य मायामातुरभावतः ॥ १७६ ॥  
  
अकिञ्चनत्वे वेद्यस्य पृथ्व्यादेरपि तत्त्वतः ।  
सङ्कोचो वा विकासो वा न भवेद्वास्तवस्तदा ॥ १७७ ॥  
  
अन्योन्याश्रयभावेन तयोरेकात्मता यतः ।  
तद्विसर्गस्वरूपेण सङ्कुचद्विकसत्तया ॥ १७८ ॥  
  
अशेषमियदाक्षिप्तं यद्ग्राह्यग्राहकात्मकम् ।  
अन्योन्यौचित्यतः सृष्टिः पदार्थानां प्रतायते ॥ १७९ ॥  
  
शेषः ।  
  
व्योमशक्तिस्त्वकायात्मा नात्र व्याप्रियते विधौ ।  
अवेद्यत्वाच्च वेद्यानामवकाशत्वतश्च तत् ॥ १८० ॥  
  
प्रमातृता परं सिद्ध्यै तया शुद्धा स्वयम्प्रथा ।  
  
शेषः ।  
  
एवमारभ्य पृथिवीं मायान्ता तत्त्वविस्तृतिः ॥ १८१ ॥  
  
(प्। १७) कादिमान्तपरामर्शरूपेयमपरोच्यते ।  
वेद्यतायाः क्रमेणास्य न्यग्भावे संविदात्मनः ॥ १८२ ॥  
  
प्रकाशने च रूपस्य प्रथते तत्त्वपञ्चकम् ।  
कञ्चुकोन्मोचनारूपविकासब्रह्मनात्मकम् ॥ १८३ ॥  
  
तद्धृत्याप्यायनालोकस्पन्दनव्यापनक्रियम् ।  
सद्विद्येश्वरसादाख्यशक्तिसंवित्स्वरूपकम् ॥ १८४ ॥  
  
सद्यादीशानपर्यन्तब्रह्मत्वेनापि विश्रुतम् ।  
ककारादिक्षकारान्तपरामर्शशरीरकम् ॥ १८५ ॥  
  
तदात्मा प्रसृतिस्तस्या वाचः सोक्ता परापरा ।  
एवं विसर्गरूपत्वं प्राप्तात्तस्मादनुत्तरात् ॥ १८६ ॥  
  
प्रसृतं तद्विसर्गस्य रूपं संवित्क्रियात्मकम् ।  
अनुत्तरा या प्रसृतिर्हान्ता विश्वस्वरूपिणी ॥ १८७ ॥  
  
प्रत्याहृताशेषविश्वानुत्तरे सा विलीयते ।  
तदिदं विश्वमन्तस्थं शक्तौ सानुत्तरे परे ॥ १८८ ॥  
  
तत्तस्यामिति यत्सत्यं विभुना सम्पुटीकृतिः ।  
विसर्ग एव शाक्तोऽयं शिवबिन्दुतया पुनः ॥ १८९ ॥  
  
गर्भीकृतानन्तविश्वः श्रूयतेऽनुत्तरात्मता ।  
इति निश्चितया नीत्या तस्मिन्नात्मन्यनुत्तरे ॥ १९० ॥  
  
प्रत्याहृतैतद्वर्णौघपरामर्शप्रथात्मकम् ।  
पुनः प्ररोहणौचित्यमयबीजात्मबिन्दुताम् ॥ १९१ ॥  
  
प्राप्तं तथाविसर्गत्वनिसर्गं प्रतिपद्य च ।  
विश्रम्य वपुरप्येवं प्रसृतिं प्रतिपद्यते ॥ १९२ ॥  
  
यतो ममैतच्छक्तीनां चक्रमिच्छानुवर्तनम् ।  
चिदानन्दैषणाज्ञानक्रियाणां भावयात्मनाम् ॥ १९३ ॥  
  
(प्। १८) भूतकञ्चुकबीजत्वमौचित्येनाश्रितात्मनाम् ।  
अनुत्तरेच्छोन्मेषात्मत्र्यश्रविश्रमितात्मकम् ॥ १९४ ॥  
  
तथाह्यनुत्तरा तत्र चित्स्यादिच्छा त्रिधोद्यताम् ।  
इष्यमाणार्थसद्भावा मीलनोन्मीलतत्त्वभाक् ॥ १९५ ॥  
  
आनन्दः प्रथमांशेन मध्येनेच्छान्तिमेन सा ।  
ज्ञानमुन्मेषशक्तिः स्यात् क्रियातस्तत् त्रयात्मकम् ॥ १९६ ॥  
  
अविभागपरामर्शरूपं प्रथमतस्ततः ।  
विभागामर्शवपुषा पञ्च तद्भेदमागतम् ॥ १९७ ॥  
  
परामृश्यात्मना बाह्यतत्त्वजालञ्च जायते ।  
परामर्शात्मता तस्य जीवितं तस्य मातृका ॥ १९८ ॥  
  
उत्पत्तिभुमिस्तत्सैव मन्त्राणां गुप्तभाषिणाम् ।  
चतुष्कलनवात्मादिबीजपिण्डतयोद्यताम् ॥ १९९ ॥  
  
पुंरूपवाच्याध्यासेन भातां विद्यात्मनामपि ।  
नमः शम्भव इत्यादिस्फुटवेद्यार्थवाचिनाम् ॥ २०० ॥  
  
स्त्रीरूपवाच्याध्यासेन भातां मायात्मनामपि ।  
सर्वेषां कारणत्वेन चोच्यते ॥॥॥॥॥॥॥॥॥॥॥॥॥॥॥॥॥॥ ॥ २०१ ॥  
  
तथाहि सर्वतन्त्रेषु यत्किञ्चित्तत्त्वमिष्यते ।  
परापरविभूत्याप्तिपरतृप्तिप्रदायकम् ॥ २०२ ॥  
  
तत्सर्वं लभते तत्त्वषट्त्रिंशत्यान्तरात्मनि ।  
विमर्शजीवितत्वेन तस्याः सर्वविमर्शभूः ॥ २०३ ॥  
  
सर्वं ददाति सा देवी मातृका तत्तदात्मिका ।  
  
शेषः ।  
  
एषोक्ता त्रिविधा सृष्टिरादिक्षान्ताक्षरात्मिका ॥ २०४ ॥  
  
अनुत्तराच्चिदाकाशादक्षरादस्वरात्मनः ।  
(प्। १९) प्रसृता कान्त तत्त्वौघा पुनर्विश्रमणोन्मुखी ॥ २०५ ॥  
  
प्रत्याहृतसमस्तैतद्वाच्यवाचकचिन्मयी ।  
तत्रैवानुत्तरे धाम्नि क्रमणं भजते शिवे ॥ २०६ ॥  
  
तव ज्ञेयतयेदानीमात्मनोदाहृता मया ।  
अनया ज्ञातयैवं हि त्वया ज्ञातमनुत्तरम् ॥ २०७ ॥  
  
अखण्डपूर्णपरचित्प्रकाशस्पन्दनात्मकम् ।  
सहजाहम्परामर्शशक्तिसम्भाविताखिलम् ॥ २०८ ॥  
  
वितत्य व्यक्तमेवैतदहमन्यत्ततोपि यत् ।  
इति क्षयैव ज्ञातं स्यादत एवं यशस्विनी ॥ २०९ ॥  
  
इयद्विश्वशरीरासि त्वमित्युद्धोष्यसे बुधैः ।  
इयं किलोक्तविभवा तत्तत्त्वमिति निश्चयः ॥ २१० ॥  
  
तदेवमविभागात्मा स्थिता पूर्वं हृदम्बरे ।  
शक्तिर्विमर्शरूपा सा विभागामर्शरूपतः ॥ २११ ॥  
  
समस्ततत्त्वसद्भावमयी कौलिकसिद्धिदा ।  
अनेनैवोक्तरूपेणानुत्तरस्य ममात्मनः ॥ २१२ ॥  
  
स्वातन्त्र्येण विसर्गोऽसौ स्वीकरोतीति निश्चितम् ।  
नन्वेते सन्ति भेदात्मपरामर्शमयोदयाः ॥ २१३ ॥  
  
क्रमादाद्याः क्षकारान्तास्तदभेदमयोदयाः ।  
प्रस्तुता वाङ्मयी शक्तिर्येयं भैरवतामयी ॥ २१४ ॥  
  
यतो बीजादुदेत्येषा हृदयात्तव शाश्वतात् ।  
तत्प्राप्तसर्वसम्पत्तिसम्प्राप्त्यमृतसागरे ॥ २१५ ॥  
  
हृदयस्य स्वरूपे ते निश्चयाभावलक्षणः ।  
संशयोऽद्यापि नोपैति च्यवनं मनसो मम ॥ २१६ ॥  
  
तत्कर्तव्यमिदानीमित्येतदाशङ्क्य शासनम् ।  
(प्। २०) तं च्यावयति सूत्रेण परेण परमेशितुः ॥ २१७ ॥  
  
चतुर्दशयुतं भद्रे तिथीशान्तसमन्वितम् ।  
तृतीयं ब्रह्म सुश्रोणि हृदयं भैरवात्मनः ॥ २१८ ॥  
  
सम्पूर्णानुत्तरानन्दसंवित्सम्पत्तिशालिना ।  
क्रियाद्वारान्तरानीतवाञ्च्छाज्ञानद्वयश्रिया ॥ २१९ ॥  
  
अशेषसंवित्सङ्घट्टपरामर्शमयात्मना ।  
चतुर्दशेन यदिदं स्वरेण सहितं तदा ॥ २२० ॥  
  
तृतीयं ब्रह्म सादाख्यतत्त्वात्माघोरभासनम् ।  
अहन्तान्तःकृतेदन्तारुपग्राह्यार्थलक्षणम् ॥ २२१ ॥  
  
तद्विश्वं तत्तिथीशानां स्वराणामुक्तलक्षणम् ।  
पर्यन्तभित्तिभूतोऽसौ य आत्मत्वेन निश्चितः ॥ २२२ ॥  
  
विसर्गस्तत्र विश्राम्यदवियोगेन वर्तते ।  
तदिदं हृदयं शब्दराशेः चिद्भरितात्मनः ॥ २२३ ॥  
  
सर्वतत्त्वमयः कायस्तं चेदानीं शृणु प्रिये ।  
पृथिवी कठिनत्वेन द्रवत्वेऽम्भः प्रकीर्तितम् ॥ २२४ ॥  
  
इत्यादि त्रिशिरोदेव(स्थित्या)स्त्रित्यायुपपन्नया (?) ।  
तत्त्वैस्ततस्य देहस्य तन्त्रितस्य त्वगादिभिः ॥ २२५ ॥  
  
साधुभिर्भिन्नसन्धानैस्तदशेषभिदोज्झितम् ।  
तत्सत्तासंविदात्मत्वं सतत्त्वं सततोदितम् ॥ २२६ ॥  
  
हृदयं पद्यतेरर्थतया यद्वदपेक्ष्यते ।  
एवमेवात्मनः शम्भोः शब्दराशेः शरीरिणः ॥ २२७ ॥  
  
विभक्ततत्त्वभूतादिप्रथासन्तानतन्त्रितम् ।  
परामर्शमयत्वेन पञ्चाशद्वर्णतात्मकम् ॥ २२८ ॥  
  
विश्वं शरीरं यदिदं तदशेषभिदोज्झितम् ।  
(प्। २१) तत्सत्ता संविदात्मत्वं सतत्त्वं सततोदितम् ॥ २२९ ॥  
  
हृदयं विश्रमस्थानं सच्चिदानन्दलक्षणम् ।  
हे विश्रान्तिमयाह्लादविमर्शमयविग्रहे ! ॥ २३० ॥  
  
सुश्रोणि यदिदं प्रोक्तं शक्तित्रितयसङ्कुचत् ।  
विकसत्वमयस्वात्मत्र्यश्रस्पन्दनसुन्दरम् ॥ २३१ ॥  
  
तद्विद्धि हृदयं तस्य शब्दराशितनोर्मम ।  
पराया आत्मभूतायाः परामर्शतनोश्चितेः ॥ २३२ ॥  
  
एतदुक्तं भवत्येषा मामसौ संविदद्वया ।  
एतेन तावत्स्पन्देन प्रोक्तबीजात्मना द्वयोः ॥ २३३ ॥  
  
कोट्योरुदयविश्रान्तितत्त्वयोः स्पन्दते तथा ।  
तत्प्रभावत एवार्थप्रकाशामर्शनात्मनि ॥ २३४ ॥  
  
स्वात्मभैरवसंवित्तौ विसर्गात्मनि वक्ष्यते ।  
तुर्यपर्यन्तरूपायाः क्षेपो विश्वव्यवस्थितेः ॥ २३५ ॥  
  
एतन्नायोगिनीजातो नारुद्रो लभते स्फुटम् ।  
हृदयं देवदेवस्य सद्यो योगविमोक्षदम् ॥ २३६ ॥  
  
विश्वस्य बीजमेतद्यो लभते पुण्यकृत्पुमान् ।  
तदैवं न पशुः सोऽयं लब्धेऽस्मिन्नेतदेव हि ॥ २३७ ॥  
  
जायते हृदयं तस्य सैतद्धृदयतैव यत् ।  
भैरवत्वं ततो रुद्रयोगिनीयामलात्मनोः ॥ २३८ ॥  
  
स्वात्मभैरवभैरव्योः स्वतोऽन्योन्यावियुक्तयोः ।  
स्वरूपोन्मीलनात्मात्मवीर्यपानक्रियोद्यताम् ॥ २३९ ॥  
  
दाम्पत्याज्जात एवासौ न लभेतैतदन्यथा ।  
अस्मिन् ह्युन्मीलितेऽनेन हृदयेन सहैकता ॥ २४० ॥  
  
एतद्धृदयलाभश्च स एवोक्तस्वरूपयोः ।  
(प्। २२) दम्पत्योर्यामलावेशा मिषत्तद्भावलक्षणः ॥ २४१ ॥  
  
एवमुन्मीलने जातमात्रे रूपमनुत्तरम् ।  
यथा ददाति तत्सिद्धिं जीवन्मुक्तिमयीं पराम् ॥ २४२ ॥  
  
तथा निर्णीतमधुना यथा तदपरा अपि ।  
कुलसम्बन्धिनी सिद्धिः त्यक्तान्यायासडम्बरम् ॥ २४३ ॥  
  
स्वात्मसंवित्परामर्शबलादेव ददात्यमुम् ।  
प्रकारं प्रकटीकर्तुं शासनोपक्रमः परम् ॥ २४४ ॥  
  
अस्योच्चारे कृते सम्यङ्मन्त्रमुद्रागणो महान् ।  
सद्यस्तन्मुखतामेति स्वदेहावेशलक्षणम् ॥ २४५ ॥  
  
एतत्संवित्स्वसत्त्वं चेद्धृदयत्वं प्रपद्यते ।  
तदा स्याज्जिवतो मुक्तिः परा सिद्धिरितीरितम् ॥ २४६ ॥  
  
यथा तदेव प्राणादिभूमिष्वाभाससम्पदा ।  
तद्रूपजाड्यमालिन्यसमुन्मूलनतत्त्वया ॥ २४७ ॥  
  
रसधातुवदुक्तैतद्रूपतापादनात्मना ।  
प्रसरद्रूपतामेति तदास्या देवसंविदः ॥ २४८ ॥  
  
नाडीजयादिशास्त्रोक्तयोगसापेक्षतोज्झिताः ।  
तत्समावेशपर्यायाः प्रसरात्सम्पदोऽखिलाः ॥ २४९ ॥  
  
अपरा अपि जायन्त इति तात्पर्यवर्णना ।  
अस्येत्यमुत आरभ्य जायते यजनं प्रति ॥ २५० ॥  
  
इति पर्यवसानस्य शासनांशस्य विस्तृतेः ।  
अथास्य बीजस्योच्चारे वक्ष्यमाणेन वर्त्मना ॥ २५१ ॥  
  
तदुच्चारयितुस्तस्य तदुद्योगक्रियात्मनि ।  
प्राणात्मतायां जाते तु समावेशपुरोदिते ॥ २५२ ॥  
  
ज्ञानक्रियाशरीराया मन्त्रमुद्रामहौजसः ।  
(प्। २३) विद्यन्ते गणनातीतविभवा गणशः स्थिताः ॥ २५३ ॥  
  
आभिमुख्यं भजन्त्येताः स्वदेहावेशतः कथम् ।  
सम्पूर्णे वित्क्रियात्मोक्तहृदयैकात्मताजुषा ॥ २५४ ॥  
  
प्राणेनाधिष्ठितेनाहन्ताद्वारेण तदात्मकम् ।  
अवश्यं कम्पघूर्ण्यादिविधायिन्यो भवन्ति ताः ॥ २५५ ॥  
  
मन्त्रमुद्रागणावेशो जातो यः प्राणदेहयोः ।  
अयं तावद्विभूतीनामुपक्रमतयोच्यते ॥ २५६ ॥  
  
तदा यत्नतया तासां ता हि तत्सिद्धिसाधने ।  
देवतात्वेन तद्वीर्यरूपत्वेन च सन्निधिम् ॥ २५७ ॥  
  
कुर्वाणाः साधकस्यास्य साधयन्ति समीहितम् ।  
मुहूर्तं स्मरते यस्तु चुम्बकेनाभिमुद्रितः ॥ २५८ ॥  
  
स बध्नाति तदा देहे मन्त्रमुद्रागणं महत् ।  
अतीतानागतानर्थान्पृष्टोऽसौ कथयत्यपि ॥ २५९ ॥  
  
तथाविधं समावेशं यदि नाडीद्वयावधिम् ।  
अभ्यस्यति मुखं कुर्वन्काकचञ्चुपुटाकृति ॥ २६० ॥  
  
बहिश्चोच्छिष्टभावौघभक्षणोद्योगभावितः ।  
सद्वृत्तिरूपसोमात्मशीतस्पर्शोदयावधिः ॥ २६१ ॥  
  
उच्चरन् हृदयं पीतवियच्चरसमीरणः ।  
प्राणेन स्पर्शरूपेण प्रोक्तेनैकत्वमानयन् ॥ २६२ ॥  
  
नाभिस्थानस्थितस्वात्मवैश्वानरहुताशनिः ।  
तज्ज्वालात्मक्रियारूपां तत्प्रीतष्टां समाचरन् ॥ २६३ ॥  
  
अपारजलधिप्रख्यामाश्रयन् कामपि स्थितिम् ।  
आस्ते यदा तदा देहे वाग्रूपे कायलक्षणे ॥ २६४ ॥  
  
मन्त्रमुद्रागणावेशमवशत्वेन पश्यति ।  
(प्। २४) प्रष्टश्च प्रतिवक्त्येष वस्तु कालत्रयोदितम् ॥ २६५ ॥  
  
तद्ग्रासात्प्राप्ततद्भावधिषणादत्तबिम्बितम् ।  
प्रहराद्यदभिप्रेतं देवतारूपमुच्चरन् ॥ २६६ ॥  
  
साक्षात् पश्यत्यसन्दिग्धमाकृष्टं रुद्रशक्तिभिः ।  
प्रहरद्वयमात्रेण व्योमस्थो जायते स्मरन् ॥ २६७ ॥  
  
अवैतथ्येन जातायां सिद्धौ तत्कथनात्मनि ।  
अप्यनुज्झितपूर्वोक्ततादृशाभ्यासकौशलः ॥ २६८ ॥  
  
काञ्चिन्मन्त्रमयीं मुद्रामयीं वा देवतां स्मरन् ।  
आस्ते चेद्यामपर्यन्तकालग्रासात्मचित्क्रियः ॥ २६९ ॥  
  
तदानीं तदवष्टम्भसामर्थ्यापादितात्मताम् ।  
तामेव देवतां तत्तद्वेषभूषादिलक्षिताम् ॥ २७० ॥  
  
अध्यक्षयत्यसन्दिग्धं निजाहंसंविदात्मिकाम् ।  
पुनरप्येवमेवेममभ्यासमपरित्यजन् ॥ २७१ ॥  
  
यावद्धृदयमास्तेऽसौ तदेकात्मा यदा तदा ।  
देहादिकं न किञ्चित्स्वमावृतित्वेन पश्यति ॥ २७२ ॥  
  
अनावरणचिद्व्योमरूपं सर्वमपीक्षते ।  
त्रयेण मातरः सर्वा योगीश्वर्यो महाबलाः ॥ २७३ ॥  
  
वीरा वीरेश्वराः सिद्धाः बलवान् शाकिनीगणः ।  
आगत्य समयं दत्त्वा भैरवेण प्रचोदिताः ॥ २७४ ॥  
  
यच्छन्ति परमां सिद्धिं फलं यद्वा समीहितम् ।  
स्वेनान्यदेहकं येन देहेनानेन भाविते ॥ २७५ ॥  
  
सर्वात्मना क्षयं याते स्वस्यावच्छेदने सति ।  
पुनरप्यनवच्छिन्नस्वसमावेशपुष्कलः ॥ २७६ ॥  
  
यामत्रितयमास्ते च तदेतच्चास्य नोदिताः ।  
(प्। २५) ब्राह्म्याद्या मातरस्तत्तामाप्ता योगीश्वरीगणाः ॥ २७७ ॥  
  
त्रिपूर्वशास्त्रनिर्दिष्टा वीरा वीरेश्वराश्च ये ।  
अघोरमुख्याः श्रीमन्तो नपेशाद्यास्तदीश्वराः (?) ॥ २७८ ॥  
  
तद्रूपावाप्तसिद्ध्या ये सिद्धाः साधकपुङ्गवाः ।  
खेचर्यादिभिदाभाजां शक्तीनां शक्तताजुषाम् ॥ २७९ ॥  
  
मात्रन्तर्बाह्यकरणमेयप्रमितलक्षणम् ।  
प्रमातुरात्मनः शम्भोः स्फूर्तिः स्वातन्त्र्यसम्पदाम् ॥ २८० ॥  
  
या चैषा भाति ते सर्वे स्वात्मनो भैरवात्मनः ।  
बलेन हि महाविश्वहठात्मीकरणात्मना ॥ २८१ ॥  
  
बीजरूपेण वीर्येण हृदयेनैकतां गताः ।  
स्वरूपाच्छादने कादिधारणान्ताक्षरात्मनि ॥ २८२ ॥  
  
भोगेऽवभासने स्वस्य शादिक्षान्तान्तरात्मनि ।  
तुर्यवृत्तिमयस्वात्मसंविद्ध्याप्तोक्ततत्रये (?) ॥ २८३ ॥  
  
भुक्तिमुक्त्युभयास्वादे स्वचिच्चक्रानुजीवने ।  
कर्त्रेषितृज्ञातृमयस्वप्रथामर्शनात्मनि ॥ २८४ ॥  
  
विमर्शनस्वरूपस्य विसर्गात्मन्यनुत्तरे ।  
आनन्दकेवलात्मीयप्रथास्वादोदयात्मनि ॥ २८५ ॥  
  
कैवल्ये चात्मता तेन भैरवेणेयतः फलम् ।  
अभ्यासिने प्रदातव्यमियदित्येवमात्मना ॥ २८६ ॥  
  
व्यवस्थया प्रकर्षेण चोदितास्तदधीशिना ।  
॥॥॥॥॥॥॥॥॥॥एव तदाविष्टशरीरादेस्तदात्मनः ॥ २८७ ॥  
  
स्थिता अनुचरत्वेन पुरतो देवतागणाः ।  
॥॥॥॥॥॥॥॥॥॥॥॥॥॥।षमावेशैकलक्षणः ॥ २८८ ॥  
  
योगो य एष देहादेर्हृदैक्यापादनात्मना ।  
(प्। २६) समावेशेन कालस्य ग्रासे सङ्कलनात्मनः ॥ २८९ ॥  
  
अभ्यस्यंस्तं विनाप्येष शक्तीनामुक्तलक्षणम् ।  
सामान्यशक्तिचक्रेशस्वरूपाध्यवसात्मकम् ॥ २९० ॥  
  
भवेत्तदीशतासिद्धियोग्यतां लभते च यत् ।  
तथात्मत्वेन तासां च चक्रेऽनैति समानताम् ॥ २९१ ॥  
  
यतश्च यजने येयमितिकर्तव्यतोच्यते ।  
तत्क्रियापूरकत्वेन तामविद्वानपि त्वयम् ॥ २९२ ॥  
  
ज्ञातेन हृदयेनैव पूरणात्सर्ववस्तुनः ।  
विद्वान्भवति यश्चैष शङ्कासङ्कोचवर्तिनः ॥ २९३ ॥  
  
विधीन् नियामकत्वेन न जानात्यात्मनोऽखिलान् ।  
अपि तान् ज्ञातवानेव यतो विधिमनुत्तरम् ॥ २९४ ॥  
  
चिदात्मस्वविमर्शात्महृदयैक्यस्वलक्षणम् ।  
जानाति ननु चोक्तैतत्परामर्शात्मसात्कृतौ ॥ २९५ ॥  
  
यागेन भाव्यं मैवं यत्तस्मिन्नात्मन्यनुत्तरे ।  
तद्योजनैव यजनं तत्तामात्रो ह्यनुत्तरः ॥ २९६ ॥  
  
अतो नयेऽस्मिन्निखिलं विधानविधिरूपकम् ।  
बहिरङ्गं भवत्यन्यदिति यागः क्रियामयः ॥ २९७ ॥  
  
पूर्वभावितया चास्य ग्रहणे येन चोदिता ।  
ननु यत्पूर्वमुक्तं मे हृदयं भवतोरिति ॥ २९८ ॥  
  
बीजं चतुर्दशेत्यादि तदुद्धारोपदेशने ।  
तस्यान्तस्तत्त्वषट्त्रिंशद्रूपविश्वात्मताजुषः ॥ २९९ ॥  
  
शक्तिसम्पूर्तिरूपाया परायाश्चात्मनश्चितेः ।  
विमर्शयति सद्भावमित्याशङ्क्य निरूप्यते ॥ ३०० ॥  
  
कालाग्निमादितः कृत्वा मायान्तं ब्रह्मदेहगम् ।  
(प्। २७) शिवो विश्वाद्यनन्तान्तः परं शक्तित्रयं मतम् ॥ ३०१ ॥  
  
तदन्तर्वर्ति यत्किञ्चिच्छुद्धमार्गे व्यवस्थितम् ।  
अणुर्विशुद्धमचिरादैश्वरं ज्ञानमश्रुते ॥ ३०२ ॥  
  
तच्चोदकः शिवो ज्ञेयः सर्वज्ञः परमेश्वरः ।  
सर्वगो निर्मलः स्वच्छस्तृप्तः स्वायतनः शुचिः ॥ ३०३ ॥  
  
यथा न्यग्रोधबीजस्थः शक्तिरूपो महाद्रुमः ।  
तथा हृदयबीजस्थं सर्वमेतच्चराचरम् ॥ ३०४ ॥  
  
यथा घटशरावादिविकारानवलोकने ।  
गन्धता तदनामर्शे क्रमेणाहङ्कृतात्मता ॥ ३०५ ॥  
  
यथा भूतभिदाभङ्गे सुखादित्रयरूपता ।  
वेद्यवेदकतामात्रा तस्याः पार्यन्तिकी स्थितिः ॥ ३०६ ॥  
  
तद्रूपकञ्चुकामर्शवञ्चने तस्य विश्रमः ।  
ब्रह्मपञ्चकरूपायां सत्तायामेव जायते ॥ ३०७ ॥  
  
सदित्यस्यापि रूपस्य प्रत्ययांशापहस्तने ।  
बीजाद्यवर्णमात्रा स्याद्विश्रान्तिः पारमार्थिकी ॥ ३०८ ॥  
  
एवं जलादिमायान्ततत्त्वरूपस्य वस्तुनः ।  
सर्वस्य सैव विश्रान्तिरन्त्येत्यत्रान्त्यविश्रमे ॥ ३०९ ॥  
  
सर्वमेकघनं विश्वं तद्रूपस्यापरिच्युतेः ।  
अमृतीभूतमभ्येति प्रकृतिं ब्रह्मरूपताम् ॥ ३१० ॥  
  
सदेव सौम्य ब्रह्मेदमग्र इत्यध्यवस्यताम् ।  
विश्रान्तिस्तावति ब्रह्मवादिनां श्रुतिवेदिनाम् ॥ ३११ ॥  
  
तन्निर्मन्थनवृत्त्या तु भैरवो विश्वसृष्टिकृत् ।  
गीतं च गुरुणा सूनोः प्रथायास्तत्त्वबोधने ॥ ३१२ ॥  
  
मम योनिर्महद्ब्रह्म तस्मिन् गर्भं दधाम्यहम् ।  
(प्। २८) यदा सतोऽस्य विश्रान्तिधाम्नोऽप्यनवलोकनम् ॥ ३१३ ॥  
  
तदा प्रथा विमर्शात्मशक्तिविश्रामितात्मनः ।  
प्रकाशमानता सिद्धिरस्येत्यस्य तदेकता ॥ ३१४ ॥  
  
सा च वाञ्छाक्रियाज्ञानशक्तिष्वन्यतमा भवेत् ।  
सर्वं वस्तु सदिच्छामि जानामित्यादिसंविदि ॥ ३१५ ॥  
  
विश्रम्य व्यवहाराय नियतायोपकल्पते ।  
इच्छामीत्यत्र केच्छायामस्ति ज्ञानक्रियात्मता ॥ ३१६ ॥  
  
प्रथा संरम्भरूपायामेवमेवान्ययोरपि ।  
अस्त्येवान्योन्यरूपत्वमतस्तत्त्रितयात्मनि ॥ ३१७ ॥  
  
शक्तौ त्रिशूलरूपायां तद्विश्रान्तं प्रकाशते ।  
तस्यापि तत्त्रयस्यैकं स्वतन्त्रं कर्तृतत्त्वतः ॥ ३१८ ॥  
  
अध ऊर्ध्वोद्यदिन्द्वर्कमयबिन्दुद्वयात्मता ।  
विश्वविश्वोत्तरस्वात्मव्यञ्जनस्वरतामयी ॥ ३१९ ॥  
  
ज्ञेयाद्युपायसङ्घातनिरपेक्षाद्वयोदयात् ।  
ज्ञप्तिञ्च ज्ञातृतारूपामहमित्याश्रयत्तनुम् ॥ ३२० ॥  
  
प्रकाशमानमेवात्मरूपं तात्त्विक इष्यते ।  
तदेतद्वेद्यविद्वेत्तृविश्रान्तित्रयलक्षणम् ॥ ३२१ ॥  
  
बीजस्य रूपमित्युक्तं भवत्यत्र हि विश्वता ।  
सम्पूर्णशक्तिरूपत्वं स्वात्मभैरवरूपता ॥ ३२२ ॥  
  
एवं हृदयरूपायाः सिद्धा आसंश्चितेरिमाः ।  
प्रधानीकुरुते तत्र यां विश्रान्तिं तदन्तता ॥ ३२३ ॥  
  
तदंशाध्यवसायत्वप्राप्तान्यांशद्वयोदया ।  
बीजोच्चारस्य रूपं स्यान्नतु तत्तत्कलान्तता ॥ ३२४ ॥  
  
भुक्तिश्च भुक्तिमुक्ति च मुक्तिश्चेत्यत्र सिद्धयः ।  
(प्। २९) स्वात्मभैरवचिद्रपे प्रकाशेऽहमिदन्तया ॥ ३२५ ॥  
  
इच्छादिशक्तिद्वारेण सतः पूर्वोक्तलक्षणः ।  
अक्रमक्रमरूपेण क्षेपो वैसर्गिकी स्थितिः ॥ ३२६ ॥  
  
सद्रूपमेतद्वेद्यञ्च वेदकं भैरवात्मकम् ।  
उभयस्पर्शनाच्छक्तिरूपा चातुर्दशी स्थितिः ॥ ३२७ ॥  
  
अवरोहक्रमेणैव वेत्तृवेदनरूपतः ।  
वेद्यविदितृसामान्यरूपता ब्रह्मणि स्थितिः ॥ ३२८ ॥  
  
शान्तोदितोभयात्मैतत्त्र्यश्रैकरसतामयी ।  
परा विसर्गता यस्य विश्रान्तित्वेन सम्मता ॥ ३२९ ॥  
  
विश्वात्मा पूर्णशक्तिश्च नाथो भैरव एव सः ।  
इति कालाग्निमित्यादेः सर्वमेतच्चराचरम् ॥ ३३० ॥  
  
इत्यन्तस्यागमांशस्य तात्पर्यमवधार्यताम् ।  
ग्रन्थोऽथ योज्यते पृथ्व्यां यन्निवृत्तिकलात्मनि ॥ ३३१ ॥  
  
पुरषोडशकं प्रोक्तं कालाग्न्यादि तथा च यत् ।  
जलादिमूलपर्यन्ते प्रतिष्ठाख्याकलात्मनि ॥ ३३२ ॥  
  
नकुलीशादिषट्पञ्चाशत्सङ्ख्यात्मकं पुरं स्थितम् ।  
पुमादिमायापर्यन्ते विद्यात्मनि च या स्थिता ॥ ३३३ ॥  
  
पुराष्टाविंशतिर्वामप्रमुखा तैः शतात्मभिः ।  
भुवनैः सह पृथ्व्यादिमायान्तं तत्त्वमण्डलम् ॥ ३३४ ॥  
  
पुरैर्हालाहलारम्भैरष्टादशभिराचिते ।  
शान्तितत्पररूपान्यकलाद्वितयविग्रहे ॥ ३३५ ॥  
  
उक्तस्य ब्रह्मणो देहे तत्त्वपञ्चकलक्षणे ।  
कादिहान्तपरामर्शरूपं विश्रान्तिमृच्छति ॥ ३३६ ॥  
  
षट्त्रिंशत्तत्त्वरूपस्य सतोऽस्य व्यञ्जनात्मनः ।  
(प्। ३०) आदीः कर्तृज्ञेतृज्ञातृमयो ह्रस्वत्रयात्मकः ॥ ३३७ ॥  
  
शिवः स्वरात्मा यो या च तदिच्छा शक्तिरूपिणी ।  
अनुत्तरा परेच्छा च परापरतया स्थिता ॥ ३३८ ॥  
  
उन्मेषशक्तिर्ज्ञानाख्या त्वपरेति निगद्यते ।  
इत्यानन्देशनोनत्वमयदीर्घस्वरात्मिका (?) ॥ ३३९ ॥  
  
शिवा शक्तित्रयमयी स्यात्तद् बिन्द्वन्तवेदना ।  
तदेतद् द्वितयं कर्तृक्रियारूपमनुत्तरे ॥ ३४० ॥  
  
विसर्गात्मनि चिद्रूपे स्वतन्त्रेऽनन्तनामनि ।  
न विद्यतेऽन्यपर्यायो यस्यान्तस्तत्र चात्मनः ॥ ३४१ ॥  
  
अशेषशक्तिसङ्घट्टपरामर्शमयात्मनि ।  
तुर्यसन्ध्यर्णरूपायां चितौ चानुत्तरेशितुः ॥ ३४२ ॥  
  
विश्राम्यति य एषोऽस्य शब्दराशिमहातनोः ।  
विसर्गस्यात्तविश्वस्य चोदकत्वेन वर्तते ॥ ३४३ ॥  
  
चतुर्दशमयः प्राणः शिवस्यात्मतया शिवः ।  
स एव शुद्धविद्यादौ शिवान्ते तत्त्वपञ्चके ॥ ३४४ ॥  
  
स्वव्यापिब्रह्मणो देहे सतोऽव्यापकतां भजन् ।  
ज्ञेयस्तत्रांशतो विद्यामायात्मात्वाद्यपर्वणि (?) ॥ ३४५ ॥  
  
भिन्नस्य भिन्नाभिन्नस्य सर्वस्य ज्ञातृतापदम् ।  
स्वमायासङ्कटोत्तीर्णं प्राप्नोति परमेशिताम् ॥ ३४६ ॥  
  
पाशैरागन्तुकैर्मायाविभ्रमैः कञ्चुकात्मभिः ।  
वियोगात्स्वैरसञ्चारो भवेत्संविन्मयोऽम्बरे ॥ ३४७ ॥  
  
सहजाणववैकल्यसिद्धिसम्भावनापरम् ।  
वैमल्यमीऽस्वराख्ये च द्वितीये याति पर्वणि ॥ ३४८ ॥  
  
तथा पर्वणि सादाख्ये तृतीये वेद्यलक्षणः ।  
(प्। ३१) इदं प्रतीतिरूपस्य विश्वरूपस्य वस्तुनः ॥ ३४९ ॥  
  
आच्छादितत्वात्स्वं वीर्यं प्रत्याहृतसमस्तया ।  
अहमाशान्तकल्लोलश्चिदब्धिः स्वास्थ्यमश्नुते ॥ ३५० ॥  
  
शक्तिरूपे तथा स्वस्मिन्नन्यसापेक्षतोज्झिते ।  
स्वभानादात्मनः पूर्णादवियोगिन्यनश्वरे ॥ ३५१ ॥  
  
आत्मन्यायतते तिष्ठन् बुद्ध्यते स्वस्य पूर्णताम् ।  
तत एव शिवाख्येऽस्मिन्नशुद्धेर्भेदलक्षणः ॥ ३५२ ॥  
  
सर्वात्मना तिरोधानाच्छुचिः संवर्तको भवन् ।  
कर्षानुत्तरसङ्घट्टत्र्यश्रसंविन्नभोऽन्तरे (?) ॥ ३५३ ॥  
  
स्वाहाज्वालासमालीढतत्त्वौघो ज्वलति स्वयम् ।  
एवं चोदकरूपस्य शिवस्यैवं स्वरूपतः ॥ ३५४ ॥  
  
एतद्विश्रान्तिनिष्ठोऽणुरुक्तेनाभ्यासवर्त्मना ।  
मुहूर्तादिक्रमेणैव पुरोक्ते तत्त्वपञ्चके ॥ ३५५ ॥  
  
शुद्धाशुद्धाध्वरूपे यद्वर्तते दृक्क्रियामयम् ।  
स्वातन्त्र्यमैश्वरं सर्वमश्नुते तत्परः परम् ॥ ३५६ ॥  
  
एवं मुक्तिमयी भुक्तिः फलत्वेनास्य कीर्तिता ।  
चोदकाभ्यासनिष्ठस्य विसर्गांशव्यवस्थितेः ॥ ५५७ ॥  
  
मुक्तिर्ब्रह्मांशनिष्ठस्य भुक्तिश्चैकेति सूचिता ।  
चतुर्थ्यां परविश्रान्तौ सर्वमेकरसात्मना ॥ ५५८ ॥  
  
अभेदेनैतदुक्तं तत्त्रयमास्ते यथा महान् ।  
वृक्षो न्यग्रोधधानायां तद्धानात्मस्वरूपया ॥ ५५९ ॥  
  
तच्छक्त्यैवात्मना भाति तथात्र हृदयात्मनि ।  
बीजे तच्छक्तिभेदेन चरं शुद्धं प्रमातृ च ॥ ३६० ॥  
  
अचरञ्च तथाशुद्धं मेययं च प्रथतेऽखिलम् ।  
(प्। ३२) तस्माद्यत् सूचितं पूर्वं सद्यो योगविमोक्षदम् ॥ ३६१ ॥  
  
अरुद्रयोगिनीजातो न लभेतैतदित्यतः ।  
स्वात्मचिद्भैरवावेशमात्रसिद्धिप्रयोजनम् ॥ ३६२ ॥  
  
तदेतदुपसंहारद्वारा प्रकटमुच्यते ।  
एवं यो वेद तत्त्वेन तस्य निर्वाणगामिनी ॥ ३६३ ॥  
  
दीक्षा भवत्यसन्दिग्धा तिलाद्याहुतिवर्जिता ।  
एवमुक्तेन रूपेन निःशङ्कत्वेन निश्चितः ॥ ३६४ ॥  
  
यो वेत्ति हृदयत्वेन बीजमेतद्विकस्वरम् ।  
तस्यास्य परमार्थेन दीक्षा निर्वाणसत्फला ॥ ३६५ ॥  
  
भवत्येवास्तसन्देहा तथा ह्येष स्वसंविदा ।  
एतद्धृदयतालाभे तद्गताभिस्तदात्मभिः ॥ ३६६ ॥  
  
संविद्भिर्दत्तमेवैतत्पूर्वं हृदयलक्षणम् ।  
ज्ञानं क्षपितमेवैवं सङ्कोचात्म च पाशवम् ॥ ३६७ ॥  
  
जानात्येव ततो दीक्षा दानक्षपणलक्षणा ।  
स्वप्रतीतिप्रथासारा सैषा ज्ञानस्वरूपिणी ॥ ३६८ ॥  
  
अतो नात्र तिलादीनामुपयोगः क्रमात्मनाम् ।  
एतावज्जीवतो मुक्तिमात्रनिष्ठितचेतसः ॥ ३६९ ॥  
  
एतल्लाभादिकं किञ्चिन्नोपयोगीति दर्शितम् ।  
अधुना तु समावेशाभ्यासार्थमुपयोगवान् ॥ ३७० ॥  
  
पूजाविधिः स वक्तव्यो यतो वक्ष्यति शासनम् ।  
कृतपूजाविधिर्बीजं स्मरन् स्यात्सिद्धिभागिति ॥ ३७१ ॥  
  
तस्मादत्र शरीरादौ तदभ्यासोपदर्शनम् ।  
कृतं करिष्यते चेति विधातुं तत्र हृन्मतिम् ॥ ३७२ ॥  
  
प्राप्तं तालमनुक्तादौ न्यासमेवाह शासनम् ।  
(प्। ३३) मूर्ध्नि वक्त्त्रे च हृदये गुह्ये मूर्त्तौ तथैव च ॥ ३७३ ॥  
  
न्यासं कृत्वा शिखां बद्ध्वा सप्तविंशतिमन्त्रिताम् ।  
एकैकेन दिशां बन्धं दशानामपि कारयेत् ॥ ३७४ ॥  
  
तालत्रयं पुरा दत्त्वा सशब्दं विघ्नशान्तये ।  
पुष्पादिकं क्रमात्सर्वं लिङ्गं वा स्थण्डिलं चवा ॥ ३७५ ॥  
  
शिखासङ्ख्याभिजप्तेन तोयेनाभ्युक्षयेत्ततः ।  
स्वचैतन्यैकतानीतजगत्त्रित्वोदयात्मकम् ॥ ३७६ ॥  
  
वाचः पराया वक्त्यर्थरूपाया हृदयात्मनः ।  
विवक्षाध्यवसोक्त्यात्मपश्यन्त्यादिक्रमात्मनः ॥ ३७७ ॥  
  
परादिशक्तिरूपेण प्रसरत्त्रित्वसूचकम् ।  
मातृमानार्थसद्भाववाच्यांशत्रितयात्मकम् ॥ ३७८ ॥  
  
हृदयं भैरवीयं तदात्मत्वेनावधारयन् ।  
तदंशोऽन्तरुपांशूच्चैः शब्दनक्रमलक्षणम् ॥ ३७९ ॥  
  
शक्त्यादिचतुरण्डोद्यत्पातालक्ष्मान्तरिक्षगान् ।  
सर्वान् शमयितुं विघान् भेदतद्धीमयान्विभून् ॥ ३८० ॥  
  
तालत्रयं पार्ष्णिहस्तमुखशब्दनमाचरन् ।  
स्वीकुर्वन्मातृमापीयत्रयसद्भावलक्षणम् ॥ ३८१ ॥  
  
सृष्टिं स्वकीयामाविश्य संविदं शक्तिमादितः ।  
जन्मचारप्रवाहाख्यलयविच्छित्तिलक्षणाः ॥ ३८२ ॥  
  
दृश्यमानाः शरीरेऽत्र स्वकीये सततोदिताः ।  
आत्मनो भैरवीयस्य हृदयामृतवारिघेः ॥ ३८३ ॥  
  
चिदानन्दैषणाज्ञानक्रियाख्याः स्पन्दसम्पदः ।  
विमृश्य हृदयेऽत्रैव सर्वतत्त्वमये निजे ॥ ३८४ ॥  
  
भाति देहतया कास्यहृद्गुह्याङ्घ्रिह(?)यात्मता ।  
(प्। ३४) पञ्चकृत्वो न्यसेद्बीजं तेषु स्थानेषु पञ्चसु ॥ ३८५ ॥  
  
विश्वसत्तामयब्रह्मपञ्चकस्फूर्त्तिलक्ष्मसु ।  
एवं हृदयविद्वद्भिः समाश्लेषात्तदात्मनः ॥ ३८६ ॥  
  
शिखावतोऽस्य देहस्य या शिखा संविशिष्यते ।  
तद्व्यापकतया द्योतत्तज्ज्वालारूपणोचिते ॥ ३८७ ॥  
  
बुद्धिप्राणमयात्मीयप्रकाशस्पन्दनात्मता ।  
तस्याः स्वव्यापितद्देहषट्त्रिंशत्तत्त्वरूपता ॥ ३८८ ॥  
  
तासामन्योन्यभावेन प्रत्येकं पञ्चकात्मता ।  
शक्तीनां पञ्चविंशत्या प्रोक्ताभ्यां च तदात्मनः ॥ ३८९ ॥  
  
द्वाभ्यामुभयविश्रान्तितत्त्वाभ्यां तत्त्वसम्पदम् ।  
जातया सप्तविंशत्या बीजोच्चारस्वरूपया ॥ ३९० ॥  
  
विमृश्य बन्धनं कुर्यात् तत्त्वेत्यनियमात्मकम् ।  
स्थूले सूक्ष्मे परे देहे कृत्वैवं हृदयात्मताम् ॥ ३९१ ॥  
  
दिशो दिशापि हृदयपरामर्शैकशेषताम् ।  
नयेत्सकृत्सकृद्बीजं स्मरन्नास्ते कृताखिलः ॥ ३९२ ॥  
  
अथार्घ्यपात्रविश्रान्तपरानन्दरसस्य च ।  
शिखासमाधिनाधाय हृदयैकस्वरूपताम् ॥ ३९३ ॥  
  
तक्षणाभ्युक्षणद्वारा कृत्वेदन्तां विलापयेत् ।  
पूजोपयोगिपु।पौघं तदेकरसतां नयेत् ॥ ३९४ ॥  
  
पूजाधिकरणं लिङ्गं स्वान्तादि च यथोदितम् ।  
सामान्यतो विशेषाच्च कृत्वैवं भेदधिलयम् ॥ ३९५ ॥  
  
हृदयैकात्मतां नीते तत्त्वादौ वेद्यविस्तरे ।  
आधाराभिमते क्वापि सम्भवत्यत्र वस्तुनि ॥ ३९६ ॥  
  
पूज्यस्वरूपनिष्कर्षपूर्वं पूजोच्यतेऽधुना ।  
(प्। ३५) चतुर्दशाभिजप्तेन पुष्पेणासनकल्पना ॥ ३९७ ॥  
  
तत्र सृष्टिं यजेद्धिरः पुनरेवासनं ततः ।  
सृष्टिं तु सम्पुटीकृत्य पश्चाद्यजनमाचरेत् ॥ ३९८ ॥  
  
सर्वतत्त्वसुसम्पूर्णां सर्वावयवभूषिताम् ।  
यजेद्देवीं महेशानीं सप्तविंशतिमन्त्रिताम् ॥ ३९९ ॥  
  
ततः सुगन्धिपुष्पैश्च यथाशक्त्या समर्चयेत् ।  
पूजयेत्परया भक्त्या आत्मानं च निवेदयेत् ॥ ४०० ॥  
  
यैषा विस्पष्टताद्यात्मजागरादिप्रथामयी ।  
पृथिव्यादिपुमन्तानां तत्त्वानां पञ्चविंशतिः ॥ ४०१ ॥  
  
तत्सम्भावमयीमाद्यां कलां हृदयसंविदः ।  
आद्यं पर्वात्मतत्त्वाख्यं तदुन्मेषोनतात्मकम् ॥ ४०२ ॥  
  
तद्भिन्नाभिन्नसंवित्तिकञ्चुकब्रह्मविग्रहम् ।  
तत्त्वद्वयं शक्तिशम्भुमयं व्याप्यावभासिनीम् ॥ ४०३ ॥  
  
त्रिशूलरूपिणीं वृत्तिं तुरीयामुत्तरं तथा ।  
परामृश्यासनांशस्य पर्वतद्द्वयविग्रहे ॥ ४०४ ॥  
  
आसनेऽस्मिन्नशेषैतत्सद्रसैकत्वचिन्मयीम् ।  
आत्मनोऽनुत्तरस्यात्मभूतां भैरवरूपिणः ॥ ४०५ ॥  
  
स्वान्तः स्थाव्यतिरेकेण क्षिप्त्वादिक्षान्तसृष्टिकाम् ।  
विसर्गरूपिणीं वृत्तिं तुर्यातीतात्मिकां पराम् ॥ ४०६ ॥  
  
विमृश्य देवतां पूज्यां विसर्गं बीजमुच्चरन् ।  
पुष्पेण तां प्रतिष्ठाप्य तस्यां तत्तादृशात्मनि ॥ ४०७ ॥  
  
तदासनांशविश्रान्ततत्त्वक्रमशरीरिणीम् ।  
अशेषां वाङ्गमयीं सृष्टिं तुर्याद्याभोगशालिनीम् ॥ ४०८ ॥  
  
क्षिपेद्येन विसर्गोऽयं तन्मध्यस्थानुभावतः ।  
(प्। ३६) तदुत्तिर्णी तदात्मानं सर्वक्रमशरीरिणीम् ॥ ४०९ ॥  
  
सर्वैरवयवीभूतैर्भूषितां भावराशिभिः ।  
स्वात्मीकृत्य स्वयं भाति कला सा तादृशी परा ॥ ४१० ॥  
  
ततस्तादृशतद्रूपस्वरूपामर्शरूढये ।  
हृदयङ्गमतारूप � सौरभ्यभरितोदयैः ॥ ४११ ॥  
  
स्वात्मार्पणवशात्तस्मिंस्तस्य रूपस्य पोषकैः ।  
पुष्पादिसद्भावजातैरुपचारैर्यथोदितैः ॥ ४१२ ॥  
  
तां देवतां तदात्मत्वचमत्काररसात्मना ।  
पूर्णया स्वस्य संवित्त्या तत्पूर्त्यादर्शरूपया ॥ ४१३ ॥  
  
स्नानधूपाञ्जनालेपताम्बूलासवमुख्यया ।  
बाह्यया चापि सम्पत्त्या पूजयेत्सम्यगात्मनः ॥ ४१४ ॥  
  
देहादिना निमग्नत्वमयप्रहृत्यपूर्वया ।  
तत्पूज्यदेवतासंविदुत्कर्षामर्शरूपया ॥ ४१५ ॥  
  
तदेकरसतावेशश्रद्धातिशयतत्त्वया ।  
भक्त्या भजनरूपिण्या परया पूर्णरूपया ॥ ४१६ ॥  
  
परा च याऽसौ पुष्पादेर्भक्तिः पूजोपयोगिनी ।  
उक्तैतत्स्वात्महृदयहठावेशक्रियापदः ॥ ४१७ ॥  
  
भागः परिमलाद्यात्मा तच्छक्तिस्तत्स्वरूपया ।  
भक्त्येत्युक्तेन रूपेण पूजायाः पूर्तिलक्षणः ॥ ४१८ ॥  
  
सम्पूर्यमाणमात्मानं सर्वाभेदघनां चितिम् ।  
सप्तविंशतिवारोक्तहृदयामर्शनक्रियः ॥ ४१९ ॥  
  
निश्चितेनात्मभावेन ॥॥॥॥॥॥॥॥॥॥॥॥॥॥॥॥॥॥॥॥॥ (?) ।  
नियतेनात्मभावेन नियमेनामृशेन्मुहुः ॥ ४२० ॥  
  
एषा पूजोदिता तावदस्याः पूर्तीहलक्षणा ।  
(प्। ३७) सा भोक्त्र्याः संविदस्तस्या भुक्तायास्तत्त्वपद्धतेः ॥ ४२१ ॥  
  
पुनः प्ररोहौचित्यात्मसंस्कारात्मतया स्थितिम् ।  
अजीर्णेव भिदा जन्मव्यापिशङ्कोदयावधिम् ॥ ४२२ ॥  
  
न भवेद्भस्मसाद्भावतद्भोग्यत्वविलापनम् ।  
अतीत्वेत्याशयेनैनां सपर्यामुपसंहरन् ॥ ४२३ ॥  
  
सूचयत्यतिदिष्टेन विधानेन हुतिक्रियाम् ।  
एवं यजनमाख्यातमग्निकार्येऽप्ययं विधिः ॥ ४२४ ॥  
  
हुतिक्रियायां तत्रापि तद्विभूतार्घ्यविप्रुषा ।  
अभ्युक्षणं तिलादीनां स्रुक्स्रुवादेर्हुताशनः ॥ ४२५ ॥  
  
हुताशने च पूर्वोक्तवर्त्मनासनकल्पनम् ।  
भोक्तृस्वरूपनिष्कर्षस्तत्राक्षेपो जगत्स्थितेः ॥ ४२६ ॥  
  
तद्भुक्ततत्त्वसंस्काररूपभोग्यविलापनम् ।  
हवनेन तिलादीनां षट्त्रिंशत्तत्त्वताजुषाम् ॥ ४२७ ॥  
  
तदेकरसतावेशतत्त्वात्मा वर्णरूपिणी ।  
पूर्णाहुतिक्रियेत्येवं तत्प्रकारः प्रतीयताम् ॥ ४२८ ॥  
  
एवं यजनहोमात्मा पूजैषा पूर्तिरूपिणी ।  
आभ्यन्तरत्वसङ्कॢप्त्या बाह्यद्रव्योपसंहृतेः ॥ ४२९ ॥  
  
निवर्तितेन भावेन सूत्रे पश्चात्तु सङ्गतिः ।  
कृतपूजाविधिः सम्यक्स्मरन्बीजं प्रसिद्ध्यति ॥ ४३० ॥  
  
॥॥॥॥॥॥॥॥॥॥॥॥॥॥॥॥॥॥॥षम्यक् चेत्तेन वर्त्मना ।  
वक्ष्यमाणेन विश्वस्य बीजं हृदयमात्मनः ॥ ४३१ ॥  
  
स्मृतिरूपपरामर्शविषयत्वं समानयन् ।  
सम्यक् चापास्तसन्देहविभ्रमावाप्तिलक्षणाः ॥ ४३२ ॥  
  
प्रकृष्टेन प्रकारेण सिद्धिः पूर्वोक्तलक्षणाः ।  
(प्। ३८) त्रैकाल्यदर्शनाद्यास्ता भगवान् भैरवो यथा ॥ ४३३ ॥  
  
आप्त्वानेनैव देहेन प्रसिद्धो भुवने भवेत् ।  
बीजात्मनो विमर्शस्य भातोऽप्यभिनवात्मनः ॥ ४३४ ॥  
  
अस्य पूर्वा(र्णा)दिरूपेण स्वरूपेणावभासनात् ।  
अपास्तकालकलनाभेदयोगितयोद्यतः ॥ ४३५ ॥  
  
आभासनीलरूपस्य सर्वथाभ्यन्तरस्य च ।  
सतोऽवभासनादुक्तं विश्रान्तित्रयलक्ष्मणः ॥ ४३६ ॥  
  
वस्तुनः स्मृतिसादृश्यात्स्मृतित्वेनोपदेशनम् ।  
शत्रा च प्रत्ययेनास्तविच्छेदस्वापभासनम् ॥ ४३७ ॥  
  
परामृष्टारमादेवं वन्दे (?) दर्शयता शिवम् ।  
सूच्यतेऽयं परामर्शः तथा स्वीक्रियतां यथा ॥ ४३८ ॥  
  
उक्ताद्विच्छेदराहित्यादकालकलितत्वतः ।  
सकृदक्रमरूपेण विशेषेणात्मतात्मना ॥ ४३९ ॥  
  
भाति स्वानुभवेनैव प्रमाणेनास्तसंशयम् ।  
इति नन्विदमुक्तं यत् सम्यक् बीजं स्मरन्निति ॥ ४४० ॥   
  
तत्सम्यक्त्वं स्मृतेरस्याः पूर्वं यद्यपि दर्शितम् ।  
कालाग्निमादीत्यनेन ग्रन्थेन विततात्मना ॥ ४४१ ॥  
  
तथापि स्फुटताभाजा रूपेणास्य विनिर्णयम् ।  
विधातुं विधिरूपेण निरूपयति शासनम् ॥ ४४२ ॥  
  
आद्यन्तरहितं बीजं विकसत्तिथिमध्यगम् ।  
हृत्पद्मान्तगत ध्यायेत्सोमांशुं नित्यमभ्यसेत् ॥ ४४३ ॥  
  
बीजं वाचकरूपं यद्वाच्यः सोमांशुरस्य यः ।  
उमया स्वात्मसंवित्त्या विश्वोत्तरतदात्मना ॥ ४४४ ॥  
  
आत्मनोदयमानोऽसावात्मा सोमस्य भात्मनः ।  
(प्। ३९) ज्ञातृताकर्तृतारूपयामलात्मा स्वतन्त्रता ॥ ४४५ ॥  
  
इच्छादिसंविच्छक्त्यैक्यमयी सङ्घट्टरूपता ।  
पृथ्व्यादिशिवपर्यन्तषट्त्रिंशत् स्फूर्तीरूपता ॥ ४४६ ॥  
  
इत्येतत्त्रितयात्मा च प्रकाशः सार्वकालिकः ।  
द्वयं तदपि भेदेन वाच्यवाचकतात्मना ॥ ४४७ ॥  
  
अभ्यसेदुपदेशो यः पाठे सोमाशुमित्यतः ।  
सोमांशमिति पाठे तु पूर्णचिच्चन्द्रलक्षणः ॥ ४४८ ॥  
  
प्रकाशानन्दसद्भावमत एव स्वभावतः ।  
ज्वलनं गलनं चैव वृत्तिं सारयताश्रयन् ॥ ४४९ ॥  
  
सङ्कुचद्विकसत्त्वेन तेन स्वातन्त्र्यलक्ष्मणा ।  
प्रदर्शयन्पृथिव्यादिशिवान्तां तत्त्वविस्तृतिम् ॥ ४५० ॥  
  
तदुन्मेषनिमेषात्मसंविच्छतततोदयम् ।  
तत्सम्पादनसामर्थ्यसतत्त्वस्वपुरामयम् ॥ ४५१ ॥  
  
सकारौकाराःकारात्मस्वकीयांशत्रयात्मना ।  
उत्तरोत्तरमाविष्टं शश्वत् भागत्रयेण च ॥ ४५२ ॥  
  
अनुत्तरत्रिकोणात्म यदेतद्धृदयं महत् ।  
सोमश्चांशाश्च सोमांशमिति सामस्त्यमानतः ॥ ४५३ ॥  
  
समाहारस्वरूपेण द्वन्द्वेनापादितोदयम् ।  
तदेतदाभिमुख्येन स्वसंविद्रूपविश्रमम् ॥ ४५४ ॥  
  
चतुष्कं शून्यधीप्राणदेहात्मनि चतुष्टये ।  
चतुष्टयं तूत्तरत्र क्षिपेत् पूर्वादितो यथा ॥ ४५५ ॥  
  
तथा सोमांशतैवात्र जडतालो(रो)हलक्षणा ।  
शून्यादितैव तत्रापि त्यक्तपारोक्ष्यमीलना ॥ ४५६ ॥  
  
भासते चिन्मयत्वेन प्रत्यक्षत्वेन वाङ्मनः ।  
(प्। ४०) बिलमुक्तं भवेद्रूपं विसर्गाणां चतुर्विधम् ॥ ४५७ ॥  
  
तत्र सोममयं पूर्णमुदयव्ययवर्जितम् ।  
सकृद्विभातं विश्वस्य बीजं तद्भावतः सदा ॥ ४५८ ॥  
  
पीतः स विश्वभावेन विश्वस्थितिविधायिनाम् ।  
तत्सङ्कलनरूपत्वस्वभावात्कालताजुषाम् ॥ ४५९ ॥  
  
शब्दराशिमयस्वात्मलहरीस्पन्दनात्मनाम् ।  
संविन्मरीचिचक्राणा चक्रवर्तित्वमास्थितम् ॥ ४६० ॥  
  
समस्तज्ञेयशून्यत्वमयस्वप्रथनात्मनि ।  
जानाति सातु तन्मात्रे प्रकाशे प्रत्यगात्मनि ॥ ४६१ ॥  
  
क्षिपेदभेदतो येन सोमस्यात्मतयोदयात् ।  
अमित्यपास्तपारोक्ष्यं साक्षित्वं सततं भवेत् ॥ ४६२ ॥  
  
सोमे तत्रात्मनः क्षेपात् प्रतीचस्तत्तयोदयात् ।  
त्यक्तसङ्कोचमालिन्यमीलनाविशदात्मनः ॥ ४६३ ॥  
  
अशेषविश्वभरितमचिन्त्यानन्तशक्तिकम् ।  
अखण्डैकरसानन्दस्फुरणात्मकमद्वयम् ॥ ४६४ ॥  
  
आत्मत्वमनिदन्त्वेन भवेत् साक्षादनारतम् ।  
सोमस्यैवं विसर्गस्य पूर्णसंवेदनात्मनः ॥ ४६५ ॥  
  
पूर्णभैरवतैवोक्ता सिद्धिरित्युदितं भवेत् ।  
तदंशेषु यदाद्यन्तस्वरव्यञ्जनवर्जितम् ॥ ४६६ ॥  
  
बीजं विसर्गरूपत्वात् स्थितं पूरयतान्निजाम् ।  
शब्दनात्मतया स्वीयस्वविमर्शात्मताजुषाम् ॥ ४६७ ॥  
  
स्वप्रकाशाविनाभूतस्वयम्प्रथनलक्षणाम् ।  
चिदादिबिन्दुपर्यन्तसंवेदनमयात्मनाम् ॥ ४६८ ॥  
  
स्वराणां तिथिरूपाणां विकासौन्मुख्यलक्षणम् ।  
(प्। ४१) स्वेशनासंविदन्तःस्थं स्वशक्त्या तुर्यरूपया ॥ ४६९ ॥  
  
आभासितं बहिष्ट्वेन कादिक्षान्ताक्षरात्मकम् ।  
पृथिव्यादिशिवात्मान्तविश्वमात्मतया श्रयत् ॥ ४७० ॥  
  
तद्विद्यायामशुद्धायामपूर्णोऽस्मीति संविदि ।  
अशेषाभेदकलनावागुरासूत्रणात्मनि ॥ ४७१ ॥  
  
सुखी दुःखी विमूढोऽस्मीत्येवन्धीवृत्तिलक्ष्मणि ।  
हृदि क्षिप्द्येन सोऽयं विसर्गः पूर्णचिन्मयः ॥ ४७२ ॥  
  
तत्सामान्यतया तत्त्वमाप्त्वा साक्षाद् भवेत्सदा ।  
सा च क्षिप्ता विसर्गेऽस्मिन् तदेकरसतां गता ॥ ४७३ ॥  
  
तत्पूर्णतासमाविष्टा सर्वतत्त्वशरीरिणी ।  
सर्वाक्षरसमाहारसंविद्रूपाहमात्मिका ॥ ४७४ ॥  
  
ज्ञातृताकर्तृतारूपप्रमातृत्वात्मिका भवेत् ।  
विसर्गात्मा विसर्गोऽयं विश्वं वेत्त्यहमित्यतः ॥ ४७५ ॥  
  
वेदको वित्तिभेदैक्यविधातैवं निरूपितः ? ।  
सोमस्य वेदितुस्तस्य या शक्तिर्वाङ्मयी परा ॥ ४७६ ॥  
  
वित्तिर्यया विदन्विश्वं स्मरन्नयमपोहति ।  
स्वान्तःस्थितं तदात्मानं भवन्संविन्मयत्वतः ॥ ४७७ ॥  
  
एतदाद्यन्तभूतैतत्सद्विसर्गद्वयोज्झितः ।  
बीजं त्रिशूलवृत्त्यात्मविश्वस्थितिमयात्मना ॥ ४७८ ॥  
  
स्वरव्यञ्जनरूपाणां कलानां कलनत्वतः ।  
चोदकत्वेन माध्यस्थ्यरूपं तादात्म्यमाश्रयत् ॥ ४७९ ॥  
  
मायामयसुषुप्त्युद्यद्बीजात्माहङ्क्रियात्मनि ।  
कलनात्मतया योगकलातत्त्वस्वरूपिणी ॥ ४८० ॥  
  
समीरात्मतया पञ्चवृत्तिस्पन्दनलक्षणे ।  
(प्। ४२) प्राणे हृद्युक्तिवेद्येन चोदिकेयं तदात्मताम् ? ॥ ४८१ ॥  
  
पूर्णसम्फ(क)लनात्मत्वादाप्त्वा साक्षाद्भवेत्सदा ।  
तत्र क्षेपात्तथा प्राणस्तन्मयीभावयोगतः ॥ ४८२ ॥  
  
स्वस्पन्दनमयाशेषस्वरव्यञ्जनवाङ्मयः ।  
सर्वतत्त्वमयत्वेन तन्मयं देहमाविशन् ॥ ४८३ ॥  
  
ज्ञानस्मृतिविकल्पात्मविश्वसंवेदनात्मकम् ।  
वेदितुं करणं मत्वा भवेत् साक्षादनाश्रितः ॥ ४८४ ॥  
  
सोमस्य वेदितुस्तस्य स्वात्मनो वेदनात्मनः ।  
तया करणसम्पत्त्या सम्पादितजगत्स्थितेः ॥ ४८५ ॥  
  
यैषा सम्बन्धसामान्यद्रव्यदिक्कालरूपिणी ।  
सत्तात्मा कर्तृतारूपा क्रियास्मीत्यनपायिनी ॥ ४८६ ॥  
  
सृष्टिस्वरूपिणी विश्वं षट्त्रिंशत्तत्त्वसन्ततिम् ।  
शरीरयन्ती शब्दाब्धेस्तस्य प्रत्याहृतक्रमा ॥ ४८७ ॥  
  
अहमित्यात्मविश्रान्तिः सा सदोदेति सर्वदा ।  
तत्स्वरेणादिभूतेन विसर्गेणान्तिमेन च ॥ ४८८ ॥  
  
रहितं केवलं बीजं सद्रूपं तत्त्वलक्षणम् ।  
आत्मना लब्धसत्तानां तत्त्वानां वेदनात्मनः ॥ ४८९ ॥  
  
दशायाः शक्तिरूपाया अवरुह्येदमात्मना ।  
संविदा वेदनीयत्वं प्राप्तानां स्थितिमाजुषाम् ॥ ४९० ॥  
  
विश्वस्य कादिक्षान्तात्मस्वरव्यञ्जनतात्मनाम् ।  
माध्यस्थ्यमात्मतारूपं चोदकस्वरतामयम् ॥ ४९१ ॥  
  
आश्रयद्धृदये देहे क्षिपेद्येन तदात्मिका ।  
सैषा क्रिया तत्सद्भावरूपा साक्षाद्भवेत्सदा ॥ ४९२ ॥  
  
तत्र क्षेपेण देहोऽयं तल्लीनत्वेन तन्मयः ।  
(प्। ४३) तद्भूतमुखपाण्यङ्घ्रिमध्यधातुसमीरचित् ॥ ४९३ ॥  
  
अनपोह्यान्यभावेन तस्याहन्त्वेन वेद्यताम् ।  
अन्तःकृताखिलार्थेन भवेत् प्राप्तमनारतम् ॥ ४९४ ॥  
  
इत्येवं सोमताभाजामंशानामंशताजुषाम् ।  
सोमस्य च स्वरूपेण शून्यादीनां चतुष्टयम् ॥ ४९५ ॥  
  
स्वीकुर्वन्नात्मना सिद्धरसन्यायेन रूपयन् ।  
विसर्गेण विधायैषां तन्मयत्वे स्ववर्णताम् ॥ ४९६ ॥  
  
अपोह्य पूर्वतद्रूपजाप्यरूपान्यथाकृताम् ।  
पूर्वोक्तेन पथाभ्यस्यन् सोमास्थानन्दलक्षणम् ॥ ४९७ ॥  
  
कालस्य ग्रसनं कुर्वन्मुहूर्त्तादिक्रमात्मनः ।  
यान्यान्कामयते कामांस्तांस्ताञ्च्छिघ्रमवाप्नुयात् ॥ ४९८ ॥  
  
आरभ्य मन्त्रमुद्राणामावेशं प्राणदेहयोः ।  
षट्त्रिंशत्तत्त्वविष्टया च स्वातन्त्र्यावाप्तिसम्पदम् ॥ ४९९ ॥  
  
अवधीकृत्य पूर्वोक्ताः सिद्धिः सम्यगवाप्नुयात् ।  
अह्ना प्रत्यक्षतामेति सर्वज्ञत्वं न संशयः ॥ ५०० ॥  
  
यावद्यामचतुष्कात्मदिनं तावदवस्थितिः ।  
यद्याचरति पूर्वोक्तसोमस्वादनलक्षणम् ॥ ५०१ ॥  
  
तदास्य सर्वतोऽव्यक्ते वितते स्वात्मतेजसा ।  
मायासङ्कोचरूपायां निशायां शमितात्मनि ॥ ५०२ ॥  
  
प्राप्तायामनुपाख्यत्वं स्वात्मचित्प्रसरात्मनि ।  
तुरीयतदतीतात्मदशाद्वितयलक्षणे ॥ ५०३ ॥  
  
प्रवृत्तेऽहनि सार्वज्ञ्यम्मसन्दिग्धं प्रवर्तते ।  
एवं मत्रफलावाप्तिरित्येतद्रुद्रयामलम् ॥ ५०४ ॥  
  
एव मन्त्रफलानां यदुक्तसिद्धिद्वयात्मनाम् ।  
(प्। ४४) अनुत्तरादितो बीजादुक्तादेवाप्तिरित्यतः ॥ ५०५ ॥  
  
एतत्तत्प्रथनायोद्यच्छासनं रुद्रयामलम् ।  
सपादकोटिसङ्ख्यातं फलसम्पादकं महत् ॥ ५०६ ॥  
  
एतदेव हि बीजात्म तदुक्तं रुद्रयामलम् ।  
शिवशक्त्योस्तयोरत्र नित्यसङ्घट्टदर्शनम् ॥ ५०७ ॥  
  
अत एवोक्तरूपैद्धृदयाभ्यासशालिनः ।  
सङ्क्षेपतः फलं प्राह शासनं शासितुः पुरा ॥ ५०८ ॥  
  
एतदभ्यस्य तत्सिद्धिः सर्वज्ञत्वमवाप्यते ।  
जिज्ञासितं वा यत्किञ्चिच्चिकीर्षितमथापि वा ॥ ५०९ ॥  
  
यथा तथैव जानाति करोति तदशेषतः ।  
अयमस्य स्थितैवोक्ता परा भैरवरूपता ॥ ५१० ॥  
  
अभ्यासेन विनापीति पूर्णं श्रीशासनं शिवम् ।  
एव देवेन शासित्रा स्वरूपं यदनुत्तरम् ॥ ५११ ॥  
  
सदा प्रकाशमानं सदपि स्वातन्त्र्यसम्पदा ।  
पूर्णया स्वस्य विच्छिद्य धाम्नो याथात्म्यलक्षणात् ॥ ५१२ ॥  
  
तत्तच्छङ्कात्मसङ्कोचकारि लोकादिरूपिणाम् ।  
तन्त्राणां नैतदेवं स्यात्तत्त्वमेतादृशत्वतः ॥ ५१३ ॥  
  
तत्प्रवृत्तिश्च नषौ सावेवेन्त्वादुदितेति च ।  
बहुधा कथनेनैव गोपितात्मात्र शासने ॥ ५१४ ॥  
  
स्वपरामर्शरूपे तद्धृदयत्वेन भासितम् ।  
व्याख्याकृतोऽपि श्रीशास्त्रमनुत्तरमिदं तथा ॥ ५१५ ॥  
  
स्वस्मात्स्थानादपोह्यैव परत्राक्षिप्तसूत्रकम् ।  
तन्त्रात्मना गोपितार्थभाषयाप्याकृताविह ॥ ५१६ ॥  
  
भासितात्मीयहृदयं जातं प्रोक्तमथात्मनि ।  
(प्। ४५) व्याख्यात्रा श्रोतृशिक्षार्थं व्याख्या त्वागमवस्तुनः ॥ ५१७ ॥  
  
अप्रमोषात्मसात्कारविधित्सासिद्धचेतसा ।  
व्याख्यादौ पूर्णरूपाया विश्रान्तेर्लक्षितत्वतः ॥ ५१८ ॥  
  
विश्रान्तीनां तदंशत्वात्तत्संवित्स्थैर्यलक्षणम् ।  
तिसॄणामधुना रूपं वक्ष्यते ते स्वकर्मणः ॥ ५१९ ॥  
  
हे भोक्तृमुदितावि"वाः ? सन्तः साधकपुङ्गवाः ।  
त्यक्त्वान्यकायचिन्तात्मविभ्रमैः श्रूयतामिदम् ॥ ५२० ॥  
  
अनुत्तरस्य सोमस्य सत्तां तत्त्वात्मना तताम् ।  
समस्तसम्पत्सम्पत्तिपरितृप्तिप्रथामयीम् ॥ ५२१ ॥  
  
समाविश्यात्मभावेन तास्ताः स्वाभोगसम्पदः ।  
अवाप्नुतास्तसन्देहविपर्यस्ततयोदिताः ॥ ५२२ ॥  
  
एतद्व्याख्याविमर्शात्मविवेकमयचेतसाम् ।  
मा भूद्भ्रमो वः सच्छिष्या ह्यन्यव्याख्याविचारणे ॥ ५२३ ॥  
  
एतदर्थात्मसात्कारमात्र एव ह्यवाप्नुत ।  
स्वीयस्य भैरवत्वस्य चमत्कारमयीः श्रियः ॥ ५२४ ॥  
  
यस्यामनुत्तरानन्दौ पूर्णतोत्कर्षशालिनौ ।  
योगक्षेमात्मतां श्रित्वा श्रूयते संहितोदयौ ॥ ५२५ ॥  
  
शक्तित्रयात्मिका सैषा लोकसृष्ट्यादिकारणा ।  
सतः सोमस्य संवित्तिः सम्प्रत्ययशरीरिणी ॥ ५२६ ॥  
  
लोक्यसत्कवलीकारे लोकयित्रात्मविश्रमे ।  
अभितो जा॥।यं दक्षा त्रिशूलत्रयरूपिणीम् ॥ ५२७ ॥  
  
त्रिलोकीं च तदात्मत्वमात्मीयप्रत्याभिज्ञया ।  
स्वीकुर्वाणां चिदाह्लादपूर्णतावेशपुष्कला ॥ ५२८ ॥  
  
अहमित्यात्मसात्काररूपायां कवलीकृतौ ।  
(प्। ४६) वेद्यस्य सत्ता सततं शोभतामस्तविप्लवा ॥ ५२९ ॥  
  
आत्मनापूर्यमाणं सदात्मना संविदोक्तया ।  
क्षिपन्तीमात्मनोऽत्रैव क्रमाक्रमविभागवत् ॥ ५३० ॥  
  
अनुत्तरस्य सोमस्य सुदतां नौमि षोडशीम् ।  
एष स्पन्दनिधानस्य पुरे चित्परिषट्पतेः ॥ ५३१ ॥  
  
तेनैव पश्वकृत्यात्मनाट्याभिनयवेधसा ।  
पुमांसं पुण्यसम्पूर्णं कमप्याविशतेच्छया ॥ ५३२ ॥  
  
इदंवादिनतः स्वस्मात् व्याख्याश्रीत्रिशिकात्मनः ।  
शासनस्य स्वकीयस्य स्वालोकादर्शरूपिणः ॥ ५३३ ॥  
  
तथाभिनवगुप्तोक्तविवृतिव्यापृतात्मनः ।  
तात्पर्यैकप्रथात्मत्वात् नाम्ना तात्पर्यदीपिका ॥ ५३४ ॥  
  
सेयं प्रकाशिताशेषत्रिशिकाशासनाशया ।  
सविसासं नभोर्मध्ये सर्वमङ्गलया समम् ॥ ५३५ ॥  
  
सदारब्धं तु जगति त्वटनोद्योगशालिनः ।  
पुरतः शाश्वतीमाप्त्वा स्थितिं देदीप्यते शिवम् ॥ ५३६ ॥  
  
  
इति श्रीपरात्रीशिकातात्पर्यदीपिका सम्पूर्णा ।  
  
इति शिवम् ॥  
  
  
