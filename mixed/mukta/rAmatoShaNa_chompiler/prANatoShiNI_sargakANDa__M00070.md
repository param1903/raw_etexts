+++
"Catalog number" = "M00070"
"Uniform title" = "prāṇatoṣiṇī sargakāṇḍa"
Author = [ "rāmatoṣaṇa compiler",]
Subjects = [ "compendium", "tantric / āgamic literature",]
Description = "Compiled by rāmatoṣaṇa bhaṭṭācārya  Originally published by kalikātā in Bengali script in the tantrasārādivividhatantrasaṃgraha"
Publisher = [ "kalikātā",]
"Publication year" = [ "Pre-1900",]
"Publication country" = "India"
title_iast = "prāṇatoṣiṇī sargakāṇḍa"
author_iast = "rāmatoṣaṇa compiler"
title = "प्राणतोषिणी सर्गकाण्ड"

+++
  
  
  
  
  
  
॥ श्रीः ॥  
  
  
प्राणतोषिणी  
  
श्रीरामतोषण भट्टाचार्येण  
  
तन्त्रशास्त्रात् सङ्कलय्य विरचिता  
  
वि, ए उपाधिधारिणा पण्डितकुलपतिना  
  
�स्रीजीवानन्दविद्यासागरभट्टाअचर्य्येण प्रका�सिता ।  
  
कलिकातानगरे  
  
कलिकातायन्त्रे मुद्रिता  
  
१८९८   
  
१) सर्गकाण्ड  
  
जडे काव्यं दात्री द्रुतमुदकविन्दौ जलधितां पयोधौ पाथोऽणुत्वमपि ननु   
सर्वैकवशगा ।  
  
गिरौ धूलीलेशत्वमचलवरत्वं रजसि वा विचित्रेच्छा स्वैरं जयति जयतारे ! तव नवा   
॥   
  
यत्पादाम्बुजसेवया प्रतिदिनं कर्म क्षणाल्लीलया ब्रह्मोपेन्द्रमहेश्वरप्रभृतयः   
कुर्वन्ति सृष्ट्यादिकम् ।  
  
यामाराध्य मनुत्वमाप सुरथो ज्ञानं समाधिः स्वयं सास्माकं वितनोतु   
वाञ्छितफलं तस्यै भवान्यै नमः ॥  
  
आसीद्विश्वासवंशे विमलमतिदयारामविश्वासनामा   
तत्पुत्त्रोऽत्यन्तदान्तोऽप्यतिशयसुकृती रामहर्याह्वयोऽसौ ।  
  
विश्वासो विश्वनाथार्चनचरणरतो विश्वविश्वासवासो वाराणस्यामुषित्वा बहुविधमपि   
सत्कर्म कृत्वाप मुक्तिम् ॥  
  
तत्सूनुर्भूमिपालो विविधबुधगणैकाग्रगण्योऽतिधन्यो मान्यः श्रीप्राणकृष्णो   
यदनुजनुजगन्मोहनाख्यः प्रसिद्धः ।  
  
पुत्त्राः षड्यस्य जाताः सुविमलमतयो धैर्यगाम्भीर्यवन्तो   
दीनानाथान्धबन्धुद्विजगणभरणैकान्तविभ्रान्तचित्ताः ॥  
  
तत्रानन्दमयो महेशमहिषीध्यानावधानः सदा ज्येष्ठः श्रेष्ठतमः सदैव   
सदयो दारिद्राविद्रावणः ।  
  
तस्योपेन्द्रसमः कृती भगवतीभक्तो भवनीपति- श्रीपादाम्बुजयुग्मलुब्धमधुपः   
श्रीरामचन्द्रोऽनुजः ।  
  
दाता कर्णसमो रणेऽर्जुनसमः शत्रौ कृतान्तोपमो दाता दीनदयामयस्तदनुजः   
श्रीविश्वनाथस्तथा ।  
  
श्रीयुक्तः शम्भुनाथस्तदनु समभवत् सुन्दरस्तस्य पश्चात् श्रीकाशीनाथनामा   
तदनुज उदितश्चन्द्रवच्चन्द्रनाथः ।  
  
स्वर्धुन्याः पूर्वतौरे सुरचिरनिलयः खड्दहाख्यः प्रसिद्धो   
नित्यानन्दादिसिद्धाश्रमविहितमहाशुद्ध इन्द्रालयाभः ।  
  
प्। २) ग्रामो जीयान्महद्भिः कृतशुभनिलयारामभीमालयाढ्यः कैल्कातातो नगर्याः   
क्षितपतिनगरादुत्तरे यामगम्यः ॥  
  
तस्मिन् श्रीप्राणकृष्णो निवसति निखिलस्वीयनिर्धूततृष्णो   
जिष्णोस्तुल्योऽतिमूल्यीत्तममणिगणसम्पूर्णकोषाधिपालः ।  
  
श्रीमान् धीमान् स्वकीर्त्त्या विधुरिव भुवि विश्वासवंशावतंसः ।   
  
साक्षात् सूर्यः प्रतापैररितृणदहनो जीवतात् स प्रजाभिः ॥   
  
अपि च ॥   
  
ज्योतिर्ग्रन्थान् बहुविधानालोक्य बहुभिर्बुधैः ।   
  
सङ्ग्रहं कारयामास प्राणकृष्णक्रियाम्बुधिम् ।   
  
ततो नानाविधानानि समालोक्य समासतः ।   
  
प्राणकृष्णीयशब्दाब्धिं कारयामास यत्नतः ॥   
  
तन्त्राणि बहुधा नानादेशादाहृत्य तत्परम् ।   
  
खाभ्रेषुसम्मितं नानासङ्ग्रहञ्च कृतं बुधैः ।   
  
सङ्ग्रहे जयसिंहादिनृपाणां नामदर्शनात् ।   
  
चिरं मृतानां ग्रन्थस्थनाम्नाद्यापि सुजीवताम् ।   
  
ग्रन्थकीर्तिं वरां मेने सर्वकीर्तेरनश्वराम् ।   
  
ग्रन्थं कारयितुं धीरं यत्नतोऽन्वेषयत् कृती ।   
  
न लेभे सहसा तेन सदा चिन्तापरः स्थितः ।   
  
अथ श्रीशिवपादाव्जभ्रमरीकृतमानसः ।   
  
कैल्कातानगरे रम्ये चकार मठमेव यः ।   
  
श्रीगोपीनाथमिश्रेणानीयतं रामतोषणम् ।   
  
श्रीप्राणकृष्णविश्वासो विश्वासवंशभास्करः ।   
  
आदिष्टवांस्तन्त्रशास्त्रोत्तमसङ्ग्रहहेतवे ।   
  
समस्त ज्ञानदातॄन् षड् गुरून् नत्वा सहस्रशः ।   
  
मुण्डमालां मत्स्यसूक्तं तन्त्रं महिषमर्दिनीम् ।   
  
मायाञ्च मातृकाभेदं मातृकोदयमुत्तमम् ।   
  
महानिर्वाणतन्त्रञ्च मालिनीविजयं तथा ।   
  
महानीलं महाकालसंहितां मेरुतन्त्रकम् ।   
  
भैरवं भैरवीं भूतडामर इयमेव च ।   
  
वीरभद्रं बीजचिन्तामणिमेकजटीं तथा ।   
  
निर्वाणतन्त्रं त्रिपुरासारं कालीविलासकम् ।   
  
विश्वसारञ्च वरदां वासुदेवरहस्यकम् ।   
  
वाराहीञ्च वृहत्गौतमीयं वर्णोद्धृतिं तथा ।   
  
विश्वसाराख्यतन्त्रञ्च विष्णुजामलमेव च ।   
  
वृहन्नीलं वृहद्योनिं रहस्यं विष्णुसम्मतम् ।   
  
प्। ३) वामकेश्वरतन्त्रञ्च ब्रह्मज्ञानं ततः परम् ॥   
  
ब्रह्मजामलमहैतं वर्णविलासमेव च ।   
  
फेत्कारिणीं तथा तन्त्रं पुरश्चरणचन्द्रिकाम् ।   
  
पुरश्चाररसोल्लासं तन्त्रं पञ्चदशीं शुभाम् ॥   
  
पिच्छिलां प्रपञ्चसारं हंसाद्यं पारमेश्वरम् ।   
  
नवरत्नेश्वरं नित्यं नीलं नारायणीयकम् ।   
  
निरुत्तरं नारदीयं नागार्जुनमतः परम् ।   
  
दक्षिणामूर्तितन्त्रञ्च दक्षिणामूर्तिसंहिताम् ।   
  
दत्तात्रेयसंहिताञ्चाष्टावक्रसंहितां तथा ।   
  
यक्षिणीं योगिनीं योनिं योगसारं तदर्णवम् ।   
  
योगिनीहृदयं योगियाज्ञवल्क्यमनुत्तमम् ।   
  
योगम्बरोदयञ्चैवाकाशभैरवमेव च ।   
  
राजराजेश्वरीं राधां रेवतीं रुद्रजामलम् ।   
  
रामार्चनचन्द्रिकाञ्च सावरञ्चेन्द्रजालकम् ।   
  
कालीतन्त्रञ्च कामाख्यां कामधेनुमतःपरम् ।   
  
श्रीकालीकुलसर्वस्वं कुमारीतन्त्रमेव च ।   
  
कृकलासदीपिकाञ्च कङ्कालमालिनीं तथा ।   
  
कालोत्तरं कुब्जिकाञ्च कुलोड्डीयं कुलार्णवम् ।   
  
कुलमूलावताराख्यकल्पसूत्रं यक्षडामरम् ।   
  
सरस्वतीं सारदाञ्च शक्तिसङ्गमतन्त्रकम् ।   
  
शक्तिकागमसर्वस्वमूर्द्धाम्नायं स्वरोदयम् ।   
  
स्वतन्त्रतन्त्रं सम्मोहं चीनाचारञ्च तोडलम् ।   
  
षडन्वयमहारत्नं सिद्धैकवीरतन्त्रकम् ।  
  
निगमस्य कल्पद्रुमं लतां तत्सारमेव च ।   
  
तारारहस्यं श्रीश्यामारहस्यं स्कन्दजामलम् ।   
  
इत्याद्यनेकतन्त्राणि पुराणं पञ्चरात्रकम् ।   
  
श्रुतिस्मृतिसङ्ग्रहांश्च दृष्ट्वान्यशास्त्रमेव च ।   
  
रत्नान्येभ्यः समाहृत्य रत्नाकरेभ्य एव च ।   
  
श्रीरामतोषणेनेयं रोपिता प्राणतोषणी ॥   
  
कल्पद्रुमो दिशति वाञ्छितमेव चिन्त्यं चिन्तामणिः क्वचन कामदुघा त्वभीष्टम् ।   
  
श्रीप्राणतोषणकृता व्रततिर्जनेभ्यो दृष्टैव यच्छति फलं भुवि सर्वदेयम् ।  
  
एतामक्षरमालिकां न मनुतामज्ञः स्वभावोज्ज्वलां नानारत्नमयीं विलोकयतु   
सद्गुरुर्वङ्घिकारुण्यतः ।  
  
विश्वं पश्यति मन्दधीर्हतधिया प्रत्यक्षमेतज्जगद्ब्रह्मैवेति विलोकते स गुरुतो   
वैराग्यवांश्चेत्तदा ।  
  
प्। ४) आशावात- प्रौढतुङ्गोत्तरङ्गेऽपारे सारे हाभ्रमौ घोरसिन्धौ ।  
  
जीर्णां नौकामाश्रितस्येष्टसिद्ध्यै भीतस्यैधि त्वं गुरो ! कर्णधारः ।  
  
इमां मत्सरिणो दोषदृष्ट्योपहसतः प्रति ।   
  
तथ्यं वदामि श्रुत्वा यद्रोचते कुर्वतान्तु तत् ।   
  
मान्याः ! कृताञ्जलिरहं विनयेन वच्मि सर्वाण्यमुत्र गुरुवृद्धवचांस्यमूनि ।  
  
सज्जीचकार लतिकावयवानमीभिर्दोषा न मे न च गुणाः परिवेत्थ धीराः ।  
  
गृह्णन्ति ये गुणकणानिव दोषराशेः पङ्केरुहाङ्कमलिनेऽन्यपिकालिकस्ते ।  
  
पश्यन्तु मादृशविनिर्मितिचित्रवल्लीं रत्नोज्ज्वलां शुभवरीमुपसर्पकाणाम् ।  
  
वल्लीयं सर्गधर्मार्थकमनभजन-ज्ञान-नैर्गुण्यसप्तकाण्डाचित्र-   
प्रसूनच्छदमुकुलफला कोरकाद्यैर्विचित्रा ।  
  
नानाविद्यार्थवादारुणकिरणमहास्विन्नचित्ताकुलानां   
स्थेयःसिद्धान्तरूपप्रकृतवचनजच्छाययार्त्तिं निहन्तु ।   
  
वैवस्वतान्तरगतस्य गजाक्षिसङ्ख्यस्येयं युगस्य चरणेऽजनि तूर्यसङ्ख्ये ।   
  
भूनेत्रधर्मयुगसम्मितवीतवर्षे राधे दिने गुणमिते मृदुला हिमांशोः ।   
  
शाके नेत्रयुगाद्रिकाश्यपिमितेऽतीतेऽक्षयायां तिथावेषा   
प्रादुरभूद्विचक्षणमनःकह्लारसंह्लादिनी ।   
  
विप्रश्रीयुतरामतोषणकृता श्रीप्राणतोषण्यस्यौ सोमक्षेमसरस्वतीमयतया   
न्यक्कुर्वतोत्थं त्विषा ।   
  
वाणी श्रीप्राणतोषण्यसि सकलगुणा वज्रदृग्दीप्तदेहा नित्यं स्निग्धा नवीना   
नवरसरुचिरा रोपिताराममध्ये ।   
  
किन्त्वाराद्वृद्धमूर्तिर्जगदिदमनुगन्तासि दुष्टार्थबुद्ध्या   
मन्दानर्थाभिमानान्धितखलधिषणान् देवि ! तुभ्यं नमोऽस्तु ॥   
  
प्रतिकाण्डं नमस्कृत्य देवतां विघ्ननाषिणीम् ।   
  
काण्डानि निर्ममे सप्त रत्नोद्दिप्तिकाराण्यहम् ।   
  
आशांशुका शुचिशशीनदिगभ्रकृष्णा पञ्चाशदर्णघटिता स्रगनन्तमूर्तिः ।   
  
ध्यातेष्टदा गलितकुन्तलभाररम्या क्षेमाय नो भवतु सम्प्रति मालकान्ता ॥   
  
आद्यं नूतनसर्गकाण्डममलं यत्रास्ति शब्दाकारो   
नित्यानित्यविचारशब्दजनिविष्ण्वोषध्युडुव्योमगाः ।   
  
प्। ५) भूतोद्भूतमिदं चराचरमपि ब्रह्मध्वनिर्जन्तुतो वर्णान् प्रेरयतीति   
लेखनविधिर्वर्णाभिधानादि च ॥   
  
नृणामत्र प्रवृत्त्यर्थमादौ निर्घण्टनं मया ।   
  
केषाञ्चित् क्रियतेऽन्यानि भूयांसि वेत्तु तान्यपि ॥   
  
आदौ तन्त्रप्रशंसादि वर्णाविर्भावकारणम् ।   
  
शिवशक्त्याविर्भवनं तदवस्थानिरूपणम् ।   
  
त्रिविधं शक्तिरूपन्तु ब्रह्मादेः शक्तिनिर्णयः ।   
  
शक्तिं विना जाड्यमेषां शब्दब्रह्मनिरूपणम् ।   
  
शब्दब्रह्मपरब्रह्ममूर्तिरीशस्य शाश्वती ।   
  
इति सर्गाद्यकाण्डस्य परिच्छेदस्तथादिमः ॥ १ ॥   
  
  
  
  
अर्थाभिव्यक्तये शब्दस्फोटवादनिरूपणम् ।   
  
प्रसिद्धानित्यरूपे द्वे पत्रे नित्यस्य कीर्तिते ।   
  
अनित्यमतदोषश्च प्रसिद्धमतनिर्णयः ।   
  
शब्दो ब्रह्मेति शब्दार्थो ब्रह्मेति मतदूषणम् ।   
  
नित्यमते पूर्वपक्षसिद्धान्तौ च निरूपितौ ।   
  
शरीरं तत्त्वषट्त्रिंशन्निर्मितं कञ्चुकान्वितम् ।   
  
शशीनाग्निकलावर्णोद्भवाश्चापि कलास्ततः ।   
  
वर्णजाः सशक्तिविष्णुरुद्राश्चौषधयस्तथा ।   
  
प्रयोजनञ्चौषधीनां हंसो विकृतिजाक्षरम् ।   
  
तद्विकृतेः प्रकारश्च प्रणवाद्धंससम्भवः ।   
  
सह नाशे तत्प्रणवस्थितेर्निदर्शनं तथा ।   
  
वर्णानां नित्यताबोधकारणं साधकान्तरम् ।   
  
मतद्वये तु वेदानां नित्यानित्यत्वदर्शनम् ।   
  
तथ्यं नित्यत्वमेतेषां युक्तिदृष्टिप्रमाणकैः ।   
  
वर्णेभ्यो ग्रहराश्यृक्षोत्पत्तिश्चक्रभ्रमात्मिका ।   
  
अमावास्याद्युद्भवश्च नक्षत्रवृक्षनिर्णयः ।   
  
स्वनक्षत्रवृक्षमात्रच्छेदने दोषदर्शनम् ।   
  
ऋक्षादिष्ठातृदेवाश्च नक्षत्रयोनिनिर्णयः ।   
  
तद्विरोधदर्शनञ्च दम्पत्यादिविचारणे ।   
  
तिथिभेदशशर्नञ्च तिथ्यधिपतिनिरूपणम् ।   
  
इत्यङ्कुरपरिच्छेदद्वितीयस्य समापनम् ॥ २ ॥   
  
  
  
  
सदाशिवादेरुत्पत्तिर्लवादिकालनिर्णयः ।   
  
तत्त्वसृष्ट्यारम्भणञ्चाहङ्कारस्य त्रिधाकृतिः ।   
  
त्रिविधाहङ्कृतेः सृष्टिः शब्दादेर्भूतसम्भवः ।   
  
भूतमण्डलरूपाणि देहसृष्टिश्चतुर्विधा ।   
  
पञ्चीकृतिप्रकारश्चोद्भिदुत्पत्तिस्ततः परम् ।   
  
पापेनोद्भिदयोनिस्तत्प्रायश्चित्तं ततः परम् ।   
  
प्। ६) स्वेदजोत्पत्तिकथनमण्डजोत्पत्तिरेव च ।   
  
मनुष्यत्वप्रशंसा च जन्ममृत्युक्रमस्तथा ।   
  
प्रकृत्या जायते सर्वं तस्यां संलीयते पुनः ।   
  
इति शाखापरिच्छेदतृतीयस्य समापनम् ॥ ३ ॥   
  
  
  
  
  
रजस्वलाया गर्भस्थात् पुंवीर्याद्गर्भसम्भवः ।   
  
रजस्वलानिदानञ्च गर्भे वीर्यगतिक्रमः ।   
  
स्त्रीपुन्नपुंसकोत्पत्तिकारणं तदनन्तरम् ।   
  
बह्वपत्यत्वादिबीजं बलवद्गर्भकारणम् ।   
  
जीवप्रवेशनं तत्र शुक्राद्युत्पत्तिकारणम् ।   
  
स्वेदमूत्रपूरीषाणामुत्पत्तित्यागयोः क्रमः ।   
  
रोगोत्पत्तेः कारणञ्च धातूत्पत्तिक्रमस्ततः ।   
  
प्राणादीनां क्रियां पश्चात् कललादिनिरूपणम् ।   
  
मल एष विवेकश्च मांसपिण्डाङ्कुरस्तथा ।   
  
मेदोमज्जादिसम्भूतिरङ्गप्रत्यङ्गसम्भवः ।   
  
अभीष्टदानं मातुस्तत्फलादिनिर्णयस्तथा ।   
  
त्वक्श्रुत्यादिसमुद्भूतिः सन्धेः सम्पूर्णता तथा ।   
  
दोषदूष्यादिनिर्णीतिरिन्द्रियादिनिरूपणम् ।   
  
अन्तःकरणनिर्णीतिस्तत्त्वानां पञ्चविंशकम् ।   
  
पञ्चभूतगुणैर्देहो दशवायुनिरूपणम् ।   
  
नाडीनिरूपणं नाडीकन्दो द्वारस्थिताः शिराः ।   
  
शाखाप्रशाखा नाडीनां ततः स्थाननिरूपणम् ।   
  
अस्थ्यस्थिसन्धिपेश्यादि स्त्रीणां पेश्यधिका मता ।   
  
प्रशाखानामविच्छेदचतुष्कस्य समापनम् ॥ ४ ॥   
  
वायुनामानि वायूनां मुख्यत्वादिविनिर्णयः ।   
  
तेषां रूपाणि स्थानानि कर्माणि च पृथक् पृथक् ।   
  
पिङ्गलेडागते प्राणे सूर्याचन्द्रमसोर्गतिः ।   
  
दोषदूष्याग्निनामानि चोर्मिकोषनिरूपणम् ।   
  
क्षेत्रज्ञस्यार्थग्रहणप्रकारस्तदनन्तरम् ।   
  
श्रोत्रादौ खादिसंस्थानं प्राधान्येन निदर्शितम् ।   
  
वातपित्तकफैर्नुन्नधातुभीरोगसम्भवः ।   
  
पूर्वादृष्टस्मृतिर्गर्भस्थितिलक्षणमत्र तु ।   
  
गर्भाशयप्रमाणन्तु त्रिविधं कर्म तत्परम् ।   
  
गर्भे चिन्ताप्रकारश्च निश्चेष्टा तदनन्तरम् ।   
  
देहस्थाक्षरवृत्तान्तं भुवनानि चतुर्दश ।   
  
तनावद्रिद्वीपखेटराशिनक्षत्रसंस्थितिः ।   
  
शुक्रामृग्भ्यां रक्तबिन्दुदर्शनादेश्च सम्भवः ।   
  
 सूर्याचन्द्रमसोः स्थानं ब्रह्मादीनां तथैव च ।   
  
प्। ७) गर्भाच्छिशोर्निःसरणं पूर्वोदान्तस्य विस्मृतिः ।   
  
गर्भान्निर्गमकाले तु पापिनामधिका व्यथा ।   
  
रोदनानेहसि तदा नादावस्थानिरूपणम् ।   
  
देहावस्था पुनर्देहप्राप्तिः कर्मानुसारतः ।   
  
ऐहिकस्य प्रेत्य भोगः कर्मणो जायते ध्रुवम् ।   
  
इति पल्लवरूपेषु परिच्छेदसमापनम् ॥ ५ ॥   
  
अस्पष्टाक्षरभाषा तु श्रुतिमार्गाविभागतः ।   
  
कुण्डलीस्फूर्तिरेकादिपञ्चाशद्धा यदा भवेत् ।   
  
गुणिता सा तदा शब्दार्थाद्युद्भूतिः क्रमेण च ।   
  
पञ्चाशत् कामनामानि रतिनामानि च क्रमात् ।   
  
सशक्तिकगणेशाननामानि तदनन्तरम् ।   
  
क्षेत्रपालस्य नामानि तत्पूजादिफलं ततः ।   
  
सुखाद्वर्णप्रकाशस्तत्प्रकाशान्ते तु विस्मृतिः ।   
  
वर्णप्रकाशस्थानानि चन्द्रसूर्याग्निजाक्षरम् ।   
  
सर्वे विसर्गजा वर्णा अष्टस्थाननिरूपणम् ।   
  
वर्णोच्चारक्रमाः पाञ्चभौतिकाक्षरनिर्णयः ।   
  
इति स्तवनरूपर्तुपरिच्छेदसमापनम् ॥ ६ ॥   
  
पत्रारूढाक्षरतनुनिदानञ्च लिपिक्रमः ।   
  
अकारादिक्षकारान्तवर्णानां दैवतैः सह ।   
  
भूमौ लिपिनिषेधादिलेखनीनियमस्ततः ।   
  
पुस्तकस्य ततो मानं पुस्तकच्छिद्रनिर्णयः ।   
  
पुस्तिकापत्रनिर्णीतिर्वेदलेखननिन्दनम् ।   
  
युगभेदेऽक्षरे देवभेदो लेखनपूजनम् ।   
  
आरम्भादौ लेखकस्य वेतनग्रहदूषणम् ।   
  
इति कोरकविच्छेदसप्तमस्य समापनम् ॥ ७ ॥   
  
ओङ्कारादिक्षकारान्तनामानि कुसुमानि च ।   
  
तन्त्रसङ्केतकारीण्यष्टमच्छेदसमापनम् ॥ ८ ॥   
  
पञ्चवक्त्रोद्भवा मन्त्रास्तन्त्रादिशास्त्रमेव च ।   
  
गणेशेन सर्वतन्त्रविस्तारकरणं ततः ।   
  
महामहादिविद्यानां वीजत्वं तदनन्तरम् ।   
  
तथाष्टदशविद्यानां दर्शनानाञ्चनिर्णयः ।   
  
ईश्वरस्य शक्तिसमावेशाच्छास्त्रादिकर्तृता ।   
  
मनुष्यप्रभृतीनाञ्च शास्त्रकर्तृनिरूपणम् ।   
  
आन्वीक्षिक्यादिनिर्णीतिर्गृहिणां न तु मानसम् ।   
  
पापमीशो द्विधात्मानमकरोत् तस्य कारणम् ।   
  
तन्त्रावतारवीजञ्च पञ्चवक्त्राह्वयस्तथा ।   
  
पञ्चवक्त्रस्य रूपञ्च पञ्चाम्नायनिरूपणम् ।   
  
प्। ८) षडाम्नायस्य कथनमाम्नायभेददेवता ।   
  
आम्नायानां फलञ्चैव तथाशु फलनिर्णयः ।   
  
आम्नायभेदमन्त्राणामाचारादिनिरूपणम् ।   
  
अपवादोत्सर्गतया विद्याशास्त्रविनिर्णयः ।   
  
मन्त्रविद्याविभागश्च देवताभेदतस्तथा ।   
  
स्त्रीपुन्नपुंसकत्वञ्च मन्त्राणां षट्सु कर्मसु ।   
  
मन्त्राणां क्रूरसौम्यत्वं स्वप्रजागरणादिकम् ।   
  
इति केशरविच्छेदनवमस्य समापनम् ॥ ९ ॥   
  
छिन्नादिदोषनिर्णीतिर्मन्त्राणां तत्प्रतिक्रिया ।   
  
महामुद्रालक्षणञ्च योनिमुद्राकृतिस्तथा ।   
  
कण्ठासनलक्षणञ्च षट्चक्रेष्टस्मृतिर्यथा ।   
  
सहस्राराम्बुजे ध्यानमिष्टदेव्यास्ततः परम् ।   
  
पुनर्मूलाधारपद्मादिषु चिन्ताक्रमस्तथा ।   
  
मन्त्राक्षरस्य चिच्छक्तौ प्रोतानन्तरकर्म यत् ।   
  
तत्फलं संवत्सरेणाभ्यासात् सिद्धिरनुत्तमा ।   
  
असक्तस्य योनिमुद्राकरणे तु जपक्रमः ।   
  
भूतलिपिनिधानञ्च तस्या ऋष्यादिनिर्णयः ।   
  
ध्यानं भूतलिपेः प्राणप्रतिष्ठा तदनन्तरम् ।   
  
वर्णन्यासः पूजनञ्च नवावृत्तय एव च ।   
  
होमश्च कामनाभेदाद्भूतलिप्या पुटीकृतः ।   
  
सहस्रकृत्वः सञ्जप्तो मासमात्रं यदा तदा ।   
  
मनुः सर्वसिद्धिकरो दशसंस्कारकारणम् ।   
  
वीजनामानि वीजानां भूतडामरसम्मतम् ।   
  
नामधेयमिदं व्योमपरिच्छेदसमापनम् ॥ १० ॥   
  
यद्यत्तन्त्रसारकारैरस्मद्वंशाब्जभास्करैः ।   
  
धृतं प्रमाणं तेनात्र नास्ति किञ्चित् प्रयोजनम् ।   
  
द्रष्टव्यं तत्र तत् सर्वं मन्त्रयन्त्रादिकं तथा ।   
  
न्यासपूजादिमुद्रापि स्तवश्च कवचं तथा ।   
  
मालासंस्कारकर्मादि सर्वं तत्रास्ति केवलम् ।   
  
सङ्गृह्णाम्यधृतं तेन स्मार्तेन्नापि क्वचित् क्वचित् ।   
  
मूलग्रन्थानुक्रमेण व्याख्यार्थमपि वादिनाम् ।   
  
आक्षेपस्य निराकृत्यै तद्धृतं ध्रियते मया ।   
  
यत्राभिप्रायमात्रन्तु दर्शितं तेन सूरिणा ।   
  
प्रमाणं नैव दत्तं तत् प्रमाणमपि लिख्यते ।   
  
शब्दाभिप्रायव्याख्यापि कृता यत्र महात्मना ।   
  
तेन तदविदो मन्दधियो विहसतः प्रति ।   
  
स्पष्टीकरोमि तां सर्वां यथाशास्त्रार्थनिश्चयाम् ।   
  
प्। ९) एष क्रमः सर्वकाण्डे विज्ञातव्यो विचक्षणैः ।   
  
बीजं नव्याङ्कुराढ्यं तदनु समभवद्दिव्यशाखाप्रशाखा जातं तत्पल्लवं   
तत्स्तवक उदगमत् कोरकोऽतः प्रसूनम् ।   
  
प्रोद्भूतः केशरः स्वाद्वजनि फलमिदं   
सर्गकाण्डस्त्वमीभिर्विद्वन्नभ्यञ्जयद्राङ्नयनयुगमितो निर्मलं पश्य सर्वम् ।   
  
धन्यो मान्यो वरेण्योऽग्रगण्यः सत्कीर्तिशालिनाम् ।   
  
स्थिरलक्ष्मीनिवासः श्रीयुतः स्वीयेष्टभक्तिमान् ।   
  
प्राणकृष्णश्चिरञ्जीवी भगवतादात्मजैः सह ।   
  
मुण्डमालातन्त्रे अष्टमपटले ।   
  
विना तन्त्रात् विना मन्त्रात् विना यन्त्रात् महेश्वरि ! ।   
  
न च भुक्तिश्च मुक्तिश्च जायते वरवर्णिनि ! ।   
  
मत्स्यसूक्ते महातन्त्रे चतुर्विंशतिसाहस्रे उपरिभागे प्रथमचरणे चतुर्थपटले ।   
  
विष्णुर्वरिष्ठो देवानां ह्लदानामुदधिर्यथा ।   
  
नदीनाञ्च यथा गङ्गा पर्वतानां हिमालयः ।   
  
अश्वत्थः सर्ववृक्षाणां राज्ञामिन्द्रो यथा वरः ।   
  
देवीनाञ्च यथा दुर्गा वर्णानां ब्राह्मणो यथा ।   
  
तथा समस्तशास्त्राणां तन्त्रशास्त्रमनुत्तमम् ।   
  
इति तन्त्रशास्त्रप्रशंसा ।   
  
वृहन्नीलतन्त्रे प्रथमपटले ।   
  
यद्गृहे निवसेत्तन्त्रं तत्र लक्ष्मीः स्थिरायते ।   
  
राजद्वारे श्मशाने च सभायां रणमध्यतः ।   
  
निर्जने च जले घोरे श्वापदैः परिभूषिते ।   
  
महात्मपात्तस्य देवेशि ! चमत्कारो भवेत् प्रिये ! ।   
  
तस्मात् सर्वप्रयत्नेन गोपनीयं प्रयत्नतः ।   
  
इति गृहे तन्त्रशास्त्रस्थितिफलम् ।   
  
मत्स्यसूक्ते ।   
  
यानि तन्त्रागमोक्तानि न हन्तव्यानि हेतुभिः ।   
  
ईश्वरेण प्रणीतानि यस्मात्तस्माद्द्विजातिभिः ।   
  
इति हेतुवादेन तन्त्रोक्तकर्महानिनिषेधः ।   
  
तत्रैव ।   
  
ज्योतिषे मन्त्रवादे च वैद्यके वेदकर्मणि ।   
  
अर्थमात्रन्तु गृह्णीयान्नापशब्दं विचारयेत् ।   
  
मन्त्रस्य वादो यत्र इति मन्त्रवादस्तन्त्रमिति ।   
  
ज्योतिरादौ शब्दविचारनिषेधः ।   
  
तत्रैव ।   
  
शब्दे मा संशयं कुर्याददृष्टस्त्विति कुत्रचित् ।   
  
प्। १०) श्रद्धातव्यं विनिश्चित्य आनन्त्याच्छब्दरूपतः ।   
  
निर्वाण तन्त्रे नवमपटलेऽपि ।   
  
शब्दब्रह्मस्वरूपञ्च मम वक्त्राद्विनिर्गतम् ।   
  
सन्देहो नैव कर्त्तव्यो यदि मुक्तिं समिच्छति ।   
  
सन्देहात् परमं याति रौरवं पितृभिः सह ॥   
  
इति तन्त्रशास्त्रे संशयनिषेधः ।   
  
गन्धर्वतन्त्रे द्वितीयपटले ।   
  
सर्वकार्येषु सर्वत्र तान्त्रिके वैदिके तथा ।   
  
अविश्वासो महान् दोषो यत्नतस्तं विवर्जयेत् ।   
  
संसिद्धेः कारणं देवि ! विश्वासः समुदाहृतः ॥   
  
इति शास्त्रे विश्वासफलम् ॥   
  
महानिर्वाणतन्त्रे चतुर्दशोल्लासे ॥   
  
किं तस्य तीर्थभ्रमणैः किं यज्ञैर्जपसाधनैः ।   
  
जानन्नेव महातन्त्रं कर्मपाशैर्विमुच्यते ।   
  
स सिद्धः सर्वसास्त्रेषु सर्वधर्मविदां वरः ।   
  
स ज्ञानी ब्रह्मवित् साधु यस्तन्त्रं वेत्ति कालिके ! ॥   
  
इति तन्त्रज्ञानफलम् ॥   
  
तत्रैव ।   
  
अलं वेदैः पुराणैश्च स्मृतिभिः संहितादिभिः ।   
  
किमन्यैर्बहुभिस्तन्त्रैः ज्ञात्वैकं सर्वविद्भवेत् ।   
  
इत्येकतन्त्रस्यापि ज्ञानफलम् ॥   
  
गन्धर्वतन्त्र द्वितीयपटले ।   
  
आस्तिकोऽथ शुचिर्दक्षो द्वैतहीनो जितेन्द्रियः ।   
  
ब्रह्मिष्ठो ब्रह्मवादी च ब्रह्मी ब्रह्मपरायणः ।   
  
सर्वहिंसाविनिर्मुक्तः सर्वप्राणिहिते रतः ।   
  
सोऽस्मिन् शास्त्रेऽधिकारी स्यात्तदन्यत्र न साधकः ॥   
  
इति तन्त्रशास्त्राधिकारिकथनम् ॥   
  
कुब्जिकातन्त्रे प्रथमपटले ॥   
  
श्रुतिस्मृतिविधानेन पूजा कार्या युगत्रये ।   
  
आगमोक्तविधानेन कलौ देवान् यजेत् सुधीः ।   
  
न हि देवाः प्रसीदन्ति कलौ चान्यविधानतः ॥   
  
पुरश्चरणरसोल्लासतन्त्रे तृतीयपटलेऽपि ।   
  
तन्त्रोक्तं ध्यानमन्त्रञ्च प्रशस्तं भारते कलौ ।   
  
वेदोक्तञ्चैव स्मृत्युक्तं पुराणोक्तं वरानने ! ।   
  
न शस्तं चञ्चलापाङ्गि ! कदाचिद्भारते कलाविति ॥   
  
महानिर्वाणतन्त्रे द्वितीयोल्लासे च ॥   
  
विना ह्यागममार्गेण कलौ नास्ति गतिः प्रिये ! ।   
  
श्रुतिस्मृतिपुराणादौ मयैवोक्तं पुरा शिवे ! ।   
  
आगमोक्तेन विधिना कलौ देवान् यजेत् सुधीः ।   
  
कलावागममुल्लङ्ग्य योऽन्यमार्गे प्रवर्तते ॥   
  
प्। ११) न तस्य गतिरस्तीति सत्यं सत्यं न संशयः ॥   
  
तथां, कलौ तन्त्रोदिता मन्त्राः सिद्धास्तूर्णफलप्रदाः ।   
  
शस्ताः कर्मसु सर्वेषु जपयज्ञक्रियादिषु ।   
  
निर्वीर्याः श्रौतजातीया विषहीनोरगा इव ।   
  
सत्यादौ सकला आसन् कलौ ते मृतका इव ।   
  
पाञ्चालिका यथा भित्तौ सर्वेन्द्रियसमन्विताः ।   
  
अमूरशक्ताः कार्येषु तथान्ये मन्त्रराशयः ।   
  
अन्यमन्त्रैः कृतं कर्म बन्ध्यास्त्रीसङ्गमो यथा ।   
  
न त्र फलसिद्धिः स्यात् श्रम एव हि केवलम् ।   
  
कलावन्योदितैर्मार्गैः सिद्धिमिच्छति यो नरः ।   
  
तृषितो जान्हवीतीरे कूपं खनति दुर्मतिः ।   
  
नान्यः पन्था मुक्तिहेतुरिहामुत्र मुखाप्तये ।   
  
यथा तन्त्रोदितो मार्गो मोक्षाय च मुखाय च ॥   
  
इति कलौ तन्त्रशास्त्रोक्तकर्मणा फलप्राप्तिकथनम् ॥   
  
मुण्डमालायाम् ।   
  
तन्त्रवक्ता गुरुः साक्षात् यथा च ज्ञानदः शिवः ।   
  
यथा गुरुर्महेशानि ! यथा च परमोगुरुः ।   
  
यथा परापरगुरुः परमेष्ठी यथा गुरुः ।   
  
यथा चैव हि मन्त्रज्ञस्तन्त्रवक्ता गुरुः स्वयम् ।   
  
इति तन्त्रवक्तृप्रशंसा ॥   
  
तत्रैव ॥   
  
तन्त्रञ्च तन्त्रवक्तारं निन्दन्ति तान्त्रिकीं क्रियाम् ।   
  
ये जना भैरवास्तेषां मांसास्थिचर्वणोद्यताः ।   
  
अत एव च तन्त्रज्ञं न निन्दन्ति कदाचन ।   
  
न हसन्ति न निन्दन्ति न वदन्त्यन्यथा ।   
  
क्वचित् ॥   
  
इति तन्त्रादिनिन्दा करणदोषः ॥   
  
प्रथमपटले ॥   
  
शृणु देवे ! जगद्धात्रि ! सर्वमङ्गलमङ्गलम् ।   
  
तन्त्रं शृणुयाद्देवेशि ! ब्रह्मनिर्वाणमाप्नुयात् ॥   
  
दशमपटले ॥   
  
तन्त्रराजं महेशानि ! सारात्सांरतरं प्रिये ! ।   
  
श्रुत्वा ज्ञात्वा ङ्क्षमाशु लभते नात्र संशयः ॥   
  
एकादशपटले ॥   
  
शृणुयात् यो मुण्डमालातन्त्रं परमकारणम् ।   
  
ज्ञानदं मोक्षदं भक्तिभुक्तिसौख्यप्रदं शिवे ! इत्येवं परमं देवि !   
देवानामपि दुर्लभम् ।   
  
यो वेद धरणीमध्ये स एव परमार्थवित् ॥   
  
इति तन्त्रविशेषश्रवणफलम् ॥   
  
निर्वाणतन्त्रे ॥   
  
ज्ञानञ्च निर्मलं कृत्वा बुद्धिञ्च निर्मलां ततः ।   
  
प्। १२) महाभक्तियुतो भूत्वा सर्वप्राणिहिते रतः ।   
  
शब्दब्रह्ममयं ज्ञात्वा शृणोति पटलं यदि ।   
  
तदा मुक्तिमवाप्नुति सत्यं सत्यं न शंशयः ।   
  
अष्टादशपुराणानां श्रवणेनैव यत् फलम् ।   
  
मेरुतुल्यसुवर्णञ्च गुरवे ब्रह्मरूपिणे ।   
  
सशस्यां परमेशानि ! सप्तद्वीपां वसुन्धराम् ।   
  
प्रदद्याद्भक्तिभावेन यदि स्यात् वेदपारगः ।   
  
तस्माद्वै परमेशानि ! फलं बहुविधं शिवे ! ।   
  
अस्य तन्त्रस्य चार्वङ्गि ! शृणोति पटलं यदि ।   
  
तत्फलात् कोटिगुणितं फलं स लभते ध्रुवम् ।   
  
इति तन्त्रस्य पटलमात्रश्रवणफलम् ।   
  
शब्दज्ञानं विना सर्वो जाड्येन परिभूम्यते ।   
  
प्रादुर्भूतिमतस्त्वग्रे शब्दानां वक्तुमारभे ।   
  
सारदातिलके प्रथमपटले ॥   
  
सच्चिदानन्दविभवात् सकलात् परमेश्वरात् ।   
  
आसीच्छक्तिस्ततो नादो नादाद्बिन्दुसमुद्भवः ॥   
  
सच्चिदानन्दविभवादित्यनेन अविद्योपहितत्वेऽपीश्वरस्य स्वरूपहानिरिति राघवभट्टः ।   
  
सकलात् सप्रकृतिकादीश्वरात् शक्तिरासीदिति योजना ।   
  
तथा च तत्रैव ।   
  
निर्गुणः सगुणश्चेति शिवो ज्ञेयः सनातनः ।   
  
निर्गुणः प्रकृतेरन्यः सगुणः सकलः स्मृतः ॥   
  
इति कला प्रकृतिस्तया सह वर्त्तमानादिति दद्व्याख्यानञ्च ।   
  
ननु शक्तिसहितादेव पुनः शक्तिः कथमासीदिति चेत् सत्यं या अनादिरूपा   
चैतन्याध्यासेन महाप्रलये सूक्ष्मतया स्थिता तस्या गुणवैषम्यात्तु सगुणतया   
सात्त्विकराजसतामसस्रष्टव्यप्रपञ्चसाधने तद्गुणावस्थाने वोपचारादुत्पत्तिरिति   
साङ्ख्यमतमाश्रित्य ग्रन्थकारस्योक्तिरियमिति ज्ञेयम् ।   
  
तथा च मार्कण्डेयपुराणम् ।   
  
देवानां कार्यसिद्ध्यर्थमाविर्भवति सा यदा ।   
  
उत्पन्नेति तदा लोके सा नित्याप्यभिधीयते ।   
  
राघवभट्टधृतप्रयोगसारश्च ।   
  
तस्माद्विनिर्गता नित्या सर्वगा विश्वसम्भवा ।   
  
विश्वेषां सम्भवो यस्या इति ।   
  
तद्धृतवायवीसंहितापि ।   
  
शिवेच्छया परा शक्तिः शिवतत्त्वैकतां गता ।   
  
ततः परिस्फुरत्यादौ सर्गे तैलं तिलादिवेति ।   
  
कुब्जिका तन्त्रे प्रथमपटले तु ।   
  
प्। १३) आसीद्बिन्दुस्ततो नादो नादाच्छक्तिः समुद्भवा ।   
  
नादरूपा महेशानि ! चिद्रूपा परमा कला ।   
  
नादाच्चैव समुत्पन्ना अर्द्धबिन्दुर्महेश्वरि ! ।   
  
सार्द्धत्रितयबिन्दुभ्यो भुजङ्गी कुलकुण्डली ।   
  
विगुणा सगुणा देवि ! ब्रह्मरूपा सनातनी ।   
  
चैतन्यरूपिणी देवी सर्वभूतप्राकाशिनी ।   
  
आनन्दरूपिणी देवी ब्रह्मानन्दप्रकाशिनी ।   
  
इति विन्दोरादौ उत्पत्तिर्योक्ता सा आम्नायभेदेन अविरुद्धेति ।   
  
स चाम्नायभेदोऽग्रे स्फुटीभविष्यति ।   
  
इति सगुणशिवाच्छक्त्युत्पत्तिः ।   
  
तस्याः शक्तेस्तु नादबिन्दुसृष्ट्यु पयोग्यवस्थारूपौ ।   
  
तदुक्तं प्रयोगसारे ।   
  
नादात्मना प्रबुद्धा सा निरामयपदोन्मुखी ।   
  
शिवोन्मुखी यदा शक्तिः पुंरूपा सा तदा स्मृता ।   
  
इति शक्त्यवस्थाभेदः ।   
  
इच्छासत्त्वादिरूपतया बिन्दुरपि त्रिविध उक्तः सारदातिलके कान्यकुब्जवासिना   
जगद्गुरुणा लक्ष्मणाचार्येण ।   
  
शिवशक्तिमयः साक्षात्त्रिधासौ भिद्यते पुनः ।   
  
असौ बिन्दुः शिवमयः शक्तिमय उभयमयश्चेति त्रिविधः ।   
  
त्रिविधस्य स्वरूपमुक्तं तत्रैव ।   
  
बिन्दुर्नादो बीजमिति तस्य भेदाः समीरिताः ।   
  
बिन्दुः शिवात्मको बीजं शक्तिर्नादस्तयोर्मिथः ।   
  
समव्ययः समाख्यातः सर्वागमविशारदैः ।   
  
क्रियासारेऽपि ।   
  
बिन्दुः शिवात्मकस्तत्र बीजं शक्त्यात्मकं स्मृतम् ।   
  
तयोर्योगे भवेन्नादस्ताभ्यो जातास्त्रिशक्तयः ।   
  
इति त्रिबिन्दुकथनम् ।   
  
शक्तित्रयमुक्तं तत्रैव ।   
  
रौद्रीविन्दोस्ततो नादात् ज्येष्ठा बीजादजायत ।   
  
वामा ताभ्यः समुत्पन्ना रुद्रब्रह्मरमाधिपाः ।   
  
ते ज्ञानेच्छाक्रियात्मानो वह्नीन्द्वर्कस्वरूपिणः ।   
  
एतत् सर्द्धवचनं शारदायामपि ।   
  
ते रुद्रब्रह्मरमाधिपाः शिवब्रह्मनारायणा यथाक्रमं   
ज्ञानशक्तीच्छाशक्तिक्रियाशक्तिस्वरूपा इत्यर्थः ।   
  
अतएवैते वह्नीन्द्वर्कस्वरूपिणः शब्दस्य सृष्ट्यन्तर्गता निबोधका   
अर्द्धेन्दुबिन्दुरूपाः शक्तेरेवावस्थाविशेषा ज्ञेयाः ।   
  
एतेन शक्तेरेव सृष्ट्यादिकर्त्तृत्वमिति ध्वनितम् ।   
  
ननु शब्दार्थभावि भुवनं सृजतीन्दुरूपा यावद्विभर्ति पुनरर्कतनुः स्वशक्त्या ।   
  
प्। १४) वह्न्यात्मिका हरति तत् सकलं युगान्ते तां शारदां मनसि जातु न   
विस्मरामीति ।   
  
गोरक्षसंहितायामपि ।   
  
इच्छाक्रिया तथा ज्ञानं गौरी ब्राह्मी तु वैष्णवी ।   
  
त्रिधा शक्तिः स्थिता यत्र तत्परं ज्योतिरोमिति ।   
  
यथासम्भवमुन्नेयम् अत्र ज्ञानं गौरीशक्तिरिच्छा ब्राह्मीशक्तिः क्रिया   
वैष्णवीशक्तिरिति त्रिधा त्रिप्रकारा सा ।   
  
वक्ष्यमाणायामपि तस्यां सूर्येन्दुपावकान् ।   
  
प्रणवस्य त्रिभिर्वर्णैरित्यादिप्रणवांशाः ।   
  
अकारोकारमकारा ब्रह्मविष्णुरुद्रात्मका अकाराद्ब्रह्मणोत्पन्नमित्यादि   
ब्रह्मविष्ण्वीश्वरास्तत्तन्मण्डलेषु व्यवस्थिता इति ।   
  
तेन तत्र तत्र सूर्यरूपोऽकारो ब्रह्मा अत्र तु सूर्यरूपो विष्णुरिति   
पूर्वापरलिखनानुसारेण विरोध इति चेदर्थसृष्ट्यनुसारेण क्रमोऽनुसन्धेयो न तु   
लिखनानुसारेणेति स्थितम् ।   
  
योगिनीतन्त्रे पूर्वखण्डे दशमपटले तु ।   
  
इत्युक्त्वा सा महाकाली ददावस्मासु शाम्भवि ! ।   
  
इच्छाक्रियाज्ञानशक्तिः सर्वकार्यार्थसाधना ।   
  
इच्छा तु विष्णवे दत्ता क्रिया शक्तिस्तु ब्रह्मणे ।   
  
मह्यं दत्ता ज्ञानशक्तिः सर्वशक्तिस्वरूपिणी ।   
  
इत्यनेन विष्णोरिच्छाशक्तिरिति यदुक्तं तदाम्नायभेदेना-विरुद्धम् ।   
  
एवं वक्ष्यमाणपञ्चाम्नायषडाम्नायतत्तदाम्न्याय-  
रूपादिनिरूपकप्रभृतिपरस्परविरुद्धवचनानि सात्त्विकादिभेदेनाम्नायभेदेन वा   
व्यवस्थेयानीति निबोधिकादिसृष्टिकथनम् ।   
  
निर्वाणतन्त्रे प्रथमपटले तु ।   
  
सत्यलोके निराकारा महाज्योतिःस्वरूपिणी ।   
  
मायावल्कलमुत्सृज्य द्विधा भिन्ना जगन्मयी ।   
  
शिवशक्तिविभागेन जायते सृष्टिकल्पना ।   
  
प्रथमे जायते पुत्रो ब्रह्मसञ्ज्ञो हि पार्वति ! ।   
  
कालिकोवाच ।   
  
शृणु पुत्र ! माहावीर ! विवाहं कुरु यत्नतः ।   
  
एतत् श्रुत्वा ततो ब्रह्मा उवाच सादरं वचः ।   
  
त्वां विना जननी नास्ति शक्तिं मे देहि सुन्दरि ! ।   
  
तत् श्रुत्वा जगतां माता स्वदेहात् मोहिनीं ददौ ।   
  
प्। १५) द्वितीया सा महाविद्या सावित्री परमा कला ।   
  
अस्याः सङ्गं समासाद्य वेदविस्तारणं कुरु ।   
  
अनायासे सृष्टिकर्ता भव त्वं महिमण्डले ।   
  
द्वितीये जायते पुत्रो विष्णुः सत्त्वगुणाश्रयः ।   
  
कालिकोवाच ।   
  
शृणुपुत्र ! महावीर ! विवाहं कुरु यत्नतः ।   
  
विष्णुरुवाच ।   
  
तव दर्शनमात्रेण निष्कामी जायते पुमान् ।   
  
काथं करोमि हे मात ! मोहिनीं देहि मे शिवे ।   
  
देहाच्छक्तिं विनिष्कृष्य ददौ ।   
  
तस्मै च कालिका ।   
  
वैष्णवीं तां महाविद्यां श्रीविद्यां परमेश्वरि ! ।   
  
तामाश्रित्य महाविष्णुः पालयत्यखिलं जगत् ।   
  
तृतीये जायते पुत्रो महायोगी सदाशिवः ।   
  
तं दृष्ट्वा सा महाकाली ऋतुयुक्ताभवन्मुदा ।   
  
शृणु पुत्र ! महायोगिन् ! मद्वाक्यं हृदयं कुरु ।   
  
त्वां विना पुरुषः को वा मां विना कापि मोहिनी ।   
  
अतस्त्वं परमानन्दो विवाहं कुरु मे शिव ! ।   
  
सदाशिव उवाच ।   
  
यदुक्तं कर्म हे मातस्त्वां विना नास्ति मोहिनी ।   
  
सत्यमेतत् जगन्मात ! र्मां विना पुरुषो न च ।   
  
अस्मिन् देहे संस्थिते च न करोमि विवाहकम् ।   
  
कुरु देहान्तरं मातः करुणा यदि वर्त्तते ।   
  
तत्क्षणे सा महाकाली ददौ भुवनसुन्दरीमिति ।   
  
कुब्जिकातन्त्रे प्रथमपटले ।   
  
ब्रह्माणी कुरुते सृष्टिं न तु ब्रह्मा कदाचन ।   
  
अत एव महेशानि ! ब्रह्मा प्रेतो न संशयः ।   
  
वैष्णवी कुरुते रक्षां न तु विष्णुः कदाचन ।   
  
अत एव महेशानि ! विष्णुः प्रेतो न संशयः ।   
  
रुद्राणी कुरुते ग्रासं न तु रुद्रः कदाचन ।   
  
अत एव महेशानि ! रुद्रः प्रेतो न संशयः ।   
  
ब्रह्मविष्णुमहेशाद्या जडाश्चैव प्रकीर्तिताः ।   
  
प्रकृतिञ्च विना देवि ! सर्वकार्याक्षमा ध्रुवमित्युक्तम् ।   
  
इति शक्त्या सृष्ट्यादिकथनम् ।   
  
शब्दब्रह्मण उत्पत्तिमाह ।   
  
शारदायां प्रथमपटले ।   
  
भिद्यमानात् पराद्विन्दोरव्यक्तात्मा वरोऽभवत् ।   
  
शब्दब्रह्मेति तं प्राहुः सर्वागमविशारदा इति ।   
  
पराद्विन्दोरित्यनेन शक्त्यवस्थारूपोः यः प्रथमो   
बिन्दुस्तस्माद्भिद्यमानादव्यक्तात्मा वर्णादिविशेषरहितोऽखण्डो   
नादमात्रमुत्पन्नमित्यर्थः ।   
  
प्। १६) उक्तञ्चदुर्गेण यत्र ध्वनावकारादयो वर्णा विशेषरूपेण न व्यज्यन्ते स   
ध्वनिरव्यक्त इति ।   
  
सृष्ट्युन्मुखपरमशिवप्रथमोल्लासमात्रमखण्डोऽव्यक्तो नादबिन्दुमय एव व्यापको   
ब्रह्मात्मकः शब्दः ।   
  
शब्दब्रह्मेति हृदयं तथा च राघवभट्टधृतं वचनम् ।   
  
क्रियाशक्तिप्रधानायाः शब्दशब्दार्थकारणम् ।   
  
प्रकृतेर्बिन्दुरूपिण्याः शब्दब्रह्माभवत्परमिति ।   
  
प्रयोगसारेऽपि ।   
  
सोऽन्तरात्मा तदा देवि ! नादात्मा नदते स्वयम् ।   
  
यथा संस्थानभेदेन सम्भूय वर्णतां गतः ।   
  
वायुना प्रेर्यमाणासौ पिण्डाद्व्यक्तिं प्रयास्यतीति ।   
  
शारदातिलके ।   
  
चैतन्यं सर्वभूतानां शब्दब्रह्मेति मे मतम् ।   
  
तत् प्राप्य कुण्डलीरूपं प्राणिनां देहमध्यगम् ।   
  
वर्णात्मनाविर्भवति गद्यपद्यादिभेदतः ।   
  
तद्भिद्यमान बिन्दुरूपं चैतन्यं कुण्डलीस्वरूपं प्रणवाकारं प्राणिनां   
देहमध्यगं सत् वर्णात्मना आविर्भवति प्रकाशत इत्यन्वयः ।   
  
किं कृत्वा प्राप्य कण्ठादिकरणानीति शेषः ।   
  
तथा च मूलाधारात् प्रथममुदितो यस्तु तारः पराख्य इत्यादि प्रपञ्चसारे   
आश्चर्यो वक्ष्यति ।   
  
अत एव वक्ष्यमाणा सृष्टिः कुण्डलीत इति ज्ञेयम् ।   
  
शब्दब्रह्मपरमब्रह्मभेदेन ब्रह्मणो द्वैविध्यमुक्तं कुलार्णवे पञ्चमखण्डे   
प्रथमोल्लासे ।   
  
आगमोत्थं विवेकोत्थं द्विधा ज्ञानं प्रचक्षते ।   
  
शब्दब्रह्मागमनयं परं ब्रह्मविवेकजम् ।   
  
श्रीभागवते षष्ठस्कन्धे षोडशाध्यायेऽपि ।   
  
अहं सर्वाणि भूतानि भूतात्मा भूतभावनः ।   
  
शब्दब्रह्म परं ब्रह्म ममोभे शाश्वती तनुरिति ।   
  
शब्दब्रह्म परणवरूपं तथा च भगवद्गीता ।   
  
ओमित्येकाक्षरं ब्रह्म व्याहरन् मामनुस्मरन् ।   
  
यः प्रयाति त्यजन् देहं स याति परमां गतिमिति ।   
  
ओमिति ध्वनिमात्रोपलक्षणमतो वक्ष्यमाणगुरुवक्त्रे स्थितं ब्रह्म लभ्यते ।   
  
तत्प्रसादत इत्यादिवचनैः सह न विरोधः ।   
  
सर्वत्रैव धवनेर्विद्यमानत्वात् ।   
  
प्। १७) प्रणवार्थो वा वाच्यन्तु परमं ब्रह्मप्रणवो वाचकः स्मृत इत्यादिवचनात् ।  
  
इति श्रीप्राणतोषिण्यां प्रथमकाण्डे बीजस्वरूपशब्दप्रादुर्भावरूपाकरकथनं   
नाम प्रथमः परिच्छेदः ।   
  
  
  
  
इत्याकरे समुद्भूते शब्दे संशयरूपतः विवादबिलमुत्पन्नं परस्परजिगीषयेति ।   
  
अथ शब्दा नित्या अनित्याः प्रसिद्धाश्चेति मतत्रयम् ।   
  
तत्र पूर्वमते शब्दब्रह्मेति मुष्ठूक्तम् ।   
  
अनित्यवादिनोऽपि बहवस्तेषां मध्ये आन्तरस्फोटवादिनो   
जातिव्यक्तिस्फोटात्मकवाह्यस्फोटवादिनश्चैवं विवदन्ते यथा अथ कथमर्थः   
शब्देन प्रतिपाद्यते प्रतिपादयितुमक्षमत्वात् ।   
  
तथा हि नियतवर्णाः प्रदार्थं गमयन्ति ते किं क्रमेण युगपद्वा ।   
  
नाद्यः ।   
  
गौरित्यादौ गादिवर्णैः प्रत्येकमर्थप्रतिपादने कृते अपरवर्णवैयर्थ्यं स्यात् ।   
  
अथ वर्णैरेकशः कियानर्थावयवः प्रतिपाद्यत इति चेत्तदप्ययुक्तम् ।   
  
न हि गवाद्यवयवे गादिवर्णानां सङ्केतोऽस्ति ।   
  
न द्वितीयः ।   
  
भिन्नकालोपलब्धानां यौगपद्याभावात् ।   
  
उच्चरितप्रध्वंसिनो हि वर्णास्तावत्कालमवतिष्ठन्ते ।   
  
न च पूर्वपूर्ववर्णज्ञानं तस्योत्तरोत्तरवर्णज्ञानानुवृत्तौ नित्यत्वे प्रसङ्गात् अत   
एवेदं निरस्तम् ।   
  
यावन्तो यादृशा ये च तदर्थप्रतिपादने ।   
  
वर्णाः प्रज्ञातसामर्थ्याः ते तथैवार्थबोधका इति ।   
  
तस्मादनुत्पन्नोत्पन्ननष्टयोरसत्त्वे विशेषाभावात् वर्णेभ्योऽर्थप्रत्ययो न   
सम्भवतीति वर्णाव्यतिरेकेण वर्णाभिव्यङ्गः स्फोटः परिकल्प्यते ।   
  
स्फुटत्यर्थो यस्मादिति स्फोटोऽपादानेऽल् ।   
  
वर्णोच्चारणन्तु स्फोटार्थमेव ।   
  
पादवर्णा हि स्फोटव्यञ्जका इति क्रमयौगपद्याभ्यां व्यञ्जकासम्भव इति   
चेद्भवति तावदर्थप्रतिपत्तिः तदनुपपत्त्या वर्णेष्वपि स्फोटः कल्प्यते ।   
  
तस्मात् वर्णस्फोटात् पदस्फोटस्तस्मादर्थप्रतिपत्तिरित्थञ्च क्रमयौगपद्याभ्यां   
पदेभ्यो वाक्यार्थानुपपत्त्या पदस्फोटव्यञ्जितात् वाक्यस्फोतात् वाक्यार्थप्रतीतिः ।   
  
प्। १८) ननु गौरित्युच्चारणानन्तरं वर्णव्यतिरिक्तं परं किञ्चिन्नोपलभामहे ।   
  
केवलं वर्णा एव प्रतिपाद्यन्ते ।   
  
तस्मादनुपलभ्यमानत्वात् स्फोटरूपं नाम नास्त्येव शशविषाणादिवदिति   
स्फोटवादिनमाक्षिपन्ति ।   
  
शपथैरपि नादेयं वचो वः स्फोटवादिनाम् ।   
  
नभःकुसुममस्तीति कोऽभिदध्यात् सचेतन इति ।   
  
तत्र स्फोटवादिभिरुच्यते ।   
  
प्रत्यक्षेण न गृह्यते स्फोटः ।   
  
तथा हि गौरित्यत्र गकारौकारविसर्गेति वर्णत्रयस्य क्रमेणानुभवानन्तरं पदमिति   
अभिन्नाकारा बुद्धिरुपजायते ।   
  
न च तस्यां वर्णत्रयानर्थक्यं प्रयुज्यते अभिन्नत्वात् बुद्धेः ।   
  
यथा पटबुद्धिरभिन्ना तन्तुभिरेवोपजायमाना तन्तुव्यतिरिक्तं पटमवलम्बते ।   
  
तथा इहापि वर्णत्रयव्यतिरिक्तं वस्त्वन्तरमवलम्बते स च स्फोट इति ।   
  
ननु वर्णव्यतिरिक्तमन्यद्वस्तु न दृश्यत एव पटोऽपि तर्हि तन्तुव्यतिरिक्तो न दृश्यते   
कथमङ्गीकर्त्तव्यः पटबुद्धौ पटः प्रकाशते स्फोटोऽपि तर्हि तथा ।   
  
अथ स्फोटः किंस्वरूप इदं तदिति शृङ्गग्राहितया प्रतिपाद्यताम् ।   
  
अथोच्यते ।   
  
यो हि यद्बुद्धिग्राह्यः स तद्बुद्धिबोध्य एव न बुद्ध्यन्तरेभ्य इति पटोऽपि तर्हि   
तटबुद्ध्यैव प्रतिपाद्यते ।   
  
न तु बुद्ध्यन्तरेण तस्मात् ।   
  
यथा तन्त्वनुभवानन्तरमवयवी प्रत्यक्षसिद्धः पटस्तद्वत्   
सकलवर्णानुभवानन्तरमनुभूयमानो वर्णाभिव्यङ्ग्यः ।   
  
प्रत्यक्षसिद्धस्फोट इति गोपीनाथतर्काचार्याः ।   
  
तन्मतद्वयं दूषयितुमुपक्रमन्ते शारदातिलके प्रथमपटले आचार्याः ।   
  
शब्दब्रह्मेति शब्दार्थं शब्दमित्यम्परे विदुः ।   
  
एके आचार्याः ।   
  
शब्दार्थम् आन्तरस्फोटं शब्दब्रह्मेत्याहुः ।   
  
यथाह ।   
  
निरंश एव अभिन्नोनित्यबोधस्वभावः शब्दार्थ आन्तरस्फोट इति ।   
  
अपरे वैयाकरणाः पूर्वपूर्ववर्णोच्चारणाभिव्यक्ततत्तत्पद-  
संस्कारसहायचरमपदग्रहणोद्बुद्धं वाक्यस्फोटलक्षण-  
मखण्डैकार्थप्रकाशकं शब्दं शब्दब्रह्मेति वदन्ति ।   
  
यथाह ।   
  
एक एव नित्योऽभिव्यङ्ग्येभ्योऽखण्डो व्यक्तिस्फोटो जातिस्फोटो वा वहीरूप इति ।   
  
प्। १९) न तु अनित्यःशब्दश्चेत्तदा नानामुनिभिर्महादेवेन देव्यर्चनानानाशास्त्रेषु   
एकमेव वचनं क्वचित् क्वचित् कथमुक्तं तदग्रे व्यक्तीभविष्यति ।   
  
नित्यपक्षे तु नैष दोषो वचनस्यापि नित्यत्वात् इति चेत् न ।   
  
अनित्यपक्षेऽपि नानावक्त्रादेकस्वरूपा भारती वचनरूपेण निर्गतेत्यनेन   
कस्यापराधस्तस्याः शक्तेः वैचित्र्यात् ।   
  
यत्तु योगिनीतन्त्रे प्रथमखण्डे दशमपटले ।   
  
तन्मध्ये तु मया दृष्टं वर्णपुञ्जं महोज्ज्वलम् ।   
  
सूर्यकोटिसमाभासं चन्द्रकोटिसुशीतलम् ।   
  
वह्निकोटिमहोज्ज्वालं परं ब्रह्ममयं ध्रुवमिति वचनं   
तद्ब्रह्माण्डादिवदाद्याशरीरस्थत्वेन अवधातव्यमन्यथा तच्छरीरवर्त्तिनां   
ब्रह्माण्डादीनामपि नित्यं स्यात् ।   
  
तच्छरीरे ब्रह्माण्डन्तु ।   
  
अतीव वृहदाकारब्रह्माण्डकोटिकोटयः ।   
  
चरन्ति सर्वदा देवि ! कः सङ्ख्यातुं क्षमो भवेत् ।   
  
इति तदनन्तरशिववचनाज्ज्ञेयम् ।   
  
अथ भवन्मते मन्त्रवेदगायत्र्यादीनामनित्यत्वापत्तिरिष्टापत्तिरिति चेत् ।   
  
ओमित्येकाक्षरं ब्रह्म व्याहरन् मामनुस्मरन् ।   
  
इति गीतोक्तम् ।   
  
गुरुवक्त्वे स्थितं ब्रह्म लभ्यते तत्प्रसादत ! ।   
  
इति गुरुगीतोक्तम् ।   
  
गुरुणा यस्य यत् प्रोक्तं तत्तस्य ब्रह्मसञ्ज्ञितम् ।   
  
इति गुप्तसाधनतन्त्रे षष्ठपटलोक्तम् ।   
  
गायत्री ब्रह्मरूपिणीति तत्कवचोक्तमापौरुषेयाणि वेदवाक्यानीति दुर्गसिंहोक्तञ्च ।   
  
उक्तञ्च दोषाः सन्ति न सन्तीति पौरुषेयेषु विद्यते ।   
  
वेदे कर्त्तुरभावात्तु दोषाशङ्कैव नास्ति नः ।   
  
इति तत्र तत्र लक्षणया ब्रह्मप्रतिपादकमिति व्याख्यातव्यमिति चेन्नेयं लक्षणा   
रूढिप्रयोजनाभ्यां वञ्चितत्वादिति ।   
  
उक्तञ्च काव्यःप्रकाशे ।   
  
मुख्यार्थबाधे तदुयोगे रूढितोऽर्थप्रयोजनात् ।   
  
अन्यार्थो लक्ष्यते यत् सा लक्षणारोपिता क्रिया ।   
  
इति शब्दश्रवणमात्रावगम्योऽर्थः मुख्यार्थः ।   
  
यथोक्तं गोपीनाथतर्काचार्येण ।   
  
श्रुतिमात्रेण यात्रास्य तादर्थ्य मवसीयते ।   
  
प्। २०) तं मुख्यमर्थं मन्वन्ते गौणं यत्नोपपादितमिति ।   
  
बाधस्तु अन्वयानुपपत्तिः ।   
  
ययेत्यर्थे यदित्यव्ययम् ।   
  
क्रियाव्यापारः ।   
  
आरोपिता अभिधेयप्रत्ययान्तरितप्रत्ययेति ।   
  
प्रसिद्धवादिनस्तु नामी वर्णा नित्यास्तल्लक्षणायोगात् ।   
  
तथा हि सदकारणवन्नित्यमिति नित्यलक्षणम् ।   
  
सत् सत्त्वाशालि अकारणवत् ।   
  
कारणरहितं यत् तन्नित्यमित्यर्थः ।   
  
केवलं सदित्य्क्ते घटपटादेर्ध्वंसस्यापि नित्यत्वप्रसङ्गः स्यात् ।   
  
केवलमकारणवदित्युक्तेऽपि प्रागभावस्यापि नित्यत्वप्रसङ्गः ।   
  
अतो विशेषणद्वयमिति ।   
  
वर्णास्तु कण्ठताल्वादिकरणक्रमानुविधायिजन्मानः नित्या भवितुमर्हन्ति ।   
  
नाप्यनित्याः स एवायं शब्दो यः पूर्वमुपालब्ध इति प्रत्यभिज्ञान्तात् ।   
  
अथ तत्प्रतिरूपकोऽयमिति चेत्तथापि सङ्केतान्तरप्रसक्तिः स्यात् ।   
  
सङ्केतस्तु ।   
  
अस्माच्छब्दादयमर्थो बोद्धव्य इत्युद्देशनरूपः ।   
  
वर्णादिषु उच्चरितप्रध्वस्तेषु सङ्केतोऽपि ध्वस्त इति ।   
  
तस्मान्न अमी वर्णा नित्या नाप्यनित्याः ।   
  
किन्तु अनवच्छिन्नसन्तानाः प्रसिद्धा इति ।   
  
ननु वर्णा नित्याश्चेत्तदा कथमुक्तं वर्णात्मनाविर्भवतीति ।   
  
नैवमभिप्रायापरिज्ञानाद्दोषमाशङ्कसे तथा हि ।   
  
शब्दो द्विविधो ध्वनिर्वर्णश्च ।   
  
षड्जर्षभगान्धारमध्यपञ्चमधैवतनिषादेषु सप्तसु स्वरेषु वर्णं विना   
ध्वनिः स्वातन्त्र्येण प्रतिभाति ।   
  
अमरसिंहेनापि तन्त्रीकण्ठोत्थिताः स्वरा इत्युक्तम् ।   
  
तथा च षड्जं रौति मयूरस्तु गावो नर्दन्ति चर्षभम् ।   
  
अजो रौति तु गान्धारं क्रौञ्चं क्वणति मध्यमम् ।   
  
पुष्पसाधारणे काले काकिलो रौति पञ्चमम् ।   
  
धैवतं कुञ्जरो रौति निषादं हेषते हय इति रायमुकुटप्रभृतिधृतसङ्गीतवचनमिति   
।   
  
मालवादयो रागा अपि मूर्च्छितस्वरभेदेन ध्वनिरेव भवति ।   
  
तथा च मालवोऽयं वसन्तश्चायमित्यादि गीतिश्रवणसमये ध्वनिभेदेन   
सामाजिकानां प्रतीतिः स्यात् ।   
  
ध्वनिभेदज्ञानन्तु स्वरभेदेन भवति ।   
  
प्। २१) न तु वस्तुत इति ।   
  
ध्वनिमन्तरेण वर्णो न प्राशते ।   
  
अर्थावबोधाय ध्वनिर्वर्णात्मना आविर्भवति प्रकाशत इति तस्य तात्पर्यम् ।   
  
नन्वर्थावबोधाय परा पश्यन्ती मध्यमा वैखरीत्वरूपावस्थः सन् ध्वनिरपि   
प्रकाशते ।   
  
तथा च गवादीनां वत्सप्रभृत्यावाहनाद्यर्थं नादः प्रवर्त्तते ॥   
  
अत एवोक्तं स्वरशास्त्रे ॥   
  
शिशुर्वेत्ति पशुर्वेत्ति वेत्ति गीतिरसं फणी ।   
  
हरिर्वेति हरो वेत्ति नारदोवेत्ति वा न वा ॥   
  
इति चेत् सत्यम् ।   
  
गवादीनां स्वरमात्रप्रतीतिसमवायिनां कियद्विषयकज्ञानमस्ति न तु   
धीमेधाविज्ञानानि तानि तु वर्णज्ञानादृते न सम्भवन्ति ।   
  
तथा हि ईश्वरविषयकज्ञानमपीश्वरशब्दं विना न भवति ।   
  
एवमनिर्देश्यं निर्गुणं ब्रह्मापि अन्धकारावस्थितवस्तुप्रकाशकप्रदीपेनेव   
तत्प्रकाशकमात्रेण निर्गुणशब्देनैव व्यज्यते ।   
  
अत एव ध्वनिं तृणाय मत्वा शिशुर्वेत्ति पशुर्वेत्ति वेत्ति गीतिरसं फणी ।   
  
एकन्तु कवितातत्त्वमीश्वरो वेत्ति नापर इत्यनेन काव्यविद्भिरुपहस्तितम् ।   
  
कवितातु अर्थव्यङ्ग्या अतो वर्णात्मकशब्दे नैव कविता स्यादिति तु न शब्दवाच्यत्वं   
निर्गुणस्य ॥   
  
सनिर्गुणः गुणश्चेति शिवो ज्ञेयः सनातनः ॥   
  
निर्गुणः प्रकृतेरन्यः सगुणः सकलः स्मृत इति शारदोक्तेर्वणानां   
प्रकृतिप्रभवत्वेन तत्र वृत्त्याभावात् प्रकृतेरन्यः प्रकृत्या असम्बद्ध इत्यर्थः ॥   
  
कुब्जिकातन्त्रे प्रथमपटले तु शेषार्द्धन्यथोक्तं यथा ।   
  
निर्गुणः सगुणच्चेति शिवो ज्ञेयः सनातनः ।   
  
निर्गुणाश्चैव सञ्जाता विन्दवस्त्रय एव च ।   
  
ब्रह्मबिन्दुर्विष्णुबिन्दूरुद्रबिन्दुर्महेश्वरीति ॥   
  
अन्यथा प्रकृतीश्वरभेदोपलब्ध्यनन्तरं मिलितत्वप्रतीतिविषयेण सगुणेन निर्गुणस्य   
भेदप्रतीतिर्न स्यादत एव श्रुत्यध्याये ब्रह्मणा ब्रह्मण्यनिर्देश्ये निर्गुणे   
गुणवृत्तयः ।   
  
कथं चरन्ति श्रुतयः साक्षात् सदसतः परे ॥   
  
इति परीक्षितः प्रश्नोऽपि सङ्गच्छते ।   
  
आस्तां विस्तरः प्रस्तुतमभिधास्ये ।   
  
तन्मतद्वयं दूषयति शारदातिलकं मतद्वयेन शब्दशब्दार्थयोः   
ब्रह्मत्वमुक्त्वा न हि तेषां तयोः सिद्विर्जडत्वादुभयोरपीति तेषां वादिनां मते   
तयोः शब्दशब्दार्थयोः शब्दब्रह्मत्वसिद्धिर्न ।   
  
प्। २२) हेतुमाह उभयोर्जडत्वादिति ।   
  
अयमाशयः ।   
  
शब्दं विनार्थो जडः प्रतिपत्तुमशक्यः कस्तं प्रतिपादयिष्यतीत्येवमर्थं विना   
शब्दोऽपि डः प्रतिपादयितुमशक्तः कं स बोधयिष्यतीति तेन शब्दार्थरूपविशिष्टस्य   
शब्दब्रह्मत्वमवधारितम् ।   
  
तदुक्तम् अध्यायात्मविवेके ।   
  
अनादिनिधनं ब्रह्म शब्दतत्त्वं यदक्षरम् ।   
  
विवर्ततेऽर्थभावेन प्रक्रिया जगतो मतेति ।   
  
अन्यत्रापि शब्दग्रमेति शब्दावगम्यमर्थं विदुर्बुधाः ।   
  
स्वतोऽर्थानावरोधत्वात् प्रोक्तोऽप्येतादृशो वर इति ।   
  
स तु सर्वत्र संस्यूते जाते भूताकारे पुनः ।   
  
आविर्भवति देहेषु प्राणिनामर्थविस्तृत इति ॥   
  
अत एव कल्पसूत्रटीकायां शङ्कराचार्याः ॥   
  
षट्त्रिंशत्तत्त्वानि विश्वं शरीरं कञ्चुकितः शिवो जीवः ।   
  
निष्कञ्चुकः परमशिव इति षट्त्रिंशत्तत्त्वानि शुद्धमिश्राशुद्धभेदानि यथा ।   
  
शिवशक्तिसदाशिवेश्वरशुद्धविद्येति शुद्धानि ।   
  
मित्राणि शुद्धाशुद्धानि ।   
  
शुद्धानि यथा मायाकला विद्यावागहङ्कारकालनियतिपुरुषप्रकृतिबुद्धिमनांसि ।   
  
अशुधानि यथा ।   
  
श्रोत्रत्वक्चक्षूरसनाघ्राणवाक्पाणिपादपायूपस्थशब्दस्पर्शरूपरसगन्धाकाशव्  
आयुतेजोजल पृथिव्यात्मकानि ।   
  
तदुक्तं मृत्युञ्जयसंहितायाम् ॥   
  
कलाविद्यावाक्कालमायानियतिपञ्चकैः कञ्चुकितः शिवो जीवो भवति ।   
  
एवञ्च शिवजीवयोरुपाधिमात्रभेदेः तत्त्वानां शिवेषस्तु दीक्षापरिच्छेदे वक्ष्यते ॥   
  
कञ्चुकलक्षणं यथा परापरिमलोल्लासे ॥   
  
अस्यैव सर्वकर्त्तुर्यत् किञ्चित्कर्तृविभ्रमः ।   
  
तस्य हेतुः कलानाम तत्त्वं तत्त्वविदो विदुः ।   
  
सर्वज्ञस्य त्वविद्या स्यात् किञ्चित् ज्ञातृत्वविभ्रमः ।   
  
पूर्णस्य रागो विषयेष्वभिष्वङ्ग इतीरितः ।   
  
कालो हि नाम भावानां भीषणाभीषणात्मकः ।   
  
क्रमावच्छेदकः सोऽयं लवादिप्रलयावधिः ।   
  
प्। २३) इदं ममैव कर्त्तव्यमकर्त्तव्यमिदं मम ।   
  
इत्थं नियमनस्यास्य हेतुर्नियतिरुच्यते ।   
  
तत्त्वपञ्चकमेतस्य स्वरूपावरकं यतः ।   
  
तस्मात् कञ्चुकमित्येतदुच्यते तत्त्वपञ्चकमित्याहुः ॥   
  
कुलार्णवे पञ्चमखण्डेऽपि ।   
  
घृणा लज्जा भयं शोको जुगुप्सा चेति पञ्चमी ।   
  
कुलं शीलं तथा जातिरष्टौ पाशाः प्रकीर्तिताः ।   
  
पाशबद्धो भवेज्जीवः पाशमुक्तः सदाशिवः ॥   
  
इति शिवजीवयोरैक्यमुक्तम् ।   
  
राघवभट्टस्तु यदि शब्दः शब्दार्थो वा ब्रह्मेत्युच्यते तदा ब्रह्मपदवाच्यत्वं   
नोपपद्यते ।   
  
यतः सच्चिदानन्दरूपो ब्रह्मपदार्थः ।   
  
उक्तञ्च श्रुत्या ।   
  
नित्यं विज्ञानमानन्दं ब्रह्मेत्याह ।   
  
एतन्न समीचीनम् ।   
  
तेनैव लिखितकुण्डलीस्वरूपं प्रणवाकारमित्यसङ्गतेः विश्वसाराद्युक्तवचनजाताच्च   
॥   
  
तथा च विश्वसारे ॥   
  
शब्दब्रह्मेति तं प्राह साक्षाद्देवः सदाशिवः ।   
  
अनाहतेषु चक्रेषु स शब्दः परिकीर्त्यते ।   
  
अनाहतं महाचक्रं हृदये सर्वजन्तुषु ।   
  
तत्र ओङ्कार इत्युक्तो गुणत्रयसमन्वितः ।   
  
शिवो ब्रह्मा तथा विष्णुरोङ्कारे च प्रतिष्ठितः ।   
  
अकारश्च भवेद्ब्रह्मा उकारः सच्चिदात्मकः ।   
  
मकारो रुद्र इत्युक्त इति तस्यार्थकल्पना ।   
  
चकारे च भवेद्विष्णु रुकारे च प्रजापतिः ।   
  
मकारे च भवेत् रुद्र इति वा वर्णनिर्णयः ॥   
  
फेत्कारिणीतन्त्रे प्रथमपटले च ।   
  
तेभ्य एव समुत्पन्ना वर्णेभ्यो विष्णुशूलिनोः ।   
  
मूर्त्तयः शक्तिसंयुक्ता उद्यन्ते ताः क्रमेण तु ।   
  
इत्युक्ता विष्णुशिवशक्तीनां प्रत्येकं मूर्तयः पञ्चाशदुक्ताः ।   
  
प्रपञ्चसारे तृतीयपटलेऽपि ॥   
  
शशीनाग्न्युत्थिता यस्मात् स्वरस्पृक्व्यापकाक्षराः ।   
  
इनः सूर्यः स्पृक् स्पर्शः ।   
  
तत्त्रिभेदे समुपन्ना अस्टत्रिंशत् कला मताः ।   
  
स्वराः सौम्याः स्पर्शयुग्मैः सौरा वाद्याश्च वह्निजाः ।   
  
षोडशद्वादशदशसङ्ख्याः स्युः क्रमशः कलाः ॥   
  
क्रमश इति चन्द्रस्य षोदश द्वादश सूर्यस्य वह्नेर्दशेत्यष्टत्रिंशत् कलाः ।   
  
वर्णेभ्य एव तारस्य पञ्चभेदैश्च भूतगैः ।   
  
प्। २४) सर्वगाश्च समुपन्नाः पञ्चाशत्सङ्ख्यकाः कलाः ॥   
  
तारस्य प्रणवस्य ताभ्य एव तु तावत्यः शक्तिभिर्विष्णुमूर्त्तयः ।   
  
तावत्या मातृभिः सार्द्धं तेभ्यः स्यूरुद्रमूर्तयः ।   
  
तेभ्य एव तु पञ्चाशत् स्युरौषधय ईरिताः ।   
  
याभिस्तु मन्त्रिणः सिद्धं प्राप्नुयुर्वाच्छितप्रदाम् ।   
  
अमृता मानदा पूषा तुष्टिः पुष्टी रतिर्धृतिः ।   
  
शशिनी चन्द्रिका कान्तिर्ज्योत्स्ना श्रीः प्रीतिरङ्गना ।   
  
पूर्णापूर्णामृता कामदायिन्यः स्वरजाः कलाः ।   
  
कुलार्णवे पञ्चमखण्डे षष्ठोल्लासे तु चेति कथिता कुलनायिकेति पाठः ।   
  
तापिनी तापिनी धूम्रा मरीचिर्ज्वालिनी रुचिः ।   
  
सुषुम्ना भोगदा विश्वा बोधिनी धारिणी क्षमा ।   
  
कभाद्या वसुदाः सौराष्ठडान्ता द्वादशेरिता ।   
  
धूम्रार्च्चिरुष्मा ज्वलिनी ज्वालिनी विस्फुलिङ्गिनी ।   
  
सुश्रीः सुरूपा कपिला हव्यकव्यवहेत्यपि ।   
  
हव्यवहा कव्यवहेति ।   
  
याद्यर्णयुक्ता वह्न्युत्था दश धर्मप्रदाः कलाः ।   
  
कुलार्णवे तु ।   
  
आग्नेया यादिवर्णाद्या दश धर्मप्रदाः कलाः ।   
  
इति पाठः ।   
  
शारदायाम् ।   
  
अमृता मानदा इत्याद्युक्ता ।   
  
अभयेष्टकरा ध्येयाः ।   
  
श्वेतपीतारुणाः क्रमात् ।   
  
इति विशेष उक्तः ।   
  
प्रपञ्चसारे ।   
  
सृष्टिर्-ऋद्धिः स्मृतिर्मेधा कान्तिर्लक्ष्मीर्धृतिः स्थिरा ।   
  
स्थितिः सिद्धिरकारोत्थाः कला दश समीरिताः ।   
  
अकारप्रभवा ब्रह्मजाताः स्युः सृष्टये कलाः ।   
  
शारदायाम् ।   
  
अकाराद्ब्रह्मणोत्पन्नास्तप्तचामीकरप्रभाः ।   
  
द्रवीभूतस्वर्णवर्णा इत्यर्थः ।   
  
एताः करधृताक्षस्रक्पङ्कजद्वयकुण्डिकाः ।   
  
प्रपञ्चसारे ।   
  
जरा च पालिनी शान्तिरीश्वरी रतिकामिका ।   
  
वरदा ह्लादिनी प्रीतिर्दीर्घाश्चोकारजाः कलाः ॥   
  
शारदायान्तु ।   
  
दीर्घाः स्युरष्टतवर्गजाः ।   
  
उकाराद्विष्णुनोत्पन्नास्तमालदलसन्निभाः ।   
  
अभीतिवरचक्रेष्टबाहव, परिकीर्तिताः ।   
  
तीक्ष्णा रौद्री भया निद्रा तन्त्री क्षुत् क्रोधनी क्रिया ।   
  
उत्कारी चैव मृत्युश्च मकाराक्षरजाः कलाः ।   
  
मकारप्रभवा रुद्रजाताः संहृतये कलाः ।   
  
शारदायान्तु ।   
  
प्। २५) उत्कारी मृत्युरेताः स्युः कथिताः पयवर्गजाः ।   
  
रुद्रेण मार्णादुत्पन्नाः शरच्चन्द्रनिभप्रभाः ।   
  
उद्वहन्त्योऽभयं शूलं कपालं वाहुभिर्वरम् ।   
  
इत्यधिकमुक्तम् ॥   
  
विन्दोरपि चतस्रः स्युः पीताः श्वेतारुणासिताः ।   
  
ईश्वरेणोदिता विन्दोः पीताः श्वेतारुणासिताः ।   
  
अनन्ताय यवर्गस्था जवाकुसुमसन्निभाः ।   
  
अभयं हरिणं टङ्कं दधाना वाहुभिर्वरम् ।   
  
इत्यधिकमुक्तं शारदायाम् ॥   
  
कलाश्चेश्वरसञ्जातास्थिरोधानाय बिन्दुजाः ।   
  
इति कुलार्णवे ॥   
  
निवृत्तिश्च प्रतिष्ठा च विद्या शान्तिस्तथैव च ।   
  
इन्धिका दीपिका चैव रेचिका मोचिका परा ।   
  
सूक्ष्मा सूक्ष्मार्त्तता ज्ञानामृता चाप्यायनी तथा ।   
  
व्यापिनी व्योमरूपा च अनन्ता नादसम्भवा ।   
  
नादजाः षोडश प्रोक्ता भुक्तिमुक्तिप्रदायिकाः ।   
  
सदाशिवेन सञ्जाता नादादेताः सितत्विषः ।   
  
अक्षस्रक्पुस्तकगुणकपालाढ्यकराम्बुजाः ।   
  
इति पञ्चाशदाख्याताः कलाः सर्वसमृद्धिदाः ।   
  
इत्यादिकं शारदायाम् ।   
  
इति पञ्चाशत्कलाः ।   
  
प्रपञ्चसारे ॥   
  
केशवनारायणमाधवगोविन्दविष्णवः ।   
  
मधुसूदनसञ्ज्ञश्च सप्तमः स्यात् त्रिविक्रमः ।   
  
वामनः श्रीधराख्यश्च हृषीकेशस्तदन्तरम् ।   
  
पद्मनाभस्तथा दामोदराख्यो वासुदेवयुक् ।   
  
सङ्कर्षणश्च प्रद्युम्नः सानिरुद्धाः स्वरोद्भवाः ।   
  
ततश्चक्री गदी शार्ङ्गी खड्गी शङ्खी हली तथा ।   
  
मुषली शूलिसञ्ज्ञश्च भूयः पाशी तथाङ्कुशी ।   
  
मुकुन्दो नन्दजो नन्दी नरो नरकजिद्धरिः ।   
  
कृष्णः सत्यः सात्वतश्च शौरिः शूरी जनार्दनः ।   
  
भूधारी विश्वमूर्तिश्च वैकुण्ठः पुरुषोत्तमः ।   
  
बली बलानुजो बालो वृषघ्नश्च वृषस्तथा ।   
  
हंसो वराहो विमलो नृसिंहो मूर्त्तयो हलात् ।   
  
कादिक्षान्ताद्व्यञ्जनादित्यर्थः ।   
  
केशवाद्या इमे श्यामाश्चक्रशङ्खलसत्कराः ।   
  
इति शारदायामधिकम् ॥   
  
फेत्कारिणीतन्त्रेऽपि ॥   
  
शङ्खचक्रधराः सर्वे घनाभाः पीतवाससः ।   
  
केशवाद्या निजाङ्कस्थशक्त्यालङ्कृतविग्रहाः ।  
  
प्। २६) इति पञ्चाशद्विष्णवः ।   
  
कीर्तिः कान्तिस्तुष्टिपुष्टी धृतिः शान्तिः क्रिया दया ।   
  
मेधा सर्षी श्रद्धा स्याल्लज्जा लक्ष्मीः सरस्वती ।   
  
प्रीतिरती रमा प्रोक्ताः क्रमेण स्वरशक्तयः ।   
  
जया दुर्गा प्रभा सत्या चण्डा वाणी विलासिनी ।   
  
विजया विरजा विश्वा विनदा सुनदा स्मृतिः ।   
  
ऋद्धिः समृद्धिः शुद्धिश्च भक्तिर्मुक्तिर्मितिः क्षमा ।   
  
रमोमा क्लेदिनी क्लिन्ना वसुदा वसुधा परा ।   
  
परा परायणा सूक्ष्मा सन्ध्या प्रज्ञा प्रभा निशा ।   
  
अमोघा विद्युता चेति शक्तयः सर्वकामदाः ।   
  
एताः प्रियतमाङ्केषु निषणाः सस्मिताननाः ।   
  
विद्युद्दामसमानाङ्ग्यः पङ्कजाभयवाहवः ।   
  
फेत्कारिणीतन्त्रे तु ॥   
  
ताश्च सस्मितवक्त्राब्जा विद्युदाभाः प्रकीर्तिताः ।   
  
कान्ताङ्कस्थाश्च कीर्त्त्याद्याः कमलाभयपाणयः ।   
  
इत्युक्तम् ।   
  
इति पञ्चाशद्विष्णुशक्तयः ॥   
  
श्रीकण्ठोऽनन्तसूक्ष्मौ च त्रिमूर्तिरमरेश्वरः ।   
  
अर्घीशो भावभूतिश्चातिथिश्च स्थाणुको हरः ।   
  
झिण्टीशो भेतिकः सद्योजातश्चानुग्रहेश्वरः ।   
  
अक्रूरश्च महासेनः स्युरेताः स्वरमूर्त्तयः ।   
  
ततः क्रोधीशचण्डेशपञ्चान्तकशिवोत्तमाः ।   
  
अथैकरुद्रकूर्मैकनेत्राह्वचतुराननाः ।   
  
अजेशः सर्वसोमेशस्तथा लाङ्गलिदारकौ ।   
  
अर्द्धनारीश्वरश्चोमाकान्तश्चाषाढिदण्डिनौ ।   
  
स्युरप्रिमीनमेषाख्यालोस्थितश्च शिखी तथा ।   
  
छगलण्डद्विरण्डेयौ समहाकालवालिनौ ।   
  
भुजङ्गेशपिनाकीशखड्गीशाख्यवकेशकाः ।   
  
श्वेतस्रग्वीशनकुलिशिवाः संवर्त्तकस्तथा ।   
  
एते रुद्राः स्मृता रक्ता धृतशूलकपालकाः ॥   
  
इति पञ्चाशद्रुदाः ॥   
  
पूर्णोदरी स्याद्विरजा शाल्मली तदनन्तरम् ।   
  
लोलाक्षी वर्त्तुलाक्षी च दीर्घघोणा समीरिता ।   
  
सुदीर्घमुखागोमुख्यौ दीर्घजिह्वा तथैव च ।   
  
कुण्डोदर्यूर्द्धकेश्यौ च तथा विकृतमुख्यपि ।   
  
ज्वालामुखी ततो ज्ञेया पश्चादुल्कामुखी ततः ।   
  
सुश्रीमुखी चैव विद्यामुख्येताः स्वरशक्तयः ॥   
  
प्। २७) महाकालीसरस्वत्यौ सर्वसिद्धिसमन्विते ।   
  
गौरी त्रैलोक्यविद्या स्यान्मन्त्रसिद्धिस्ततः परम् ।   
  
आत्मशक्तिर्भूतमाता तथा लम्बोदरी स्मृता ।   
  
द्राविणी नागरी भूयः खेचरी चापि मञ्जरी ।   
  
रूपिणी चित्रिणी पश्चात् काकोदर्यपि पूतना ।   
  
स्याद्भद्रकालीयोगिन्यौ शङ्खिनी गर्जिनी तथा ।   
  
कालरात्रिश्च कुब्जिन्या कपर्दिन्यपि वज्रषा ।   
  
जया च सुमुखेश्वर्य्या रेवती माधवी ततः ।   
  
वारुणी वायवी प्रोक्ता पश्चाद्रणे विदारिणी ।   
  
ततश्च सह आलक्ष्मीर्व्यापिनी माययान्विता ।   
  
एता रुद्राङ्कपीठस्थाः सिन्दूरारुणविग्रहाः ।   
  
रक्तोत्पलकपालाभ्यामलङ्कृतकराम्बुजाः ।   
  
आयुधादिध्यानं वामदक्षयोरेवं सर्वत्र ।   
  
इति पञ्चाशद्रुद्रशक्तयः ।   
  
चन्दनकुचन्दनागुरुकर्पूरोशीररोगजलघुसृणाः ।   
  
कक्कोलजातिमांसीमुराचोरग्रन्थिरोचनापत्राः ।   
  
पिप्पलविल्वगुहारुणतृणं कलरङ्गाह्वकुम्भीवल्लिन्यः ।   
  
शोल्वम्बरकाश्मरिकास्थिराब्जदरपुष्पिका ।   
  
मयूरशिखाप्लक्षाग्निमन्थसिंहीकुशाह्वदर्भाः ।   
  
कृष्णदरपुष्पीरोहिणचुण्डकवृहतीपाटलचित्रातुलस्यपा-मार्गाः ।   
  
शतमखलताद्विरेफाविष्णुक्रान्तामूषल्यथाञ्जलिनी ।   
  
दूर्वाश्रोदेवीसह तयैव लक्ष्मीसदाभद्रे ।   
  
आदीनामिति कथिता ।   
  
वर्णानां क्रमवशादथौषधयः ।   
  
गुलिकाकवायभावितप्रमेदतो निखिलसिद्धिदायिन्यः ।   
  
चन्दनं प्रसिद्धम् ।   
  
कुचन्दनं रक्तचन्दनम् ।   
  
अगुरुः प्रसिद्धः ।   
  
कर्पूरं रसकर्पूरम् ।   
  
उशीरं वीरणमूलम् ।   
  
रोगः कुष्ठम् ।   
  
जलं बाला ।   
  
घुसृणः कुङ्कुमम् ।   
  
कक्कोलं काकोलीति प्रसिद्धम् ।   
  
जातिः पुष्पविशेषः ।   
  
स्नतामांसी जटामांसी ।   
  
मुरा मुरामांसी ।   
  
चोरश्चोरपुष्पी ।   
  
ढोलकलम्बीति गौडभाषा ।   
  
ग्रन्थिः गाठियानीति गौडप्रसिद्धम् ।   
  
रोचना हरिद्रा ।   
  
पत्रं तेजपत्रम् पिप्पलोऽश्वथः ।   
  
विल्वः प्रसिद्धः ।   
  
गुहा जयन्ती ।   
  
अरुणतृणं पृश्निपर्णी ।   
  
फलरङ्गाह्वः कामराङ्गा इति प्रसिद्धः ।   
  
कुम्भी गाम्भारी ।   
  
वल्लिनी ताम्बूली ।   
  
प्। २८) शोल्वम्बरं छोलङ्ग इति प्रसिद्धः ।   
  
काश्मरिका कशेरुः ।   
  
स्थिरा बला ।   
  
अब्ज दुज्जलः हिजल इति यस्य प्रसिद्धिः ।   
  
दरपुष्पिका तिलपुष्पम् ।   
  
मयुरशिखा अपमार्गविशेषः सुपाङेति यस्य प्रसिद्धिः ।   
  
प्लक्षो वटः ।   
  
अग्निमन्थो गम्भारिः ।   
  
सिंही कण्टकारी ।   
  
कुशा कुशाह्वः प्रसिद्धः ।   
  
दर्भः काशविशेषः ।   
  
कृष्णः पिप्पली ।   
  
दरपुष्पी इन्द्रयवः ।   
  
रोहिणं कुटुकी ।   
  
चुण्डुकं कुकुबल्या ।   
  
वृहती प्रसिद्धा ।   
  
पाटलः पारलीति प्रसिद्धः ।   
  
तुलसी प्रसिद्धा ।   
  
अपामार्गः प्रसिद्धः ।   
  
शतमखता इन्द्रलता ।   
  
द्विरेफा भृङ्गराजः ।   
  
विष्णुक्रान्ता अपराजिता ।   
  
मूषली तालमूली ।   
  
अञ्जलिनी लाजालु लज्जावतीति यस्याः ख्यातिः ।   
  
दूर्वा प्रसिद्धा ।   
  
श्रीदेवी धान्यमिति ।   
  
लक्ष्मीः शतमूली ।   
  
सदा रुद्रजटा ।   
  
भद्रा भद्रपर्पटी इत्योषधयः ॥   
  
ओषधीनां प्रयोजनमप्युक्तं राघवभट्टधृतेन ॥   
  
यो यो मन्त्रस्तस्य तस्य वर्णौषधिविनिर्मिता ।   
  
तत्तद्वर्णोत्थसङ्ख्याभिर्गुलिका मन्त्रसिद्धिदा ।   
  
तयाभिषेकस्तद्धवनं तत्स्वादस्तद्विलेपनम् ।   
  
तत्पूजा च तथा सिद्धिदायकं स्यान्न चान्यथा ॥   
  
इत्योषधीनां फलकथनम् ॥   
  
कामधेनुतन्त्रप्रथमपटलेऽपि ॥   
  
अकारादिक्षकारान्ता मातृका बीजरूपिणी ।   
  
विसर्गश्चैव बिन्दुश्च द्विसन्धिर्ब्रह्मविग्रहा ।   
  
विसर्गः प्रकृतिर्बिन्दुः पुरुषः ।   
  
द्विसन्धिर्द्वयोर्भेदकः ॥   
  
वर्णात्तु जायते ब्रह्मा तथा विष्णुः प्रजापतिः ।   
  
रुद्रश्च जायते देवि ! जगत्संहारकारकः ।   
  
इति सर्वेषामुपास्यानां ब्रह्मविष्णुप्रभृतीनां सर्वगकलानामोषधीनाञ्च   
ब्रह्मस्वरूपप्रणवपञ्चरश्म्यकारोकारमकारबिन्दुनादा-दिभ्य उत्पत्तेः ।   
  
यदि वा वाच्यवाचकसम्बन्धेन लक्षणया प्रणवशब्देन प्रणववाच्यं ब्रह्मे   
त्यङ्गीक्रियते तदाप्युक्तदोषस्तदवस्थ एव ।   
  
शारदाविश्वसार प्रपञ्चसारोक्तप्रमाणजातैः प्रणवावयवा एव सर्वोत्पादका न   
ब्रह्मावयवविशेषवाचका इति ।   
  
प्। २९) तेभ्यः कथं सर्वेषामुत्पत्तिश्च स्यात् ।   
  
ननूत्पत्तिकर्तृमात्रं न ब्रह्म अपि तु उत्पत्तिस्थितिलयहेतुत्वेनावधारितं यत् तदेव ।   
  
तथा च वेदान्तवृत्तिधृता श्रुतिः ।   
  
यतो वा इमानि भूतानि जायन्ते येन जातानि जीवन्ति यत् प्राप्याभिसंविशन्ति तद्ब्रह्मेति   
व्यजाना इति प्रणवस्योत्पादकमात्रत्वात् कथं तथात्वमिति चेत् सत्यं   
प्रणवरश्म्युद्भवानां ब्रह्मादीनां सृष्ट्यादिकर्तृत्वदर्शनात् प्रणवस्य हेतुत्वं   
स्पष्टमवगम्यते ।   
  
अथ तर्हि प्रणवस्य ब्रह्मत्वमस्तु कथमन्येषां वर्णानामित्यपि कुदेश्यं   
प्रणवविकृतत्वेनापि ध्वनिमयत्वात्तेषामिति ॥   
  
तथा च प्रपञ्चसारे प्रथमपटले ॥   
  
मूलार्णमर्णविकृतीर्विकृतेर्विकृतीरपि ।   
  
तत्प्रभिन्नानि मन्त्राणि प्रयोगांश्च पृथग्विधान् ।   
  
वैदिकांस्तान्त्रिकांश्चैव सर्वानित्थमुवाच हेति ।   
  
मूलार्णा हंसः ।   
  
अर्णविकृतिरकारादिक्षकारान्ता ।   
  
विकृतेर्विकृतिर्वर्णसंयोगादि ।   
  
तेन प्रभिन्नानि भेदं प्राप्तानि शेषं सुगमम् ।   
  
इत्थमनेन प्रकारेण ब्रह्माणं सर्वान् काल उवाचेत्यन्वयः ।   
  
हंसो विकारप्रकारस्तु ।   
  
चतुर्थपटले प्राणात्मकं हकाराख्यं बीजं तेन तदुद्भवाः ।   
  
षडूर्मयः स्यूरेफोत्था गुणाश्चत्वार एव च ।   
  
पवनाद्याः पृथिव्यन्ताः स्पर्शाद्यैश्च गुणैः सह ।   
  
करणान्यपि चत्वारि सङ्घातश्चेतनेति च ।   
  
हकारस्य गुणाः प्रोक्ताः षडिति क्रमतो बुधैः ।   
  
उकारान्तास्त्वकाराद्याः षड्वर्णाः षड्भ्य एव तु ।   
  
प्रभेदेभ्यः समुत्पन्ना हकारस्य महात्मनः ।   
  
ऋकाराद्याश्च चत्वारो रेफोत्थाश्च पराः स्मृताः ।   
  
एकारादिविसर्गान्तं वर्णानां षट्कमुद्धृतम् ।   
  
हकारस्य षडङ्गेभ्य इतीदं षोडशाङ्गवत् ।   
  
एभ्यः सञ्जज्ञिरेऽङ्गेभ्यः स्वराः षोडश सर्वगाः ।   
  
तेभ्यो वर्णान्तराः सर्वे ततो मूलमिदं विदुः ।   
  
स तारो वीजतामेव प्राणिष्वेव व्यवस्थितः ।   
  
ब्रह्माण्डं ग्रन्थमेतेन व्याप्तं स्थावरसङ्गमम् ।   
  
नादः प्राणाश्च जीवश्च घोषश्चेत्यादि कथ्यते ।   
  
एष पुंस्त्रोनियमितैर्लिङ्गैश्च सनपुंसकैः ।   
  
प्। ३०) रेफो माया बीजमिति त्रिधा मायाभिधीयते ।   
  
शन्तिः श्रीः सन्नतिः कान्तिर्लक्ष्मीर्मेधा सरस्वती ।   
  
क्षान्तिः पुष्टिः स्थितिः शान्तिर्विद्याद्यैः स्वार्थवाचकैः ।   
  
नानाविकारतां प्राप्तैः स्वैः स्वैर्भावैर्विकल्पितैः ।   
  
तामेतां कुण्डलीत्येके सन्तो हृद्ययनां विदुः ।   
  
सा रौति सततं देवी भृङ्गीसङ्गीतकध्वनिम् ।   
  
आकृतिं स्वेन भावेन पण्डिता बहुधा विदुः ।   
  
कुण्डली सर्वथा ज्ञेया सुषुम्नानुगतैव सा ।   
  
चराचरस्य जगतो वीजत्वाद्विजमेव तत् ।   
  
मूलस्य बिन्दुयोगेन शतानन्दत्वदुद्भवः ।   
  
रेफान्वितोकाराकारयोगादुत्पत्तिरेतयोः ।   
  
हकाराख्योद्भवस्तेन हरिरित्येष शब्द्यते ।   
  
हरत्वमस्य तेनैव सर्वात्मत्वं ममापि च ।   
  
अस्य विन्दोः समुत्पत्त्या तदन्ते सोऽहमुच्यते ।   
  
सहङ्कारः पुमान् प्रोक्तः स इति प्रकृतिः स्मृता ।   
  
अजपेयं मता शक्तिस्तथा दक्षिणवान्तः ।   
  
बिन्दुर्दक्षिणभागस्तु वामभागो विसर्गकः ।   
  
तेन दक्षिणवामाख्यौ भागौ ।   
  
पुंस्त्रीविशितौ ।   
  
बिन्दुः पुरुष इत्युक्तो विसर्गः प्रकृतिर्मता ।   
  
पुम्प्रकृत्यात्मको हंसस्तदात्मकमिदं जगत् ।   
  
पुंरूपा सा विदित्वास्रं सोऽहम्भावमुपागता ।   
  
स एव परमाख्योऽयं मनुरस्य महात्मनः ।   
  
सकारञ्च हकारञ्च लोपयित्वा प्रयोजयेत् ।   
  
सन्धिर्वै पूर्वरूपाख्यं ततोऽसौ प्रणवो भवेत् ।   
  
ताराद्विभक्ताच्चरमांशतः स्युर्भूतानि खादीन्यथ मध्यमांशात् ।   
  
इनादितेजांसि च पूर्वभावात् शब्दाः समन्त्राः प्रभवन्ति लोके ।   
  
समस्ता इत्यपि क्वचित् पाठः ।   
  
विश्वसारे द्वितीयपटलेऽपि ॥   
  
हंसौ तत्र समुद्भूतौ पुंस्त्रियौ तत्र सन्मतौ ।   
  
हं तत्र पुरुषः प्रोक्तः सकारः प्रकृतिः स्मृतः ।   
  
ताविमौ सकलं विश्वं व्याप्तौ च कृतकोऽनलम् ।   
  
कृतको भस्म ।   
  
यथानलमग्निं व्याप्तस्तथा इमौ विश्वं व्याप्तावित्यर्थः ।   
  
अग्निर्माणवक इत्यादिवदुपमासूचकशब्दमन्तरेणापि उपमाप्रतीतिः ।   
  
यदा तद्भावमाप्नोति तदा सोऽहमिति स्मृतः ।  
  
प्। ३१) स एव परमं ब्रह्मकूटस्थो जगदङ्कुरः ।   
  
सर्वे देवास्तथा वेदा दिग्वातार्कादयस्तथा ।   
  
त्रुट्या दिक्कालकल्पाश्च तत्तदेव तथात्मकम् ।   
  
यस्मिंश्च प्रलयं यान्ति वाङ्नाशे जगदीश्वरि ! ।   
  
यस्मिन् सृष्टिः सदैवैति यस्मिन्नद्यापि तिष्ठति ।   
  
स एव परमं ब्रह्म सोऽहम्भावेन जायते ।   
  
सहवर्णौ विलुप्याथ सन्धिवर्णं दिशेद्यद ।   
  
प्रणवः सर्ववर्णेषु कथितः पद्मयोनिना ।   
  
परानन्दमयं ब्रह्म शब्दब्रह्मविभूडितम् ।   
  
आत्मनो देहमध्ये तु सर्वमन्त्रात्मकं प्रिये ! ॥   
  
इति रुद्रजामले उत्तरखण्डे द्वाविंशतिपटले च ॥   
  
एकमूर्तिस्त्रयो देवा ब्रह्मविष्णिमहेश्वराः ।   
  
मम विग्रहसङ्कॢप्ता सृजत्यवति हन्ति च ।   
  
प्रणवादुद्भवा एते योगविघ्नकराः सदा ।   
  
अकारं ब्रह्मणो वर्णं शब्दरूपं महाप्रभम् ।   
  
प्रणवान्तर्गतं नित्यं योगपूरकमाश्रयेत् ।   
  
उकारं वैष्णवं वर्णं शब्दभेदिनमीश्वरम् ।   
  
प्रणवान्तर्गतं सत्त्वं योगकुम्भकमाश्रयेत् ।   
  
मकारं शाम्भवं रूपं जीवभूतं विधूद्गतम् ।   
  
प्रणवान्तःस्थितं कालं लयस्थानं समाश्रयेत् ।   
  
वर्ण एष विभागेन प्रणवं प्रैकल्पितम् ।   
  
प्रणवाज्जायते हंसो हंसः सोऽहं परो भवेत् ।   
  
सोऽहं ज्ञानं महाज्ञानं योगिनामपि दुर्लभम् ।   
  
निरन्तरं भावयेद्यः स एव परमो भवेत् ।   
  
हं पुमान् स स्वरूपेण चन्द्रेण प्रकृतिस्तु सः ।   
  
एतद्धंसं विजानीयात् सूर्यमण्डलभेदकम् ।   
  
विपरीतक्रमेणैव सोऽहञ्ज्ञां यदा भवेत् ।   
  
तदैव सूर्यगः सिद्धो वासुदेवप्रपूजितः ।   
  
हकारार्णं सकाराणार्णं लोपयित्वा ततः परम् ।   
  
सन्धिं कुर्यात्ततः पश्चात् प्रणवोऽसौ महामनुः ।   
  
इति प्रणवतः सर्वेषामक्षरादीनामाविर्भावदर्शनाच्च ।   
  
अत एव सर्वजीवोत्पादक इति वर्णाभिधाने प्रवणवस्य नाम वक्ष्यति ॥   
  
अथ प्रणवस्य ब्रह्मवाचकत्वं न तु ब्रह्मत्वमुक्तम् सृष्टिप्रपञ्चस्तु   
अकारोकारमकारनादबिन्दुरूपप्रणवावयवपञ्चकवाच्यब्रह्मविष्णुरुद्रशक्तीश्वरेभ्य्  
अः एवेति ॥   
  
प्। ३२) अत एव समस्तं व्यस्तं त्वां शरणद ! गृणात्योमिति पदमिति   
पुष्पदन्तेनाप्युक्तम् ।   
  
अन्यत्रापि पाच्यन्तु परमं ब्रह्म प्रणवो वाचकः स्मृतः इति ।   
  
वाच्यस्य ब्रह्मत्वमुक्तम् ।   
  
न तु वाचकस्य प्रणवस्य इत्यतो वर्णस्यानित्यत्वमिति चेन्न कल्पसूत्रविरोधात्   
तत्तत्सूत्रञ्च वर्णात्मका नित्याः शब्दाः इति ।   
  
अयमाशयः ।   
  
शब्दोहि द्विविधो ध्वन्यात्मको वर्णात्मकश्च ।   
  
तत्र ध्वन्यात्मकोऽनुपलभ्यमानत्वादनित्य इति केचिति ।   
  
ते तु मृदङ्गाद्याघातोद्भवमेव ध्वनिं मन्यमाना वर्णात्मकस्य न ध्वनित्वमिति   
वदन्ति तदतीव मन्दं तथा हि ।   
  
ध्वनिर्द्विविधस्तरङ्गनिभः कदम्बकोरकनिभश्च ।   
  
आद्यः समीपवर्त्तिनमात्मस्वरूपं तरङ्गन्यायेन क्रमशः प्रतिवर्णं   
परिबोध्याभिधेयं प्रतिपादयति ।   
  
द्वितीयस्तु कदम्बकोरकवदव्यक्तरूपेण दूरवर्तीनमात्मानमेव प्रतिबोधयति   
नाभिधेयं यथा हट्टादिरव इति ।   
  
वर्णात्मकस्तु नित्य एव तदुक्तं मातृकोदये ॥   
  
वेदानामीश्वरः कर्त्ता पुराणानां महर्षयः ।   
  
यन्नास्याः श्रूयते कर्ता स्वयम्भूर्मातृका ततः ॥   
  
जामलेऽपि ॥   
  
ब्रह्मत्वं ब्रह्मणा प्राप्तं विष्णुत्वं विष्णुना स्वयम् ॥   
  
पराक्रमेऽपि ।   
  
धन्यैर्माहेश्वरैः स्वार्थप्रत्यभिज्ञानशालिभिः ।   
  
स्वपरिज्ञानमात्रेण जीवन्मुक्ता भवन्ति हि ।   
  
इत्यनेन मन्त्राणां नित्यता दर्शिता ।   
  
इति कुलमूलावतारकल्पसूत्रटीकायां शङ्कराचार्यपादैर्व्याख्यातम् ।   
  
वस्तुतस्तु वाच्यस्य परमब्रह्मत्वं न तु ब्रह्मत्वमिति पुरैवोक्तम् ।   
  
नन्वपौरुषेयाणि वेदवाक्यानीति वेदे कर्त्तुरभावादिति चोक्तवाक्याभ्यां वेदस्य   
नित्यता दर्शिता ।   
  
तर्हि कथं वेदानामीश्वरः कर्तेति ।   
  
वेदस्य जन्यता वक्ष्यमाणवेदादिवीजमित्यादिवचनैस्तावन्मन्त्राणां   
जन्यत्वान्मन्त्राणां नित्यतेति च सङ्गच्छत इति चेत् सत्यम् ।   
  
ईश्वरस्य प्रकाशकत्वेन वेदानां कर्त्तृत्वमङ्गीक्रियते न तूत्पादकत्वेन ।   
  
प्। ३३) तथा च ।   
  
बृहन्नीलतन्त्रे चतुर्थपटले ॥   
  
वेदं ब्रह्मेति साक्षाद्वै जानीहि नगनन्दिनि ! ।   
  
स्वयं प्रवर्तते वेदस्तत्कर्त्ता नास्ति सुन्दरि ! ।   
  
स्ववम्भुवे भगवता वेदो गीतस्तथा पुरा ।   
  
शिवाद्या ऋषिपर्यन्ताः स्मर्त्तारोऽस्य न कारकाः ।   
  
प्रकाशका भवन्त्येव कृष्णाद्यास्त्रिदिवौकस इति ॥   
  
यत्तु नारदपञ्चरात्रे प्रथमरात्रे त्रयोदशाध्याये सावित्रीस्तुतौ ॥   
  
सावित्री वेदमाताऽहं वेदानां जनको विधिः ।   
  
तमेव धातुर्धातारं नमामि त्रिगुणात् परम् ।   
  
इति वचनेन न तस्य सावित्रीमातृकत्वं विधिजनकत्वञ्चोक्तम् ।   
  
तदपि अस्याः सङ्गं समासाद्य वेदविस्तारणं कुर्विति प्रागुक्तवचनेनैकवाक्यतया   
विस्तारकारकत्वेन अवधारणीयम् ।   
  
अन्यथा तेने ब्रह्महृदेति भागवतप्रथमश्लोकस्य वेदान युगान्ते तमसा तिरस्कृतान्   
रसातलाद्यो नृतुरङ्गविग्रहः ।   
  
प्रत्याददे वै कवयेऽभियाचते तस्मै नमस्ते वितथेहितायेति   
पञ्चमस्कन्धाष्टादशाध्यायोक्तश्लोकस्य वैयर्थ्यं स्यात् ।   
  
स्वयं वेदजनकस्य ब्रह्मणोऽन्यस्माच्छिक्षणमन्यस्यायाच्ञाप्राप्तिर्न सम्भवतीति ।   
  
अभियाच्यमानब्रह्मार्थं तमसा दैत्यरूपेण तिरस्कृतानपहृतान् वेदान्   
नृतुरङ्गविग्रहो हयग्रीवमूर्तिः सन् रसातलात् प्रत्याददे प्रत्युज्जहार्त्यन्वयः ।   
  
तर्हि कथं षष्ठस्कन्धे प्रथमाध्यायै ।   
  
वेदो नारायणः साक्षात् स्वयम्भूरिति शुश्रूम ।   
  
इत्यत्र श्रीधरस्वामिना व्याख्यातम् ।   
  
वेदो नारायणादुद्भूतः स एव साक्षादुपचार इति स्वयम्भूरिति निश्वासमात्रेण   
स्वयमेव भवति तथा च श्रुतिः ।   
  
अस्य महतोभूतस्य निश्वसितमेतद्यदृग्वेद इति ॥   
  
कामधेनुतन्त्रेऽपि ॥   
  
अकारादिक्षकारान्ता स्वयं परमकुण्डली ।   
  
सर्वं चराचरं विश्वं वर्णात्मा सूयते ध्रुवम् ।   
  
नानाशास्त्रं पुराणञ्च इतिहासञ्च सुन्दरि ! ।   
  
वेदञ्च स्मृतिशास्त्रञ्च अन्यानि यानि कानि च ।   
  
अक्षराज्जायते सर्वं परं ब्रह्ममयं प्रिये ! ।   
  
इति वचने कुण्डली वेदं सूयत इति वक्ष्यमाण धामत्रयं सा   
वेदानामित्यादिश्रुत्यष्टादशविद्या इत्यादि च सङ्गच्छते ।   
  
प्। ३४) सत्यं वेदान्तमतमाश्रित्य तत् सर्वं समाधेयम् ।   
  
तन्मतन्तु केवलमीश्वरं विना सर्वेषामनित्यत्वम् ।   
  
अपौरुषेयाणीत्यादि भीमांसकमतानुसारेणोक्तमिति ।   
  
सर्वमनवद्यम् ।   
  
वस्तुतस्तु सर्ववेदमयी देवी सर्वमन्त्रमयी तथेत्यादि   
वक्ष्यमाणशारदोक्तकुण्डलिन्याश्चैतन्यरूपायाः शब्दब्रह्मत्वेन निरूपितायाः   
शब्दार्थोभयरूपिण्या वेदादिमयत्वेन वेदानां मन्त्राणाञ्च नित्यत्वमेव   
प्रमाणम् ।   
  
तर्हि उक्तश्रुतेः का गतिरिति चेत् न ।   
  
महतो भूतस्य विराड्मूर्तेरीश्वरस्य निश्वसितं वेद इत्यर्थे वेदस्य जन्यत्वं   
नायातम् ।   
  
यदि च श्रीधरस्वामिव्याख्यावलम्बिभिर्जन्यत्वमङ्गीक्रियते तदा परमेष्ठिनो   
निश्वासद्वारेणाविर्भूतस्य भगवतो वराहमूर्तेः परमेष्ठिजन्यत्वं स्यात् ।   
  
तत्प्रमाणन्तु तृतीयस्कन्धे त्रयोदशाध्याये परमेष्ठी त्वपां मध्ये तथा   
मग्नामवेक्ष्य गामित्युपक्रम्य यस्यास्मि हृदयादासं स ईशो विदधातु मे ।   
  
इत्यभिध्यायतो नासाविवरात् सहसानघ ! ।   
  
वराहतो को निरगादङ्गुष्ठपरिमाणकः ।   
  
तस्याभिपश्यतः स्वस्थः क्षणेन किल भारत ! ।   
  
गजमात्रः प्रववृधे तदद्भतमभून्महत् ।   
  
इति मैत्रेयवचनम् ।   
  
इति नानाशास्त्रोत्पत्तिकथनम् ।   
  
ग्रहादीनामपि वर्णादुत्पत्तिरुक्ता ॥   
  
प्रपञ्चसारे चतुर्थपटले ॥   
  
तदा स्वरेशः सूर्योऽयं कवर्गेशस्तु लोहितः ।   
  
चवर्गप्रभः काव्यष्टवर्गादुबुधसम्भः ।   
  
तवर्गोत्थः सुरगुरुः पवर्गोत्थः शनैश्चरः ।   
  
यवर्गजोऽयं शीतांशुरिति सप्तगुणा त्वियम् ॥   
  
विश्वसारतन्त्रे अन्तमातृकासम्भववर्गाधिष्ठातृदेवतात्वं ग्रहाणामुक्तम् ॥   
  
यथा ।   
  
सप्तवर्गस्य देवेशि ! देवताः कथयामि ते ।   
  
रक्तवर्णो भूमिपुत्रः कवर्गदेवता मता ।   
  
काव्यष्टवर्गस्य विभुश्चवर्गस्य बुधः स्मृतः ।   
  
तवर्गस्य सुराचार्यः पवर्गस्य शनैश्चरः ।   
  
यवर्गस्य तथा चन्द्रः स्वराणां देवता रविरिति ॥   
  
प्। ३५) प्रपञ्चसारे ॥   
  
अस्या विकारवर्णेभ्यो जाता द्वादश राशयः ।   
  
लवादिकालोपचितैस्तैः स्याच्चक्रगतिक्रिया ।   
  
ऋक्षराश्यादिषु तथा चक्रगत्या जगत्स्थितिः ।   
  
वक्ष्यामि चक्ररूपञ्च प्रबद्धं राशिभिर्यथा ।   
  
अन्तर्वहिर्विभागेन रचयेन्द्राशिमण्डलम् ।   
  
भूचक्र एव मेषादिः प्रविज्ञेयोऽथ मानुषः ।   
  
आद्यैर्मेषाह्वयो राशिरीकारान्तैः प्रतीयते ।   
  
ऋकारान्तैरॢकारान्तर्वृषो युग्मं ततस्त्रिभिः ।   
  
ततो मेषराश्युद्भवात् परम् ऋकारान्तैस्त्रिभ्रिवृषो जात एवम्   
ऌकारान्तैस्त्रिभिर्मिथुनमित्यन्वयः ॥   
  
एदौतोः कर्कटो राशिरोदौतोः सिंहसम्भवः ।   
  
अमः शवर्णकेभ्यश्च सञ्जाता कन्यका मता ।   
  
षड्भ्यः कचटतेभ्यश्च पयाभ्याञ्च प्रजज्ञिरे ।   
  
वणिगाद्यास्तु मीनान्ता राशयः शक्तिजृम्भणात् ।   
  
चतुर्भिर्यादिभिः सार्द्धं स्यात् क्षकारस्तु मीनगः ॥   
  
इति वर्णतो राशिसृष्टिकथनम् ॥   
  
क्षेत्राधिपोऽपि तत्रिअव ॥   
  
अङ्गाराब्जकवृश्चिकौ चतुले शुक्रस्य युक्कन्यके बौधे कर्कटकाह्वयो हिमरुचः   
सिंहास्तथा गोपतेः ।   
  
चापाब्जावपि धैषणौ मकरकुम्भाख्यौ च मन्दग्रहाः प्रोक्ता राश्यधिपा वलौ   
च कलसे सोऽयं क्रमो दर्शितः ।   
  
इति राश्यधिपकथनम् ॥   
  
ततस्तदूर्द्धभास्थो भुवश्चक्रसमस्तथा ।   
  
स तु सिंहादिको यस्मिन् पैतृकी नियता गतिः ।   
  
तदूर्द्धभागसंस्थश्च स्वश्चक्रश्चापि तादृशः ।   
  
स तु चापादिको देवचक्रस्त्रैनाभिकस्त्वयम् ।   
  
इति त्रिभुवनराशिचक्रकथनम् ॥   
  
तथा एभ्य एव तु राशिभ्यो नक्षत्राणाञ्च सम्भवः ।   
  
स चाप्यक्षरभेदेन सप्तविंशतिधा भवेत् ।   
  
आभ्यामश्वयुजा जाता भरणी कृत्तिका पुनः ।   
  
लिपित्रयाद्रोहिणी च तत्परत्वाच्चतुष्टयात् ।   
  
एदैतोर्मृगशीर्षार्द्रे तदन्ताभ्यां पुनर्वसुः ।   
  
अमसोः केवलो योगो रेवत्यर्थं पृथग् गतः ।   
  
कतस्तिष्यस्तथाश्लेषः खगयोर्घङयोर्मघा ।   
  
ततः पूर्वात्तछजयोरुत्तराज्झञयोस्तथा ।   
  
हस्ताचित्रा च टठयोः स्वाती डाद्यक्षरादभूत् ।   
  
प्। ३६) विशाखातु ढणोद्भूता तथदेभ्योऽनुराधिका ।   
  
ज्येष्ठाधकारान्मूलाख्या नपफेभ्योऽभवत्तथा ।   
  
पूर्वाषाढा ततोऽन्या च सञ्जाता श्रवणा मता ।   
  
श्रविष्ठाख्या च यवयोस्तथा शतभिषा ततः ।   
  
वशयोः प्रोष्ठपत्सञ्ज्ञा वसहेभ्यः पराः स्मृताः ।   
  
इति वर्णतो नक्षत्रसृष्टिकथनम् ।   
  
ताभ्याममाभ्यां क्षार्णोऽयं यदा वै सह वत्स्यते ।   
  
तदेन्दुसूर्यसंयोगोऽमावस्या हि प्रतीयते ।   
  
कषतो भवमस्मत्तः कषयोः सङ्गमोभवः ।   
  
ततः क्षकारः सञ्जातो नृसिंहस्तस्य देवता ।   
  
स पुनः षसहैः सार्द्धं परा प्रौष्ठपदं गतः ।   
  
इत्यमावास्योत्पत्तिकथनम् ।   
  
अनुनक्षत्रवारेषु स्वस्वमन्त्रजपोऽपरः ।   
  
तस्मादेषां दिनानाञ्च कथ्यते देवतादयः ।   
  
इति नक्षत्रवारे जपकथनम् ॥   
  
कारस्कराख्यामलकोडुम्बरो जम्बुसञ्ज्ञकः ।   
  
खदिरः कृष्णवशौ च पिप्पलो नागरीहिणौ ।   
  
पलाशप्लक्षकाम्बोष्ठधियार्जुनविकङ्ककाः ।   
  
वकुलः सरजां सर्जो वञ्जुलः पनसाककौ ।   
  
शमीकदम्बनिम्बाम्रमधुकान्तादिनाङ्घ्रिपाः ।   
  
आयुष्कामः स्वर्क्षवृक्षं छेदयेन्न कदाचन ।   
  
इत्यत्र स्वार्थहेतूभयवाचकः ।   
  
न छिन्द्यान्न छेदयेदित्यपि ॥   
  
इति स्वीयनक्षत्रवृक्षच्छेदननिषेधः ॥   
  
अश्वियमानलधातृशशिरुद्रादिति सुरेज्यासर्पाश्च ।   
  
पित्रर्यमभगदिनकृत्त्वष्टारो मरुतस्तथेन्द्राग्नी ।   
  
मित्रेन्द्रौ तथा निर्-ऋतिजले विश्वदेवा हरिस्तथा वसवः ।   
  
वरुणोऽजपादोऽहिव्रध्नः पूषा च देवता भानाम् ॥   
  
इति नक्षत्रदेवताकथनम् ॥   
  
अश्वेभाजभुजङ्गसर्पसवमामार्जारकाजः कुली मूषा   
मूषिकरुद्रयानमहिषीव्याघ्रायमारोहणः ।   
  
व्याघ्रेणीहरिणीश्वरानरपशुः शाखामृगास्त्रीहयः ।   
  
मर्त्यो गोकरिणी च साधुकथिता नक्षत्रयोन्यः क्रमात् ॥   
  
इति नक्षत्रयोनिकथनफलम् ।   
  
गोव्याघ्रं गजसिंहमश्वमहिषं श्वैनञ्च वभ्रूरगम् ।   
  
वैरं वानरमेषकञ्च सुमहत्तद्वद्विडालोन्दुरु ।   
  
प्। ३७) लोकानां व्यवहारतोऽन्यदपि च ज्ञात्वा प्रयत्नादिदम् ।   
  
दम्पत्योर्नृपभृत्ययोरपि सदा वर्ज्यं शुभस्यार्थिभिः ।   
  
शाश्वतिकवैरितया द्वन्द्वे एकत्वं नपुंसकत्वञ्च ॥   
  
एतेभ्योऽभावास्यान्ताः प्रतिपदादिकास्तिथयः ॥   
  
राशिभ्योऽत्र तिथीनाममध्यर्द्धद्वयन्तु राशिरेकः स्यात् ।   
  
तेन त्रिंशत्तिथयोद्वादश भेदतो भिन्नाः ।   
  
ता एव स्युर्द्वेधा पुनरपि पूर्वान्त्यपक्षभेदेन ॥   
  
पक्षः पञ्चदशाहः स्यात् पूर्वः प्रतिपदादिकः शुक्लः ।   
  
तद्वज्ज्ञेयोऽप्यपरः पक्षः कृष्णप्रतिपदादिकः प्रोक्तः ।   
  
इति पक्षोत्पत्तिकथनम् ।   
  
सञ्ज्ञासाम्ये सत्यपि सौम्यात्तु ह्नासवृद्धितस्तिथयः ।   
  
न समाः पक्षद्वितये त्रिंशद्भेदं तथापि प्राप्ताः ।   
  
अग्न्यश्व्युमाः सविघ्ना नागा गुहसवितृमातरो दुर्गा ।   
  
ककुभो धनपतिविष्णुयमहरपतिचन्द्राः क्रमेण तिथ्यधिपाः ।   
  
इति श्रीप्राणतोषिण्यां प्रथमे सर्गकाण्डे   
शब्दार्थस्वरूपब्रह्मकथनगर्भाक्षरजातजगत्कथनं नाम द्वितीयः परिच्छेदः ॥  
  
  
  
  
  
एवं प्राधान्यद्योतनाय प्रथमोद्दिष्टापरान्ता शब्दसृष्टिरुक्ता   
शरीरसृष्टिमन्तरेण पश्यन्त्याद्या वक्तुमशक्या इति तां वक्तुमथ सृष्टिमारभते ।   
  
शारदातिलकप्रथमपटले आचार्यः ॥   
  
अथ विन्द्वात्मनः शम्भोः कालबन्धोः कलात्मनः ।   
  
अजायत जगत्साक्षी सर्वव्यापी सदाशिवः ।   
  
सदाशिवाद्भषेदीशस्ततो रुद्रः समुद्भवः ।   
  
ततो विष्णुस्ततो ब्रह्मा तेषामेवं समुद्भवः ।   
  
अत्रार्थ सृष्टौ पुनरुद्रादीनामुत्पत्तिस्त्वर्थरूपेण पूर्वं तेषामुत्पात्तः   
शब्दरूपेणातो न पौनरुक्त्यमिति ।   
  
कला माया तदात्मनस्तदुत्पन्नत्वात् ।   
  
कालबन्धोरित्यनाद्यन्तकाले सृष्टिरूपकालसहायान्नादात्मन इत्यर्थः ।   
  
अनेन विशेषणद्वयेन प्रकृतेः कालस्य च महाप्रलयेऽप्यवस्थानमुक्तम् ।   
  
अत एवानयोरापेक्षिकनित्यता पुरुषस्य स्वतो नित्यत्वं सर्वविनाशस्य पुरुषावधित्वादिति   
।   
  
अत एव विश्वसारे ।   
  
निमेषाद्यास्तथा माया दिवसाश्च तथा निशाः ।   
  
प्। ३८) पक्षा मासाश्च ऋतवश्चायनं वत्सरस्तथा ।   
  
युगञ्च युगमानञ्च तथा मन्वन्तराणि च ।   
  
महाप्रलयपर्यन्तं सर्वं विन्द्वात्मकं स्मृतम् ।   
  
इत्यनेन सृष्टिरूपकालस्य लय उक्तः ।   
  
किन्तु महाप्रलये कालबन्धोरिति बन्धुशब्देन कालस्य निमित्तत्वं सूचितम् ।   
  
तथा च राघवभट्टधृतम् ॥   
  
लवादिप्रलवान्तो यस्तमःशक्तिविजृम्भितः ।   
  
निमित्तभूतः कालोऽयं भावानां जनुराशयोरिति लवादिमानमपि ॥   
  
प्रपञ्चसारे प्रथमपटले ॥   
  
नलिनीपत्रसंहत्यां सूक्ष्मसूचिविभेदने ।   
  
दले दले तु यः कालः स कालोलवसञ्ज्ञकः ।   
  
लवैस्त्रूटिः स्यात्त्रिंशद्भिः कलां तावत् त्रुटिं विदुः ।   
  
काष्ठा तावत् क्रमाज्ज्ञेया तावत् काष्ठा निमेषकः ।   
  
सोऽङ्गुलिस्फोटतुल्यश्च मात्राष्टाभिश्च तैः स्मृता ।   
  
कालेन यावतास्वीयो हस्तः स्वं जानुमण्डलम् ।   
  
पर्येति मात्रा सा तुल्या स्वयैकश्वासतुल्यया ।   
  
षष्ट्युत्तरैस्तु त्रिञ्चतेनिश्वासैर्घटिका स्मृता ।   
  
द्विनाडिका मुहूर्त्तः स्यात् त्रिंशद्भिस्तैरहर्निशम् ।   
  
त्रिंशद्भिस्तैरहोरात्रैर्मासो द्वादशभिस्तु तैः ॥   
  
सम्बत्सरो मानुषोऽयमहोरात्रं दिवौकसाम् ।   
  
तथा दिव्यैरहोरात्रैश्त्रिशतैः षष्टिसंयुतैः ।   
  
दिव्यः सम्वत्सरो ज्ञेयो दिव्यैः संवत्सरैस्तु तैः ।   
  
भवेत् द्वादशसाहस्र्यैर्भिन्नैरेकं चतुर्युगम् ।   
  
तैः सहस्रैः शतानन्द ! तवैकं दिनमिष्यते ।   
  
तावती तव रात्रिश्च कथिता कालवेदिभिः ।   
  
तथाविधैरहोरात्रैस्त्रिंशद्भिर्मासमृच्छसि ।   
  
तथाविधैर्द्वादशभिर्मासैरब्दस्तव स्मृतः ।   
  
तथाविधानामब्दानां शतं त्वमपि जीवसि ।   
  
त्वदायुर्मम निश्वासः कालेनैवं प्रचोद्यते ।   
  
इति ।   
  
तिथितत्त्वे सङ्क्रान्तिप्रकरणघृस्मृतौ तु ।   
  
लघ्वक्षरचतुर्भागस्त्रुटिरित्यभिधीयते ।   
  
त्रुटिद्वयं लवः प्रोक्तो निमेषस्तु लवद्वयम् ।   
  
अष्टादशनिमेषास्तु काष्ठेत्यादि सम्बर्त्तः प्रलयः कल्प इत्यन्तो यः   
कालोऽभिहितोऽमरसिंहेन तस्य निमित्तत्वं पूर्ववचनेन दर्शितम् ।   
  
प्। ३९) मेरुतन्त्रे प्रथमोद्देशेऽपि ।  
  
इन्द्रायुः-  
  
परिमाणं प्रकारान्तरेणोक्त्वा एवमिन्द्रैरिन्द्रसङ्ख्यैर्ब्रह्मणो दिनमुच्यते ।   
  
या ध्यायते महामाया मया तच्छासनिर्गमः ।   
  
इन्द्रसङ्ख्यैञ्चतुर्दशसङ्ख्यैरित्यर्थः ।   
  
प्रपञ्चो ब्रह्मदिवसः कुम्भको रात्रिरस्य तु ।   
  
एवं तस्या घटिकया वर्षमेकं विधेः स्मृतम् ।   
  
घटीशतमितं तस्या ब्रह्मा जीवति कीटवत् ।   
  
पक्षमेकं सतीरूपा शुक्लं कृष्णन्तु पार्वती ।   
  
ऋतुमात्रं हरिर्जीवेद्वर्षमेकं सदाशिवः ।   
  
एवं सा शतवर्षा वै महाकाल्स्य गेहिनी ।   
  
सर्पकञ्चुकवद्देहं त्यक्त्वा त्यक्त्वा पुनर्नवा इति कालनिरूपणम् ।   
  
एवं प्रकृतायामर्थसृष्टौ तत्त्वसृष्टिं वक्तुमुपक्रमते ।   
  
शारदायां प्रथमपटले तु ।   
  
मूलभूतादतो व्यक्ताद्विकृतात्परवस्तुनः ।   
  
असीत् किल महत्तत्त्वं गुणान्तःकरणात्मकम् ॥   
  
शब्दब्रह्मणो विकृतात् सृष्ट्युन्मुखान्महत्तत्त्वमासीदुत्पन्नमित्यन्वयः ।   
  
सर्वसृष्टिर्मूलरूपादत एव परवस्तुनोऽव्यक्ताद्बिन्दुरूपादिति वा ।   
  
किम्भूतं सत्त्वरजस्तमोगुणात्मकम् ।   
  
मनो बुद्ध्यहङ्कारचित्तरूपान्तःकरणचतुष्टयमेकञ्च तत्कारणमित्यभिप्रायः ।   
  
कारणे कार्योपचारात्तदात्मकत्वमिति ।   
  
श्रुतिरपि प्रकृतेर्महान् महतोऽहङ्कार इति ।   
  
राघवभट्टधृतवामकेश्वरतन्त्रेऽपि ॥   
  
अव्य्क्तविग्रहात् शब्दब्रह्मणः सर्वकारणम् ।   
  
व्यक्तसत्त्वगुण वक्तुं बुद्धितत्त्वमजायत ।   
  
साङ्ख्यमते महत्तत्त्वस्य बुद्धितत्त्वमिति सञ्ज्ञा ।   
  
शारदायां प्रथमपटले ॥   
  
अभूत्तस्मादहङ्कारस्त्रिविधः सृष्टिभेदः ।   
  
वैकारिकादहङ्काराद्देवा वैकारिका दश ।   
  
दिग्वातार्कप्रचेतोऽश्विवह्नीन्द्रोपेन्द्रमित्रकाः ।   
  
तैजसादिन्द्रियाण्यासंस्तन्मात्राक्रमयोगतः ।   
  
भूतादिकादहङ्कारात् पञ्च भूतानि जज्ञिरे ॥   
  
राघवभट्टधृतमपि ॥   
  
सोऽहङ्कारस्त्रिभेदः स्यात् सत्त्वादिगुणभेदतः ।   
  
वैकारः सात्त्विको नाम तैजसो राजसः स्मृतः ।   
  
भूतादिस्तामसस्ते च पृथक्तत्त्वाद्यवासृजन् ।   
  
प्। ४०) अधिकेन व्यपदेशा भवन्तीति न्यायात् ।   
  
सात्त्विकादिविशेष उक्तः ।   
  
वस्तुतस्त्रिष्वेव न्यूनाधिकरूपेण त्रयो गुणा वर्त्तन्ते शिवशक्त्यात्मकादावपि   
तथानुसन्धेयम् ।   
  
वैकारिकादिन्द्रियाधिष्ठातारश्चन्द्रश्च ।   
  
तैजसात् पञ्च ज्ञानेन्द्रियाणि पञ्च कर्मेन्द्रियाणि मनश्च ।   
  
भूतादेस्तन्मात्राणि जज्ञिरे ॥   
  
तथा च राघवभट्टधृतम् ॥   
  
वैकारिकाद्दिगाद्याश्च चन्द्रेणैकादश स्मृताः ।   
  
इन्द्रियाणामधिष्ठातृदेवास्ते परिकीर्त्तिताः ।   
  
यच्चापरं मनस्तत्त्वं ससङ्कल्पविकल्पकम् ।   
  
तैजसादेव तज्जातिमिन्द्रियाणि तथा दश ।   
  
भूतादेः पञ्च तन्मात्राणि आसन् भूतमतः परम् ॥   
  
तन्मात्राणि च शब्दस्पर्शरूपरसगन्धाः ॥   
  
शब्दतन्मात्रादाकाशम् ।   
  
शब्दस्पर्शतन्मात्राभ्यां वायुः ।   
  
शब्दस्पर्शरूपतन्मात्रेभ्योऽग्निः ।   
  
शब्दस्पर्शरूपरसतन्मात्रेभ्यो जलम् ।   
  
शब्दस्पर्शरूपरसगन्धतन्मात्रेभ्यो भूमिरुत्पद्यते ॥   
  
तदुक्तं प्रथमपटले ॥   
  
शब्दाद्व्योमस्पर्शतस्तेन वायुस्ताभ्यां रूपाद्वह्निरेतै रसाच्च अम्भांसि   
एतैर्गन्धतो भूर्धराद्या भूताः पञ्च स्युर्गुणिनाः क्रमेण ॥   
  
ब्रह्मज्ञानतन्त्रनिर्वाणतन्त्रयोस्तु ॥   
  
आकाशाजायते वायुः वायोरुत्पद्यतेः रवि रवेरुत्पद्यते तोयं तोयादुत्पद्यते मही ।   
  
मही संलीयते तोये तोयं संलीयते रवौ ।   
  
रविः संलीयते वायौ वायुर्नभसि लीयते ।   
  
पञ्चतत्त्वाद्भवेत् सृष्टिस्तत्त्वे तत्त्वं विलीयते ॥   
  
श्रुतौ च ॥   
  
तस्मात् ब्रह्मण आकाशः सम्भूत आकाशाद्वायुर्वायोस्तेजस्तेजस आपोऽह्न्यः पृथिवी   
पृथिव्या ओषधय ओषधिभ्योऽन्नान्निति भूतमात्राद्भूतसृष्टिरुक्ता ॥   
  
इति पञ्चभूतोत्पत्तिलयप्रकारः ।   
  
तार्किकास्तु आकाशादीनां शब्दादयो गुणा इत्याचक्षते ।   
  
साङ्ख्या अपि शब्दो गुणो वियतः शब्दस्पशौ वायोस्तौ च रूपञ्चाग्ने रसेन सह   
तानि जलस्य गन्धेन सह तानि पृथिव्या इति ॥   
  
राघवभट्टधृतेशान-संहितायामपि ।   
  
शब्देकगुणमाकाशं शब्दस्पर्शगुणो मरुत् ।   
  
प्। ४१) शब्दस्पर्शरूपगुणं तेजस्त्रिगुणमिष्यते ।   
  
शब्दस्पर्शरूपरसगुणा आपश्चतुर्गुणाः ।   
  
शब्दस्पर्शरूपरसगन्धेः पञ्चगुणा महीति ।   
  
वस्तुतस्तु पञ्चीकरणरूपेण पञ्चसु प्रत्येकेषु पञ्चगुणाः सत्त्वादित्रिगुणवत् सन्ति   
अतो नासिकादिषु पृथिव्यादीन्द्रियेषु कट्वस्त्रादि प्रतीयते ।   
  
इति पञ्चभूतगुणकथनम् ॥   
  
भूतमण्डलानि शारदातिलके प्रथमपटले ॥   
  
वृत्तं दिवस्तत् षड्बिन्दुलच्छितं मातरिश्वनः ।   
  
त्रिकोणं स्वस्तिकोपेतं वह्नेरर्द्वेन्दुसंयुतम् ।   
  
अम्भोजमम्भसो भूमेश्चतुरस्रं विदुर्बुधाः ॥   
  
प्रपञ्चसारेऽपि ।   
  
वृत्तं व्योम्नो बिन्दुषट्कान्वितं तद्दुवायोरग्नेः स्वस्तिकोद्यत्रिकोणम् ।   
  
अब्जोपेतार्द्धेन्दुमद्विम्बमाप्यं स्याद्वज्रोद्यद्वृत्तिरस्रं धरायाः ।   
  
यद्वा विश्वसारे ॥   
  
आकाशमण्डलं प्रोक्तं वर्त्तुलं सर्वसम्मतम् ।   
  
षट्कोणमण्डलं वायोस्त्रिकोणन्तु विभावसोः ।   
  
अष्टास्रं वरुणस्यापि चतुरस्रं धरामुतम् ।   
  
इति वेति कृत्वा मतत्रयं तत्र लिखितम् ।   
  
एतत् प्रयोजनन्तु प्रश्ने आकृतिज्ञानम् ।   
  
प्राणायामभूतोदययोः प्रत्यक्षदर्शनम् ।   
  
षट्कर्मसाधनञ्च सर्वमग्रे वक्ष्यते ॥   
  
इति भूतमण्डलानि ॥   
  
भूतरूपाण्यपि शारदायाम् ॥   
  
स्वच्छं वियन्मरुत् कृष्णो रक्तोऽग्निर्विषदं पयः ।   
  
पीता भूमिः पञ्चभूतान्येकैकाधारतो विदुः ॥   
  
स्वच्छं स्वेतमिति राघवभट्टः ।   
  
विषदं श्वेतम् ॥   
  
तथा च प्रपञ्चसारे ॥   
  
खमपि शुषिरचिह्नं समीरणः स्याच्चलनपरः परिपाकवान् कृ:शानुः ।   
  
जलमपि रसवद्घना धरा ते सितसितिपाटलशुक्लपीतभासः ।   
  
शुषिरं छिद्रम् ।   
  
सितिः कृष्णः ।   
  
वस्तुतस्तु स्वच्छं निर्मलं नीलमिति यावत् ।   
  
प्रश्नप्रकरणे स्पष्टीभविष्यति ॥   
  
तन्मते सित इत्यत्राकारप्रश्नेषेणासित इति ।   
  
छिद्रादिभिः खादयो ज्ञायन्त इति तात्पर्यम् ।   
  
एकैकाधारत इति स्वस्वकारणाधाराणीत्यर्थः ॥   
  
सूर्याचन्द्रोक्तभूतपञ्चकात्मक चतुर्विधदेहसृष्टिस्तु ॥   
  
प्। ४२) विश्वसारतन्त्रे प्रथमपटले ॥   
  
पृथिव्या श्रीषधिर्जाता ओषधेरन्नमेव च ।   
  
तस्माद्भवेत्तदा देवि ! रेतः सर्वसुखावहम् ।   
  
रेतसस्तु भवेद्देवि ! ब्रह्माण्डं शशिसूर्ययोः ।   
  
शशिसूर्यात्मकं सर्वं चराचरमिदं जगत् ।   
  
चरं जङ्गममचरं स्थावरम् ॥   
  
शारदातिलके प्रथमपटले ॥   
  
पञ्चभूतात्मकं विश्वं चराचरमिदं जगत् ।   
  
अचरा बहुधा भिन्ना गिरिवृक्षादिभेदतः ।   
  
चरास्तु त्रिविधा भिन्नाः स्वेदाण्डजजरायुजाः ।   
  
पञ्चभूतात्मकमित्यनेन त्रिवृत्करणपक्षः पञ्चीकरणपक्षोऽपि सूचित इति ।   
  
तत्र ये तैजसा देवास्तेषामपि शरीरे अर्द्धो भागस्तेजसः ।   
  
चतुर्थांशः पृथिव्याश्चतुर्थांशो जलस्येति त्रिवृत्करणपक्षः ॥   
  
पञ्चीकरणपक्षे तु तेजसश्चत्वारीऽंशा अन्येषामष्टमोऽष्टमोऽंशा एवमन्यत्रापि   
।   
  
तदुक्तं पञ्चदश्यां पञ्चमप्रकरणे तत्त्वविवेके ।   
  
स्थूलशरीराद्युत्पत्तिसिद्धये पञ्चीकरणं निरूपयितुमाह ।   
  
तद्भोगाय पुनर्भोग्यभोगाय तनुजन्मने ।   
  
पञ्चीकरोति भगवान् प्रत्येकं वियदादिकम् ।   
  
भगवानैश्वर्यादि गुणषट्कसम्पन्नः ।   
  
ऐश्वर्यादिगुणषट्कञ्च समग्रैश्वर्यवीर्ययशःश्रीज्ञानवैराग्यरूपमुक्तञ्च ।   
  
ऐश्वर्यस्य समग्रस्य वीर्यस्य यशसः श्रियः ।   
  
ज्ञानवैराग्ययोश्चैव षणां भग इति स्मृतिः ।   
  
समरस्येत्यनेनानाणिमाद्यैश्वर्याष्टकं   
सूचितमतस्तमोगुणात्मकेश्वरादधिकगुणतया भगवतः   
समसत्त्वादित्रिगुणात्मकत्वेनाधिक्यमायातम् ।   
  
न तु सत्त्वमात्रप्रधानगुणात्मकस्य भगवदिति नामधेयम् ।   
  
तथात्वे त्रिगुणात्मिकाया भवत्यास्तदभिधानं नोपपद्यत इति सुधीभिर्भाव्यम् ।   
  
परमेश्वरः पुनः पुनरपि तद्भोगाय तेषां जीवानां भोगायैव भोग्यभोगाय   
तनुजन्मने भोग्यस्यान्नपानादेर्भोगायतनस्य जरायुजादिचतुर्विधशरीरजातस्य च   
जन्मने उत्पत्तये वियदादिकमाकाशादिभूत पञ्चकं प्रत्येकमेकैकं पञ्चीकरोति ।   
  
प्। ४३) अपञ्चात्मकं पञ्चात्मकं सम्पद्यमानं करोति ।   
  
द्विधा विधाय चैकैकं चतुर्द्धा प्रथमं पुनः ।   
  
स्वस्वेतरद्वितीयांशैर्योजनात् ।   
  
पञ्चपञ्चतेति ।   
  
अथ वा षडंशास्तेजसः पृथिवीजलवाय्वाकाशानां दशमो दशमोऽंशः ।   
  
एवं पार्थिवे अस्मदादिशरीरेऽपि पृथिव्याः षड्भागाः ।   
  
जलादीनां दशमोदशमोऽंशस्तदुक्तं राघवभट्टधृतेन ।   
  
पृथिव्यादीनि भूतानि प्रत्येकं विभजेद्द्विधा ।   
  
एकैकं भागमादाय पञ्चधा विभजएत् पुनः ।   
  
एकैकं भागमेकैकभूतैः संवेशयेत् क्रमात् ।   
  
ततश्चाकाशभूतस्य स्वा भागाः षड्भवन्ति हि ।   
  
वाय्वादि भागाश्चत्वारो वाय्वादिष्वेव माविशेत् ।   
  
एवञ्च खेचराणामाकाशवायुभागाधिक्याद्वियति   
गतिर्गृहगोधिकादीनामाकाशभागाधिक्याद्भित्त्यादिगतिर्भूतादीनां   
वायुभागाधिक्यात् सर्वत्र गतिरस्थैर्यञ्चेति ॥   
  
इति पञ्चीकरणम् ॥   
  
प्रपञ्चसारप्रथमपटले ॥   
  
प्रकृतौ कालनुन्नायां गुणान्तःकरणात्मनि ।   
  
देहश्चतुर्विधोभिन्नो जन्तोरुत्पत्तिभेदतः ।   
  
उद्भिदः स्वेदजोऽण्डाज्जश्चतुर्थस्तु जरायुजः ।   
  
गुणान्तःकरणात्मनि ।   
  
देहश्चतुर्विधोभिन्नो जन्तोरुत्पत्तिभेदतः ।   
  
उद्भिदः स्वेदजोऽण्डाज्जश्चतुर्थस्तु जरायुजः ।   
  
गुणान्तःकरणकारणे कालप्रेरितायां प्रकृतौ सत्यामुद्भिदादिचतुर्विध उत्पत्तिभेदतो   
जन्तोः शरीरिणो देहो भवतीत्यर्थः ।   
  
उद्भिदलक्षणमुक्तम् ।   
  
विश्वसारप्रपञ्चसारप्रथमपटले ॥   
  
उद्भिद्य भूमिं निर्गच्छेदुद्भिदः स्थावरस्तु सः ।   
  
निर्दिष्टः स्कन्धविटपपत्रपुष्पफलादिभिः ।   
  
एषामुत्पत्तिक्रकारस्तु राघवभट्टधृतेन ।   
  
उद्भिदाः स्थावरा ज्ञेयास्तृणगुल्मादिरूपिणः ।   
  
तत्र सिक्ता जलैर्भूमिरन्तरुष्मा विपाचिता ।   
  
वायुनाव्युह्यमाना तु वीजत्वं प्रतिपद्यते ।   
  
तथा चोक्तानि वीजानि संसिक्तान्यम्भसा पुनः ।   
  
उच्छूनत्वं मृदुत्वञ्च मूलभावं प्रयान्ति च ।   
  
तन्मूलादङ्कुरोत्पत्तिरङ्कुरात् पर्णसम्भवः ।   
  
पर्णात्मकं ततः काण्डं काण्डाच्च प्रसवं पुनः ॥   
  
इत्युद्भिदोत्पत्तिः ॥   
  
पापकर्माचरणे प्रेत्य स्थावरयोनिप्राप्तिर्मत्स्यसूक्ते सप्तविंशतिपटले ॥   
  
प्। ४४) पापात्मा पितृदौहित्रमातृद्वेषी तु यूथिका ।   
  
पुत्रद्वेषी तु वरुणः कम्पदूषकनाशकः ।   
  
भूहर्त्ता कोद्रवो देवि ! तीर्थद्वेषी तु चैपकः ।   
  
भार्यायाः केशनिर्वापे दूर्वा भवति शङ्करि ! ।   
  
गोलोमदाही तु कृशो ब्रह्मद्वेषी वको भवेत् ।   
  
भार्याद्वेषी कुरुवको मिष्टभुक् तिन्तिडीभवेत् ।   
  
परान् वञ्चयित्वा स्वयमेव यो मिष्टं भुङ्क्ते स एव तिन्तिडी च तात्पर्यम् ॥   
  
ताम्रहर्ता तु पनसो महीहर्ता तथार्जनः ।   
  
परस्त्रीहरणे देवि ! बहुजो भवति ध्रुवम् ।   
  
गुरुद्वेषो सोमतरुः श्वश्रूद्वेषी जयन्तिका ।   
  
मातुः कलहसंयुक्तश्चोरवृक्षः प्रजायते ।   
  
स्वामिना कलहे देवि ! ब्रह्माख्यो जायते तरुः ।   
  
द्विभार्यश्चैकद्वेषी स्यात् चण्डालो जायते हि सः ।   
  
भार्याया वञ्चकश्चैव जायते करमर्दकः ।   
  
विभक्तधनहर्ता तु नीपो भवति निश्चितम् ।   
  
शस्यापहारी एरण्डो यज्ञद्वेषी धवी भवेत् ।   
  
परास्वी विफली देवि ! स्नुही सञ्जायते धुरुवम् ।   
  
सूचकोवासको देवि ! राजगामिनि पैशुने ।   
  
रामाख्यवासकोजातः कुद्दालश्चौरवृत्तिकः ।   
  
तैलहर्ता तिलतरुः सर्षप फलदूषकः ।   
  
परपुरुषगामिनी नारी दोद्रवोभवति ध्रुवम् ।   
  
मत्स्यद्वेषी पिचुवृक्षः पर्वगामी शिवामदः ।   
  
शिवामैथुनिनो विप्रो घटगृक्षो विजायते ।   
  
श्वशुरघ्नो नारिकेलः श्वश्रूहर्त्ता लता भवेत् ।   
  
परं पञ्चशिवावृक्षः श्यालद्वेषी जलं भवेत् ।   
  
सपत्नीपुत्रद्वेषी स्याद्धस्तूरो जायते प्रिये ! ।   
  
स्तनभेदी च पुरुषः अन्तर्भेदी च भेरुकः ।   
  
करमर्दः करच्छेदी जीवन्ती पादहा नरः ।   
  
भूतद्वेषी देवदारुर्नमेरुः शिशुनिन्दकः आम्लानशीलो बन्धूकः सन्ध्याहीनो जडो   
भवेत् ।   
  
अतिथिवञ्चकश्चैव शरो नाम प्रजायते ।   
  
पश्वण्डलोपकः पूगः पर्णो गोमूत्रनिन्दकः ।   
  
देवद्वेषी जातितरुः शङ्खद्वेषी तु मल्लिका ।   
  
व्रतद्वेषी पूततरुः सङ्कल्पभञ्जकश्च यः ।   
  
प्। ४५) भवेत् सोमतरुर्देवि ! आश्रमस्य तु दूषकः ।   
  
कामवृक्षो भवेद्देवि ! गव्यत्यागी शतावरी ।   
  
भल्लातको ज्ञानहर्ता अयाज्ययाजको वरिः ।   
  
असत्प्रतिग्रहीता च अटसारो भवेत् ध्रुवम् ।   
  
राजस्वहरणाद्देवि ! भवेच्चाण्डालको ध्रुवम् ।   
  
देवदास्यास्तु हरणे कर्णिकारो विजायते ।   
  
जले निस्तारजादेव अशोको जायते प्रिये ! ।   
  
देवायतनभागादिभेदको धातकी भवेत् ।   
  
गृहद्वेषी तु जीवन्ती ब्रह्महानल एव हि ।   
  
अन्तहा सूतहा देवि ! तथा सर्वप्रदूषकः ।   
  
गिरिकर्णिकारो भवति भार्यात्यागी च भूरुहः ।   
  
योनिभेदी तु कदली बीजभेदी तु बीजकम् ।   
  
बीजहर्ता बीजमूलं कामहर्त्ता मयूरकः ।   
  
शिवद्वेषी भूवदरो मन्त्रद्वेषी जवा भवेत् ।   
  
पट्टहर्त्ता योगतरुर्वस्त्रहर्त्ता तु कासिका ।   
  
लौहहर्त्ता वटो देवि ! ताम्रहर्त्ता तु वीनशः ।   
  
कांसहर्त्ता रणतरुः रौप्यहर्त्ता तु शाद्वलः ।   
  
इत्यङ्गपापभेदे तु शतशोऽथ सहस्रशः ।   
  
स्थावरत्वं गमिष्यन्ति सर्वावस्थासु सर्वदा ।   
  
इति पापाद्वृक्षयोनिप्राप्तिः ॥   
  
पापेन जलत्वप्राप्तिरत एव ॥   
  
जलत्वं याति पापेन शैलत्वं याति शङ्करि ! ।   
  
तस्य पापस्य भेदेन जायते वर्णसङ्करः ।   
  
उदक्यागमने देवि ! नसीत्वं याति शङ्करि ! ।   
  
मिथ्यावभाषणादेव स्थावरत्वं जलं विदुः ।   
  
मातापित्रोर्गुरोरग्रे तडागस्य जलं भवेत् ।   
  
स्वाम्यग्रे च परोक्षे च या नारी मन्दचारिणी ।   
  
सा भवेद्गर्त्ततोयञ्च या शय्यां नारुहेत् पतेः ।   
  
सा मृतान्यद्भवेत्तोयं सत्यमेव मम प्रिये ! ।   
  
एकाशीत्या तथा षष्ट्या पञ्चविंशतिभिर्यदा ।   
  
तत्र तत्र विष्णुरूपं तोयं जानासि भाविनि ! ।   
  
अशीतिमात्रं सामुद्रे हस्तानाञ्च प्रमाणतः ।   
  
कलाहस्तो भवेद्यत्र द्वादशे पापवर्जितः ।   
  
अतोऽन्यत् पापसम्भूतिः स्वकालेनैव प्राप्स्यति ॥   
  
इति जलत्वप्राप्तिः ।   
  
तत्पापादनुसारेण प्रायश्चित्तं समाचरेत् ।   
  
शिवलिङ्गं समभ्यर्च्य स्थापयित्वा यथाविधि ॥   
  
प्। ४६) चतुर्दश्यां निराहारो वृषस्थे भास्करे सिते ।   
  
पापक्षयं समुच्चार्य गाञ्च दद्याद्द्विजन्मने ।   
  
तेषां पापस्य शुद्ध्यर्थं प्रायश्चित्तमुदाहृतम् ॥   
  
इति तत्पापप्रायश्चित्तम ॥   
  
प्रपञ्चसारविश्वसारयोः ॥   
  
कृमिकीटपतङ्गाद्याः स्वेदजा नाम देहिनः ।   
  
तदुत्पत्तिप्रकारोऽपि तत्रैव ॥   
  
स्वेदजः स्विद्यमानेभ्यो भूवह्न्यद्भ्यः प्रजायते ।   
  
यूकमत्कुणकीटाद्या ये चान्ये क्षणभङ्गुरा इति ।   
  
यूक उकनीति यस्य नाम मत्कुणश्छारपोकम् इति यस्य प्रसिद्धिः ॥   
  
भूमेरन्तरुष्मविपाकेन वीजत्वं शास्त्रसिद्धम् ॥   
  
स्विद्यमानभूवह्निजलवक्वध्यस्तु स्वेदजोत्पत्तिः ।   
  
प्रत्यक्षसिद्धा यथा गोमयपुञ्जादेः कीटाद्युत्पत्तिरित्यनयोर्भेदः ।   
  
अण्डजजरायुजयोः शुक्रशोणितसंयोगेनोत्पत्तिस्तु ॥   
  
प्रपञ्चसारे ॥   
  
पण्डजो वर्त्तुलीभूतात् शुक्रशोणितसंयुतात् ।   
  
कालेन भिन्नात् पूर्णात्मा निर्गच्छन् प्रक्रमिष्यति ।   
  
अहिगोधावयो भेकशिशुमारादिकश्च सः ।   
  
राघवभट्टधृतम् ।   
  
अण्डजाः पक्षिणः सर्पा नक्रमत्स्याश्च कच्छपाः ।   
  
कुलीरगोधा भेकाद्याः शिशुमाराब्जसूक्तय इति ।   
  
अब्जः शङ्खः ॥   
  
 इति तत्रापि किंवदन्ती ।   
  
अण्डं सूते गिलाहारश्चर्वाहारो जरायुजमिति ॥   
  
प्रायिकमेतल्लक्षणम् ।   
  
तथा रोमन्थायकजन्तोः स्याच्छृङ्गं नान्यस्य जन्मिन इत्यपि ॥   
  
शारदायाम् ॥   
  
जरायुजा मनुष्याद्या जनुर्नृणां निगद्यते ॥   
  
विश्वसारतन्त्रे द्वितीयपटले ॥   
  
मनुष्यसदृशं जन्म कुत्रापि नैव विद्यते ।   
  
देवता पितरः सर्वे वाञ्छन्ति जन्म मानुषम् ।   
  
दुर्लभो मानुषो देहः सर्वदेहेषु सर्वदा ।   
  
तस्माच्च मानुषं जन्म एतदुक्तं सुदुर्लभम् ।   
  
तत्रापि संशयच्चेता विशेषेण तु पार्वति ! ।   
  
मन्त्रतन्त्ररतः पुंसां सोऽपि चेदतिदुर्लभः ।   
  
तत्रागमविदः श्रेष्ठाः सर्वदेहेषु पूजिताः ।   
  
तत्रापि साधकः श्रेष्ठः सर्वतन्त्रेषु गोपितः ॥   
  
रुद्रजामले उत्तरखण्डे द्वितीयपटले ॥   
  
प्। ४७) मानुष्यं सफलं जन्म सर्वशास्त्रेषु गोचरम् ।   
  
चतुरशीतिलक्षेषु शरीरेषु शरीरिणाम् ।   
  
न मानुष्यं विनान्यत्र तत्त्वज्ञानन्तु लभ्यते ।   
  
कदाचिल्लभते जन्म मानुष्यं पुण्यसञ्चयात् ।   
  
सोपानभूतं मोक्षस्य मानुष्यं जन्म दुर्ल्लभम् ॥   
  
निर्वाणतन्त्रे द्वितीयपटलेऽपि ॥   
  
अथावरादिसु कीटेषु पशुपक्षिषु शैलजे ! ।   
  
चतुरशीतिलक्षं वै जन्म चाप्नोति सोऽव्ययः ॥   
  
ततो लभेत् परेशानि ! मानुषीं दुर्लभां तनुमिति ।   
  
चतुरशीतिलक्षयोनिभ्रमणानन्तरं ब्राह्मणयोनिप्राप्तिः ।   
  
कर्मविपाकेऽप्युक्ता यथा ।   
  
स्थावरास्त्रिंशल्लक्षश्च जलजो नवलक्षकः ।   
  
कृमिजा दशलक्षश्च रुद्रलक्षश्च पक्षिणः ।   
  
पशवो विंशलक्षश्च चतुर्लक्षश्च मानवाः ।   
  
एतेषु भ्रमणं कृत्वा द्विजत्वमुपजायते ।   
  
निर्वाणतन्त्रे ॥   
  
मानुषीं तनुमित्यत्र ब्राह्मणत्वावच्छिन्नमानुषीं तनुमित्यवगन्तव्यम् ।   
  
दुर्लभेति विशेषणवलेनेति ॥   
  
निर्वाणतन्त्रे ॥   
  
ततो मानुषदेहश्च धर्माधर्माधिपश्च सः ।   
  
ततोऽपि लभते जन्म पुनर्मृत्युमवाप्नुयात् ।   
  
जायन्ते च म्रियन्ते च कर्मपाशनियन्त्रिताः ।   
  
चतुरशीतिलक्षेषु नानायोनिषु शैलजे ! ॥   
  
इति मनुष्यत्वप्राप्तिप्रशंसा ॥   
  
चण्डिकोवाच ॥   
  
कथं वा लभते जन्म कथं मृत्युर्भवेत् प्रभो ! ।   
  
तत्प्रकारं महादेव ! श्रोतुमिच्छामि तद्वद ॥   
  
शङ्कर उवाच ॥   
  
इह यत् क्रियते कर्म तत् परत्रोपभुज्यते ।   
  
जीवस्तृणजलौकेव देहाद्देहान्तरं व्रजेत् ।   
  
सम्प्राप्य चतुरं देहं देहं त्यजति पूर्वकम् ।   
  
इति श्रुत्वा च सा चण्डी पप्रच्छ शङ्करं प्रति ॥   
  
प्राप्तं चतुरदेहन्तु पिण्डदानादिकं कथम् ॥   
  
शिव उवाच ॥   
  
शृणु देवि ! प्रवक्ष्यामि मायादेहं तदेव हि ।   
  
माहादेहः परेशानि ! वायुरूपौ न चान्यथा ।   
  
वायुरूपो यतो देह आकाशस्थो निराश्रयः ।   
  
ततश्च पिण्डदानेन वायुः स्थिरतरो भवेत् ।   
  
प्रथमे मस्तकं देवि ! जायते च क्रमावधि ।   
  
ततो मम पुरं गत्वा धर्मकर्मादिकञ्चरेत् ।   
  
प्। ४८) तद्भुक्तञ्चापरं किञ्चिद्यदा कर्म न विद्यते ।   
  
ममाज्ञया यदा जीवः प्रययौ ब्रह्मशासनम् ।   
  
तस्मात् कर्मानुसारेण यदि स्याद्दुर्लभा तनुः ।   
  
महाविद्यां भाग्यवशाद् यदि प्राप्नोति सद्गुरोः ।   
  
तत्त्वज्ञानं महेशानि यदि भाग्यवशाल्लभेत् ।   
  
तदैव परमो मोक्षो यावद्ब्रह्माण्डमण्डलम् ।   
  
महाविद्याप्रसादेन पुनरागमनं न हि ॥   
  
तृतीयपटले ॥   
  
तोयात्तुवुद्वुदं जातं यथा तोये विलीयते ।   
  
प्रकृत्या जायते सर्वं पुनस्तस्यां प्रलीयते ।   
  
ब्रह्मविष्णुशिवा देवि ! जायन्ते प्राकृताद्ध्रुवम् ।   
  
तथा प्रलयकाले तु प्रकृत्यां लुप्यते पुनः ॥   
  
इति श्रीप्राणतोषिण्यां प्रथमे सर्गकाण्डे चतुर्विधदेहसृष्टिकथनं नाम   
तृतीयपरिच्छेदः ॥  
  
  
  
  
गुरुं प्रणम्य यं तेनाज्ञानध्वान्तसुधाकरम् ।   
  
वक्तिमर्त्त्यदेहसृष्टिं द्विजः श्रीरामतोषणः ॥   
  
शाक्तानन्दतरङ्गिणी प्रथमपरिच्छेदधृतज्ञानभाष्यम् ॥   
  
देव्युवाच ॥   
  
शरीरं कीदृशं नाथ ! मुक्तिर्वा केन कर्मणा ।   
  
इदानीं श्रोतुमिच्छामि ब्रूहि मे शशिशेखर ! ॥   
  
ईश्वर उवाच ॥   
  
शृणु देवि ! प्रवक्ष्यामि शरीरं कर्मसम्भवम् ।   
  
रजस्वला च या नारी विशुद्धा पञ्चमे दिने ।   
  
पीडिता कामवाणेन ततः पुरुषमीहते ।   
  
भगलिङ्गसमायोगान्मैथुनं स्यात्तदा तयोः ।   
  
अन्योस्न्यस्पर्शनादेव जायते च महासुखम् ।   
  
क्षरते च यदा रेतः प्राणापानविसं श्रितम् ।   
  
क्षितिरापस्तथा तेजो वायुराकाशमेव च ।   
  
सर्वेषां तत्र तत्त्वं स्याद्देहस्थरक्तवीजयोः ।   
  
गर्भाशयनिरूपणानन्तरं गर्भोत्पत्तिप्रकार उक्तो मातृकाकाभेदतन्त्रे द्वितीयपटले   
॥   
  
देव्युवाच ॥   
  
वद ईशान ! सर्वज्ञ ! सर्वतत्त्वविदांवर ! ।   
  
यत् त्वया कथितं देव ! मम सङ्गे विहारतः ।   
  
कथं वा जायते पुत्रः कथं वा शुक्रसंस्थितिः ।   
  
पुत्र इति गर्भमात्रोपलक्षणम् ।   
  
केन प्रकारेण गर्भो जायत इति प्रश्नस्य तात्पर्यम् ।   
  
वर्द्धमानस्य लिङ्गस्य प्रवेशो वा कथं भवेत् ।   
  
प्। ४९) भीतियुक्ता ह्यहं नाथ ! त्राहि मां दुःखसङ्कटात् ॥   
  
महादेव उवाच ॥   
  
मणिपूरं महापद्मं सुसुम्नामध्यसंस्थितम् ।   
  
तस्मान्नालेन देवेशि ! नाभिपद्मं मनोहरम् ।   
  
नालत्रयसमायुक्तं सदा शुक्रविभूषितम् ।   
  
ऊर्द्धनालं सहस्रारे अतः शुक्रविभूषितम् ।   
  
तस्मादेव स्तनद्वन्द्वं वर्द्धमानं दिने दिने ।   
  
मध्यनालं सुसुम्नान्तं वृन्ताकारं शुशीतलम् ।   
  
आयोन्यग्रमधोनालं सदानन्दमयं शिवे ! ।   
  
शृणु चार्वङ्गि ! सुभगे ! तन्मध्ये लिङ्गताडनात् ।   
  
यद्रूपं परमानन्दं तन्नास्ति भुवनत्रये ।   
  
नाभिपद्मन्तु यद्रूपं तत् शृणुष्व समाहिता ।   
  
वस्थानं मध्यदेशेऽस्य सदा पद्मविराजितम् ।   
  
वायदेशे चाष्टपत्रं चतुरस्रञ्च तद्वहिः ।   
  
चतुर्द्वारसमायुक्तं सुवर्णाभं सवृन्तकम् ।   
  
तत्पद्मेन भवेत् पुष्पं वृन्तयुक्तं त्रिपत्रकम् ।   
  
प्रफुल्ले तु त्रिपत्रे वै वाह्ये शोणितदर्शनम् ।   
  
एतन्मध्ये महेशानि ! यदि स्याल्लिङ्गताडनम् ।   
  
पद्ममध्ये गते शुक्रे सन्ततिस्तेन जायते ॥   
  
पद्ममध्ये शुक्रगमनप्रकारस्तु प्रपञ्चसारे ॥   
  
स्वस्थानतश्च्युतात् शुक्राद्बिन्दुमादाय मारुतः ।   
  
गर्भाशयं प्रविशति यदा तुल्यं तदापरः ।   
  
आर्त्तवात् परमं बीजमादायास्याश्च मूलतः ।   
  
यदा गर्भाशयं नेष्यत्यथ सम्मिश्रयेन्मरुत् ।   
  
सङ्क्षोभ्य संवर्द्धयति तन्मलं शोणिताधिकम् ।   
  
स्त्री स्यात् शुक्राधिकं ना स्यात् समेन च नपुंसकम् ।   
  
वायुवह्न्यम्भसां योगे गर्भवृद्धिः प्रजायते ॥   
  
एतेन त्रिवृत्करणपक्षः स्पष्टीकृतः ॥   
  
ज्ञानभाष्ये ॥   
  
नाभिपद्मे महादेवि ! भ्राम्यते च समीरणैः ।   
  
कुम्भकारो यथा चक्रे घटते च घटादिकम् ।   
  
तथा समीरणो गर्भे घटते प्राणिनां तनुम् ॥   
  
शारदातिलके ॥   
  
रक्ताधिका भवेन्नारी भवेद्रेतोऽधिकः पुमान् ।   
  
उभयोः समतायान्तु नपुंसकमिति स्थितिः ॥   
  
मातृकाभेदतन्त्रे ॥   
  
पुरुषस्य तु यत् शुक्रं शक्तेस्तस्याधिकं यदि ।   
  
तदा कन्यां विजानीयाद्वीपरीते पुमान् भवेत् ।   
  
प्। ५०) उभयोस्तुल्यशुक्रेण क्लीवं भवति निश्चितम् ॥   
  
तत्राधिक्यतुल्यतादिकम् राघवभट्टधृतवचनोक्तप्रमाणस्यैव यथा ॥   
  
द्वाविंशतीरजोभागाः शुक्रमात्राश्चतुर्दश ।   
  
गर्भसञ्जनने काले पुंस्त्रियोः सम्भवन्ति हि ॥   
  
मात्राभाग इत्यर्थः ॥   
  
नारी रजोऽधिकांशे स्यान्नरः शुक्राधिकांशके ।   
  
उभयोरुक्तसङ्ख्यायां स्यान्नपुंसकसम्भवः ।   
  
राघवभट्टधृतवाग्भटे बह्वपत्यकारणामुक्तं यथा ॥   
  
वायुना बहुधा भिन्ने तद्विन्दौ वह्वपत्यता ।   
  
वियोनिविकृताकारा जायन्ते विकृते तथा ।   
  
शृणु चार्वङ्गि ! सुभगे ! पुष्पमाहात्म्यमुत्तमम् ।   
  
मेध्यं तत् शुक्रसंयोगे वर्द्धते च दिने दिने ।   
  
एवं दिङ्माससम्प्राप्तौ तत्पुष्पे बिन्दुसंयुते ।   
  
गलिते परमेशानि ! व्यक्ता भवति सन्ततिः ॥   
  
श्रीदेव्युवाच ॥   
  
किञ्चिद्रोगादिसम्भूते कृमिकीटादिसम्भवे ।   
  
तस्माज्जीवाः प्रणश्यन्ति सा नारी जीवति कथम् ॥   
  
श्रीशङ्कर उवाच ।   
  
तस्य पुष्पस्य माहात्म्यं किं वक्तुं शक्यते मया ।   
  
बिन्दुस्थानसहस्रन्तु पुष्पमध्ये प्रियंवदे ! ।   
  
वुद्वुदा योऽत्र तिष्ठन्ति तत्रैव सन्ततिर्भवेत् ।   
  
एवं क्रमेण देवेशि ! सहस्रं सन्ततिर्यदि ।   
  
वर्द्धमानं तदा पुष्पं पीडा किञ्चिन्न जायते ॥   
  
वीर्यवद् गर्भकारणमाह ॥   
  
राघवभट्टधृतम् ॥   
  
पूर्णषोडशवर्षा स्त्री पूर्णविंशेन सङ्गता ।   
  
शुद्धगर्भाशये मार्गे रक्ते शुक्रेऽनिले हृदि ।   
  
वीर्यवन्तं सुतं सूते ततो न्यूनाब्दयोः पुनः ।   
  
रोगाल्पायुरधन्यो वा गर्भो भवति नैव वा ।   
  
इति तत्र शुक्रशोणितसम्बद्धविन्दौ पूर्वपूर्वानेकजन्मसञ्चितकर्मणां मध्ये   
फलदानोन्मुखं पापपुण्यात्मकं प्रबलमेकं सुखदुःखोभयफलकं   
मनुष्यशरीरोपभोग्यं यत् कर्म तदनुरूपेणाविद्यारूपपाशबद्धः सन्नेकोऽपि   
बहुधा भिन्नो नित्योऽप्यात्मा गृहमिव देहं प्रविष्टस्तदुक्तं   
राघवभट्टधृताध्यात्मविवेके ॥   
  
अस्ति ब्रह्म चिदानन्दमयं ज्योतिर्निरञ्जनम् ।   
  
सर्वशक्ति च सर्वज्ञं तदंशा जीवसञ्ज्ञकाः ।   
  
अनाद्यविद्योपहिता यथाग्नेर्विष्फुलिङ्गकाः ।   
  
प्। ५१) दीर्घाद्युपाधिसम्भिन्नास्ते कर्मभिरनादिभिः ।  
  
सुखदुःखप्रदैः स्वीयैः पुण्यपापैर्नियन्त्रिताः ।   
  
तत्तज्जातियुतं देहमायुर्भोग्यञ्च कर्मजम् ।   
  
प्रतिजन्म प्रपद्यन्ते मायापाशनियन्त्रिता इति ॥   
  
निर्वाणतन्त्रेऽपि ॥   
  
सत्यलोके महाकाली महारुद्रेण सम्पुटा ।   
  
चणकाकारविस्तारा चन्द्रसूर्याग्निरूपिणी ।   
  
अनादिपुरुषोद्युक्ता तदंशा जीवसञ्ज्ञकाः ।   
  
ज्वलदग्नेर्यथा देवि ! स्फुरन्ति विस्फुलिङ्गकाः ।   
  
तस्याश्च्युतः परं बिन्दुर्यदा भूमौ पतत्यपि ।   
  
तदैव सहसा देवि ! शक्तियुक्तो भवत्यपि ॥   
  
इति गर्भोत्पत्तिप्रकारकथनम् ।   
  
इति शुक्रशोणितादुत्पत्तिप्रकारस्तु योगार्णवे ॥   
  
आयुष्यं भुक्तमाहारं स वायुः कुरुते द्विधा ।   
  
सम्प्रविश्याथ मध्यन्तु पृथगन्नं पृथग् जलम् ।   
  
स वायुः प्राणवायुः ॥   
  
योगियाज्ञवल्के उत्तरखण्डे चतुर्थाध्यायेऽपि ।   
  
आयुष्यं भुक्तमाहारं सहसा तैः समीकृतम् ।   
  
तुन्दमध्यगतः प्राणस्तानि कुर्यात् पृथक् पृथक् ।   
  
पृथक्करणप्रकारस्तु योगियाज्ञवल्क्ये ॥   
  
पुनरग्नौर्जलं प्राप्य अन्नादीनि जलोपरि ।   
  
स्वयं ह्यपानः सम्प्राप्य तेनैव सह मारुतः ।   
  
प्रयाति ज्वलनं तत्र देहमध्यगतं पुनः ।   
  
अग्नौ जलं प्रापय्य अन्नादीनि जलोपरि सम्प्रापय्य तेनैव प्राणवायुनैवापानो   
वायुर्देहमध्यगतं ज्वलनं प्रयाति प्राप्नोतीत्यन्वयः ।   
  
एवञ्च प्राणेन प्रेरितमिति प्राणस्थित्येति च प्राधान्येन वक्ष्यते ।   
  
वस्तुतस्तु प्राणापानाभ्यामेव प्रेरितमित्यर्थः ॥   
  
वायुना वर्द्धते वह्निरपानेन शनैः शनैः ।   
  
ततो ज्वलति विप्रेन्द्रि ! स्वकुले देहमध्यके ।   
  
ज्वालाभिर्ज्वलनं तत्र प्राणेन प्रेरितं ततः ।   
  
ज्वलत्युदकमाश्रित्य कोष्ठमध्यगतं तदा ।   
  
अन्नं व्यञ्जनसंयुक्तं जलोपरि समर्पितम् ॥   
  
ततः सुषुप्तमकरोद्वह्निसन्तप्तवारिणा ॥   
  
योगार्णवे च ॥   
  
अग्नेरूर्द्धं जलं स्थाप्य तदन्नञ्च जलोपरि ।   
  
जलस्याधः स्वयं प्राणः स्थित्वा स्वेदयते शनैः ।   
  
प्। ५२) वायुना व्युह्यमानोऽग्निरत्युष्णं कुरुते जलम् ।   
  
अन्नं तदुष्णतोयेन समन्तात् पच्यते पुनः ।   
  
द्विधा भवति तत्पक्वं पृथक् कीट्टं पृथग्रसम् ॥   
  
कीट्टं मलम् ॥   
  
तत्र रसोत्पत्तिप्रकारस्तु प्रपञ्चसारे द्वितीयपटले ॥   
  
अथाहृतं षड्रसं वाप्याहारं कण्ठमार्गगम् ।   
  
श्लेष्मणानुगतं तस्य प्रभावान्मधुरीभवेत् ।   
  
तत्र स्वाद्वम्ललवणतिक्तोषणकषायकाः ।   
  
षड्रसाः कथिता भूतविकृत्या द्रव्यमाश्रिताः ॥   
  
स्वादुमिष्टमुषणं कटु ॥   
  
तथैवमाशयगतं पश्चात् पित्ताशयं व्रजेत् ॥   
  
आशयं छिद्रम् ॥   
  
तदा तस्यानुगमनात् कटुकत्वं प्रपद्यते ।   
  
तथात्रान्तरसंश्लिष्टं पच्यते पित्तवारिणा ॥   
  
जलादीनां पाकेनावस्थान्तरमुक्तम् योगियाज्ञवल्क्ये ॥   
  
स्वेदमूत्रे जलं स्यातां वीर्यरूपं रसो भवेत् ।   
  
पुरीषमन्नं स्याद्गार्गि ! प्राणः कुर्य्यात् पृथक् पृथक् ॥   
  
प्रपञ्चसारे ॥   
  
ग्रहणी नाम सा पात्री प्रसृताञ्जलिसन्निभा ॥   
  
पात्री नाडी ॥   
  
अधस्तस्याः प्रधानाग्निः समानेनापि नुद्यते स्थानमेतद्धि मूलाधारं   
विदुर्बुधाः ।   
  
प्रधानाग्निर्दोषदूष्यस्थाग्निभ्यो भिन्नो वडवानलरूपेजठराग्निरिति प्रसिद्धः ।   
  
तथा च ।   
  
पच्यमानाद्रसं भिन्नं वायूरक्तादिकं नयेत् ।   
  
तत्र कीट्टः पृथक् भिन्नं ग्रहण्यां चिनुतेऽनिलः ।   
  
तच्चीयमानं विणाम ग्रहणीं पूरयेन्मुहुः ।   
  
सा तया शकृता पूर्णाबलितां प्रतिमुञ्चति ।   
  
शकृता मलेन ॥   
  
पूरीषं पायुमार्गेण तत्पाके चाम्भसस्ततः ।   
  
अङ्गस्वेदवदभ्यन्तर्व्याप्तैः सूक्ष्मैः शिवामुखैः ।   
  
वस्तिमापूरयेद्वायुः पूर्णो मुञ्चति धारया ।   
  
मूत्राशयो धनुर्वक्रो वस्तिरित्यभिधीयते ।   
  
मूत्रमित्याहुरुदकं वस्तेश्चानिलनिर्गतम् ।   
  
अपथ्यभाजामनयोर्मार्गयोर्दोषदुष्टयोः ।   
  
प्रमेहमूत्रककृच्छादेर्ग्रहिण्यादेश्च सम्भवः ॥   
  
राघवभट्टध्टसुश्रुते ।   
  
त्वगसृङ्मांसमेदोऽस्थिमज्जाशुक्राण् धाताः ।   
  
प्। ५३) भवन्त्यन्योन्यतः सर्वे पाचिताः पित्ततेजसा इति ।   
  
एतेन पूर्वपूर्वस्योत्तरोत्तरं प्रति कारणत्वमुक्तम् ।   
  
तथा च तत्रैव ॥   
  
रसः सनाडीमध्यस्थः शारीरेणोष्मणा भृशम् ।   
  
पच्यते पच्यमानाच्च भवेत् पाकद्वयं पुनः ।   
  
चर्मावेष्ट्य समन्ताच्च रुधिरन्तु प्रजायते ।   
  
स्वस्वकोषाग्निना पक्वैर्जायन्ते धातवः क्रमात् ॥   
  
योगार्णवे ॥   
  
रसेन तेन ता नाडीः प्राणः पूरयते शनैः ।   
  
प्रतर्पयन्ति सम्पूर्णास्ताश्च देहं समन्ततः ॥   
  
योगियाज्ञवल्क्ये ॥   
  
समानवायुना सार्द्धं रसं सर्वासु नाडिषु ।   
  
व्यापयन् श्वासरूपेण देहे चरति मारुतः ।   
  
व्योमरन्ध्रैश्च नवभिर्विण्मूत्राणां विसर्जनम् ।   
  
कुर्वन्ति वायवः सर्वे शरीरेषु निरन्तरम् ।   
  
निश्वासोच्छासकासाश्च प्राणकर्मसमीरिताः ।   
  
अपानवायोः कर्मैतद्विण्मूत्रादिविसर्जनम् ।   
  
प्राणापाने च चेष्टादि व्यानकर्मेति चेष्यते ।   
  
उदानकर्म तच्चोक्तं देहस्योन्नयनादि यत् ।   
  
पोषणादि समानस्य शरीरे कर्म कीर्तितम् ।   
  
उद्गारादिगुणो यस्तु नागकर्म समीरितम् ।   
  
निमीलनादि कूर्मस्य क्षुतृष्णा कृकरस्य च ।   
  
देवदत्तस्य विप्रेन्द्रि ! जृम्भा कर्मेति कीर्तितम् ।   
  
धनञ्जयस्य पोषादि सर्वं कर्म प्रकीर्तितम् ।   
  
वायूनां स्नाथादीन्यग्रे वक्ष्यन्ते ॥   
  
इति शुक्रशोणिताद्युत्पत्तिकथनम् ॥   
  
योगार्णवे ।   
  
मातुरम्बुवहा नाडी ननु विद्धा पराभिधा ।   
  
नाभिस्थनाडीगर्भस्य मात्राकृतरसावहा इति ।   
  
शाक्तानन्दतरङ्गिण्याम् ।   
  
कलनञ्चैकरात्रेण वुद्वुदं पञ्चमे दिने ।   
  
शोणितं दशरात्रेण मांसपिण्डं चतुर्दशे ॥   
  
प्रपञ्चसारे ॥   
  
मारीयं नाम योगोत्थं पौरुषं कार्मणं मलम् ।   
  
आणवं नाम सम्प्रोक्तं मिलितं तन्मलद्वयम् ।   
  
सूक्ष्मरूपाणि तत्त्वानि चतुर्विंशमलद्वये ।   
  
तत्र योगं प्रकृत्याशु ततस्तु गर्भमारुतः ।   
  
सङ्क्षोभ्य संवर्द्धयतीत्यादि पूर्वोक्तेनान्वयः ।   
  
स्वगतैर्मरुदग्न्यद्भिः क्लिद्यते क्वाथ्यते च तत् ।   
  
मिश्रीभूतं तदह्नैव मातुरङ्गुष्ठसम्मितम् ॥   
  
सम्मितमिति मातुरङ्गुष्ठनखपरिमितमित्यर्थः ॥   
  
प्। ५४) राघवभट्टधृतयोगार्णवे ॥   
  
घनमांसञ्च विंशाहे पिण्डभावोलपक्षितम् ।   
  
पञ्चविंशतिपूर्णाहे पलं तदङ्कुरायते ॥   
  
शाक्तानन्दे तु ।   
  
मासैकेन तु पूर्णेन मांसपिण्डोऽङ्कुरायते ॥   
  
इत्युक्तम् तत्रैव ।   
  
आदौ सञ्जायते बीजं ब्रह्माण्डं सहसाङ्कुरः ।   
  
तस्य मध्ये सुमेरुश्च कङ्कालदण्डरूपधृक् ।   
  
चराचराणां सर्वेषां देवादीनां विशेषतः ।   
  
आलयः सवभूतानां मेरोरभ्यन्तरेऽपि च ।   
  
प्रदीपकलिकाकारो जीवो हृदि सदा स्थितः ।   
  
रज्जुवद्धो यथा श्येनो गतोऽप्याकृष्यते पुनः ।   
  
गुणवद्धस्तथा जीवः प्राणापानेन कृष्यते ॥   
  
योगियज्ञवल्क्ये द्वितीयाध्याये तु ।   
  
तन्मध्ये नाभिरित्युक्तं नाभौ चक्रसमुद्भवः ।   
  
द्वादशारयुतं तच्च तेन देहः प्रतिष्ठितः ।   
  
चक्रेऽस्मिन् भ्रमते जीवः पुण्यपापप्रणोदितः ।   
  
तन्तुपञ्जरमध्यस्थो यथा भ्रमति लूतिकः ।   
  
लूतिक उर्णनाभः माकरसा यस्य प्रसिद्धिः ।   
  
नाभौ जीवस्य भ्रमणमात्रं स्थितिस्थानन्तु हृदयमेव ।   
  
तेन पूर्ववचने न विवादः ॥   
  
योगार्णवे ॥   
  
मासद्वये तु सम्पूर्णे शिरोमेदः प्रजायते ।   
  
मज्जास्थि च त्रिभिर्मासैः केशस्त्वक् च चतुर्थके ।   
  
एषु मासेष्वध्यात्मविवेके तु विशेष उक्तो यथा ।   
  
द्रवत्वं प्रथमे मासे कललाख्यं प्रजायते ।   
  
द्वितीये तु घनः पिण्डः पेशीष्टघनसर्वुदम् ।   
  
पुंस्त्रीनपुंसकानान्तु प्रागवस्थाः क्रमादिमाः ।   
  
तृतीये त्वङ्कुराः पञ्च करादिशिरसो मताः ॥   
  
अत्र ग्रन्थत्रये यद्भेदत्रयमङ्कुरोत्पत्तेरुक्तं   
तच्छरीरमेर्ववयवाङ्कुरभेदेनाविरुद्धमाम्नायभेदेन वा ।   
  
अङ्गप्रत्यङ्गभागाः स्युः सूक्ष्माश्च युगपत्तदा ।   
  
चतुर्थे व्यक्तता तेषां भागानामभिजायते ।   
  
मातृजञ्चास्य हृदयं विषयानभिकाङ्क्षति ।   
  
अतो मातुर्मनोऽभीष्टं कुर्याद्गर्भसमृद्धये ।   
  
ताञ्च द्विहृदयां नारीमाहुर्दोहादिनीं बुधाः ।   
  
अदानाद्दोहदानान्तु गर्भस्य व्यङ्गतादयः ।   
  
मातुश्चेद्विषयालाभस्तदार्त्तो जायते सुतः ।   
  
गर्भः स्यादर्थवान् भोगी देहे दोहददर्शने ।   
  
प्। ५५) अलङ्कारे सुललितो धर्मिष्ठस्तापसाश्रमे ।   
  
देवतादर्शने भक्तो हिंस्रो भुजगदर्शने ।   
  
गोधाशने तु निद्रालुर्बली गोमांसभक्षणे ।   
  
माहिषेण तु रक्ताक्षं लोमशं सूयते सुतम् ।   
  
प्रवृद्धं पञ्चमे पिण्डं मांसशोणितपुष्टिभाक् ।   
  
षष्ठेऽस्थिस्नायुनाड्यादिनखकेशविविक्तता ।   
  
बलवद्धौ चोपचितौ सप्तमे त्वगपूर्णता ।   
  
अष्टमे त्वक्श्रुती स्याताम् ओजश्चैतच्च हृद्भवम् ॥   
  
ज्ञानभाष्ये तु ॥   
  
कर्णाक्षिनासिकारन्ध्रं कण्ठोदरञ्च पञ्चमे ।   
  
षष्ठे मुखं तथा पादौ सर्वाङ्गानि तु सप्तमे ।   
  
सन्धिः सम्पूर्णतां याति अष्टमे मासि वै ततः ।   
  
एतदपि पूर्ववत् ॥   
  
अण्डाधारञ्च कङ्कालं पारभ्य गुदमूलतः ।   
  
द्वात्रिंशज्ज्ञानविज्ञानग्रन्थिनो वर्द्धते सदा ॥   
  
शारदायां प्रथमपटले ॥   
  
अथ मात्राहृतैरन्नपानाद्यैः पोषितः क्रमात् ।   
  
दिनात् पक्षात्तथा मासात् वर्द्धते तत्त्वदेहवान् ॥   
  
तत्त्वदेहवानिति चतुर्विंशतितत्त्वात्मकशररीर इत्यर्थः ।   
  
दोषैर्दूष्यैः सुखं प्राप्तो व्यक्तिं याति निजेन्द्रियैः ।   
  
वातपित्तकफा दोषा दूष्याः स्युः सप्त धातवः ॥   
  
इति धातुकथनम् ॥   
  
शारदायाम् ॥   
  
ज्ञानेन्द्रियाणि श्रोत्रं त्वक्दृग्जिह्वानासिकादयः ।   
  
ज्ञानेन्द्रियार्थाः शब्दाद्याः स्मृताः कर्मेन्द्रियाण्यपि ।   
  
शब्दाद्या इति शब्दस्पर्शरूपरसगन्धाः ।   
  
वाक्पाणिपादपाय्वन्धुसञ्ज्ञान्याहुंर्मनीषिणः ।   
  
मुखहस्तपादगुदलिङ्गानि ।   
  
वचनादानगतयो विसर्गानन्दसंयुताः ।   
  
कथनग्रहणगमनत्यागानन्दाः ।   
  
कर्मेन्द्रियार्थाः सम्प्रोक्ता अन्तःकरणमात्मनः ॥   
  
विश्वसारे प्रथमपटले ॥   
  
इन्द्रियाणां गुणान् वक्ष्ये शृणुष्व कमलानने ! ।   
  
चक्षुषो रूपमाख्यातं कर्णयोः शब्दमेव च ! गन्धस्तु नसि विज्ञेयस्त्वचि स्पर्श   
उदाहृतः ।   
  
आदानं भुजयुग्मेषु जिह्वायां रस उच्यते ।   
  
गुह्ये विसर्गो विज्ञेय आनन्दः स्यादुपस्थके ।   
  
गमनं पादयुग्मे च कथनं मुखपङ्कजे ।   
  
प्। ५६) इतीन्द्रियेन्द्रियार्थकथनम् ।   
  
अन्तःकरणं स्पष्टयति शारदाकृत् ॥   
  
मनोबुद्धिरहङ्कारश्चित्तन्तु परिकीर्तितम् ।   
  
अत्र सङ्कल्पविकल्पात्मकं मनः ।   
  
सर्वभावनिश्चयकारिणी बुधीः ।   
  
ज्ञात्रभिमानयुक्तोऽहङ्कारः ।   
  
निर्विकल्पकं चित्तम् ।   
  
यदाह एषा शक्तिः परा वीजरूपिणी प्रोक्तलक्षणा ॥   
  
सङ्कल्पञ्च विकल्पञ्च कुर्वाणा तु मनो भवेत् ।   
  
बुद्धिरूपा तथा सर्वभावनिश्चयकारिणी ।   
  
ज्ञातास्मीत्यभिमानाट्या सैवाहङ्कारसञ्ज्ञिता ।   
  
निर्विकल्पात्मिका सैव खलु चित्तस्वरूपिणी ।   
  
एवमेकैव बहुधानर्त्तकीव प्रतीयत इति ।   
  
श्रुतिरपि ।   
  
मनः सङ्कल्पयति बुद्धिर्निश्चिनोति अहमभिमानयति चेतश्चेतयते इति ।   
  
प्रपञ्चसारेऽपि ॥   
  
परेण धाम्ना समनुप्रवृद्ध्या मनस्तदा सा तु महाप्रभावा ।   
  
यदा तु सङ्कल्पविकल्पकृत्या यदा पुनर्निश्चिनुते तदा सा ।   
  
स्याद्बुद्धिसञ्ज्ञा च यदा प्रवृत्तिर्ज्ञातारमात्मानमहङ्कृतिः स्यात् ।   
  
तदा यदा सा त्वभिमीयतेऽन्तश्चित्तञ्च निर्द्धारितमर्थमेषामिति ॥   
  
शारदायाम् ॥   
  
दर्शेन्द्रियाणि भूतानि मनसा सह षोडश ।   
  
विकाराः स्युः प्रकृतयः पञ्च भूतान्यहङ्कृतिः ।   
  
अव्यक्तं महदित्यष्टौ तन्मात्राश्च महानपि ।   
  
साहङ्कारा विकृतयः सप्त तत्त्वविदो विदुः ।   
  
विकाराः षोडश अष्टौ प्रकृतयः सप्त विकृतय इति वचनस्य पर्य्यवसितार्थः ।   
  
यदुक्तं मूलप्रकृतिरविकृतिर्महदाद्याः प्रकृतिविकृतयः सप्त ।   
  
सोडशकस्तु विकारो न प्रकृतिर्न विकृतिरिति तत्त्वविद इति ।   
  
एतानि प्रकृत्यन्तानि चतुर्विंशतितत्त्वानि पुरुषान्तानि पञ्चविंशतिः ॥   
  
तदुक्तं वायवीसंहितायाम् ॥   
  
त्रयोविंशतितत्त्वेभ्यः परा प्रकृतिरूच्यते ।   
  
प्रकृतेस्तु परं प्राहुः पुरुषं पञ्चविंशकम् ।   
  
यद्वा तत्त्वविद एवं विदुः ।   
  
एषां तत्त्वान्तर्भावात् तत्त्वविद्भिरेवं सञ्ज्ञा कृता इत्यर्थः ॥   
  
शारदायाम् ॥   
  
अग्निषोमात्मको देदो बिन्दुर्यदुभयात्मकः ।   
  
शुक्रमग्निरूपं रक्तं सोमरूपम् ।   
  
प्। ५७) स तदात्मकत्वाद्बिन्दुरूभयात्मक इत्यर्थः ॥   
  
तदुक्तं राघवभट्टधृतेन ॥   
  
कलाषोडशकश्चन्द्रः स्याद्द्वादशकलो रविः ।   
  
कलादशयुतो वह्निः कलाष्टत्रिंशदंशभुक् ।   
  
साम्प्रतं सम्भवन्तीह गर्भाधानस्य हेतवे ।   
  
अग्निषोमात्मकं तेन गीयते सचराचरम् ।   
  
कलांशकेन योगेन भूयाद् गर्भस्य सम्भवः ॥   
  
ब्रह्मज्ञानतन्त्रे प्रथमपटले ॥   
  
शिव उवाच ॥   
  
अस्थिमांसनखाश्चैव नाडीत्वक् चेति पञ्चमः ।   
  
पृथ्वीपञ्चगुणाः प्रोक्ता ब्रह्मज्ञानेन भाषितम् ।   
  
मलं मूत्रं तथा शुक्रं श्लेष्मा शोणितमेव च ।   
  
तोयं पञ्चगुणाः प्रोक्ता ब्रह्मज्ञानेन भाषितम् ।   
  
हासो निद्रा क्षुधा चैव भ्रान्तिरालस्यमेव च ।   
  
तेजःपञ्चगुणाः प्रोक्ता ब्रह्मज्ञानेन भाषितम् ।   
  
धारणं चालनं क्षेपः सङ्कोचः प्रसवस्तथा ।   
  
वायुपञ्चगुणाः प्रोक्ता ब्रह्मज्ञानेन भाषितम् ।   
  
कामक्रोधस्तथा लोभस्त्रपा मोहश्च पञ्चमः नमःपञ्चगुणाः प्रोक्ता   
ब्रह्मज्ञानेन भाषितम् ॥   
  
राघवभट्टधृतम् ।   
  
अस्थि मांसं त्वचं स्नायुरोम एवं तु पञ्चमम् ।   
  
इति पञ्चविधा प्रोक्ता पृथिवी कठिनात्मिका ।   
  
लाला मूत्रं तथा शुक्रं शोणितं मज्ज पञ्चमम् ।   
  
अपां पञ्चगुणाएते रुद्ररूपाः प्रकीर्तिताः ।   
  
क्षुधा तृष्णा भयं निद्रा आलस्यं क्षान्तिरेव च ।   
  
तृष्णात्मका गुणा एते तेजसः परिकीर्तिताः ।   
  
धारणं वलानं भुक्तिराकुञ्चनप्रसारणम् ।   
  
एते पञ्च गुणा वायोः क्रियारूपा व्यवस्थिताः ।   
  
रागद्वेषौ तथा लज्जा भयं मोहस्तथैव च ।   
  
व्योम्नः पञ्च गुणाः प्रोक्ताः शून्याख्ये शुषिरात्मनीति ।   
  
इति पञ्चभूतोद्भवास्थ्यादिकथनम् ॥   
  
शाक्तानन्दतरङ्गिण्याम् ॥   
  
प्राणापानसमानश्चोदानव्यानौ च वायवः ।   
  
नागः कूर्मोऽथ कृकरो देवदत्तो धनञ्जयः ।   
  
एते दशगुणाः प्रोक्ताः सर्वप्राणवशात्मनः ॥   
  
शारदातिलके ॥   
  
दक्षिणांशः स्मृतः सूर्यो वामभागो निशाकरः ।   
  
नाडीर्दश विदुस्तासु मुख्यास्तिस्रः प्रकीर्तिताः ।   
  
प्। ५८) इडा वामतनोर्मध्ये सुषुम्ना पिङ्गला परे ।   
  
मध्या तास्वपि नाडी स्यादग्नीषोमस्वरूपिणी ।   
  
अत्रेडा वाममुष्काधःस्था धनुर्वक्रा वामनासापर्यन्तं गता ।   
  
एवं पिङ्गला दक्षिणाण्डाधःस्था धनुर्वक्रा दक्षिणनासान्तं गता ।   
  
पृष्ठवंशान्तर्गता सुषुम्ना इत्यर्थः ।   
  
एतदग्रे स्फुटीभविष्यति ॥   
  
तथा प्रपञ्चसारे ।   
  
ऊर्द्धन्तु मरुतानुन्ना त्तस्मादपि मलद्वयी ।   
  
उभयात्मिक्यधोवृत्ता नाडी दीर्घा भवेदृजुः ।   
  
अवाङ्मुखी सा तस्याश्च भवेत् पक्षद्वये द्वयम् ।   
  
पक्षद्वये पार्श्वद्वये ।   
  
नाड्यस्ताः सन्निरुद्धा स्युः सप्तान्या नाडिका मताः ।   
  
तत्र या प्रथमा नाडी सा सुषुम्नेति कथ्यते ।   
  
या वामेडेति सा ज्ञेया दक्षिणा पिङ्गला मता ॥   
  
तथा काचिन्नाडी वहिर्वक्त्रा या मातुर्हृदि वध्यते ।   
  
यया स पुष्टिमायाति केदार इव कुल्यया ।   
  
मातुराहाररसजैर्धातुभिः पुष्यते क्रमात् ।   
  
क्रमवृद्धौ परं ज्योतिः कलाक्षेत्रज्ञतामियात् ।   
  
सक्षेत्रज्ञं मलं तत्तु सभूतं सगुणं पुनः ।   
  
सदोषं दूष्यसम्पन्नं जन्तुरित्यभिधीयते ।   
  
सभूतपञ्चकं सक्षेत्रज्ञमात्रसहितं तत् पूर्वोक्तमानवादिमलं जन्तुरित्युच्यते ।   
  
इत्यन्वयः ।   
  
किम्भूतं सगुणं सत्त्वादिगुणं सत्त्वादिगुणयुक्तं सदोषं वायुपित्तकफयुक्तं   
दूष्यसम्पन्नं सप्तधातूद्भवम् ।   
  
इति जन्तुलक्षणम् ॥   
  
फलकोषद्वयं तत्तु व्यक्तं पुंसो न तु स्त्रियाः ।   
  
नपुंसकस्य किञ्चित्तु व्यक्तिरत्रोपलक्ष्यते ।   
  
फलकोषद्वयमण्डकोषद्वयम् ॥   
  
निरुत्तरतन्त्रे प्रथमपटले ॥   
  
नाडीनां संवहो देवि ! कञ्जयोनिः खगाण्डवत् ।   
  
तत्र नाड्यः समुत्पन्नाः सहस्राणां द्विसप्ततिः ।   
  
कञ्जस्य पद्मस्य योनिरूत्पत्तिस्थानं शालूकमिति यावत् ।   
  
प्रधानाः प्राणवाहिन्यो नाड्यत्रदश स्मृताः ।   
  
इडा च पिङ्गला चैव सुषुम्ना च तृतीयिका ।   
  
गान्धारी हस्तिजिह्वा च पूषा चैव यशस्विनी ।   
  
अलम्बुषा कुहुश्चैव शङ्खिनी च दश स्मृताः ।   
  
एवं नाडीमयं चक्रं विज्ञेयं शक्तिचक्रके ।   
  
प्। ५९) इडायाः पिङ्गलायाश्च मध्ये या सा सुषुम्निका ।   
  
इयञ्च त्रिगुणा ज्ञेया ब्रह्मविष्णुशिवात्मिका ।   
  
रजोगुणा च वज्राख्या चित्रिणी सत्त्वसंयुता ।   
  
तमोगुणा ब्रह्मनाडी कार्यभेदक्रमेण च ।   
  
तथा ।   
  
वायुर्भानुमयो ज्ञेयो मनश्चन्द्रात्मकं तथा ।   
  
प्राणोऽपानः समानश्चोदानव्यानौ च वायवः ।   
  
या वाममुष्कसम्बन्धा संश्लिष्यन्ती सुषुम्नया ।   
  
दक्षिणञ्चक्रमाश्रित्य धनुर्वक्रा हृदि स्थिता ।   
  
वामांशयन्त्रान्तरगा दक्षिणां नासिकामियात् ।   
  
तथा दक्षिणमुष्कस्था नासाया वामरन्ध्रगा ।   
  
तन्त्रान्तरे ॥   
  
षुषुम्नाकलिता याता मुष्कं दक्षिणमाश्रिता ।   
  
सङ्गता वामभागस्य यन्त्रमध्यं समाश्रिता ।   
  
दक्षिणं नासिकाद्वारं प्राप्तेति गिरिजात्मजे ! ।   
  
वाममण्डमनुस्यूतामनन्या सव्यनासिकामिति ।   
  
अनयोः स्वरूपमुक्तं योगार्णवे ।   
  
इडा च शङ्खचन्द्राभा तस्या वामे व्यवस्थिता ।   
  
पिङ्गला सितरक्ताभा दक्षिणं पार्श्वमाश्रिता इति ।   
  
तन्त्रान्तरे इडायां संश्रितश्चन्द्रः पिङ्गलायां दिवाकर इति ।   
  
तास्वपि सुषुम्ना मुख्येत्यर्थः ।   
  
उक्तञ्च श्रीतत्त्वचिन्तामणौ ॥   
  
मेरोर्वाह्यप्रदेशे शशिमिहिरशिवे सव्यदक्षे निषणे मध्ये नाडी सुषुम्ना   
त्रितयगुणमयी चन्द्रसूर्याग्निरूपा ।   
  
अन्यत्रापि तयोः पृष्ठवंशं समाश्रित्य मध्ये सुषुम्ना स्थिता ब्रह्मरन्ध्रन्तु   
यावत् ।   
  
अन्यासां नामान्यपि शारदायाम् ।   
  
गाधारी हस्तिजिह्वाख्या सपूषालम्बुषा मता ।   
  
यशस्विनी शङ्खिनी च कुहुः स्युः सप्त नाडयः ।   
  
आसां स्थितिस्वरूपं योगार्णवे ॥   
  
इडापृष्ठे तु गान्धारी मयूरगलसन्निभा ।   
  
सव्यपादादिनेत्रान्ता गान्धारी परिकीर्तिता ।   
  
हस्तिजिह्वोत्पलप्रेक्षा नाडी तस्याः पुरः स्थिता ।   
  
सव्यभागस्य मूर्द्धादिपादाङ्गुष्ठान्तमाश्रिता ।   
  
पूषा तु पिङ्गलापृस्ठे नीलजीमूतसन्निभा ।   
  
याम्यभागस्य नेत्रान्ता यावत् पादतलं गता ।   
  
यशस्विनी शङ्खवर्णा पिङ्गला पूर्वदेशगा ।   
  
गान्धार्याश्च सरस्वत्या मध्यस्था शङ्खिनी मता ।   
  
प्। ६०) सुवर्णवर्णा पादादिवर्णान्ता सव्यभागके ।   
  
पादाङ्गुष्ठादिमूर्द्धान्तयाम्यभागे कुहुर्मता ।   
  
रावणा सरस्वती विश्वोदरी शङ्खिनी एता अपि प्रधानत्वेनोक्ताः ।   
  
उकञ्च ।   
  
ताश्च भूरितरास्तासु मुख्याः प्रोक्ताश्चतुर्दश ।   
  
सुषुम्नेडा पिङ्गला च कुहूरथ सरस्वती ।   
  
गान्धारी हस्तिजिह्वा च रावणा च यशस्विनी ।   
  
विश्वोदरी शङ्खिनी च ततः पूषा यशस्विनी ।   
  
अलम्बुषेति ॥   
  
शाक्तानन्दतरङ्गिणीधृतज्ञानभाष्ये ॥   
  
इडा च वामनासायां दक्षिणे पिङ्गला मता ।   
  
सुषुम्ना ब्रह्मरन्ध्रे च गान्धारी वामचक्षुषि ।   
  
दक्षिणे हस्तिजिह्वा च पूषा कर्णेऽथ दक्षिणे ।   
  
वामे यशस्विनी ज्ञेया मुखे चालम्बुषा मता ।   
  
कुहुश्च लिङ्गमूले स्यात् शङ्खिनी शिरसोपरि ।   
  
एवं द्वारं समाश्रित्य तिष्ठन्ति दश नाडिकाः ।   
  
क्षितिश्च वारि तेजश्च वायुराकाशमेव च ।   
  
स्थैर्यं गता इमे पञ्च वाह्याभ्यन्तर एव च ॥   
  
एवं प्रधाननाडीनिरूपणानन्तरं शाखारूपनाडी निरूपिता ॥   
  
शारदायाम् ॥   
  
नाड्योऽनन्ताः समुत्पन्नाः सुषुम्ना पञ्चपर्वसु ।   
  
सर्वाणि स्वाधिष्ठानमणिपूरकानाहतविशुद्धाज्ञान्तानि ।   
  
तत्राधोऽधोग्रन्थिमारभ्योर्धोर्द्धसर्वग्रन्थिपर्यन्तं समाप्तिः ।   
  
गणयितुमशक्यत्वादनन्ताः ।   
  
यदाहुः ।   
  
पूर्वोक्तायाः सुषुम्नाया मध्यस्थायाः सुलोचने ! ।   
  
नाभिहृत्कण्ठतालुभ्रूमध्यपर्वसमुद्भवाः ।   
  
अधोमुखाः शिराः काश्चित् काश्चिदूर्द्धमुखास्तथा ।   
  
परास्थिर्यग्गताः काश्चित्तत्र लक्षत्रयाधिकाः ।   
  
नाड्योऽर्द्धलक्षसङ्ख्याताः प्रधानाः समुदीरिताः ॥   
  
तासु सर्वासु बलवान् प्राणो वायुः समन्ततः ॥   
  
विश्वसारे तु ॥   
  
नाभेः सकाशाज्जायन्ते नाड्यः क्षेत्रप्रपोषिक्ताः ।   
  
इडा तु वामभागे स्याद्दक्षिणे पिङ्गला मता ।   
  
मध्ये सुषुम्ना विज्ञेया चन्द्रसूर्यानलात्मिका ।   
  
नाड्योऽनन्ताः समुत्पन्नास्तस्याः पञ्चसु पर्वसु ।   
  
इति नाभेः सकाशादिति यदुक्तं तत्क्षेत्रपोषिका इत्यनेन रसादिचालनेन   
शरीरपुष्ट्यर्थं न तु ज्ञानध्यानाद्यर्थं वायुसाधनप्रकरणे एतत्   
स्पष्टीकरिष्ये ।   
  
प्। ६१) नरपतिजयचर्यास्वरोदयधृतब्रह्मब्रह्मजामलमपि शरीरपुष्ट्यर्थमेअ नाभौ   
कुण्डलिनी माह यथा महाशक्तिः कुण्डलिनी नाडीस्थाहिस्वरूपिणी ।   
  
ततो दशोर्द्धगा नाड्यो दश चाधोगतास्तथा द्वे द्वे तिर्य्यग्गते नाड्यौ   
चतुर्विंशतिसङ्ख्यया ।   
  
सूक्ष्ममुख्यास्त्वतो नाड्यः सहस्राणां द्विसप्ततिः ।   
  
कुण्डलिन्यां महाशक्तौ मूलमार्गा भवन्त्यमी ।   
  
ताभ्यः सूक्ष्ममुखा नाड्यः शरीरं प्रतिपोषिकाः ।   
  
सप्त शतानि जायन्ते सप्तोत्तराणि सङ्ख्यया ।   
  
प्रधाना दश नाड्यस्तु दश वायुप्रवाहिकाः ॥   
  
योगियाज्ञवक्ल्ये प्रथमध्यायेऽपि नाभिचक्रमुपक्रम्य ।   
  
कन्दमध्ये स्थिता नाडी सुषुम्नेति प्रकीर्तिता ।   
  
तिष्ठन्ति परितः सर्वाश्चक्रेऽस्मिन् नाडिकास्ततः ।   
  
नाडीनामपि सर्वासां मुख्या गार्गि ! चतुर्दश ॥   
  
गार्गि इति याज्ञवक्यस्य स्थियाः सम्बोधनम् ॥   
  
इडा च पिङ्गला चैव सुषुम्ना च सरस्वती ।   
  
वारूणी चैव पूषा च हस्तिजिह्वा यशस्विनी ।   
  
विश्वोदरी कुहुश्चैव शङ्खिनी च पयस्विनी ।   
  
अलम्बुषा च गान्धारी मुख्याश्चैताश्चतुर्दश ।   
  
तासां मुख्यतमास्तिस्रस्तिसृष्वेकोत्तमोत्तमा ।   
  
मुक्तिमार्गे तु सा प्रोक्ता सुषुम्ना विश्वधारिणी ।   
  
कन्दस्य मध्यमे गार्गि ! सुषुम्ना च प्रतिष्ठिता ।   
  
पृष्ठमध्ये तु तेनास्थ्ना सह मूर्ध्नि व्यवस्थिता ।   
  
मुक्तिमार्गे सुषुम्ना वैष्णवी स्थिता ।   
  
इडा च पिङ्गला चैव तस्याः सव्ये च दक्षिणे ।   
  
इडायां पिङ्गलायाञ्च चरतश्चन्द्रभास्करौ ।   
  
इडायां चन्द्रमा ज्ञेयः पिङ्गलायां दिवाकरः ।   
  
चन्द्रस्तामस इत्युक्तः सूर्यो राजस उच्यते ।   
  
विषभागो रवेर्भागश्चन्द्रभागोऽमृतं तथा ।   
  
तावेव तदधः सर्वं कालं रात्रिन्दिवात्मकम् ॥   
  
भोक्ती सुषुम्ना कालस्य गुह्यमेतदुदाहृतम् ।   
  
प्। ६२) सरस्वती कुहुश्चैव सुषुम्ना पार्श्वयोः स्थिते ।   
  
गान्धारी हस्तिजिह्वा च इडायाः पृष्ठपूर्वयोः ।   
  
यशस्विनी च पूषा च पिङ्गला पृष्ठपूर्वयोः ।   
  
कुहुश्च हस्तिहिह्वा च मध्ये विश्वोदरी स्थिता ।   
  
यशस्विन्याः कुहोर्मध्ये वारुणी सा प्रतिष्ठिता ।   
  
पूषायाश्च सरस्वत्याः स्थिता मध्ये यशस्विनी ।   
  
गान्धार्याश्च सरस्वत्याः स्थिता मध्ये च शङ्खिनी ।   
  
अलम्बुषा च विप्रेन्द्रि ! कन्दमध्यादधः स्थिता ।   
  
पूर्वभागे सुषुम्नायास्त्वामेढ्रान्तं कुहुः स्थिता ।   
  
अधश्चोर्द्धञ्च विज्ञेया वारुणी सर्वगामिनी ।   
  
यशस्विनी च याम्यस्य पादाङ्गुष्ठान्तमिष्यते ।   
  
पिङ्गला चोर्द्ध्वगा याम्ये नासान्तं विद्धि मे प्रिये ! ।   
  
याम्ये पूषा च नेत्रान्ता पिङ्गलायाः सुपृष्ठतः ।   
  
पयस्विनी तथा गार्गि ! याम्ये नेत्रान्तमिष्यते ।   
  
सरस्वती तथाचोर्द्धं हस्तिजिह्वा प्रकीर्तिता ।   
  
आसव्यकर्णाद्विप्रेन्द्रि ! शङ्खिनी चोर्द्धमागता ।   
  
गाधारी सव्यन्तेत्रान्तमिडायाः सव्यतः स्थिता ।   
  
इडा च सव्यनासान्तं मध्यभागे व्यवस्थिता ।   
  
हस्तिजिह्वा तथा सव्यपादाङ्गुष्ठान्तमिष्यते ।   
  
विश्वोदरी तु सा नाडी तुन्दमध्ये व्यवस्थिता ।   
  
अलम्बुषा महाभागे ! वायुमूला तथोर्द्ध्वगा ।   
  
एतास्त्वन्याः समुत्पन्नाः शिवास्त्वन्याश्च ता अपि ।   
  
यदश्वत्थदले तद्वत् पद्मपत्रेषु चापि वा ।   
  
नाडीष्वतासु सर्वासु विज्ञातव्या तपोधने ! ॥   
  
इति नाड्युत्पत्तिकथनम् ।   
  
आध्यात्मविवेके ।   
  
अस्यां शरीरं सङ्ख्या स्यात् षष्टियुक्तं शतत्रयम् ।   
  
त्रीण्येवास्थिशतान्यत्र धन्वन्तरिरभाषत ।   
  
द्वे शते त्वस्थिसन्धीनां स्यातामत्र दशोत्तरे ।   
  
पेशीस्नायुशिरासन्धिसहस्रद्वितयं मतम् ।   
  
नव स्नायुशतानि स्युः पञ्च पेशीशतान्यपि ।   
  
अधिका विंशतिः स्त्रीणां स्तनयोर्दिग्दिगीरिता ।   
  
शिराधमनिकानान्तु लक्षाणि नव विंशतिः ।   
  
सार्द्धानि स्युर्नवशती षट्पञ्चाशद्युता तथेति ॥   
  
इत्यस्थ्याद्युत्पत्तिकथनम् ॥   
  
रुद्रजामले सप्तदशपटले ॥   
  
प्। ६३) तिस्रः कोट्योऽर्द्धकोटी च यानि लोमानि मानुषे ।   
  
नाडीमुखानि सर्वाणि धर्मबिन्दुं क्षरन्ति च ।   
  
इति नाडीमुखस्थानकथनम् ॥  
  
इति श्रीप्राणतोषिण्यां प्रथमे सर्गकाण्डेऽन्नमयकोषात्मकमनुष्यदेहकथनं   
नाम चतुर्थः परिच्छेदः ॥  
  
  
एवं नाडीप्रभृतीनां निरूपणानन्तरं वायुप्रकरणस्यौचित्यात्तन्निरूप्यते ॥   
  
शारदातिलके ॥   
  
मूलाधारोद्गतः प्राणस्ताभिर्व्याप्नोति तत्तनुम् ।   
  
वायवोऽत्र दश प्रोक्ता वह्न्यश्च दश स्मृताः ॥   
  
ताभिर्नाडीभिः ॥   
  
तत्तनुमनुभूततनुम् ॥   
  
वायुनामानि तत्रैव ।   
  
प्राणाद्या मरुतः पञ्च नागः कूर्मो धनञ्जयः ।   
  
कृकरः स्याद्देवदत्त इति नामभिरीरिताः ॥   
  
प्राणाद्या इति प्राणापानव्यानोदानसमानाः ।   
  
यगियाज्ञवल्क्ये चतुर्थाध्यायेऽपि ।   
  
प्राणोऽपानः समानश्च उदानो व्यान एव च ।   
  
नागः कूर्मश्च कृकरो देवदत्तो धनञ्जयः ।   
  
एते नाडीषु सर्वासु चरन्ति दश वायवः ।   
  
एतेषु वायवः पञ्च मुख्याः प्राणादयः स्मृताः ।   
  
तेषु मुख्यतमावेतौ प्राणापानौ नरोत्तमे ! ।   
  
प्राण एवैतयोर्मुख्यः सर्वप्राणभृतां सदा ॥   
  
एषां रूपाणि स्थानानि च योगार्णवे ।   
  
इन्द्रनीलप्रतीकाशं प्राणरूपं प्रकीर्तितम् ।   
  
आस्यनासिकयोर्मध्ये हृन्मध्यनाभिमध्यके ।   
  
प्राणालयमिति प्राहुः पादाङ्गुष्ठेऽपि केचन ॥   
  
अपानयत्यपानोऽयमाहारञ्च प्रलापितम् ।   
  
शुक्रं मूत्रं तथोत्सर्गमपानस्तेन मारुतः ।   
  
इन्द्रगोपप्रतीकाशः सन्ध्याजलदसन्निभः ।   
  
स च मेढ्रे च पायौ च उरुवङ्क्षणजानुषु ॥   
  
मेढ्रे लिङ्गे पायौ गुदे ऊरौ प्रसिद्धरूपे वङ्क्षणे उरुसन्धौ जानुनि प्रसिद्धरूपे   
।   
  
इन्द्रगोपो रक्तवर्णकीटविशेषः ।   
  
कापासियापोका इति ख्यातः ।   
  
जङ्घोदरकृकाट्याञ्च नाभिमूले च तिष्ठति ॥   
  
व्यानो व्यानशतोत्पन्नः सर्वव्याधिप्रकोपणः ।   
  
प्। ६४) महारजतसम्प्रेक्षो हारोपादानकारकः ।   
  
महारजतं काञ्चनम् ।   
  
हारोपादानकारक आहारग्राहक इत्यर्थः ॥   
  
स्वीयाक्षिकर्णयोर्मध्ये कट्यां वै गुल्फयोरपि ।   
  
कटिः प्रसिद्धाः ।   
  
गुल्फः पादग्रन्थिः ।   
  
घ्राणे गले स्फिगुद्देशे तिष्ठत्यत्र निरन्तरम् ।   
  
स्पन्दयत्यधरं वक्त्रं गात्रनेत्रप्रकोपणः ।   
  
उद्वेजयति चार्थानि तूदानो नाम मारुतः ।   
  
विद्युत्पावकवर्णः स्यादुत्थानासनकारकः ।   
  
पादयोर्हस्तयोश्चापि स तु सन्धिषु वर्तते ॥   
  
पीतं भक्षितमाघ्रातं रक्तापित्तकफानिलान् ॥   
  
समं नयति गात्रेषु समानी नाम मारुतः ।   
  
गोक्षीरसदृशाकारः सर्वदेहे व्यवस्थितः ॥   
  
योगियाज्ञवल्क्ये च ॥   
  
आस्यनासिकयोर्मध्ये हृन्मध्ये नाभिमध्यके ।   
  
प्राणालयमिति प्राहुः पादाङ्गुष्ठे च केचन ।   
  
अधश्चोर्द्धं कुण्डलिन्याः परितः प्राणस।ंश्रयः ।   
  
अपाननिलयं केचिद् गुदमध्योरुजानुषु ।   
  
उदरे वृषणे कट्यां जङ्घे नाभौ वदन्ति हि ।   
  
गुदाधारद्वयोस्तिष्ठेन्मध्येऽपानप्रभञ्जनः ।   
  
स्थानेष्वेतेषु सततं प्रकाशयति दीपवत् ।   
  
उदानः सर्वसन्धिस्थः पादयोर्हस्तयोरपि ।   
  
समानः सर्वगात्रेषु सर्वं व्याप्य व्यवस्थितः ॥   
  
रायमुकुटस्तु ॥   
  
हृदि प्राणो गुदेऽपानः समानो नाभिदेशके ।   
  
उदानः कण्ठदेशस्थो व्यानः सर्वशरीरग इत्याह ॥   
  
उद्गारे ना इत्युक्तो नीलजीमूतसन्निभः ॥   
  
उन्मीलने स्थितः कूर्मो भिन्नाञ्जनसमप्रभः ॥   
  
कृकरः क्षुत्परश्चैव जवाकुसुमसन्निभः ॥   
  
विजृम्भणे देवदत्तः शुद्धस्फटिकसन्निभः ॥   
  
धनञ्जयस्तथा घोषे महारजतवर्णकः ॥   
  
ललाटे चोरसि स्कन्धे हृदि नाभौ त्वगस्थिषु ।   
  
नागाद्या वायवः पञ्च सहैव परिनिष्ठिताः ॥   
  
विश्वसारप्रथमपटले तु ॥   
  
प्राण आदौ हृदि स्थाने पद्मरागसमद्युतिः ।   
  
अपानो गुह्यदेशे च इन्द्रगोपसमः स्मृतः ।   
  
गोक्षीरधवलाकारः समानो नाभिदेशके ।   
  
उदानः कण्ठदेशे च धूम्रवर्णः प्रकीर्तितः ।   
  
प्। ६५) व्यानः सर्वेषु चाङ्गेषु ज्योतीरूपेण वर्तते ॥   
  
एतद्वचनानुसारेण पूर्वकथितरायमुकुटधृतं वचननमिति   
पूर्ववचनोक्तैतद्वचनोक्तरूपभेदस्त्वाम्नायादिभेदेन समाधेय इति ॥   
  
प्रपञ्चसारकारस्तु ॥   
  
धनञ्जयाख्यो देहेऽस्मिन् कुर्याद्बहुविधान् श्वसान् ।   
  
स तु लौकिकवायुत्वान्मृतञ्च न विमुञ्चतीति ॥   
  
अतएव विश्वसारे ।   
  
मैथुनञ्चेच्छति यदा मैथुनञ्च तदा चरेत् ।   
  
काले धनञ्जयो वायु र्बीजं गर्भे च सञ्चयेत् ।   
  
निधायानिलमार्गे च पुनरेव प्रवेशयेदिति धनञ्जयवायुतो गर्भसञ्चार इत्युक्तम् ।   
  
अन्यैस्तु चत्वारो वायवोऽधिका उक्ता यथा ।   
  
वैरम्भणः स्थानमुख्यः प्रद्योतः प्रकृतस्तथा ।   
  
वैरम्भणादयस्तत्र सर्ववायुवशं गता इति ।   
  
नरपतिजयचर्यास्वरोदयधृतब्रह्मजामले ॥   
  
पिङ्गलेडासुषुम्नाभिर्नाडीभिस्तिसृभिर्बुधैः ।   
  
प्रकटो वयुसञ्चारो लक्ष्यते देहमध्यतः ।   
  
इडानाड्यां स्थितश्चन्द्रः पिङ्गला भानुवाहिनी ।   
  
सुषुम्ना शम्भुरूपा च शम्भुर्हंसस्वरूपकः ।   
  
हकारो निर्गमः प्रोक्तः सकारस्तु प्रवेशने ।   
  
हकारः शम्भुरूपः स्यात् सकारः शक्तिरुच्यते ।   
  
अत्र विशेषोऽग्रे वक्ष्यते ।   
  
शारदायां द्वितीयपटले ॥   
  
पिङ्गलायां स्थिता ह्रस्वा इडायां सङ्गताः परे ।   
  
सुषुम्नामध्यगा ज्ञेयाश्चत्वारो ये नपुंसकाः ।   
  
अत्र प्रकारः वामनासातो दक्षिणनासाप्रवेशप्रारम्भसमये देहवायुः कञ्चित्   
काल मुभयत्र वहति स दक्षिणायणप्रारम्भसमयस्तदानीम् ऋऌकारात्मकं   
ह्रस्वद्वन्द्वमुदेति ।   
  
एवं दक्षिणनासातो वामनासागमनकालेऽपि स उत्तरायणप्रारम्भकालस्तदानीं   
ॠॡरूपं दीर्घद्वन्द्वमुदेति ।   
  
तदुक्तं प्रयोगसारे ॥   
  
स्वरं सप्त समारभ्य चत्वारो ये नपुंसकाः ।   
  
ते सुषुम्नाश्रिते प्राणे प्रोद्यन्त्वयनसङ्क्रमे इति ॥   
  
जामले ॥   
  
शक्तिरूपः स्थितश्चन्द्रो वाम्नाडीप्रवाहकः ।   
  
दक्षनाडीप्रवाहे तु शम्भु रूपी दिवाकरः ।   
  
इति शरीरस्थवायुकथनम् ॥  
  
प्। ६६) शारदायाम् ॥   
  
अग्नयो दोषदूष्येषु संलीना दश देहेषु ।   
  
तेषां नामानि राघवभट्टधृतानि यथा ॥   
  
जृम्भको दीपकश्चैव विभ्रमो भ्रमशोभनः ।   
  
आवसथ्याहवनीयौ दक्षिणाग्निस्तथैव च ।   
  
अन्वाहार्यो गार्हपत्य इत्येते दश वह्नयः ॥   
  
भ्रमेण सह शोभन इति मध्यपदलोपिससासाश्रयणेन भ्रमशोभनश्चेति   
दशाग्निकथनम् ॥   
  
शारदायाम् ॥   
  
बुभुक्षा च पिपासा च प्राणस्य मनसः स्मृतौ ।   
  
शोकमोहौ शरीरस्य जरा मृत्युः षडूर्मयः ॥   
  
प्रपञ्चसारेऽपि ॥   
  
बुभुक्षा च पिपासा च शोकमोहौ जरामृती ।   
  
षडूर्मयः प्राणबुद्धिदेहधर्मेषु संस्थिता इति ॥   
  
ऊर्मीनामार्त्युत्पादकोऽवस्थाविशेषः ॥   
  
शारदायाम् ॥   
  
शुक्रात् स्नायुस्थिमज्जानस्त्वङ्मांसाश्रूणि शोणितात् ।   
  
पितुः शुक्रात् स्नाय्वादि ।   
  
शोणितान्मातुः शोणितात् त्वगादि ।   
  
षाट्कौषिकमिति प्रोक्तं सर्वदेहेषु देहिनाम् ।   
  
प्रपञ्चसारे द्वितीयपटलेऽपि ॥   
  
मज्जास्थिस्नायवः शुक्राद्रक्तात्त्वङ्मांसशोणितम् ।   
  
इति षाट्कौषिको नाम देहो भवति देहिनाम् ।   
  
वेदान्तविद्भिस्त्वपरप्रकारेण पञ्च कोषा उक्ता यथा पौर्णमास्यां   
पञ्चकोषविवेकेऽष्टमप्रकरेणे विद्यानन्दस्वामिना ।   
  
पितृभुक्तान्नजाद्वीर्याज्जातोऽन्नेनैव वर्द्धते ।   
  
देहः सोऽन्नमयो नात्मा प्राक् चोर्द्धं तदभावतः ॥   
  
पितृभुक्तेत्यत्रैकशेषेण मातृपितृभुक्तान्नजातादिति लभ्यते ।   
  
अन्नेन दुग्धाद्याहारेण प्राक् जन्मन इति शेषः ।   
  
मरणादूर्द्धं तदभावतः देहाभावतः ।   
  
पूर्णो देहे बलं स्याद् यल्लक्षाणां यः प्रवर्तकः ।   
  
वायुः प्राणमयो नासावात्मा चैतन्यवर्जनात् ।   
  
लीना सूप्तौ वपुर्बोधे वाप्नुयादानखाग्रगा ।   
  
चिच्छायोपेतधीर्नात्मा विज्ञानमयशब्दभाक् ।   
  
भवतीति शेषः ।   
  
कर्तृत्वकरणत्वाभ्यां विक्रियेतान्तरिन्द्रियम् ॥   
  
विज्ञानमनसी अन्तर्वहिश्चैते परस्परमिति ।   
  
अत्र रामकृष्णपण्डितस्य व्याख्यानम् ।   
  
ननु मनोबुद्ध्योरन्तःकरणत्वाविशेषान्मनो-मयविज्ञानमयरूपेण   
नोमयविज्ञानमयरूपेण कोषद्वयकल्पना अनुपपन्नेत्याशङ्क्य कर्तृकरणत्वाभ्यां   
भेदसद्भावाद् घटत एव मनोमयत्वादिभेद इत्याह ।   
  
प्। ६७) कर्तृत्वेत्यादि अन्तरिन्द्रियमन्तःकरणं कर्तृत्वकरणत्वाभ्यां कर्तृरूपेण   
कर्णरूपेण च विक्रियेत विपरिणमेत इत्यर्थः ।   
  
एते कर्तृकरणे विज्ञानमनसी विज्ञानमनःशब्दवाच्ये भवतः ।   
  
एते च परस्परमन्तर्वहिर्भावेन वर्तेते ।   
  
अतः कोषद्वयत्वमुपपद्यते इत्यर्थः ॥   
  
कादिदन्तर्मुखा वृत्तिरानन्दप्रतिबिम्बभाक् ।   
  
पुण्यभोगे भोगशान्तौ निद्रारूपेण लीयते ।   
  
इदानीमानन्दमयस्यानात्मत्वं दर्शयितुं तत्स्वरूपमाह काचिदित्यादि ।   
  
पुण्यभोगे पुण्यकर्मफलानुभवकाले काचिद्धीवृत्तिरन्तर्मुखा सती   
आनन्दप्रतिबिम्बभाक् आत्मस्वरूपस्यानन्दस्य प्रतिविम्बं भजते ।   
  
सैव भोगशान्तौ पुण्यकर्मफलभोगोपरमे सति निद्रारूपेण लीयते विलीना भवति ।   
  
सा वृत्तिरानन्दमय इत्यभिप्रायः ।   
  
एतेन मज्जामयोऽस्थिमयः स्नायुमयश्चर्ममयो मांसमयो रक्तमयश्चेति ये   
षट्कोषास्तन्त्रविद्भिरुक्तास्ते तु वेदान्तविद्भिरन्नमयकोषान्तर्गतत्वेनैव पर्यवसिताः ।   
  
अधिकास्तु प्राणमयविज्ञानमयमनोमयानन्दमयेति चत्वार उक्ताः ।   
  
अतो दशकोषकोऽयं देह इत्यायातम् ।   
  
इति शरीरकोषविवरणम् ॥   
  
प्रपञ्चसारे ॥   
  
रसादितः क्रमात् पाकशुक्रान्तेषु तु धातुषु ।   
  
धातुषु रसादितः क्रमात् पाको भवतीत्यन्वयः ।   
  
शुक्रपाकात् स्वयं भिद्याज्जराणामष्टमी दशा ।   
  
क्षेत्रज्ञस्य तदा जन्तु केवलाश्रयमिष्यते ।   
  
यथा स्नेहः प्रदीपस्य यथाभ्रमशनित्विषः ।   
  
बहुद्वारेण कुम्भेन संवृतस्य हविर्भुजः ।   
  
यथा तेजः प्रसरति समीपालोकशक्तिमत् ।   
  
तथा देहावृतस्यापि क्षेत्रज्ञस्य महात्विषः ।   
  
इन्द्रियैः संविवर्द्धन्ते स्वं स्वमर्थग्रहं प्रति ।   
  
प्रदीपस्य प्रज्वलनसमये स्नेहस्तैलादिर्यथा प्रज्वलनार्थं शिखां प्रति प्रसरति   
स्वयमायाति यथा वा अशनित्विषो विद्युतो द्युतिसमयेऽभ्रं मेघो यथा व   
बहुच्छिद्रकुम्भावृतस्य वह्नेर्घृतभक्षणसमये   
समीपालोकशक्तिमन्निकटप्रकाशकशक्तियुक्तं तेजस्तथा देहावृतस्य   
कोषदशकाभ्यन्तरवर्तिन आत्मनः स्वं स्वं विषयग्रहणं प्रति इन्द्रियैः   
करणैस्तेजांसि संविवर्द्धन्ते प्रसरन्ति इत्यर्थः ।   
  
प्। ६८) यथा स्नेहमिति पाठे तु व्यक्त एवार्थस्तथापि व्याख्यायते ।   
  
प्रदीपस्य तेजो यथा स्नेहं विद्युतस्तेजो यथा मेघं बहुच्छिद्रपात्रावृतवह्नेर्यथा   
घृतं प्रति तेजः प्रसरति तथात्मनस्तेजांसि स्वं स्वं विषयग्रहणं प्रति   
प्रसरन्तीत्यर्थः ।   
  
संविवर्द्धन्ते इति बहुवचननिर्देशादेकदापि बह्विन्द्रियैर्बह्वर्थग्रहणमिति सूचितम् ।   
  
अतएव अन्तर्दृष्टिर्वहिरुपगतप्रेक्षणाच्छिन्नपाशः   
प्रौढोल्लासाधिगतपरमब्रह्मनिर्विघ्नचेताः ।   
  
तत्तद्भावोदितमधुरगीः सुप्रसन्नान्तरात्मा स्मेरास्या मे भवतु सततं शाम्भवो   
काप्यवस्था ॥   
  
इत्यादि कुलयोगिनः प्रौढोल्लासप्रार्थना ॥   
  
अन्तर्दृष्टिर्वहिश्चक्षुरित्यादिवक्ष्यमाणकुलार्णववचनञ्च साधु सङ्गच्छते ।   
  
वैष्णवैरप्युच्यते ।   
  
पुङ्खानुपुङ्खविषये क्षणतत्परोऽपि धीरो न मुह्यति मुकुन्दपदारविन्दे ।   
  
सङ्गीतनृत्यगतितालवशं गतापि मौलिस्थकुम्भपरिरक्षणधीर्नटीव ।   
  
इत्यादि प्रत्यक्षसिद्धमपि कश्चिद् युगपद् गात्रं कण्डूयते एवं प्रेषयत्यपरं   
पश्यति च ।   
  
एतेन युगपदुभयविषयकज्ञानं न मन्यामह इति केषाञ्चिम्मतं   
प्रशस्यमप्रशस्यं वा सुधीभिर्निपुणं विभाव्य विचारणीयमित्यास्तां विस्तरः ।   
  
प्रकृतमनुसरामः ।   
  
इन्द्रियेषु पञ्चभूतस्थितिप्रकारमाहुः प्रपञ्चसारे आचार्याः ॥   
  
नभःश्रोत्रेऽनिलश्चर्मण्यग्निश्चक्षुष्यथोदकम् ।   
  
जिह्वायामवनी घ्राणे इत्थमर्थप्रवर्तनम् ।   
  
नभ आकाशम् अनिलो वायुरुदकं जलमवनी पृथ्वी ।   
  
इदन्तु प्रधानतया उक्तम् ।   
  
वस्तुतस्तु प्रागुक्तपञ्चीकरणरूपेण पञ्चस्वपि पञ्च भूतानि सन्तीति पुरैवोक्तम् ।   
  
यदा पित्तं मरुन्नून्नं विलीनं प्रविलापयेत् ।   
  
प्। ६९) धातुस्तदा क्रमाद्रक्तं लसौकां द्रावयेत् क्षणात् ।   
  
द्रुता सा तुलसीकाह्वा रोमकूपैः प्रवर्द्धते ।   
  
वहिः सर्वत्र कणशस्तथा स्वेदः प्रवर्तते ।   
  
यदा कफो मरुत्पित्तनुन्नो लीनः प्रवर्तते ।   
  
ऊर्ध्वद्रुतो द्रुतं वाष्पं प्रत्येकञ्च प्रवर्तते ।   
  
कफात्मिका तु विकृतिः कर्णशष्कुलिपूरिका ।   
  
गण्डमालादिकान् वापि कुर्याज्जन्तोस्तु कर्मजान् ॥   
  
शारदायाम् ॥   
  
इत्थं भूतस्तदा गर्भे पूर्वजन्मशुभाशुभम् ।   
  
स्मरंस्तिष्ठति दुःखात्मा छन्नदेहो जरायुणा ॥   
  
शाक्तानन्दतरङ्गिण्याम् ।   
  
नवमे मासि गर्भस्थः सर्वान् संस्मरते हृदा ।   
  
नवद्वारपुरे देही समयान् गमयेच्छनैः ।   
  
स्थितिप्रकारस्तु राघवभट्टधृते ।   
  
कृताञ्जलिर्ललाटेऽसौ मातृपृष्ठमभिश्रितः ।   
  
अध्यास्ते सङ्कुचद्गात्रो गर्भे दक्षिणपार्श्वगः ।   
  
वामपार्श्वाश्रिता नाडीं क्लीवं मध्याश्रितं मतम् ॥   
  
विश्वसारे ।   
  
योनिदेशोद्भवं रन्ध्रं नाभिमूलमतः परम् ।   
  
गर्भाशयन्तु तं प्राहुः सर्वतन्त्रविदो जनाः ।   
  
कललं तत्र तिष्ठेद्वै तत्र गर्भः प्रजायते ।   
  
कर्मयोगात्मरूपेण निर्माणं विधिरादिशेत् ॥   
  
पूर्वार्जितकर्मफलं पूर्वपूर्वतरार्जितम् ।   
  
जीवः प्रवेशनं कुर्यात् पूर्वकर्मबुभुक्षया ।   
  
प्राक्तनकर्मफलं भोक्तुमिच्छया जीवोऽविद्योपाधिकः प्रवेशनं कुर्याद् गर्भ इति   
शेषः ।   
  
पूर्वकर्मफलं किम्भूतं पूर्व पूर्वार्जितमित्यादि ।   
  
अयमाशयः ।   
  
कर्म त्रिविधं सञ्चितं प्रारब्धमागामि च ।   
  
तत्र सञ्चितस्य प्रायश्चित्तौषधादिना नाशः ।   
  
आगामिनश्च तपसा ।   
  
अत एव दोषप्रागभावासमकालीनदोषध्वंसवन्तः शिष्टा इति   
गोपीनाथतर्काचार्येण शिष्टलक्षणं कृतम् ।   
  
प्रारब्धस्य भोगं विना न गत्यन्तरमस्ति ।   
  
अतस्तत्फलभोगाय गर्मे जीवप्रवेशमाह ।   
  
उक्तञ्च प्रारब्धकर्मणां भोगादेव क्षय इति ॥   
  
शाक्तानन्दतरङ्गिण्याम् ॥   
  
सुकृतं दुष्कृतञ्चैव यत् कृतं पूर्वजन्मनि ।   
  
तत् सर्वं सकलं ज्ञात्वा ऊर्ध्वपादस्त्वधोमुखः ।   
  
गर्भे तु सम्प्रविष्टोऽसौ स्तिमिते घोरदर्शने ॥   
  
प्। ७०) स्तिमितेऽन्धकारे घोरदर्शने भयङ्करे ।   
  
अभ्यस्यामि शिवं ज्ञानं संसारार्णवतारणम् ।   
  
चिरयोगी ततो भूत्वा मुक्तो यास्यामि तत्पदम् ।   
  
एवं गर्भस्थितो जीवो गर्भयातनयार्दितः ।   
  
नित्यं भावयते चित्ते लब्धचैतन्यलक्षणः ॥   
  
विश्वसारे ॥   
  
इत्थम्भूतस्तदा गर्भः पूर्वजन्मशुभाशुभम् ।   
  
क्षणं तिष्ठेत् स्मरंस्तत्र निश्चेष्टो भवति ध्रुवम् ।   
  
शरीरे पञ्चाशदक्षरस्थितिं विना शब्दादिर्नं निर्गन्तुमाननतः शक्तोऽतः   
शब्दब्रह्मप्रादुर्भावः गर्भं तेषां स्थानमुक्तम् तत्रैव ।   
  
पुरा कृतयुगे देवि ।   
  
कैलासे पर्वतोत्तमे ।   
  
त्वदीयपादयुगलं ध्यायेऽहं ध्यानयोगतः ।   
  
मम सिद्धिर्भवेत्तत्र युगान्ते कमलानने ! ।   
  
परानन्दमयस्तत्र हस्तवाद्यो ममाभवत् ।   
  
तस्मिन्नेव क्षणे देवि ! शब्दब्रह्मविभूषितः ।   
  
पटहश्चाभवत्तत्र ममानन्दविवृद्धये ।   
  
शब्दार्थकात्मनादेन द्रव्ययोगेन शब्द्यते ।   
  
पञ्चाशद्वर्णसंयुक्तं नादबिन्दुविभूषितम् ।   
  
पञ्चाशद्वर्णसंयुक्ता मातृका चक्रसंस्थिता ।   
  
षट्चक्राङ्धितमन्त्रा च मातृकान्तः शरीरिणाम् ।   
  
आधारे लिङ्गनाभौ हृदयसरजिजे तालुमूले ललाटे द्वे पत्रे षोडशारे   
द्विदशदशदले द्वादशार्द्धे चतुष्के ।   
  
वासान्ते बालमध्ये डफकठसहिते कण्ठदेशे स्वरांश्च हक्षौ कोदण्डमध्ये   
न्यसतु विमलधीर्न्याससम्पत्तिसिद्ध्यै ।   
  
देहे चतुर्दशभुवनस्थानमुक्तम् शाक्तानन्दतरङ्गिण्याम् ।   
  
पातालं भूधरा लोका आदित्यादिनवग्रहाः ।   
  
भूधरादिसप्तस्वर्गाश्च नागाश्च सर्वदेहिनाम् ।   
  
पिण्डमध्ये स्थिताः सर्वे स्थानं तेषां वदामि ते ।   
  
पादाधस्तात्तलं विद्यात्तदूर्द्धं वितलन्तथा ।   
  
जानुनोः सुतलञ्चैव अतलं सन्धिरन्ध्रके ।   
  
तलातलं गुदमध्ये लिङ्गमूले रसातलम् ।   
  
पातालं कटिसन्धौ च पादादौ लक्षयेद्बुधः ।   
  
भूर्लोको नाभिदेशेच भुवोलोकस्तथा हृदि ।   
  
स्वर्लोकः कण्ठदेशे च महर्लोकश्च चक्षुषि ।   
  
जनलोकस्तदूर्द्धञ्च तपोलोको ललाटके ।   
  
प्। ७१) सत्यलोको महायोनौ भुवनानि चतुर्दश ।   
  
त्रिकोणे च स्थितो मेरुरूर्द्धकोणे च मन्दरः ।   
  
कैलासो दक्षिणे कोणे वामकोणे हिमालयः ।   
  
विन्ध्यो विष्णुस्तदूर्द्धे च सन्त्येते कुलपर्वताः ।   
  
अस्थिस्थाने महेशानि ! जम्बुद्वीपो व्यवस्थितः ।   
  
मांसेषु च कुशद्वीपः क्रौञ्चद्वीपः शिरासु च ।   
  
शाकद्वीपः स्मृतो रक्ते प्राणिनां सर्वसन्धिषु ।   
  
तदूर्द्धं शाल्मलिद्वीपः प्लक्षश्च लोमसञ्चये ।   
  
नाभौ च पुष्करद्वीपः सागरस्तदनन्तरम् ।   
  
लवणोदस्तथा मूत्रे शुक्रे क्षीरोदसागरः ।   
  
मज्जा दधिसमुद्रश्च तदूर्द्धं घृतसागरः ।   
  
वशापः सागरः प्रोक्त इक्षुः स्यात् कटिशोणितम् ।   
  
शोणिते च सुरासिन्धुः कथिताः सप्त सागराः ।   
  
ग्रहाणां मण्डलञ्चैव शृणु वक्ष्यामि पार्वति ! ।   
  
नादचक्रे स्थितः सूर्यो बिन्दुचक्रे च चन्द्रमाः ।   
  
लोचने मङ्गलः प्रोक्तो हृदि सोमसुतस्तथा ।   
  
उदरे च गुरुश्चैव शुक्रे शुक्रस्तथैव च ।   
  
नाभिस्थितोऽथ मन्दो वै मुखे राहुस्तथा स्थितः ।   
  
पादौ पाणौ च केतुश्च शरीरे तीर्थमण्डलम् ।   
  
विश्वसारे ॥   
  
शीर्षे मुखे तथा वाहौ हृदये चोदरे क्रमात् ।   
  
कटौ वस्तौ च गुह्योरुजानुजङ्घाङ्घिषु स्थिताः ।   
  
मेषाद्या राशयो देहे तेषां रूपाण्यतः शृणु ।   
  
अरुणसितहरितपाटलपाण्डुविचित्राः सितेतरपिशङ्गौ ।   
  
पिङ्गलकर्वुरकमलिनारुचयो यथासङ्ख्यम् ।   
  
हरितः श्यामलः ।   
  
सितेतरः कृष्णः ।   
  
पिशङ्गो नीलपीतमिश्रः ।   
  
कर्वुरः प्रसिद्धः ।   
  
वभ्रुः कपिलः ॥   
  
मेषं वृषं समिथुनं कर्कटं सिंहमेव च ।   
  
कन्यां तुलां वृश्चिकञ्च धनुषं मकरं तथा ।   
  
कुम्भं मीनं न्यसेद् गात्रे ओङ्काराद्यं नमोऽन्वितम् ॥   
  
अश्विनी भरणी चैव कृत्तिका रोहिणी तथा ।   
  
मृगशिरस्तथार्द्रा च पुनर्वसुरतः परम् ।   
  
पुष्याश्लेषा मघा चैव पूर्वफल्गुन्यतः परम् ।   
  
उत्तराफल्गुनी चैव हस्ता चित्रा ततः परा ।   
  
स्वाती विशाखानुराधा ज्येष्ठा मूला ततः परा ।   
  
प्। ७२) पूर्वाषाढा चोत्तरा च श्रवणाभिजितस्तथा ।   
  
धनिष्ठा शतभिषा चैव पूर्वभाद्रपदा तथा ।   
  
उत्तरभाद्रपदा चैव रेवत्यन्ताः समीरिताः ।   
  
मूर्ध्नि भ्रुयुगले चाक्ष्णोः कर्णयोर्नसि गण्डयोः ।   
  
ओष्ठयोर्दन्तपङ्क्तौ च जिह्वायां ग्रीवमूलके ।   
  
स्तनद्वन्द्वे तथा वक्षःपार्श्वयोर्नाभिदेशके ।   
  
नितम्बे च तथा पृष्ठे गुह्ये च पादयोः पुनः ।   
  
पादमेकं द्विनक्षत्रं राशीनां परिणामकृत् ।   
  
शरीरे राशिनक्षत्रकथनप्रयोजनन्तु प्रश्नकाले प्रष्टा यदङ्गे हस्तं दत्त्वा   
पृच्छति तदङ्गे यो राशिः पतितः तेन वर्णादिकं ज्ञातव्यम् इत्याभिप्रायः ॥   
  
श्रीविद्याया राशिन्यासो नक्षत्रन्यासश्चानेनैवोक्त इति ॥   
  
शाक्तानन्दतरङ्गिणीघृतज्ञानभाष्ये ।   
  
शुक्रादुत्पद्यते रक्तं रक्ताद्बिन्दुसमुद्भवः ।   
  
प्राणतो वायुरुत्पन्नः कालाग्निः स्यादपानतः ।   
  
शुक्रतो नाभिरुत्पन्ना शुक्रादग्निसमुद्भवः ।   
  
अपानात् कालाग्निर्जातो नाभिस्थानस्थो वडवाग्निरूपो य आहारं पचति   
शुक्रसम्भूता वायुपित्तकफधातुस्था दशाग्नय इति भेदेन वह्न्युत्पत्तिर्द्विरुक्ता ।   
  
मांसतश्च मलोत्पत्तिर्मज्जा चापि ततो भवेत् ।   
  
शुक्रेणोत्पादिता जिह्वा नासिका सप्त देहिनाम् ।   
  
रक्तादुत्पद्यते नेत्रं वामञ्चैव तु दक्षिणम् ।   
  
प्राणादुत्पद्यते शून्यं घ्राणरन्ध्रद्वयं तथा ॥   
  
तत्त्वसारे षष्ठपटले ॥   
  
ईश्वर उवाच ।   
  
चन्द्रः सूर्यस्तथा वह्निः शरीरे दश नाडिकाः ।   
  
देहस्था वायवः पञ्च मनो बिन्दुस्तथैव च ।   
  
षट्चक्रं मेरुदण्डञ्च उड्डीयानं तथैव च ।   
  
जालन्धरः कामरूपः पूर्णग्रीवः श्रीहट्टकः ॥   
  
निर्वाणतन्त्रे प्रथमपटले ॥   
  
जान्तोराकारं ब्रह्माण्डं नानावर्ष्म च पार्वति ! ।   
  
ब्रह्माण्डं विग्रहं प्रोक्तं स्थूलसूक्ष्मादिकं हि तत् ।   
  
मेरुपर्वतो मध्ये च देवि ! सप्त कुलाचलाः ।   
  
मूलादिमस्तकान्तं हि सुमेरुर्नाम पर्वतः ।   
  
स्थितो मेरोरधोभागे द्व्यङ्गुलञ्चोर्द्धदेशतः ।   
  
भूर्लोकादि महेशानि ! सप्तसर्गं क्रमेण हि ।   
  
द्व्यङ्गुलं सप्त पातालास्थिष्ठन्ति परमेश्वरीति ।   
  
प्। ७३) तत्त्वसारे ॥   
  
प्रकृतिः पुरुषो देहे ब्रह्मा विष्णुः शिवस्तथा ।   
  
नदाश्चैव समुद्राश्च भुवनानि चतुर्दश ।   
  
ब्रह्माण्डे ये गुणाः सन्ति ते तिष्ठन्ति कलेवरे ।   
  
तेषां सङ्क्षेपतः सर्वं प्रवक्ष्यामि शुचिस्मिते ! ।   
  
मेरुपृष्ठे स्थितश्चन्द्रो द्विरष्टकलयान्वितः ।   
  
अहर्निशं तुषाराभां धारां वर्षत्यधोमुखः ।   
  
सुधांशुर्विविधस्रावी पीयूषबिन्दुरेव च ।   
  
बिन्दुरत्नस्य मध्येन देहसिद्धिः प्रजायते ।   
  
जवाकुसुमसङ्काशो वस्तिदेशे सुशोभने ! ।   
  
शङ्खिनीमूलं संव्याप्य सूर्यस्तिष्ठति देहिनाम् ।   
  
द्वादशकलया सूर्यो वह्निर्दशकलात्मकः ।   
  
सर्वेषां देहिनां देहे सदा अन्नादिपाचकः ।   
  
तुषारं वर्षते चन्द्रो रविः शुष्यति सर्वदा ।   
  
संयोगेन स्थितः प्राणो वियोगे मरणं भवेत् ।   
  
ऊर्द्ध्वं त्ववयवे रश्मिरधश्चन्द्रामृतं सदा ।   
  
अभ्यासं कामरूपस्य योगं योगविदो विदुः ।   
  
संयोगी च भवेद्योगी प्राणापानैकयोगतः ।   
  
प्राणश्चन्द्रमयः प्रोक्तोऽपानः सूर्यमयस्तथा ।   
  
अनयोः सङ्गमो मध्ये रजो रोगस्य साधनम् ।   
  
उड्डीयानं दृढं बद्धा कुर्याद्रेचकपूरकौ ।   
  
समानोदानयोर्योगः प्राणापानैकयोगतः ।   
  
कामरूपे त्रिभिर्योगं प्राणापानसमानकैः ॥   
  
नाभिशक्तिद्वयोर्मध्ये उड्डीयानः स उच्यते ।   
  
वस्तौ जालन्धरो ज्ञेयः कामरूपस्य गर्भके ।   
  
पूर्णग्रीवो भ्रुवोर्मध्ये श्रीहट्टस्तालुकोपरि ॥   
  
तथा ।   
  
नाभिमध्ये स्थितो ब्रह्मा हृदि मध्ये च केशवः ।   
  
शङ्करः शिरसि ज्ञेयस्त्रिस्थानं मुक्तिदायकम् ॥   
  
इति शरीरे तीर्थादिकथनम् ॥   
  
शाक्तानन्दतरङ्गिण्याम् ॥   
  
एतस्मिन्नन्तरे देवि ! विश्वेषां गर्भसङ्कटे ।   
  
नवमे दशमे मासि प्रबलैः सूतिमारुतैः ।   
  
निःसार्यते वाण इव जन्तुश्छिद्रेण सज्वरः ।   
  
पीडार्दितः इत्यर्थः ।   
  
पातितोऽपि न जानाति मूर्च्छितोऽपि ततश्चपतिम् ।   
  
सूतिवातस्य वेगेन योनिरन्धस्य पीडनात् ।   
  
विस्मृतं सकलं ज्ञानं गर्भे यच्चिन्तितं हृदि ॥   
  
तत्र पापिनां जन्मसमये पीडाधिक्यं तदुक्तम् प्रपञ्चसारे द्वितीयपटले ॥   
  
प्। ७४) अथ पापकृतां शरीरभाजामुदरान्निष्क्रमितुं महान् प्रयासः ।   
  
नलिनोद्भवधीर्विचित्रवृत्ता नितरां कर्मगतिस्तु मानुषाणाम् ।   
  
नलिनोद्भवस्य ब्रह्मणः ।   
  
जायतेऽधिकसद्विग्नो जृम्भतेऽङ्गैः प्रकम्पितैः ।   
  
यात्युल्वणं निश्वसिति भीत्या रोदितुमिच्छति ।   
  
मूलाधारात् प्रथममुदितो यस्तु तारः पराख्यः पश्चात् पश्यत्यथ हृदयगो   
बुद्धियुङ्मध्यमाख्यम् ।   
  
वक्त्रे वैखर्यथ रुरुदिषोर्यस्य जन्तोः सुषुम्नाबद्धस्तस्माद्भवति पवनप्रेरितो   
वर्णसङ्गः ।   
  
जन्मानन्तरबालकरोदनस्याप्यव्यक्तवर्णात्मकत्वात् वर्णोत्पत्तिप्रकारं वदन्   
कुण्डलिनीतः सामान्यतः सववर्णानामुत्पत्तिं दर्शितवान् ।   
  
श्रोतोमार्गस्याविभक्तत्वहेतोस्तत्रार्णानां जायते न प्रकाशः ।   
  
तावद् यावत्कण्ठमूर्द्धादिभेदो वर्णव्यक्तिस्थानसंस्था यतोऽतः ।   
  
जातोऽस्मीति यदा भावो मनोऽहङ्कारबुद्धिमान् ।   
  
जातश्चित्पूर्वको जन्तोः स्वभावः क्रमवर्द्धितः ।   
  
बध्नाति मातापित्रोस्तु ततो बन्धुषु च क्रमात् ।   
  
स पीत्वा बहुशं स्तन्यं मातरं स्तनपायिनीम् ।   
  
न रोदिति च तांवीक्ष्य तत्र स्यादितरेतरम् ॥   
  
शाक्तानन्दतरङ्गिण्याम् ॥   
  
पञ्चैतान्यपि सृज्यन्ते गर्भस्थस्यैव देहिनः ।   
  
आयुः कर्म च वित्तञ्च विद्या निधनमेव च ।   
  
बालकश्च शिशुश्चैव गण्डः कैशोरकस्तथा ।   
  
अतः परन्तु युवकः प्रौढश्चैव ततः परम् ।   
  
अतिप्रौढस्तथा वृद्धस्त्वतिवृद्धस्ततः परम् ।   
  
पलितं मरणञ्चैव अवस्थाः परिकीर्त्तिताः ॥   
  
इत्येकादशावस्थाकथनम् ॥   
  
मरणानन्तरमपि तत्रैव ॥   
  
ततः स नरके याति स्वर्गे वा स्वेन कर्मणा ।   
  
देवत्वमथ मानुष्यं पशुत्वं पक्षितां तथा ।   
  
कृमित्वं स्थावरत्वञ्च जायते जन्ङ्कर्मभिः ॥   
  
तथा ।   
  
कर्मणा जायते जन्तुः कर्मणैव प्रलीयते ।   
  
देहे विनष्टे तत्कर्म पुनर्देहं प्रपद्यते ।   
  
यथा धेनुसहस्रेषु वत्सो विन्दति मातरम् ।   
  
तथा शुभाशुभं कर्म कर्तारमनुगच्छति ।   
  
नन्वाशु विनाशिनः कथं कर्मणोऽमुत्र भोग इति सन्देहस्य निरसनाय   
सदृष्टान्तमुक्तम् कुलार्णवे पञ्चमखण्डे प्रथमोल्लासे ॥   
  
प्। ७५) इह यत् क्रियते कर्म तत्परत्रोपभुज्यते ।   
  
सिक्तमूलस्य वृक्षस्य फलं शाखासु दृश्यते इति ॥  
  
इति श्रीप्राणतोषिण्यां प्रथमकाण्डे मनुष्यजन्मकथनं नाम पञ्चमः   
परिच्छेदः ।  
  
  
  
प्रस्तुतं वर्णोत्पत्तिप्रकारं क्रमेण दर्शयति प्रपञ्चसारे ॥   
  
अवैशद्यान्मुखश्रोतोमार्गस्याविशदाक्षरम् ।   
  
अप्यव्यक्तं प्रलपति यदा सा कुण्डली तदा ।   
  
मूलाधारे विष्वनति सुषुम्नां वेष्टते मुहुः ।   
  
मुखश्रोत्रमार्गस्यावैषम्यादनैर्मूल्याद्धेतोर्यदा सा कुण्डली   
अविशदाक्षरमविस्पष्टमक्षरं यत्राव्यक्ते ध्वनाविति शेषस्तं प्रलपति अर्थात्   
कलभाषणादिकं करोति तदा मूलाधारे विष्वनति शब्दायते सुषुम्नाञ्च   
मुहुर्वेष्टते इत्यन्वयः ।   
  
कुण्डलीस्वरूपमुक्तम् शारदातिलके ॥   
  
ततश्चैतन्यरूपा सा सर्वगा विश्वरूपिणी ।   
  
शिवसन्निधिमागत्य नित्यानन्दगुणोदया ॥   
  
तिष्ठतीति परेणान्वयः ।   
  
शिवसन्निधीत्यनेन शक्तिशब्दवाच्येयमित्यायातम् अतः स्त्रीलिङ्गेन विशेषणानि ।   
  
यद्यपि शिवशक्त्योरेकात्मकत्वेनाभेदस्तथापि काल्पनिकं भेदमुरीकृत्य   
शिवसन्निधीत्युक्तम् ॥   
  
तदुक्तमभिनवगुप्तपादाचार्यैः ॥   
  
शक्तिश्च शक्तिमद्रूपाद्व्यक्तिरूपेण वाञ्छति ।   
  
तादात्म्यमनयोर्नित्यं वह्निदाहिकयोरिव ।   
  
गुणा नामुदयो यस्यां नित्यानन्दा चासौ गुणोदया चेति सा ।   
  
दिक्कालाद्यनवच्छिन्ना सर्वा सर्वार्थगा शुभा ।   
  
परापरविभागेन परा शक्तिरियं मता ।   
  
काचन परशक्तिः काचनापरशक्तिस्तद्विभागेनापीयं परशक्तिरेव ॥   
  
तदुक्तं भगवद्गीतायाम् ।   
  
भूमिरापोऽनलो वायुः खं मनो बुद्धिरेव च ।   
  
अहङ्कार इतीयं मे भिन्ना प्रकृतिरष्टधा ।   
  
अपरेयमिति त्वन्यां प्रकृतिं विद्धि मे पराम् ।   
  
जीवभूतां महावाहो ! ययेदं धार्यते जगत् ॥   
  
शारदायम् ॥   
  
प्। ७६) योगिनां हृदयाम्भोजे नृत्यन्ती नृत्यमञ्जसा ॥   
  
अञ्जसा तत्त्वेनेत्यर्थः ॥   
  
आधारे सर्वभूतानां स्फुरन्ती विद्युदाकृतिः ।   
  
आधारे मूलाधारे भूतानां जन्तूनाम् ॥   
  
शङ्खावर्तक्रमाद्देवी सर्वमावृत्य तिष्ठति ।   
  
शङ्खमध्ये य आवर्त्तः स यथा शङ्खमावृत्य तिष्ठति तद्वदियमपि सर्वं   
शिवमावृत्य तिष्ठतीत्यर्थः ।   
  
कुण्डलीभूतसर्पाणामङ्गश्रियमुपेयुषी ।   
  
सर्ववेदमयी देवी सर्वमन्त्रमयी शिवा ।   
  
सर्वतत्त्वमयी साक्षात् सूक्ष्मात् सूक्ष्मतरा विभुः ।   
  
विभुः इयत्तया ज्ञातुमशक्या ।   
  
त्रिधामजननी देवी शब्दब्रह्मस्वरूपिणी ।   
  
त्रिधामेति चन्द्रसूर्याग्निरूपा ।   
  
द्विचत्वारिंशद्वर्णात्मा पञ्चाशद्वर्णरूपिणी ॥   
  
द्विचत्वारिंशदिति भूतलिपिमन्त्रमयी ।   
  
पञ्चाशदिति मातृकामयीत्यर्थः ।   
  
गुणिता सर्वगात्रेण कुण्डली परदेवता ! विश्वात्मना प्रबुद्धा सा सूते   
मन्त्रमयं जगत् ।   
  
सर्वगात्रेण सर्ववर्णेन गुणिता परस्परमिलिता सती मन्त्रमयं जगत् सूते   
प्रकाशयतीत्यन्वयः ॥   
  
मूलाधारे सर्पवत् कुण्डलीभूता नाडी वर्तते तन्मध्यस्थायित्वादियं कुण्डली ।   
  
एकधा गुणिता शक्तिः सर्वविश्वप्रवर्तिनी ।   
  
सर्वविश्वेत्युभयोपादानात् शब्दार्थरूपोभयोत्पादिकेति सूचितम् ॥   
  
वेदादिबीजं श्रीबीजं शक्तिबीजं मनोभवम् ॥   
  
प्रासादं तुम्बुरुं पिण्डं चिन्तारत्नं गणेश्वरम् ।   
  
मार्तण्डभैरवं दौर्गं नारसिंहं वराहजम् ।   
  
वासुदेवं हयग्रीवं बीजं श्रीपुरुषोत्तमम् ।   
  
अन्यान्यपि च वीजानि तदोत्पादयति ध्रुवम् ।   
  
यदा भवति सा संविद्द्विगुणीकृतविग्रहा ।   
  
संहवर्णौ परात्मानौ शब्दार्थौ वासरक्षपे ।   
  
सृजत्येषा परा देवी तदा प्रकृतिपुरुषौ ।   
  
यद्यदन्यज्जगत्यस्मिन् युगं तत्तदजायत ।   
  
त्रिगुणीकृतसर्वाङ्गी चिद्रूपा शिवगेहिनी ।   
  
प्रसूते त्रैपुरं मन्त्रं मन्त्रं शक्तिविनायकम् ।   
  
पाशाद्यं त्र्यक्षरं मन्त्रं त्रैपुटं चण्डनायकम् ।   
  
सौरं मृत्युञ्जयं शक्तिं शाम्भवं विनतासुतम् ।   
  
प्। ७७) वागीशी त्र्यक्षरं मन्त्रं नीलकण्ठं विषापहम् ।   
  
मन्त्रं त्रिगुणितं देव्या लोकत्रयगुणत्रयम् ।   
  
धामत्रयं सा वेदानां त्रयं वणत्रयं शुभा ।   
  
त्रिपुष्करं स्वरान् देवी ब्रह्मादीनां त्रयं त्रयम् ॥   
  
त्रिपुष्करमिति ज्येष्ठमध्यमकनिष्ठत्वेन तीर्थत्रयम् ।   
  
स्वरानिति उदात्तानुदात्तसमाहारान् ॥   
  
वह्नेः कालत्रयं शक्तेस्त्रयं वृत्तित्रयं महत् ।   
  
नाडीत्रयं त्रिवर्गं सा यद्यदन्यत्त्रिधा मतम् ॥   
  
प्रपञ्चसारे द्वितीयपटलेऽपि ॥   
  
द्विचतुःपञ्चषट्सप्त चाष्टौ च दश एव च ।   
  
तथा द्वादशपञ्चाशद्भेदेन गुणयेत् क्रमात् ।   
  
यदा यदा त्रिगुणयेत्तदा त्रिगुणता विभुः ।   
  
शक्तिः कालाग्निनादात्मा गूढमूर्तिः प्रतीयते ।   
  
तदा तां तारमित्याहुर्व्योमात्मेति बहुश्रुताः ।   
  
तामेव शक्तिं ब्रुवते हरेत्यात्मिति चापरे ।   
  
त्रिगुणा सा त्रिदोषा सा त्रिवर्णा सा त्रयी स चा ।   
  
त्रिलोका सा त्रिमूर्तिः सा त्रिरेखा सा विशिष्यते ।   
  
एतेषां तारणात्तारः शक्तिस्तद्धृतशक्तितः ।   
  
यदा चतुर्धा गुणिता सूक्ष्मादिस्थानचारिका ।   
  
वाचिका जाग्रदादीनां करणानाञ्च सा तदा ।   
  
सा यदा पञ्चगुणिता पञ्चपञ्चविभेदिनी ।   
  
पञ्चानामक्षराणाञ्च वर्णानां मरुतां तथा ।   
  
मरुतां प्राणादीनाम् ॥   
  
गुणिता सा यदा षोढा कोषोमिरसभेदिनी ।   
  
तदा षड्गुणिताख्यस्य चन्द्रस्य च विभेदिनी ।   
  
यदा सा सप्तगुणिता तारहृल्लेखयोस्तथा ।   
  
भेदैरहाद्यैः शान्तान्तैर्विद्यते सप्तभिः पृथक् ।   
  
अकारश्चाप्युकारश्च मकारो बिन्दुरेव च ।   
  
नादः शक्तिंश्च शान्तिश्च तारभेदाः समीरिताः ।   
  
हकारो रेफमाये च बिन्दुनादौ तथैव च ।   
  
शक्तिशान्तौ च सा प्रोक्ताः शक्तेर्भेदाश्च ।   
  
अङ्गेभ्योऽस्यान्तु सप्तभ्यः सप्तधा भिद्यते जगत् ।   
  
लोकाद्रिद्वीपपातालसिन्धुग्रहमुनीश्वरैः ।   
  
धात्वादिभिस्तथान्यैश्च सप्तसङ्ख्याप्रभेदकैः ।   
  
यदाष्टधा सा गुणिता तदा प्रकृतिभेदिनी ।   
  
प्। ७८) दशधा गुणिता नाडी मर्माशादिविभेदिनी ।   
  
द्वादशादिक्यापि यदा तदा राश्यर्कमूर्तियुक् ।   
  
मन्त्रञ्च द्वादशार्णाख्यमभिधत्ते स्वरानपि ।   
  
तत्सङ्ख्यञ्च तदा मन्त्रं शक्तिस्तद्गुणितात्मकम् ।   
  
पञ्चाशद्धाप्रगुणिता पञ्चाशद्वर्णभेदिनी ।   
  
पञ्चाशदंशगुणिताथ यदा भवेत् सा देवी तदात्मविनिवेशितदिव्यभावा ।   
  
सौषुम्नवर्त्मशुषिरोदितनादसङ्गात् पञ्चाशदीरयति पङ्क्तिश एव वर्णान् ।   
  
सुषुम्नापथरन्ध्रोद्गतध्वनेः सङ्गात् सा शक्तिः पञ्चाशतं वर्णान्   
प्रेरयतीत्यर्थः ॥   
  
शारदायाम् ॥   
  
चतुःप्रकारगुणिता शाम्भवी शर्मदायिनी ।   
  
तदानीं पद्मिनीबन्धोः करोति चतुरक्षरम् ।   
  
चतुष्टयं गणेशानामात्मादीनां चतुष्टयम् ।   
  
ओजापूजादिकं पीठं धर्मादीनां चतुष्टयम् ।   
  
दलकादीन् गजान् देवि ! यद्यदन्यच्चतुष्टयम् ।   
  
पञ्चधा गुणिता पत्नी शम्भोः सर्वार्थदायिनी ।   
  
त्रिपुरा पञ्चकूटं सा तस्याः पञ्चाक्षरद्वय्म् ।   
  
पञ्चरत्नं महादेव्या सर्वकामफलप्रदम् ।   
  
पञ्चाक्षरं महेशस्य पञ्चवर्णं गरुत्मतः ।   
  
सम्मोहनान् पञ्च वाणान् कामान् पञ्च सुरद्रुमान् ।   
  
पञ्च प्राणादिकान् वायून् पञ्च वर्णान् महेशितुः ।   
  
मूर्तिः पञ्चकलाः पञ्च पञ्च ब्रह्म ऋचः क्रमात् ।   
  
सृजत्येषा परा शक्तिर्वेदवेदार्थरूपिणी ।   
  
षोढा सा गुणिता देवी धत्ते मन्त्रं षडक्षरम् ।   
  
षट्कूटं त्रिपुरामन्त्रं गाणपत्यं षडक्षरम् ।   
  
षडक्षरं हिमरुचेर्नारसिंहं षडक्षरम् ।   
  
ऋतून् वसन्तमुख्यान् षडामोदादीन् गुणाधिपान् ।   
  
कोषानूर्मात्रसान् शक्तीर्डाकिन्याद्याः षडध्वनः ।   
  
यन्त्रं षड्गुणितं शक्तेः षडाधारन्जीजनत् ।   
  
षड्विधं यज्जगत्यस्मिन् सर्वं तत् परमेश्वरी ।   
  
सप्तधा गुणिता नित्या शङ्खरार्द्धशरीरिणी ।   
  
सप्तार्णं त्रिपुरामन्त्रं सप्तवर्णं विनायकम् ।   
  
सप्तकं व्याहृतीनां सा सप्तवर्णं सुदर्शनम् ।   
  
लोकान् गिरीन् सुरान् धातून् मुनीन् सप्त ग्रहान् द्विपान् ।   
  
प्। ७९) समिधः सप्त सङ्ख्याताः सप्त जिह्वा हविर्भुजः ।   
  
अन्यं सप्तविधं यद् यद् तत्तदस्यामजायत ।   
  
अष्टधा गुणिता शक्तिः शैवमष्टाक्षरद्वयम् ।   
  
अष्टाक्षरं हरेः शक्तेरष्टा क्षरद्वयं परम् ।   
  
भानोरष्टाक्षरं दौर्गमष्टार्णं परमात्मनः ।   
  
अष्टार्णं नीलकण्ठस्य वासुदेवात्मकं मनुम् ।   
  
यन्त्रं कामार्गलं दिव्यं देवीयन्त्रं घटार्गलम् ।   
  
गन्धाष्टकं शुभं देवीदेवानां हृदयङ्गम् ।   
  
ब्राह्म्याद्या भैरवान् सर्वान् मूर्त्तीराशा वसूनपि ।   
  
अष्टपीठं महादेव्या अष्टाष्टकसमन्वितम् ।   
  
चाष्टौ सा प्रकृतिर्विघ्नवक्रतुण्डादिकान् क्रमात् ।   
  
अणिमादिगुणानागान् वह्नेर्मूर्त्तीर्यमादिकान् ।   
  
अष्टात्मकं जगत्यन्यं सर्वं वितनुते तदा ।   
  
नवधा गुणिता नित्या सूते मन्त्रं तदात्मकम् ।   
  
नवकं शक्तितत्त्वानां तत्त्वरूपा महेश्वरी ।   
  
नवकं पीठशक्तीनां शृङ्गारादीन् रसान्नव ।   
  
माणिक्यादीनि रत्नानि नव वर्गयुतानि च ।   
  
नवकं प्राणदूतीनां मण्डलं नवकं शुभम् ।   
  
यद् यन्नवात्मकं लोके सर्वमस्यामुदञ्चति ।   
  
दशधा विकृता शम्भोर्भाविनी भवदुःखहा ।   
  
दशाक्षरी गणपतेस्त्वरिताया दशाक्षरम् ।   
  
त्रिपुरा दशकूटं सा त्रिपुराया दशाक्षरम् ।   
  
दशाक्षरं सरस्वत्या यक्षिण्याः सा दशाक्षरम् ।   
  
वासुदेवात्मकं मन्त्रमश्वारूढादशाक्षरम् ।   
  
नाम्ना पद्मावतीमन्त्रं वायुमन्त्रं दशाक्षरम् ।   
  
दशकं शक्तितत्त्वानां तत्त्वरूपा महेश्वरी ।   
  
नारीणां दशकं विष्णोरवतारान् दश क्रमात् ।   
  
दशकं लोकपालानां यद् यदन्यत् सृजत्यसौ ।   
  
एकादश क्रमात् संविद्गुणिता सा जगन्मयी ।   
  
रुद्रैकादशिनीमाद्यशक्तेरेकादशाक्षरम् ।   
  
एकादशाक्ऽरं वाण्या रुद्रानेकादश क्रमात् ।   
  
समुद्गिरति सर्वज्ञा गुणिता द्वादश क्रमात् ।   
  
नित्यामन्त्रं महेशाद्या वासुदेवात्मकं मनुम् ।   
  
राशीन् भानून् हरेर्मूर्तीर्यन्त्रं सद्वादशात्मकम् ।   
  
अन्यदेतादृशं सर्वं यत्तदस्यामजायत ॥   
  
प्। ८०) राघवभट्टधृतपदार्थादर्शे ।   
  
त्रयोदशधा गुणिता वागीश्वर्यश्वारूढामन्त्रं विश्वेदेवादिकञ्च ।   
  
चतुर्दशा गुणिता वासुदेवगोपालमन्त्रभुवनादिकम् ।   
  
पञ्चदशधा गुणिता नित्या शूलिनो मन्त्रतिथ्यादिकम् ।   
  
षोढशधा गुणिता चक्रमन्त्रस्वरकलादिकम् ।   
  
स्वरेति अकारादिविसर्गान्तम् ।   
  
सप्तदशधा गुणिता लघु पञ्चमी ताराविद्यामन्त्रादिकम् ।   
  
ऊनविंशतिधा कृष्णधरामन्त्रादिकम् ।   
  
विंशतिधा गुणिता रत्नधारोमामहेश्वरमन्त्रादिकम् ।   
  
एकविंशतिधा गुणिता बहुकनाममन्त्रयन्त्रादिकम् ।   
  
द्वाविंशतिधा गुणिता कृष्णान्नाधिपतिसुमुखीमन्त्रादिकम् ।   
  
त्रयोविंशतिधा गुणिता लघुश्यामापुरुषोत्तमहृदयङ्गममन्त्रादिकं सूते इति ॥   
  
शारदायाम् ॥   
  
चतुर्विंशतितत्त्वात्मा तदा भवति शोभना ।   
  
गायत्री सवितुः शम्भोर्गायत्री नदनात्मिका ।   
  
गायत्री विण्षुगायत्री गायत्री त्रिपुरात्मनः ।   
  
गायत्री दक्षिणामूर्तेर्गायत्री शम्भुयोषितः ।   
  
चतुर्विंशतितत्त्वानि तस्यामासन् परात्मनि ।   
  
तत्राप्यन्यदिति ज्ञेयम् ॥   
  
द्वात्रिंशद्भेदगुणिता सर्वमन्त्रमयी विभुः ।   
  
सूते मृत्युञ्जयं मन्त्रं नारसिंहं महामनुम् ।   
  
लवणाद्यं महामन्त्रं वरुणस्य महात्मनः ।   
  
हयग्रीवमनुं दौर्गं वाराहं वह्निनायकम् ।   
  
गणशितुर्महामन्त्रं मन्त्रं सेनाधिपस्य सा ।   
  
मन्त्रं श्रीदक्षिणामूर्तेर्मालामन्त्रं मनोभुवः ।   
  
त्रिष्टुभं वनवासिन्या अघोराख्यं महामनुम् ।   
  
मन्त्रं सा देवकीसूनोर्मन्त्रं श्रीपुरुषोत्तमम् ।   
  
श्रीगोपालमनुं भूर्ममनुं तारामनुं क्रमात् ।   
  
महामन्त्रं महालक्ष्म्या मन्त्रं भूतेश्वरस्य सा ।   
  
क्षेत्रपालात्मकं मन्त्रं मन्त्रमापन्निवारकम् ।   
  
सूते मातङ्गिनीं विद्यां सिद्धिविद्यां शुभोदयाम् ।   
  
अनेन क्रमयोगेन गुणिता शिववल्लभा ।   
  
षट्त्रिंशत्पञ्चतत्त्वानि शैवानि रचयत्यसौ ।   
  
अन्यान्मन्त्रांश्च यन्त्राणि शुभदानि प्रसूयते ।   
  
प्। ८१) अत्र प्रकरणे सूते अजीजनदित्यादि यदुक्तं तत् प्रकाशकत्वाभिप्रायेण   
प्रतीत्यभिप्रायेण वा ।   
  
अन्यथा सर्ववेदमयीत्यादि प्रागुक्तमनुपपन्नं स्यात् ।   
  
सर्वेषां मातृकारूपकुण्डल्यवयवात्मकत्वेन जन्मादि विरुद्धमिति सुधीभिः   
सुनिपुणेन मानसेन विवेचनीयम् ।   
  
अक्षरोत्पत्तिक्रममाहुः शारदायामाचार्याः ॥   
  
द्विचत्वारिंशता मूले गुणिता विश्वनायिकाः ।   
  
सा प्रसूते कुण्डलिनी शब्दब्रह्ममयी विभुः ।   
  
शक्तिं ततो ध्वनिस्तस्मान्नादस्तस्मान्निबोधिका ।   
  
ततोऽर्द्धेन्दुस्ततो बिन्दुस्तस्मादासीत् परा ततः ॥   
  
मूले मूलाधारे द्विचत्वारिंशता गुणिता विश्वनायिका कुण्डलिनी अनेन क्रमेण   
अकारादिसकारान्तां द्विचत्वारिंशदात्मिकां भूतलिपिमन्त्रात्मिकां वर्णमालिकां   
सूते इत्यन्वयः ।   
  
क्रममाह शक्तिमिति ।   
  
सा कुण्डलिनी शक्तिं सूते ततः शक्तेर्ध्वनिरासीदिति योजना ।   
  
ततो ध्वनेरित्यादि ज्ञेयम् ।   
  
अयञ्च क्रमः सर्वाक्षरोत्पत्तौ सैव सत्त्वप्रविष्टा रजोऽनुविद्धा सती   
ध्वनिशब्दवाच्या अक्षरावस्था सैव तमोऽनुविद्धा नादशब्दवाच्या अव्यक्तावस्था   
सैव तमःप्राचुर्यान्निबोध्किकाशब्दवाच्या सैव   
तत्त्वभयप्राचुर्यादर्द्धेन्दुशब्दवाच्या उक्तञ्च पदार्थादर्शे ।   
  
इच्छाशक्तिबलोद्घुष्टो ज्ञानशक्तिप्रदीपकः ।   
  
पुंरूपिणी च सा शक्तिः क्रियाख्या सृजति प्रभुः ।   
  
असावेव बिन्दुः स्थानान्तरगतः पराद्याख्यो भवति ।   
  
पश्यन्ती मध्यमा वाची वैखरी शब्दजन्मभूः ॥   
  
तत्र परा मूले पश्यन्ती स्वाधिष्ठाने मध्यमा हृदये वैखरी मुखे ।   
  
तदुक्तं पदार्थादर्शे ॥   
  
सुक्ष्मा कुण्डलिनी मध्ये ज्योतिर्मात्रास्वरूपिणी ।   
  
अश्रोत्रविषया तस्मादुद्गच्छत्यूर्द्ध्वगामिनी ।   
  
स्वयम्प्रकाशा पश्यन्ती सुषुम्नामाश्रिता भवेत् ।   
  
सैव हृत्पङ्कजं प्राप्य मध्यमा नादरूपिणी ।   
  
प्। ८२) ततः सञ्जल्पमात्रा स्यादविभक्तोर्द्धगामिनी ।   
  
सैवोरः कण्ठतालुस्था शिराघ्राणवदस्थिता ।   
  
जिह्वामूलोष्ठनिर्धूतसर्ववर्णपरिग्रहा ।   
  
शब्दप्रपञ्चजननी श्रोत्रग्राह्या तु वैखरी ।   
  
इच्छाज्ञानक्रियात्मासौ तेजोरूपा गुणात्मिका ।   
  
क्रमेणानेन सृजति कुण्डली वर्णमालिकाम् ।   
  
अकारादिसकारान्तां द्विचत्वारिंशदात्मिकाम् ।   
  
पञ्चाशद्द्वारगुणिता पञ्चाशद्वर्णमालिकाम् ।   
  
सूते तद्वर्णतो भिन्नाः कला रुद्रादिकान् क्रमात् ।   
  
कला रुद्राश्च पूर्वोक्ताः ।   
  
आदिशब्देन पञ्चाशत्कामाः कामशक्तयो गणेशास्तच्छक्तयः क्षेत्रपालाश्चोक्ताः   
।   
  
कामनामानि राघवभट्टधृतानि यथा ॥   
  
कामकामदकान्ताश्च कान्तिमान् कामगस्तथा ।   
  
कामचारश्च कामी च कामुकः कामवर्द्धनः ।   
  
रामो रमश्च रमणो रतिनाथो रतिप्रियः ।   
  
रात्रिनाथो रमाकान्तो रममाणो निशाचरः ।   
  
नन्दको नन्दनश्चैव नन्दी नन्दयिता पुनः ।   
  
पञ्चवाणो रतिसखः पुष्पधन्वा महाधनुः ।   
  
भ्रामणो भ्रमणश्चैव भ्रममाणो भ्रमोऽपरः ।   
  
भ्रान्तश्च भ्रामको भृङ्गी भ्रान्ताचारो भ्रमावहः ।   
  
मोहनो मोहको मोहो मोहवर्द्धन एव च ।   
  
मदनी मन्मथश्चैव मातङ्गी भृङ्गनायकः ।   
  
गायनी गीतिजश्चैव नर्तकः खेलकस्तथा ।   
  
उन्मत्तो मत्तकश्चैव विलासो लोभवर्द्धनः ।   
  
दाडीमीकुसुमाभश्च वामार्द्धे शक्तिसंयुतः ।   
  
सौम्या रक्ताम्बराः सर्वे पुष्पवाणाक्षकार्मुके ।   
  
विभ्राणाः सर्वभूषाट्याः कामाः पञ्चाशदीरिताः ॥   
  
तच्छक्तिनामानि च तत्रैव ॥   
  
रतिः प्रीतिः कामिनी च मोहिनी कमलप्रिया ।   
  
विलासिनी कल्पलता श्यामला च शुचिस्मिता ।   
  
विस्मिताक्षी विशालाक्षी लेलिहाना दिगम्बरी ।   
  
वामा कुब्जाधरा नित्या कल्याणी मोहिनी तथा ।   
  
मदना च सुरश्रेष्ठा लापिनी मर्दिनी तथा ।   
  
कलहप्रिया तथैवकाक्षी सुमुखी नलिनी ततः ।   
  
जयिनी पालिनी चैव शिवा मुग्धा सविभ्रमा ।   
  
प्। ८३) चारुनेत्रा सुलोला च दीर्घजिह्वा रतिप्रिया ।   
  
लोलाक्षी शृङ्गिणी चैव पावना मादना तथा ।   
  
माला च हंसिनी विश्वतोमुखी नन्दिनी तथा ।   
  
रमणी च तथा कान्तिः कलकण्ठी वृकोदरी ।   
  
मेघश्यामा रुषोन्मत्ता एकपञ्चादशीरिताः ।   
  
शक्तयः कुङ्कुमनिभाः सर्वाभरणभूषिताः ।   
  
नीलोत्परकरा ध्येयास्त्रैलोक्याकर्षणक्षमा इति ॥   
  
पञ्चाशद्गणेशास्तच्छक्तयश्च तत्रैव ।   
  
विघ्नेशो विघ्नराजश्च विनायकशिवोत्तमौ ।   
  
विघ्नहृद्विघ्नकर्ता च गणैकद्विसुदन्तकाः ।   
  
गजवक्त्रनिरञ्जनौ कपर्दी दीर्घजिह्वकः ।   
  
शङ्कुकर्णश्च वृषभध्वजश्च गणनायकः ।   
  
गजेन्द्रः सूर्यकर्णश्च स्यात् त्रिलोचनसञ्ज्ञकः ।   
  
लम्बोदरमहानन्दौ चतुर्मूर्तिसदाशिवौ ।   
  
अमोघदुर्मुखौ चैव सुमुखश्च प्रमोदकः ।   
  
एकपादो द्विजिह्वश्च सूरवीरशिवामुखाः ।   
  
वरदो वामदेवश्च वक्रतुण्डो द्विरण्डकः ।   
  
सेनानीर्ग्रामणीर्मत्तो विमत्तो मत्तवाहनः ।   
  
जटी मुण्डी तथा खड्गी वरेण्यो वृषकेतनः ।   
  
भक्ष्यप्रियो गणेशश्च मेघनायकसञ्ज्ञकः ।   
  
व्यापी गणेश्वरः प्रोक्तः पञ्चाशद्गणपा इमे ।   
  
तरुणारुणसङ्काशा गजवक्त्रास्त्रिलोचनाः ।   
  
पाशाङ्कुशवराभीतिहस्ताः शक्तिसमन्विताः ॥   
  
ह्रीः श्रीश्च पुष्टिः शान्तिश्च क्षान्तिश्चैव सरस्वती ।   
  
स्वाहा मेधा कान्तिकामिन्यो मोहिन्यपि वै नटी ।   
  
पार्वती ज्वलिनी नन्दा सुयशाः कामरूपिणी ।   
  
उग्रतेजोवती सत्या विघ्नेशानी सुरूपिणी ॥   
  
कामदा मद जिह्वा च भूतिः स्याद्भौतिका सिता ।   
  
रमा च महिषी प्रोक्ता भञ्जिनी च विकर्णया ।   
  
भ्रूकुटिः स्यात्तथा लज्जा दीर्घघोणा धनुर्द्धरा ।   
  
यामिनी रात्रिसञ्ज्ञा च कामान्धा च शशिप्रभा ।   
  
लोलाक्षी चञ्चला दीप्तिः शुभगा दुर्भगा शिवा ।   
  
गर्भा च भगिनी चैव भोगिनी सुभगा मता ।   
  
कालरात्रिः कालिका च पञ्चाशच्छक्तयः स्मृताः ।   
  
सर्वालङ्करणोद्दीप्ताः प्रियाङ्कस्थाः सुशोभना ।   
  
प्। ८४) रक्तोत्पलकरा ध्येया रक्तमाल्याम्बरारुणाः ।   
  
इत्येकोनपञ्चाशद्गणेशशक्तयः ।   
  
एकोनपञ्चाशत् क्षेत्रपालाश्च क्षेत्रपालप्रकरणे प्रयोगसारे ॥   
  
भेदा एकोनपञ्चाशत् क्षेत्रपालस्य कीर्तिताः ।   
  
मातृकावीजभेदेन सम्भिन्ना नामभेदतः ।   
  
अजरश्चापकुम्भश्च इन्द्रस्तुतिस्ततः परम् ।   
  
इडाचारश्चोक्तसञ्ज्ञ उष्माद ऋषिसूदनः ।   
  
समुक्तो लुप्तकेशश्च क्षेपकश्चैकदंष्ट्रकः ।   
  
ऐरावतश्चौघबन्धूरोगाधीशस्तथैव च ।   
  
अञ्जनश्चास्त्रवारश्च कवलः खरुखानलः ।   
  
चामुख्यश्चैव घण्टादोङ्मनश्च चण्डवारणः ।   
  
छटाटोपो जटालाख्यो ऋद्धीवश्च जडश्चरः ।   
  
टङ्कपाणिस्तथा चान्यष्ठानबन्धुश्च डामरः ।   
  
ढक्वावारोणवाणश्च तडिद्देहः स्थिरस्तथा ।   
  
दन्तुरो धनदश्चाप्यनत्तिक्तान्तः प्रचण्डकः ।   
  
फट् कारो वीरसङ्घश्च शृङ्गाख्यो मेघभामुरः ।   
  
युगान्तो चौह्यवश्चाथ लम्बोष्ठी वसवस्तथा ।   
  
शुकनन्दः षडालाख्यः शुनानाहं वृकस्तथा ।   
  
एते भेदाः समाख्याता मातृकाक्षरयोनिकाः ।   
  
क्षेत्रपालकथनप्रयोजनमुक्तम् तत्रैव ॥   
  
नामपद्यस्य वर्णानां यो वर्णो मातृकान्तरे ।   
  
दृश्यते प्रथमं तत्र तत्रायं क्षेत्रपालकः ।   
  
तत्र तत्र विशिष्टात्मा भेदैरेतैर्व्यवस्थितः ।   
  
ततो विशिष्टो यष्टव्यः क्षेत्रपालस्तु सर्वतः ।   
  
क्षेत्रपालमसम्पूज्य यः कर्म कुरुते क्वचित् ।   
  
तस्य कर्मफलं हन्ति क्षेत्रपालो न संशयः ।   
  
इति एकोनपञ्चाशत्क्षेत्रपालकथनम् ।   
  
वैखरीसृष्टिं वक्तुमारभते ॥   
  
शारदायां द्वितीयपटले ॥   
  
ततो व्यक्तिं प्रवक्ष्यामि वर्णानां वदने नृणाम् ।   
  
प्रेरिता मरुता नित्यं सुषुम्नारन्ध्रनिर्गताः ।   
  
कण्ठादिकरणैर्वर्णाः क्रमादाविर्भवन्ति ते ।   
  
नृणां वदने वर्णव्यक्तिं वर्णप्रकाशकारणं वक्ष्यामीत्यन्वयः ।   
  
ननु ।   
  
पञ्जरे शुकसारङ्गपतगाः पक्षियोनयः ।   
  
गृह्णन्ति साधुसंसर्गान्मन्नाम मङ्गलं महत् ।   
  
इति रुद्रजामलोत्तरखण्डप्रथमपटलोक्तवचनेन पक्षिणामपिवर्णोच्चारणदर्शनात् ।   
  
प्। ८५) महाभारतादावपि हंसकाकीयोपाख्यानादिनास्तस्य सुस्पष्टावगमात्   
पक्षिपठनस्य प्रत्यक्षसिद्धत्वाच्च कथं नृणामित्युक्तमिति चेत् सत्यं प्रायिकत्वेन   
मनुष्यस्य प्रकरणबललब्धत्वेन वा नृणामित्युक्तं न तु पक्ष्यादिव्यावर्तनाय ।   
  
यद्वा नृणामिति बहुवचननिर्देशाद्वर्णोच्चारणार्हगणो लभ्यते अतो न कश्चिद्दोष इति   
वर्णव्यक्तिप्रकारमाह प्रेरिता इत्यादि ॥   
  
मरुता प्रेरिताः पश्यन्तीस्थानं प्रापिता उत्पत्त्युन्मुखीकृताः ।   
  
सुषुम्नारन्ध्रनिर्गताः कण्ठादिकरणैः क्रमादाविर्भवन्ति इति सम्बन्धः ।   
  
एकदोच्चारणाभावात् क्रमादित्युक्तं तदुक्तं भर्तृहरिणा ॥   
  
आत्मा बुद्ध्या समर्थ्यार्थान् मनोयुक्ते विवक्षया ।   
  
मनः कायाग्निमाहन्ति स प्रेरयति मारुतम् ।   
  
मारुतस्तूरसि चरन् मन्द्रं जनयति ध्वनिमिति ॥   
  
कण्ठादीत्यादिशब्देन ताल्वादि ॥   
  
तथाच शिक्षासूत्रम् ॥   
  
अष्टौ स्थानानि वर्णानामुरः कण्ठः शिरस्तथा ।   
  
जिह्वामूलञ्च दन्ताश्च नासिकौष्ठौ च तालु चेति ।   
  
पञ्चांशन्मातृकावर्णोच्चारणं गुरुतोऽभ्यसेदिति वक्ष्यमाणवचनेन मनुष्यस्य   
वर्णोच्चारणेऽपि गुरुरूपसाधुसंसर्गः पक्षिणामिव कारणात्मकत्वेनावधार्यः ।   
  
पूर्वस्मिन् वर्णानां सोमसूर्याग्निरूपत्वं सामान्यत उक्तम् ।   
  
अधुना तद्विशेषयति शारदायाम् ।   
  
एषु स्वराः स्मृताः सौम्याः स्पर्शाः सौराः शुभोदयाः ।   
  
आग्नेया व्यापकाः सर्वे सोमसूर्याग्निरूपिणः ॥   
  
एषु वर्णेषु ॥   
  
स्वराः षोडश विख्याताः स्पर्शांस्ते पञ्चविंशतिः ।   
  
तत्त्वात्मानः स्मृताः स्पर्शा मकारः पुरुषो यतः ।   
  
यस्मान्मकारः पुरुषः परमात्मा रविस्वरूपस्तस्मात्   
ककारादिभपर्यन्तास्तत्त्वात्मानः प्रकृत्यादिचतुर्विंशतितत्त्वमया इत्यर्थः ।   
  
अतएव सर्ववीजेषु विष्णुरूपमकारयोगात् पुरुषैक्यं तेषामिति मन्तव्यम् ।   
  
मकारस्य बिन्दुरूपत्वाद्बिन्दुः पुसान् रविः प्रोक्त इति वक्ष्यमाणं साधु सङ्गच्छते   
।   
  
प्। ८६) सूर्यरूपविन्द्वात्मना मकारेण स्पृश्यमानत्वादेते कादयः स्पर्शाः ।   
  
व्यापका दश ते कामधनधर्मप्रदायिनः ।   
  
एषां दोषदूष्येषु वर्तमानत्वाद्व्यापकत्वम् ।   
  
तत्राग्नीनामपि सत्त्वादाग्नेया इत्यपि ।   
  
नृसिंहाख्यकालाग्निरूपक्षकारान्तत्वेन वा आग्नेया इति द्रष्टव्यम् ।   
  
ते वर्णा यथाक्रमं स्वराः कामप्रदाः स्पर्शा धनप्रदा व्यापका   
धर्मप्रदा इत्यर्थः ।   
  
प्रणवाद्धंसोत्पत्तिप्रकारो दर्शितः सम्प्रति हंसतः सर्वाक्षरोत्पत्तिप्रकारमाह   
प्रपञ्चसारे तृतीयपटले ॥   
  
यथा भवन्ति देहान्तरमी पञ्चाशदक्षराः ।   
  
भेदा येन प्राकारेण तथा वक्ष्यामि तत्त्वतः ।   
  
समीरिताः समीरेण सुषुम्नारन्ध्रनिर्गताः ।   
  
व्यक्तिं प्रयान्ति वदने कण्ठादिस्थानघट्टिताः ।   
  
उच्चैरुन्मार्गणो वायुरुदात्तं कुरुते स्वरम् ॥   
  
नीचैर्गतेऽनुदात्तञ्च स्वरितं तिर्यगागतः ।   
  
स्वरितं समाहारम् ॥   
  
अर्द्धैकद्वित्रिसङ्ख्याभिर्मात्राभिर्लिपयः क्रमात् ।   
  
सव्यञ्जनह्रस्वदीर्घप्लुतसञ्ज्ञा भवन्ति ताः ।   
  
अकारेकारयोर्योगादेकारो वर्ण इष्यते ।   
  
तस्यैवाकारयोगेन स्यादैकाराक्षरं तथा ।   
  
उकारयोगात्तस्यैव स्यादोकाराह्वयः स्वरः ।   
  
तस्याकारस्य ॥   
  
तस्यैवौकारयोगेन स्यादौकाराह्वयः स्वरः ।   
  
सन्ध्यक्षराः स्युश्चत्वारी मन्त्राः सर्वार्थसाधकाः ।   
  
ऌवर्णवर्णयोर्व्यक्तिर्न वै सम्यक् प्रदर्श्यते ।   
  
बिन्दुसर्गात्मनोर्व्यक्तिमनसोरजपा वदेत् ।   
  
कण्ठात्तु निःसरन् सर्गः प्रायश्चात्मकतः परः ।   
  
नश्वरः सर्ग एव स्यात् सोच्छासः प्राणकस्तु हः ॥   
  
सर्गो विसर्ग एव नश्वरो विकृतः ।   
  
सोच्छासः काररूपः उच्छासोऽन्तःप्रवेशशाली वायुः स्यादित्यन्वयः ।   
  
एवं प्राणको वहिर्निर्गमनशाली वायुर्हः स्यात् स एव उच्छासः सोच्छास इति   
सन्धिस्तु न विसर्गगीयेति नञा निर्दिष्टत्वात् ।   
  
सश्चासावुच्छासश्चेति वा ।   
  
प्राणश्चासौ को वायुश्चेति प्राणकः ।   
  
स सर्गः श्लेषितः कण्ठो वायुना कादिमीरयेत् ।   
  
प्। ८७) वर्गस्पर्शनमात्रेण कं स्वरस्पर्शनात्तु खम् ।   
  
स्तोकगम्भीरसंस्पर्शात् पघौ ङञ्च वहिर्गतम् ।   
  
विसर्गस्तालुगः सोष्मा शञ्च वर्गञ्च यं तथा ।   
  
ऋटुरेफषकारञ्च मूर्द्धगो दन्तगस्तथा ।   
  
ऌतवर्गलसानोष्ठ्यानुपूपध्यानसञ्ज्ञकान् ।   
  
दन्तौष्ठाभ्यां वञ्च तत्तत्स्थानगोऽर्णान् समीरयेत् ॥   
  
अत एवोक्तं शिक्षासूत्रे ॥   
  
अवर्णकवर्गहविसर्जनीयाः कण्ठ्याः ॥   
  
इवर्णचवर्गयशा स्तालव्याः ॥   
  
ऋवर्गटवर्गरषा मूर्द्धन्याः ॥   
  
ऌवर्णतवर्गलसा दन्त्याः ॥   
  
उवर्णपवर्गोपध्मनीया ओष्ठ्याः ॥   
  
वो दन्तौष्ठ्यः ॥   
  
एऐ कण्ठ्यतालव्यौ ॥   
  
ओऔ कण्ठ्यौष्ठौ ॥   
  
वरदातन्त्रे दशमपटले ॥   
  
श्रीशिव उवाच ॥   
  
यद्गुह्यं सर्वतन्त्रेषु वर्णोच्चारविधिं शिवे ! ।   
  
तव स्नेहान्महेशानि ! तदद्य कथयामि ते ।   
  
पञ्चाशन्मातृकावर्णोच्चारणं गुरुतोऽभ्यसेत् ।   
  
अकुचुटुतुपुयुशु अष्टौ वर्गाः प्रकीर्तिताः ।   
  
उकारः पञ्चपञ्चवर्णविभागार्थः ।   
  
अकहाःकण्ठतो ज्ञेयास्तालुतश्चुयशाः स्मृताः ॥   
  
ऋटुरषास्तु मूर्द्धन्या दन्त्या ऌतुलसा मताः ॥   
  
उपराश्चोष्ठसम्भूताः स्थानानि कथितानि ते ।   
  
विशेषं कथयाम्यद्य प्रोच्चार्याः कण्ठतः स्वराः ।   
  
ऋद्वयं जिह्वाया मूर्द्धा ऌद्वयं जिह्वदन्तजम् ।   
  
मुखस्थानाद्धलो वाच्याः क्षकारः कण्ठघातजः ।   
  
व्यञ्जनद्वयसंयोगे भवेत् पूर्वस्वरो गुरुः ।   
  
पादान्तादिमवर्णस्य संयोगेषु श्रुतिर्द्वयोः ।   
  
अपदान्तादिसंयोगे य्वोरन्यत्र तथेष्यते ।   
  
य्वोः श्रुतिस्तु तिरोभूय स्वरवत् श्रुतितां व्रजेत् ।   
  
त्रियावीजे शकारस्य छश्रुतिः परमेश्वरि ! ।   
  
छश्रुतिश्च वादिभृगौ तथादिस्थे तु चश्रुतिः ॥   
  
सहस्र इत्यादौ नमस्तस्मै आस्था इत्यादौ च ॥   
  
रेफादिके तदन्ते वा हाकारे समवाच्यता ।   
  
वर्हह्नद इत्यादौ ।   
  
किन्तु वैजात्यमाश्रित्य स्फुटं नात्रास्य वाच्यता ।   
  
चु तुर्यध्वनिमाप्नोति यादिस्थे परमेश्वरि ! ।   
  
वाह्य इत्यादौ ।   
  
पु चतुर्थध्वनिं याति वादिस्थे तु विशेषतः ।   
  
प्। ८८) आह्वानमित्यादौ ।   
  
लादिस्थेऽप्यथ नादिस्थे वैजात्यं स्वल्पवाच्यता ।   
  
प्रह्लाद अह्नाय इत्यादौ ।   
  
मादिस्थे मे च मस्यापि नासिकामूलवाच्यता ।   
  
ङञणनमा बिन्दुनासिकामूलजाः स्मृताः ।   
  
यकारश्चुतृतीयत्वं पदादौ सर्वदा व्रजेत् ।   
  
केयूरादावपि तथा अन्यत्र कण्ठमात्रगः ॥   
  
नादिस्थशसयोश्छत्वं स्वंरयोगान्तवर्गके ।   
  
प्रश्न स्नान इत्यादौ ।   
  
वर्णोत्तरेषु डढयोर्वक्रजिह्वादिवाच्यता ।   
  
वैजात्यमपि तत्रास्ति गुरोरेव समभ्यसेत् ।   
  
आदिरेफस्तु सम्प्रोक्तो दृशेरन्यो व्रेजेदृताः ।   
  
एवं ज्ञात्वा महेशानि ! पठेत् स्तोत्रं जपेन्मनुम् ।   
  
कवचञ्च महेशानि ! नान्यथा फलमाप्नुयात् ।   
  
यत्रैव परमेशानि ! स्तोत्रं वा संहितां पठेत् ।   
  
तत्र तत्र परं यत्रात् समाप्तं कीर्तयेद्बुधः ।   
  
इति वर्णोच्चारणप्रकारणकथनम् ॥   
  
शारदायाम् ॥   
  
ह्रस्वः स्वरेषु पूर्वोक्तः परो दीर्घः क्रमादिमे ।   
  
शिवशक्तिमयास्ते स्युर्बिन्दुसर्गावसानकाः ।   
  
बिन्दुः पुमान् रविः प्रोक्तः सर्गः शक्तिर्निशाकरः ।   
  
एकारोकारस्योर्दीर्घत्वेऽप्यत्र परिभाषिकं ह्रस्वत्वम् ।   
  
इमे ह्रस्वदीर्घाः क्रमात् शिवशक्तिमया ह्रस्वा अ इ उ ऋ ऌ ए ओ अम् एते शिवमयाः   
पुंरूपाश्च इत्यर्थः ।   
  
आ ई ऊ ॠ ॡ ऐ औ अः एते दीर्घाः शक्तिमयाः स्त्रीरूपाश्चेति ।   
  
बिन्दुविसर्गौ पुरुषप्रकृतिरूपौ पृथग्भूतावेताविति विवक्षया ते बिन्दुसर्गावसानकाः   
स्युरित्यन्वयः ।   
  
ते ह्रस्वा अन्ते बिन्दुयुक्ता दीर्घाश्च अन्ते विसर्गयुक्ता ह्रस्वेषु बिन्दुरष्टमो दीर्घेषु   
विसर्गोऽष्टम इत्यर्थः ।   
  
विसर्गो निशाकर इत्युक्ते तदितरस्वराणां तत्कलारूपतिथ्यात्मकत्वम् ।   
  
अत एव स्वराः सौम्या इत्युक्तम् ।   
  
स्वराणां मध्यगं यत्तु तच्चतुष्कं नपुंसकम् ।   
  
विना स्वरैस्तु नान्येषां जायते व्यक्तिरञ्जसा ।   
  
शिवशक्तिमयान् प्राहुस्तस्माद्वर्णान् मनीषिणः ।   
  
अयमभिप्रायः स्वराणां शक्तिमयत्वं पूर्वमुक्तं स्वरं विना   
व्यञ्जनानामुच्चारणस्याशक्यत्वात् स्वरसहितोच्चारणे शिवशक्तिमयत्वमिति ।   
  
प्। ८९) शारदायाम् ।   
  
कारणात् पञ्चभूतानामुद्भूता मातृका यतः ।   
  
ततो भूतात्मका वर्णाः पञ्चपञ्चविभागतः ॥   
  
शिवशक्तिसमवायाद्विन्दोः कारणाद् यतो मातृका उद्भूतास्ततः कारणात्   
पञ्चपञ्चविभागतो वर्णाः पञ्चभूतात्मका ज्ञेया इत्यन्वयः ।   
  
अकारादिक्षकारान्तवर्णसमुदायस्य मातृका इति सञ्ज्ञा ।   
  
उद्दिष्टं स्पष्टयति ।   
  
वाय्वग्निभूजलाकाशाः पञ्चाशल्लिपयः क्रमात् ।   
  
पञ्च ह्रस्वाः पञ्च दीर्घा विन्द्वन्ताः सन्धिसम्भवाः ।   
  
पञ्चशः कादयो यक्षलसहान्ताः समीरिताः ।   
  
वाय्वाकाशयोराद्यन्तेन निर्दिष्टत्वाद्व्युत्क्रमोक्तिः पञ्चीकरणप्रक्रियाया   
मुख्यत्वद्योतनाय ।   
  
अन्यत् सर्वं सुगमम् ।   
  
ननु कथमत्र विसर्गो न गणित इति चेदुच्यते मूलाधारात्   
सञ्जातविवक्षोत्पन्नप्राणपवनप्रेरितः स्थानान्तरमप्राप्य कण्ठादेव निःसरन्   
प्रकृत्यात्मकसर्गोऽत्र भूतेषु न गणितः ॥  
  
इति श्रीप्राणतोषिण्यां प्रथमकाण्डे वर्णोत्पत्तिक्रमकथनं नाम षष्ठः   
परिच्छेदः ॥ ६ ॥  
  
  
  
एवं वर्णेषु प्रादुर्भूतेषु कदाचित् शब्दात्मकेषु पुरुषाणां भ्रान्तिरपि   
सम्भवतीत्यतस्तेषामीश्वरेण पत्रारूढमूर्तिः कल्पिता ॥   
  
तदुक्तं ज्योतिस्तत्त्वे वृहस्पतिना ॥   
  
षाण्मासिकेऽपि समये भ्रान्तिः सञ्जायते यतः ।   
  
धात्राक्षराणि सृष्टानि पत्रारूढान्यतः पुरा इति ।   
  
तेषां लेखनप्रकारस्तु वर्णोद्धारतन्त्रे प्रथमपटले भगवतीप्रश्नानन्तरं शिव   
उवाच ॥   
  
वर्णोद्धाराख्यतन्त्रे तु कथयामि शृणुष्व मे ।   
  
पञ्चाशन्मातृका नित्या साक्षाद् ब्रह्मरूपिणी ।   
  
इत्युपक्रम्य सर्ववर्णलेखनप्रकारं स एवोपदर्शितवान् स प्रकारोऽग्रे   
स्फुटीभविष्यति ।   
  
कामधेनुतन्त्रे प्रथमपटले ॥   
  
शृणु तत्त्वमकारस्य अतिगोप्यं वरानने ! ।   
  
शरच्चन्द्रप्रतीकाशं पञ्चकोणमयं सदा ।   
  
प्। ९०) पञ्चदेवमयं वर्णं शक्तिद्वयसमन्वितम् ।   
  
निर्गुणं सगुणोपेतं स्वयं कैवल्यमूर्तिमत् ।   
  
बिन्दुद्वयमयं वर्णं स्वयं प्रकृतिरूपिणी ।   
  
वर्णोद्धारतन्त्रे ।   
  
दक्षतः कुण्डली भूत्वा कुञ्चिता वामतो गता ।   
  
ततोर्द्धसङ्गता रेखा दक्षोर्द्धा तासु शङ्करः ।   
  
विधिर्नारायणश्चैव सन्तिष्ठेत् क्रमतः सदा ।   
  
अर्द्धमात्रा शक्तिरूपा ध्यानमस्य च कथ्यते । अ ॥   
  
कामधेनुतन्त्रे द्वितीयपटले ॥   
  
आकारं परमाश्चर्यं शङ्खज्योतिर्मयं प्रिये ! ।   
  
ब्रह्मविष्णुमयं वर्णं तथा रुद्रमयं प्रिये ! ।   
  
पञ्चप्राणमयं वर्णं स्वयं परमकुण्डली ॥   
  
वर्णोद्धारतन्त्रे ॥   
  
अकाररूपमासाद्य दक्षक्रोडायता त्वधः ।   
  
ब्रह्मादयस्तथा शक्तिस्तासु तिष्ठन्ति नित्यशः । आ ।   
  
कामधेनुतन्त्रे ॥   
  
इकारं परमानन्दं सुगन्धकुङ्कुमच्छवि ।   
  
हरिब्रह्ममयं वर्णं सदा रुद्रमयं प्रिये ! ।   
  
सदाशक्तिमयं देवि ! गुराब्रह्ममयं तथा ।   
  
सदाशिवमयं वर्णं परम्ब्रह्मसमन्वितम् ॥   
  
वर्णोषारतन्त्रे ॥   
  
ऊर्द्ध्वाधः कुब्जिता मध्ये रेखा तत्सङ्गता भवेत् ।   
  
लक्ष्मी?र्वाणी तथेन्द्राणी क्रमात्तास्वेव संवसेत् ।   
  
शीर्षाधः कुञ्चिता रेखा दक्षोर्द्धा कामरूपिणी ।   
  
मात्रा शक्तिः कोणयुता ध्यानमस्य प्रवक्ष्यते ॥ इ ॥   
  
कामधेनुतन्त्रे ॥   
  
ईकारं परमेशानि ! स्वयं परमकुण्डली ।   
  
ब्रह्मविष्णुमयं वर्णं तथा रुद्रमयं सदा ।   
  
पञ्चदेवमयं वर्णं पीतविद्युल्लताकृतिः ।   
  
चतुर्ज्ञानमयं वर्णं पञ्चप्राणमयं सदा ।   
  
वर्णोद्धारतन्त्रे ॥   
  
ऊर्द्ध्वाधः कुञ्चिता मध्ये त्रिकोणाधोगता पुनः ।   
  
अधोगता कोणशीर्षा कुञ्चिता दक्षतः शुभा ।   
  
शीर्षाद्दक्षे कोणयुता कुञ्चितोर्द्धगता पुनः ।   
  
चन्द्रसूर्याग्निरूपा सा मात्राशक्तिः प्रकीर्तिता ॥ ई ॥   
  
कामधेनुतन्त्रे ॥   
  
उकारं परमेशानि ! अधः कुण्डलिनी स्वयम् ।   
  
पीतचम्पकसङ्काशं पञ्चदेवमयं सदा ।   
  
पञ्चप्राणमयं देवि ! चतुर्वर्गप्रदायकम् ।   
  
वर्णोद्धारे ॥   
  
ऊर्द्ध्वाधोमध्यतः कुब्जा रेखा वामगता शुभा ।   
  
प्। ९१) तिष्ठन्ति वायुवह्नीन्द्राः शक्तिर्मात्रा परा स्मृता ॥ उ ॥   
  
कामधेनुतन्त्रे ॥   
  
शङ्खकुन्दसमाभास उकारः परकुण्डली ।   
  
पञ्चप्राणमयं वर्णं पञ्चदेवमयं सदा ।   
  
पञ्चप्राणयुतं वर्णं तथा त्रयगुणात्मकम् ।   
  
बिन्दुत्रययुतं वर्णं पीतविद्युल्लताकृति ।   
  
धर्मार्थकाममोक्षञ्च सदा सुखप्रदायकम् ॥   
  
वर्णोद्धारतन्त्रे ॥   
  
तद्रूपाधोगता रेखा कुब्जिता वामतः शुभा ।   
  
तद्रूपा पूर्वोक्तोकाररूपा ।   
  
तिष्ठन्ति तासु रेखासु यमाग्निवरुणाः क्रमात् ।   
  
अधोर्द्धगामिनी मात्रा लक्ष्मीर्वाणी च सा स्मृता ॥ ऊ ॥   
  
कामधेनौ ॥   
  
ऋकारः परमेशानि ! कुण्डली मूर्तिमान् स्वयम् ।   
  
अत्र ब्रह्मा च विष्णुश्च रुद्रश्चैव वरानने ! ।   
  
सदाशिवयुतं वर्णं सदा ईश्वरसंयुतम् ।   
  
वर्णोद्धारतन्त्रे ।   
  
ऊर्द्धा दक्षगता वक्रा त्रिकोणा वामतस्ततः ।   
  
पुनस्त्वधोदक्षगता मात्राशक्तिः परा स्मृता ।   
  
मात्रासु ब्रह्मविष्ण्वीशास्तिष्ठन्ति क्रमतः परा ॥ ऋ ॥   
  
वर्णोद्धारतन्त्रे ॥   
  
तद्रूपाधोगता दक्षा वामतः कुञ्चिता त्वधः ।   
  
पुनर्दक्षगता रेखा तासु ब्रह्मेशविष्णवः ।   
  
मात्राशक्तिः परा ज्ञेया ध्यानमस्य प्रवक्ष्यते ॥ ॠ ॥   
  
कामधेनुतन्त्रे ॥   
  
ऌकारं चञ्चलापाङ्गि ! कुण्डली परदेवता ।   
  
तत्र ब्रह्मादयः सर्वे तिष्ठन्ति सततं प्रिये ! ।   
  
पञ्चदेवमयं वर्णं चतुर्ज्ञानमयं सदा ।   
  
पञ्चप्राणयुतं वर्णं तथा गुणत्रयात्मकम् ।   
  
बिन्दुत्रयत्माकं वर्णं पीतविद्युल्लताकृति ॥   
  
वर्णोद्धारे ॥   
  
रेखाधः कुण्डली वक्रा दक्षतो वाभतो गता ।   
  
वह्नीशवायवस्तासु नित्यं सन्ति च नित्यशः ॥ ऌ ॥   
  
कामधेनुतन्त्रे ॥   
  
ॡकारं परमेशानि ! पूर्णचन्द्रसमप्रभम् ।   
  
पञ्चदेवात्मकं वर्णं पञ्चप्राणात्मकं सदा ।   
  
गुणत्रयात्मकं वर्णं तथा बिन्दुत्रयात्मकम् ।   
  
चतुर्वर्गमयं देवि ! स्वयं परमकुण्डली ॥   
  
वर्णोद्धारतन्त्रे ॥   
  
तत्क्रोडतुल्यरूपा च रेखा सा वैष्णवी स्मृता ।   
  
तासु बन्ध्या सुरेशानि ! दुर्गा वाणी सरस्वती ॥ ॡ ॥   
  
कामधेनुतन्त्रे ॥   
  
एकारं परमं दिव्यं ब्रह्मविष्णुशिवात्मकम् ।   
  
प्। ९२) वङ्किनीकुसुमप्रेक्ष्यं पञ्चदेवमयं सदा ।   
  
पञ्चप्राणात्मकं वर्णं तथा विलशयात्मकम् ।   
  
चतुर्वर्णमयं देवि ! स्वयं परमकुण्डली ।   
  
वर्णोद्धारतन्त्रे ॥   
  
कुञ्चितां वामतो रेखा दक्षकोणायता त्वधः ।   
  
पुनर्वामगता सैव तासु वह्नीशवायवः ॥ ए ॥   
  
कामधेनुतन्त्रे षष्ठपटले ॥   
  
ऐकारं परमं दिव्यं महाकुण्डलिनी स्वयम् ।   
  
कोटिचन्द्रप्रतीकाशं पञ्चप्राणमयं सदा ।   
  
ब्रह्मविष्णुमयं वर्णं तथा रुद्रमयं प्रिये ! ।   
  
सदाशिवमयं वर्णं बिन्दुत्रयसमन्वितम् ।   
  
वर्णोद्धारतन्त्रे ।   
  
एकाररूपमध्ये तु किञ्चिद्दक्षे तदोर्द्धतः ।   
  
चन्द्रेन्द्रभानवस्तासु मात्राशक्तिः क्रमात् स्मृताः ।   
  
त्रिधा शक्तिमयी पूर्वा दुर्गा वाणी सरस्वती ॥ ऐ ॥   
  
कामधेनुतन्त्रे ॥   
  
एतद्वर्णं महेशानि ! स्वयं परमकुण्डली ॥   
  
वर्णोद्धारतन्त्रे ॥   
  
वामतः कुण्डली भूत्वा दक्षान्मध्ये तु कुञ्चिता ।   
  
किञ्चिद्दक्षगता या तु कुञ्चिता वामतस्त्वधः ।   
  
ब्रह्मेशविष्णवस्तासु मात्रा तु ब्रह्मरूपिणी ।   
  
शक्तिश्च परमा सैव ध्यानमस्य प्रवक्ष्यते ॥ ओ ॥   
  
कामधेनुतन्त्रे ॥   
  
रक्तविद्युल्लताकारमौकारं कुण्डली स्वयम् ॥   
  
स्वयं ब्रह्मादयस्तत्र तिष्ठन्ति सततं प्रिये ! ।   
  
पञ्चप्राणमयं वर्णं सदाशिवमयं सदा ।   
  
सदा ईश्वरसंयुक्तं चतुर्वर्गप्रदायकम् ॥   
  
वर्णोद्धारतन्त्रे ॥   
  
ओकारमध्यदक्षे तु गता तूर्द्धगतायता ।   
  
किञ्चित् सा वामतो वक्रा तासु ब्रह्मेशविष्णवः ।   
  
शक्तिमध्यगता रेखा ध्यानमस्य च कथ्यते ॥ औ ॥   
  
कामधेनुतन्त्रे ॥   
  
अकारं बिन्दुसंयुक्तं पीतविद्युत्समप्रभम् ।   
  
पञ्चप्राणात्मकं वर्णं ब्रह्मादिदेवतामयम् ।   
  
सर्वज्ञानमयं वर्णं बिन्दुत्रयसमन्वितम् ।   
  
शक्तित्रयमयं वर्णं स्वयं परमकुण्डली ॥   
  
वर्णोद्धारतन्त्रे ॥   
  
अकाररूपशीर्षे तु दक्षिणे बिन्दुरूपिणी ।   
  
ब्रह्मा विष्णुश्च रुद्रश्च क्रमशस्तासु तिष्ठति ।   
  
या तु बिन्दुमयी रेखा सैवाद्या शक्तिरीरिता ॥ अम् ॥   
  
कामधेनुतन्त्रे ॥   
  
अःकारं परमेशानि ! रक्तविद्युत्प्रभामयम् ।   
  
प्। ९३) पञ्चदेवमयं वर्णं पञ्चप्राणमयं सदा ।   
  
सर्वज्ञानमयं वर्णमात्मादितत्त्वसंयुतम् ।   
  
बिन्दुत्रयमयं वर्णं शक्तित्रयमयं सदा ॥   
  
वर्णोद्धारे ॥   
  
आकाररूपदक्षे तु द्विबिन्दुरध ऊर्ध्वतः ।   
  
ब्रह्मेशविष्णवस्तासु मात्राशक्तिः समीरिता ।   
  
बिन्दुद्वयान्विता रेखा सैवाद्या शक्तिरीरिता । अः ॥   
  
वर्णोद्धारे ॥   
  
वामरेखा भवेद् ब्रह्मा विष्णुर्दक्षिणरेखिका ।   
  
अघोरेखा भवेद्रुद्रो मात्रा साक्षात् सरस्वती ॥   
  
कुण्डली चाङ्कुशाकारा मध्यशून्यं सदाशिवः ॥   
  
कदम्बगोलकाकारं ककारं भावयेत् सुधीः ॥ क ॥   
  
कामधेनुतन्त्रे तृतीयपटले ॥   
  
वामरेखा भवेद् ब्रह्मा विष्णुर्दक्षिणरेखिका ।   
  
अघोरेखा भवेद्रुद्रो मात्रा साक्षात् सरस्वती ।   
  
कुण्डली चाङ्कुशाकारा मध्यशून्यं सदाशिवः ।   
  
जवाकुसुमसङ्काशा वामरेखा वरानने ! ।   
  
शरच्चन्द्रप्रतीकाशा दक्षरेखा महेश्वरि ! ।   
  
अधोरेखा वरारोहे ! महामरकतद्युतिः ।   
  
शङ्खकुन्दसमा कीर्तिर्मात्रा साक्षात् सरस्वती ।  
  
कुण्डली चाङ्कुशाकारा कोटिविद्युल्लताकृतिः ।   
  
कोटिचन्द्रप्रतीकाशो मध्ये शून्यः सदाशिवः ।   
  
शून्यगर्भस्थिता काली कैवल्यपददायिनी ॥   
  
अर्थश्च जायते देवि ! तथा धर्मश्च नान्यथा ।   
  
ककारः सर्ववर्णानां मूलप्रकृतिरेव च ।   
  
कामिनी या महेशानि ! स्वयं प्रकृतिसुन्दरी ।   
  
माता सा सर्वदेवानां कैवल्यपददायिनी ।   
  
ऊर्द्ध्व कोणे स्थिता वामा ब्रह्मशक्तिरितीरिता ।   
  
वामकोणे स्थिता ज्येष्ठा विष्णुशक्तिरितीरिता ।   
  
दक्षकोणस्थिता शक्तीरौद्री संहाररूपिणी ।   
  
ज्ञानात्मा सा तु चार्वङ्गी कुलचतुष्टयात्मकम् ॥   
  
इच्छाशक्तिर्भवेद् ब्रह्मा विष्णुश्च ज्ञानशक्तिमान् ।   
  
क्रियाशक्तिर्भवेद्रुद्रः सर्वप्रकृतिमूर्च्छिमान् ।   
  
आत्मविद्याशिवैस्तत्त्वै सदा मात्रा प्रतिष्ठिता ।   
  
आसनं त्रिपुरादेव्याः ककारः पञ्चदैवतः ।   
  
ईश्वरो यस्तु देवेशि ! त्रिकोणे तस्य संस्थितिः ।   
  
त्रिकोणमेतत् कथितं योनिमण्डलमुत्तमम् ।   
  
प्। ९४) कैवल्यं प्रपदे यस्याः कामिनी सा प्रकीर्तिता ॥ क ॥   
  
वर्णोद्धारतन्त्रे ॥   
  
शिवरूपा वामरेखा वह्निरूपा च सा स्मृता ॥ ख ॥   
  
वर्णोद्धारतन्त्रे ॥   
  
अग्राकुञ्चितरेखा या गणेशी सा प्रकीर्त्तिता ।   
  
ततो दक्षगता या तु कमला तत्र संस्थिता ।   
  
अधोगतागता या तु तस्यामीशः सदा वसेत् ।   
  
अधोमुखेन गता पुनरूर्द्ध मुखेनागतेत्यर्थः ॥ ग ॥   
  
वर्णोद्धारतन्त्रे ॥   
  
स्रष्टिरूपा वामरेखा किञ्चिदाकुञ्चिता ततः ।   
  
कुण्डलीरूपमास्थाय ततोऽधोगत्य दक्षतः ।   
  
अत ऊर्द्धं गता रेखा शम्भुर्नारायणस्तयोः ।   
  
ब्रह्मस्वरूपिणी देवि ! मात्राशक्तिः प्रकीर्तिता ॥ घ ॥   
  
वर्णोद्धारतन्त्रे ॥   
  
ऊर्द्धाधः क्रमतो रेखा किञ्चिदाकुञ्चिता ततः ।   
  
अधोगता कुण्डली तु मात्राशक्तिः स्वरूपिणी ।   
  
रेखात्रयेषु ब्रह्मेशविष्णवः सन्ति सर्वदा ॥ ङ ॥   
  
कामधेनुतन्त्रे ॥   
  
चवर्णं शृणु सुश्रोणि ! चतुर्वर्गप्रदायकम् ।   
  
कुण्डलीसहितं देवि ! स्वयं परमकुण्डली ॥   
  
स ततः कुण्डलयुक्तं पञ्चदेवमयं सदा ।   
  
पञ्चप्राणमयं वर्णं पञ्चप्राणात्मकं सदा ।  
  
त्रिशक्तिसहितं वर्णं त्रिविन्दुसहितं प्रिये ! ॥   
  
वर्णोद्धारतन्त्रे ॥   
  
वार्त्ताकुवर्त्तुलाकार ऊर्द्ध्वाधः क्रमतो गतः ।   
  
रेखाःत्रयेषु चन्द्राग्निसूर्यास्तिठन्ति नित्यशः ।   
  
शक्तिर्मात्रा तु विज्ञेया ध्यानमस्य प्रवक्ष्यते ॥ च ॥   
  
वर्णोद्धारतन्त्रे ॥   
  
ऊर्द्ध्वादधोगता रेखा कुञ्चिता कुण्डली ततः ॥   
  
पुनश्चाधोगता तासु सन्ति ब्रह्मैशविष्णवः ॥ छ ॥   
  
कामधेनुतन्त्रे ॥   
  
जकारं परमेशानि ! या स्वयं मध्यकुण्डली ।   
  
शरच्चन्द्रप्रतीकाशं सदा त्रिगुणसंयुतम् ।   
  
पञ्चदेवमयं वर्णं पञ्चप्राणमयं सदा ॥   
  
त्रिशक्तिसहितं वर्णं द्विबिन्दुसहितं प्रिये ! ।   
  
वर्णोद्धारतन्त्रे ॥   
  
उर्द्धाधः कुञ्चिता रेखा तासु ब्रह्मेशविष्णवः ।   
  
वाग्देवी कमला नित्या द्विधा मात्रा प्रकीर्तिता ॥ ज ॥   
  
कामधेनुतन्त्रे ॥   
  
झकारं परमेशानि ! कुण्डलीमोहरूपिणी ।   
  
रक्तविद्युल्लताकारं सदा त्रिगुणसंस्थितम् ।   
  
पञ्चदेवमयं वर्णं पञ्चप्राणात्मकं सदा ।  
  
प्। ९५) त्रिबिन्दुसहितं वर्णं त्रिशक्तिसहितं सदा ॥   
  
वर्णोद्धारतन्त्रे ॥   
  
त्रिकोणकुण्डलीरूपा वामदक्षिणयोगतः ।   
  
क्रमशस्तासु तिष्ठन्ति चन्द्रसूर्याग्नयः प्रिये ! ।   
  
तत्र षोडशधा मात्रा शक्तिर्ब्रह्मस्वरूपिणी ।   
  
ऊर्द्ध्वमात्रा तथेन्द्राणी मध्ये नारायणीस्मृता ॥ झ ॥   
  
कामधेनुतन्त्रे ॥   
  
सदा ईश्वरसंयुक्तं ञकारं शृणु सुन्दरि ! ।   
  
रक्तविद्युल्लताकारं या स्वयं परकुण्डली ।  
  
पञ्चदेवमयं वर्णं पञ्चप्राणात्मकं सदा ।   
  
त्रिशक्तिसहितं वर्णं त्रिविन्दुसहितं सदा ॥  
  
वर्णोद्धारतन्त्रे ॥   
  
कुण्डलीरूपमास्थाय दक्षतो वामतस्ततः ।   
  
ऋजुश्चाधोगता मात्रा वामतः कुञ्चिता पुनः ।   
  
तिष्ठन्ति तासु नित्यासु सूर्येन्द्रवरुणाः सदा ।   
  
कुण्डलीद्वयरूपा तु या मात्रा मध्यतः स्थिता ।   
  
महाशक्तिस्वरूपा सा ध्यानमस्य प्रवक्ष्यते ॥ ञ ॥   
  
कामधेनुतन्त्रे ॥   
  
टकारं परमेशानि ! स्वयं परमकुण्डली ।   
  
कोटिविद्युल्लताकारं पञ्चदेवमयं सदा ॥   
  
पञ्चप्राणयुतं वर्णं गुणत्रयसमन्वितम् ।   
  
त्रिगुणीसहितं वर्णं द्विबिन्दुसहितं सदा ॥   
  
वर्णोद्धारतन्त्रे ॥   
  
ऊर्द्ध्वाधः क्रमतो रेखा कुण्डलीरूपतस्त्वधः ।   
  
तिष्ठन्ति तासु नित्यासु कुवेरयमवायवः ।   
  
मात्रा कोणगता चोर्द्ध्वा तत ऊर्द्ध्वगता तु सा ।   
  
या नित्या परमा शक्तिश्चतुर्वर्गप्रदायिनी ॥ ट ॥   
  
कामधेनुतन्त्रे ॥   
  
ठकारं चञ्चलापाङ्गि ! कुण्डली मोक्षरूपिणी ।   
  
पीतविद्युल्लताकारं सदा त्रिगुणसंयुतम् ।   
  
पञ्चदेवात्मकं वर्णं त्रिशक्तिसहितं सदा ॥   
  
वर्णोद्धारतन्त्रे ॥   
  
वात्ताकुवर्त्तुलाकारा रेखाधिष्ठितदेवताः ।   
  
तिष्ठन्ति क्रमतो नित्यं चन्द्रसूर्याग्नयः प्रिये ! ।   
  
मात्राहीनस्तूर्द्ध्वशिखष्ठकारः परमेश्वरि ! ॥ ठ ॥   
  
वर्णोधारतन्त्रे ॥   
  
ऊर्द्ध्वाधः क्रमतो रेखा मध्ये त्वाकुञ्चिता तथा ।   
  
लक्ष्मीर्वाणी भवानी च क्रमशस्तत्र संस्थिता ।   
  
ब्रह्मरूपा तथा मात्रा महाशक्तिः प्रकीर्तिता ॥ ड ॥   
  
वर्णोद्धरन्त्रे ॥   
  
ऊर्द्ध्वाधः क्रमतो रेखा वामदक्षिणतो गता ।   
  
प्। ९६) ततः सा कुण्डलीरूपा विष्ण्वीशब्रह्मरूपिणी ।   
  
महाशक्तिमयी मात्रा ध्यानमस्य प्रवक्ष्यते ॥ ढ ॥   
  
कामधेनुतन्त्रे ॥   
  
णकारं परमेशानि ! या स्वयं परकुण्डली ।   
  
पीतविद्युल्लताकारं पञ्चदेवमयं सदा ।   
  
पञ्चप्राणमयं देवि ! सदा त्रिगुणसंयुतम् ।   
  
आत्मादितत्त्वसंयुक्तं महामोक्षप्रदायकम् ।   
  
वर्णोद्धारतन्त्रे ॥   
  
कुण्डलीत्वगता रेखा मध्यतस्त्वत ऊर्द्ध्वतः ।   
  
वामादधोगता सैव पुनरूर्द्धं गता प्रिये ! ।   
  
ब्रह्मेशविष्णुरूपा सा चतुर्वर्गफलप्रदा ॥ ण ॥   
  
कामधेनुतन्त्रे पञ्चमपटले ॥   
  
महादेव उवाच ॥   
  
तकारं चञ्चलापाङ्गि ! स्वयं परमकुण्डली ।   
  
पञ्चदेवात्मकं वर्णं पञ्चप्राणमयं तथा ।   
  
त्रिशक्तिसहितं वर्णम् आत्मादितत्त्वसंयुतम् ।   
  
त्रिबिन्दुसहितं वर्णं पीतविद्युत्समप्रभम् ॥   
  
वर्णोद्धारतन्त्रे ॥   
  
आदौ बिन्दुस्ततो मध्ये कुण्डलीत्वमवाप्य सा ।   
  
दक्षाद्वामगता नित्या ब्रह्मविष्ण्वीशरूपिणी ॥ त ॥   
  
कामधेनुतन्त्रे ।   
  
थकारं चञ्चलापाङ्गि ! कुण्डलीमोक्षरूपिणी ।   
  
त्रिशक्तिसहितं वर्णं त्रिबिन्दुसहितं सदा ॥   
  
वर्णोद्धारतन्त्रे ॥   
  
कुञ्चिता कुण्डली भूत्वा वामाद्दक्षिणतस्ततः ।   
  
वामतः कुञ्चिता भूत्वा दक्षाधो दक्षतो गता ।   
  
ऊर्द्ध्वम् ऋज्वायता रेखा सुरा गङ्गादयः क्रमात् ।   
  
वाणी भवानी लक्ष्मीश्च ध्यानमस्य प्रवक्ष्यते ॥ थ ॥   
  
कामधेनुतन्त्रे ॥   
  
दकारं शृणु चार्वङ्गि ! चतुर्वर्गप्रदायकम् ॥   
  
पञ्चदेवात्मकं वर्णं पञ्चप्राणमयं सदा ॥ द ॥   
  
वर्णोद्धारतन्त्रे ॥   
  
त्रिकोणरूपरेखायां त्रयो देवा वसन्ति च ।  
  
विश्वेश्वरी विश्वमाता वामतः स्कन्धतः स्थिता ॥ ध ॥   
  
कामधेनुतन्त्रे ।   
  
नकारं शृणु चार्वङ्गि ! रक्तविद्युल्लताकृति ।   
  
पञ्चदेवमयं वर्णं स्वयं परमकुण्डली ।   
  
पञ्चप्राणात्मकं वर्णं हृदि भावय पार्वति ! ।   
  
वर्णोद्धारतन्त्रे ॥   
  
वामतः कुण्डली रेखा ऊर्द्ध्वाधः क्रमतः स्थिता ।   
  
चन्द्रसूर्याग्निरूपा सा मात्रा वाणी प्रकीर्तिता ॥ न ॥   
  
प्। ९७) कामधेनुतन्त्रे ॥   
  
अतः परं प्रवक्ष्यामि पकाराक्षरमव्ययम् ।   
  
चतुर्वर्गप्रदं वर्णं शरच्चन्द्रमयप्रभम् ।   
  
पञ्चदेवमयं वर्ण स्वयं परमकुण्डली ।   
  
पञ्चप्राणमयं वर्णं त्रिशक्तिसहितं सदा ।   
  
त्रिगुणीसहितं वर्णम् आत्मादितत्त्वसंयुतम् ।   
  
महामोक्षप्रदं वर्णं हृदि भावय पार्वति ! ।   
  
वर्णोद्धारतन्त्रे ॥   
  
कुञ्चिता वामरेखायाः कोणाद्दक्षिणतोऽपरा ।   
  
कुञ्चिता सापि विज्ञेया मात्रा वामोद्गता तथा ।   
  
शम्भुर्ब्रह्मा भगवती क्रमशस्तासु तिष्ठति ॥ प ॥   
  
कामधेनुतन्त्रे ॥   
  
फकारं शृणु चार्वङ्गि ! रक्तविद्युल्लतासमम् ।   
  
चतुर्वर्गप्रदं वर्णं पञ्चदेवमयं सदा ।   
  
पञ्चप्राणमयं वर्णं सदा त्रिगुणसंयुतम् ।   
  
आत्मादितत्त्वसंयुक्तं त्रिबिन्दुसहितं सदा ।  
  
वर्णोद्धारतन्त्रे ॥  
  
वक्रा वामगता रेखा ततोऽधः सङ्गता भवेत् ।   
  
तस्मादूर्द्ध्वगता भूत्वा दक्षमारभ्य कुण्डली ।   
  
ब्रह्मा रुद्रश्च विष्णुश्च कुण्डली ब्रह्मरूपिणी ।   
  
मात्रा वामादक्षिणतः क्रमशः शक्तिरीरिता ॥ फ ॥   
  
कामधेनुतन्त्रे ।   
  
बकारं शृणु चार्वङ्गि ! चतुर्वर्गप्रदायकम् ।   
  
शरच्चन्द्रप्रतीकाशं पञ्चदेवमयं सदा ।   
  
पञ्चप्राणात्मकं वर्णं त्रिबिन्दुसहितं सदा ॥   
  
वर्णोद्धारतन्त्रे ॥   
  
त्रिकोणरूपिणी रेखा विष्ण्वीशब्रह्मरूपिणी ।   
  
मात्राशक्तिः परा ज्ञेया ध्यानमस्य प्रवक्ष्यते ॥ ब ॥   
  
कामधेनुतन्त्रे ॥   
  
भकारं शृणु चार्वङ्गि ! स्वयं परमकुण्डली ।   
  
महामोक्षप्रदं वर्णं तरुणादित्यसम्प्रभम् ।   
  
पञ्चप्राणमयं वर्णं पञ्चदेवमयं सदा ।   
  
वर्णोद्धारतन्त्रे ॥   
  
उर्द्ध्वाधः क्रमतो रेखा वामे वक्रा तु कुण्डली ।   
  
पुनश्चाधोगता सैव अत ऊर्द्ध्वगता पुनः ।   
  
ब्रह्मा शम्भुश्च विष्णुश्च क्रमतस्तासु तिष्ठति ॥ भ ॥   
  
कामधेनुतन्त्रे ॥   
  
मकारं शृणु चार्वङ्गि ! स्वयं परमकुण्डली ।   
  
तरुणादित्यसङ्काशं चतुर्वर्गप्रदायकम् ।   
  
पञ्चदेवमयं वर्णं पञ्चप्राणमयं सदा ॥   
  
वर्णोद्धारतन्त्रे ॥   
  
ऊर्द्ध्वाधः क्रमतो रेखा चतुष्कोणमयी शुभा ।   
  
नारायणेशविधयस्तासु तिष्ठन्ति नित्यशः ।   
  
प्। ९८) मात्रा कुण्डलिनी ज्ञेया ध्यानमस्य प्रवक्ष्यते ॥ म ॥   
  
कामधेनुतन्त्रे ॥   
  
यकारं शृणु चार्वङ्गि ! चतुर्वर्गमयं सदा ।   
  
पलालधूमसङ्काशं स्वयं परमकुण्डली ।  
  
पञ्चप्राणमयं वर्णं पञ्चदेवमयं सदा ॥   
  
वर्णोद्धारतन्त्रे ॥   
  
ऊर्द्ध्वाधः क्रमतो रेखा त्रिकोणाधोगता हि सा ।   
  
विधिरीशः केशवश्च तासु तिष्ठन्ति नित्यशः ।   
  
ऊर्द्ध्वस्थिता तु या मात्रा सा शक्तिः परिकीर्तिता ।   
  
तस्य मध्यगता रेखा वह्निरूपा हि सा स्मृता ।   
  
निर्गुणोऽसौ सदा वर्णो न कदाचिद् गुणी भवेत् ॥ य ॥   
  
कामधेनुतन्त्रे षष्ठपटले ॥   
  
रेफञ्च चञ्चलापाङ्गि ! कुण्डलीद्वयसंयुतम् ।   
  
रक्तविद्युल्लताकारं पञ्चदेवात्मकं सदा ।   
  
पञ्चप्राणमयं वर्णं त्रिबिन्दुसहितं सदा ।   
  
वर्णोद्धारतन्त्रे ॥   
  
दक्षतः कुण्डली रेखा वामाद्दक्षगताप्यधः ।   
  
पुनर्दक्षगता द्वेधा ततोऽधोगत्य चोर्द्ध्वतः ।   
  
भवानी शङ्करो वह्निस्तासु तिष्ठन्ति नित्यशः ।   
  
अर्द्धमात्रा ब्रह्मरूपा महाशक्तिः प्रकीर्तिता ॥ र ॥   
  
कामधेनुतन्त्रे ॥   
  
लकारं चञ्चलापाङ्गि ! कुण्डलीत्रयसंयुतम् ।   
  
पीतविद्युल्लताकारं सर्वरत्नप्रकाद्यकम् ।   
  
पञ्चदेवमयं वर्णं पञ्चप्राणमयं सदा ।   
  
त्रिशक्तिसहितं वर्णं त्रिबिन्दुसहितं सदा ।   
  
आत्मादितत्त्वसहितं हृदि भावय पार्वति ! ।   
  
वर्णोद्धारतन्त्रे ॥   
  
कुण्डलीत्रयसंयुक्ता वामाद्दक्षगता त्वधः ।   
  
पुनरूर्द्ध्वगता रेखा तासु नारायणः शिवः ।   
  
ब्रह्मशक्तिश्च सन्तिष्ठेद्ध्यानमस्य प्रवक्ष्यते ॥ ल ॥   
  
कामधेनुतन्त्रे ॥   
  
वकारं चञ्चलापाङ्गि ! कुण्डली मोक्षमव्ययम् ।   
  
पञ्चप्राणमयं वर्णं त्रिशक्तिसहितं सदा ।   
  
त्रिबिन्दुसहितं वर्णमात्मादितत्त्वसंयुतम् ।   
  
पञ्चदेवमयं वर्णं पीतविद्युल्लतामयम् ।   
  
चतुर्वर्गप्रदं वर्णं सर्वसिद्धिप्रदायकम् ।   
  
त्रिशक्तिसहितं देवि ! त्रिबिन्दुसहितं सदा ॥   
  
वर्णोद्धारतन्त्रे ॥   
  
कोणत्रययुता रेखा ब्रह्मविष्णुशिवात्मिका ।   
  
मायाशक्तिः परा नित्या ध्यानमस्य प्रवक्ष्यते ॥ ब ॥   
  
शकारं परमेशानि ! शृणु वर्णं शुचिस्मिते ! ।   
  
प्। ९९) रक्तवर्णप्रभाकारं स्वयं परमकुण्डली ।   
  
चतुर्वर्गप्रदं देवि ! शकारं ब्रह्मविग्रहम् ।   
  
पञ्चदेवमयं वर्णं पञ्चप्राणात्मकं प्रिये ! ।   
  
रत्नपञ्चतमोद्युक्तं त्रिबिन्दुसहितं सदा ।   
  
त्रिशक्तिसहितं वर्णमात्मादितत्त्वसंयुतम् ॥   
  
वर्णोद्धारे ॥   
  
चतुष्कोणात्मिका रेखा वामदक्षिणतः क्रमात् ।   
  
वह्नीन्द्रविष्ण्वस्तासु तिष्ठन्ति क्रमतः सदा ।   
  
ऊर्द्ध्व मात्रा शक्तिरूपा महालक्ष्मीसमा स्मृता ।   
  
मात्रा मध्यगता मात्रा वाग्देवी सा परा स्मृता ॥ श ॥   
  
कामधेनुतन्त्रे ॥   
  
षकारं शृणु चार्वङ्गि ! अष्टकोणमयं सदा ।   
  
रक्तचन्द्रप्रतीकाशं स्वयं परमकुण्डली ।   
  
चतुर्वर्गमयं वर्णं सुधानिर्मितविग्रहम् ।   
  
पञ्चदेवमयं वर्णं पञ्चप्राणमयं सदा ।   
  
रजःसत्त्वतमोयुक्तं त्रिशक्तिसहितं सदा ।   
  
त्रिबिन्दुसहितं वर्णम् आत्मादितत्त्वसंयुतम् ।   
  
सर्वदेवमयं वर्णं हृदि भावय पार्वति ! ॥   
  
वर्णोद्धारतन्त्रे ॥   
  
कुञ्चिता वामतो दक्षगता च गोकृतिस्त्वधः ।   
  
पुनरूर्ध्वगता तासु वह्निचन्द्रदिवाकराः ।   
  
मात्रा भवानी विज्ञेया ध्यानमस्य प्रवक्ष्यते ॥ ष ॥   
  
कामधेनुतन्त्रे ॥   
  
सकारं शृणु चार्वङ्गि ! शक्तिबीजं परात्परम् ।   
  
कोटोविद्युल्लताकारं कुण्डलीत्रयसंयुतम् ।   
  
पञ्चदेवमयं देवि ! पञ्चप्राणात्मकं सदा ॥   
  
रजःसत्त्वतमोयुक्तं त्रिबिन्दुसहितं सदा ॥ स ॥   
  
कामधेनुतन्त्रे ॥   
  
हकारं शृणु चार्वङ्गि ! चतुर्वर्गप्रदायकम् ।   
  
कुण्डलीद्वयसंयुक्तं रक्तविद्युल्लतोपमम् ।   
  
रजःसत्त्वतमोयुक्तं पञ्चदेवमयं सदा ।   
  
पञ्चप्राणात्मकं वर्णं त्रिशक्तिसहितं सदा ।   
  
त्रिबिन्दुसहितं वर्णं हृदि भावय पार्वति ! ।  
  
वर्नोद्धारतन्त्रे ॥  
  
ऊर्द्ध्वादाकुञ्चिता मध्ये कुण्डलीत्वगता त्वधः ।   
  
ऊर्द्ध्वं गता पुनः सैव तासु ब्रह्मादयः क्रमात् ।   
  
मात्रा च पार्वती ज्ञेया ध्यानमस्य प्रवक्ष्यते ॥ ह ॥   
  
कामधेनुतन्त्रे ॥   
  
क्षकारं शृणु चार्वङ्गि ! कुण्डलीत्रयसंयुतम् ।   
  
चतुर्वर्गमयं वर्णं पञ्चदेवमयं सदा ।   
  
पञ्चप्राणात्मकं वर्णं त्रिशक्ति सहितं सदा ।   
  
प्। १००) त्रिबिन्दुसहितं वर्णमात्मादितत्त्वसंयुतम् ।   
  
शरच्चन्द्रप्रतीकाशं हृदि भावय सुन्दरि ! ॥ क्ष ॥   
  
योगिनीतन्त्रे तृतीयभागे सप्तमपटले ।   
  
न भूमौ विलिखेद्वर्णं मन्त्रं न पुस्तके लिखेत् ।   
  
न मुक्त्वा पुस्तकं स्थाप्यं न मुक्तमाहरेत्तु तत् ।   
  
भूकम्पे ग्रहणे चैव अक्षरं वाथ पुस्तकम् ।   
  
भूमौ तिष्ठति देवेशि ! जन्मजन्मसु मूर्खता ।   
  
तदा भवति देवेशि ! तस्मात् तत् परिवर्जयेत् ॥   
  
इति भूमौ वर्णलेखनादिनिषेधः ।   
  
वंशसूच्या लिखेद्वर्णं तस्य हानिर्भवेद् ध्रुवम् ।   
  
ताम्रसूच्या तु विभवो भवेन्न तत्क्षयो भवेत् ।   
  
महालक्ष्मीर्भवेन्नित्यं सुवर्णस्य शलाकया ।   
  
वृहन्नलस्य सूच्या वै मतिवृद्धिः प्रजायते ।   
  
वृहन्नलस्य वोल इति गौडप्रसिद्धस्य ॥   
  
तथा अग्निमयैर्देवि ! पुत्त्रपौत्त्रधनागमः ।   
  
अग्निमयैश्चित्रकाष्ठमयैः ॥   
  
रौत्येन विपुला लक्ष्मीः कांस्येन मरणं भवेत् ।   
  
रौत्येन पित्तलेन ॥   
  
अष्टाङ्गुलप्रमाणेन दशाङ्गुलेन वाथवा ।   
  
चतुरङ्गुलसूच्या वा यो लिखेत् पुस्तकं शुभे ! ।   
  
तत्तदक्षरसङ्ख्ये तु स्वल्पायुर्याति वै दिने ॥   
  
यथा रौत्येनेत्यादिवचने एकत्रैव विधिनिषेधौ ।  
  
तथात्राप्यष्टाङ्गुलदशाङ्गुलयोर्विधिर्निषेधश्चतुरङ्गुले ॥   
  
इति लेखनीकरणशुभाशुभे पुस्तकमानमपि तत्रैव ॥   
  
मानं वक्ष्ये पुस्तकस्य शृणु देवि ! समासतः ।   
  
मानेनापि फलं विन्द्यादमाने श्रीर्हता भवेत् ।   
  
हस्तमात्रं मुष्टिमात्रमाबाहु द्वादशाङ्कुलम् ।   
  
दशाङ्गुलं तथाष्टौ च अतो हीनं न कारयेत् ।   
  
इति पुस्तकमानम् ॥   
  
वेधद्वयं मुष्टिहस्तं बाहुमात्रे चिरन्तनम् ।   
  
समभागे महेशानि ! हस्तादौ रूपबन्धकम् ।   
  
अष्टाङ्गुलं परित्यज्य मध्ये वेधं न कारयेत् ।   
  
प्रादेशादौ भवेद्रन्ध्रो द्व्यङ्गुले वा समाचरेत् ।   
  
पुस्तकस्य च आद्यन्ते यन्त्रवेधं विकल्पयेत् ।   
  
भार्याहानिर्भवेदाशु धनानां वा क्षयो भवेत् ।   
  
दग्धरन्ध्रे भवेत् पीडा वर्त्तुलं शुभदं भवेत् ।   
  
चतुष्कोणे विप्लवस्तु त्रिकोणे मरणं भवेत् ।   
  
प्। १०१) इति पुस्तकवेधफलम् ॥  
  
भूर्जे वा तेजपत्रे वा ताले वा टाडिपत्रके ।   
  
अगुरुणापि देवेशि ! पुस्तकं कारयेत् प्रिये ! ।   
  
सम्भवे स्वर्णपात्रे च ताम्रपात्रे च शङ्करि ! ।   
  
अन्यवृक्षत्वचि देवि ! तथा केतकिपत्रके ।   
  
मार्त्तण्डपत्रे रौप्ये वा वटपत्रे वरानने ! ।   
  
अन्यपत्रे च सुदले लिखित्वा यः समभ्यसेत् ।   
  
स दुर्गतिमवाप्नोति धनहानिर्भवेद् ध्रुवम् ।   
  
इति पुस्तककरणपत्रफलम् ॥   
  
वेदस्य लिखनं कृत्वा यः पठेद् ब्रह्महा भवेत् ।   
  
पुस्तकं वा गृहे स्थाप्यं वज्रपातो भवेद् ध्रुवम् ।   
  
इति पुस्तके वेदलिखननिषेधः ॥   
  
सत्येऽक्षरे स्थितः शम्भुः शूलपाणिस्त्रिलोचनः ।   
  
प्रजापतिर्द्वापरे च त्रेतायां सूर्य एव च ।   
  
कृते युगे पिनाकी च कलौ लिप्यक्षरे हरिः ।   
  
आरम्भे च समाप्तौ च लेखकं प्रतिपूजयेत् ।   
  
हरिञ्च गन्धपुष्पाद्यैर्वस्त्रैश्च सुमनोहरैः ।   
  
यावदक्षरसङ्ख्यानं प्रतिपत्रे च सुन्दरि ! ।   
  
तावद् युगसहस्राणि ब्रह्मलोके वसेच्चिरम् ॥   
  
इति लेखकपूजाफलम् ॥   
  
वेतनं यस्तु गृह्णीयात् लिखित्वा पुस्तकं स तु ।   
  
यावदक्षरसङ्ख्यानं तावच्च नरके वसेत् ॥   
  
इति लिखितस्य वेतनग्रहणदोषः ॥  
  
इति श्रीप्राणतोषिण्यां प्रथमसर्गकाण्डे अक्षरलेखनादिप्रकारकथनं कोरकनाम   
सप्तमः परिच्छेदः ।  
  
  
  
इति श्रीप्राणतोषिण्यां पञ्चमे भक्तिकाण्डे शिवप्रकरणकथनरूपस्तृतीयः   
परिच्छेदः ।  
  
  
  
तन्त्रसङ्केतबोधार्थमाहृत्य तन्त्रशास्त्रतः ।   
  
वर्णनामानि कतिचि � इक्ष्यामि विदुषां मुदे ।   
  
ओङ्कारो वर्त्तुलस्तारो वामश्च हंसकारणम् ।   
  
मन्त्राद्यः प्रर्णवः सत्यं बिन्दुशक्तिस्त्रिदैवतम् ।   
  
सर्वजीवोत्पादकश्च पञ्चदेवो ध्रुवं त्रिकः ।   
  
सावित्री त्रिशिखो ब्रह्म त्रिगुणो गुणजीवकः ।   
  
आदिबीजं वेदसारो वेदबीजमतः परम् ।   
  
पञ्चरश्मिस्त्रिकुटे च त्रिभवे भवनाशनः ।   
  
गायत्रीवीजपञ्चांशौ मन्त्रविद्याप्रसूः प्रभुः ।   
  
अक्षरं मातृकासूश्चानादिरद्वैतमोक्षदौ ॥ ॐ ॥   
  
अः श्रीकण्ठः सुरेशश्च ललाटञ्चैकमात्रिकः ।   
  
पूर्णोदरी सृष्टिमेधौ सारस्वतः प्रियंवदः ।   
  
प्। १०२) महाब्राह्मी वासुदेवो धनेशः केशवोऽमृतम् ।   
  
कीर्तिर्निवृत्तिर्वागीशो नरकारिर्हरो मरुत् ।   
  
ब्रह्मा वामाद्यजो ह्रस्वः करसूः प्रणवाद्यकः ।   
  
प्रणवाद्यावयव इत्यर्थः ॥   
  
ब्रह्माणी कामरूपश्च कामेशी वाशिनी वियत् ।   
  
विश्वेशः श्रीविष्णुकण्ठौ प्रतिपत्तिथिरंशिनी ।   
  
अर्कमण्डलवर्णाद्यौ ब्राह्मणः कामकर्षिणी ॥ अः ॥   
  
आकारो विजयानन्तो दीर्घच्छायो विनायकः ।   
  
क्षीरोदधिः पयोदश्च पाशो दीर्घास्यवृत्तकौ ।   
  
प्रचण्ड एकजो रुद्रो नारायण इतेश्वरः ।   
  
प्रतिष्ठा मानदा कान्तो विश्वान्तकगजान्तकः ।   
  
पितामहो द्विठान्तो भूः क्रिया कान्तिश्च सम्भवः ।   
  
द्वितीया मानदा काशी विघ्नराजः कुजो वियत् ।   
  
स्वरान्तकश्च हृदयमङ्गुष्ठो भगमालिनी ॥ आ ॥   
  
इः सूक्ष्मा शाल्मली विद्या चन्द्रः पूषा सुगुह्यकः ।   
  
सुमित्रं सुन्दरो वीरः कोटरः काटरः पयः ।   
  
भ्रूमध्यो माधवस्तुष्टिर्दक्षनेत्रश्च नासिका ।   
  
शान्तः कान्तः कामिनी च कामो विघ्नविनायकः ।   
  
नेपालो भरणी रुद्रो नित्या क्लिन्ना च पावकः ॥ इः ॥   
  
ईस्त्रिमूर्तिर्महामाया लोलाक्षी वमलोचनम् ।   
  
गोविन्दः शेखरः पुष्टिः सुभद्रा रत्नसञ्ज्ञकः ।   
  
विष्णुर्लक्ष्मीः प्रहासश्च वाय्विशुद्धः परापरः ।   
  
कलोत्तरीयो भेरुण्डा रतिश्च पौण्ड्रवर्द्धनः ।   
  
शिवोत्तमः शिवा तुष्टिश्चतुर्थी बिन्दुमालिनी ।   
  
वैष्णवी वैन्दवी जिह्वा कामकलसनादका ।   
  
पावकः कोटरः कीर्तिर्मोहिनी कालकारिका ।   
  
कुचद्वन्द्वं तर्जनी च शान्तिस्त्रिपुरसुन्दरी ॥ ई ॥   
  
उः शङ्करो वर्त्तुलाक्षो भूतः कल्याणवाचकः ।   
  
अमरेशो दक्षकर्णः षड्वक्त्रो मोहनः शिवः ।   
  
उग्रप्रभुर्धृतिर्विष्णर्विश्वकर्मा महेश्वरः ।   
  
शत्रुघ्नश्चेटिका पुष्टिः पञ्चमी वह्निवासिनी ।   
  
कामघ्नः कामना चेशो मोहिनी विघ्नहृन्मही ।   
  
डटसूः कुटिला श्रोत्रं पारद्वीपो वृषो हरः ॥ उ ॥   
  
ऊः कण्ठको रतिः शान्तिः क्षोधनो मधुसूदनः ।   
  
प्। १०३) कामराजः कुजेशश्च महेशो वामकर्णकः ।   
  
अर्घीशो भैरवः सूक्ष्मो दीर्घघोणा सरस्वती ।   
  
विलासिनी विघ्नकर्ता लक्ष्मणो रूपकर्षिणी ।   
  
महाविद्येश्वरी षष्ठी षण्डो भूः कान्यकुब्जकः ॥ ऊ ॥   
  
ऋः पुर्दीर्घमुखी रुद्रो देवमाता त्रिविक्रमः ।   
  
भावभूतिः क्रिया क्रूरा रेचिका नासिकाधृतः ।   
  
एकपादशिरोमाला मण्डला शान्तिनी जलम् ।   
  
कर्णः कामलभा मेधो निवृत्तिर्गणनायकः ।   
  
रोहिणी शिवदूती च पूर्णगिरिश्च सप्तमी ॥ ऋ ॥   
  
ॠः क्रोधोऽतिथिशो वाणी वामनो गोऽथ श्रीधृतिः ।   
  
ऊर्द्ध्वमुखी निशानाथः पद्ममालाविनष्टधीः ।   
  
शशिनी मोचिका श्रेष्ठा दैत्यमाता प्रतिष्ठिता ।   
  
एकदन्ताह्वयो माता हरिता मिथुनो दया ।   
  
कोमलः श्यामला मेधी प्रतिष्ठा पतिरष्टमी ।   
  
ब्रह्मण्यमिव कीलाले पावको गन्धकर्षिणी ॥ ॠ ॥   
  
ऌः स्थाणुः श्रीधरः शुद्धो मेधधूम्रो वको वियत् ।   
  
देवयोनिर्दक्षगण्डो वहेशः कौन्तरुद्रकौ ।   
  
विश्वेश्वरो दीर्घजिह्वा महेन्द्रो लाङ्गलिः परा ।   
  
चन्द्रिका पार्थिवो धूम्रा द्विदन्तः कामवर्द्धनः ।   
  
शुचिस्मिता च नवमी कान्तिरायातकेश्वरः ।   
  
चित्ताकर्षिणी काशश्च तृतीयकुलसुन्दरी ॥ ऌ ॥   
  
ॡकारः कमला हर्षा हृषीकेशो मधुव्रतः ।   
  
सूक्ष्मा कान्तिर्वामगण्डो रुद्रः कामोदरी सुरा ।   
  
शान्तिकृत् स्वस्तिका शक्रो मायावी लोलुपो वियत् ।   
  
कुशमी सुस्थिरो माता नीलपीतो गजाननः ।   
  
कामिनी विश्वया कालो नित्याशुद्धः शुचिः कृती ।   
  
सूर्यो धैर्य्योऽकर्षणी च एकाकी दनुजप्रसूः ॥ ॡ ॥   
  
एकारो वास्तवः शक्तिर्झीण्टीशोष्ठो भगं मरुत् ।   
  
सूक्ष्माभूतोऽर्द्धकेशी च ज्योत्स्ना श्रद्धा प्रमर्दनः ।   
  
भयं ज्ञानं कृपा धीरा जङ्घा सर्वसमुद्भवः ।   
  
वह्निर्विष्णुर्भगवती कुण्डली मोहिनी वसः ।   
  
योषिदाधारशक्तिश्च त्रिकोणा ईशसञ्ज्ञकः ।   
  
सन्धिरेकादशी भद्रा पद्मनाभः कुलाचलः ॥ ए ॥   
  
प्। १०४) ऐर्लज्जा भौतिकः कान्ता वायवी मोहिनी विभुः ।   
  
दक्षा दामोदरः प्रज्ञोऽधरो विकृतमुख्यपि ।   
  
क्षमात्मको जगद्योनिः परः परनिबोधकृत् ।   
  
ज्ञानामृता कपर्दिश्रीः पीठेशोऽग्निः समातृकः ।   
  
त्रिपुरा लोहिता राज्ञी वाग्भवो भौतिकासनः ।   
  
महेश्वरो द्वादशी च विमलश्च सरस्वती ।   
  
कामकोटो वामजानुरंशुमान् विजया जटा ॥ ऐ ॥   
  
ओकारः सत्यपीयूषौ पश्चिमास्यः श्रुतिः स्थिरा ।   
  
सद्योजातो वासुदेवो गायत्री दीर्घजङ्घकः ।   
  
आप्यायनी चोर्द्ध्वदन्तो लक्ष्मीर्वाणीमुखी द्विजः ।   
  
उद्देश्यदर्शकस्तीव्रः कैलासो वसुधाक्षरः ।   
  
प्रणवांशो ब्रह्मसूत्रमजेशः सर्वमङ्गला ।   
  
त्रयोदशी दीर्घनासा रतिनाथो दिगम्बरा ।   
  
त्रैलोक्यविजया प्रज्ञा प्रीतिर्वीजादिकर्षिणी ॥ ओ ॥   
  
औकारः शक्तिको नादस्तेजसो वामजङ्घकः ।   
  
मनुबद्धग्रहेणश्च शङ्कुकर्णः सदाशिवः ।   
  
अधोदन्तश्च कण्ठोष्ठौ सङ्कर्षणः सरस्वती ।   
  
आज्ञा चोर्द्ध्वमुखी शान्तो व्यापिनी प्रकृतः परः ।   
  
अनन्ता ज्वालिनी व्योमा चतुर्दशी रतिः प्रियः ।  
  
नेत्रमात्मा कर्षणि च ज्वालामालिनिका भृगुः ॥ औ ॥   
  
अङ्कारश्चक्षुषो दन्तो घटिका समगुह्यकः ।   
  
प्रद्युम्नः श्रीमुखी प्रीतिर्वीजयोनिर्वृषध्वजः ।   
  
परं शशी प्रमाणीशः सोमबिन्दुः कलानिधिः ।   
  
अक्रूरश्चेतना नादपूर्णा दुःखहरः शिवः ।   
  
शिरःशम्भुर्नरेशश्च सुखदुःखप्रवर्त्तकः ।   
  
पूर्णिमा रेवती शुद्धः कन्याचरवियद्रविः ।   
  
अमृता कर्षिणी शून्यं विचित्रा व्योमरूपिणी ।   
  
केदारो रात्रिनाशश्च कुब्जिका चैव वुद्बुदः ॥ अम् ॥   
  
अः कण्ठको महासेनः काला पूर्णामृता हरिः ।   
  
इच्चहा भद्रा गणेशश्च रतिविद्यामुखी सुखम् ।   
  
द्विबिन्दुरसना सोमोऽनिबद्धो दुःखसूचकः ।   
  
द्विजिह्वः कुण्डलं वक्त्रः सर्गः शक्तिर्निशाकरः ।   
  
सुन्दरी सुयशानन्ता गणनाथो महेश्वरः ॥ अः ॥   
  
कः क्रोधीशो महाकाली कामदेव प्रकाशकः ।  
  
प्। १०५) कपाली तेजसः शान्तिर्वासुदेवो जयानलः ।   
  
चक्री प्रजापतिः सृष्टिर्दक्षस्कन्धो विशाम्पतिः ।   
  
अनन्तः पार्थिवो बिन्दुस्तापिनी परमात्मकः ।   
  
वर्गाद्यश्च मुखी ब्रह्मा स खाद्योऽम्भः शिवो जलम् ।   
  
माहेश्वरी तुला पुष्पा मङ्गलश्चरणं करः ।   
  
नित्या कामेश्वरी मुख्यः कामरूपो गजेन्द्रकः ।   
  
श्रीपुरं रमणो वङ्गकुसुमा परमात्मकः ॥ क ॥   
  
खः प्रचण्डः कामरूपी ऋद्धिर्वह्निः सरस्वती ।   
  
आकाशमिन्द्रियं दुर्गा चण्डीशस्तापिनी गुरुः ।   
  
शिखण्डी दन्तजातीशः कफोणिर्गरुतो यदि ।   
  
शून्यं कपाली कल्याणी सूर्पकर्णो जरामरः ।   
  
शुभ्राग्नेया चण्डलिङ्गो जनाव्याङ्गारखड्गकौ ॥ ख ॥   
  
गो गौरी गौरवो गङ्गा गणेशो गोकुलेश्वरः ।   
  
शार्ङ्गी पञ्चान्तको गाथा गन्धर्वः सर्वगः स्मृतिः ।   
  
सर्वसिद्धिः प्रभा धूम्रा द्विजाख्यः शिवदर्शनः ।   
  
विश्वात्मा गौः पृथग्रूपा बालबद्धस्त्रिलोचनः ।   
  
गीतं सरस्वती विद्या भोगिनी नन्दनो धरा ।   
  
भोगवती च हृदयं ज्ञानं जालन्धरो लवः ॥ ग ॥   
  
घः खड्गी घुर्घुरो घण्टी घण्टीशस्त्रिपुरान्तकः ।   
  
वायुः शिवोत्तमः सत्या किङ्किणी घोरनायकः ।   
  
मरीचिर्वरुणो मेधा कालरूपी च दाम्भिकः ।   
  
लम्बोदरा ज्वालमूलं नन्देशो हननं ध्वनिः ।   
  
त्रैलोक्यविद्यासंहर्ता कामाख्यमनघामयः ॥ घ ॥   
  
ङः शङ्खी भैरवश्चण्डो बिन्दूत्तंसः शिशुप्रियः ।   
  
एकरुद्रो दक्षनखः खर्परो विषयस्पृहा ।   
  
कान्तिः श्वेताह्वयो धीरो द्विजात्मा ज्वालिनी वियत् ।   
  
मन्त्रशक्तिश्च वदनो विघ्नेशी चात्मनायकः ।   
  
एकनेत्रो महानन्दो दुर्द्धरश्चन्द्रमा यतिः ।   
  
शिवयोषा नीलकण्ठः कामेशी च मयांशुकौ ॥ ङ ॥   
  
च पुष्करो हली वाणी चात्मशक्तिः सुदर्शनः ।   
  
चर्ममुण्डधरो भूत्वा महिषाचारसन्धिनी ।   
  
एकरूपो रुचिः कूर्मश्चामुण्डा दीर्घवालुकः ।   
  
वामबाहुर्मूलमाया चतुर्मूर्तिस्वरूपिणी ।   
  
दयितश्च द्विनेत्रश्च लक्ष्मीस्त्रितयलोचनः ।  
  
प्। १०६) चन्दनं चन्द्रमा दैवश्चेतनोवृश्चिको बुधः ।   
  
देवी केटमुखेच्छात्मा कौमारी पूर्वफल्गुनी ।   
  
अनङ्गमेखला वायुर्मोदिनी च मुलावती ॥ च ॥   
  
छश्छन्दनं सुषुम्ना च पशुः पतिमृतिः ।   
  
निर्मलं तरलं वह्निर्भूतमात्रा विलासिनी ।   
  
एकनेत्रश्च वृषली द्विशिरा वामकूर्परः ।   
  
गोकर्णा लाङ्गली वामः काममत्ता सदाशिवः ।   
  
माता निशाचरः पायुर्विक्षतः स्थितिशब्दकः ॥ छ ॥   
  
जः शवो वानरः शूली भोगदा विजया स्थिरा ।   
  
ललदेवो जयो जेता धातकी सुमुखी विभुः ।   
  
लम्बोदरी स्मृतिः शाखा सुप्रभा कर्तृका धरा ।   
  
दीर्घरूपो बहुरुचिर्हंसो नन्दीं तेजाः सुराधिपः ।   
  
जवनो वेगितो वामो मानवाक्षः सदात्मकः ।   
  
हृन्मारुतेश्वरो वेगी चामोदो मदविह्वलः ॥ ज ॥   
  
झो झङ्कारी गुहो झज्झावायुः सत्यः षडुन्नतः ।   
  
अजेशो द्राविणी नादः पाशी जिह्वा जलं स्थितिः ।   
  
विराजेन्द्रो धनुर्हस्तः कर्कशो नादजः कुजः ।   
  
दीर्घबाहुबलो रूपमाकन्दितः सुचञ्चलः ।   
  
दुर्मुखो नष्ट आत्मवान् विकटाकुचमण्डलः ।   
  
कलहंसप्रिया वामा अङ्गुलीमध्यपर्वकः ।   
  
दक्षहासाष्टहासश्च पाथात्मा व्यञ्जनः स्वरः ॥ झ ॥   
  
ञकारो बोधिनी विश्वा कुण्डली मथदो वियत् ।   
  
कौमारी नागविज्ञानी सव्याङ्गुलनथरो वकः ।   
  
सर्वेशचूर्णिता बुद्धिः स्वर्गात्मा घर्घरध्वनिः ।   
  
धर्मैकपादौ सुमुखौ विरजा चन्दनेश्वरी ।   
  
गायनः पुष्पधन्वा च रागात्मा च वराक्षिणी ॥ ञ ॥   
  
टष्टङ्कारः कपाली च सोमवाः खेचरी ध्वनिः ।   
  
मुकुन्दो विनदा पृथ्वी वैष्णवी वारुणी नवः ।   
  
दक्षाङ्गकार्द्धचन्द्रश्च जरा भूतिः पुनर्भवः ।   
  
वृहस्पतिधनुश्चित्रा प्रमोदा विमला कटिः ।   
  
राजा गिरिर्महाधनुर्घ्राणात्मा सुमुखो मरुत् ॥ ट ॥   
  
ठः शून्यो मञ्जरी वीजः पाणिनी लाङ्गली क्षया ।   
  
वनजो नन्दनो जिह्वा सुनञ्जघूर्णकः सुधा ।   
  
वर्त्तुलः कुण्डलो वह्निरमृतं चन्द्रमण्डलः ।   
  
दक्षजानूरुभावश्च देवभक्षो वृहद्ध्वनिः ।   
  
प्। १०७) एकपादो विभूतिश्च ललाटं सर्वमित्रकः ।   
  
वृषघ्नो नलिनी विष्णुर्महेशो ग्रामणीः शशी ॥ ठ ॥   
  
डः स्मृतिर्दारुको नन्दिरूपिणी योगिनीप्रियः ।   
  
कौमारी शङ्करस्त्रासस्त्रिवक्रो नदको ध्वनिः ।   
  
दुरूहो जटिली भीमा द्विजिह्वः पृथिवी सती ।   
  
कोरगिरिः क्षमा कान्तिर्नाभिः स्वाती च लोचनम् ॥ ड ॥   
  
ढो ढक्कानिर्णयः पूर्वो यज्ञेशादनदेश्वरः ॥   
  
अर्द्धनारीश्वरस्तोयमिश्वरी त्रिशिखी नवः ।   
  
दक्षपादाङ्गुलेर्मूलं सिद्धिदण्डा विनायकः ।   
  
प्रहासा त्रिवरा ऋद्धिर्निर्गुणो निधनो ध्वनिः ।   
  
विघ्नेशः पालिनी त्वक्कधारिणी क्रोडपुच्छकः ।   
  
एलापूरं त्वगात्मा च विशाखा श्रीमनो रतिः ॥ ढ ॥   
  
णो निर्गुणं रतिज्ञानं जम्भनः पक्षिवाहनः ।   
  
जया शम्भो नरकजित् निष्कला यीगिनीप्रियः ।   
  
द्विमुखं कोटवी श्रोत्रं समृद्धिर्बोधनी मता ।   
  
त्रेइनेत्रो मानुषी व्योम दक्षपादाङ्गुलेर्मुखः ।   
  
बाधवः शङ्खिनी वीरो नारायणश्च निर्णयः ॥ ण ॥   
  
तः पूतना हरिः शुद्धिः शक्ती शक्तिर्जटी ध्वजा ।   
  
वामस्फिक्वामकट्यौ च कामिनी मध्यकर्णकः ।   
  
आषाढी तण्डतुन्नश्च कामिकापृष्ठपुच्छकः ।   
  
रत्नकश्च श्याममुखी वाराही मकरोऽरुणा ।   
  
सुगतोऽर्द्धमुखा बुद्धजानुश्च क्रोडपुच्छकः ।   
  
गन्धो विस्वा मरुच्छत्रश्चानुराधा च सौरकः ।   
  
जयन्ति पुलको भ्रान्तिरनङ्गमदनातुरा ॥ त ॥   
  
थः स्थिरामी महाग्रन्थिर्ग्रन्थिर्ग्राहो भयानकः ।   
  
शिली शिरसिजो दण्डी भद्रकाली शिलोच्चयः ।   
  
कृष्णो बुद्धिर्विकर्मा च दक्षनासाधिपोऽमरः ।   
  
वरदा भोगदा केशो वामजानुरसोऽनलः ।   
  
लोलौ जर्जयिनी गुह्यः शरच्चन्द्रो दिवाकरः ॥ थ ॥   
  
 दोऽद्रीशोधातकिर्धाता दाता दलं कलत्रकम् ।   
  
दीनं ज्ञानञ्च दानञ्च भक्तिराहवनी धरा ।   
  
सुषुम्ना योगिनी सद्यः कुण्डली वामगुल्फकः ।   
  
कात्यायनी शिवा दुर्गा लङ्घनाना त्रिकण्डकी ।   
  
स्वस्तिकः कुटिलारूपः कृष्णश्चोमाजितेन्द्रियः ।   
  
प्। १०८) धर्महृद्वामदेवश्च भ्रमा बहुसुचञ्चला ।   
  
हरिद्रापुरमत्रौ च दक्षपाणिस्त्रिरेखकः ॥ द ॥   
  
धो धनार्थो रुचिः स्थाणुः सात्त्वतो योगिनीप्रियः ।   
  
मीनेशः शङ्खिनी तोयं नागेशो विश्वपावनी ।   
  
धिषणा धरणा चिन्ता नेत्रयुग्मं प्रियो मतिः ।   
  
पीतवासा त्रिवर्णा च धाता धर्मप्लवङ्गमः ।   
  
सन्दर्शो मोहनो लज्जा वज्रतुण्डाधरं धरा ।   
  
वामपादाङ्गुलेर्मूलं जेष्ठा सुरपुरम्भवः ।   
  
स्पर्शात्मा दीर्घजङ्घा च धनेशो धनसञ्चयः ॥ ध ॥   
  
नो गर्जिनी क्षमा सौरिर्वारुणी विश्वपावनी ।   
  
मेषश्च सविता नेत्रं दन्तुरो नारदोऽञ्जनः ।   
  
ऊर्द्धचामी द्विरण्डश्च वामपादाङ्गुलेर्मुखः ।   
  
वैनतेयस्तुतिर्वत्मस्त्वरणिर्बालिरागमः ।   
  
वामनो ज्वालिनी दीर्घो निरीहः सुगतिर्वियत् ।   
  
शब्दात्मा दीर्घघोणा च हस्तिनापुरमेचकौ ।   
  
गिरिनायकनीलौ च शिवो नादिर्महामतिः ॥ न ॥   
  
पः पूरप्रियता तीक्ष्णा लोहितः पञ्चमो रमा ।   
  
गुह्यकर्त्ता निधिः शेषः कालरात्रिः सुवाहिता ।   
  
तपनः पालनः पाता पद्मरेणुर्निरञ्जनः ।   
  
सावित्री पातिनी पानं वीरतत्त्वो धनुर्धरः ।   
  
दक्षपार्श्वश्च सेनानी मरीचिः पवनाशनिः ।   
  
उड्डीशं जयिनी कुम्भोऽलसं रेखा च मोहकः ।   
  
मूला द्वितीयमिन्द्राणी लोकाक्षी मन आत्मनः ॥ प ॥   
  
फः सखई दुर्गिणी धूम्रा वामपार्श्वो जनार्दनः ।   
  
जया पादः शिखा रौद्री फेत्कारः शाखिनीप्रियः ।   
  
उमाविहङ्गमः कालः कुब्जिनी प्रियपावकौ ।   
  
प्रलयाग्निर्नीलपादोऽक्षरः पशुपतिः शशी ।   
  
फुत्कारो यामिनी व्यक्ता पावनो मोहवर्द्धनः ।   
  
निष्फलवागहङ्कारः प्रयागो ग्रामणीः फलम् ॥ फ ॥   
  
बोऽवनीभूधरो मार्गो घर्घरी लोचनप्रियः ।   
  
प्रचेताः कलसः पक्षी स्थलगण्डः कपर्दिनी ।   
  
पृष्ठवंशोभयामात्तः शिखिवाहो युगन्धरः ।   
  
मुखबिन्दुर्बली घण्टा योद्धा त्रिलोचनप्रियः ।   
  
क्लेदिनी तापिता भूमिसुगणिन्द्रबलिप्रियः ।   
  
सुरभिर्मुखविष्णुश्च संहारो वसुधाधिपः ।   
  
प्। १०९) षष्ठी पुरं चपेटा च मोदको गगनं प्रति ।   
  
पूर्वाषाढामध्यलिङ्गौ शनिः कुम्भतृतीयकौ ॥ ब ॥   
  
भः क्लिन्ना भ्रमरो भीमो विश्वमूर्तिर्निशा भयम् ।   
  
द्विरण्डो भूषणो मूलं यज्ञसूत्रस्थ वाचकः ।   
  
नक्षत्रं भ्रमणा दीप्तिर्वयो भूमिः पयो नभः ।   
  
नाभिर्भद्रं महाबाहुर्विश्वमूर्तिर्विताण्डकः ।   
  
प्राणात्मा तापिनी वज्रा विश्वरूपी च चन्द्रिका ।   
  
भीमसेनः सुधासेनः मुखो मायापुरं हरः ॥ भ ॥   
  
मः काली क्लेशितः कालो महाकालो महान्तकः ।   
  
वैकुण्ठो वसुधा चन्द्रो रविः पुरुषराजकः ।   
  
कालभद्रो जया मेधा विश्वदा दीप्तसञ्ज्ञकः ।   
  
जठरञ्च भ्रमा मानं लक्ष्मीर्मातोग्रबन्धनौ ।   
  
विषं शिवो महा महावीरः शशिप्रभा जनेश्वरः ।   
  
प्रमत्तः प्रियसूरुद्रः सर्वाङ्गो वह्निमण्डलम् ।   
  
 मातङ्गमालिनी बिन्दुः श्रवणाभरथो वियत् ॥ म ॥   
  
यो वाणी वसुधा वायुविकृतिः पुरुषोत्तमः ।   
  
युगान्तः श्वसनः शीघ्रो धूमार्च्चिः प्राणिसेवकः ।   
  
शङ्खा भ्रमो जटी लोला वायुवेगीयशङ्करी ।   
  
सङ्कर्षणः क्षपा बालो हृदयं कपिला प्रभा ।   
  
आग्नेयो व्यापकस्त्यागो होमो यानं प्रमा सुखम् ।   
  
चण्डः सर्वेश्वरी धूमश्चामुण्डा सुमुखेश्वरी ॥   
  
त्वगात्मा मलयो माता हंसिनी भृङ्गिनायकः ॥   
  
तेन मः शोषको मीनो धनिष्ठानङ्गवेदिनी ।   
  
मेष्ठः सोमं पक्तिनामा पापहा प्राणसञ्ज्ञकः ॥ य ॥   
  
रो रक्तः क्रोधिनी रेफः पावकस्त्वोजसो मतः ।   
  
प्रकाशा दर्शनो दीपो रतकृष्णा परं बली ।   
  
भुजङ्गेशो मतिः सूर्यो धातुरक्तः प्रकाशकः ।   
  
व्यापको रेवती दासं कुक्ष्यंशो वह्निमण्डलम् ।   
  
उग्ररेखा स्थूलदण्डो वेदकण्ठपला पुरा ।   
  
प्रकृतिः मुगलो ब्रह्मशब्दश्च गायको धनम् ।   
  
श्रीकण्ठ उष्मा हृदयं मुण्डी त्रिपुरसुन्दरी ।   
  
सविन्दुयोनिजो ज्वाला श्रीशैलो विश्वतोमुखी ॥ र ॥   
  
लश्चन्द्रः पुतना पृथ्वी माधवः शत्रुवाचकः ।   
  
बलानुजः पिनाकीशो व्यापको मांससञ्ज्ञकः ।   
  
प्। ११०) खड्गी नादोऽमृतं देवी लवणं वारुणीपतिः ।   
  
शिखा वाणी क्रिया माता भामिनी कामिनी प्रिया ।   
  
ज्वालिनी वेगिनी नादः प्रद्युम्नः शोषणो हरिः ।   
  
विश्वात्ममन्द्रौ बली चेतो मेरुर्गिरिः कला रसः ॥ ल ॥   
  
वो बालो वारुणी सूक्ष्मा वरुणो मेदसञ्ज्ञकः ।   
  
खड्गीशो ज्वालिनी वङ्कः कलसध्वनिवाचकः ।   
  
उत्कारीशस्तु नावीतो वज्रा स्फिक् सागरः शुचिः ।   
  
त्रिधातुः शङ्करः श्रेष्ठो विशेषो यमसादनम् ॥ व ॥   
  
शः सव्यश्च कामरूपकामरूपौ महामतिः ।   
  
सौख्यनामा कुमारोऽस्ति श्रीकण्ठो वृषकेतनः ।   
  
वृषघ्नः शयनं शान्ता सुभगा विस्फुलिङ्गिनी ।   
  
मृत्युर्देवो महालक्ष्मीर्महेन्द्रः कुलकौलिनी ।   
  
बाहुर्हंसो वियद्वक्त्रं हृदनङ्गाङ्कुशः खलः ।   
  
वामोरुः पुण्डरीकात्मा कान्तिः कल्याणवाचकः ॥ श ॥   
  
षः श्वेतो वासुदेवश्च पीता प्रज्ञा विनायकः ।   
  
परमेष्ठी वामबाहुः श्रेष्ठो गर्भविमोचनः ।   
  
लम्बोदरो यमोऽजेशः कामधुक् कामधूमकः ।  
  
सुश्रीरुष्मा वृषो लज्जा मरुद्भक्ष्यः प्रियः शिवः ।   
  
सूर्यात्मा जठरः कोषो मत्ता वक्षोविदारिणी ।   
  
कलकण्ठो मध्यभिन्ना युद्धात्मा मलपूः शिवः ॥ ष ॥   
  
सो हंसः सुयशा विष्णुर्भृग्वीशश्चन्द्रसञ्ज्ञकः ।   
  
जगद्वीजं शक्तिनामा सोऽहं वेशरती भृगुः ।   
  
प्रकृतिरीश्वरः शुद्धः प्रभा श्वेता कुलोज्ज्वलः ।   
  
दक्षपादोऽमृतं ब्राह्मी परमात्मा परोऽक्षरः ।   
  
सुरूपा च गुणेशो गौः कलकण्ठो वृकोदरी ।   
  
प्राणाद्याश्च पुरा देवी लक्ष्मीः सोमो हिरण्यपुः ।   
  
दुर्गोत्तारिणी सम्मोहाज्जीवो मूर्त्तिमनोहरः ॥ स ॥   
  
हः शिवो गगनं हंसो नागलोकोऽम्बिकापतिः ।   
  
नकुलीशो जगत्प्राणः प्राणेशः कपिलामलः ।   
  
परमात्मात्मजो जीवो यवाकः शान्तिदोऽङ्गनः ।   
  
मृगोभयोऽरुणा स्थाणुः क्रुटकूपविरावणः ।   
  
लक्ष्मीर्मविहरः शम्भुः प्राणशङ्किललाटजः ।   
  
स्वकोपवारणः शूली चैतन्यं पादपूरणः ।   
  
महालक्ष्मीः परं शम्भुः शाखीठः सोममण्डलम् ॥ ह ॥   
  
प्। १११) ला पृथ्वी विमला मेघोऽनन्तोऽव्यवहासिता ।   
  
व्यापिनी शिवदा केतुर्जगत्सारतरं हठः ।   
  
ग्लौर्मृडानी च वेदार्थसारो नारायणः स्वयम् ।   
  
जठरो नकुलिः पीता शिवेशोऽनङ्गमालिनी ॥ ल ॥   
  
क्षः कोपस्तुम्बुकः कालो रूक्षः संवर्त्तकः परः ।   
  
नृसिंहो विद्युता माया महातेजा युगान्तकः ।   
  
परात्मा क्रोधसंहारौ बलान्तो मेरुवाचकः ।   
  
सर्वाङ्गः सागरः कामः संयोगान्त्यस्त्रिपूरकः ।   
  
क्षेत्रपालो महाक्षोभो मातृकान्तानलक्षयः ।   
  
मुखं कव्यवहानन्ता कालजिह्वा गणेश्वरः ।   
  
छायापुत्रश्च सङ्घातो मलयश्रीर्ललाटकः ॥ क्ष ॥  
  
इति श्रीप्राणतोषिण्यां प्रथमे सर्गकाण्डे वर्णाभिधानकथनं नामाष्टमः   
परिच्छेदः ॥  
  
  
मन्त्राणां वर्णमयत्वात् वर्णप्रकरणानन्तरं मन्त्रप्रकरणस्यौचित्यात्   
मन्त्रप्रकरणमुच्यते विश्वसारतन्त्रे तृतीयपटले ॥   
  
अथ मन्त्रान् प्रवक्ष्यामि शृणुष्व कमलानने ! ।   
  
यस्य प्रसादमात्रेण चतुर्वर्गं लभेन्नरः ।   
  
कैलासस्य चतुर्दिक्षु मन्त्राणां साधकस्य च ।   
  
सन्ति सर्वत्र तन्त्राणि चतुर्द्धा परमेश्वरि ! ।   
  
कोटिकोटिश्च मन्त्राणां यन्त्राणां साधकस्य च ।   
  
पृथिव्यां देवलोकेषु गन्धर्वेषु रसातले ।   
  
नरलोके ऋषिलोके कुष्माण्डराक्षसेषु च ।  
  
नानारूपाणि तन्त्राणि सन्ति वैशेषिकाणि च ।   
  
सर्वेषां तन्त्रमन्त्राणां मानुषेषु विशिष्यते ॥ तथा ।   
  
मुक्तापीतपयोदविद्रुमजवावर्णैर्मुखैः पञ्चभिस्त्र्यक्षैरञ्जितमीशमिन्दुमुकुटं   
पूर्णेन्दुकोटिप्रभम् ।   
  
शूलं तङ्ककृपाणवज्रदहनान् नागेन्द्रघण्टाङ्कुशान् पाशं भीतिहरं   
दधानमसिताकल्पोज्ज्वलाङ्गं भजे ॥   
  
प्रणम्य कथयिष्येऽहं सर्वलोकहितं परम् ।   
  
यस्मिन् यादृश आचारस्तत्र धर्मस्तु तादृशः ।   
  
कृतार्थस्तेन जायेत स्वर्गमोक्षसमन्वितः ।   
  
भ्रान्तिस्तत्र न कर्त्तव्या तदा सिद्धिः प्रजायते ॥ तथा ।   
  
प्। ११२) मुक्तामुखे देवतायाः सर्वमन्त्रं जगाद, सः ।   
  
यक्षगन्धर्वनागेषु तथा पीतमुखेन च ।   
  
कुष्माण्डविघ्नलोश?शु पयोदेन मुखेन वै ।   
  
वैदूर्येण जवाभेन मनुष्येषु निगद्यते ।   
  
शिष्येभ्यो दापयामास महाविद्या शुरेश्वरः ।  
  
शिष्येभ्यो दापनप्रकारस्तु गायत्रीतन्त्रे दशमब्राह्मणपटले ॥   
  
शिव उवाच ॥   
  
लम्बोदर ! महाभाग ! शृणु मे परमं वचः ।   
  
इदं महासुसन्दर्भं मम वक्त्राद्विनिर्गतम् ।   
  
निर्गतं पार्वती वक्त्रात्तन्त्रं परमदुर्लभम् ।   
  
विलिख्य बहुयत्नेन गच्छ सिद्धाश्रमं सुत ! ।   
  
यत्र तिष्ठन्ति मुनयो वेदवेदाङ्गपारगाः ।   
  
अणिमादिगुणैर्युक्तः शीघ्रं त्वं भव मे सुत ! ।   
  
इत्युक्तः शङ्करेणासौ चाष्टबाहुरभूत्ततः ।   
  
चतुर्भिर्हस्तैः संलिख्य शिवाय विनिवेदयेत् ॥   
  
शिव उवाच ॥   
  
गच्छ पुत्र ! महावाहो ! तन्त्रमादाय सत्वरम् ।   
  
सिद्धाश्रमं वनं रम्यं यथेन्द्रस्य च नन्दनम् ।   
  
प्रणम्य प्रययौ शीघ्रं तन्त्रमादाय तद्वनम् ॥   
  
इत्युपक्रम्य ॥   
  
मुनेर्वाक्यं ततः श्रुत्वा तत्तन्त्रं मुनये ददौ ।   
  
एवं तन्त्राणि सर्वाणि विलिख्य विनिवेदयेत् ॥   
  
इति पृथिव्यां तन्त्रावतरणप्रकारः ॥   
  
विश्वसारे ॥   
  
जीवकोटिप्रविष्टा सा महाविद्या महेश्वरि ! ।   
  
महाविद्या महेशानि ! जीवेनैव प्रकीर्तिता ।  
  
जीवेजीवत्वसिद्धिः स्याद्देवदेवत्वसिद्धये ।   
  
मातृकावर्णभेदेभ्यः सर्वे मन्त्राः प्रजज्ञिरे ।   
  
प्रजज्ञिरे प्रादुर्वभूवुरित्यर्थः ॥   
  
महाविद्या महापूर्वा महामन्त्राश्च भाविनि ! ।   
  
सर्वेषां बीजमित्युक्तं शङ्करस्य मतेन च ।   
  
कुलमूलावतारकल्पसूत्रटीकाधृततापनी च ।   
  
परमशिवभट्टारकः श्रुत्यष्टादशविद्याः सर्वाणि दर्शनानि च लीलया   
तत्तदवस्थापन्नः प्रणीय सविमत्या भगवत्या स्वात्माविभिन्नया पृष्टः   
पञ्चभिर्मुखैः पञ्चाम्नायान् परमार्थस्वरूपान् प्रणिन्ये इति ।   
  
एतान् व्याचक्षते शङ्कराचार्याः ।   
  
प्ररमशिव इति तदुक्तं परिमलोल्लासे ॥   
  
प्। ११३) परमेशः प्रसन्नात्मा प्रकाशस्य महेशितुः ।   
  
प्रथमो यः परिस्पन्दः शिवतत्त्वं तदुच्यते ॥   
  
भट्टारकः सर्वनियमकर्त्ता ।   
  
कुलार्णवे पञ्चमखण्डे सप्तदशोल्लासे ॥   
  
भवपापप्रशमनात् टङ्कारेन्दुकशेखरात् ।   
  
रक्षणात् कमनीयाद्वा भट्टारक इति स्मृतः ॥   
  
श्रुतिप्रसिद्धा अष्टादशविद्या इति ।   
  
चत्वारो वेदा उपवेदाश्चत्वारः षडङ्गानि   
पुराणन्यायमीमांसाधर्मशास्त्राण्येतावत्यः ॥   
  
श्रुतिप्रसिद्धा इति सर्वतः प्रामाण्येनोक्तम् ।   
  
चत्वारो वेदा इति ऋक्सामाथर्वयजूंषि ।   
  
उपवेदा इत्यायुर्वेदगान्धर्ववेददण्डनीतिधनुर्वेदा   
यथाक्रममुक्तवेदानामित्यवगन्तव्यम् ।   
  
तथा च शौनकोक्तौ चरणव्यूहे ऋग्वेदस्यायुर्वेदोपवेदो यजुर्वेदस्य धनुर्वेदोपवेदः   
सामवेदस्य गान्धर्ववेदोपवेदोऽथर्ववेदस्यार्थशास्त्राणि भवन्तीति अस्त्रशास्त्राणि   
भवन्तीति चतुर्थचरणं दाक्षिणात्याः पठन्ति ।   
  
श्रीभागवते तृतीयस्कन्धे द्वादशाध्याये तु ।   
  
आयुर्वेदं धनुर्वेदं गान्ध्र्वं वेदमात्मनः ।   
  
स्थापत्यं चासृजद्वेदं क्रमात् पूर्वादिभिर्मुखैरित्युक्तम् ।   
  
स्थापत्यं विश्वकर्मशास्त्रमिति स्वामी ।   
  
तत्तु गृहवास्तुकुण्डादिकरणशास्त्रम् ।   
  
एतेषां श्रुतिवेदभिन्नशास्त्रेभ्यः प्रामाण्यकीर्त्तनाय सर्वशास्त्राणामादौ   
निर्देशः कृतः शङ्कराचार्यैः ।   
  
श्रीधरस्वामिना तु श्रीभगवद्गीताटीकायां स्मृतिशास्त्रापेक्षया   
दण्डनीतेर्दुर्बलत्वमुक्तम् ।   
  
तथात्वे त्वायुर्वेदोक्तमहौषधानामभक्ष्यापेयानाम-ग्राह्यत्वं स्यात् ।   
  
शरलांस्तु तादृशौषधभक्षणे तु प्रायश्चित्तमाहुः । तन्न ।   
  
एतान्येव व्याधितस्य भिषक्क्रियायामप्रतिषिद्धानि यानि चैवं विधानि तेष्वप्यदोष इति   
स्मृत्युक्तेः ।   
  
षडङ्गानीति शिक्षाकल्पव्याकरणनिरुक्तच्छन्दोज्योतींषि ।  
  
पुराणं पञ्चलक्षणाक्रान्तं व्यासप्रणीतम् ।   
  
न्यायः कर्ममीमांसा ।  
  
गौतमेन तथा न्यायमिति वक्ष्यमाणवचनादान्वीक्षिक्यपि ।   
  
मीमासां ब्रह्ममिमांसा वेदान्त इति यावत् ।   
  
धर्मशास्त्राणिमन्वादिप्रणीतानि ।   
  
प्। ११४) एतावत्योऽष्टादशविद्या इति दर्शनानि व्याचक्षते आचार्याः ।   
  
यथादर्शनानि बौद्धशैवब्राह्मसौरवैष्णवशाक्तानीति ।   
  
सम्प्रति तु वेदान्तसाङ्ख्यमीमांसाविशेषतर्कशास्त्राणि दर्शनानि मन्यन्ते सुधिय   
इति ।   
  
लीलयेति लीला इच्छाविशेषः ।   
  
अन्यथा सृष्टिकर्तृत्वे निरीहस्य भगवतः कारणान्तरापेक्षा नास्त्येव ।   
  
तत्तदवस्थापन्न इति ब्रह्मविष्णुरुद्रव्यासनारदादिशरीरीति ।   
  
अत-एव गन्धर्वतन्त्रे प्रथमपटले ॥   
  
प्रथमं हि मया प्रोक्तं शैवं पाशुपतादिकम् ।   
  
मच्छक्त्यावेशितैर्विप्रैः सम्प्रोक्तानि ततः परम् ।   
  
कणादेन च सम्प्रोक्तं शास्त्रं वैशेषिकं महत् ।   
  
गौतमेन तथा न्यायं साङ्ख्यन्तु कपिलेन तु ।   
  
धिषणेन तथा प्रोक्तं चार्वाकमतिगर्हितम् ।   
  
दैत्यानां नाशनार्थाय विष्णुना बुद्धरूपिणा ।   
  
बौद्धशास्त्रं तथा प्रोक्तं लग्ननीलपटादिकम् ।   
  
आपत्यं श्रुतिवाक्यान्यां दर्शयन् लोकगर्हितम् ।   
  
कर्मस्वरूपत्याज्यत्वमत्र वै प्रतिपद्यते ।   
  
सर्वकर्मपरिभ्रष्टं कल्पषन्तु तदुच्यते ।   
  
गौतमप्रोक्तशास्त्रार्थनिरताः सर्व एव हि ।   
  
शार्गालीं योनिमापनाः सन्दिग्धाः सर्वकर्मसु ।   
  
अत-एव महाभारते मोक्षधर्मे काश्यपेन्द्रसंवादे ॥   
  
अहमासं पण्डितको हौतुको वेदनिन्दकः ।   
  
आन्वीक्षिकीं तर्कविद्यामनुरक्तो निरर्थिकामिति प्रस्तुत्य आक्रोष्टा चातिवक्ता च   
ब्रह्मयज्ञषु वै द्विजान् ।   
  
यस्येयं फलनिष्पत्तिः शृगालत्वं मम द्विजेति ब्राह्मणं प्रति शृगालवाक्यम् ॥   
  
ननु आन्वीक्षीकी दण्डनीतिस्त्रयी त्रिदिवसुन्दरीति कालीकुलसर्वस्वी-  
यवचनेनाद्यासहस्रनामान्तर्गतत्वेनान्वीक्षिक्याः श्रीमद्दक्षिणकालिकास्वरूपाया   
अध्ययनरूपोपासनया यदि शृगालत्वं स्यात्तदा चतुर्वर्गफलं कुतो लब्धव्यमिति   
चेत् सत्यमान्वीक्षिक्यध्यात्मविद्येति ब्रूमः ।   
  
सा च दत्तात्रेयप्रणीता न गौतमोक्ता ।   
  
तता च भागवते प्रथमस्कन्धे ।   
  
षष्ठमत्रेरपत्यत्वं वृतः प्राप्तोऽनुसुयया ।   
  
प्। ११५) आन्वीक्षिकीमलर्काय प्रह्लादादिभ्य ऊचिवानिति ।   
  
अत्रिणा वृतः सन् तस्यापत्यत्वं प्राप्तः ।   
  
कथमित्याह अनुसूयायामामेवापत्यं वृतवानिति दोषदृष्टिमकुर्वन्नित्यर्थः ।   
  
शेषं सुगमम् ।   
  
आन्वीक्षिकीमात्मविद्यामिति श्रीधरस्वामिना व्याख्यातम् ।   
  
न गौतमोक्तविद्या सा तु तर्काह्वयत्वेन पसिद्धेति चेन्नैवम् ।   
  
तथात्वे आन्वीक्षिकीं तर्कविद्यामिति मोक्षधर्मश्लोके तर्कविद्येति विशेषणमान्वीक्षिकी   
दण्डनीतिस्तर्कविद्यार्थशास्त्रयोरित्यमर-सिंहोक्तञ्च न सङ्गच्छते ।   
  
तस्मात्तयोर्द्वयोरेवान्वीक्षिकीति नामधेयम् ।   
  
अथ तर्हि उक्तदोषस्तदवस्थ इति सत्यं गन्धर्वतन्त्राभिप्रायमनालोच्य   
दोषमाशङ्कसे तथाहि ।   
  
निष्ठाया अतीतार्थाभिधायित्वाच्छार्गालीं योनिमापन्नाः प्राप्तशृगालयोनिकाः सर्व   
एव गौतमप्रोक्तशास्त्रार्थनिरताः केवलतर्कशास्त्रनिपुणाः सन्तः सर्वकर्मसु   
सन्दिग्धा भवन्तीति वचनस्य निर्गलितार्थः ।   
  
शास्त्रान्तरव्यावृत्तिस्तु निपातेन व्यज्यते ।   
  
अत-एव आम्नायार्थाविवादेन न्यायचिन्तां करोति यः ।   
  
तेन निःश्रेयसं प्राप्यं शार्गाली योनिरन्यथेति पठन्ति ।   
  
मोक्षधर्मश्लोकार्थसु ।   
  
तर्कविद्यामान्वीक्षिकीमनुरक्तोऽहं द्विजानाक्रोष्टातिवक्ता च यस्य ब्राह्मणं   
प्रत्याक्रोशस्यातिवादस्य च फलनिष्पत्तिर्मम शृगालत्वमिति ।   
  
युक्तञ्चैतद्वाचिकपापस्य मनुना तथात्वस्य प्रतिपादितत्वात् ॥   
  
तथा च मनुः ॥   
  
शरीरजैः कर्मदोषैर्याति स्थावरतां नरः ।   
  
वाचिकैः पक्षिजातित्वं मानसैरन्त्यजातितामिति ।   
  
मानसपापन्तु न गृहस्थानामित्यग्रे वक्ष्यते कलीतरपरं वा ।   
  
तथा च भागवते प्रथमस्कन्धे ।   
  
नानुद्वेष्टि कलिं सम्राट् सारङ्ग इव सारभुक् ।   
  
कुशलान्याशु सिध्यन्ति नेतराणि कृतानि यत् ।   
  
सारङ्गो भ्रमर इव सारग्राही सम्राट् राजा कलिं नानुद्वेष्टीत्यन्वयः ।   
  
कुशलानि पुण्यानि आशु सङ्कल्पेन सिध्यन्ति फलन्ति ।   
  
इतराणि पापानि नाशु सिध्यन्ति यतस्तानि कृतान्येव सिध्यन्ति न तु   
सङ्कल्पमात्राणीत्यर्थः ।   
  
प्। ११६) सङ्कल्पः कर्म मानसमित्यमरः ।  
  
यदि तु तर्कविद्यापाठेन शृगालत्वमुच्यते तदा तु मोक्षधर्मस्याक्रोष्टेत्यादि   
श्लोकस्य वैयर्य्यं स्यादिति सुधीभिर्विचार्य्यमिति ॥   
  
गान्धर्वे ॥   
  
द्विजन्मना जैमिनिना सर्ववेदमपार्थतः ।   
  
निरीश्वरेण वादेन कृतं शास्त्रं महत्तरम् ।   
  
सविमत्येति सविमतिर्विमर्षरूपा ।   
  
भगवत्येति भगवती सच्चिदानन्दरूपलक्षणा ।   
  
स्वात्माविभिन्नयेति ।   
  
स वै नैव रेमे तस्मादेकाकी न रमते स द्वितीयमैच्छत ।   
  
सहैतावाननवास यथा स्त्रीपुंसौ सम्परिष्वक्तौ स तावानेवात्मानं द्वेधार्पयेत्   
।   
  
पतिश्च पत्नी चाभवताम् ।   
  
तस्मादिदमर्द्धं गच्छत इति तस्मात्तु याज्ञवल्क्यस्तस्मादयमाकाशस्त्रिधापूर्य्यत   
एव तां समभवत्ततो मनुष्या अजायन्त सौहे यमीक्षाञ्चक्रे ।   
  
इति श्रुतिः ।   
  
एतदुक्तं स्वच्छन्दभैरवे ।   
  
गुरुशिष्यपदे स्थित्वा स्वयं देवो महेश्वरः ।   
  
पूर्वोत्तर पदैर्वाक्यैस्तन्त्रान् समवतारयत् ॥   
  
परापञ्चाशिकायामपि ।   
  
परमेशः प्रकाशात्मा प्रकाशस्य महेशितुः ।   
  
विमर्षैकस्वभावत्वं न क्वचिद्व्यवधीयते ।   
  
पञ्चभिर्मुखैरिति ईशानतत्पुरुषवामदेवाघोरसद्योजातस्वरूपैः ।  
  
पञ्चाम्नायानिति पूर्वपश्चिमदक्षिणोत्तरनिरुत्तरान् सर्वेषां देवानां   
तत्तत्प्रकरणस्वरूपान् ॥   
  
तदुक्तं भैरवतन्त्रे ॥   
  
पूर्वपश्चिमदक्षिण उत्तरञ्च निरुत्तरमिति ।   
  
अन्यत्रापि पूर्वाम्नायः पूर्वमुखः पश्चिमः पश्चिमामुखः ।   
  
दक्षिणो दक्षिणस्तद्वदुत्तरश्चोत्तरः परः ।   
  
निरुत्तरं तथा चोर्द्धं सिद्धान्तागमरूपिणम् ।   
  
ऊर्द्धाम्नायपरिज्ञानं नाल्पस्य तपसः फलमिति ।   
  
अन्यत्र पूर्वाम्नायः शब्दरूपो दक्षिणः कर्णरूपकः ।   
  
पश्चिमः प्रश्नरूपः स्यादुत्तरश्चोत्तरस्तथा ।   
  
ऊर्द्ध्वाम्नायस्तत्त्वबोधः केवलानुभवात्मकः ॥   
  
कुलार्णवतन्त्रेऽपि ॥   
  
मम पञ्चमुखेभ्यश्च पञ्चाम्नायाः समुद्गता इत्यादि ।   
  
परमार्थस्वरूपानिति सर्वेषां शैवाद्याम्नायानां सारभूतान् ॥   
  
प्। ११७) निर्वाणन्त्रे षष्ठपटलेऽपि ॥   
  
विभाव्य सुखपद्मं हि शिवस्य वरवर्णिनि ! ।   
  
सद्योजतं वामदेवमघोरञ्च ततः परम् ।   
  
तत्पुरुषं तथेशानं पञ्चवक्त्रं प्रकीर्तितम् ।   
  
सयोजातञ्च वै शुक्लं शुद्धस्फटिकसन्निभम् ।   
  
पीतवर्णं तथा सौम्यं वामदेवं मनोहरम् ।   
  
कृष्णवर्णमघोरञ्च समं भीमविवर्द्धनम् ।   
  
रक्तं तत्पुरुषं देवि ! दिव्यमूर्तिमनोहरम् ।   
  
श्यामलञ्च तथेशानं सर्वदेवशिवात्मकम् ।   
  
चिन्तयेत् पश्चिमे चाद्यं द्वितीयञ्च तथोत्तरे ।   
  
अघोरं दक्षिणे देवं पूर्वे तत्पुरुषं तथा ।   
  
ईशानं मध्यतो ज्ञेयं चिन्तयेद्भक्तितत्परः ॥   
  
समयाचारतन्त्रे द्वितीयपटले तु षडाम्नाया उक्ता यथा ॥   
  
पूर्वाम्नायो यदा मन्त्रस्तदा प्राचीदिशि स्थितः ।   
  
सदाशिवोऽहं भगवानाचारः परिकीर्तितः ।   
  
एवं वै दक्षिणाम्नायो दक्षिणस्यां दिशि स्थितः ।   
  
एवमेवोत्तराम्न्याय उत्तरस्यां दिशि स्थितः ।   
  
मुखमूर्द्ध कृतं देवि ! यत् प्रोक्तं तव सन्निधौ ।   
  
ऊर्द्ध्वाम्नायश्च कथितो देवानामपि दुर्लभः ।   
  
यदाचारो मुखे देवि ! यत् प्रोक्तं गिरिजे ! प्रिये ! ।   
  
अध आम्नाय इत्युक्तः सत्यं सत्यं सुमध्यमे ! ।   
  
षडाम्नायश्च कथिताश्चोत्पत्तिक्रमनामतः ।   
  
यस्मिन् यस्मिंश्च ये देवाः कथिताश्च वरानने ! ।   
  
तान् देवांश्च प्रवक्ष्यामि साधकानां हिताय वै ।   
  
श्रीविद्याभेदसहिता तारा च त्रिपुरा तथा ।   
  
भुवनेशी चान्नपूर्णा पूर्वाम्नाये प्रकीर्तिता ।   
  
वगलामुखी वशिनी त्वरिता धनदा तथा ।   
  
महिषघ्नी महालक्ष्मीर्दक्षिणाम्नायकीर्तिताः ।   
  
वाशिनी बालभैरवीत्यर्थः ॥   
  
महासरस्वती विद्या तथा वाग्वादिनी परा ।   
  
प्रत्यङ्गिरा भवानी च पश्चिमाम्नायकीर्तिताः ॥   
  
कालिकाभेदसहिता ताराभेदैश्च संयुता ।   
  
मातङ्गी भैरवी च्छिन्ना तथा धूमावती परा ।   
  
उत्तराम्नायकथिताः कलौ शीघ्रफलप्रदाः ।   
  
समस्तभेदसहिताः कालिकायाः प्रकीर्त्तिताः ।   
  
प्। ११८) द्वाविंशत्यक्षरी तासां दक्षिणाम्नायकीर्तिता ।   
  
तत्परा परमा विद्या न विद्यान्तरगोपिता ॥   
  
पराप्रासादमन्त्रश्च ऊर्द्ध्वाम्नाये प्रकीर्तितः ।   
  
वागीश्वरादयो देवा अध आम्नायकीर्तिताः ।   
  
ऊर्द्ध्वाम्नाया अधश्चैव केवलं मोक्षदो भवेत् ।   
  
धर्मार्थकाममोक्षार्थे आम्नायान्ये प्रकीर्त्तिताः ।   
  
यथोक्तविधाना भद्रे ! कृत्वा फलमवाप्नुयात् ।   
  
पूर्वाम्नायादि सर्वासां विधानं शृणु सुन्दरि ! ।   
  
कृत्वा येनाशु लभते फलं यदुत्तमोत्तमम् ।   
  
षट्कर्मफलदा नॄणां षडाम्नायाः प्रकीर्त्तिताः ।   
  
उत्तराम्नायो देवीशि ! तेषामाशु फलप्रदः ॥   
  
अत-एव पादुकापञ्चकस्तोत्रे षडाम्नायफलोपेतमित्युक्तम् ।   
  
अत्राम्वायादीनां नानातन्त्रैर्वर्णविरोधः   
पञ्चसडित्याम्नायविरोधश्चाम्नायादिभेदेन समाधानीय इति पूर्वमुक्तं   
कल्पभेदेन वा ।   
  
तत्राम्नायभेदेनाचारभेद उक्तस्तु निरुत्तरतन्त्रे प्रथमपटले ॥   
  
पूर्वाम्नायोदिवं कर्म पाशवं कथितं प्रिये ! ।   
  
यदुक्तं दक्षिणाम्नाये तदेव पाशवं स्मृतम् ।   
  
पश्चिमाम्नायजं कर्म पशुवीरसमाश्रितम् ।   
  
उत्तराम्नायजं कर्म दिव्यवीराश्रितं प्रिये ! ।   
  
दिव्योऽपि वीरभावेन साधयेत् पितृकानने ।   
  
वीरासनं विना दिव्यः पूजयेत् पितृकानने ।   
  
ऊर्द्ध्वाम्नायोदितं कर्म दिव्यभावाश्रितं प्रिये ! ।   
  
एतेन तन्त्रादीनामेवाम्नायत्वमायातम् ।   
  
तुल्यप्रमाणत्वज्ञापनाय तु श्रुतिवेदाम्नायानामेकपर्य्यायता अमरसिंहेन स्वीकृता   
।   
  
अत-एव मेरुतन्त्रे प्रथमप्रकाशे ॥   
  
न वेदः प्रणवं त्यक्त्वा मन्त्रो वेदसमुत्थितम् ।   
  
तस्माद्वेदपरो मन्त्रो वेदाङ्गश्चागमः स्मृत इति ।   
  
तन्त्राणां वेदाङ्गत्वमुक्तम् वेदे परो वेदपर उत्तम इत्यर्थः ।   
  
वेदा मन्त्रा एवाङ्गानि यस्य स तथा निरुत्तरतन्त्रेऽपि ॥   
  
आगमः पञ्चमो वेदः कौलस्तु पञ्चमाश्रम इति ।   
  
एवञ्च प्रागुक्ततापनीव्याख्याने शङ्कराचार्य्यैरेतावत्य इति विशेषणदानेन   
तापन्युक्ताष्टादशेति विशेषणेन च दर्शनानां पृथङ्निर्देशेनाप्यन्येषां न   
विद्यात्वं किन्तु सामान्येन शास्त्रत्वमेव ।   
  
प्। ११९) तानि तु कामसूदनटमुद्राशिल्पाश्वगजरत्नश्येन-  
परीक्षास्त्रनिर्माणस्थापत्यकेरलिस्वरशकुनराजनीतिकाव्या-लङ्कारप्रभृतीनि ।   
  
अत-एवं विद्याः शास्त्राणि शिल्पानि नृत्यगीतादिकञ्च यदि सरस्वतीस्तवे विद्याशास्त्रयोः   
पृथगुपादानम् तर्हि शिल्पादीनामपि शास्त्रत्वात् कथं तत्र पृथङ्निर्देश इति   
चेन्नैवम् ।   
  
शिल्पादिशब्देन शिल्पादिक्रिया तन्त्राभिमता अतो न दोषः ।   
  
तेषां शास्त्रत्वे प्रमाणन्तु कामशास्त्रमजानन्तो रमन्ते पशवो यथेत्यादिवचनम्   
।   
  
अष्टादशविद्यान्तःपातिपुराणविद्यामध्ये प्रचरद्रूपत्वात् सटीकतया   
निःसन्दिग्धार्थत्वाच्च भागवतमात्रस्य लक्षणमुच्यते ।   
  
नारदपञ्चरात्रे द्वितीयरात्रे सप्तमाध्याये ॥   
  
ग्रन्थाष्टादशसाहस्त्र्यं द्वादशस्कन्धसम्मितम् ।   
  
शुकप्रोक्तं भागवतं श्रुत्वा निर्वाणतां व्रजेत् ।   
  
पुरा भगवता प्रोक्तं कुष्णेण ब्रह्मणे शुके ।   
  
पुराणसारं शुद्धं तत् तेन भागवतं विदुः ॥   
  
शारदाद्वितीयपटले ॥   
  
मातृकावर्णभेदेभ्यः सर्वे मन्त्राः प्रजज्ञिरे ।   
  
मन्त्रविद्याविभागेन द्विविधा मन्त्रजातयः ।   
  
मन्त्राः पुन्देवता ज्ञेया विद्याः स्त्रीदेवताः स्मृताः ॥   
  
प्रयोगसारेऽपि ॥   
  
द्विधा प्रोक्ताश्च ते मन्त्राः सौम्यसौरविभागतः ।   
  
सौराः पुन्देवता मन्त्रास्ते च मन्त्राः प्रकीर्त्तिताः ।   
  
सौम्याः स्त्रीदेवतास्तद्वद्विद्यास्ते विश्रुता इति प्रयोगविशेषसिद्ध्यर्थं मन्त्राणां   
त्रैविध्यमाह शारदायाम् ।   
  
पुंस्त्रीनपुंसकात्मानो मन्त्राः सर्वे समीरिताः ।   
  
पुम्मन्त्रा हुम्फडन्ताः स्युर्द्विष्ठान्ताश्च स्त्रियो मताः ।   
  
नपुंसका नमोऽन्ताः स्युरित्युक्ता मनवस्त्रिधा ॥   
  
ननु निष्कलचेतन्यात्मकानन्दवाच्यस्य मन्त्रस्य कथं पुंस्त्र्यादिकल्पनमिति चेत्   
सत्यं वस्तुतो नास्त्येव उपासकानामर्थे कल्पनामात्रं यदाहुः ।   
  
चिन्मयस्य द्वितीयस्य निष्कलस्याशरीरिणः ।   
  
उपासकानां कार्यार्थं ब्रह्मणो रूपकल्पना ।   
  
प्। १२०) हुं फडिति सम्प्रदायाद्व्यस्तसमस्तास्तदन्ता इति ।   
  
द्विठान्ता इति स्वाहान्त इत्यर्थाः ॥   
  
ठशब्देन लिपिसाम्यादर्थाद्बिन्दुरुच्यते ।   
  
ठः शून्ये च वृहद्धलाविति कोषात् ।   
  
शून्यरूपमेव तस्य द्वित्वं तेन विसर्गः स च शक्तिरूप इति द्विठशब्देनाग्निशक्तिः   
स्वाहोक्ता ।   
  
प्रयोगसारे तु वषट्स्वाहान्तगाः स्त्रियः ।   
  
नपुंसका हुं नमोऽन्ता इति मन्त्रास्त्रिधा स्मृताः ।   
  
तारेणाप्यनुमीयन्ते मन्त्राः स्वाद्यन्तमध्यतः ।   
  
प्रत्यासन्नात्मभावेन यथा पुंस्त्रीनपुंसकाः ।   
  
बिन्दुसर्गेन्दुखण्डान्तास्तद्वदेव प्रकीर्त्तिताः ।   
  
शारदायाम् ॥   
  
शस्तास्ते त्रिविधा मन्त्रा वश्यशान्त्याभिचारके ॥   
  
नाराणणीये ॥   
  
शेषाः पुमांसः शस्तास्ते वश्योच्चाटविशेषतः ।   
  
क्षुद्रक्रियाद्युपध्वंसे स्त्रियोऽन्यत्र नपुंसकाः ।   
  
शारदायाम् ॥   
  
अग्नीषोमात्मका मन्त्रा विज्ञेयाः क्रूरसौम्ययोः ।   
  
पूर्वं मातृकायाः कुण्डल्या आविर्भावस्योक्तत्वात्तस्य अग्नीषोमात्मकत्वात्   
मन्त्राणामपि तथेति हृदयम् ।   
  
तत्रैव कर्मणोर्वह्नितारान्त्यवियत्प्रायाः समीरिताः ॥   
  
क्रूरसौम्ययोः कर्मणोरित्यन्वयः ।   
  
वह्नीरेफः ।   
  
तार ओङ्कारः ।   
  
अन्तः क्षकारः ।   
  
वियत् हकारः ।   
  
प्रायःशब्दो बाहुल्यवाची ॥   
  
आग्नेया मनवः सौमाय भूयिष्ठेन्द्वमृताक्षराः ।   
  
आग्नेया इति पूर्वेण सम्बध्यते ॥   
  
इन्दुः सकारः ।   
  
तत्त्वन्यासे इन्दुमण्डलस्य सकारादित्वेन न्यस्तत्वात् ।   
  
अमृतं वकारः ॥   
  
अत्रैकस्य बाहुल्ये तत्त्वम् ।   
  
उक्तञ्चेशानसंहितायाम् ॥   
  
ताराकाशाद्यन्तवाद्यन्तवर्णा आग्नेयाः स्युः सौम्यवर्णास्ततोऽन्ये ।   
  
आग्नेयोऽपि स्यात्तु सौम्यो नमोऽन्तः सौम्योऽपि स्यादग्निमन्त्रः फडन्त इति ।   
  
स्यादाग्नेयः क्रूरकर्मप्रसिद्धः ।   
  
सौम्यः सौम्यकर कुर्य्याद् यथावदिति ॥   
  
नारायणीयेऽपि ॥   
  
तारोऽन्त्याग्निवियत्प्रायो मन्त्र आग्नेय इष्यते ।   
  
शिष्टः सौम्यप्रशस्तौ तौ कर्मणोः क्रूरसौम्ययोरिति ॥   
  
शारदायाम् ॥   
  
आग्नेयाः सम्प्रबुद्ध्यन्ते प्राने चरति दक्षिणे ॥  
  
प्। १२१) भागे नाभिस्थिते प्राणे सौम्या बोधं प्रयान्ति च ।   
  
नाडीद्वयं गते प्राणे सर्वे बोधं प्रयान्ति च ।   
  
प्रयच्छन्ति शुभं सर्वे प्रबुद्धा मन्त्रिणां सदा ॥   
  
सुप्तकाले प्रयोगो न कार्य्यः ।   
  
उक्तञ्च नारायणीये ॥   
  
सुप्तः प्रबुद्धमात्रो वा मन्त्रः सिद्धिं न यच्छति ।   
  
स्वापकाले वामवहो जागरे दक्षिणावहः ॥   
  
आग्नेयस्य मनःसौम्यमन्त्रस्यैतद्विपर्य्ययः ॥   
  
स्वापकाले दक्षिणश्वासो जागरणे वामनिश्वास इति वैपरीत्यम् ।   
  
प्रबोधकालं जानीयादुभयोरन्तयोर्वहमिति ॥  
  
इति श्रीप्राणतोषिण्यां प्रथमे सर्गकाण्डे आम्नायभेदरूपकेशरकथनं नाम   
नवमः [नामाष्टमः] परिच्छेदः ।  
  
  
  
यद्यपि छिन्नादिदुष्टमन्त्राणां लक्षणं तन्त्रसारकारेणैव धृतं तथापि तेषां   
व्याख्यानार्थं नानाशोधनदर्शनार्थञ्चात्र लिख्यते ॥   
  
शारदायाम् ।   
  
छिन्नादिदुष्टमन्त्रास्ते पालयन्ति न साधकम् ।   
  
छिन्नो रुद्धः शक्तिहीनः पराङ्मुख इतीरितः ।   
  
वधिरो नेत्र हीनश्च कीलितः स्तम्भितस्तथा ।   
  
दग्धः स्रस्तश्च भीतश्च मलिनश्च तिरस्कृतः ।   
  
भेदितश्च सुषुप्तश्च मदोन्मत्तश्च मूर्च्छितः ।   
  
हृतवीर्यश्च हीनश्च प्रध्वस्तो बालकः पुनः ।   
  
कुमारश्च युवा प्रौढो वृद्धोनिस्त्रिंशकस्तथा ।   
  
निर्वीर्य्यः सिद्धिहीनश्च मन्दः कूटस्तथा पुनः ।   
  
निरंशः सत्त्वहीनश्च केकरो वीजहीनकः ।   
  
धूमितालिङ्गितौ स्यातां मोहितश्च क्षुधार्त्तकः ।   
  
अतिदृप्तोऽङ्गहीनः स्यादतिक्रुद्धः समीरितः ।   
  
अतिक्रूरश्च सव्रीडः शान्तमानस एव च ।   
  
स्थानभ्रष्टश्च विकरः सातिवृद्धः प्रकीर्त्तितः ।   
  
निःस्नेहः पीडितश्चापि वक्ष्याम्येषाञ्च लक्षणम् ॥   
  
तथा पुनरित्यनेन कूट एव निरंशक इत्याह ।   
  
अतिवृद्ध इति निःस्नेहविशेषणम् ।   
  
तेन निःस्नेह इत्यनन्तरमतिवृद्ध इत्युक्तमिति राघवभट्टः ॥   
  
मनोर्यस्यादिमध्यान्तेष्वानलं वीजमुच्यते ।   
  
संयुक्तं वा वियुक्तं वा स्वराक्रान्तं त्रिधा पुनः ।   
  
प्। १२२) चतुर्धा पञ्चधा वाथ स मन्त्रश्छिन्नसञ्ज्ञकः ।   
  
आदिमध्यावसानेष्विति समुच्चयः ।   
  
संयुक्तं वा अक्षरान्तरयुक्तं वियुक्तं वा केवलं वा इत्येकैकं द्विः सम्बध्यते   
।   
  
विशिष्टं मलिनं वा विशिष्टं बीजं वा यस्य स छिन्नसञ्ज्ञक इति ।   
  
बीजं शक्तिबीजं स्वराक्रान्तं दीर्घस्वराक्रान्तम् आ ई ऊ ऐ ओ एतत् स्वरयुक्तम् इति   
सम्प्रदायविदः ।   
  
वीजशब्देन मायाबीजं कथमिति चेदुक्तं शैवे ॥   
  
मायावीजस्य नामानि मानिनी शिववल्लवी ।   
  
वातावर्त्तिः कला वाणी बीजं शक्तिश्च कुण्डलीति ॥   
  
आदिमध्यावसानेषु भूवीजद्वन्द्वलाञ्छितम् ।   
  
रुद्धमन्त्रः स विज्ञेयो भुक्तिमुक्तिविवर्ज्जितः ।   
  
भूवीजं लः ।   
  
द्वन्द्वेति प्रत्येकं सम्बध्यते ।   
  
पिङ्गलामते ।   
  
आदौ द्विधा द्विधा मध्ये पुनश्चान्ते द्विधा भवेत् ।   
  
इन्द्रवीजमसौ मन्त्रो रुद्ध इत्यभिधीयते ॥   
  
मायात्रितत्त्वश्रीवीजवारहीनस्तु यो मनुः ।   
  
शक्तिहीनः स कथितो यस्य मध्ये न विद्यते ।   
  
माया भुवजेशीवीजम् ।   
  
त्रितत्त्वं हुङ्कारः प्रणवो वा ।   
  
वारः फ्रेङ्कारः ।   
  
चीबीजं लक्ष्मीवीजम् ।   
  
एषां न समुच्चयः ।   
  
तदुक्तम् ।   
  
मायाबीजं न यत्रास्ति त्रितत्त्वं वारमेव वा ।   
  
श्रीगृहं वापि मन्त्रोऽसौ शक्तिहीनः प्रकीर्त्तितः ।   
  
पिङ्गलामतेऽपि ।   
  
मायाबीजं त्रितत्त्वं वा श्रीगृहं यत्र नास्ति चेत् ।   
  
शक्तिहीन इति ख्यातः सामर्थ्यं हन्ति मन्त्रिण इति ॥   
  
कामबीजं मुखे माया शिरस्यङ्कुशमेव वा ।  
  
असौ पराङ्मुखः प्रोक्तो हकारो बिन्दुलाञ्छितः ।   
  
यस्य मध्ये इति पूर्वपद्यचरणेनान्वयः ।   
  
मुखे आदौ ।   
  
शिरसि अन्ते ।   
  
अङ्कुशं क्रोङ्कारः ।   
  
वाशब्दः समुच्चये ।   
  
यदुक्तं पिङ्गलामते ॥   
  
कामबीजं नयन्मध्ये मायादावन्तिमोऽङ्कुशः ।   
  
पराङ्मुख इति प्रोक्तो मनुः सिद्ध्यै पराङ्मुख इति ॥   
  
यन्त्रमुक्तावल्यामपि ।   
  
यस्य कामकलाबीजं मध्यस्थाने न विद्यते ।   
  
आदौ मायाङ्कुशश्चान्ते ज्ञेयश्चासौ पराङ्मुख इति ॥   
  
आद्यन्तेमध्येष्बिन्दुर्वा न भवेद्वधिरः स्मृतः ।   
  
प्। १२३) हकारो बिन्दुलाञ्छित इति पूर्वश्लोकचरणेनान्वयः ।   
  
बिन्दुलाञ्छित इन्दुरित्यनेनापि सम्बन्ध्यते ।   
  
आद्यन्तमध्येष्विति न समुच्चयः ।   
  
यदुक्तम् ।   
  
शून्यं बिन्दुसमायुक्तमाद्यन्ते वाथ मध्यतः ।   
  
न भवेज्जीवबीजं वा यस्यासौ वधिरः स्मत इति ।   
  
केचिद्बिन्दुशब्देन ठकाराख्यमाचक्षते ।   
  
जीवबीजेयनेन एतदपि परास्तम् ।   
  
पञ्चवर्णो मनुर्यः स्याद्रेफार्केन्दुविवर्जितः ।   
  
नेत्रहीनः स विज्ञेयो दुःखशोकामयप्रदः ।   
  
अर्को हकारः ॥   
  
वैष्णवकृत्तत्त्वन्यासे ॥   
  
अर्कमण्डलतत्त्वस्य हकारादित्वेन न्यस्तत्वात् हकारस्य पुंरूपत्वाद्वा अर्कत्वम् ।   
  
इन्दुः सकारः ।   
  
दुःखशोकामयप्रद इति क्रमेण फलम् ।   
  
यतोऽग्निसूर्य्यचन्द्राणां नेत्रत्रयात्मकत्वादेकद्विहीनतः कारणतापि ज्ञेया ।   
  
तदुक्तं पिङ्गलामते ॥   
  
पञ्चाक्षरस्तु यो मन्त्रो वह्निचन्द्रार्कवर्जितः ।   
  
नेत्रहीन इति ज्ञेयो दुःखशोकभयावह इति ॥   
  
आदिमध्यावसानेषु हंसप्रासादवाग्भवौ ।   
  
विद्येते स तु मन्त्रः स्यात् स्तम्भितः सिद्धिरोधकः ।   
  
हंसस्वरूपं प्रसादो होंवीजम् ।   
  
वाग्भव ऐंवीजम् ॥   
  
वह्निवायुसमायुक्तो यस्य मन्त्रस्य मूर्द्धनि ।   
  
सप्तधा दृश्यते तन्तु दग्धं मन्येत मन्त्रवित् ।   
  
वह्नीरेफः वायुर्यकारस्तेन समवेतः अत ऊर्द्ध्वं वा मूर्द्धनि आदौ ।   
  
तदुक्तं पिङ्गलामते ।   
  
आदिस्थैः सप्तभिर्वीजैर्मारुतैः पावकाक्षरम् ।   
  
दीपितं यत्र तं मन्त्रमार्य्या दग्धं प्रचक्षते ॥   
  
अस्त्रं द्वाभ्यां त्रिभिः षड्भिरष्टाभिर्दृश्यतेऽक्षरैः ।   
  
स्रस्तः सोऽभिहितो यस्य मुखेन प्रणवः स्मृतः ।   
  
द्वाभ्यां त्रिभिः षड्भिरष्टाभिर्वा अक्षरैर्वा यस्य अस्त्रं फट्कारो दृश्यते ।   
  
पिङ्गलामते भीतनाम्ना अयमुक्तः ।   
  
आदिमध्यावसानेषु यदि मन्त्रोऽसंयुतः ।   
  
भीत इत्युच्यते मन्त्रः फलहीनो विशारदैः ॥   
  
शिवो वा शक्तिरथ वा भीताख्यः स प्रकीर्त्तितः ।   
  
यस्य मुखेनेत्यादिगतश्लोकचरणेनान्वयः ।   
  
यस्य मुखे आदौ शिवो हङ्कारः शक्तिः सकारो नास्ति ।   
  
प्। १२४) अयन्तु मन्त्रान्तरेणोक्तः ।   
  
पिङ्गलामते ॥   
  
शिवशक्तिस्तथोङ्कारो यस्यादौ नास्ति तं मनुम् ।   
  
वदन्ति मातृकाहीनं हीनशक्तिप्रदायकम् ॥   
  
आदिमध्यावसानेषु भवेन्मार्णचतुष्टयम् ।   
  
यस्य मन्त्रः स मलिनो मन्त्रवित्तु विवर्ज्जयेत् ॥   
  
आदीत्यादेः समुच्चयः ।   
  
मार्णचतुष्टयमित्यत्रापि समुच्चयः ।   
  
तेन स्थानत्रये मिलित्वा मार्णचतुष्टयमपेक्षितम् ।   
  
तदुक्तं पिङ्गलामते ॥   
  
आदिमध्यान्तदेशेषु चतुर्द्धा यत्र दृश्यते ।   
  
मकारो मलिनं विद्यात्तं मन्त्रं मन्त्रवित् सदा ॥   
  
यस्य मध्ये दकारो वा क्रोधो वा मूर्द्धनि द्विधा ।  
  
अस्त्रं तिष्ठति मन्त्रः स तिरस्कृत उदाहृतः ।   
  
क्रोधो हूं वीजम् ।   
  
मध्ये दकारक्रोधयोर्विकल्प इति ।   
  
मूर्द्धनि अन्ते ।   
  
अस्त्रं द्विधास्त्रमिति सम्बन्धः ।   
  
तदुक्तम् ।   
  
दकारः क्रोधबीजं वा यस्य मध्ये व्यवस्थितम् ।   
  
फड्द्वयञ्च स्थिते प्राप्ते यन्मनोः स तिरस्कृत इति ॥   
  
ॐ द्वयं मुखे शीर्षे वषडस्त्रञ्च मध्यतः ।   
  
यस्यासौ भेदितो मन्त्रस्त्याज्यः सिद्धिषु सूरिभिः ।   
  
शीर्षे अन्ते ।   
  
वषट् अस्त्रं फट् ॥   
  
मन्त्रमुक्तावल्याम् ।   
  
अस्त्रवर्णद्वयं मध्ये वषडन्ते तथैव च ।   
  
यस्य मन्त्रस्य भिन्नोऽसौ विज्ञेयः सिद्धिवर्ज्जित इति ॥   
  
पिङ्गलामतेऽपि ॥   
  
अस्त्रवर्णद्वयं मध्ये वषडन्ते तथोदिताः ।   
  
अधमाः स्युरसौ मन्त्रो भेदितः परिकीर्त्तितः ॥   
  
त्रिवर्णो हंसहीनो यः सुषुप्तः स उदाहृतः ।  
  
त्रिवर्ण इति त्रिवर्णत्वं हंसहीनत्वमेकस्यैवोक्तम् ॥   
  
पिङ्गलामते ॥   
  
वर्णत्रयं भवेद् यत्र हंसहीनं स शम्भुना ।   
  
सुषुप्त इति सिद्धान्तः प्रोक्तः सिद्धिफलापह इति ॥   
  
मन्त्रमुक्तावल्यामपि ॥   
  
वर्णत्रयात्मको मन्त्रो यस्तु हंसविवर्ज्जितः ।   
  
प्रसुप्तः स तु विज्ञेयः सर्वसिद्धिफलापहः ।   
  
शारदायाम् ॥   
  
मन्त्रो वाप्यथ वा विद्या सप्ताधिकदशाक्षरः ।  
  
फट्कारपञ्चकादिर्यो मदोन्मत्त उदीरितः ।   
  
सप्ताधिकानि अष्टौ दश चाक्षराणि यत्र सः ॥   
  
फट्काराणां पञ्चकमादौ यस्य सः ॥   
  
प्। १२५) तदुक्तं राघवभट्टधृतेन ।   
  
विद्या वा यदि वा मन्त्रो यद्यष्टादशवर्णकः ।   
  
पञ्चफट्कारपूर्वः स्यान्मदोन्मत्तः स उच्यते ।   
  
पिङ्गलामतेऽपि ॥   
  
विद्या वा मन्त्रराजो वा यः स्यात् सप्तदशाधिकः ।   
  
फट्काराः पञ्च पूर्वञ्चेदुन्मत्तः स प्रकीर्त्तितः ॥   
  
शारदायाम् ॥   
  
तद्वदस्त्रं स्थितं मध्ये यस्य मन्त्रः स मूर्च्छितः ।   
  
यस्य मन्त्रस्य मध्ये तदस्त्रं स्थितं पञ्च वा फट्कारवीजानि स्थितानि स   
मूर्च्छित इत्यर्थः ॥   
  
विरामस्थानगं यस्य हृतवीर्य्यः स उच्यते ।   
  
विरामस्थानगमन्ते अस्त्रं यस्येत्यर्थः ।   
  
पिङ्गलामते तु ॥   
  
अस्त्रमन्ते भवेद्यस्य मध्ये प्रान्ते च शम्भुना ।   
  
हृतविर्मा इति ख्यातः स मन्त्रो नैव सिद्धिद इति ॥   
  
शारदायाम् ॥   
  
आदौ मध्ये तथा चान्ते चतुरस्रयुतो मनुः ।   
  
ज्ञातव्यो हीन इत्येष यः स्यादष्टादशाक्षरः ।   
  
आदाविति समुच्चयः ।   
  
स्थानत्रये मिलित्वा अस्त्रचतुष्टयम् ।   
  
तन्त्रान्तरे तु भीतनाम्ना अयमुक्तः ।   
  
तथा ।   
  
आदावन्ते तथा मध्ये चतुरस्रेण संयुतम् ।   
  
अष्टादशाक्षरं मन्त्रं भीतं तं भैरवोऽव्रवीत् ।   
  
अन्यत्र भीमनाम्ना अयमुक्तः ।   
  
यथा ।   
  
आदौ मध्ये तथा चान्ते चतुरस्रयुतो मनुः ।   
  
ज्ञातव्यो भीम इत्येष यः स्यादष्टादशाक्षरः ॥   
  
शारदायाम् ॥   
  
एकोनविंशत्यर्णो वा यो मन्त्रस्तारसंयुतः ।   
  
हृल्लेखाङ्कुशवीजाट्यस्तं प्रध्वस्तं प्रचक्षते ।   
  
तारः प्रणवः ।   
  
हृल्लेखा ह्रीमिति ।   
  
अङ्कुशः क्रोमिति ।   
  
एकोनविंशतिवर्णोऽष्टादशाक्षरो वा ॥   
  
तथा च राघवभट्टधृतवचनम् ।   
  
स स्यादष्टादशाक्षरः ।   
  
विंशत्येकोनवर्णश्च मायौङ्काराङ्कुशान्वितः ।   
  
प्रध्वस्त इत्यसौ मन्त्रः शम्भुदेवेन कीर्तित इति ॥   
  
सप्तवर्णो ध्रुवयुतो मनुर्निस्त्रिंश ईरितः ।   
  
ध्रुवः प्रणवः ।   
  
अन्यत् सुगमम् ॥   
  
सप्तवर्णो मनुर्बालः कुमारोऽष्टाक्षरः स्मृतः ।   
  
षोडशार्णो युवा प्रौढश्चत्वारिंशल्लिपिर्मनुः ॥   
  
लिपिरक्षरम् ॥   
  
राघवभट्टधृतमपि ॥   
  
सप्ताक्षरो भवेद्बालः कुमारश्चाष्टवर्णकः ।   
  
चत्वारिंशाक्षरः प्रौढस्तरुणः षोडशाक्षर इति ॥   
  
प्। १२६) त्रिंशवर्णश्चतुःषष्टिवर्णोमन्त्रः शताक्षरः ।   
  
चतुःशताक्षरश्चापि वृद्ध इत्यभिधीयते ॥   
  
नवाक्षरो ध्रुवयुतो मनुर्निस्त्रिंश ईरितः ।   
  
नवाक्षरत्वं ध्रुवयुक्तत्वञ्चैकस्यैव ॥   
  
पिङ्गलामते ॥   
  
नवाक्षरस्तु निस्त्रिंशो ध्रुवयुक्तश्च मृत्युद इति ॥   
  
शारदायाम् ॥   
  
यस्यावसाने हृदयं शिरोमन्त्रो च मध्यतः ।   
  
शिखा वर्म च न स्यातां वौषट् फट् कार एव वा ॥   
  
शिवशक्त्यार्णहीनो वा स निर्वीर्य्य इति स्मृतः ।   
  
हृदयं नमः ।   
  
शिरः स्वाहा ।   
  
शिखा वषट् ।   
  
वर्म हूम् ।   
  
शिवो हकारः ।   
  
शक्तिः सकारः ।   
  
राघवभट्टधृतम् ॥   
  
अन्ते तु हृच्छिरोवीजो मध्ये वर्म्म शिखा तथा ।   
  
शिवशक्त्यात्मकौ वर्णौ न स्तो यस्य स मन्त्रराट् ।   
  
निर्वीर्य्य इति सम्प्रोक्तः सर्वकर्मसु गर्हितः ॥   
  
तन्त्रान्तरे तु ॥   
  
निर्वीर्य्यस्तु समाख्यात आदावोङ्कारवर्ज्जित इति ॥   
  
एषु स्थानेषु फट्कारः षोढा यस्मिन् प्रदृश्यते ।   
  
स मन्त्रः सिद्धिहीनः स्यान्मन्दः पङ्क्त्यक्षरो मनुः ।   
  
आदिमध्यावसानेषु एषां समुच्चयः ।   
  
षोढेति स्थानत्रये मिलित्वेत्यर्थः ।   
  
मन्द इति पङ्क्त्यक्षरो दशाक्षरः ।   
  
पङ्क्तिच्छन्दसो दशाक्षरत्वात् उक्तदशाक्षरो भवेन्मन्त्र इति ॥   
  
कूट एकाक्षरो मन्त्रः स एवोक्तो निरंशकः ॥   
  
द्विवर्णः सत्त्वहीनः स्यात् चतुर्वर्णस्तु केकरः ॥   
  
षडक्षरो वीजहीनस्त्वर्द्धसप्ताक्षरो मनुः ।   
  
अत्रार्द्धसप्ताक्षरत्वम् अर्द्धद्वादशवर्णत्वञ्च वक्ष्यमाणम् ।   
  
अन्ते स्वरस्य न सत्त्वाज्ज्ञेयम् ॥   
  
सार्द्धद्वादशवर्णो वा धूमितः स तु निन्दितः ।   
  
सार्द्धवीजत्रयं तद्वदेकविंशतिवर्णकः ।   
  
सार्द्धवीजत्रयमपि पूर्ववत् तद्वद्धूमित इत्यर्थः ।   
  
तदुक्तं पिङ्गलामते ।   
  
अर्द्धसप्ताक्षरो मन्त्रः सार्द्धद्वादशवर्णकः ।   
  
धूमितः स समाख्यातः सार्द्धवर्णत्रयोऽथ वेति ॥   
  
विंशत्यर्णस्त्रिंशदर्णो वा यः स्यादालिङ्गितस्तु सः ॥   
  
द्वाविंशत्यक्षरो मन्त्रोमोहितः परिकीर्त्तितः ॥   
  
द्वात्रिंशदर्णो मन्त्रो यः सप्तविंशतिवर्णकः ।   
  
क्षुधार्त्तः स तु विज्ञेयश्चतुर्विंशतिवर्णकः ॥   
  
एकादशाक्षरो वापि पञ्चविंशतिसङ्ख्यकः ।   
  
प्। १२७) त्रयोविंशतिवर्णो वा मन्त्रो दृप्त उदाहृतः ॥   
  
उद्देशावसरे अतिदृप्तस्योक्तत्वात् लक्षणावसरे दृप्तलक्षणं कथं क्रियते इति   
नोद्देश्यं सत्यपि उत्सर्गे भेदात् ॥   
  
तदुक्तं राघवभट्टधृतमन्त्रमुक्तावल्याम् ॥   
  
धात्वर्थं बाधते कश्चित् कश्चित्तमनुवर्त्तते ।   
  
तमेव विशिनष्ट्यन्योऽनर्थकोऽन्यः प्रयुज्यते ॥   
  
षड्विंशत्यक्षरो मन्त्रः षड्विंशत्यक्षरस्तथा ।   
  
त्रिंशदेकोनवर्णो वाप्यङ्गहीनोऽभिधीयते ॥   
  
अष्टाविंशत्यक्षरो य एकत्रिंशदथापि वा ।   
  
अतिक्रुद्धः स कथितो निन्दितः सर्वकर्मसु ॥   
  
त्रिंशदक्षरको मन्त्रस्त्रयस्त्रिंशदथापि वा ।   
  
अतिक्रूरः स गदितो निन्दितः सर्वकर्मसु ॥   
  
चत्वारिंशतमारभ्य त्रिषष्टिर्यावदापतेत् ।   
  
तावत्सङ्ख्या निगदिता मन्त्राः सव्रीडसञ्ज्ञकाः ।   
  
चत्वारिंशदक्षरमारभ्य एकैकाक्षरवृद्ध्या चतुर्विंशतिप्रकारः स व्रीडित इत्यर्थः   
॥   
  
पञ्चषष्ट्यक्षरा ये स्युर्मन्त्रास्ते शान्तमानसाः ।  
  
एकोनशतपर्यन्ताः पञ्चषष्ट्यक्षरोदिताः ।   
  
ये मन्त्रास्ते निगदिताः स्थानभ्रष्टाह्वया बुधैः ॥   
  
पञ्चषष्ट्यक्षरमादिर्यस्य इति अतङ्गुणसंविज्ञानो बहुव्रीहिरयम् ।   
  
अन्यथा पञ्चषष्ट्यक्षरस्य पूर्वं शान्तमानसत्वेनोक्तत्वात्तस्यापीयं सञ्ज्ञा   
स्यात् ॥   
  
स्पष्टमुक्तं मन्त्रमुक्तावल्यां यथा ॥   
  
पञ्चषष्ट्युत्तरा ये च यावदेकोनकं शतमिति ।  
  
तेन एकैकाक्षरवृद्ध्या चतुस्त्रिंशत्प्रकाराः स्थानभ्रष्टसञ्ज्ञका इति ॥   
  
त्रयोदशाक्षरा ये स्युर्मन्त्राः पञ्चदशाक्षराः ।   
  
विकलास्तेऽभिधीयन्ते शतं सार्द्धंशतन्तु वा ।   
  
शतद्वयं द्विनवतिरेकहीनाथवापि वा ।   
  
शतत्रयं वा यत्सङ्ख्या निःस्नेहास्ते समीरिताः ।   
  
एकहीना द्विनवतिरेकाधिका नवतिरित्यर्थः ॥   
  
चतुःशतान्यथारभ्य यावद्वर्णसहस्रकम् ।   
  
अतिवृद्धः प्रयोगेषु परित्याज्यः सदा बुद्धैः ॥   
  
सहस्रार्णाधिका मन्त्रा दण्डकाः पीडिताह्वयाः ॥   
  
द्विसहस्राक्षरा मन्त्राः खण्डशः सप्तधा कृताः ।   
  
ज्ञातव्याः स्तोत्ररूपास्ते मन्त्रा एते यथा स्थिताः ।   
  
प्। १२८) तथा विद्याश्च बोद्धव्या मन्त्रिभिः सर्वकर्मसु ।   
  
तथा सदोषा इत्यर्थः ॥   
  
राघवभट्टधृतम् ॥   
  
यथा मन्त्रास्तथा विद्या भेदभिन्नाः परस्परम् ।   
  
ज्ञातव्या देशिकेन्द्रेण नानातन्त्रेषु भाषिता इति ।   
  
भेदभिन्ना इति लक्षणभेदेन भिन्ना न तु परमार्थतः ।   
  
केचित्तु सर्वकर्मस्वित्यत्र काम्यकर्मस्विति पठन्तो मुक्त्यर्थजपे एतद्दोषाभावात्   
दशसंस्कारादि न कर्त्तव्यमित्याहुः ।   
  
तन्न ।   
  
मुक्त्यर्थजपेऽपि वक्ष्यमाणशोधनादिकं कर्त्तव्यमेवेति राघवभट्टोक्तवदिति ॥   
  
शारदातिलके द्वितीयपटले ॥   
  
दोषानिमानविज्ञाय यो मन्त्रान् भजते बुधः ।   
  
सिद्धिर्न जायते तस्य कल्पकोटिशतैरपि ।   
  
इत्यादिदोषदुष्टांस्तान्मन्त्रानात्मनि योजयन् ।   
  
शोधयेदूर्द्धपवनो बद्धया योनिमुद्रया ।   
  
बद्धया योनिमुद्रया ऊर्द्ध्वपवनः कृतकुम्भकः साधक आत्मनि मन्त्रान् योजयन्   
शोधयेदित्यन्वयः ॥   
  
शोधनप्रकारस्तु राघवभट्टधृतेनोक्तो यथा ॥   
  
बद्ध्वा तु योनिमुद्रां तां सङ्कोच्याधारपङ्कजम् ।   
  
तदुत्पन्नान् मन्त्रवर्णान् कुर्वतश्च गतागतान् ।   
  
ब्रह्मरन्ध्रावधि ध्यात्वा वायुनापूर्य्य कुम्भयेत् ।   
  
सहस्रं प्रजपेन्मन्त्रं मन्त्रदोषोपशान्तये ।   
  
योनिस्थानमुद्रणाद् योनिमुद्रा ।   
  
महामुद्रया मूलबन्धं संशोधयेत् ॥   
  
महामुद्रा तु राघवभट्टधृता यथा ॥   
  
पादमूलेन वामेन योनिं सम्पीड्य दक्षिणम् ।   
  
पादं प्रसारितं कृत्वा कराभ्यां पूरयेन्मुखम् ।   
  
कण्ठे वक्त्रं समारोप्य धारयेद्वायुमूर्द्धतः ।   
  
मूलरन्ध्रस्तु ।   
  
पार्ष्णिभागेन सम्पीड्य योनिमाकुञ्चयेद् गुदम् ।   
  
अपानमूर्द्ध्वमाकृष्य मूलबन्धो निगद्यते ॥   
  
अथ योनिमुद्रा कुब्जिकातन्त्रे षष्ठपटले ॥   
  
अथ वक्ष्ये महेशानि ! शारदेन्दुनिभानने ! ।   
  
अतीव परमं देवि ! न प्रकाश्यं कदाचन ।   
  
न प्रकाश्यमिदं देवि ! स्वयोनिरिवं पार्वति ! ।   
  
निशीथे मुक्तकेशस्तु नग्नः शक्तिसमन्वितः ।   
  
चिन्तयेदिष्टदेवीञ्च योगिनां योगरूपिणीम् ।   
  
गुह्यदेशे वामपादगुल्फं संयोजयेत् सुधीः ।   
  
प्। १२९) शरीरञ्च स्थिरीकृत्य जिह्वायां तालुकं न्यसेत् ।   
  
नासाग्रं नेत्रयुक्तञ्च कर्तव्यञ्च महेश्वरि ! ।   
  
कण्ठासनं तथा कृत्वा चिन्तयेदूर्द्ध्ववाहिनीम् ।   
  
भुजङ्गरूपिणीं देवीं मूलाधारनिवासिनीम् ।   
  
प्रातराधारकमले हुतभुङ्मण्डलोपरि ।   
  
चतुर्भुजां महादेवीं परमामृतवृंहिताम् ।   
  
श्यामवर्णां महादेवीं महापद्मासनस्थितम् ।   
  
अभयञ्च वरञ्चैव दक्षिणे धारिणीं सदा ।   
  
खड्गं मुण्डञ्च वामेऽस्मिन् धारयन्तीं सनातनीम् ।   
  
मुक्तकेशीं स्मितमुखीं श्मशानालयवासिनीम् ।   
  
दन्तुरां दक्षिणव्याप्ति मुक्तकेशीं दिगम्बरीम् ।   
  
शवानां करसङ्घातैः कृतकाञ्चीं हसन्मुखीम् ॥   
  
लम्बमानां मुण्डमालां धारयन्तीं सदाशिवाम् ।   
  
शवस्य हृदये चैव दक्षपादनिषेविताम् ।   
  
महाकालेन रत्यर्थमत्यन्तलालसापराम् ।   
  
चन्द्रसूर्य्यवह्निरूपनयनत्रयसंयुताम् ।   
  
अर्द्धचन्द्रधरां देवीं पीनोन्नतपयोधराम् ।   
  
शिवाभिर्घोररावाभिश्चतुर्दिक्षु समन्विताम् ।   
  
चतुर्वेदैरपाराञ्च सर्ववेदविभूषिताम् ।   
  
कामदां कामरूपाञ्च भक्तानां त्राणकारिणीम् ।   
  
चतुर्वर्गप्रदां भीमां वन्दे दक्षिणकालिकाम् ।   
  
स्वाधिष्ठाने महादेवीं चिन्तयेदिन्दुरूपिणीम् ।   
  
तत्र देवीञ्च सञ्चिन्त्य निर्मलं विश्वरूपिणम् ।   
  
अभयं वरदञ्चैव हस्तञ्च सुरसुन्दरि ! ।   
  
धनुर्वाणधरां देवीं पाशाङ्कुशधरां पुनः ।   
  
वाणलिङ्गसमायुक्तां नीलमेघाननप्रभाम् ।   
  
ललज्जिह्वां महादेवीं विष्णुरूपां सनातनीम् ।   
  
बालयुग्मलसत्कर्णां दुष्टासुरनिसूदिनीम् ॥   
  
व्याघ्रचर्मपरीधानां ब्रह्मरन्ध्रनिवासिनीम् ।   
  
अतिप्रसन्नवदनां स्मेराननसरोरुहाम् ।   
  
मणिपूरे चिन्तयेत्तु तेजः पुञ्जां सनातनीम् ॥   
  
दिगम्बरीं करालास्यां मुक्तकेशीं चतुर्भुजाम् ।   
  
रक्तवर्णां महादेवीं रक्तवस्त्रविधारिणीम् ।   
  
पद्मासनां महादेवीं सर्वनागविभूषिताम् ।   
  
शङ्खचक्रगदापद्मधारिणीं सुरपूजिताम् ।   
  
धर्मार्थदायिनीं देवीं भक्तानां त्राणकारिणीम् ।   
  
प्। १३०) सर्वसिद्धिप्रदां देवीं जगतां मोहिनीं पुनः ।   
  
महामायां मोहिनीञ्च ज्ञानिनां ज्ञानदां सतीम् ।   
  
सुन्दरीं रमणीं रामां चतुवर्गफलम्प्रदाम् ।   
  
शान्तां शान्तप्रियामुग्रामुग्रदैत्यविनाशिनीम् ।   
  
मधुमांसप्रियां कृष्णां यशोदानन्दकारिणीम् ।   
  
भक्तिगम्यां महादेवीं महाकालनिवासिनीम् ।   
  
सर्वेषां जननीं नित्यां चिन्तन्येत् सुरपूजिताम् ।   
  
अनाहते महादेवि ! चिन्तयेत् परदेवताम् ।   
  
अष्टभुजां महादेवीं रक्तवर्णां त्रिशक्तिकाम् ।   
  
धनुर्वाणञ्च खड्गञ्च चक्रञ्च दधतीं शिवे ! ।   
  
पाशाङ्कुशधरां देवीं ब्रह्मादिसुरवन्दिताम् ।   
  
अर्द्धचन्द्रधरां देवीं पीनोन्नतपयोधराम् ।   
  
पद्मासनां महामायां महापद्मासनस्थिताम् ।   
  
एवं सञ्चिन्तयेद् देवीं ब्रह्ममार्गेण गामिनीम् ।   
  
विशुद्धे तु महाचक्रे चिन्तयेत् परमेश्वरीम् ।   
  
दशभुजां महादेवीं पीतवर्णां सनातनीम् ।   
  
कपालं खेटकं शङ्खं दर्पणं चामरं तथा ।   
  
दक्षिणे बिभ्रतीं देवीं कामराजोपरि स्थिताम् ।   
  
वामे खड्गं महापद्मं कर्त्तृकं पाशमङ्कुशम् ।   
  
धारयन्तीं महादेवीं महासिंहासनस्थिताम् ।   
  
दिव्यवस्त्रपरीधानां जटामुकुटमण्डिताम् ।   
  
ब्रह्मविष्णुमहादेववन्दितां सुरसुन्दरीम् ।   
  
आज्ञाचक्रे महेशानि ! द्विभुजां चिन्तयेत् सुधीः ।   
  
सिंहस्कन्धसमारूढां द्विभुजां सुमनोहराम् ।   
  
वराभयं दधानाञ्च नानामणिविभूषिताम् ॥   
  
जटामुकुटसंयुक्तामर्द्धचन्द्रविभूषिताम् ।   
  
रत्नकाञ्चीसमायुक्तां रत्नमालाविभूषिताम् ।   
  
रक्तवस्त्रपरीधानां कमलापतिसेविताम् ।   
  
संसारदुःखशमनीं संसारार्णवतारिणीम् ।   
  
सुषुम्नावर्त्मना देवीं चिन्तयेद्व्यालरूपिणीम् ।   
  
षट्चक्रभेदयोगेन चिन्तयेत् परमेश्वरीम् ।   
  
सहस्रारदले चैव चिन्तयेत् परमेश्वरीम् ।   
  
कामं भ्रमन्तं तन्मध्ये पञ्चवाणविभूषितम् ।   
  
गङ्गादिसर्वतीर्थञ्च अमृतं प्रतिचक्रके ।   
  
वसन्तादि महादेवि ! सर्वर्त्तुपरिशोभितम् ।   
  
प्। १३१) श्वेतवर्णं महादेवि ! सहस्रदलमुत्तमम् ।   
  
सर्वदेवसमायुक्तं सर्वशक्तिसमन्वितम् ।   
  
सर्वमन्त्रमयं देवि ! चतुर्वेदविभूषितम् ।   
  
एकादशमहादेवां ब्रह्मविष्णुशिवात्मिकाम् ।   
  
कर्णिकां स्वर्णवर्णाञ्च तत्र देवं विचिन्तयेत् ।   
  
चिन्मयं परशिवं देवि ! ध्यानगम्यं सनातनम् ।   
  
सारात्सारतरं परादपि परं चेतोवचोऽगोचरम् नित्यानन्दनिरन्तरं निरूपमं   
वेदैरपारं परम् ।   
  
शिवशक्तिमयं देवि ! निर्गुणं सगुणात्मकम् ।   
  
प्रदीपकलिकाकारं योगिनां ध्यानरूपिनम् ।   
  
चैतन्यरूपिणं देवं परमामृतवृंहितम् ।   
  
तन्मध्ये चिन्तयेद्देवीं त्रिगुणाञ्च सनातनीम् ।   
  
घोरदंष्ट्रां करालास्यां ललज्जिह्वां चतुर्भुजाम् ।   
  
सद्यञ्छिन्नशिरःखड्गवामोर्द्ध्वाधः कराम्बुजाम् ।   
  
अभयं वरदञ्चैव दक्षिणाधोर्द्ध्वपाणिकाम् ।   
  
नीलमेघप्रभां तन्वीं घोररूपां दिगम्बराम् ।   
  
कण्ठावसक्तमुण्डालीगलद्रुधिरचर्चिताम् ।   
  
कर्णावतंसतां नीतशवयुग्मभयानकाम् ।   
  
बालार्कमण्डलाकारलोचनत्रितयान्विताम् ।   
  
सृक्कद्वयगलद्रक्तधाराविस्फुरिताननाम् ॥   
  
मुक्तकेशीं स्मितमुखीं श्मशानालयवासिनीम् ।   
  
शवानां करसङ्घातैः कृतकाञ्चीं हसन्मुखीम् ।   
  
शवरूपमहादेवहृदयोपरि संस्थिताम् ।   
  
महाकालेन रत्यर्थमुपविष्टां स्मरातुराम् ।   
  
शिवाभिर्घोररावाभिश्चतुर्दिक्षु समन्विताम् ।   
  
अतिप्रसन्नवदनां स्मेराननसरोरुहाम् ।   
  
अनाहतस्तु तत्रैव तडित्कोटिसमप्रभाम् ।   
  
तस्योर्द्ध्वे तु शिखा तन्वि ! चिद्रूपा परमा कला ।   
  
तया सहितमात्मानमेवम्भूतं विचिन्तयेत् ।   
  
गच्छन्तीं ब्रह्ममार्गेण लिङ्गभेदक्रमेण तु ॥   
  
सूर्य्यकोटिप्रभाकारं चन्द्रकोटिसुशीतलम् ।   
  
अमृतं तद्धि सञ्ज्ञस्थं परमानन्दलक्षणम् ॥   
  
गत्वा कुलाकुलां दिव्यां पुनरेव कुलं विशेत् ।   
  
एवमभ्यस्यमानस्य अत्यन्तस्येह निश्चयात् ।   
  
जरामरणदुःखाद्यैर्मुच्यते भवबन्धनात् ॥   
  
चतुर्विधा तु सा सृष्टिस्तस्यां योनौ प्रवर्त्तते ।   
  
प्। १३२) योनिमुद्रेयमाख्याता सर्वसिद्धिप्रदायिका ।   
  
मूलाधारसरोजे तु त्रिकोणं सुमनोहरम् ।   
  
कामं भ्रमन्तं तन्मध्ये बालार्ककोटिसन्निभम् ।   
  
तदूर्द्ध्वे कुण्डलीं शक्तिं तडित्कोटिसमप्रभाम् ।   
  
सुषुप्तभुजगाकारां सार्द्धत्रिबलयान्विताम् ॥   
  
मूलाधारत्रिकोणे तां भावयेत् सुरसुन्दरीम् ।   
  
अरोप्यारोप्यशक्तिं कमलजनिलयामात्मना साकमेषु स्थानेष्वब्जासनेषु   
प्रणिहितहृदयां चिन्तयन्तीं क्रमेण ।   
  
नित्यानन्दावसानं खगमुकुलमहापद्मसङ्घान्तरस्थां   
ध्यायेच्चैतन्यरूपामभिनवजलदां मोक्षमार्गैकमार्गाम् ॥   
  
साक्षाल्लाक्षारसाभां गगनगतमहापद्मसंस्थाच्च हंसात् पीत्वा   
दिव्यामृतौघं पुनरपि च विशेन्मध्यदेशं कुलस्य ।   
  
चक्रे चक्रे क्रमेणामृतरसविसरैस्तर्पयेद्देवतास्ताः डाकिन्याद्याः समस्ताः   
सकलदलगतां तर्पयेत् कुण्डलीं ताम् ।   
  
इन्द्रस्तदूर्द्ध्व बोधिन्यां नादेनादस्तथैव च ।   
  
शक्तौ पुनर्व्यापिकांशमामनुं मनुगोचरे ॥   
  
मन्त्राक्षराणि चिच्छक्तौ प्रोतानि परिभावयेत् ।   
  
तामेव परमो व्योम्नि परमामृतवृंहिते ।   
  
दर्शयेदात्मसम्भावं पूजाहोमादिकं विना ।   
  
एवं सञ्चिन्तयेन्मन्त्रं स योगी नात्र संशयः ॥   
  
सर्वपापविनिर्मुक्त इष्टदेवीं प्रपश्यति ।   
  
षण्मासे सर्वसिद्धिः स्यादात्मानञ्च प्रपश्यति ॥   
  
अष्टादशमहासिद्धिर्वत्सरान्ते भविष्यति ।   
  
एवं सञ्चिन्तयेद्देवीं परमात्मस्वरूपिणीम् ॥   
  
स एव शङ्करः साक्षात् स एव विष्णुरव्ययः ।   
  
स एव परमं ब्रह्म स एव देवतोत्तमः ॥   
  
इति ते कथिता देवि ! योनिमुद्रा महेश्वरि ! ।   
  
वत्सरेण लभेत् सिद्धिं पूर्णकामः लभेत् पुनः ।   
  
श्रीपार्वत्युवाच ॥   
  
अशक्ता योनिमुद्रायां हीनबुद्धिनराः कलौ ।   
  
विहितं साधने शक्तौ कथं यान्ति परां गतिम् ॥   
  
सदाशिव उवाच ॥   
  
साधु पृष्टं महादेवि ! जन्तूनां हितकारिणि ! ।   
  
योनिमुद्रां महेशानि ! कर्त्तुं न शक्यते ।   
  
मायया वा श्रिया वापि कामेन प्रणवेन वा ॥   
  
सम्पुटं मूलमन्त्रन्तु जपेदष्टसहस्रकम् ।   
  
प्। १३३) तेनैव च सुसिद्धं स्यान्मन्त्रसाधनमाचरेत् ।   
  
शृणु चान्यत् प्रवक्ष्यामि साधनं परमाद्भुतम् ।   
  
येनानुष्ठितमात्रेण सर्वसिद्धिः प्रजायते ।   
  
पञ्च ह्रस्वाः सन्धिवर्णा व्योमेराग्निर्जलं धरा ।   
  
अन्त्यमाद्यं द्वितीयञ्च चतुर्थं मध्यमं क्रमात् ॥   
  
पञ्चवर्णाक्षराणि स्युर्वान्तः श्वेतेन्दुभिः सह ।   
  
एषां भूतलिपिः प्रोक्ता द्विचत्वारिंशदक्षरैः ।   
  
आयम्बरार्णवर्गाणां पञ्चमाः शान्तसंयुताः ।   
  
वर्गाद्या इति विज्ञेया नववर्गाः स्मृता अमौ ।   
  
एतद्वचनं शारदायां षष्ठपटलेऽपि ॥   
  
अस्यार्थः ॥   
  
पञ्चह्रस्वाः अ इ उ ऋ ऌ इति प्रथमवर्णः ।   
  
सन्धिवर्णा ए ऐ ओ औ इति द्वितीयो वर्गः ।   
  
व्योम हकारः ।   
  
इरो यकारः ।   
  
अग्नीरेफः ।   
  
जलं वकारः ।   
  
धरा लकार इति तृतीयो वर्गः ।   
  
पञ्चवर्गाक्षराणां क्रममाह अन्त्यमिति ।   
  
अन्त्यं डः ।   
  
आद्यं कः ।   
  
द्वितीयं खः ।   
  
चतुर्थं घः ।   
  
मध्यमं गः ।   
  
अयं क्रमश्चतुर्ष्वन्येष्वपि वर्गेषु एवमष्टवर्गः ।   
  
रान्तः शकारः ।   
  
श्वेतं यकारः ।   
  
इन्दु सकारः ।   
  
अयं नवमवर्गः ।   
  
नवमवर्गाद्यक्षराण्याह आयम्बरार्ण इति ।   
  
अम्बरार्णो हकारः ।   
  
अश्च एश्च अम्बरार्णश्चेति द्वन्द्वे अ ए इत्यत्र सन्धौ ऐ अम्बरे परे आयादेशे   
आम्बर इति वर्गाणां पञ्चमा ङ ञ ण न म इति वर्णाः ।   
  
शान्तसंयुताः शकारान्तास्तेन अ ए इ ङ ञ ण न म श इत्यक्षराणि इति नवमो   
वर्गः ।   
  
वर्गवर्णानां पञ्चभूतात्मकं दर्शयति शारदा ॥   
  
व्योमेराग्निजलक्षौणी वर्गवर्णान् पृथग्विधः ।   
  
द्वितीयवर्गे भूर्न स्यान्नवमे न जलं धरा ।   
  
द्वितीयवर्गस्य चतुरक्षरत्वादन्त्यभूतात्मकमक्षरं नास्ति एवमन्त्यवर्गस्य   
त्रिवर्णात्मकत्वादुभयं नास्तीत्यर्थः ।   
  
विरिञ्चिविष्णुरुद्राश्विप्रजापतिदिगीश्वराः ।   
  
क्रियादिशक्तिसहिताः क्रमात् स्युर्वर्गदेवताः ।   
  
दिगीश्वरा इन्द्रयमवरुणचन्द्राः ।   
  
सर्वे किम्भूताः क्रियाज्ञानेच्छाशक्तिसंहिता इत्यन्वयः ।   
  
त्रिधावृत्तक्रियाज्ञानेच्छाशक्तिभिरुपेताः ।   
  
केचित्तु दिगीश्वरा इत्येकक्रियाशक्त्यादयस्तिस्र इति नव देवता वदन्ति ।   
  
प्। १३४) ऋषिः स्याद्दक्षिणामूर्त्तिर्गायत्रं छन्द ईरितम् ।   
  
देवता कथिता सद्भिः साक्षाद्वर्णेश्वरी परा ।   
  
हादिषड्वर्गकैः कुर्य्यात् षडङ्गानि सजातिभिः ।   
  
ध्यायेल्लिपितरोर्मूले देवीं तन्मयपङ्कजे ।   
  
वदन्ति सुधियो वृक्षं नित्यवर्णमयं परम् ।   
  
परसंविन्महाबीजं बिन्दुनादमहाशिफम् ।   
  
पृथिव्यक्षरशाखाभिः सर्वाशासु विजृम्भितम् ।   
  
मलिलाक्षरपत्रः स्वैः सञ्च्छादितजगत्त्रयम् ।   
  
वह्निवर्णाङ्कुरैर्दीप्तं रत्नैरिव सरद्रुमम् ।   
  
मरुद्वर्णलसत्पुष्पैर्द्योतयन्तं वपुःश्रियम् ।   
  
आकाशार्णफलैर्नम्रं सर्वभूताश्रये परम् ।   
  
परामृताक्षमधुभिः सिञ्चन्तीं परमेश्वरीम् ।   
  
वेदागमादिभिः कॢप्तं समुन्नतिमनोहरम् ।   
  
शिवशक्तिमयं साक्षाच्छायाश्रितजगत्त्रयम् ।   
  
एनमाश्रित्य सुनयः सर्वान् कामानवाप्नुयुः ॥   
  
अस्यार्थः ॥   
  
लिपितरोर्मूले तन्मयपङ्कजे वर्णमयपद्मे देवीं ध्यायेदित्यन्वयः ।   
  
ध्यानं पश्चाद्वक्ष्यति ।   
  
लिपितरुमाह वदन्तीति ।   
  
वर्णमयं वृक्षं पण्डिता नित्यं वदन्ति ।   
  
किम्भूतं परसंवित् कुण्डलिनी परम्ब्रह्म वा वीजम् ।   
  
एवं बिन्दुनादो शिफे मूले यस्य तम् ।   
  
ननु तद्वृक्षो नित्यश्चेत्तदा कथं परसंविन्महावीजमित्युक्तम् ।   
  
सत्यं व्यञ्जकत्वेन वीजवदुपचर्य्यते ।   
  
शेषं सुगमम् ।   
  
ध्यानमाह ॥   
  
अङ्कोन्मुक्तशशाङ्ककोटिसदृशीमापीनतुङ्गस्तनीं चन्द्रार्द्धाङ्कितमस्तकां   
मधुमदादालोलनेत्रयाम् ।   
  
बिभ्राणामनिशं वरं जपवटीं विद्यां कपालं करैराद्यां यौवनगर्वितां   
लिपितनुं वागीश्वरीमाश्रये ॥   
  
कुब्जिकातन्त्रोक्तध्यानं यथा ।   
  
अक्षस्रजं हरिणपीतमुदग्रटङ्कं विद्याः करैरविरतं दधतीं त्रिनेत्राम् ।   
  
अर्द्धेन्दुमौलिमरुणामरविन्दमालां वर्णेश्वरीं प्रणमत स्तनभारनम्रामिति ।   
  
तथा ।   
  
पाशाङ्कुशपुटं कृत्वा मायां ततः समीरणम् ।   
  
दहनं धरणीं तोयं माहेश्वरं ततः परम् ॥   
  
प्रासादञ्च समुच्चार्य्य शक्तिः सूर्य्यसमन्विता ।   
  
अमुष्या भूतलिप्याश्च प्राणा इह ततो वदेत् ।   
  
प्। १३५) पुनर्मन्त्रान् समुच्चार्य्य पाशादींश्च ततो वदेत् ।   
  
जीव इह स्थित इति पुनस्तांश्च समुच्चरेत् ।   
  
सर्वेन्द्रियाणीत्येताश्च क्रमात्तानुच्चरेत् सुधीः ।   
  
वाङ्मनश्चक्षुस्त्वगिति श्रोत्रघ्राण प्राणा इहागत्य ततो वदेत् ।   
  
सुखं चिरं समुच्चार्य्य तिष्ठन्तु वह्निवल्लभा ।   
  
इति प्राणान् प्रतिष्ठाप्य ध्यायेत्तामिष्टसिद्धये ॥   
  
इत्युक्त्वा ध्यानमुक्तम् ।   
  
ततो न्यासं कुर्य्यात् ॥   
  
तदुक्तं शारदायाम् ॥   
  
आधारदेशेऽधिष्ठाने नाभौ हृदि पदे पुनः ।   
  
विन्दौ नादे ततः शक्त्यां शिवे देशिकसत्तमः ।   
  
नवाधारेषु विन्यसेत् स्वरान्नव यथाविधि ।   
  
मूलाधारे स्वाधिष्ठाने नाभौ हृदि पदे भ्रुमध्ये मूर्द्ध्नि तदुपरिदेशे   
द्वादशदलपद्मे इति नवसु स्थानेषु नव स्वरान् न्यसेदित्यर्थः ।   
  
हादिवर्णांस्ततो न्यसेन्मुखे मूर्द्धादितः सुधीः ।   
  
ऊर्द्ध्वमाहेन्द्रयाम्य दिक्पश्चिमेषु समाहितः ।   
  
दोःपत्सु वेदवर्गांश्च वर्णान् देशिकसत्तमः ।   
  
वर्णा मूलोपमूलाग्रमध्यदेशक्रमेण तु ।  
  
तत्राग्रमङ्गुल्यः ।   
  
मूलमंशादि ।   
  
उपमूलं कूर्परजानुनी ।   
  
उपाग्रं करपादाङ्गुली प्रथमसन्धिः मणिबन्धगुल्फे ।   
  
समाहित इत्यनेन सावधानतया स्थानविपर्य्ययाः ।   
  
भावदुष्टेऽप्युक्त।ः शारदायाम् ॥   
  
गुह्यहृद्भ्रुविले न्यस्येच्छादिवर्णत्रयं क्रमात् ।   
  
सृष्ट्यां सर्गावसाना स्यात् स्थितौ वह्निर्मरुत् प्रियः ।   
  
वियद्भूमिक्रमात्र्यस्येद्बिन्दुसर्गावसानिकाम् ।   
  
संहृतौ प्रतिलोमेन विन्यसेद्बिन्दुभूषिताम् ।   
  
सृष्ट्यामिति सर्गावसानिका भूतलिपिरिति शेषः ।   
  
स्थितौ बिन्दुसर्गावसानिकां तां क्रमात्र्यस्येदित्यर्थः ।   
  
तत्रायं क्रमः ॥   
  
ऊंः इंः ऋंः अंः ऌंः ओंः औंः ऐंः एंः रंः यंः वंः हंः लंः   
।   
  
खंः कंः घंः गंः ङंः छंः चंः झंः जंः ञंः ठंः टंः   
ढंः डंः णंः थंः तंः धंः दंः नंः फंः पंः भंः बंः   
मंः संः षंः शंः ।   
  
कश्चित्तु वह्निवर्गवर्णान् सर्वान् प्रथमं विन्यस्य पश्चान्मरुद्वर्णान् ततो जलान्तान्   
एतान् सबिन्दून् ततो वियद्भूमिवर्णान् सविसर्गान् न्यस्येदित्याह स्म ।   
  
प्। १३६) शारदायाम् ।   
  
आगमोक्तेन मार्गेण दीक्षितः साधकोत्तमः ।   
  
लक्षं न्यस्येज्जपेत्तावज्जुहुयादयुतं तिलैः ॥   
  
तावदिति लक्षम् ।   
  
तत्र एको न्यास एकावृत्तिश्चेति क्रमोऽनुसन्धेयः ।   
  
शारदायाम् ।   
  
पूजयेदन्वहं देवीं पीठे प्रागीरिते सुधीः ।   
  
प्रागीरिते इत्यनेन सरस्वतीप्रकरणीयपीठशक्तिरत्रापि पूजयेदिति सूचितम् ।   
  
तेनाष्टदलं षोडशदलं द्वात्रिंशद्दलं चतुःषष्टिदलं भूपरञ्च कृत्वा तत्र   
पीठशक्तिं पूजयेत् ॥   
  
शारदायाम् ॥   
  
वर्णाब्जेनासनं कुर्य्यान् मूर्तिं मूलेन कल्पयेत् ।   
  
देवीं सम्पूजयेदस्यामङ्गाद्यावरणैः सह ।   
  
आदावङ्गावृतिः पश्चादम्बिकाद्याभिरीरिता ।   
  
द्वितीया मातृभिः प्रोक्ता तृतीया ह्यष्टशक्तिभिः ॥   
  
चतुर्थी पञ्चमी प्रोक्ता द्वात्रिंशच्छक्तिभिः पुनः ।   
  
चतुःषष्ट्या स्मृता षष्ठी शक्तिभिर्लोकपालकैः ।   
  
सप्तमी वृतिरेतेषां मन्त्रे स्यादष्टमी वृतिः ।   
  
वर्णाब्जे नासनं दत्त्वा मूर्तिं मूलेन सङ्कल्प्य तत्र देवीमभ्यर्च्य केशरेषु   
अङ्गान्यभ्यर्च्य तदुपरि दिग्दलेषु चतस्रोऽम्बिकादिकाः तदुपरि ब्राह्म्याद्यास्ततः   
षोडशदले करालाद्या द्वात्रिंशद्दले विद्याद्याश्चतुःषष्टिदले पिङ्गलाद्याः पूजयेत्   
॥   
  
तदुपरि भूपुरे लोकपालांस्तदस्त्राणि चेति ।   
  
वर्णाब्जेन हेसौः भूतलिपिः सरस्वती ।   
  
योगपीठाय नम इति प्रयोगः ॥   
  
शारदा ॥   
  
एवं पूज्या जगद्धात्री श्रीभूतलिपिदेवता ।   
  
स्थानेषूक्तेषु विधिवदभ्यर्च्च्याङ्गानि पूर्ववत् ॥   
  
पूर्ववत् सरस्वतीप्रकरणवत् ॥   
  
अम्बिका वाग्भवी दुर्गा श्रीशक्तिः प्रोक्तलक्षणा ।   
  
ब्राह्म्याद्याः पूर्ववत् पूज्याः कराली विकराल्युमा ।   
  
सरस्वती श्रीर्दुर्गोमा लक्ष्मीः श्रुतिः स्मृतिर्धृतिः ।   
  
श्रद्धा मेधा मतिः कान्तिरार्य्याः षोडशशक्तयः ।   
  
खड्गखेटकधारिण्यः श्यामाः पूज्याः स्वलङ्कृताः ।   
  
विद्याश्रीपुष्टयः प्रज्ञा सिनीवाली कुहूः पुनः ।   
  
रुद्रवीर्या प्रभा नन्दा स्यात् पिषिण्यृद्धिदा शुभा ।   
  
कालरात्रिर्महारात्रिर्भद्रकाली कपालिनी ।   
  
प्रकृतिर्दण्डिमुण्डिन्यौ सेन्दुखण्डा शिखण्डिनो ।   
  
प्। १३७) निशुम्भशुम्भमथनी महिषासुरमर्दिनी ।   
  
इन्द्राणी चैव रुद्राणी शङ्करार्द्धशरीरिणी ।   
  
नारी नारायणी चैव त्रिशूलिन्यपि पाशिनी ।   
  
अम्बिका ह्लादिनी चैव द्वात्रिंशच्छक्तयः शिवाः ।   
  
चक्रहस्ताः पिशाचास्याः सम्पूज्याश्चारुभूषणाः ।   
  
पिङ्गलाङ्गी पिशाचाक्षी समृद्धिर्वृद्धिरेव च ।   
  
श्रद्धा स्वाहा स्वधा भिक्षा माया सञ्ज्ञा वसुन्धरा ।   
  
त्रिलोकरात्रिः सावित्री गायत्री त्रिदशेश्वरी ।   
  
स्वरूपा बहुरूपा च स्कन्दमाता हुतप्रिया ।   
  
विमला चामला पश्चादरुणी पूर्णवारुणी ।   
  
प्रकृतिर्विकृतिः सृष्टिः स्थितिः संहृतिरेव च ।   
  
सन्ध्या माया सती हंसी मर्दिकी रक्तिकी परा ।   
  
देवमाता भगवती देवकी कमलासना ।   
  
त्रिमुखी सप्तमुख्यान्या सुरासुरविमर्दिनी ।   
  
लम्बोष्ठी चोर्द्ध्वकेशी च बहुशीर्षा वृकोदरी ॥   
  
रथरेखाह्वया पश्चाच्छशिरेखा तथापरा ।   
  
गगनवेगा पवनवेगा च तदनन्तरम् ।   
  
ततो भुवनपालाख्या ततः स्यान्मदनातुरा ॥   
  
अङ्गनानङ्गवदना तथैवानङ्गमेखला ।   
  
अनङ्गकुसुमा विश्वरूपासुरभयङ्करी ।   
  
आख्याह्वसत्यवादिन्यौ वज्ररूपा शुचिव्रता ।   
  
वरदाख्या च वागीशी चतुःषष्टिः समीरिताः ।   
  
चापवाणधराः सर्वा ज्वालाब्धिज्ञा महाप्रभाः ।   
  
दंष्ट्रिण्यश्चोर्द्ध्वकेश्यस्ता युद्धोपक्रान्तमानसाः ।   
  
सर्वाभरणसन्दीप्ता पूजनीयाः प्रयत्नतः ।   
  
लोकेशाः पूर्ववत् पूज्यास्तद्वद्वज्रादिकान्यपि ।   
  
इत्थं यः पूजयेन्मन्त्री श्रीभूतलिपिदेवताम् ।   
  
श्रीवाण्योः स भवेद्भूमिर्देवैरप्यभिनन्द्यते ।   
  
कमलैरयुतं हुत्वा राजानं वशमानयेत् ।   
  
उत्पलैर्जुह्वतस्तद्वन्महालक्ष्मीः प्रजायते ।   
  
पलाशकुसुमेर्हुत्वा वत्सरेण कविर्भवेत् ।   
  
वाजीलवणहोमेन वनितां वशमानयेत् ।   
  
मातृकोक्तानि कर्माणि कुर्य्यादत्रापि साधकः ।   
  
भूतलिप्या पुटीकृत्य यो मन्त्रं भजते नरः ।   
  
क्रमोत्क्रमाच्छतावृत्त्या तस्य सिद्धो भवेन्मनुः ।   
  
कुब्जिकातन्त्रे ॥   
  
ध्यानानन्तरम् ॥   
  
एवं ध्यात्वा महेशानि ! जपेत्ताञ्च प्रसन्नधीः ।   
  
प्। १३८) क्रमोत्क्रमाच्छतावृत्त्या भूतलिप्या पुरस्क्रिया ।   
  
भूतलिप्या पुटीकृत्य यो यं मन्त्रं जपेन्नरः ।   
  
सहस्रैकप्रमाणेन हठात् सिद्धिर्भवेद्ध्रुवम् ।   
  
मासमात्रं जपेन्मन्त्रं भूतलिप्या तु सम्पुटम् ।  
  
क्रमोत्क्रमाद्वरारोहे ! ततः सिद्धिरनुत्तमा ।  
  
मन्त्र दोषशान्त्यर्थं शारदायां दशसंस्कारकरणमपि लिखितम्॥   
  
तत्तस्मादत्यतिवृद्धप्रपितामहसहृदयगोष्ठीगरिष्ठकृष्णा-  
नन्दागमवागीशभट्टाचार्यैः स्वकृतन्त्रसारे लिखितम् ।   
  
अन्वेषकैस्तत्र द्रष्टव्यम् ।   
  
दोषान्तरेऽपि दश संस्कारा उक्ताः समयाचारतन्त्रे यथा ॥   
  
गुरोर्गृहीतमन्त्रश्च जप्त्वा तां गतिसाधकः ।   
  
दुष्टाचारं प्रमादाद्वा आलस्याद्वापि सुन्दरि ! हीनवीर्य्यत्वमाप्नोति स तु मन्त्रो   
वरानने ! ।   
  
इत्यादिदोषनाशार्थं दशसंस्कारमाचरेत् ॥   
  
इति मन्त्रदोषशान्तिविधिः ॥   
  
वीजसङ्केतबोधार्थमाहृत्य तन्त्रशास्त्रतः ।   
  
वीजनामानि कतिचिद् वक्ष्यामि विदुषां मुदे ।   
  
माया लज्जा परा संवित् त्रिगुणा भुवनेश्वरी ।   
  
हृल्लेखा शम्भुवनिता शक्तिर्देवीश्वरी शिवा ।   
  
महामाया पार्वती च संस्थानकृतरूपिणी ।   
  
परमेश्वरी च भुवना धात्री जीवनमध्यगा ॥ स्त्रीम् ॥   
  
वह्निहीनेऽस्त्रयुङ्माया स्थिरमाया प्रकीर्त्तिता ॥ ह्रीम् ॥   
  
शाग्निशान्तिबिन्दुनादैर्लक्ष्मीप्रणव उच्यते ।   
  
श्रीर्लक्ष्मीर्विष्णुवनिता रमा क्षीरसमुद्रजा ॥ श्रीम् ॥   
  
षोडशव्यञ्जनं वह्निवामाक्षिबिन्दुसंयुतम् ।   
  
चन्द्रवीजसमारूढं बधूवीजमिदं स्मृतम् ।   
  
बधूर्वामेक्षणा योषिदेकाक्षी स्त्री च कामिनी ॥ स्त्रीम् ॥   
  
नादबिन्दुसमायुक्तो द्वादशस्तु सुरो भगम् ।   
  
योनिः सरस्वती वीजमधरं वाग्भवञ्च वाक् । ऐम् ॥   
  
हकारो वामकर्णाढ्यो नादबिन्दुविभूषितः ।   
  
कूर्च्चं क्रोध उग्रदर्पो दीर्घहूङ्कार उच्यते ।   
  
शब्दश्च दीर्घकवचं तारा प्रसव इत्यपि ॥ हूम् ॥   
  
कामाक्षरं वह्निसंस्थं रतिबिन्दुविभूषितम् ।   
  
कालीवीजमिदं प्रोक्तं रतिबीजं तदेवहि ॥ क्रीम् ॥   
  
कामाक्षरं धरासंस्थं रतिबिन्दुविभूषितम् ।   
  
प्। १३९) गुप्तकालीवीजमिदं गोपालवीजमित्यपि ॥   
  
तत्कामबीजं कामेशीबीजं शक्तिस्त्वसौ परा ॥ क्लीम् ॥   
  
सत्यान्तयुग् व्योमसेन्दु शैवं प्रासादमुच्यते ॥ हौम् ॥   
  
कलाद्यं क्लेदिनीबीजं क्रोङ्कारस्त्वङ्कुशाभिधः ॥ क्रोम् ॥   
  
आकारो बिन्दुमान् पासः शेषश्च समुदीरितः ।   
  
सकला भुवनेशानी कामेशीवीजमुच्यते ।   
  
नमस्तु हृदयम् स्वाहा द्विठष्ठयुगलं ठठः ॥   
  
नमः स्वाहा ॥   
  
चन्द्रयुग्मं शिवो वेदमाता ज्वलनसुन्दरी ।   
  
स्वाहा परा देवभोज्यं ठद्वयं चन्द्रयुग्मकम् ।   
  
श्रुवो हविर्वेदमाता देवास्यं वह्निसुन्दरी ॥ स्वाहा ॥   
  
शिखा वषट् शिरोमध्यं शक्रमाता हरप्रिया ।   
  
शिखा वषट् च ।   
  
वषट् कवचं क्रोधो वर्म हुमित्यपि ।   
  
क्रोधाख्यो हं तनुत्वञ्च शस्त्रादौ रिपुसञ्ज्ञकः ॥ हूम् ॥   
  
अस्त्रनेत्रयुगं वौषट् ॥ वषट् ॥   
  
फडस्त्रं शस्त्रमायुधम् ॥ फट् ॥   
  
तार्त्तीयन्तु हेसौः प्रेतवीजम् ॥ हेसौः ॥   
  
हंसोऽजपामनुः ॥ हंसः ॥   
  
गकारो बिन्दुमान् वीघ्नबीजं गणेशवीजकम् ॥   
  
गं स्मृतिस्थं मांसमौ बिन्दुयुतम् ॥   
  
भूवीजमीरितम् ॥ लम् ॥   
  
ठान्तं दहननेत्रेन्दुयुतन्तु विम्बवीजकम् ॥ ड्रीम् ॥   
  
अथ कामकला वामनयनं बिन्दुसंयुतम् अर्कमात्रा कलावाणी नादोऽर्धेन्दुः   
सदाशिवः ।   
  
अनुच्चार्य्य तुरीया च विश्वमातृकलापरा ॥ म् ॥ नादः ॥   
  
भूतडामरसङ्केतबोधार्थं भूतडामरीयवीजनामान्यपि लिख्यन्ते ॥   
  
प्रणवो विषवीजं स्याद् ध्रुवं हालाहलं स्मृतम् कालश्रुतिपथं ज्ञेयं बहुरूपि   
निरञ्जनम् ॥ प्रणवम् ॥   
  
क्षतजस्थं व्योमवक्त्रं धूम्रभैरव्यलङ्कृतम् ।   
  
नादबिन्दुसमायुक्तं बीजं प्राणात्मिकं स्मृतम् ॥ ह्रीम् ॥   
  
क्रोधीशं क्षतमारूढं धूम्रभैरव्यलङ्कृतम् ।   
  
विद्याज्जिह्वाबिन्दुयुतं पितृभूवासिनी स्मृतम् ॥ क्रीम् ॥  
  
क्रोधकालात्मकं कुर्याद्भौतिकं वाग्भवं स्मृतम् ।   
  
नादबिन्दुसमायुक्तं समाधायोग्रभैरवीम् ।   
  
वीजमेतत्तु कथितं शुद्धबुद्धिप्रवर्त्तकम् ॥ ऐम् ॥   
  
क्रोधीशं बलभृद्धूम्रभैरवी नादबिन्दुभिः ।   
  
प्। १४०) त्रिमूर्तिमन्मथं कामराजस्त्रैलोक्यमोहनम् ।   
  
इन्द्रासनगतो ब्रह्मसमूर्त्तिस्तु समन्मथः ॥ क्लीम् ॥   
  
संयुक्तं धूम्रभैरव्यारक्तस्थं बलिभोजनम् ।   
  
नादबिन्दुसमायुक्तं किङ्किनीवीजमुत्तमम् ॥ ह्रीम् ॥   
  
नादबिन्दुसमायुक्तं रक्तस्थं बलिभोजनम् ।   
  
कालरात्र्यासनोपेतं विशिखाख्यं महामनुम् ॥ ह्राम् ॥   
  
विदार्य्यालिङ्गितोग्रास्यो वसिस्तु क्षतजोक्षितः ।   
  
नादबिन्दुसमायुक्तो विज्ञेयः पिशिताशनः ॥ हुम् ॥   
  
धूम्रध्वजाधः कालाग्निः सोर्द्ध्वकेशीन्दुबिन्दुभिः ।   
  
युगान्तकारकं बीजं भैरवेण प्रकाशितम् ॥ स्फेम् ॥   
  
कपर्दिनं समादाय क्षतजोक्षितविग्रहम् ।   
  
संयुक्तं धूम्रभैरव्यां क्षोऽयं नादबिन्दुमान् ॥ प्रीम् ॥   
  
कपालीद्वयमादाय महाकालेन मण्डितम् ।   
  
समासनमिति प्रोक्तं चण्डिकाढ्यं प्रयोजयेत् ॥   
  
ठं ठं ठः ठः ॥   
  
क्षतजस्थं व्योमवक्त्रं चन्द्रखण्डविभूषितम् ।   
  
खद्योतमिति सम्प्रोक्तं ग्रासिनी कालरात्रियुक् ॥ ह्रं ह्रम् ॥   
  
क्षतजोक्षितमाकाशं नादबिन्दुविभूषितम् ।   
  
विदारीभूषितञ्चैव बीजं वैवस्वतो दृकम् ॥ ह्राम् ॥   
  
कीर्त्त्याख्याकालवक्त्रा च महाकालेन साधितम् ।   
  
तदनादिपञ्चरश्मिः सृष्टिस्थित्यन्तकृद्विधिः ॥ ॐ ॥   
  
व्योमस्थं तालजङ्घास्थं बिन्दुनादविभूषितम् ।   
  
कूर्चं कालो महाकालः क्रोधबीजं निरञ्जनम् ॥ हूम् ॥   
  
पृथ्वीपालो नवद्वीपपतिरतिमतिः कृष्णचन्द्रो महात्मा विद्याब्राह्मण्यमान्यं   
यमजनयदमुं दान्तमीशानचन्द्रम् ।   
  
तस्मात् सत्स्वाप यो विश्वविजयिपदवीं स्वेष्टदेवीप्रसादाच्चक्रे   
तेनाद्यमेतद्विदभिमतफलं सर्गकाण्डं विचित्रम् ॥   
  
हंसः प्राणो मनश्चन्द्रः कृष्णो मध्यं गतस्तयोः ।   
  
गौडोदये पुष्पवन्तौ श्रीप्राणकृष्णचन्द्रकौ ॥   
  
अन्नदामङ्गलं देशभाषयाचीकरोद् यतः ।   
  
तस्माद्विदेशेऽमावास्याकृष्णचन्द्रस्य भूपतेः ॥   
  
एषा निर्जरभाषया समुदिता भास्वत्प्रभा निर्मला विश्वोद्दीप्तिकरी जगद्दिनकरी   
श्रीप्राणतोषिण्यतः ।  
  
प्। १४१) श्रीमान्निवृति निवृति क्षितितलेऽभूत् प्राणकृष्णाभिधो हंसो नास्तमितः   
सदोदययुतः कीर्त्यानया शाश्वतः ।  
  
इति श्रीप्राणकृष्णविश्वासानुमतायां   
विश्वविजयिश्रीरामतोषणविद्यालङ्कारविरचितायां श्रीप्राणतोषिण्यां   
फलकथनरूपदशमपरिच्छेदान्वितं सर्गकाण्डं समाप्तम् ।  
  
एन्द् ओफ़् १स्त् काण्ड सर्गकाण्डं समाप्तम् ।  
  
  
