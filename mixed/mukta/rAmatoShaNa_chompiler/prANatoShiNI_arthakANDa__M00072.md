+++
"Catalog number" = "M00072"
"Uniform title" = "prāṇatoṣiṇī arthakāṇḍa"
Author = [ "rāmatoṣaṇa compiler",]
Subjects = [ "compendium", "tantric / āgamic literature",]
Description = "Compiled by rāmatoṣaṇa bhaṭṭācārya  Originally published by kalikātā in Bengali script in the tantrasārādivividhatantrasaṃgraha"
Publisher = [ "kalikātā",]
"Publication year" = [ "Pre-1900",]
"Publication country" = "India"
title_iast = "prāṇatoṣiṇī arthakāṇḍa"
author_iast = "rāmatoṣaṇa compiler"
title = "प्राणतोषिणी अर्थकाण्ड"

+++
  
  
  
  
टित्ले पगे  
  
  
॥ श्रीः ॥  
  
  
प्राणतोषिणी  
  
श्रीरामतोषण भट्टाचार्येण  
  
तन्त्रशास्त्रात् सङ्कलय्य विरचिता  
  
वि, ए उपाधिधारिणा पण्डितकुलपतिना  
  
�स्रीजीवानन्दविद्यासागरभट्टाअचर्य्येण प्रका�सिता ।  
  
कलिकातानगरे  
  
कलिकातायन्त्रे मुद्रिता  
  
१८९८ आड्  
  
  
३) अर्थकाण्ड  
  
  
नवशशधरखण्डं बिभ्रती चन्द्रकान्तद्युतिरमरनराद्यैरर्चिता भारती नः ।   
  
श्रवतु विशदपद्मे सन्निषणा प्रसन्ना नवरसरुचिरा सङ्गीतविद्याद्यधीशा ॥   
  
श्रीप्राणकृष्णकृतिरस्य निदेशववर्त्ती मैत्रेयवंशजकुलाश्रितचक्रवर्ती ।  
  
श्रीरामतोषण इदं विदधे निजेष्टदेवीप्रसादजनितं रुचिरार्थकाण्डम् ॥   
  
तृतीयस्यार्थकाण्डस्य निर्घण्टः क्रियते मया ।   
  
केषाञ्चिदन्यन्निर्द्दिष्टं यथास्थानं विलोक्यताम् ।   
  
आचारसप्तकं तत्र वेदाचारक्रमस्तथा ।   
  
उत्थाय भूतशुद्ध्यादिकार्य्यं ध्यानं गुरोस्ततः ।   
  
पञ्चभूतात्मकैः पञ्चोपचारैर्मानसार्च्चनम् ।   
  
ततश्च सद्गुरुध्यानं कुलवृक्षनतिस्ततः ।   
  
पादुकामन्त्रकथनं तस्य माहात्म्यकीर्त्तनम् ।   
  
गुरुतत्स्त्रीपूजनस्य मन्त्रस्तु तदनन्तरम् ।   
  
जपमन्त्रो गुरुस्तोत्रकवचानि गुरोर्नतिः ।   
  
सद्गुरोश्च नमस्कारो ब्राह्मणादिनमस्कृतिः ।   
  
स्त्रीगुरुध्यानस्तवनकवचानि ततः परम् ।   
  
तद्गाता गुरुपूजा च गुरुपङ्क्तिनिरूपणम् ।   
  
इति ग्रन्थस्वरूपाद्यपरिच्छेदसमापनम् ।   
  
ततः कुण्डलिनीध्यानं तत्स्तोत्रकवचे ततः ।   
  
सौरगणेशमन्त्राद्यजपसमर्पणं ततः ।   
  
हंसध्यानाजपासङ्ख्याजपाभेदनिरूपणम् ।   
  
प्। २७७) आत्मध्यानादिकं तस्माद्वहिर्गतिक्रमस्तथा ।   
  
मैत्रं दन्तधावनञ्च नासाशुद्ध्यञ्जने तथा ।   
  
देवालयोपलेपादिक्रमस्तोत्रं ततः परम् ।   
  
परिच्छेदो द्वितीयश्च समाप्तस्तदनन्तरम् ।   
  
स्नानफलं स्नानभेदाभ्यन्तरस्नाननिर्णयः ।   
  
नित्यस्नान स्नानविधिर्यस्तत् सदिति भाषणम् ।   
  
सङ्कल्पश्च तन्निषिद्धपात्रं तत्पात्रनिर्णयम् ।   
  
तीर्थावाहनाङ्गषट्कन्यासौ मूलजपस्तथा ।   
  
मृतिकालम्भनादिश्च शङ्खतोयाभिषेचनम् ।   
  
सङ्क्षेपतर्पणं पश्चात् परखातेतिकार्य्यता ।   
  
तेन स्नाननिषेधश्च गात्रमार्जनवस्त्रकम् ।   
  
गात्रमार्जननिषेधस्तत्कारणनिरूपणम् ।   
  
गङ्गाध्यानमन्त्रफलं क्षेत्रमाहात्म्यमेव च ।   
  
गङ्गानामादिमाहात्म्यं गङ्गामृत्युफलं ततः ॥   
  
तद्यात्रिकस्याध्वमृत्युतत्तीरमृत्युजफलम् ।   
  
गङ्गाजलाच्चतुर्हस्तमध्ये पिण्डप्रदानजम् ।   
  
फलं गङ्गातर्पणजं कालाकालविचारणम् ।   
  
तत्र नास्ति च गङ्गायां चौर्य्यादिदोषनिर्णयः ।   
  
अभिषेकामृतकृतमानसस्नानमेव च ।  
  
परिधेयवस्त्रमानं कर्मभेदेऽंशुकं ततः ।   
  
नीलांशुकादेश्च ततो निषेधश्चोत्तरीयकम् ।   
  
त्रिधा योगपदं यज्ञोपवीतमार्जनं ततः ।   
  
तिलकं स्थानभेदे तु तदाकारनिरूपणम् ।   
  
ऊर्द्ध्वपुण्ड्रं तत्फलञ्च तदृते कर्मनिन्दनम् ।   
  
ऊर्द्ध्वपुण्ड्रे त्रिपुण्ड्रस्य निषेधस्तदनन्तरम् ।   
  
वैष्णवानामूर्द्ध्वपुण्ड्रं ब्राह्मणादेस्त्रिपुण्ड्रकम् ।   
  
ऊर्द्ध्वपुण्ड्रस्य निर्माणविधिस्त्रेधोत्तमादिकः ।   
  
तस्य वर्णभेदफलं निन्द्यपुण्ड्रं ततः परम् ।  
  
ऊर्द्ध्वपुण्ड्राकृतिस्त्रेधा हरिमन्दिरलक्षणम् ।  
  
पुण्ड्रकृत्येऽङ्गुलीभेदफलं पुण्ड्रस्य मृत्तिका ।   
  
गोपीचन्दनमाहात्म्यं तद्दानस्य फलं ततः ।   
  
तुलसीमूलमृत्स्नाया माहात्म्यं तदनन्तरम् ।   
  
विष्णुनिर्माल्यानुलेपतिलकञ्च ततः परम् ।   
  
द्वादशतिलकविधिवद्दाने चोपक्रमस्ततः ।   
  
त्रिपुण्ड्रधारणस्थाननिरूपणमतः परम् ।   
  
भस्मान्तरं त्रिपुण्ड्रस्य पञ्चब्रह्म-ऋचस्ताः ।   
  
प्। २७८) कालाग्निरुद्रोपनिषत्त्रिपुण्ड्रस्य फलं ततः ।   
  
त्रिपुण्ड्राकरणे निन्दा शक्तितिलकनिर्णयः ।   
  
इतिच्छेदतृतीयस्य समापनमथोच्यते ।   
  
सन्ध्या वेदोदिता कार्य्या तान्त्रिकी तदनन्तरम् ।   
  
सन्ध्याविहीननिन्दा च द्वादश्यादौ च तत्क्रिया ।   
  
ततः परं योगिसन्ध्या योगिनां तर्पणं ततः ।   
  
तेषामादित्यपूजापि कौलसन्ध्या ततः परम् ।   
  
मार्जनस्य वैदिकस्य प्रकारस्तदनन्तरम् ।   
  
गायत्रीव्याहृतेरर्थो गायत्र्यर्थस्ततः परम् ।   
  
सन्ध्यासवर्णरूपस्तु सवर्णदैवतन्तथा ।   
  
सवर्णध्यानफलकन्तस्या यन्त्रं ततः परम् ।   
  
ऋषयः प्रणवस्यापि गायत्र्याश्च ततः परम् ।   
  
पदन्यासः शिरोन्यासः षडङ्गन्यास एव च ।   
  
ध्यानं तस्यास्ततो ध्यानान्तरे ऋष्यादिरेव च ।   
  
निन्दा जपस्य न्यासेन विना न्यासस्य मुद्रिका ।   
  
गायत्रीपूजनं पीठपूजनं तदनन्तरम् ।   
  
दशावरणपूजा च द्रव्याभावे जलादिना ।   
  
पुनर्जन्तु जपफलं विशेषो जपनक्रमः ।   
  
अशौचेऽपि च गायत्र्या मानसो जप ईरितः ।   
  
तस्यै जपार्पणं तस्याः कवचं तत्पुरस्क्रिया ।   
  
तत्काम्यकर्म्म तान्त्रिक्या गायत्र्याः फलनिर्णयः ।   
  
तज्जपस्य फलं तस्याः पुरश्चरणमेव च ।   
  
तस्या ऋष्यादिविवन्यासस्त्रिसन्ध्यध्यानमेव च ।   
  
यागस्थानागतिः पादप्रक्षालनमतः परम् ।   
  
द्वारपूजा वैष्णवादिमतभेदेन तत्परम् ।   
  
पूजागृहप्रवेशश्चासनञ्च तदनन्तरम् ।   
  
फलभेदे त्वासनस्य भेदश्च गृहमेधिनाम् ।   
  
कृष्णाजिनविशेषश्चासनानाञ्च फलं ततः ।   
  
काष्ठासनविशेषश्च मृद्वाद्यासनमेव च ।   
  
परिमाणमासनस्य कर्मभेदासनं ततः ।   
  
शवासनादि च ततः सलोमासननिन्दनम् ।   
  
आसनस्य च ऋष्यादि यतीनामासनाकृतिः ।   
  
यतिभिन्नासनं ज्ञेयं चतुरस्रं समन्ततः ।   
  
प्रौढपादनिषेधश्च प्रौढपादस्य लक्षणम् ।   
  
सिद्धासनं ततः पद्मासनं योगोपयोगि च ।   
  
द्रव्यस्थापनदेशश्च त्रिविधं पात्रमेव च ।   
  
पाद्यपात्रं ततः पाद्याधारपात्रस्य लक्षणम् ।   
  
प्। २७९) चर्मपात्रलक्षणञ्च चामपात्रस्य लक्षणम् ।   
  
पानीयपात्रताम्बूलपात्रस्य लक्षणं ततः ।   
  
इति पल्लवविच्छेदचतुर्थस्य समापनम् ।   
  
भूतशुद्धिर्भूतशुद्धौ पापदेहविनाशनम् ।   
  
पापपुरुषध्यानन्तु पृथिव्यादिविलापनम् ।   
  
आवश्यकं भूतशुद्धेः स्वप्राणानां प्रतिष्ठितिः ।   
  
प्राणायामस्तु तत्पूजाधारो मन्त्रशिलार्च्चने ।   
  
न यन्त्रकरणं मूर्त्तिनिकटेऽपि कदाचन ।   
  
पूजाद्वयं कृते यन्त्रे पार्थिवेऽर्च्चानिषेधनम् ।   
  
विद्याविशेषे तत्रापि पूजासाधकसिद्धये ।   
  
ब्रह्मणो मूर्तिराख्याता श्वेतकृष्णादिरूपिणी ।   
  
कालिकाया रूपनेत्रादिबीजं तदनन्तरम् ।   
  
आविर्भावो देवतायाः प्रतिमादौ निरूपितः ।  
  
कृष्णादिमूर्त्तेर्नित्यत्वं मन्त्रः प्राणप्रतिष्ठिते ।   
  
तस्य ऋष्यादिविन्यासः षडङ्गन्यास एव च ।   
  
मन्त्रन्यासस्ततो ध्यानं पूजा तस्य पुरस्क्रिया ।   
  
प्राणदूत्यः प्रयोगश्च तद्यन्त्रकरणं ततः ॥   
  
आसनं पाद्यमर्घ्यञ्चाचमनीयं ततः परम् ।   
  
मधुपर्कः पुनराचमनीयं तदनन्तरम् ।   
  
गन्धशब्दस्य व्युत्पत्तिर्गन्धस्तद्दानजं फलम् ।   
  
गन्धाष्टकं पञ्चविधं पुष्पव्युत्पत्तिरेव च ।   
  
पुष्पञ्च करवीरस्य फलं तदनु कीर्त्तितम् ।   
  
करवीरादिमूले तु प्राणत्यागफलं ततः ।   
  
श्वेतादिकरवीराणां माहात्म्यं तदनन्तरम् ।   
  
अपराजितादिमाहात्म्यं विशेषपुष्पदानजम् ।   
  
फलं पुष्पफलं कृष्णापराजिताफलं ततः ।   
  
रसालमञ्जरीत्यादिफलं श्रीचक्रपूजने ।   
  
कृते पुष्पविशेषेण प्रायश्चित्तं ततः परम् ।   
  
वृक्षस्थपुष्पदानस्य निषेधकारणं ततः ।   
  
मध्याह्नस्नानमर्त्त्यस्य पुष्पाहरणनिन्दनम् ।   
  
पुष्पमालायज्ञसूत्रमालाभेदनिषेधनम् ।   
  
वर्ज्यपुष्पं कालभेदे देवभेदेऽपि तत्परम् ।   
  
धूपशब्दस्य व्युत्पत्तिर्धूपस्तद्दानजं फलम् ।   
  
दीपशब्दस्य व्युत्पत्तिर्दीपो वस्त्रं ततः परम् ।   
  
अलङ्कारश्च नैवेद्यं ताम्बूलं तदनन्तरम् ।   
  
निषिद्धञ्चैव ताम्बूलं नतिभेदस्ततः परम् ।   
  
निर्माल्यकालविज्ञानं देवतायै निवेद्यकम् ।   
  
सन्देशादिनारिकेलशस्यं मिष्टसमन्वितम् ।   
  
प्। २८०) इङ्गुद्यादिफलं शस्तं शाको मूलादिसम्भवः ।   
  
तिन्तिडीगिरिकुष्माण्डे निषिद्धे वनजं तथा ।   
  
वीजपूर्णकदल्यादि चाकालपनसस्तथा ।   
  
शस्यानि यानि देयानि निषिद्धानि ततः परम् ।   
  
निषिद्धं लवणं क्षारं प्राचीभूतादिकं तथा ।   
  
मार्गादिमांसं दातव्यं निषिद्धं माहिषं तथा ।   
  
क्षीरं दधि घृतञ्चैव पक्षिणां हरितादयः ।   
  
देया मत्स्याश्चित्रकाद्या निषिद्धा च विडालिका ।   
  
अभक्ष्या जानपादाद्याः शकुना ये तथाभिधाः ।   
  
अभक्ष्याश्च तथा प्रोक्ताः शाकाः कौसुम्भकादयः ।   
  
निषिद्धं रामरम्भादि धान्यं श्रावणिकादि च ।   
  
नारिकेलं सुवर्णाभं कर्कन्धुः शर्करान्विता ।   
  
न देयास्तिक्तकमठो मत्स्या गोमीनकादयः ।   
  
भक्ष्याभक्ष्ये देशभेदे तान्त्रिकैर्वर्ज्यमेव च ।   
  
मृतमांसं त्रिरात्रावस्थितं मांसं तथैव च ।   
  
मांसत्यागफलञ्चैव कार्त्तिकादौ विशेषतः ।   
  
पक्षी भक्ष्योऽप्यभक्ष्योऽप्यभक्ष्या नृवानरादयः ।   
  
कुक्कुरादिमांसभोगे प्रायश्चित्तं ततः परम् ।   
  
मांसत्यागे तुलादौ तु फलं नानाविधं तथा ।   
  
यावज्जीवनमांसादित्यागस्य फलमेव च ।   
  
हविव्यान्नं ततोऽन्यानि ज्ञेयानीति यथास्थलम् ।   
  
नित्यातन्त्रे प्रथमपटले ॥   
  
चत्वारो देवि ! वेदाद्या पशुभावप्रतिष्ठिताः ।   
  
वामाद्यास्त्रय आचारा दिव्ये वीरे प्रतिष्ठिताः ।   
  
एतान् सप्ताचारान् स्पष्टयति कुलार्णवे पञ्चमखण्डे ॥   
  
सर्वेभ्यश्चोत्तम वेदा वेदेभ्यो वैष्णवं महत् ।   
  
वैष्णवादुत्तमं शैवं शैवाद्दक्षिणमुत्तमम् ।   
  
दक्षिणादुत्तमं वामं वामात् सिद्धान्तमुत्तमम् ।   
  
सिद्धान्तादुत्तमं कौलं कौलात्परतरं न हीति ॥   
  
नित्यातन्त्रे ॥   
  
वेदाचारं प्रवक्ष्यामि शृणु सर्वाङ्गसुन्दरि ! ।   
  
ब्राह्म्ये मुहूर्ते उत्थाय गुरुं नत्वा स्वनामभिः ।   
  
आनन्दनाथशब्दान्ते पूजयेदथ साधकः ।   
  
सहस्राराम्बुजे ध्यात्वा उपचारैस्तु पञ्चभिः ।   
  
प्रजप्य वाग्भवं बीजं चिन्तयेत् परमां कलाम् ॥   
  
रुद्रजामले उत्तरखण्डे द्वितीयपटले ॥   
  
प्। २८१) प्रभाते च समुत्थाय अरुणोदयकालतः ।   
  
प्रातःकृत्यादिकं कृत्वा पुनः शय्यास्थितो नरः ।   
  
गुरुं सञ्चिन्तयेत् शीर्षाम्भोजे सहस्रके दले ।   
  
अत्र पूर्वोक्तवचनेनैकवाक्यतया प्रभाते ब्राह्ममुहूर्ते एवं   
वक्ष्यमाणपश्चिमयामेत्यादावपि ॥   
  
तत्र रुद्रजामल प्रथमख्ण्डे प्रथमपटले ।   
  
ब्राह्म्ये मुहूर्ते उत्थाय बद्धपद्मासनः सुधीः ।   
  
विधाय भूतशुद्ध्यादीन् गुरुं प्रातः स्मरेन्नरः ।   
  
आदि शब्दादिष्टदेवताध्यानादिकमेव च ॥   
  
तथा च नीलातन्त्रे प्रथमपटले ॥   
  
उत्थाय पश्चिमे यामे चिन्तयेदुग्रतारिणीम् ।   
  
आमूलाद्ब्रह्मरन्ध्रान्तं विषतन्तुस्वरूपिणीम् ।   
  
मूलमन्त्रमयीं साक्षादमृतानन्दरूपिणीम् ।   
  
सूर्य्यकोटिप्रतीकाशां चन्द्रकोटिसुशीतलाम् ।   
  
तडित्काटिसमप्रेक्षां कामानलशिखोपरि ।   
  
तत्प्रभापटलव्याप्तपाटलीकृतदेहवान् ।   
  
सहस्रदलपङ्कजे सकलशीतरश्मिप्रभं वराभयकराम्बुजं विमलगन्धपुष्पोक्षितम्   
।   
  
प्रसन्नवदनेक्षणं सकलदेवतारूपिणम् ।   
  
स्मरेच्छिरसि हंसगं तदभिधानपूर्वं गुरुम् ॥   
  
रुद्रजामले पूर्वखण्डेऽपि एतत् किन्तु द्वितीयचरणान्ते पुष्पस्रजमिति पाठः ॥   
  
विश्वसारे द्वितीयपटलेऽपि ॥   
  
प्रातः शिरसि शुक्लेऽब्जे द्विनेत्रं द्विभुजं गुरुम् ।   
  
वराभयकरं शान्तं स्मरेत्तन्नामपूर्वकम् ॥   
  
कङ्कालमालिनीतन्त्रे प्रथमपटले च ।   
  
सहस्रदलपद्मस्थम् अन्तरात्मानमुज्ज्वलम् ।   
  
तस्योपरि नादविन्दोर्मध्ये सिंहासनोज्ज्वले ।   
  
तत्र निजगुरुं नित्यं रजताचलसन्निभम् ।   
  
वीरासनसमासीनं सर्वाभरणभूषितम् ।   
  
शुक्लमाल्याम्बरधरं वरदाभयपाणिनम् ।   
  
वामोरुशक्तिसहितं कारुण्येनावलोकितम् ।   
  
प्रियया सव्यहस्तेन धृतचारुकलेवरम् ।   
  
वामेनोत्पलधारिण्या रक्ताभरणभूषया ।   
  
ज्ञानानन्दसमायुक्तं स्मरेत्तन्नामपूर्वकम् ॥   
  
पूर्वखण्डेऽपि ॥   
  
वामोरुन्यस्तशक्तिञ्च स्वपाण्यालिङ्गितप्रभम् ।   
  
वामहस्तोत्पलां रक्तां ध्यायेत्परमतृप्यतीम् ॥   
  
प्। २८२) यत्तु रुद्रजामले उत्तरखण्डे द्वितीयपटले ॥   
  
तरुणादित्यसङ्काशं तेजोविम्बं महागुरुम् ।   
  
अनन्तानन्तमहिमासागरं शशिशेखरम् ।   
  
महासूक्ष्मभास्वराङ्गं तेजोविम्बं महागुरुम् ।   
  
महाशुक्लाम्बराब्जस्थं द्विनेत्रं द्विभुजं गुरुम् ।   
  
आत्मोपलब्धिविषयं तेजसा शुक्लवाससम् ।   
  
आज्ञाचक्रोर्द्धनिकरं कारणञ्च सतां सुखम् ।   
  
धर्मार्थकाममोक्षाङ्गं वराभयकरं विभुम् ।   
  
प्रफुल्लकमलारूढं सर्वज्ञं जगदीश्वरम् ।   
  
अन्तःप्रकाशचपलं वनमालाविभूषितम् ।   
  
रत्नालङ्कार्भूषाढ्यं देवदेवं सदा भजेत् ॥   
  
इति रक्तवर्णगुरुध्यानमुक्तम् ।   
  
तद्राजसगुरुपरम् ।   
  
राघवभट्टमते तु शक्तिमात्रविषये रक्तवर्णस्यैव गुरोर्ध्यानम् ।   
  
न तु शुक्लस्य तदितरविषये शुक्लवर्णमेव ध्यायेदिति तन्न समीचीनम् ।   
  
शक्तिविषयेऽपि नीलतन्त्रादौ शुक्लवर्णध्यानदर्शनात् ।   
  
गुरुकवचेऽपि ।   
  
सहस्रारे महापद्मे कर्पूरधवलो गुरुरित्यस्य वक्ष्यमाणत्वाच्च ।   
  
अर्वाचीनैस्तु कर्पूरैर्धवल इति तृतीयासमासाङ्गीकारेण धवलत्व मुक्तं वस्तुतो   
रक्तवर्णध्यानमिति वदति तदनुशासनविरुद्धं कर्पूरलेपनस्य कुत्रापि प्रमाणं   
नास्ति इति ।   
  
रक्तवर्णशक्तिप्रभापटलेन रक्तं वा ।   
  
एतत्तु सितरक्तप्रभमिति वक्ष्यमाणे व्यक्तीभविष्यति ।   
  
अत्र तु जवास्फाटिकन्यायेन शक्तिप्रभाधिक्यद्योतनाय रक्तमात्रमित्युक्तम् ।   
  
कश्चित्तु व्यत्ययो बहुलमिति पाणिनीयसूत्रबलाल्लिङ्गव्यत्ययेन स्त्रीगुरुध्यानमिदमाह ।   
  
राजसे रक्तवर्णध्यानन्त्वग्रे प्रतिपादयिष्ये ॥   
  
नीलतन्त्रे ॥   
  
ततो मानसगन्धाद्यैररर्चयेत् स्वस्वमुद्रया ।   
  
कनिष्ठा पृथिवी तत्त्वं तद्योगाद्गन्धयोजनम् ।   
  
अङ्गुष्ठो गगनं तत्त्वं तेनैव पुष्पयोजनम् ।   
  
तर्ज्जनी वायुतत्त्वं स्याद्धूपं तेनैव योजयेत् ।   
  
तेजस्तत्त्वं मध्यमा स्याद्दीपं तेनैव योजयेत् ।   
  
अनामा जलतत्त्वं स्यात्तेनैव योजयेच्च कम् ।   
  
ततस्तु वाग्भवं जप्यादष्टोत्तरशतं सुधीः ।   
  
जपं समर्प्य भक्त्या च प्रणमेद्दण्डवद्भुवि ॥   
  
प्। २८३) अन्नदाकल्पेऽपि ॥   
  
मिथुनं चिन्तयित्वा तु मानसैरुपचारकैः ।   
  
भौतिकैः पूजयेद्विद्वान् मुद्रामन्त्रसमन्वितेः ।   
  
भूम्याकाशमरुद्वह्निवारिमन्त्रैः सबिन्दुकैः ।   
  
कनिष्ठाङ्गुलितर्ज्जन्यौ मध्यमानामिके तथा ।   
  
अङ्गुष्ठेन समायोगान्मुद्राः पञ्चप्रकीर्त्तिताः ।   
  
पृथिव्यात्मकगन्धः स्यादाकाशात्मकपुष्पकम् ।   
  
धूपो वाय्वात्मकः प्रोक्तो दीपो वह्न्यात्मकः परः ।   
  
रसात्मकञ्च नैवेद्यं पूजा पञ्चोपचारिका ।   
  
ततस्तु वाग्भवं जप्यादष्टोत्तरशतं सुधीः ॥   
  
कङ्कालमालिनीतन्त्रे प्रथमपटले च ॥   
  
मानसैरुपचारैश्च सम्पूज्याकल्पयेन्मुदा ।   
  
गन्धं भूम्यात्मकं दद्याद्भावपुष्पं ततः परम् ।   
  
धूपं वाय्वात्मकं देयं तेजसा दीपमेव च ।   
  
नैवेद्यममृतं दद्यात् पानीयं वरुणात्मकम् ।   
  
अम्बरं मुकुरं दद्याच्चामरं छत्रमेव च ।   
  
तत्तन्मुद्राविधानेन सम्पूज्यात्मगुरुं जपेत् ।   
  
यथाशक्ति जपं कृत्वा समाप्य कवचं पठेत् ॥   
  
पूजाक्रमस्तु कुलमूलावतारकल्पसूत्रटीकायां तृतीयकाण्डे ।   
  
निजगुरुं ध्यात्वा मुकानन्दनाथामुकशक्त्यम्बा श्रीपादुकां पूजयामीति   
मानसैर्गन्धाक्षतकुसुमैरर्च्चयेत् ॥   
  
कनिष्ठाभ्यां लं पृथिव्यात्मकं गन्धं समर्पयामि नमः ।   
  
अङ्गुष्ठाभ्यां हम् आकाशात्मकं पुष्पं समर्पयामि नमः ।   
  
तर्जनीभ्यां यं वाय्वात्मकं धूपं समर्पयामि नमः ।   
  
मध्यमाभ्यां रं वह्न्यात्मकं दीपं समर्पयामि नमः ।   
  
अनामिकाभ्यां वम् अमृतात्मकं नैवेद्यकं समर्पयामि नमः ॥   
  
ध्यानान्तरन्तु गुरुगीतायाम् ।   
  
हृदम्बुजे कर्णिकमध्यसंस्थं सिंहासने संस्थितदिव्यमूर्त्तिम् ।   
  
ध्यायेद्गुरुं चन्द्रकलाप्रकाशं सच्चित्सुखाभीष्टवरप्रदानम् ।   
  
मुक्ताफलाभूषितदिव्यमूर्त्तिं वामाङ्कपीठस्थितदिव्यशक्तिम् ।   
  
श्वेताम्बरं श्वेतविलेपयुक्तं मन्दस्मितं पूर्णकलाविधानम् ॥   
  
अथ शिरःपद्मं गुरुस्थानमुक्तम् ।   
  
तत्कथं हृदम्बुजे ध्यानमिति चेन्न कदाचित् हृदयाम्भोजे कदाचिद्दृष्टिगोचरे ।   
  
इति पूर्वलिखितरुद्रजामलवचनेनैव तत्सन्देहनिरासः कृतः ॥   
  
प्। २८४) अथ सद्गुरुध्यानम् गुरुगीतायाम् ॥   
  
ब्रह्मानन्दं परमसुखदं केवलं ज्ञानमूर्त्तिं द्वन्द्वातीतं गगनसदृशं   
तत्त्वमस्यादिलक्ष्यम् ।   
  
एकं नित्यं विमलमचलं सर्वदा साक्षिभूतं भावातीतं त्रिगुणरहितं सद्गुरुं   
तं नमामि ॥   
  
इति सद्गुरुध्यानम् ॥   
  
रुद्रजामले पूर्वखण्डे तु कुलवृक्षप्रणामानन्तरं गुरुध्यानमुक्तम् ॥   
  
कुलवृक्षाश्च रेवतीतन्त्रे चतुर्थपटले उक्ताः ॥   
  
यथा ।   
  
हरीतकी तथा धात्री निम्बाश्वत्थकदम्बकाः ।   
  
डुम्बरुर्वटविल्वौ च तिन्तिडी नवमः स्मृतः ।   
  
कुलकाष्ठादिकं देवि ! होमार्थञ्च समाहरेत् ॥   
  
एतेन तिन्तिडीप्रभृतिकाष्ठेनापि होमार्थवह्निप्रज्वालनम् ।   
  
समिद्धोमस्तूक्तकाष्ठादिभिः कार्य्य इत्यायातम् ॥   
  
रुद्रयामले ॥   
  
ब्राह्म्ये मुहूर्ते उत्थाय कुलवृक्षं प्रणम्य च ।   
  
शिरःपद्मे सहस्रारे चन्द्रमण्डलमध्यके ।   
  
अकथादित्रिरेखीये हंसमन्त्रसुपीठके ।   
  
ध्यायेन्निजगुरुं वीरो रजताचलसन्निभम् ।   
  
पद्मासीनं स्मितमुखं वराभयकराम्बुजम् ।   
  
शुक्लमाल्याम्बरधरं शुक्लगन्धानुलेपनम् ।   
  
वामोरुस्थितया रक्तशक्त्यालिङ्गितविग्रहम् ।   
  
तया स्वदक्षहस्तेन धृतचारुकलेवरम् ।   
  
वामेनोत्पलधारिण्या सुरक्तवसनस्रजा ।   
  
सितरक्तप्रभां बिभ्रच्छिवदुर्गास्वरूपिणम् ॥   
  
परानन्दरसापूर्णं स्मरेत्तन्नामपूर्वकम् ।   
  
तारत्रयं समुच्चार्य्य हसखफ्रें ततः परम् ।   
  
हसक्षमलवरयूं हसखफ्रें हसौ ततः ।   
  
अमुकानन्दनाथान्ते अमुकीदेव्यनन्तरम् ।   
  
अम्बाश्रीपादुकां दत्त्वा पूजयामि नमोऽन्तकः ।   
  
अयं श्रीपादुकामन्त्रः सर्वेप्सितफलप्रदः ।   
  
मिथुनं चिन्तयित्वा तु इत्यादि ।   
  
ततस्तु वाग्भवं जप्यादष्टोत्तरशतं सुधीरित्यन्तमन्नदाकल्पेन समानमिति ॥   
  
पादुकामाहात्म्यन्तु कुलमूलावतारकल्पसूत्रटीकाधृतपद्मवाहिन्याम् ॥   
  
पादुकाज्ञानमात्रेण जीवन्मुक्ता भवन्ति हि ॥   
  
कुलार्णवे ॥   
  
वागुरामूलबलयमुद्राद्याः कवलाः कृताः ।   
  
एवं कुलार्णवज्ञानां पादुकायां प्रतिष्ठितम् ।   
  
प्। २८५) कोटिकोटिमहादानात् कोटिकोटिमहाव्रतात् ।   
  
कोटिकोटिमहायज्ञात् परा श्रीपादुकास्मृतिः ।   
  
कोटिकोटिमहातन्त्रात् कोटितीर्थावगाहनात् ।   
  
कोटिदेवार्च्चनाद्देवि ! परा श्रीपादुकास्मृतिः ।   
  
महारोगे महोत्पाते महादोषे महाभये ।   
  
महापदि महापापे स्मृता च गुरुपादुका ॥   
  
रुद्रजामले पूर्वखण्डे प्रथमपटले ॥   
  
मायां लक्ष्मीं पुरो दत्त्वा सर्वत्र पूजने विधिः ।   
  
पृथिव्यां भूमिवीजञ्च गन्धं समर्पयेति च ।   
  
आकाशात्मकं शम्भुबीजं नादबिन्दुसमाहृतम् ।   
  
पुष्पं समर्पयामीति वायुबीजं ततः परम् ॥   
  
पुरश्चरणरसोल्लासे षष्ठपटले ।   
  
गुरुपूजां विधायादौ स्रक्चन्दनविभूषणैः ।   
  
अलङ्कारैर्विचित्रैश्च सुवर्णादिविनिर्मितैः ।  
  
वसनैरतिसूक्ष्मैश्च शुक्लरक्तैस्तथापरैः ।  
  
पीतैः कृष्णैश्च चार्वङ्गि ! पूजयेद् गुरुमुत्तमम् ।   
  
चतुर्विधैर्भोजनैश्च स्वर्णपात्रैर्मनोहरैः ।   
  
षोडशैरुपचारैश्च स्वर्णराजतनिर्मितैः ।   
  
पानपात्रैर्महेशानि ! शुद्धस्वर्णविनिर्मितैः ।   
  
ताम्बूलैश्च सकर्पूरैर्नानागन्धसमन्वितैः ।   
  
स्वर्णपात्रयुतैर्देवि ! शिवसिंहं प्रपूजयेत् ॥   
  
शिवसिंहं गुरुम् ।   
  
अनेन विधिना देवि ! पूजयेज्जगदीश्वरम् ।   
  
अतः परं वरारोहे ! गुरुदारान् प्रपूजयेत् ।   
  
षोडशैरुपचारैश्च इष्टदेवीं सुभक्तिभिः ।   
  
आदौ गुरुं ततो देवीं सम्पूर्णं पूजयेत् प्रिये ! ॥   
  
एवं गुरुं ध्यात्वा अन्तर्यागक्रमेणैव पद्मपुष्पैः   
समर्च्चयेदितिवचनान्मानसोपचारैः सम्पूजयेत् ।   
  
पूजामन्त्रस्तु मातृकाभेदतन्त्रे सप्तमपटले ॥   
  
वाग्वीजञ्च महामायां विष्णुशक्तिं समुच्चरेत् ।   
  
हसखफ्रें तथानन्दभैरवस्य मनुं ततः ।   
  
तस्य शक्तेर्मनुं पश्चात्ततश्चैवं सेहौ सेहौ ।   
  
श्रीगुरोश्च तथा शक्तेर्मन्त्रमेतत् सुरेश्वरि ! ।   
  
गुरुरानन्दनाथान्तश्चाम्बान्ता शक्तिरीरिता ।   
  
पूजयामीति देवेशि ! पूजाविधिरिति प्रिये ! ॥   
  
अन्नदाकल्पेऽपि ॥   
  
तारत्रयं समुच्चार्य्य हसखफ्रें ततः परम् ।   
  
हसक्षमलवरयूः हसखफ्रें सेहौ ततः ।   
  
प्। २८६) अमुकानन्दनाथान्ते अमुकीदेव्यनन्तरम् ।   
  
अम्बा श्रीपादकां दत्त्वा चिन्तयामि नमोऽन्तकः ।   
  
अयं श्रीपदुकामन्त्रः सर्वेप्सितफलप्रदः ।   
  
रुद्रजामले पूर्वखण्डे प्रथमपटले ॥   
  
त्रितारञ्च पुरो दत्त्वा शिवशक्तिखकारकम् ॥   
  
फाग्निरेकारबिन्दुञ्च शिवशक्तिक्रमेति च ।   
  
भूमीन्दूवह्निवायू च उकारान्तं सुरेश्वरि ! ।   
  
आनन्दनाथशक्तिश्च शिवश्च भुवनेश्वरः ।   
  
सविसर्गो महत्येव प्रकाशिनी परेत्यपि ।   
  
वह्नेः कारलक्ष्मीर्माया सरस्वती श्रीपादुकां पूजयामीति स्मृत्वा पादुकाम् ।   
  
जपमन्त्रस्तु रुद्रजामले पूर्वखण्डे पञ्चदशपटले ॥   
  
आनन्दनाथशब्दान्ते गुरुं ङेऽन्तं समुद्धरेत् ।   
  
नमः पदं ततो ब्रूयात् प्रणवं सवसिद्धिदम् ।   
  
महागुणेर्मनुं जप्त्वा सर्वसिद्धीश्वरो भवेत् ।   
  
वाक्सिद्धिर्वदनाम्भोजे गुरुमन्त्रप्रसादतः ।   
  
शतमष्टोत्तरं नित्यं सहस्रं वा तथाष्टकम् ।   
  
प्रजप्यार्पणमाकृत्य प्राणायामत्रयञ्चरेत् ।   
  
वाग्भवेन ततः कुर्य्यात् प्राणायामविधिं मुदा ।   
  
पूर्वोक्तान्नदाकल्पोक्तनीलतन्त्रोक्तवचनाभ्यां वाग्भवोऽपि जपमन्त्र इति ।   
  
सम्प्रदायक्रमेणाष्टोत्तरशतं सहस्रं वा गुरुमन्त्रं जप्त्वा वाग्भवेन   
प्राणायामत्रयं कृत्वा गुह्यातीत्यादिना जपं समर्प्य स्तवकवचादिकं पठेत् ॥   
  
स्तवो यथा ॥   
  
शिरःस्थितसुपङ्कजे तरुणकोटिचन्द्रप्रभं वराभयकराम्बुजं सकलदेवतारूपिणम् ।   
  
भजामि वरदं गुरुं किरणचारुशोभोज्ज्वलं   
प्रकाशितपदद्वयाम्बुजमलक्तकोटिप्रभम् ॥ १ ॥   
  
जगद्भ्यनिवारणं भुवनभोगमोक्षप्रदं गुरोः पदयुगाम्बुजं भजति यत्र योगे   
जयम् ।   
  
भजामि परमं गुरुं नयनपद्ममध्यस्थितं भवाब्धिभयनाशनं   
शमनरोगकालक्षयम् ॥ २ ॥   
  
प्रकाशितसुपङ्कजे सुदलषोडशाख्ये प्रभुं परापरगुरुं भजे   
सकलराज्यभोगप्रदम् ।   
  
विशालनयनद्वयाम्बुजतडित्प्रभामण्डलं कडारमणिपाटलद्युतिमदिन्दुविन्द्विन्दुकम् ॥   
३ ॥   
  
महौजसमुमापतेर्विगतदक्षभागे हृदि प्रभाकरशतोज्ज्वलं सुविमलेन्दुकोट्याननम् ।   
  
प्। २८७) भजामि परमेष्ठिनं गुरुगभीररावोल्वनं चलाचलकलेवरं प्रचपले दले   
द्वादशे ॥ ४ ॥   
  
गुर्वङ्घ्र्यब्जं शुभं मादनगणदहनं हेममञ्जीरसारं   
नानाशब्दाद्भुताक्लादितपरिचरणाचारुचक्रं त्रिभङ्गम् ।   
  
नित्यं ध्यायेत् प्रभाते अरुणशतघटाशोभनं योगगम्यं नाभौ पद्मेति कान्ते   
दशदलमणिभे भाव्यते योगिभिर्यत् ॥ ५ ॥   
  
या माता मय दानवादिसुभुजा निर्माणसीमा पुरे स्वाधिष्ठाननिकेतने रसदले   
वैकुण्ठमूले मया ।   
  
जन्मोद्धारविकारभावलहरी वेदप्रभा भाव्यते कन्दर्पार्पितशान्तियोनिजननी   
विष्णुप्रिया शाङ्करी ॥ ६ ॥   
  
या भासानलकुण्डलीकुलपथोद्दामाभशोभाकरी मूले पद्मचतुर्दले कुलवती   
निश्वासदेशाश्रिता ।   
  
साक्षात्काङ्क्षितकल्पवृक्षलतिका सुप्तास्वयम्भूप्रिया नित्या योगिभयापहा विषहरा   
गुर्वम्बिका भाव्यते ॥ ७ ॥   
  
ऊर्द्ध्वाम्भोरुहनिःसृतामृतघटामोदाज्जलाप्लाविता गुर्वाद्या परिपातु   
सूक्ष्मपथगा तेजोमयी भास्वती ।   
  
सूक्ष्मा साधनगोचरामृतमयी मूलादिशीर्षाम्बुजे पूज्या चेतसि भाव्यते भुवि   
कदा माता सदोर्द्ध्वोद्गमा ॥ ८ ॥   
  
स्थितिपालनयोगेन ध्यानेन पूजनेन वा ।   
  
यः पठेत् प्रत्यहं व्याप्य स देवो न तु मानुषः ।   
  
कल्याणं धनदञ्चैव कीर्त्तिमायुर्यशः श्रियम् ।   
  
सायाह्ने च प्रभाते च पठेद्यदि सुबुद्धिमान् ।   
  
स भवेत् साधकश्रेष्ठः कल्पद्रुमकलेवरः ।   
  
स्तवस्यास्य प्रभावेण वागीशत्वमवाप्नुयात् ॥   
  
इति रुद्रजामले स्वशक्तिकगुरुस्तोत्रं समाप्तम् ॥  
  
कुलमूलावतारकल्पसूत्रटीकायाम् ॥   
  
पादुकापञ्चकस्तोत्र स्याधिकश्लोको वर्त्तते ।   
  
सोऽप्यत्र लिखितः ।   
  
आदि कादि किल खादि तारकं वर्णमण्डलमखण्डसिद्धिदम् ।   
  
अन्तरुल्लसितहक्षलाक्षरं लक्षयन्ति पशवः कथं शिवे ! ॥ १ ॥   
  
ब्रह्मरन्ध्रसरसीरुहोदरे नित्यलग्नमवदातमद्भुतम् ।   
  
कुण्डलीविवरकाण्डमण्डितं द्वादशार्णसरसीरुहं भजे ॥ २ ॥   
  
प्। २८८) तस्य कन्दलितकर्णिकापुटे कॢप्तरेखमकथादिरेखया ।   
  
कोणलक्षितहलक्षमण्डलीभावलक्ष्यमबलामयं भजे ॥ ३ ॥   
  
तत्पुटे पटुतडित्कडारिमस्पर्द्धमानमणिपाटलप्रभम् ।   
  
चिन्तयामि हृदि चिन्मयं वपुर्बिन्दुनादमणिपीठमण्डलम् ॥ ४ ॥   
  
ऊर्द्ध्वमस्य हुतभुक्शिखाखं तद्विलासपरिवृंहणास्पदं   
विश्वघस्मरमहोत्सवोत्कटं व्यामृषामि युगमादिहंसयोः ॥ ५ ॥   
  
तत्र नाथचरणारविन्द्रयोः कुङ्कुमासवझरीमरन्दयोः ।   
  
द्वन्द्वमिन्दुमकरन्दशीतलं मानसं स्मरति मङ्गलास्पदम् ॥ ६ ॥   
  
निषक्तमणिपादुकानियमिताघकोलाहलस्फुरत्क्रियशलयारुणं नखसमुल्लसच्चन्द्रकम् ।   
  
परामृतसरोवरोदितसरोजसद्रोचिषं भजामि शिरसि स्थितं गुरुपदारविन्दद्वयम् ॥ ७ ॥   
  
पादुकापञ्चकस्तोत्रं वञ्चवक्त्राद्विनिर्गतम् ।   
  
षडाम्नायफलं प्राप्तं प्रपञ्चे चातिदुर्लभम् ॥   
  
इति शिवपञ्चवक्त्राद्विनिर्गतं पादुकापञ्चकस्तोत्रं समाप्तम् ॥  
  
कुब्जिकातन्त्रे ॥   
  
अथ गुरुस्तोत्रम् ॥   
  
ॐ नमस्तुभ्यं महामन्त्रदायिने शिवरूपिणे ।   
  
ब्रह्मज्ञानप्रकाशाय संसारदुःखतारिणे ।   
  
अतिसौम्याय दिव्याय वीराय ज्ञानहारिणे ।   
  
नमस्ते कुलनाथाय कुलकौलिन्यदायिने ।   
  
शिवतत्त्वप्रबोधाय ब्रह्मतत्त्वप्रकाशिने ! ।   
  
नमस्ते गुरवे तुभ्यं साधकाभयदायिने ।   
  
अनाचाराचारभावबोधाय भावहेतवे ।   
  
भावाभावविनिर्मुक्तमुक्तिदात्रे नमो नमः ।   
  
नमस्ते शम्भवे तुभ्यं दिव्यभावप्रकाशिने ।   
  
ज्ञानानन्दस्वरूपाय विभवाय नमो नमः ।   
  
शिवाय शक्तिनाथाय सच्चिदानन्दरूपिणे ।   
  
कामरूपाय कामाय कामकेलिकलात्मने ।   
  
कुलपूजोपदेशाय कुलाचारस्वरूपिणे ।  
  
आरक्तनिजतच्छक्तिसमभागविभूतये ।  
  
नमस्तेऽस्तु महेशाय नमस्तेऽस्तु नमो नमः ।   
  
इदं स्तोत्रं पठेन्नित्यं साधको गुरुदिङ्मुखः ।   
  
प्रातरुत्थाय देवेशि ! ततो विद्या प्रसीदति ॥   
  
प्। २८९) इति कुब्जिकातन्त्रोक्तं गुरुस्तोत्रं समाप्तम् ॥  
  
अथ गुरुकवचं कङ्कालमालिनीतन्त्रे ॥   
  
देव्युवाच ॥   
  
भूतनाथ ! महादेव ! कवचं तस्य मे वद ।   
  
गुरुदेवस्य देवेश ! साक्षाद्ब्रह्मस्वरूपिणः ॥   
  
ईश्वर उवाच ॥   
  
अथातः कथयामीशे ! कवचं मोक्षदायकम् ।   
  
यस्य ज्ञानं विना देवि ! न सिद्धिर्न च सद्गतिः ॥   
  
ब्रह्मादयोऽपि गिरिजे ! सर्वत्र याजिनः स्मृताः ।   
  
अस्य प्रसादात् सकला वेदागमपुरःसराः ।   
  
कवचस्यास्य देवेशि ! ऋषिर्विष्णुरुदाहृतः ।   
  
छन्दो विराड् देवता च गुरुदेवः स्वयं शिवः ।   
  
चतुर्वर्गज्ञानमार्गे विनियोगः प्रकीर्त्तितः ।   
  
सहस्रारे महापद्मे कर्पूरधवलो गुरुः ।   
  
वामोरुस्थितशक्तिर्यः सर्वत्र परिरक्षतु ॥   
  
परमाख्यो गुरुः पातु शिरसं मम वल्लभे ! ।   
  
परापराख्यो नासां मे परमेष्ठी मुखं सदा ।   
  
कण्ठं मम सदा पातु प्रह्लादानन्दनाथकः ।   
  
बाहू द्वौ सनकानन्दः कुमारानन्द एव च ।   
  
वशिष्ठानन्दनाथश्च हृदयं पातु सर्वदा ।   
  
क्रोधानन्दः कटिं पातु सुखानन्दः पदं मम ।   
  
ध्यानानन्दश्च सर्वाङ्गं बोधानन्दश्च कानने ॥   
  
सर्वत्र गुरवः पान्तु सर्वे ईश्वररूपिणः ।   
  
इति ते कथितं भद्रे ! कवचं परमं शिवे ! ।   
  
भक्तिहीने दुराचारे दत्त्वैतन्मृत्युमाप्नुयात् ॥   
  
अस्यैव पठनाद्देवि ! धारणात् श्रवणात् प्रिये ! ।   
  
जायते मन्त्रसिद्धिश्च किमन्यत् कथयामि ते ।   
  
कण्ठे वा दक्षिणे बाहौ शिखायां वीरवन्दिते ! ।   
  
धारणान्नाशयेत् पापं गङ्गायां कल्मषं यथा ।   
  
इदं कवचमज्ञात्वा यदि मन्त्रं जपेत् प्रिये ! ।   
  
तत् सर्वं निष्फलं कृत्वा गुरुर्याति सुनिश्चितम् ।   
  
शिवे रुष्टे गुरुस्त्राता गुरौ रुष्टे न कश्चन ॥   
  
इति कङ्कालमालिनीतन्त्रे गुरुकवचं समाप्तम् ॥  
  
पुरश्चरणरसोल्लासे द्वितीयप्रश्ने दशमपटले ॥   
  
ईश्वर उवाच ।   
  
प्। २९०) शृङु देवि ! प्रवक्ष्यामि गुह्याद्गुह्यतरं महत् ।   
  
लोकोपकारकं प्रश्नं न केनापि कृतं पुरा ।   
  
अद्यप्रभृति कस्यापि नाख्यातं कवचं मया ।   
  
देशिका बहवः सन्ति मन्त्रसाधनतत्पराः ।   
  
न तेषां जायते सिद्धिर्मन्त्रैर्वा चक्रपूजनैः ।   
  
गुरोर्विधानं कवचमज्ञात्वा क्रियते जपः ।   
  
वृथा श्रमो भवेत्तस्य न सिद्धिर्मन्त्रपूजनैः ।   
  
गुरुपादं पुरस्कृत्य प्राप्यते कवचं शुभम् ।   
  
तदा मन्त्रस्य यन्त्रस्य सिद्धिर्भवति तत्क्षणात् ।   
  
सुगोप्यन्तु प्रजप्तव्यं न वक्तव्यं वरानने ! ॥   
  
ॐ नमोऽस्य श्रीगुरुकवचनाममन्त्रस्य परमब्रह्मर्षिः सर्ववेदानुज्ञो देवदेव श्री-  
आदिशिवो देवता नमो हेसौं हंसः हसक्षमलवरयूं वीजं सोऽहं हंसः   
हसक्षमलवरयूं शक्तिः हंसः सोऽहं कीलकं श्रीसमस्तगुरुमण्डलप्रीत्यर्थे   
जपे विनियोगः ।   
  
अथ ध्यानम् ।   
  
श्रीसिद्धमानवमुखा गुरवः स्वरूपं संसारदाहशमनं द्विभुजं त्रिनेत्रम् ।   
  
वामाङ्गशक्तिसकलाभरणैर्विभूषं ध्यायेज्जपेत् सकलसिद्धिफलप्रदञ्च ।   
  
इति मनसा प्रणम्य ॥   
  
हसां हृदयाय नमः ।   
  
हसीं शिरसे स्वाहा ।   
  
हसूं शिखायै वषट् ।   
  
हैं कवचाय हुम् ।   
  
हेसौं नेत्रत्रयाय वौषट् ।   
  
हसः अस्त्राय फट् ।   
  
एवं कराङ्गन्यासं कृत्वा उपचारैः सम्पूज्य ।   
  
ॐ नमः प्रकाशानन्दनाथश्च शिखायां पातु मे सदा ।   
  
परशिवानन्दनाथश्च शिरो मे रक्षयेत् सदा ।   
  
परशक्तिदिव्यानन्दनाथो भाले च रक्षतु ।   
  
कामेश्वरानन्दनाथो मुखं रक्षतु सर्वधृक् ।   
  
दिव्यौघो मस्तकं देवि ! पातु सर्वं शिरः सदा ।   
  
कण्ठादिनाभिपर्य्यन्तं सिद्धौघा गुरवः प्रिये ! ।   
  
भोगानन्दनाथगुरुः पातु दक्षिणबाहुकम् ।   
  
समयानन्दनाथश्च सन्ततं हृदयेऽंवतु ।   
  
सहजानन्दनाथश्च कटिं नाभिञ्च रक्षतु ।   
  
एषु स्थानेषु सिद्धौघा रक्षन्तु गुरवः सदा ।   
  
अधरे मानवौघाश्च गुरवः कुलनायिके ! ।   
  
गगनानन्दनाथश्च गुल्फयोः पातु सर्वदा ।   
  
नीलौघानन्दनाथश्च रक्षयेत्पादपृष्ठतः ।   
  
स्वात्मानन्दनाथगुरुः पादाङ्गुलीश्च रक्षतु ।  
  
प्। २९१) कन्दोलानन्दनाथश्च रक्षेत्पादतले सदा ।   
  
इत्येवं मानवौघाश्च न्यसेन्नाभ्यादिपादयोः ।   
  
गुरुर्मे रक्षयेदुर्व्यां सलिले परमो गुरुः ।   
  
परापरगुरुर्वह्नौ रक्षयेत् शिववल्लभे ! ।   
  
परमेष्ठी गुरुश्चैव रक्षयेद्वायुमण्डले ।   
  
शिवादिगुरवः साक्षादाकाशे रक्षयेत् सदा ।   
  
इन्द्रो गुरुः पातु पूर्वे आग्नेय्यां गुरुरग्नयः ।   
  
दक्षे यमो गुरुः पातु नैर्-ऋत्यां निर्-ऋतिर्गुरुः ।   
  
वरुणो गुरुः पश्चिमे च वायव्यां मारुतो गुरुः ॥   
  
उत्तरे धनदः पातु ऐशान्यामीश्वरो गुरुः ।   
  
ऊर्द्ध्वं पातु गुरुर्ब्रह्मा अनन्तो गुरुरप्यधः ।   
  
एवं दश दिशः पान्तु इन्द्राद्या गुरवः क्रमात् ।   
  
शिरसः पादपर्य्यन्तं पान्तु दिव्यौघसिद्धयः ।   
  
मानवौघाश्च गुरवो व्यापकं पान्तु सर्वदा ।   
  
सर्वत्र गुरुरूपेण संरक्षेत् साधकोत्तमम् ।   
  
आत्मानं गुरुरूपञ्च ध्यायेन्मन्त्रं सदा बुधः ।   
  
इत्येवं गुरुकवचं ब्रह्मलोकेऽपि दुर्लभम् ।   
  
तव प्रीत्या मयाख्यातं न कस्य कथितं प्रिये ! ।   
  
पूजाकाले पठेद् यस्तु जपकाले विशेषतः ।   
  
त्रैलोक्यदुर्लभं देवि ! भुक्तिमुक्तिफलप्रदम् ।   
  
सर्वमन्त्रफलं तस्य सर्वयन्त्रफलं तथा ।   
  
सर्वतीर्थफलं देवि ! यः पठेत् कवचं गुरोः ।   
  
अष्टगन्धेन भूर्जे च लिख्यते चक्रसंयुतम् ।   
  
कवचं गुरुपङ्क्तेस्तु भक्त्या च शुभवासरे ।   
  
पूजयेद्धूपदीपाद्यैः सुधाभिः सितसंयुतैः ।   
  
तर्पयेद्गुरुमन्त्रेण साधकः शुद्धचेतसा ।   
  
धारयेत् कवचं देवि ! इह भूतभयापहम् ।   
  
पठेन्मन्त्री त्रिकालं हि स मुक्तो भवबन्धनात् ।   
  
एवं कवचं परात्परं दिव्यौघसिद्धौघकालवान् ॥   
  
इति गुरुकवचं समाप्तम् ॥  
  
शक्तश्चेत्तदा योगसारोक्त गुरुसहस्रनामस्तोत्रमपि पठेत् ॥   
  
इह तु ग्रन्थगौरवभिया तन्न लिखितम् ॥   
  
रुद्रजामले ॥   
  
एकान्तभक्त्या प्रणमेदायुरारोग्यवृद्धये ।   
  
अखण्डमण्डलाकारं व्याप्तं येन चराचरम् ।   
  
तत्पदं दर्शितं येन तस्मै श्रीगुरवे नमः ।   
  
अज्ञानतिमिरान्धस्य ज्ञानाञ्जनशलाकया ।   
  
चक्षुरुन्मीलितं येन तस्मै श्रीगुरवे नमः ।   
  
प्। २९२) देवताया दर्शनञ्च करुणावरुणालयम् ।   
  
सर्वसिद्धिप्रदातारं श्रीगुरुं प्रणमाम्यहम् ।   
  
वराभयकरं नित्यं श्वेतपद्मनिवासिनम् ।   
  
महाभयनिहन्तारं गुरुदेवं नमाम्यहम् ।   
  
महाज्ञानाच्छादिताङ्गं नराकारं वरप्रदम् ।   
  
चतुर्वर्गप्रदातारं स्थूलसूक्ष्मदयान्वितम् ।   
  
सदानन्दमयं देवं नित्याञ्जननिरञ्जनम् ।   
  
शुद्धसत्त्वमयं देवं नित्यकालं कुलेश्वरम् ।   
  
ब्रह्मरन्ध्रे महापद्मे तेजोविम्बे निराकुले ।   
  
योगिभिर्योगगम्ये च चारुशुक्रविराजिते ।   
  
सहस्रदलसङ्काशे कर्णिकामध्यमध्यके ।   
  
महाशुक्लभास्वरार्ककोटिकोटीमहौजसम् ।   
  
सर्वपीठस्थममलं परहंसं परात्परम् ।   
  
वेदोद्धारकरं नित्यं काम्यकर्मफलप्रदम् ।   
  
सदा मनःशक्तिमयलयस्थानपदाम्बुजम् ।   
  
शरज्ज्योत्स्नाज्वलन्मालाशोभेन्दुकोटिवन्मुखम् ।   
  
वाञ्छातिरिक्तदातारं सर्वसिद्धीश्वरं गुरुम् ।   
  
भजामि तन्मयो भूत्वा तं हंसमण्डलोपरि ।   
  
आत्मानं सुनिराकारं साकारब्रह्मरूपिणम् ।   
  
विद्यामन्त्रप्रदातारं श्रीगुरुं परमेश्वरम् ।   
  
सर्वसिद्धिप्रदातारं गुरुदेवं नमाम्यहम् ।   
  
कायेन मनसा वाचा ये नमन्ति निरन्तरम् ।   
  
अवश्यं श्रीगुरोः पादाम्भोरुहे ते वसन्ति हि ।   
  
प्रभाते कोटिपुण्यञ्च प्राप्नोति साधकोत्तमः ।   
  
मध्याह्ने दशलक्षञ्च सायाह्नेऽनन्तपुण्यदम् ॥   
  
इति रुद्रजामले उत्तरखण्डे गुरुप्रणामस्तुति कथनम् ॥  
  
नित्यं शुद्धं निराभासं निरकारं निरञ्जनम् ।   
  
नित्यबोधचिदानन्दं गुरुं ब्रह्म नमाम्यहम् ।   
  
आनन्दमानन्दकरं रसन्नं ज्ञानस्वरूपं निजबोधयुक्तम् ।   
  
योगीन्द्रमीड्यं भवरोगवैद्यं श्रीमद्गुरुं नित्यमहं नमामि ॥   
  
इति गुरुगीतोक्तसद्गुरुप्रणामः ॥   
  
निर्वाणतन्त्रे तृतीयपटले ॥   
  
तुरीयधाम ! महादेव ! परमात्माशये स्थितः ।   
  
शिरःपद्मे स्थिते वाह्ये नमस्कारः कथं भवेत् ॥   
  
शिव उवाच ॥   
  
प्। २९३) शिरःपद्मे महादेवस्तथैव परमो गुरुः ।   
  
तत्समो न तु देवेशि ! पूज्योऽस्ति भुवनत्रये ।   
  
तद्रूपं चिन्तयेन्मन्त्री वाह्ये गुरुचतुष्टयम् ।   
  
तदंशभावसम्भूता ये चान्ये गुरवो जनाः ।   
  
तथैव ब्राह्मणाः सर्वे चांशावतारसंस्थिताः ।   
  
यदैव वाह्ये चैतांश्च प्रत्यक्षे भावयेत्तदा ।   
  
सहस्रारे महापद्मे सदा चित्तं विवर्ज्जयेत् ।   
  
प्रत्यक्षदर्शने देवि ! साक्षात्तं ब्रह्म चिन्तयेत् ।   
  
नमस्कारादिकं देवि ! कुर्य्यात् साधकसत्तमः ।   
  
ब्राह्मणादीन् समालोक्य ब्रह्मचारियतित्रयम् ।   
  
दृष्टिमात्रेण गिरिजे ! प्रणमेद्दण्डवद्भुवि ।   
  
महापातकयुक्तोऽपि मुक्तो भवति नान्यथा ।   
  
न कुर्य्याद् यदि मोहेन महापातकवान् भवेत् ।   
  
रक्तवस्त्रं समालोक्य तथा भस्माङ्गभूसणम् ।   
  
दण्डहस्तं त्रिशूलञ्च दृष्ट्वा प्रदक्षिणत्रयम् ।   
  
प्रकुर्य्यात् साधकश्रेष्ठश्चान्यथा पातकी भवेत् ।   
  
इति वाह्यगुर्वादिदर्शने जाते तदानीं सहस्रारे गुरुचिन्तानिषेधः ॥   
  
अथ स्त्रीगुरुध्यानं गुप्तसाधनतन्त्रे द्वितीयपटले ॥   
  
पार्वत्युवाच ॥   
  
गुरुध्यानं श्रुतं नाथ ! सर्वतन्त्रेषु गोपितम् ॥   
  
स्त्रिया दीक्षा शुभा प्रोक्ता सर्वकामफलप्रदा ॥   
  
बहुजन्मार्जितात् पुण्यात् बहुभग्यवशाद् यदि ।   
  
स्त्रीगुरुर्लभ्यते नाथ ! तस्या ध्यानन्तु कीदृशम् ।   
  
कुत्र वा सा गुरुर्ध्येया श्रोतुमिच्छामि साम्प्रतम् ॥   
  
कथयस्व महादेव ! यद्यहं तव वल्लभा ।   
  
शिव उवाच ॥   
  
शृणु पार्वति ! वक्ष्यामि तव स्नेहपरिप्लुतः ।   
  
रहस्यं स्त्रीगुरोर्ध्यानं यथा ध्येया च सा गुरुः ।   
  
सहस्रारे महापद्मे किञ्जल्कगणशोभिते ।   
  
प्रफुल्लपद्मपत्राक्षी घनपीनपयोधरा ।   
  
प्रसन्नवदना क्षीणमध्या ध्यायेच्छिवां गुरुम् ।   
  
पद्मरागसमाभासां रक्तवस्त्रसुशोभनाम् ।   
  
रक्तकङ्कणपाणिञ्च रक्तनूपुरशोभिताम् ।   
  
शरदिन्दुप्रतीकाशां रक्तोद्भासितकुण्डलाम् ।   
  
स्वनाथवामभागस्थां वराभयकराम्बुजाम् ।   
  
इति ते कथितं देवि ! स्त्रीगुरोर्ध्यानमुत्तमम् ।   
  
गोपनीयं प्रयत्नेन न प्रकाश्यं कदाचन ॥   
  
प्। २९४) अथ स्तुतिः ॥   
  
मातृकाभेदतन्त्रे सप्तपटले ॥   
  
देव्युवाच ॥   
  
स्तुतिञ्च कवचं नाथ ! श्रोतुमिच्छामि साम्प्रतम् ।   
  
श्रीगुरोः कवचं प्रोक्तं त्वया नाथ ! पुरा प्रभो ! ।   
  
इदानीं स्त्रीगुरोः स्त्रोत्रं कवचं मयि कथ्यताम् ।   
  
यस्य विज्ञानमात्रेण पुनर्जन्म न जायते ॥   
  
श्रीशिव उवाच ॥   
  
शृणु देवे ! प्रवक्ष्यामि स्तोत्रं परमगोपनम् ।   
  
यस्य श्रवणमात्रेण संसारान्मुच्यते नरः ।   
  
नमस्ते देवदेवेशि ! नमस्ते हरपूजिते ! ।   
  
ब्रह्मविद्यास्वरूपायै तस्यै नित्यं नमो नमः ॥ १ ॥   
  
अज्ञानतिमिरान्धस्य ज्ञानाञ्जनशलाकया ।   
  
यया चक्षुरुन्मीलितं तस्यै नित्यं नमो नमः ॥ २ ॥   
  
भवबन्धनपारस्य तारिणी जननी परा ।   
  
ज्ञानदा मोक्षदा नित्यं तस्यै नित्यं नमो नमः ॥ ३ ॥   
  
श्रीनाथवामभागस्था सदया सुरपूजिता ।   
  
सदा विज्ञानदात्री च तस्यै नित्यं नमो नमः ॥ ४ ॥   
  
सहस्रारे महापद्मे सदानन्दस्वरूपिणी ।   
  
महामोक्षप्रदा देवी तस्यै नित्यं नमो नमः ॥ ५ ॥   
  
ब्रह्मविष्णुस्वरूपा च महारुद्रस्वरूपिणी ।   
  
त्रिगुणात्मस्वरूपा च तस्यै नित्यं नमो नमः ॥ ६ ॥   
  
चन्द्रसूर्य्याग्निरूपा च मदाघूर्णितलोचना ।   
  
स्वनाथञ्च समालिङ्ग्य तस्यै नित्यं नमो नमः ॥ ७ ॥   
  
ब्रह्मविष्णुशिवत्वादिजीवन्मुक्तिप्रदायिनी ।   
  
ज्ञानविज्ञानयोर्दात्री तस्यै श्रीगुरवे नमः ॥ ८ ॥   
  
इदं स्तोत्रं महेशानि ! यः पठेद्भक्तिसंयुतः ।   
  
स सिद्धिं लभते नित्यं सत्यं सत्यं न संशयः ॥   
  
प्रातःकाले पठेद् यस्तु गुरुपूजापुरःसरम् ।   
  
स एव धन्यो लोकेशो देवीपुत्र इव क्षितौ ।   
  
इति मातृकाभेदतन्त्रे स्त्रीगुरोः स्तोत्रं सम्पूर्णम् ॥  
  
स्तोत्रं समाप्तं देवेशि ! कवचं शृणु सादरम् ।   
  
यस्य स्मरणमात्रेण वागीशसमतां व्रजेत् ।   
  
स्त्रीगुरोः कवचस्यास्य सदाशिव ऋषिः स्मृतः ।   
  
ताराख्या देवता ख्याता चतुर्वर्गफलप्रदा ।   
  
क्लीं बीजं चक्षुषोर्मध्ये सर्वाङ्गं मे सदावतु ।   
  
ऐं बीजं मे मुखं पातु ह्रीं जिह्वां परिरक्षतु ।   
  
प्। २९५) श्रीं बीजं स्कन्धदेशं मे हसखफ्रें भुजद्वयम् ।   
  
हकारः कण्ठदेशं मे सकारः षोडशं दलम् ।   
  
क्षवर्णस्तदधः पातु लकारो हृदयं मम ।   
  
वकारः पृष्ठदेशञ्च रकारो दक्षपार्श्वकम् ।   
  
यूङ्कारो वामपार्श्वञ्च सकारो मेरुमेव च ।   
  
हकारो मे दक्षभुजं क्षकारो वामहस्तकम् ।   
  
मकारश्चाङ्गुलीं पातु लकारो मे नखं वतु ।   
  
वकारो मे नितम्बञ्च रकारो जठरं वतु ।   
  
षीङ्कारः पादयुगलं हेसौः सर्वाङ्गं मेऽवतु ।   
  
हेसौर्लिङ्गञ्च लोमानि केशञ्च परिरक्षतु ।   
  
ऐं बीजं पातु पूर्वे मे ह्रीं बीजं दक्षिणेऽवतु ।   
  
श्रीं बीजं पश्चिमे पातु उत्तरे भूतसम्भवम् ।   
  
श्रीं पातु चाग्निकोणे च वेदाख्या नैर्-ऋतेऽवतु ।   
  
देवाम्बा पातु वायव्यां शम्भौ श्रीपादुकां तथा ।   
  
पूजयामि तथा चोर्द्ध्वं नमश्चाधः सदाऽवतु ।   
  
इति ते कथितं कान्ते ! कवचं परमाद्भुतम् ।   
  
गुरुमन्त्रं जपित्वा तु कवचं प्रफठेद्यदि ।   
  
ससिद्धः सगणः सोऽपि शिव एव न संशयः ।   
  
पूजाकाले पठेद् यस्तु कवचं मन्त्रविग्रहम् ।   
  
पूजाफलं भवेत्तस्य सत्यं सत्यं सुरेश्वरि ! ।   
  
त्रिसन्ध्यं यः पठेद्देवि ! स सिद्धो नात्र संशयः ।   
  
भूर्ज्जे विलिख्य गुलिकां स्वर्णस्थां धारयेद् यदि ।   
  
तस्य दर्शनमात्रेण वादिनो निष्प्रभां गताः ।   
  
विवादे जयमाप्नोति रणे च निर्-ऋतेः समः ।   
  
सभायां जयमाप्नोति मम तुल्यो न संशयः ।   
  
सहस्रारे भावयन् यस्त्रिसन्ध्यं प्रपठेद् यदि ।   
  
स एव सिद्धो लोकेशो निर्वाणपदमीयते ।   
  
समस्तमङ्गलं नाम कवचं परमाद्भुतम् ।   
  
यस्मै कस्मै न दातव्यं न प्रकाश्यं कदाचन ।   
  
देयं शिष्याय शान्ताय चान्यथा पतनं भवेत् ।   
  
अभक्तेभ्यश्च देवेशि ! पुत्रेभ्योऽपि न दर्शयेत् ।   
  
इदं कवचमज्ञात्वा दशविद्याश्च यो जपेत् ।   
  
स नाप्नोति फलं तस्य चान्ते च नरकं व्रजेत् ।   
  
समाप्तं कवचं देवि ! किमन्यत् श्रोतुमिच्छसि ।   
  
तव स्नेहानुबन्धेन किं मया न प्रकाशितम् ॥   
  
इति मातृकाभेदतन्त्रे स्त्रीगुरुकवचं समाप्तम् ॥  
  
प्। २९६) अथ स्त्रीगुरुगीता ॥   
  
कङ्कालमालिनीतन्त्रे द्वितीयपटले ॥   
  
पार्वत्युवाच ॥   
  
लोकेश ! कथ्यतां देव ! गुरुगीता मयि प्रभो ! ।   
  
श्रीभगवानुवाच ॥   
  
शृणु तारिणि ! वक्ष्यामि गीतां ब्रह्ममयीं पराम् ।   
  
गुरुस्त्वं सर्वशास्त्राणामहमेव प्रकाशकः ।   
  
त्वमेव गुरु रूपेण लोकानां त्राणकारिणी ।   
  
गया गङ्गा काशिका च त्वमेव सकलं जगत् ।   
  
कावेरी यमुना रेवा करतोया सरस्वती ।   
  
गोमती चन्द्रभागा च त्वमेव कुलपालिके ! ।   
  
ब्रह्माण्डं सकलं देवि ! कोटिब्रह्माण्डमेव च ।   
  
न हि ते वक्तुमर्हामि क्रियाजालं महेश्वरि ! ।   
  
उक्त्वा चोक्त्वा भावयित्वा भिक्षुकोऽहं नगात्मजे ! ।   
  
कथं त्वं जननी भूत्वा बधूस्त्वं मम देहिनाम् ।   
  
तव चक्रं महेशानि ! अतीतं परमात्मनि ।   
  
इति ते कथिता गीता गुरुदेवस्य ब्रह्मणः ।   
  
सङ्क्षेपेण महेशानि ! प्रभुरेव गुरुः स्वयम् ।   
  
जगत् समस्तमास्थाय गुरुस्त्वेको हि केवलम् ।   
  
इति तं तोषयित्वा च नुतिभिः स्तुतिभिस्तथा ।   
  
नानाविधद्रव्यदानैः सिद्धः स्यात् साधकोत्तमः ॥   
  
इति स्त्रीगुरुगीता समाप्ता ॥  
  
अत्र प्रसङ्गप्राप्तगुरुपूजनमपि लिख्यते ।   
  
वृहन्नीलतन्त्रे द्वितीयपटले ॥   
  
गुरुपूजाविधानञ्च कथयामि वरानने ! ।   
  
आदौ भद्रासनं दद्यात् पाद्यं दद्यात्ततः परम् ।   
  
अर्घ्यं दद्याद्विशेषेण तथा चाचमनीयकम् ।   
  
स्नानीयं वसनं दद्याद्गन्धं पुष्पञ्च शोभनम् ।   
  
धूपञ्च गुग्गुलुं दद्याद्दीपं स्यात् सुशोभनम् ।   
  
चर्व्यं चोष्यं तथा लेह्यं पेयं दद्यान्मनोहरम् ।   
  
नानाविधं फलं दद्यान्नानारससमन्वितम् ।   
  
भक्ष्यं भोज्यं विशेषेण दद्याच्चैव वरानने ! ।   
  
पुष्पाणामञ्जलिं दद्याच्चन्दनेन समन्वितम् ।   
  
शय्यां दद्यान्महेशानि ! विचित्रां सर्वमोहिनीम् ।   
  
खट्वां दद्यान्महेशानि ! विचित्राम्बरधारिणीम् ।   
  
पादसेवां गुरोः कुर्य्यादतियत्नेन सुन्दरि ! ।   
  
गुरुवत् गुरुपुत्रेषु गुरुवत्तत्सुतादिषु ॥  
  
प्। २९७) अथ सपत्नीकगुरुपूजनम् ॥   
  
पुरश्चरणरसोल्लासे दशमपटले ।   
  
आनीय स्वगुरुं देवि ! सपत्नीकं प्रयत्नतः ।   
  
नानागन्धैर्युतैस्तैलैरञ्जयेदङ्गयष्टिकाम् ।   
  
स्नापयेद्विविधैः शुद्धैरुदकैः सुरपूजितैः ।   
  
दिव्यवस्त्रेण तद्गात्रं सम्मार्ज्य वरवर्णिनि ! ।   
  
पूजयेद्विविधैः पुष्पैर्गन्धैश्च विविधैस्तथा ।   
  
धूपदीपैस्तथा पेयैस्ताम्बूलाद्यैः सुवासितैः ।   
  
प्रकृत्या सह चार्वङ्गि ! पूजयेद्गुरुदैवतम् ।   
  
गुरोरङ्गं महेशानि ! चन्दनैः परिलेपयेत् ।   
  
गुरोः कण्ठे महेशानि ! मालां दद्याद्विलक्षणाम् ।   
  
नानालङ्कारसुभगैः पूजयेद् गुरुदैवतम् ।   
  
पट्टवस्त्रादिभिर्देवि ! स्वर्णरत्नादिभूषणैः ।   
  
तत्पत्नीं तोषयेद्भक्त्या साक्षात्तां जगदीश्वरीम् ।   
  
शङ्खकङ्कणकेयूरनूपुरादिविलक्षणैः ।   
  
हारैरत्नमयैर्देवि ! तत्पत्नीं पूजयेत् प्रिये ! ।   
  
तस्यास्तु वामतस्तिष्ठेद् भक्त्यापि च शुभिस्मिते ! ।   
  
तुल्यं निष्कं प्रदद्याद्वै भक्त्या रत्नानि पार्वति ! ।   
  
तन्मन्त्रं शृणु चार्वङ्गि ! अतिगुह्यं परात्परम् ।   
  
कामबीजं समुद्धृत्य तस्याश्चाख्यानमुद्धरेत् ।   
  
पुनः कामं समुद्धृत्य मन्त्रमेतदुदीरितम् ।   
  
सपत्नीकं गुरुं देवि ! पूजयेद् यस्तु साधकः ।   
  
अनेन विधिना देवि ! सम्पूज्य गुरुपादयोः ।   
  
सहस्रारे महेशानि ! तत्र कोषोपरि प्रिये ! ।   
  
भावयेत्तु सपत्नीकं पूजयेद्गुरुराज्ञया ।   
  
गुरोराज्ञां मूर्द्ध्नि धृत्वा एकधा पूजयेद् यदि ।   
  
तदैव सहसा सिद्धिर्जायते वीरवन्दिते ! ।   
  
अयुतं प्रजपेद् यस्तु किं तस्य शतकोटिभिः ।   
  
एवन्तु प्रत्यहं कुर्य्याद् यावल्लक्षं समाप्यते ।   
  
दिवालक्षण महेशानि ! पशुवत् साधकाग्रणीः ।   
  
रात्रौ लक्षं जपित्वा तु दिव्यवीरमतैः प्रिये ! ।   
  
समाप्य विधिवद्भक्त्या गुरवे दक्षिणां ततः ।   
  
दत्त्वा सिद्धिमवाप्नोति चन्द्रसूर्य्यग्रहेण किम् ॥  
  
अथ सिद्धौघगुरुपङ्क्तिचिन्तनम् ॥   
  
वृहन्नीलतन्त्रे द्वितीयपटले ॥   
  
सिद्धौघा गुरवो देवि ! दिव्यौघा गुरवस्तथा ।   
  
मानवौघाः समासेन कथ्यन्ते गुरवस्तथा ।   
  
प्। २९८) उर्द्ध्वकेशो व्योमकेशो नीलकण्ठो वृषध्वजः ॥   
  
कुलचूडामणौ ॥   
  
मूलादिब्रह्मरन्ध्रान्तं कुलं ध्यात्वा गुरुं स्मरेत् ।   
  
प्रह्लादानन्दनाथाख्यं सनकानन्दमेव च ।   
  
कुमारानन्दनाथञ्च वशिष्ठानन्दनाथकम् ।   
  
क्रोधानन्दसुखानन्दौ ध्यानानन्दं ततः परम् ।   
  
बोधानन्दं ततश्चैव ध्यायेत् कुलमुखोपरि ।   
  
कुलमुखोपरि सहस्रारास्थितचन्द्रमण्डले इत्यर्थः ।   
  
महारसरसोल्लासहृदया घूर्णलोचनाः ।   
  
कुलालिङ्गनसंयुक्ताश्चूर्णिताशेषतामसाः ।   
  
कुलशिष्यैः परिवृताः पूर्णान्तःकरणोद्यताः ।   
  
वराभययुताः सर्वे कुलतन्त्रार्थवेदिनः ।   
  
कुलमूलावतारकल्पसूत्रटीकायां तृतीयकाण्डे ॥   
  
प्रातः प्रभृति सायान्तं सायादिप्रातरन्ततः ।   
  
यत् करोमि जगत्यर्थे तदस्तु तव पूजनम् ॥  
  
इति प्राणतोषिण्यां तृतीयेऽर्थकाण्डे   
आचारसप्तकादिगुरुपङ्क्तिनिरूपणान्तरूपग्रन्थिकथनं नाम प्रथमः परिच्छेदः ।  
  
  
  
इति सर्वं गुरवे निवेद्य मनसा गुरोराज्ञां गृहीत्वा   
मूलाधारकर्णिकान्तःस्थत्रिकोणान्तर्गताधोमुखस्वयम्भू-लिङ्गवेष्टिनीं   
प्रसुप्तभुजगाकारां सार्द्धत्रिबलयां विद्युत्पुञ्जप्रभां नीवारशूकवत्तन्वीं   
कुलकुण्डलिनीं निजेष्टदेवतारूपां हूङ्कारेण मनुना हंस इति मनुना वा   
त्रिकोणमण्डलाग्निना पवनदहनयोगाच्चैतन्यं विधाय ब्रह्मवर्त्मना सहस्रारं   
नीत्वा तत्रत्यपरशिवे संयोज्य तयोः सामञ्जस्यं विभाव्यात्यन्तं   
श्यामारहस्योक्तम् ।   
  
तत्प्रमाणं तद्धृतकालिकाश्रुतिर्यथा ॥   
  
मूलाधारे स्मरेन्नित्यं त्रिकोणं तेजसां निधिम् ।   
  
तस्याग्निरेखामानीय अध ऊर्द्ध्वव्यवस्थिताम् ।   
  
नीलतोयदमध्यस्थतडिल्लेखेव भास्वराम् ।   
  
नीवारशूकवत्तन्वीं पीतां भास्वदनुपमाम् ।   
  
नीवारशूकवदिति उडिधान्यसुङ्गा इति प्रसिद्धिः ।   
  
तस्याः शिखाया मध्ये च परमोर्द्ध्वव्यवस्थिताम् ।   
  
स ब्रह्मा स शिवः सूर्य्यः शङ्करः परमस्वराट् ।   
  
प्। २९९) स एव विष्णुः स प्राणः स कालाग्निः स चन्द्रमाः ।   
  
इति कुण्डलिनीं ध्यात्वा सर्वपापैः प्रमुच्यते ।   
  
इति गुरोराज्ञां गृहीत्वेति प्रमाणशून्यलिखनम् ।   
  
कुण्डलीध्यानानन्तरं योगसारे ॥   
  
मूलाधारे कुण्डलिनीं ध्यात्वा सम्पूजयेन्नरः ।   
  
ध्यानं तथा प्रवक्ष्यामि येन योगी प्रजायते ।   
  
ॐ प्रसुप्तभुजगाकारां स्वयम्भूलिङ्गमाश्रिताम् ।   
  
विद्युत्कोटिप्रभां देवीं विचित्रवसनान्विताम् ।   
  
शृङ्गारादिरसोल्लासां सर्वदा कारणप्रियाम् ।   
  
एवं ध्यात्वा कुण्डलिनीं ततो यजेत् समाहितः ।   
  
मनसा गन्धपुष्पाद्यैः सम्पूज्य वाग्भवं जपेत् ।   
  
ततो वै तोषयेत्ताञ्च स्तवेनानेन साधकः ।   
  
रुद्रजामले ॥   
  
अथ प्रातः समुत्थाय पशुरुत्तमपण्डितः ।   
  
गुरूणां चरणाम्भोजमङ्गलं शीर्षपङ्कजे ।   
  
विभाव्य पुनरेवं हि श्रीपदं भावयेद् यदि ।   
  
पूजयित्वा च विविधैरुपचारैर्नमेत् स्तवैः ॥   
  
त्रैलोक्यं तेजसा व्याप्तं मण्डलस्थां महोत्सवाम् ।   
  
तदित्कोटिप्रभादीप्तिं चन्द्रकोटिसुशीतलाम् ।   
  
सार्द्धत्रिबलयाकारस्वयम्भूलिङ्गवेष्टिताम् ।   
  
उत्थापयेन्महादेवीं महावक्त्वां मनोन्मनीम् ।   
  
श्वासोच्छ्वासादुद्गच्छन्तीं द्वादशाङ्गुलरूपिणीम् ।   
  
योगिनीं खेचरीं वायुरूपां मूलाम्बुजस्थिताम् ।   
  
चतुर्वर्णस्वरूपां तां वकारादिसमान्तकाम् ।   
  
कोटिकोटिसहस्रार्ककिरणोज्ज्वलमोहिनीम् ।   
  
महासूक्ष्मपथप्रान्तरान्तरान्तरगामिनीम् ।   
  
त्रैलोक्यरक्षितां वाक्यदेवतां शब्दरूपिणीम् ।   
  
महाबुद्धिप्रदां देवीं सहस्रदलगामिनीम् ।   
  
महासूक्ष्मपथे तेजोमयीं मृत्युस्वरूपिणीम् ।   
  
कालरूपां ब्रह्मरूपां सर्वत्र सर्वचिन्मयीम् ।   
  
ध्यात्वा पुनः पुनः शिर्षे सुधाब्धौ विनिवेष्टिताम् ।   
  
सुधापानं कारयित्वा पुनः स्थाने समानयेत् ।   
  
समानयनकाले तु सुषुम्नामध्यमध्यके ।   
  
अमृताभिप्लुतं कृत्वा पुनः स्थानेषु पूजयेत् ।   
  
ऊर्द्ध्वोद्गमनकाले तु महातेजोमयीं स्मरेत् ।   
  
प्रतिप्रयाणकाले तु सुधाधाराभिराप्लुताम् ।   
  
प्। ३००) महाकुण्डलिनीं देवीममृतानन्दविग्रहाम् ।   
  
ध्यात्वा ध्यात्वा पुनर्ध्यात्वा सर्वसिद्धीश्वरो भवेत् ।   
  
तस्मिन् स्थाने महादेवीं विभाव्य किरणोज्ज्वलाम् ।   
  
अमृतानन्दमूर्तिं तां पूजयित्वा शुभां मुदा ।   
  
मानसोच्चारवीजेन मायां वा कामवीजकम् ।   
  
पञ्चाशद्वर्णमालाभिर्जप्त्वानुलोमतस्तथा ।   
  
विलोमेन पुनर्जप्त्वा सर्वत्र शुभदं स्तवम् ।   
  
पठित्वा सिद्धिमाप्नोति तत् स्तोत्रं शृणु भैरव ! ॥  
  
अथ कुण्डलिनीस्तोत्रम् ॥   
  
जन्मोद्धारिणि ! रक्षिणीह तरुणी वेदादिवीजादिमा नित्यं चेतमि भाव्यते भुवि कदा   
मद्वाक्यसञ्चारिणी ।   
  
मां सा तु प्रियदा सदा सविपदं सङ्घातय श्रीधरे धात्री त्वं   
स्वयमादिदेववनिता दीनातिदीनं परम् ॥ १ ॥   
  
रक्ताभामृतचन्द्रिका लिपिमयी सर्पाकृतिर्निद्रिता जाग्रद्धर्मसमाश्रिता भगवती त्वं   
सांशलोकाश्रयः ।   
  
मांसोद्गन्धकगन्धदोषजडितं वेदादिकार्य्यान्वितं सम्पाल्यामलचन्द्रकोटिकिरणे   
नित्यं शरीरं कुरु ॥ २ ॥   
  
सिद्धार्थो निजदोषवित् खलगतिर्व्याधीयते विद्यया कुण्डल्याकुलमार्गयुक्तनगरी   
सायाह्नमाज्ञाश्रया ।   
  
यद्येवं भजति प्रभातसमये मध्याह्नकालेऽथवा नित्यं यः   
कुलकुण्डलीनिजपदाम्भोजं स सिद्धो भवेत् ॥ ३ ॥   
  
ये वाकाशचतुर्दलेऽतिविमले वाञ्छाफलोन्मूलके नित्यं सम्प्रति नित्यदेशघटिता   
सङ्केतिता भाविता ।   
  
विद्याकुण्डलमालिनी स्वजननी सारक्रिया भाव्यते यैस्तैः सिद्धिकुलोद्भवैः प्रणतिभिः   
कीर्त्त्या परं शम्भुभिः ॥ ४ ॥   
  
वाचा शङ्करमोहिनी त्रिपलयाच्छायापटोद्गामिनीं सारामादिमहासुखप्रहरणी   
नेत्रस्थिता योगिनी ।   
  
सर्वग्रन्थिविभेदिनी सुभुजगा सूक्ष्मातिसूक्ष्मा परा ब्रह्मज्ञानविनोदिनी   
कुलकुठाराघातिनी भाव्यते ॥ ५ ॥   
  
वन्दे श्रीकुलकुण्डलीं त्रिबलिभिः सार्द्धं स्वयम्भूप्रियां   
प्रावेष्ट्यासुरसारचित्तचपलां बालाबलां निष्कलाम् ।   
  
या देवी परिभाति वेदवदना सम्भावना भावना तामिष्टां शिरसि   
स्वयम्भुवनितां सम्भावयामि क्रियाम् ॥ ६ ॥   
  
प्। ३०१) वाणीकोटिमृदङ्गनादमदना निःश्रेणिकोटिध्वनिः   
प्राणेशीवशवाममूलकमलोल्लासैकपूर्णानना ।   
  
आषाढोद्भवमेघराजनियुतध्वान्तान्तरस्थायिनी माता सा परिपातु सूक्ष्मपथगे !   
मां योगिनं संस्कुरु ॥ ७ ॥   
  
त्वामाश्रित्य नरा व्रजन्ति सहसा वैकुण्ठकैलासयोरानन्दैकविलासिनीं   
शशिगतानन्दाननां कारणम् ।   
  
मातः ! श्रीकुलकुण्डलिप्रियकले ! कालीकुलोद्दीपने ! भूयस्त्वां प्रणमामि रुद्रवनिते !   
मामुद्धर त्वं पथि ॥ ८ ॥   
  
कुण्डलीशक्तिमार्गस्थं स्तोत्राष्टकं महाफलम् ।   
  
यः पठेत् प्रातरुत्थाय स योगी भवति ध्रुवम् ।   
  
क्षणादेव हि पाठेन कविनाथो भवेदिह ।   
  
परत्र कुण्डलीयोगाद्ब्रह्मलीनो भवेन्महान् ।   
  
इति ते कथितं नाथ ! कुण्डलीकोमलस्तवम् ।   
  
एतत्स्तोत्रप्रसादेन देवेषु गुरुगीष्पतिः ।   
  
सर्वे देवाः सिद्धियुक्ता अस्याः स्तोत्रप्रसादतः ।   
  
द्वापरार्द्धचिरञ्जीवी ब्रह्मा सर्वसुरेश्वरः ।   
  
त्वञ्चापि मम निकटे स्थितो भगवतीपतिः ।   
  
मां विद्धि परमां शक्तिं स्थूलसूक्ष्मस्वरूपिणीम् ।   
  
सर्वप्रकाशकरणीं विन्ध्यपर्वतवासिनीम् ।   
  
हिमालयसुतां सिद्धां सिद्धमन्त्रस्वरूपिणीम् ।   
  
वेदान्तशक्तितन्त्रस्थां कुलतन्त्रार्थगामिनीम् ।   
  
रुद्रजामलमभ्यस्थां स्थितिस्थापकभावनाम् ।   
  
पञ्चमुद्रास्वरूपाञ्च शक्तिजामलमालिनीम् ।   
  
रत्नमालाबलाकाढ्यां चन्द्रसूर्य्यप्रकाशिनीम् ।   
  
सर्वभूतमहाबुद्धिदायिनीं दानवापहाम् ।   
  
स्थित्युत्पत्तिलयकरीं करुणासागरस्थिताम् ।   
  
महामोहनिवासाढ्यां दामोदरशरीरगाम् ।   
  
छत्रचामररत्नाढ्यां महाशूलकरां पराम् ।   
  
ज्ञानदां बिद्धिदां विद्यां रत्नमालाकलापदाम् ।   
  
सर्वतेजःस्वरूपां मामनन्तकोटिविग्रहाम् ।   
  
दरिद्रधनदां लक्ष्मीं नारायणमनोरमाम् ।   
  
सदा भावय शम्भो ! त्वं योगनायक ! पण्डित ! ॥   
  
प्। ३०२) इति रुद्रजामले उत्तरखण्डे कुण्डलीस्तोत्रं समाप्तम् ।  
  
कुण्डलिन्यां स्तोत्रान्तरं योगसारे तृतीयपटले ॥   
  
ॐ नमस्ते देवदेवेशि ! योगीशप्राणबल्लभे ! सिद्धिदे ! वरदे ! मातः !   
स्वयम्भूलिङ्गवेष्टिते ॥ १ ॥   
  
ॐ प्रसुप्तभुजगाकारे ! सर्वदा कारणप्रिये ! ।   
  
कामकलान्विते ! देवि ! ममाभीष्टं कुरुष्व च ॥ २ ॥   
  
असारे घोरसंसारे भवरोगात् कुलेश्वरि ! ।   
  
सर्वदा रक्ष मां देवि ! जन्मसंसारसागरात् ॥ ३ ॥   
  
इति कुण्डलिनीस्तोत्रं ध्यात्वा यः प्रपठेत् सुधीः ।   
  
मुच्यते सर्वपापेभ्यो भवसंसाररूपके ॥   
  
इति कुण्डलिनीस्तोत्रं समाप्तम् ।  
  
अथ कुण्डलिनीकवचम् ॥   
  
रुद्रजामले उत्तरखण्डे पञ्चत्रिंशत्पटले ॥   
  
श्री आनन्दभैरव्युवाच ॥   
  
अथ वक्ष्ये महादेव ! कुण्डलीकवच शुभम् ।   
  
परमानन्ददं सिद्धं सिद्धवृन्दनिषेवितम् ।   
  
यद्धृत्वा योगिनः सर्वे धर्म्माधर्मप्रदर्शकाः ।  
  
ज्ञानिनो मानिनो धीरा विचरन्ति यथा नराः ।   
  
सिद्धयोऽप्यणिमाद्याश्च करस्थाः सर्वदेवताः ।  
  
एतत्कवचपाठेन देवेन्द्रो योगिराड्भवेत् ।   
  
ऋषयो योगिनः सर्वे जटिलाः कुलभैरवाः ।  
  
प्रातःकाले त्रिवारञ्च मध्याह्ने वारयुग्मकम् ।   
  
सायाह्ने वारमेकस्तु पठेत् कवचमेव च ।  
  
पाठादेव महायोगी कुण्डलीदर्शनं लभेत् ।   
  
कुण्डलीकवचस्य ब्रह्मा ऋषिर्गायत्रीच्छन्दः कुण्डलीदेवता सर्वाभीष्टसिद्ध्यर्थे   
विनियोगः ।   
  
ओमीश्वरी जगद्धात्री ललिता सुन्दरी परा ।   
  
कुण्डली कुलरूपा तु पातु मां कुलचण्डिका ।   
  
शिरो मे ललिता देवी पातूग्राख्या कपोलकम् ।   
  
ब्रह्मरन्ध्रेण पुटितं भ्रूमध्यं पातु मे सा ।   
  
नेत्रत्रयं महाकाली कालाग्निभक्षिका शिखाम् ।   
  
दन्तावलीं विशालाक्षी ओष्ठमिष्टान्नवासिनी ।   
  
कामवीजात्मिका विद्या अधरं पातु मे सदा ।   
  
दृग्गण्डस्था चाण्डयुग्मं मायावीजा रसप्रिया ।   
  
प्। ३०३) भुवनेशी कर्णयुग्मं चिबुकं क्रोधकालिका ।   
  
कपिला मे गलं पातु सर्ववीजस्वरूपिणी ।   
  
मातृकावर्णपुटिता कुण्डली कल्पमेव च ।   
  
हृदयं कालपुत्री च कङ्काली पातु मे मुखम् ।   
  
भुजयुग्मं चण्डदुर्गा चण्डदोर्दण्डखण्डिनी ।   
  
स्कन्धयुग्मं पातु देवी चिवुकं क्रोधकालिका ।   
  
अङ्गुल्यग्रं कुलानन्दा श्रीविद्या नखमण्डलम् ।   
  
कालिका भुवनेशानी पृष्ठदेशं सदाऽवतु ।   
  
पार्श्वयुग्मं महावीरा वीरासनधराऽभया ।   
  
मातु मां कुलदर्भस्था नाभिमुदरमल्लिका ।   
  
कटिदेशं पृष्ठसंस्था महामहिषघातिनी ।   
  
लिङ्गस्थानं महामुद्रा भगमाला मनुप्रिया ।   
  
भगीरथप्रिया धूम्रा मूलाधारं गणेश्वरी ।   
  
चतुर्दलं कामविद्या दलाग्रं मे वसुन्धरा ।   
  
धीर्धरा धारणाख्या च ब्रह्माणी पातु मे मुखम् ।   
  
भेदिनी पातु कमला वाग्देवी पूर्णगं दलम् ।   
  
छेदिनी दक्षिणे पार्श्वे पातु चण्डा महातपाः ।   
  
चण्डघण्टा सदा पातु योगिनी वारुणं दलम् ।   
  
उत्तरस्थं दलं पातु पृथिवीमिन्द्रलालिताम् ।   
  
चतुष्कोणं कामविद्या ब्रह्मविद्याष्टकोणकम् ।   
  
अष्टदलं सदा पातु सर्ववाहनवाहना ।   
  
चतुर्भुजा सदा पातु डाकिनी कुलचञ्चला ।   
  
मेढ्रस्थ मदनाधारा पातु मे चारुपङ्कजम् ।   
  
स्वयम्भूलिङ्गं चार्वङ्गी कोटराक्षी ममासनम् ।   
  
कदम्बवनगा पातु कदम्बवनवासिनी ।   
  
वैष्णवी परमा माया पातु मे वैष्णवं पदम् ।   
  
षड्दलं राकिणी पातु रङ्गिनी कामवासिनी ।   
  
कामेश्वरी कामरूपा कृष्णं मे पीतवाससम् ।   
  
धनुः सा वनदुर्गा मे शङ्खं मे शङ्खिनी शिवा ।   
  
चक्रं चक्रेश्वरी पातु कमलाक्षी गदां मम ।   
  
पद्मं मे पद्मगन्धा च पद्ममालामनोहरा ।   
  
वादिसान्ताक्षरं पातु लाकिनी लोकपावनी ।   
  
षड्दलस्थितदेवांश्च पातु कैलासवासिनी ।   
  
अग्निवर्णा सदा पातु गलं मे परमेश्वरी ।   
  
मणिपूरं सदा पातु मणिमालाविभूषणा ।   
  
दशपत्रं दशवर्णं कादिफान्तं त्रिविक्रमा ।   
  
पातु नीलामहाकाली भद्रा भीमा सरस्वती ।   
  
प्। ३०४) अयोध्यावासिनी देवी महापीठनिवासिनी ।   
  
वाग्भवाद्या महाविद्या कुण्डली कालरूपिणी ।   
  
दशच्छदशतं पातु रुद्रं रुद्रात्मकं मम ।   
  
सूक्ष्मा सूक्ष्मतरा पातु सूक्ष्मस्थाननिवासिनी ।   
  
लाकिनी लोकजननी पातु कूटाक्षरान्विता ।   
  
तेजसं पातु नियतं रजकी राजपूजिता ।   
  
विजया कुलवीजस्था तवर्गं तिमिरापहा ।   
  
चन्द्रात्मिका मणिग्रन्थिं भेदिनी पातु सर्वदा ।   
  
भगमाला भृगुसुता पातु मां नाभिवासिनी ।  
  
नन्दिनी पातु सकलं कुण्डली कालकल्पिता ।   
  
हृत्पद्मं पातु कालाख्या धूम्रवर्णा मनोहरा ।   
  
दलद्वादशवर्णञ्च भास्करी भावसिद्धिदा ।   
  
पातु मे परमा विद्या कवर्गं कामचारिणी ।   
  
चवर्गं चारुरसना व्याघ्रास्या टङ्कधारिणी ।   
  
टकारं पातु कृष्णाख्या काकिनीं पातु कालिका ।   
  
ठङ्कुराङ्गी ठकारं मे वीजभाषा महोदया ।   
  
ईश्वरं पातु विमला मम हृत्पद्मवासिनी ।   
  
कालिकां कालसन्दर्भा योगिनी योगमातरम् ।   
  
इन्द्राणी वारुणी पातु कुलमाला कुलान्तरम् ।   
  
तारिणी शक्तिमाता च कण्ठवाक्यं सदाऽवतु ।   
  
विप्रचित्ता महोग्रोग्रा प्रभादीप्ता घनामला ।   
  
वाक्स्तम्भिनी वज्रदेहा वैदेही वृषवाहिनी ।   
  
उन्मत्ता नन्दचित्ता च कुलेशी सा भगातुरा ।   
  
मम षोडश पत्राणि पातु मातृतया स्थिता ।   
  
सुरान् रक्षतु वेदज्ञा सर्वभाषा च कालिकाम् ।   
  
ईश्वरार्द्धासनगता प्रपायान्मे सदाशिवा ।   
  
शाकम्भरी महामाया शाकिनी पातु सर्वदा ।   
  
भवानी भवमाता च पयोद्रुमध्यपङ्कजम् ।   
  
द्विदलं व्रतकामाख्या अष्टाङ्गसिद्धिदायिनी ।   
  
पातु मामखिलानन्दा मनोरूपा जपप्रिया ।   
  
लकारं लक्षणाक्रान्ता सर्वलक्षणलक्षणा ।   
  
कृष्णाजिनधरा देवी क्षकारं पातु सर्वदा ।   
  
द्विदलस्थं सर्वदेवं सदा पातु वरानना ।   
  
बहुरूपा विश्वरूपा हाकिनी पातु चण्डिका ।   
  
हरा परशिवं पातु मानसं पातु पञ्चमी ।   
  
षट्चक्रस्था सदा पातु षट्चक्रकुलवासिनी ।   
  
प्। ३०५) अकारादिक्षकारान्ता बिन्दु सर्गसमन्विता ।   
  
मातृकार्णा सदा पातु कुण्डली ज्ञानकुण्डली ।   
  
पूर्णकाली गतिप्रेता पूर्णगिरितटं शिवा ।   
  
उड्डीयानेश्वरी देवी सकलं पातु सर्वदा ।   
  
कैलासपर्वतं पातु कैलासगिरिवासिनी ।   
  
डाकिनी राकिणी शक्तिर्लाकिनी काकिनी कला ।   
  
साकिनी हाकिनी देवी षट्चक्रादीन् प्रपातु मे ।   
  
कैलासाख्यं सदा पातु पञ्चाननतनूद्भवा ।   
  
हिरण्यवर्णा रजनी चन्द्रसूर्य्याग्निभक्षिणी ।   
  
सहस्रदलपद्मं मे सदा पातु कुलाकुला ।   
  
सहस्रदलपद्मस्था दैवतं पातु भैरवी ।   
  
काली तारा षोडशाख्या मातङ्गी पद्मवासिनी ।   
  
शशिकोटिगलद्रूपा पातु मे सकलां तनुम् ।   
  
रणे घोरे जले दोषे युद्वे वादे श्मशानके ।   
  
सर्वत्र गमने ज्ञाने सदा मां पातु शैलजा ।   
  
पर्वते विविधावासे विनाशे पातु कुण्डली ।   
  
पदादिब्रह्मरन्ध्रान्तं सर्वाकाशा सुरेश्वरी ।   
  
सदा पातु सर्वविद्या सर्वज्ञानं सदा मम ।   
  
नवलक्षमहाविद्या दशदिक्षु प्रपातु माम् ।   
  
इत्येतत् कवचं देवि ! कुण्डलिन्याः प्रसिद्धिदम् ।   
  
ये पठन्ति ध्यानयोगे योगमार्गव्यवस्थिताः ।   
  
ते यान्ति मोक्षपदवीमैहिकेनात्र संशयः ।   
  
मूलपद्मे मनोयोगं कृत्वा दृढासनस्थितः ।   
  
मन्त्री ध्यायेत् कुण्डलिनीं सूक्ष्मपद्मप्रकाशिनीम् ।   
  
धर्मोदयां दयारूढामाकाशस्थानवासिनीम् ।   
  
अमृतानन्दरसिकां विकलां सकलां सिताम् ।   
  
असितां रक्तरहितां विरक्तां रक्तविग्रहाम् ।   
  
रक्तनेत्रां कुलक्षिप्तां ज्ञानाकुलजलोज्ज्वलाम् ।   
  
विप्रकारां मनोरूपां मूले ध्यात्वा प्रपूजयेत् ।   
  
यो योगी कुरुते एवं स सिद्धो नात्र संशयः ।   
  
रोगी रोगात् प्रमुच्येत बद्धो मुच्येत बन्धनात् ।   
  
वस्तु प्रियमवाप्नोति वस्तुहीनः पठेद् यदि ।   
  
पुत्रहीनो लभेत् पुत्रं योगहीनो भवेद्वशी ।   
  
कवचं धारयेद्यस्तु शिखायां दक्षिणे भुजे ।   
  
वामा वामकरे धृत्वा सर्वाभीष्टमवाप्नुयात् ।   
  
स्वर्णे रौप्ये तथा ताम्रे स्थापयित्वा प्रपूजयेत् ।   
  
प्। ३०६) सर्वदेशे सर्वकाले पठित्वा सिद्धिमाप्नुयात् ।   
  
स भूयात् कुण्डलीपुत्रो नात्र कार्य्या विचारणा ॥   
  
इति रुद्रजामले उत्तरखण्डे कन्दवासिनीकवचं समाप्तम् ॥  
  
तत आचारात् स्वेष्टदेवताप्रणाममन्त्रेण कुण्डलिनीं नत्वा दशसु द्वारेषु   
चौरगणेशमन्त्रं कवाटवन् न्यसेत् तदुक्तं गणेशविमर्षिण्याम् ॥   
  
चक्षुर्द्वयं तथा कर्णद्वयं नासापुटद्वयम् ।   
  
मुखं नाभिं लिङ्गमूलं गुदस्थानं तथैव च ।   
  
मनोद्वारं भ्रुवोर्मध्ये दशैव द्वारसञ्ज्ञिताः ।   
  
अङ्कुशं प्रथमं बीजं हृदये दशधा जपेत् ।   
  
प्रजपान्ते ततो मातः ! कवाटं निक्षिपेत्ततः ।   
  
कर्णयोश्च तथा कूर्च्चं कालीं नासापुटे ततः ।   
  
मुखे स्त्रीं द्विविधं बीजं नाभौ वाणीं ततो जपेत् ।   
  
हेसौः बीजं लिङ्गमूले ब्लुं मूले परिकीर्त्तितम् ।   
  
ओङ्कारञ्च भ्रुवोर्मध्ये मनःस्थाने तथैव च ।   
  
एतदेकादशं बीजं प्रतिद्वारे कवाटवत् ॥   
  
चौरगणेशमन्त्रं न जप्त्वा कर्म्ममात्रं न कुर्य्यात् ।   
  
यदि कुर्य्यात्तदा दोष उक्तो वर्णविलासतन्त्रे ॥   
  
गणेश उवाच ॥   
  
अधुनाहं प्रवक्ष्यामि चौरमन्त्रमतः शृणु ।   
  
चौरमन्त्रपरिज्ञानं विना हे ब्राह्मणीश्वरि ! ।   
  
पुराणं प्रपठेद्यस्तु स एव मूर्त्तिमान् कलिः ।   
  
परजन्मनि पापिष्ठः स भवेच्चौरकुक्कुरः ।   
  
शिवपूजा विष्णुपूजा शक्तिपूजा तथैव च ।   
  
सर्वपूजासु यत्तेजो हरते गणपः स्वयम् ।   
  
पञ्चाशद्गणदेवानां ज्योतींषि मुनिपुङ्गवाः ।   
  
प्रतिद्वारपथे गत्वा प्रतिपद्मेषु जृम्भते ।   
  
हरन्ति जपतेजांसि प्रतिपद्मेषु संस्थिताः ।   
  
जपपूजासु यत्तेजस्तत्र चौरगणाधिपः ।   
  
तस्माच्चौरप्रबोधार्थं चौरमन्त्रान् जपेद्दश ।   
  
ततस्तु पूजयेद्धीमान् यस्य या इष्टदेवताः ।   
  
ततः फलमवाप्नोति ब्रह्मादित्रिदिवौकसः ।   
  
चौरमन्त्रं महामन्त्रं पञ्चाशद्गणतोषणम् ।   
  
चौरमन्त्रं विना भद्रे ! शान्तिस्वस्त्ययनं कुतः ।   
  
कर्णद्वयं तथा चक्षुर्द्वयं नासामुखं ततः ।   
  
प्। ३०७) नाभिस्थाने लिङ्गमूले गुदस्थाने तथैव च ।   
  
मनोद्वारे भ्रुवोर्मध्ये दशैकं द्वारमीरितम् ।   
  
प्रतिद्वारे न्यसेन्मन्त्रं चौराख्यं ब्राह्मणीश्वरि ! ।   
  
चौरमन्त्रञ्चाह भद्रे ! प्रतिद्वारे कवाटवत् ।   
  
रहस्यं ते प्रवक्ष्यामि पञ्चाशद्गणतोषणम् ।   
  
अङ्कुशं पञ्चमं बीजं प्रथमे दशधा जपेत् ।   
  
प्रजप्य सुभगे ! मातः ! कवाटं निक्षिपेत्ततः ।   
  
अन्यथा अङ्कुशैर्वीजैः कवाटं भेदिरे गणाः ।   
  
चन्द्रिकान्तर्गता नित्यं शङ्करं वरसुन्दरम् ।   
  
चन्द्रिका सुषमा सीता शिञ्जिनी अणिमागुणा ।   
  
चन्द्रविन्द्वात्मिका नित्या गणेशपरिपूजिता ।   
  
ह्रीं ह्रीं वीजद्वयमिति विन्यसेन्नयनद्वये ।  
  
कर्णयोश्च तथा ह्रीं ह्रीं हुं हुं नासाद्वये तथा ।   
  
मुखे स्त्रीं द्विविधं बीजं नाभौ क्लीं सुभगेश्वरि ! ।   
  
हेसौर्बीजं लिङ्गमूले गुदे व्लुं परिकीर्त्तितम् ।   
  
हुङ्कारञ्च भ्रुवोर्मध्ये मनःस्थाने तथैव च ।   
  
एतदेकादशद्वारे चौरमन्त्राणि विन्यसेत् ।   
  
दशधा चौरमन्त्रञ्च एकधा वापि वीजकम् ।   
  
अनेनैव जपेनापि प्रतिद्वारे कवाटकम् ॥   
  
जपकालोऽपि तत्रैव ॥   
  
शृणु चापि प्रवक्ष्यामि मन्त्रस्य जपनिर्णयम् ।   
  
प्रातःकाले च शय्यायां मुक्तस्वापः स्वदेहके ।   
  
पूर्ववन्मातृकान्यासं विन्यसेन्मातृकास्थले ।   
  
तथा एकादशद्वारे चौरमन्त्राणि विन्यसेत् ।   
  
दशधा चौरमन्त्रञ्च एकधा वापि सञ्जपेत् ।   
  
चौरमन्त्रजपात् तुष्टिर्गणेशस्य तदा भवेत् ।   
  
यमस्य नाधिकारोऽपि चौरमन्त्रजपात् प्रिये ! ।   
  
सर्वमन्त्रजपात्तेजः सर्वस्मात् समुपस्थितम् ।   
  
तत्तेजोहरणे शक्तिर्गणेशस्य न चैव हि ॥   
  
इति ॥  
  
अथ प्रयोगः ॥   
  
हृदि क्रोमिति दशधा जपेत् दक्षिणचक्षुषि ह्रीं ह्रीमिति ॥ १० ॥   
  
वामचक्षुषि ह्रीं ह्रीमिति ॥ १० ॥   
  
दक्षकर्णे ह्रीं ह्रीमिति ॥ १० ॥   
  
वामकर्णे ह्रीं ह्रीमिति ॥ १० ॥   
  
दक्षिणनासायां हुं हुम् इति ॥ १० ॥   
  
वामनासायां हुं हुम् इति ॥ १० ॥   
  
मुखे ह्रीं ह्रीं ह्रीं ह्रीं ह्रीमिति ॥ १० ॥   
  
नाभौ ऐं लीमिति ॥ १० ॥   
  
प्। ३०८) लिङ्गे हौः इति ॥ १० ॥   
  
गुह्ये व्लुमिति ॥ १० ॥   
  
भ्रूमध्ये हूमिति ॥ १० ॥   
  
सर्वत्र दशधा जपेत् ॥   
  
ततः स्थाने स्थानेऽजपामन्त्रसमर्पणं कुर्य्यात् ॥   
  
कुलमूलावतारकल्पसूत्रटीकायां तृतीयकाण्डे अस्याजपागायत्रीमन्त्रस्य शिरसि हंस   
ऋषये नमः ॥   
  
मुखे अव्यक्तगायत्रीच्छन्दसे नमः ॥   
  
हृदि परमहंसदेवतायै नमः ।   
  
लिङ्गे हं वीजाय नमः ॥   
  
आधारे सः शक्तये नमः ।   
  
परमात्मप्रीतये उच्छासनिश्वासाभ्यां षट्शताधिकैकविंशतिसहस्रजपेन   
पूर्वभूतेभ्यो निवेदयामि ।   
  
मूलाधारमण्डपे स्वर्णवर्णचतुर्दलपद्मे वादिसान्तचतुर्वर्णान्विते गायत्रीसहिताय   
गणनाथाय षट्शतसङ्ख्यजपमहर्निशं समर्पयामि नमः ।   
  
स्वाधिष्ठानमण्डपे अनेकविद्युन्निभे वादिलान्तषड्वर्णान्विते षड्दलपद्मे   
सावित्रीसहिताय ब्रह्मणे अजपामन्तषट्सहस्रं निवेदयामि नमः ।   
  
मणिपूरमण्डपे नीलोत्पलमेघनिभे डादिफान्तदशवर्णान्विते दशदलपद्मे   
लक्ष्मीसहिताय विष्णवे षट्सहस्रजपं समर्प्यामि नमः ।   
  
अनाहतमण्डपे तरुणरविनिभे द्वादशवर्णयुते द्वादशदलपद्मे गौरीसहिताय   
शिवाय अजपाषट् सहस्रजपं समर्पयामि नमः ।   
  
विशुद्धमण्डपे षोडशदलकर्णिकामध्ये जीवात्मने अकारादि-अःकारान्ते   
अजपासहस्रसङ्ख्यजपं निवेदयामि नमः ।   
  
आज्ञामण्डपे श्रीचन्द्रप्रभे द्विदलपद्मे हक्षवर्णान्विते मायासहितगुरुमूर्त्तये   
एकसहस्रजपं निवेदयामि नमः ।   
  
ब्रह्मरन्ध्रमण्डपे नानावर्णोज्ज्वले सहस्रशब्दोऽसङ्ख्यपर इति बोध्यम् ।   
  
उक्तञ्च पद्मं कोटिसमन्वितमिति ।   
  
सहस्रपद्मस्थिताय प्रमात्मने अकारादिक्षकारान्तसहिताय एकसहस्रजपं   
निवेदयामि नमः ।   
  
इति जपं समर्प्य अष्टोत्तरशतसङ्ख्यमजपाजपं कुर्य्यात् ।   
  
अकारादिक्षकारान्ता वर्णा हंस इति शिवशक्तिबिन्दुना ब्रह्माणम् अ इति   
विसर्गरूपबिन्दुभ्यां हरिहरयोरभेदः ।   
  
सोऽहमित्यभेदभावनया ब्रह्मरूपता स्वं स्वं परिभाव्य उक्तः ।   
  
प्। ३०९) षट्शताधिकैकविंशतिसहस्रजपेन परदेवतारूपः श्रीपरमेश्वरः   
प्रीयतामित्येकवारं सङ्कल्प्य हंसस्य ध्यानं यथा ॥   
  
आराधयामि मणिसन्निभमात्मलिङ्गं मायापुरीहृदयपङ्कजसन्निविष्टम् ।   
  
श्रद्धानदीविमलचित्तजलावगाहं नित्यं समाधिकुसुमैरपुनर्भवाय ॥   
  
प्रसङ्गाज्जपरहस्यं लिख्यते ।   
  
पञ्चाशद्वर्णसम्पुटत्वेनानुलोम्यप्रातिलोम्येन ब्रह्मरूपं मेरुं क्षकारं   
परिकल्प्य तया सह जपं कुर्य्यादिति दोषलेशैर्न बाध्यते ।   
  
एतेन विश्वमेव हंसमातृकयोरेकाकारेण कालात्मना लोके चिदात्मा उच्यते ।   
  
अजपाविधानं विना श्रीविद्यादिसकलविद्याया अनधिकारी भवेत् ।   
  
तदुक्तम् ।   
  
हंसज्ञानविमुग्धेन कृतमप्यकृतं भवेत् ।   
  
इति ।   
  
तद्धृतपद्मकोषराघवभट्टधृततन्त्रान्तरदक्षिणामूर्त्ति-संहितासप्तमपटलेषु ।   
  
अजपाधारणं देवि ! कथयामि तवानघे ! ।   
  
यस्य विज्ञानमात्रेण परं ब्रह्मैव देशिकः ।   
  
हंसः पदं परेशानि ! प्रत्यहं प्रजपेन्नरः ।   
  
मोहरन्ध्रं न जानाति मोक्षस्तस्य न विद्यते ।   
  
श्रीगुरोः कृपया देवि ! ज्ञायते जप्यते यदा ।   
  
उच्छासनिश्वासतया तदा बन्धक्षयो भवेत् ।   
  
उच्छ्वासे चैव निश्वासे हंस इत्यक्षरद्वयम् ।   
  
तस्मात् प्राणस्तु हंसात्मा आत्माकारेण संस्थितः ।   
  
नाभेरुच्छासनिश्वासात् हृदयाग्नेर्व्यवस्थितिः ॥   
  
अहोरात्रमध्येऽजपाजपसङ्ख्यापि तत्रैव ।   
  
षष्टिश्वासैर्भवेत् प्राणः षट्प्राणा नाडिका मता ।   
  
षष्टिनाड्या अहोरात्रं जपसङ्ख्याक्रमो मतः ।   
  
एकविंशतिसाहस्रं षट्शताधिकमीश्वरि ! ।   
  
जपते प्रत्यहं प्राणी सान्द्रानन्दमयीं पराम् ।   
  
उत्पत्तिश्च जपा रम्भो मृत्युस्तस्य निवेदनम् ।   
  
अजपानामकारणमपि तत्रैव ।   
  
विना जपेन देवेशि ! जपो भवति मन्त्रिणः ।   
  
अजपेयं ततः प्रोक्ता भवपाशनिकृन्तनी ।   
  
एवं जपं महेशानि ! प्रत्यहं विनिवेदयेत् ।   
  
गणेशब्रह्मविष्णुभ्यो हराय परमेश्वरि ! ।   
  
जीवात्मने क्रमेणैव तथैव परमात्मने ।   
  
प्। ३१०) षट्शतानि सहस्राणि सहस्रञ्च तदेव हि ।   
  
पुनः सहस्रं गुरवे क्रमेण च निवेदयेत् ।   
  
एवं यथा स्थानावस्थितेभ्यो गणेशादिभ्यस्तज्जपसमर्पणमुक्त्वा तत्तत्स्थानानां   
तत्तदवस्थितमातृकार्णानाञ्च रूपमाह तत्रैव ॥   
  
आधारे स्वर्णवर्णेऽस्मिन् वादिसान्तानि संस्मरेत् ।   
  
द्रुतसौवर्णानि तथा वर्णानि परमेश्वरि ! ।   
  
स्वाधिष्ठाने विद्रुमाभे वादिलान्तानि च स्मरेत् ।   
  
विद्युत्पुञ्जप्रभाभाणि सुनीले मणिपूरके ।   
  
डफान्तानि महानीलप्रभाणि च विचिन्तयेत् ।   
  
पिङ्गवर्णे महावह्निकलिकाभानि चिन्तयेत् ।   
  
कादिठान्तासिवर्णानि चतुर्थेऽनाहते प्रिये ! विशुद्धौ धूम्रवर्णे च रक्तवर्णान्   
स्वरान् यजेत् ।   
  
आज्ञायां विद्युदाभायां शुभ्रौ हक्षौ विचिन्तयेत् ।   
  
कर्पूरद्युतिसंराजत्सहस्रदलनीरजे ।   
  
नादात्मकं ब्रह्मरन्ध्रं जानीहि परमेश्वरि ! ।   
  
एतेषु सप्तचक्रेषु स्थितेभ्यः परमेश्वरि ! ।   
  
जपं निवेदयित्वा तु अहोरात्रभवं प्रिये ! ।   
  
सहजं परमेशानि ! न्यासं कुर्य्याद्विचक्षणः ।   
  
ऋषिर्हंसो व्यक्तरूपो गायत्रीच्छन्द उच्यते ।   
  
देवता परमादिस्तु हंसोऽहं वीजमुच्यते ।   
  
सः शक्तिः कीलकं सोऽहं प्रणवस्तु त्वमेव हि ।   
  
नेत्रस्थलं भवेत् श्वेतं वर्णञ्च परमेश्वरि ! ।   
  
तदा तत् सह इत्येवं मनोरस्य प्रकीर्त्तितः ।   
  
मोक्षार्थे विनियोगः स्यादेवं जानीहि पार्वति ! ।   
  
ततः षडङ्गविन्यासं कुर्य्याद्देहस्य सिद्धये ।   
  
सूर्य्यं सोमं महेशानि ! निरञ्जनमतः परम् ।   
  
निराभासं चतुर्थ्यन्तं स्वाहान्ते क्रमतो न्यसेत् ।   
  
कवचान्तं प्रविन्यस्य ततोऽनन्तपदं स्मरेत् ॥   
  
अजपाया द्वविध्यमुक्तं यथा निरुत्तरतन्त्रे चतुर्थपटलेऽपि ॥   
  
हंसेति प्रकृतिर्ज्ञेया ओङ्कारः प्रकृतेर्गुणः ।   
  
हङ्कारेण वहिर्याति सकारेण विशेत् पुनः ।   
  
हंसेति परमं मन्त्रं जीवो जपति सर्वदा ।   
  
षट् शतानि दिवारात्रौ सहस्राण्येकविंशतिः ।   
  
अजपा नाम गायत्री योगिनां मोक्षदायिनी ।   
  
अजपा द्विविधा देवि ! व्यक्ता गुप्ता क्रमेण च ।   
  
प्। ३११) व्यक्ता च द्विविधा प्रोक्ता शब्दज्योतिःस्वरूपिणी ।   
  
ज्योतीरूपा च सा देवी हृदि स्थाने प्रतिष्ठिता ।   
  
ठकाररूपा गुप्ता च शिवशक्तिः प्रकीर्त्तिता ।   
  
चन्द्रबीजं ठकारस्तु वीप्सितः स्वर उच्यते ।   
  
अजपार्थमयी गुप्ता वह्निजाया प्रकीर्त्तिता ।   
  
अस्याः सङ्कल्पमात्रेण पुरश्चरणमुच्यते ।   
  
इति स्वेष्टदेवतागुरुकुण्डलिनीध्यानेन परिपूतमनःकायश्चिन्तयेद् यथा ।   
  
राघवभट्टधृतम् ॥   
  
अहं देवो न चान्योष्मि ब्रह्मैवाहं न शोकभाक् ।   
  
सच्चिदानन्दरूपोऽहं नित्यमुक्तस्वभाववान् ।   
  
गुरुदेवात्मनामैक्यं भावयित्वा तु प्रार्थयेत् ॥   
  
भावनाप्रकारस्तु धर्मकाण्डे दर्शितः ।   
  
त्रैलोक्यचैतन्यमयाधिदेव ! श्रीनाथ ! विष्णो ! भवदाज्ञयैव ।   
  
प्रातः समुत्थाय तव प्रियार्थं संसारयात्रामनुवर्त्तयिष्ये ।   
  
जानामि धर्मं न च मे प्रवृत्तिः जानाम्यधर्मं न च मे निवृत्तिः ।   
  
केनापि देवेन हृदि स्थितेन यथानियुक्तोऽस्मि तथा करोमि ॥   
  
अत्र श्रीनाथविष्णो इति शैवादावूहः कार्य्यः ।  
  
अत एव शाक्तानन्दतरङ्गिण्यां पञ्चमोल्लासे ।   
  
त्रैलोक्यचैतन्यमयेश्वरेशि ! श्रीपार्वति ! त्वच्चरनाज्ञयैव ।   
  
इति शक्तिविषये अर्द्धमुक्तम् इति प्रार्थनामन्त्रः ॥   
  
तत उत्थाय भूमिनतिं कृत्वा वामपदपुरःसरं मूत्रपुरीषे कुर्यात्तदुक्तं तत्रैव   
।   
  
एवं सञ्चिन्त्य मनसा गृहान्निर्गत्य संयतः ।   
  
आचम्य प्रयतो मन्त्री दन्तधावनमाचरेत् ।   
  
प्रयत इत्यनेन मूत्रपुरीषोत्सर्गान्तशुद्ध इति सूचितम् ।   
  
तथा च ।   
  
महानिर्वाणतन्त्रे पञ्चमोल्लासे ॥   
  
नमस्कृत्य वहिर्गच्छेद्वामपादपुरःसरम् ।   
  
त्यक्त्वा मूत्रपुरीषञ्च दन्तधावनमाचरेत् ।   
  
गन्धर्वतन्त्रे पञ्चमपटले ॥   
  
सर्वमङ्गलसम्पन्नो वहिर्निर्गत्य साधकः ।   
  
त्यक्त्वा मूत्रपुरीषे तु दन्तधावनमाचरेत् ।   
  
दन्तकाष्ठमखादित्वा पूजयेद् यस्तु देवताम् ।   
  
सा पूजा विफला देवि ! मृते तु नरकं व्रजेत् ।   
  
दक्षिणामूर्त्तौ ॥   
  
क्लीमात्मकं कामदेवं स्र्वजनमथालिखेत् ।   
  
प्। ३१२) प्रियाय हृदयान्तोऽयं मनुर्दन्तविशुद्धये ।   
  
चतुर्दशाक्षरैर्वक्त्रं क्षालयेत् सिद्धिहेतवे ॥   
  
मन्त्रतन्त्रप्रकाशे ॥   
  
विधायावश्यकं शौचमाचमं दन्तधावनम् ।   
  
मुखप्रक्षालनादीनि कृत्वा स्नानं समाचरेत् ॥   
  
पदार्थदर्शने ॥   
  
ब्राह्म्ये मुहूर्ते उत्थाय करपादौ विशोधयेत् ।   
  
मुख प्रखाल्य देवेशि ! नासारन्ध्रद्वयं तथा ।   
  
नेत्राञ्जनं विधायैव शुद्धस्थानं समाश्रयेत् ।   
  
नेत्राञ्जनमकृत्वा तु यः पश्येत् सौरमण्डलम् ।   
  
जन्मार्जितफलं नश्येत् का कथा तस्य दुर्मतेः ।   
  
इति निन्दार्थवादो हरिद्वारादावावश्यकत्वप्रतिपादको यस्मिन् देशे   
इत्याद्युक्तवचनादन्यत्र काम्यत्वज्ञापक इति ।   
  
स्मृत्युक्तविधानेन शौचादिकं देहशुद्धिञ्च विधाय रात्रिवासः परित्यज्य   
वासोऽन्तरं परिधाय मन्त्रस्नानं कृत्वा देवगृहमागत्य सम्मार्जनोपलेपादिं   
कृत्वा देवस्य निर्माल्यमपसार्य्य पूर्वदिनावशिष्टपत्रादि नाभ्यर्च्य नमस्कुर्य्यात् ।   
  
अन्यथा दोषः ।   
  
यदाहुः ॥   
  
तृषार्त्तान्तः पशुर्बद्धः कन्यका च रजस्वला ।   
  
देवता च सनिर्माल्या हन्ति पुण्यं पुराकृतम् ।   
  
मन्त्रतन्त्रप्रकाशे ॥   
  
स्मृत्युक्तेन विधानेन सम्यक् शौचं विधाय च ।   
  
प्रक्षाल्य पादावाचम्य कृत्वा न्यासं यतात्मवान् ।   
  
प्रविश्य देवतास्थानं निर्माल्यमपकृष्य च ।   
  
दद्याद् पुष्पाञ्जलिं विद्वानर्घ्यपाद्ये तथैव च ।   
  
मुखप्रक्षालनं दद्याद् दद्याद्वै दन्तधावनम् ।   
  
दद्यादाचमनीयञ्च दद्याद्वासोऽमलं शुभम् ॥   
  
सम्मार्जनन्तु योगिनीतन्त्रे तृतीयभागे नवपटले ॥   
  
सम्मार्जनं प्रवक्ष्यामि तत् शृणुष्व वरानने ! ।   
  
यां गतिं पुरुषा यान्ति स्त्रियो वा कर्मनिश्चिताः ।   
  
यावद्धूलिनिःसृताश्च भूमिसम्मार्जने प्रिये ! ।   
  
तावद्वर्षसहस्राणि सप्तद्वीपे महेश्वर इति ।   
  
विधिनिषेधद्रव्यमपि तत्रैव ॥   
  
न काष्ठेन न पत्रेण न कुशेन कदाचन ।   
  
वस्त्रेण तृणगुच्छेन वीरणेन नलेन च ।   
  
मार्जयेद्वर्जयेद् गुच्छं कुशकाशांश्च वर्जयेत् ।   
  
इति देवगृहसम्मार्जनम् ।   
  
प्। ३१३) उपलेपनमपि तत्रैव ॥   
  
मृद्गोमयेन वै भूमेः क्रियते लेपनं प्रिये ! ।   
  
एकेनैवोपलेपेन स योन्यां नैव जायते ।   
  
स्नात्वावलेपने देवि ! सलिलं यो ददाति च ।   
  
तस्य पुण्यं महाभागे ! शृणु तत्त्वेन न सुन्दरि ! ।   
  
यावन्ति जलबिन्दूनि लिप्यमानस्य सुन्दरि ! ।   
  
तावद्वर्षसहस्राणि स्वर्गलोके महीयते ।   
  
मृत्तोयैः प्रोक्सणं कुर्य्याद्देवस्य च विलेपनम् ।   
  
सर्वपापविनिर्मुक्तो वारुणं लोकमश्नुते ।   
  
इत्युपलेपनम् ।   
  
ततः स्तवनमात्रेण नमस्कुर्य्याद् यथा विश्वसारतन्त्रे तृतीयपटले ॥   
  
ईश्वर उवाच ॥   
  
प्रातरेव समुत्थाय हस्तपादौ विशुध्य च ।   
  
उत्तराभिमुखीभूय कुर्य्याद्भक्त्या गुरोर्नतिम् ।   
  
मनसा वचसा वापि कायेन च विशेषतः ।   
  
क्षेत्रेशं वास्तुराजञ्च विघ्नराजं ततः परम् ।   
  
दुर्गां विनायकं शम्भुं भैरवं वटुकान्वितम् ।   
  
ब्रह्माणं नैर्-ऋतिञ्चैव चक्रपाणिं नमेत् सदा ।   
  
विघ्नेभ्यो विघ्ननाथेभ्य ऋषिभ्योऽपि नभेत्ततः ।   
  
देवेभ्यो वेदशास्त्रेभ्यो वेदार्थेभ्यश्च वै नमः ।   
  
रामायणेभ्यो भागवतेभ्यः पुराणेभ्यः सदा प्रिये ! ।   
  
ब्राह्मणेभ्यो गुरुभ्यश्च योगिनीभ्यो विशेषतः ।   
  
यतिभ्यो मनुवंशेभ्यो मनुष्येभ्यो नमेत् सदा ।   
  
वृक्षेभ्य ओषधिभ्यश्च लतागुल्मेभ्य एव च ।   
  
कुलाचलेभ्यो दिग्भ्यश्च दिक्पालेभ्यो नमो नमः ।   
  
संहिताभ्यः शिवेभ्यश्च रुद्रेभ्योऽपि नमो नमः ।   
  
योगेभ्यः करणेभ्यश्च तिथिभ्यस्तेभ्य एव च ।   
  
दिवसेभ्यश्च पक्षेभ्यः सर्वकालेभ्य एव च ।   
  
योगिनीभ्योऽपि कालेभ्यः प्रणमेत् सर्वकालतः ।   
  
क्षणेभ्यो निमिषेभ्यश्चं कर्मभ्यः कारणेभ्यश्च ।   
  
पीठेभ्यः सागरेभ्यश्च तीर्थेभ्योऽपि नमो नमः ।   
  
नदीभ्यः कर्मयोगेभ्यो मन्त्रेभ्यः प्रणमेत् पुरा ।   
  
वृक्षेभ्य ओषधिभ्यश्च लतागुल्मेभ्य एव च ।   
  
कृत्रिमाकृत्रिमेभ्यश्च ह्रदेभ्यः प्रणमेत् सदा ।   
  
जीवेभ्यः सर्वभावेभ्यो रसेभ्योऽपि विशेषतः ।   
  
पुष्पेभ्यश्च प्रणम्याथ चागमेभ्यो नमेत्ततः ।   
  
भाष्येभ्यश्चार्थशास्त्रेभ्य आख्यानेभ्यो नमेत् सदा ।   
  
प्। ३१४) अस्त्रेभ्यः सर्वशास्त्रेभ्यो मातृकाभ्यश्च पार्वति ! ।   
  
पुरुषेभ्यश्च शक्तिभ्यो धर्मशास्त्रेभ्य एव च ।   
  
भूतेभ्यः पञ्चभूतेभ्यो महाभूतेभ्य एव च ।   
  
ज्योतिर्भ्यो ज्योतिषेभ्यश्च आचार्य्येश्च पार्वति ! ।   
  
श्रुतिभ्यश्च प्रणम्याथ ऋतुभ्यः प्रणमेत् सदा ।   
  
वर्णेभ्यो वर्णशक्तिभ्यः कलाभ्यः प्रणमेत् सदा ।   
  
सब्रह्मविष्णुरुद्रेभ्यो मुद्राभ्यः प्रणमेत् सदा ।   
  
स्थानेभ्यः स्थानदेवेभ्यः सर्वकालात्मने नमः ।   
  
विघ्नेभ्यः कालपीठेभ्यो योगिनीगणपालिके ! ।   
  
भैरवेभ्यस्तत्पत्नीभ्यो मातृमण्डलचक्रके ।   
  
रत्नेभ्यश्च स्वरेभ्यश्च देवीप्रीतिकरेश्वपि ।   
  
एवं प्रणम्य देवेशि ! ध्यायेद्देवीं विचक्षणः ।   
  
प्रान्तरे वा श्मशने वा शून्यवासे तथा गृहे ।   
  
अद्वैतभावनां कुर्य्याद् ब्रह्माण्डसदृशीं तनुम् ।   
  
आधारशक्तिं सञ्चिन्त्य पङ्कजद्बयधारिणीम् ।   
  
तन्मूर्द्ध्नि चिन्तयेद्देवि ! कूर्मरूपं जनार्दनम् ।   
  
नीलमेघनिभं देवं सर्वतत्त्वसमन्वितम् ।   
  
तस्य पृष्ठे स्थितं देवमनन्तं चिन्तयेद्धिया ।   
  
सहस्रफणसंयुक्तं शुद्धस्फटिकसन्निभम् ।   
  
ककुदंसे हलं ध्यायेन्मुद्गरं वामपार्श्वके ।   
  
एककुण्डलरत्नेन भूषणेनातिभूषितम् ।   
  
एकचक्रस्य उपरि पृथिवीं चिन्तयेद्धिया ।   
  
यथा पृथिव्याः सिद्ध्यर्थं तथेमां चिन्तयेत् सुधीः ।   
  
कृष्णवर्णां शुकव्रीहिभुजयुग्मेन भूषिताम् ।   
  
तत्रापि मण्डपं ध्यायेन्मनसा मणिभूषितम् ।   
  
तत्र कल्पतरुं ध्यायेत् सर्ववाञ्छाफलप्रदम् ।   
  
तदधःस्थं चिन्तयेच्च स्वर्णसिंहासनं महत् ।   
  
तत्र सञ्चिन्तयेद्देवीं हृत्पद्मस्थां सुरेश्वरीम् ॥   
  
इति छिन्नमस्ताया विशेषः ।   
  
यद्यपि सुरीक्रमस्तव एव फलमुक्तं न तु छिन्नग्रस्तादीनां तथाप्येकत्र निर्णीतः   
शास्त्रार्थो बाधकमन्तरेणान्यत्रापि तथेति न्यायात् सर्वत्र क्रमस्तवे   
तत्फलमुन्नेयम् ।   
  
अन्यथा क्रमस्तवस्यानित्यत्वप्रसङ्गः स्यादिष्टापत्तिरिति चेन्न ।   
  
प्राचीननिबन्धृभिरलिखितस्य तच्छङ्केति ।   
  
दक्षिणकाल्यास्तु ॥   
  
ब्राह्म्ये मुहूर्ते उत्थाय हस्तपादौ विशुद्ध्य च ।   
  
प् ३१५) पूर्वोक्तञ्च गुरुध्यानं कुर्यात् साधकसत्तमः ।   
  
प्रणम्य विधिवद्देवीं ध्यायेत्तां वै सनातनीम् ।   
  
अष्टोत्तरसहस्रं हि जपित्वा विधिनामुना ।   
  
क्रमस्तवं पठेन्नित्यं विधिनानेन देशिकः ।   
  
ॐ नमो गुरुभ्यो देवेभ्यस्तथा परतराय च ॥   
  
परापरेभ्यस्तद्वच्च तथा परात्पराय च ।   
  
क्षेत्रपालं नमस्मृत्य द्वारदेवान् विधानतः ।   
  
लक्ष्मीं सरस्वतीं दुर्गां गङ्गां गोदावरीं तथा ।   
  
भोगवतीं नमस्कृत्य वास्तुदेवान्नमेत्तदा ।   
  
विघ्नराजञ्च वास्त्वीशं क्षेत्रेशं प्रणमाम्यहम् ।   
  
नैर्-ऋतञ्चैव ब्रह्माणं ब्रह्मकर्मात्मकं प्रिये ! ।   
  
विघ्नान् प्रणम्य विधिना तान् देवांश्च नमेत्ततः ।   
  
आधारशक्तिं तां नत्वा प्रङ्कजद्वयधारिणीम् ।   
  
नीलवर्णां महामायां द्वादशाक्षररूपिणीम् ।   
  
ततो धर्मगणैः सेव्यां तां देवीं शक्तिरूपिणीम् ।   
  
नीलवर्णं महाकायं कूर्मं हिमाद्रिसंस्थितम् ।   
  
सर्वशक्तितनुं विष्णुं कूर्माकारं नमाम्यहम् ।   
  
तस्य पृष्ठे स्थितं देवमनन्तं तं नमाम्यहम् ।   
  
सहस्रफणसंयुक्तं सर्पाकारं हरिं नमः ।   
  
हिमाद्रिसदृशं विष्णुम् एकदण्डधरं विभुम् ।   
  
फणासहस्रैर्मणिभिर्भूषितं तं नमाम्यहम् ।   
  
तस्य कुक्षगतं ध्यायेल्लाङ्गलञ्चाशुभावहम् ।   
  
मुद्गरं वामभागे च तत्रैकादशसंयुतम् ।   
  
तस्य मूर्द्ध्निस्थितं ध्यायेद्वराहं विष्णुमव्ययम् ।   
  
एकदन्तं महाकायं कालमेघसमप्रभम् ।   
  
तस्य दन्ते सदा ध्यायेत् पृथिवीं पद्मपायिनीम् ।   
  
नीलवर्णां महादेवीं शालिशूकविभूषिताम् ॥   
  
अणिमादिगुणैर्युक्तां सर्वतत्त्वविभूषिताम् ।   
  
तस्या मूर्द्ध्नि सदा ध्यायेत् समुद्रान् रत्नसंयुतान् ।   
  
नानापर्वतसंयुक्तां पृथिवीं चिन्तयेद्धिया ।   
  
पर्वतांश्चिन्तयेत्तस्यां सर्वत्र कुलभूषितान् ।   
  
दिग्गजेभ्यो नमस्कृत्य योगेभ्यः प्रणमेत् सदा ।   
  
मुनीन्द्रेभ्य ऋषिभ्यश्च योगशास्त्रधराय च ।   
  
शाक्तेभ्यो वैष्णवेभ्यश्च शैवेभ्यः प्रणमेत् सदा ।   
  
यन्त्रेभ्यो मन्त्रदेवेभ्यः सर्वशास्त्रपराय च ।   
  
चन्द्राय चन्द्रवंशेभ्यः सूर्य्यवंशेभ्य एव च ।  
  
प्। ३१६) मनुवंशमनुष्येभ्यः पञ्चभूतेभ्य एव च ।   
  
महाभूतेभ्यो भूतेभ्यः कलाभ्यः प्रणमेत् सदा ।   
  
रसेभ्योऽपि नमस्कृत्य गन्धेभ्यं प्रणमेत् सदा ।   
  
पुष्पेभ्यः पुष्पहासेभ्यो गन्धर्वेभ्यो नमो नमः ।   
  
यक्षेभ्यो भूतवर्गेभ्यः प्रेतेभ्यं सर्वकर्मसु ।  
  
शब्दब्रह्मस्वरूपेभ्यः प्रणमामि सदा प्रिये ! ।   
  
रुद्रेभ्यो रुद्रवंशेभ्यो भैरवेभ्यो नमो नमः ।   
  
लिङ्गेभ्यो लिङ्गदेवेभ्यो वेदशास्त्रेभ्य एव च ।   
  
वेदेभ्योऽपि च शास्त्रेभ्यस्तेभ्यो नित्यं नमो नमः ।   
  
स्थावरेभ्यो नमस्कृत्य ऋषिभ्यः प्रणमेत् सदा ।   
  
प्रणमामि सदार्थेभ्यो वेशेभ्योऽपि नमो नमः ।   
  
मन्त्रेभ्योऽपि नमस्कृत्य मन्त्रार्थेभ्यो नमो नमः ।   
  
पूजोपकरणेभ्यश्च ब्राह्मणेभ्यो नमो नमः ।   
  
योगिनीभ्यो नमस्कृत्य शक्तिभ्योऽपि नमो नमः ।   
  
रत्नेभ्योऽपि नमस्कृत्य नदीभ्यः प्रणमेत् सदा ।   
  
पीठेभ्योऽपि नमस्कृत्य मातृभ्यः प्रणमेत् सदा ।   
  
अन्नेभ्योऽपि नमस्कृत्य इन्द्रेभ्योऽपि नमो नमः ।   
  
क्षेत्रेभ्योऽपि नमस्कृत्य क्षेत्रपालेभ्य एव च ।   
  
कुलाचलेभ्यो नत्वा तु प्रादुर्भावेभ्य एव च ।   
  
उक्तानुक्तञ्च यत् किञ्चित्तेभ्यो नित्यं नमो नमः ।   
  
ॐ नमामि कालिकां देवीं कलिकल्मषनाशिनीम् ।   
  
नमामि शम्भुपत्नीञ्च नमामि भवसुन्दरीम् ।   
  
आद्यां देवीं नमस्कृत्य नमस्त्रैलोक्यमोहिनीम् ।   
  
नमामि सत्यसङ्कल्पां सर्वपर्वतवासिनीम् ।   
  
पार्वतीञ्च नमस्कृत्य नमो नित्यं नगात्मजे ! ।   
  
मातस्त्वदीयचरणं शरणं सुराणां ध्यानास्पदैर्दिशति वाञ्छितवाञ्छनीयम् ।   
  
येषां हृदि स्फुरति तच्चरणारविन्दं धन्यास्त एव नियतं सुरलोकपूज्याः ।   
  
गन्धैः शुभैः कुङ्कुमपङ्कलेपैर्मातस्त्वदीयं चरणं हि भक्ताः ।   
  
स्मरन्ति शृण्वन्ति लुठन्ति धीरास्तेषां जरा नैव भवेद्भवानि ! ।   
  
तवाङ्घ्रिपद्मं शरणं सुराणां परापरा त्वं परमा प्रकृष्टिः ।   
  
दिने दिने देवि ! भवेत् करस्थः किमन्यमुच्चैः कथयन्ति सन्तः ।   
  
कवीन्द्राणां दर्पं करकमलशोभापरिचितं विधुन्वज्जङ्घा मे   
सकलगणमेतद्गिरिसुते ! ।   
  
प्। ३१७) अतस्त्वत्पादाब्जं जननि ! चेतसि मम हितं नारीभूतं प्रणिहितपदं   
शाङ्करमपि ।   
  
ये ते दरिद्राः सततः हि मातस्त्वदीयपादं मनसा नमन्ति ।   
  
देवासुराः सिद्धवराश्च सर्वे तव प्रसादात् सततं लुठन्ति ॥   
  
हरिस्त्वत्पादाब्जं निखिलजगतां भूतिरभवत् शिवो ध्यात्वा ध्यात्वा किमपि परमं   
तत्परतरम् ।   
  
प्रजानां नाथोऽयं तदनु जगतां सृष्टिविहितं किमन्यत्ते मातस्तव चरणयुग्मस्य   
फलता ॥   
  
इन्द्रः सुराणां शरणं शरण्ये ! प्रजापतिः काश्यप एव नान्यः ।   
  
वरः पतिर्विष्णुभवः परेशि ! त्वदीयपादाब्जफलं समस्तम् ॥   
  
त्वदीयनाभीनवपल्लवे वा नवाङ्कुरैर्लोमवरैः प्रफुल्लम् ।   
  
सदा वरेण्ये ! शरणं विधेहि किंवापरं चित्तवरैर्विभाव्यम् ।   
  
त्वदीयपादार्चितवस्तुसम्भवः सुरासुरैः पूज्यमवाप शम्भुः ।   
  
त्वदीयपादार्च्चनतत्परो हरिः सुदर्शनाधीश्वरतामुपालभत् ।   
  
धरित्री गन्धरूपेण रसेन च जलं धृतम् ।   
  
तेजो वह्निस्वरूपेन प्रणवे ब्रह्मरूपधृक् ।   
  
मुखं चन्द्राकारं त्रिभुवनपदे यामसहितं त्रिनेत्रं मे मातः ! परिहरति यः   
स्यात् स तु पशुः ।   
  
न सिद्धिस्तस्य स्यात् सुरतसततं विश्वमखिलं कटाक्षैस्ते मातः !   
सफलपदपद्मं स लभते ॥   
  
क्रतुस्त्वं हविस्त्वं स्वधा त्वं मुरारेः पुरा त्वं परा त्वं सदाशीर्मुरारेः ।   
  
हरस्त्वं हरिस्त्वं शिवस्त्वं शिवानां गतिस्त्वं गतिस्त्वं गतिस्त्वं भवानि ! ॥   
  
नवाहं नवा त्वं नवा वा क्रियाया वरस्त्वं चरुस्त्वं शरण्यं धरायाः ।   
  
नदस्त्वं नदी त्वं गतिस्त्वं निधीनां सुतस्त्वं सुता त्वं पिता त्वं गृहिणाम् ॥   
  
त्वदीयमुण्डाख्य भवानि ! मालां विधाय चित्ते भवपद्मजादयः ।   
  
सुराधिपत्वं लभते मुनीन्द्रः शरण्यमेतत् किमपीह चान्यत् ।   
  
नरस्य मुण्डञ्च तथा हि खड्गं भुजद्वये ये मनसा जपन्ति ।   
  
सव्येतरे देवि ! वराभयञ्च भवन्ति ते सिद्धजना मुनीन्द्राः ।   
  
शिवोपरि त्वां हृदये निधाय जपन्ति विद्यां हृदये कदाचित् ।   
  
प्। ३१८) सदा भवेत् काव्यरसस्य वेत्ता अन्ते पदद्वन्द्वमुपाश्रयेत ॥   
  
दिगम्बरीं त्वां मनसा विचिन्त्य जपेत् पराख्यां जगतां जनीति ।   
  
जपेत्पराख्यां जगतां मतिश्च किंवा पराख्याशरणं भवामः ।   
  
शिवाविरावैः परिवेष्टितां त्वां निधाय चित्ते सततं जपन्ति ।   
  
भवेय देवेशि ! परापरादिनिरीशतां देवि ! परा वदन्दि ॥   
  
त्वदीयशृङ्गाररसं निधाय जपन्ति मन्त्रं यदि वेदमुख्याः ।   
  
भवन्ति ते देवि ! जनापवादं कविः कवीनामपि चाग्रजन्मा ॥   
  
विकीर्णवेशां मनसा निधाय जपन्ति विद्यां चकितं कदाचित् ।   
  
सुधाधिपत्यं लभते नरः स किमस्ति भूम्यां सृणु कालकालि ! ॥   
  
त्वदीयवीजत्रयमातरेतज्जपन्ति सिद्धास्तु विमुक्तिहेतोः ।   
  
तदेव मातस्तव पादपद्मगा भवन्ति सिद्धिश्च दिनत्रयेऽपि ॥   
  
त्वदीयकूर्च्चद्वयजापकत्वात् सुरासुरेभ्योऽपि भवेच्च वर्णः ।   
  
धनित्वपाण्डित्यमयन्ति सर्वे किं वा परां देवि ! परापराख्या ॥   
  
त्वदीयलज्जाद्वयजापकत्वाद्भवेन्महेशानि ! चतुर्थसिद्धिः ।   
  
त्वदीयसत्सिद्धिवरप्रसादात्तवाधिपत्यं लभते नरेशः ॥   
  
ततः स्वनाम्नः शृणु मातरेतत् फलं चतुर्वर्ग वदन्ति सन्तः ।   
  
वीजत्रयं वै पुनरप्यु पास्य सुराधिपत्यं लभते मुनीन्द्रः ॥   
  
पुनस्तथा कूर्च्चयुगं जपन्ति नमन्ति सिद्धा नरसिंहरूपाः ।   
  
ततोऽपि लज्जाद्वयजापकत्वाल्लभन्ति सिद्धिं मनसो जनास्ते ।   
  
अन्ते पदं क्षिप्य विभा विभावसोस्त्वन्मन्त्रमुद्धारमिदं वदन्ति ॥   
  
त्रिपञ्चारे चक्रे जननि ! सततं सिद्धिसहितां विचिन्वन् सञ्चिन्वन् परमममृतं   
दक्षिणपदम् ।   
  
सदा कालीं ध्यात्वा विधिविहितपूजापरिकरा विशेषाख्यानं ते न खलु   
भवभङ्गाभयपदः ॥   
  
त्वं श्रीस्त्वमीश्वरी काली त्वं ह्रीस्त्वञ्च करालिका ।   
  
लज्जा लक्ष्मीः सती गौरी नित्याचिन्त्या चितिः क्रिया ॥   
  
परा आद्या पराख्या च परमा परमा वसुः ।   
  
अकुल्याद्यैश्चित्ते प्रचयपदपद्यैः पदयुतैः सदा जप्त्वा स्तुत्वा जपति हृदि मन्त्रं   
मनुविदा ।   
  
प्। ३१९) न तेषां संसारे विभवपरिभङ्गप्रमथने क्षणं चित्तं देवि ! प्रभवति   
विरुद्धे परिकरम् ॥   
  
त्रयस्त्रिंशैः श्लोकैर्यदि जपति मन्त्रं स्तवति च नमेच्चैतानेतान् परममृतकल्पं   
सुरवरम् ।   
  
भवेत् सिद्धिः शुद्धौ जगति शिरसा त्वत्पदयुगं प्रणम्य प्राकाम्यं वरसुरजनैः   
पूज्यविततिम् ॥   
  
इति विश्वसारतन्त्रे दक्षिणकालिकाक्रमस्तोत्रं नाम चतुर्थः पटलः ॥  
  
यासां यासां क्रमस्तोत्रं तासां तासां दक्षिणाप्रकृतिकत्वेनापवादविषयम्   
परित्यज्योत्सर्गस्य प्रवृत्तित्वात् दक्षिणकालिकाक्रमस्तोत्रपाठेनैव तत्फलनिर्वाहः ।   
  
सम्प्रति गुह्यकाल्या अपि विशेष उक्तस्तत्रैव षष्ठपटले तत्कवचात् परम् ॥   
  
क्रमस्तवं प्रवक्ष्यामि शृणुष्व कमलानने ! ।   
  
ब्राह्म्ये मुहूर्ते उत्थाय गुरुदेवान्नमेत् सदा ।   
  
वारुणीमुखमाश्रित्य नमस्कुर्यादुपर्य्यधः ।   
  
गुरुभ्योऽपि नमो नित्यं नमस्तत्पादुकाय च ।   
  
परं परेभ्यश्च परापरेभ्यः परात्परेभ्योऽपि नमोऽस्तु ते च ।   
  
आधारशक्तिं नमस्कृत्य कुलाचलान्नमस्कुर्य्यात् ।   
  
धर्म्मकर्म्मणे नमस्कृत्य कूर्म्मराजाय वै नमः ।   
  
अनन्ताय नमो नित्यं वराहाय नमो नमः ।   
  
पृथिव्यै च नमो नित्यं कुलाचलेभ्यो नमो नमः ।   
  
समुद्रेभ्यो नमो नित्यं सरत्नैरमृतैर्जलैः ।   
  
कुलवृक्षेभ्यो नमो नित्यं कल्पवृक्षेभ्यो नमो नमः ।   
  
स्वर्णसिंहासनेभ्यश्च मणिवेद्यै नमो नमः ।   
  
चतुर्दिशि नमस्कुर्य्यात् सर्वदेवान् नमस्ततः ।   
  
वेदेभ्योऽपि नमो नित्यं वेदार्थेभ्यो नमो नमः ।   
  
शाखाभ्यस्तस्य वै नित्यं तत्पादेभ्यो नमो नमः ।   
  
तद्वर्णेभ्यो नमो नित्यं वर्णार्थेभ्यो नमो नमः ।   
  
असंस्कारपदेभ्यश्च नमो वै परमात्मने ।   
  
विद्याभ्योऽपि नमो नित्यमविद्याभ्यो नमो नमः ।   
  
शास्त्रेभ्योऽपि नमो नित्यमशास्त्रेभ्यो नमो नमः ।   
  
धर्मेभ्योऽपि नमो नित्यमधर्मेभ्यो नमो नमः ।   
  
भागवतेभ्यो नमो नित्यं विद्याभ्योऽपि नमो नमः ।   
  
प्। ३२०) श्रुतिभ्योऽपि नमो नित्यं श्रुत्यर्थेभ्यो नमो नमः ।   
  
श्रीरामभागवतेभ्यश्च दण्डवत् प्रणमेत् सदा ।   
  
भागवतेभ्यो नमो नित्यं भागवतार्थेभ्यो नमो नमः ।   
  
तत्त्वार्थेभ्यो नमो नित्यं तत्त्वेभ्योऽपि नमो नमः ।   
  
योगेभ्योऽपि नमो नित्यं योगार्थेभ्यो नमो नमः ।   
  
संहिताभ्यो नमो नित्यं तदर्थेभ्यो नमो नमः ।   
  
मातृकाभ्यो नमो नित्यं तदर्थेभ्यो नमो नमः ।   
  
कलाभ्योऽपि नमो नित्यं शक्तिभ्योऽपि नमो नमः ।   
  
स्वरेभ्योऽपि नमो नित्यं रागेभ्योऽपि नमो नमः ।   
  
रागिणीभ्यो नमो नित्यं तदर्थेभ्यो नमो नमः ।   
  
अस्त्रेभ्योऽपि नमो नित्यं शस्त्रेभ्योऽपि नमो नमः ।   
  
जीवेभ्योऽपि नमो नित्यं वीजेभ्योऽपि नमो नमः ।   
  
भूचरेभ्यो नमो नित्यं खेचरेभ्यो नमो नमः ।   
  
योगेभ्योऽपि नमो नित्यं करणेभ्यो नमो नमः ।   
  
मुहूर्तेभ्यो नमो नित्यं यामेभ्योऽपि नमो नमः ।   
  
ऋतुभ्योऽपि नमो नित्यं वत्सरेभ्यो नमो नमः ।   
  
डाकिनीभ्यो नमो नित्यं रुद्रेभ्योऽपि नमो नमः ।   
  
भूतेभ्योऽपि नमो नित्यं प्रेतेभ्योऽपि नमो नमः ।   
  
यक्षेभ्योऽपि नमो नित्यं विघ्नेभ्योऽपि नमो नमः ।   
  
भूतेभ्योऽपि नमो नित्यं महाभूतेभ्यो नमो नमः ।   
  
आचार्येभ्यो नमो नित्यं शङ्करेभ्यो नमो नमः ।   
  
वैष्णवेभ्यो नमो नित्यं ये च मायाविमोहिताः ।   
  
मायायै प्रणमेन्नित्यं प्रत्त्वेभ्योऽपि नमो नमः ।   
  
शरीरेभ्यो नमो नित्यं व्यापकेभ्यो नमो नमः ।   
  
मन्त्रेभ्योऽपि नमो नित्यं यन्त्रार्थेभ्यो नमो नमः ।   
  
नमो वर्णात्मिकाभ्यश्च देवताभ्यो नमो नमः ।   
  
तत्पदेभ्यो नमो नित्यं सत्पदेभ्यो नमो नमः ।   
  
भावनाभ्यो नमो नित्यं भावशास्त्रेभ्य एव च ।   
  
स्तवेभ्यः कवचेभ्यश्च नामभ्योऽपि नमो नमः ।   
  
आगमेभ्यो नमो नित्यं तदर्थेभ्यो नमो नमः ।   
  
तत्क्रियाभ्यो नमो नित्यं श्रेष्ठशास्त्रेति कीर्त्त्यते ।   
  
रसेभ्योऽपि नमो नित्यं गन्धेभ्योऽपि नमो नमः ।   
  
प्। ३२१) पीठेभ्योऽपि नमो नित्यं तत्स्थेभ्योऽपि नमो नमः ।   
  
सत्त्वेभ्योऽपि नमो नित्यं राजसेभ्यो नमो नमः ।   
  
तामसेभ्यो नमो नित्यं गुणेभ्योऽपि नमो नमः ।   
  
सर्वविद्यावतारेभ्यः सिद्धेभ्योऽपि नमो नमः ।   
  
आनन्दकन्दाय नमस्कृत्य कन्दनाय नमो नमः ।   
  
सर्वतत्त्वात्मकमलाय प्रकृतिपत्रेभ्य एव च ।   
  
सिद्धपीठाय सत्त्वस्य शवरूपशिवाय च ।   
  
त्रिपञ्चाराय चक्राय नमो नित्यं नमो नमः ।   
  
तत्रस्थायै कालिकायै गुह्यायै कामरूपिण्यै ।   
  
गुरुकुलादिशक्तिभ्यः कालिकायै नमो नमः ।   
  
नमो नमो नमस्तेऽस्तु परापराभ्यो नमो नमः ।   
  
विशालनेत्रां सुरसङ्घवन्दितां सुरासुराभ्यर्च्चितपादपद्माम् ।   
  
नृमुण्डमालाकलिताशताङ्गैः परावरे ते प्रभवन्ति सिद्धाः ॥   
  
स्थूले केचित् प्रवदन्ति सिद्धाः सूक्ष्मेति केचिन्मुनयो वदन्ति ।   
  
तामम्बिकां नौमि विशालनेत्रसुमङ्गलं धेहि मदीयदेहे ॥   
  
त्वदीयपादाम्बुजमेवमेतत् निषेव्य सिद्धाः प्रभवं प्रयान्ति ।   
  
मातस्तवायं पापात् सर्वशोकदुःखाज्जगज्जनरम्ये ।   
  
ये त्वा ध्यायेयुर्मनसि विधानाः सर्वे ते सकलफलाः ॥   
  
इति विश्वसारतन्त्रे गुह्यकाल्याः क्रमस्तवो नाम षष्ठपटले ॥  
  
अथ त्रिपुरासुन्दर्य्याः क्रमस्तवः सप्तमपटले ॥   
  
क्रमस्तवं प्रवक्ष्यामि शृणुष्व कमलानने ! ।   
  
ॐ गुरुभ्यो नमो नित्यं परात्परतराय च ।   
  
परापरेभ्यः परेभ्यश्च नमो नित्यं नमो नमः ।   
  
गोभ्यो नमो ब्राह्मणेभ्यो ब्रह्मपुत्रेभ्यो वै नमः ।   
  
मुनिभ्यो मुनिपत्नीभ्यो मुनिपुत्रेभ्यो वै नमः ।   
  
दिग्भ्यो नमो दिक्पतिभ्यो दिगम्बरेभ्यश्च वै नमः ।   
  
भ्रमणेभ्यो नमो नित्यं रसनाभ्यश्च वै नमः ।   
  
वेदेभ्यो वेदशास्त्रेभ्यो वेदार्थेभ्यो नमो नमः ।  
  
भागवतेभ्यो नमो नित्यं श्रीभागवतेभ्यो नमो नमः ।   
  
श्रीरामभागतेभ्यो नमो नित्यं भागवतेभ्यो नमो नमः ।   
  
तीर्थेभ्यः पर्वतेभ्यश्च पीठेभ्यः सततं नमः ।   
  
योगिभ्यो योगिनीभ्यश्च योगादिभ्यश्च वै नमः ।   
  
प्। ३२२) ध्यानेभ्यो मन्त्रवर्णेभ्यो मातृकाभ्यो नमो नमः ।   
  
आचार्य्येभ्यो नमो नित्यं भैरवेभ्यो नमो नमः ।   
  
रुद्रेभ्यो रुद्रपत्नीभ्यो गन्धर्वेभ्यो नमो नमः ।   
  
किन्नरेभ्यः पिशाचेभ्यः कुष्माण्डेभ्यो नमो नमः ।   
  
अवतारेभ्यो मूर्त्तिभ्य आदित्येभ्यो नमो नमः ।   
  
नमः संवत्सरेभ्यश्च दिवसेभ्यो नमो नमः ।   
  
नक्षत्रग्रहयोगेभ्यः करणेभ्यश्च वै नमः ।   
  
तिथिभ्यः सर्वकालेभ्य ऋतुभ्योऽपि नमो नमः ।   
  
ककाराद्यैर्महादेव्यै कालिकायै नमो नमः ।   
  
एकारस्थां महादेवीं सर्वाधारस्वरूपिणीम् ।   
  
ईकारस्थां महादेवीं रतिं कामाङ्गसुन्दरीम् ।   
  
लकारस्थमहादेव्यै इन्द्राण्यै सर्वसिद्धये ।   
  
हकारस्थ महादेव्यै शिवायै सर्वतो नमः ।   
  
एतैर्वर्णैर्महामाया पातु मां सुन्दरी शुभा ।   
  
सकारस्था महामाया सावित्री पातु मां सदा ।   
  
शिव मां पातु देवेशी हकाराद्या सुरेश्वरी ।   
  
शिवानी सर्वदा पातु हकारस्था महोदया ।   
  
वकारस्था महादेवी पातु मां कामदायिनी ।   
  
लकारस्था मकुदेवी इन्द्राणी पातु सर्वदा ।   
  
सर्वाङ्गं पातु मां देवी सर्वाणी सर्वसुन्दरी ।   
  
एतैर्वर्णैर्महामाया पातु मां सुन्दरी सदा ।   
  
ककारस्था महामाया ब्रह्माणी पातु मां सदा ।   
  
हकारस्था शिवा पातु सर्वत्र शिवदूतिका ।   
  
ककारस्था शिवा पातु हकारस्था सुरेश्वरी ।   
  
सकारस्था सदा पातु सावित्री शर्मदायिनी ।   
  
लकारस्था महादेवी लक्ष्मीर्मां सर्वदावतु ।   
  
भुवनेशी सदा पातु सर्वाङ्गे भवसुन्दरी ।   
  
अनन्ता सर्वदा पातु अकारस्था सुरेश्वरी ।   
  
अकाराद्या सदा पातु शिवदूती सुरेश्वरी ।   
  
सकारस्था सदा पातु कामिनी कामदायिनी ।   
  
लकारे पातु मां सर्वक्षेत्रे त्रिभुवनेश्वरी ।   
  
लकारस्था सदा पातु इन्द्राणी सर्वदा मम ।   
  
मकारस्था सदा पातु सर्वत्र मां सुरेश्वरी ।   
  
एभिर्वर्णैः स्थिता देवी पातु मां भुवनेश्वरी ।   
  
शिवानी मां सदा पातु सर्वत्र हरसुन्दरी ।   
  
चन्द्रवीजस्थिता विद्या सावित्री शम्भुरूपिणी ।   
  
प्। ३२३) पातु मां सर्वक्षेत्रेषु देवता भुवनेश्वरी ।   
  
एतैर्वर्णैर्महामाया पञ्चविंशतिवर्णिका ।   
  
भुवनेशी सदा पातु सर्वाङ्गे त्रिपुराम्बिका ।   
  
सर्ववीजेषु सर्वत्र योजयेद्भुवनेश्वरीम् ।   
  
सर्वाङ्गे मां सदा पातु देवी त्रिभुवनेश्वरी ।   
  
शिखायां भ्रूयुगे चाक्ष्णोरोष्ठयोर्गण्डयोर्नसि ।   
  
तथा च चिवुके दन्ते जिह्वायां तालुमूलके ।   
  
हृदये पार्श्वयुगले पृष्ठे नाभौ तथोदरे ।   
  
नितम्बे च तथोपस्थे गुह्ये च जानुयुग्मके ।   
  
जानुचक्रे च जङ्घायां कटिके पादके पुनः ।   
  
सर्वाङ्गे पातु मां देवी श्रीमत्त्रिपुरसुन्दरी ।   
  
शास्त्रे वादे च सङ्ग्रामे राजद्वारे सुरार्च्चने ।   
  
प्रान्तरे गिरिदुर्गे च शत्रुमध्ये तथापरे ।   
  
चौरे व्याघ्रे च सिंहे च विषमादिभयादिषु ।   
  
अत्यन्तरोगयुक्तेषु पातु मां त्रिपुराम्बिका ।   
  
सुन्दरी पातु सर्वत्र सुन्दरी परिरक्षतु ।   
  
इदं त्रिपुरसुन्दर्य्याः क्रमस्तोत्रमुदाहृतम् ।   
  
यत्र तत्र न वक्तव्यं यदीच्छेदात्मनो हितम् ।   
  
शठाय भक्तिशून्याय निन्दकाय महेश्वरि ! ।   
  
न्यूनाङ्गे चातिरिक्ताङ्गे दर्शयेन्न कदाचन ।   
  
शूद्राय न च दद्याच्च स्तवराजं महेश्वरि ! ।   
  
वदेद्वा दर्शयेद्वापि शङ्करेण च भाषितम् ।   
  
श्लोकं वा स्तवमेकं वा पूजयेद्वा पठन्नपि ।   
  
ब्रह्महत्या सुरापानं स्तेयं गुर्वङ्गनागमः ।   
  
सर्वमाशु तरत्येव स्तवस्यास्य प्रसादतः ।   
  
अपुत्रो लभते पुत्रं दरिद्रो लभते धनम् ।   
  
अरोगी बलवांश्चैव जायते स्पर्शनादपि ।   
  
किमन्यद्बहुना देवि ! यद्यद्वाञ्छितमात्मनः ।   
  
तत्सर्वं लभते देवि ! स्तवस्यास्य प्रसादतः ॥   
  
इति विश्वसारतन्त्रे त्रिपुरासुन्दरीक्रमस्तवः समाप्तः ।  
  
इति श्रीप्राणतोषिण्यां तृतीयेऽर्थकाण्डे प्रातःकृत्यविधिरूपशाखाकथनं नाम   
द्वितीयः परिच्छेदः ।  
  
  
  
जामले ॥   
  
स्नानमूलाः क्रियाः सर्वाः श्रुतिस्मृत्युदिता नृणाम् ।   
  
तस्मात् स्नानं निषेवेत श्रीपुष्ट्यारोग्यवर्द्धनम् ।   
  
एतद्वचनं मत्स्यसूक्ते दशमपटलेऽपि ॥   
  
स्नानाकरणे दोष उक्तो राघवभट्टेन ॥   
  
प्। ३२४) यतश्चाशुचिवस्त्रमस्नानमनलङ्कारं पुरुषं देवता नाधितिष्ठन्तीति ॥   
  
स्नानभेदमाह रुद्रजामले उत्तरखण्डे एकविंशतिपटले ॥   
  
स्नानन्तु द्विविधं प्रोक्तं मज्जनं गात्रमार्ज्जनम् ।   
  
मन्त्रजलादिभिः स्नानमुत्तमं परिकीर्त्तितम् ॥   
  
तत्प्रकारं शृणु प्राणवल्लभ ! प्रियकारणम् ॥   
  
विश्वसारतन्त्रे द्वितीयपटले ॥   
  
मान्त्रं भौमं तथाग्नेयं वायव्यं दिव्यमेव च ॥   
  
वारुणं मानसञ्चैव सप्तस्नानं प्रकीर्त्तितम् ।   
  
एवं स्नात्वा विधानेन शुचिर्भवति नान्यथा ॥   
  
तत्र मान्त्रस्नानादिकं विशेषयति तत्रैव ॥   
  
आपो हिष्ठादिभिर्मान्त्रं भौमं देहप्रमार्ज्जनम् ।   
  
आग्नेयं भस्मना स्नानं वायव्यं गोरजः स्मृतम् ।   
  
यत्तदातपवर्षेण स्नानं दिव्यमिहोच्यते ।   
  
वारुणञ्चावगाहः स्यान्मानसं विष्णुचिन्तनम् ।   
  
तत्र मन्त्रस्नानं द्विविधमान्तरं वाह्यञ्च ।   
  
तत्र वैष्णवस्नानमान्तरमुक्तम् वशिष्ठसंहितायाम् ।   
  
अनन्तादित्यसङ्काशं वासुदेवं चतुर्भुजम् ।   
  
शङ्खचक्रगदापद्ममुकुटं वनमालिनम् ।   
  
द्वादशार्णाम्बुजगतं ध्यायेन्नारायणं विभुम् ॥   
  
विश्वसारतन्त्रे द्वितीयपटले ॥   
  
खस्थितं पुण्डरीकाक्षं मूर्त्तिमन्तं प्रभुं स्मरन् ।   
  
तत्पादोदकजां धारां निपतन्तीं स्वमूर्द्धनि ।   
  
चिन्तयेद्ब्रह्मरन्ध्रेण प्रविशन्तं स्वकां तनुम् ।   
  
तया सङ्क्षालयेत् सर्वमेतद्देहगतं मलम् ।   
  
तत्क्षणाद्विरजो मन्त्री जायते स्फटिकोपमः ।   
  
इदं स्नानवरं मन्त्रात् सहस्रमधिकं स्मृतमिति ॥   
  
इति वैष्णवान्तरस्नानम् ॥   
  
शाक्तमभ्यन्तरस्नानमुक्तं श्रीपञ्चमीमते ॥   
  
स्नानप्रकारो द्विविधो वाह्याभ्यन्तरभेदतः ।   
  
आन्तरं स्नानमत्यन्तं रहस्यमपि सादरात् ।   
  
कथयामि भवध्वस्त्यै चतुर्वर्गफलाप्तये ।   
  
संवित्त्रयमनुस्मृत्य चरणत्रयमध्यतः ।   
  
स्रवन्तं सच्चिदानन्दप्रवाहं भावगोचरम् ।   
  
विमुक्तिसाधनं पुंसां स्मरणादेव योगिनाम् ।   
  
तेन प्लावितमात्मानं भावयेद्भवशान्तये ॥   
  
इति शाक्ते आन्तरस्नानम् ।   
  
शैवान्तरस्नानं शैवागमे उक्तम् ।   
  
मनसा मूलमन्त्रेण प्राणायामपुरःसरम् ।   
  
प्। ३२५) कुर्वीत मानसस्नानं सर्वत्र विहितञ्च यत् ॥   
  
गन्धर्वतन्त्रे षष्ठपटले ॥   
  
स्नानञ्च त्रिविधं प्रोक्तं सन्ध्या च त्रिविधा स्मृता ।   
  
आन्तरञ्च भवेद्देवि ! वाह्यं मानसमेव च ।   
  
मानसं वै भवेत् स्नानं यः सदा शुद्धमानसः ।   
  
स्पर्शलेपादिके वापि निर्विकल्पः सदैव हि ।   
  
वाह्यमन्त्रैश्च सम्प्रोक्तमान्तरं शृणु साम्प्रतम् ।   
  
प्रागुक्तक्रमयोगेन प्राणायामपरो बुधः ।   
  
शक्तिं परशिवेनैव सङ्गमय्य विधनतः ।   
  
तदुद्भवामृते शश्वन्निमज्ज्य पुनरेवहीति ॥   
  
अथ नित्यस्नानफलम् मत्स्यसूक्ते दशमपटले ॥   
  
याम्यं हि यातनादुःखं नित्यस्नायी न पश्यति ।   
  
नित्यस्नानेन पूज्यन्ते येऽपि पापकृतो जनाः ।   
  
अगम्यागमनात् पापात् पापिभ्यश्च प्रतिग्रहात् ।   
  
रहस्याचरितात् पापान्मुच्यते स्नानमाचरन् ॥   
  
अथ वाह्यस्नानम् ॥   
  
रुद्रजामले पूर्वखण्डे द्वितीयपटले ॥   
  
नदीसरस्तडागेषु कूपवापीषु वा पुनः ।   
  
प्रातर्मध्याह्नसायाह्ने नरः स्नायाद् यथाविधि ॥   
  
विश्वसारतन्त्रे द्वितीयपटले ॥   
  
विधिना स्नानमुद्दिश्य कुर्य्यात् पूर्वाह्णिकीं क्रियाम् ।   
  
नदीं वा देवखातं वा दीर्घिकां सागरं तथा ॥   
  
एतान् प्राप्य स्नानमुद्दिश्य पौर्वाह्णिकीं क्रियां कुर्य्यादित्यन्वयः ।   
  
नद्यादीनामुद्धृतजलापेक्षया स्थानस्थजलस्य प्राशस्त्यमुक्तम् तत्रैव ॥   
  
गङ्गाद्याः सरितः सर्वाः शस्यन्ते स्थानतो बुधैः ।   
  
काश्यादिसर्वतीर्थानि भारते यानि सन्ति वै ।   
  
तानि स्थाने प्रशस्यन्ते सर्वपापहराणि वै ॥   
  
इति वक्ष्यमाणवचने योजनपर्य्यन्तदेशस्य गङ्गात्वात् कैमुतिकन्यायसिद्धं   
गङ्गाजलस्योद्धृतस्यापि प्राशस्त्यमिति ।   
  
एवञ्च गङ्गाद्या इत्यत्र तद्गुणसंविज्ञानबहुब्रीहिणा गङ्गाभिन्ना इति ज्ञेयम् ॥   
  
नीलतन्त्रे द्वितीयपटले ॥   
  
मृत्कुशानपि सङ्गृह्य गत्वा जलान्तिकं ततः ।   
  
मलापकर्षणं स्नात्वा मन्त्रस्नानं समाचरेत् ॥   
  
शाक्ते कुशान् विशेषयति श्यामारहस्यधृतम् ॥   
  
तर्ज्जन्या रजतं धार्य्यं स्वर्णं धार्य्यमनामया ।   
  
प्। ३२६) एष एव कुशः शाक्ते न दर्भो वनसम्भवः ॥   
  
इति शाक्तकुशः ।   
  
महानिर्वाणतन्त्रे पञ्चमोल्लासे ॥   
  
आदावप उपस्पृश्य प्रविशेत् सलिले ततः ।   
  
नाभिमात्रजले स्थित्वा मलानामपनुत्तये ।   
  
सकृत् स्नात्वा तथोन्मज्ज्य मन्त्रस्नानमथाचरेत् ॥   
  
एतेन मलापकर्षणं विना सङ्कल्पपूर्वकस्नानमात्रमनुशासनविरुद्धम् ।   
  
केचित्तु प्रागुक्तविश्वसारवचने   
पौर्वाह्णिकक्रियानन्तरस्नानदर्शनादकृततत्क्रियास्तैलाभ्यक्ता अपि स्नानात् पूर्वं   
पौर्वाह्णिककृत्यमाचरन्ति ।   
  
तन्न मनोरमम् ।   
  
प्रागुक्तजामलवचनेन क्रियामात्रस्य स्नानमूलकत्वादत एव राघवभट्टेन   
मन्त्रस्नानं कृत्वा देवगृहमागत्य सम्मार्जनादीत्याद्युक्तम् ॥   
  
नीलतन्त्रे ॥   
  
विद्यया त्रिर्निमज्ज्यैवमाचरेत् पाथसा तथा ।   
  
पुनर्निमज्ज्य पयसि सङ्कल्पञ्च समापयेत् ।   
  
इष्टदेव्याः पूजनार्थं कुर्य्यात् स्नानं जलाशये ॥   
  
मन्त्रतन्त्रप्रकाशे ॥   
  
अरुणेऽनुदिते मन्त्री तीर्थे वा विमले जले ।   
  
वैदिकं स्नानमाचर्य्य तान्त्रिकं स्नानमाचरेत् ।   
  
इति वैदिकस्नानानन्तरं तान्त्रिकस्नानम् ॥   
  
गन्धर्वतन्त्रे प्रथमपटले ॥   
  
प्रणवं पूर्वमुद्धृत्य तदिति परतस्ततः ।   
  
सदिति तु समाभाष्य कर्म कुर्य्याद्विचक्षणः ।   
  
स्मरणात् कर्मणामाद्ये ब्रह्मभूयाय कल्पते ।   
  
इति तत्सदिति निर्देशफलम् ।   
  
तोडलतन्त्रे द्वितीयपटले ॥   
  
अद्येत्यादि समुच्चार्य्य सौरमासं समुच्चरेत् ।   
  
देवताप्रीतये पश्चात् स्नायाच्च शुद्धवारिणा ॥   
  
कुलचूडामणौ ॥   
  
कृष्णरक्तहरिन्नीला विविधा मम मूर्त्तयः ।   
  
तत्र यः कुलगः शिष्यः स तद्रूपं परामृषन् ।   
  
दिवं सर्वामथोर्वीञ्च पातालं भूतसम्भवम् ।   
  
आचान्तः कुलदर्भेण सदर्भकुलपुण्ड्रकः ।   
  
कुलपात्रं सदूर्वञ्च सतिलं सजलं ततः ।   
  
गृहीत्वा कुलदेवस्य प्रीतये स्नानमाचरेत् ।   
  
कृतसङ्कल्प एवादौ कुलचक्रं जले न्यसेत् ॥   
  
कुलपात्रं ताम्रपात्रम् ।   
  
कुलचक्रं त्रिकोणकमिति सङ्कल्पविधिः ॥   
  
मत्स्यसूक्ते ॥   
  
नित्ये नैमित्तिके काम्ये पितृदैवतकर्मणि ।   
  
प्। ३२७) सङ्कल्पपूर्वकं कर्म अन्यथा नं फलं स्मृतम् ॥   
  
इति सङ्कल्पाकरणे दोषः ॥   
  
सङ्कल्पार्थं निषिद्धविहितपात्रमपि तत्रैव ॥   
  
शुक्तिशङ्खाश्महस्तैश्च कांस्यरौप्यादिभिस्तथा ।   
  
सङ्कल्पो नैव कर्त्तव्यो मृण्मयैश्च कदाचन ॥   
  
इति सङ्कल्पे निषिद्धपात्रम् ॥   
  
गृहीत्वौडुम्बरं पात्रं सौवर्णञ्च विशेषतः ।   
  
सङ्कल्पन्तु बुधः कुर्य्यान्मेध्यपत्रपुटेन वा ॥   
  
इति सङ्कल्पे विहितपात्रं तत्रैव ॥   
  
स्नानकाले तु हस्तेन ताम्रपात्रेण वा ततः ।   
  
पैतृके श्राद्धपात्रेण दैवे शङ्खः प्रशस्यते ॥   
  
इति कर्म विशेषे पात्रविशेषः ॥   
  
मज्जनप्रकारमाह तत्रैव ॥   
  
स्रोतसोऽभिमुखो मज्जेत् सूर्य्याभिमुखतोऽथ वा ।   
  
स्मरेन्नारायणं गङ्गामिष्टदेवं ततः परम् ।   
  
मज्जनं मुक्तकेशेन बध्नीयाच्च शिखां पुनः ।   
  
ततः कृताञ्जलिर्भूत्वा तीर्थान्यावाहयेत्ततः ।   
  
ॐ गङ्गे च यमुने चैव गोदावरि सरस्वति ।   
  
नर्मदे सिन्धु कावेरि जलेऽस्मिन् सन्निधिं कुरु ।   
  
ब्रह्माण्डे देवतीर्थानि करैः स्पृष्टानि ते रवेः ।   
  
तेन सत्येन मे देव ! तीर्त्थं देहि दिवाकर ! ।   
  
प्रियव्रतानि तीर्थानि सूर्य्यरश्मिस्थितानि च ।   
  
आगत्यार्घ्यं गृहीत्वा च सर्वसिद्धिं प्रयच्छ मे ।   
  
चतुरस्रं विनिर्माय तत्र स्नानं दिशेत् सुधीः ॥   
  
राघवभट्टधृतम् ।   
  
आवाहयामि त्वां देवि ! स्नानार्थमिह सुन्दरि ! ।   
  
एहि गङ्गे ! नमस्तुभ्यं सर्वतीर्थसमन्विता ।   
  
इति मन्त्रैरङ्कुशमुद्रया आदित्यमण्डलात्तीर्थमावाह्य वमित्यम्भसि संयोज्य   
सोमसूर्य्याग्निमण्डलानि तत्र सञ्चिन्त्य वमित्यमृतवीजेन द्वादशधा अभिमन्त्र्य   
कवचेनावगुण्ठ्य अस्त्रेण संरक्ष्य मूलमन्त्रेणैकादशधा अभिमन्त्रयेत् ।   
  
तत्प्रमाणं वशिष्ठसंहितायाम् ॥   
  
हृन्मन्त्रोऽङ्कुशमुद्राभ्यां तीर्थमाकृष्य मण्डलात् ।   
  
आवाह्याम्भसि संयोज्य सोमसूर्य्याग्निमण्डलम् ।   
  
सञ्चिन्त्य मन्त्री तन्मध्ये निमज्जेत् सुसमाहितः ।   
  
मूलमन्त्रं समावर्त्त्य मनसोल्लिख्यम् चाकृति ॥   
  
ज्ञानार्णवे ॥   
  
प्। ३२८) विन्यस्याङ्गे षडङ्गानि प्राणायामपुरःसरम् ।   
  
श्रीसूर्य्यमण्डलात्तीर्थमाकृष्याङ्कुशमुद्रया ।   
  
वमित्यनेन चाप्लाव्य कवचेनावगुण्ठयेत् ।   
  
संरक्ष्यास्त्रेण मूलेन मन्त्रयेत् रुद्रसङ्ख्यया ।   
  
निमज्ज्य तस्मिन् श्रीदेवं ध्यायेच्छक्त्या जपेन्मनुम् ।   
  
मत्स्यसूक्तेऽपि ।   
  
रुद्रसङ्ख्यं जपेन्मन्त्रमाच्छाद्य मीनमुद्रया ।   
  
सूर्य्यायाभिमुखं तोयं निक्षिप्य रविसङ्ख्यया ।   
  
रविसङ्ख्यया द्वादशसङ्ख्याया ।   
  
मूलमन्त्रं समुच्चार्य्य क्षालयेच्च करद्वयम् ।   
  
चरणान्निःसृते तोये त्रिर्निमज्ज्य जपेन्मनुम् ।   
  
अथ मृदालम्भनं विश्वसारतन्त्रे ॥   
  
मृदोदकञ्च गङ्गायां म्रक्षयित्वा विधानतः ।   
  
स्नानं कुर्वीत विधिना महाकालवचो यथा ॥   
  
मृत्तिकालम्भनप्रकारस्तु मन्त्रतन्त्रप्रकाशे ॥   
  
मूलेनानीय मृत्स्नान्तु त्रिभागं तत्र कारयेत् ।   
  
भागमेकं जलेनैव क्षिपेन्मन्त्रं समुच्चरन् ।   
  
एवं मूर्द्धादिनाभ्यन्तं तथैव परिलेपयेत् ।   
  
तथैव भागान्तरेण परिलेपयेदधोभागमिति शेषः ॥   
  
लेपनप्रकारो मत्स्यसूक्ते ॥   
  
नासाभाले च गण्डे च चिवुके पार्श्वयोः पदे ।   
  
पृष्ठे नाभ्यूरुजङ्घासु निरग्नेर्मृत्तिकाविधिः ॥   
  
क्षेपणमन्त्रस्तु तत्रैव ॥   
  
इदं विष्णुरिति मन्त्रस्य मेधातिथिर्-ऋषिर्गायत्रीच्छन्दो विष्णुर्देवता तोये मृत्तिकालम्भने   
विनियोगः ।   
  
ॐ इदं विष्णुर्विचक्रमे त्रेधा निदधे पदं समूढमस्य पांशुले ॥   
  
गात्रलेपनमन्त्रस्तु विश्वसारे ॥   
  
ॐ अश्वक्रान्ते रथक्रान्ते विष्णुक्रान्ते वसुन्धरे ! ।   
  
मृत्तिके ! हर मे पापं यन्मया दुष्कृतं कृतम् ।   
  
ॐ उद्धृतासि वराहेण कृष्णेन शतबाहुना ।   
  
नमस्ते सर्वदेवानां प्रभवारुणि ! सुव्रते ! ।   
  
ततः ॐ आधारं सर्वरूपस्य विष्णुरतुलतेजसः ।   
  
तद्रूपाश्च ततो जाता अग्रे ताः प्रणमाम्यहम् ।   
  
इत्युपदिश्याम्भसि च त्रिर्निमज्जेत् ततो बुधः ॥   
  
वशिष्ठसंहितायाम् ॥   
  
उत्थायाचम्य तत्पश्चात् षडङ्गन्याससंयुतः ।   
  
आत्मानं मूलमन्त्रेण मुद्रया कलसाख्यया ।   
  
सप्तकृत्वोऽभिषिच्याथ मूलेनामन्त्रितैर्जलैः ॥   
  
कलसमुद्रा यथा ज्ञानार्णवे ॥   
  
प्। ३२९) वामहस्ते कृता मुष्टिर्दक्षहस्तस्य पार्वति ! ।   
  
कलसाख्या भवेन्मुद्रा सर्वपापहरा शुभा ॥   
  
वशिष्ठसंहितायाम् ॥   
  
उन्मज्ज्य कुम्भमुद्रान्तु बद्ध्वा स्नायाद्वषट् ततः ।   
  
शालग्रामशिलातोयं तुलसीगन्धमिश्रितम् ।   
  
कृत्वा शङ्खं भ्रामयन् त्रिः प्रक्षिपेन्निजमूर्द्धनि ।   
  
ततः सङ्क्षेपतो विप्रान् मनुष्यान् तर्पयेत् पितॄन् ।   
  
पीडयित्वा स्वकं चोरु प्रक्षाल्याचम्य यत्नतः ॥   
  
इति सङ्क्षेपतर्पणम् ॥   
  
परखाते तु विशेषोऽस्ति विश्वसारे द्वितीयपटले ॥   
  
परखाते तु कर्त्तव्यः पङ्कपिण्डोद्धरः सदा ।   
  
उत्तिष्ठोत्तिष्ठ पङ्क ! त्वं त्यज पुण्यं परस्य च ।   
  
पापानि विनाशय मे शान्तिं देहि सदा मम ॥   
  
इति परखातेतिकर्त्तव्यता ॥   
  
अथ अयनादौ तैलस्नाननिषेधः ॥   
  
योगिनीतन्त्रे उत्तरखण्डे नवमपटले ॥   
  
अयने विषुवे चैव भौमवारे दिनक्षये ।   
  
द्वादश्यां राहुग्रस्ते च तैलस्नानं न कारयेत् ॥   
  
अथ गात्रमार्ज्जनं तत्रैव ॥   
  
वस्त्रेण मार्जयेद्देवि ! कार्पासेनाथ वाल्कलैः ।   
  
रक्तवस्त्रैर्भवेत् कुष्ठी पाण्डरैर्व्याधिमाप्नुयात् ।   
  
न कुर्य्यात् कुसुमैश्चैव कृत्वा नाशमवाप्नुयात् ।   
  
पटैश्चक्षुः समाप्नोति नीलैरक्तक्षयं व्रजेत् ।   
  
मध्याह्नस्नाने तु गात्रमार्जननिषेधो मत्स्यसूक्ते दशमपटले ॥   
  
मध्याह्नस्नानं देवेशि ! वस्त्रेण वाथ पाणिना ।   
  
न च प्रमार्जयेद्गात्रं प्रातर्भोग्यं न दुष्यति ।   
  
प्रेतस्नाने च तीर्थे च गङ्गायां सार्वकालिकम् ।   
  
न तूलिकस्य वीजेन गात्रं नैव प्रमार्जयेत् ।   
  
एषु गात्रं नैव मार्जयेत् ।   
  
अधिकदोषदर्शनार्थं न तूलिकस्य वीजेनेत्युक्तम् ।   
  
मध्याह्नेगात्रमार्जननिषेधकारणमपि तत्रैव ॥   
  
देवाः पिबन्ति शिरसो मुखस्य पितरस्तथा ।   
  
उरसः पितृगन्धर्वा अधरे सर्वजन्तवः ।   
  
तस्मान्न मार्जयेद् गात्रं मध्याह्ने तु विशेषतः ।   
  
पुरश्चरणरसोल्लासे ॥   
  
गङ्गास्नानं विना देवि ! पूजयेद् यस्तु कालिकाम् ।   
  
दशविद्या महेशानि ! पूजयेद् यस्तु भक्तितः ।   
  
सर्वं तस्य वृथा देवि ! गङ्गास्नानं विना प्रिये ! ।   
  
प्। ३३०) गङ्गामन्त्रं समुच्चार्य्य क्षेत्रे नद्यान्तु पार्वति ! ।   
  
स्नापयेद् यस्तु पापात्मा सर्वपापैः प्रमुच्यते ।   
  
ध्यानञ्चैव तथा मन्त्रं गङ्गायाः शृणु सुन्दरि ! ।   
  
तन्त्रोक्तं ध्यानमन्त्रञ्च प्रशस्तं भारते कलौ ॥   
  
अथ ध्यानम् ॥   
  
शुद्धस्फटिकसङ्काशां शुक्लाम्बरविभूषिताम् ।   
  
शुक्लमुक्तावलीमालां हृदयोपरिशोभिताम् ।   
  
श्वेतमालाधरां देवीं श्वेताभरणभूषिताम् ।   
  
सदा षोडशवर्षीयां ब्रह्मादिपरिषेविताम् ।   
  
एवं ध्यात्वा जपेद्विद्यां गङ्गायाः शृणु शङ्करि ! ।   
  
प्रणवं पूर्वमुच्चार्य्य मायाबीजं समुद्धरेत् ।   
  
गङ्गायै परमेशानि ।   
  
ततः परमुदीरयेत् ।   
  
पूर्ववीजद्वयञ्चोक्त्वा वह्निजायां समुद्धरेत् ।   
  
एषा नवाक्षरी विद्या सुषुम्नामार्गसंस्थिता ॥ १ ॥   
  
अपरैकं प्रवक्ष्यामि मन्त्रं परमगोपनम् ।   
  
प्रणवं पूर्वमुद्धृत्य गङ्गायै तदनन्तरम् ।   
  
पुनः प्रणवमुद्धृत्य मन्त्रमेतदुदीरयेत् ॥ २ ॥   
  
अपरैकं प्रवक्ष्यामि सुषुम्नामार्गसंस्थितम् ।   
  
मायाबीजं समुद्धृत्य पुनः प्रणवमुद्धरेत् ।   
  
ततो गङ्गापदं देवि ! चतुर्थ्यन्तं कुरु प्रिये ! ।   
  
पूर्ववीजद्वयं प्रोक्त्वा मन्त्रमेतं जपं कुरु ।   
  
एषा सप्ताक्षरी विद्या सदा मे शिरसि स्थिता ॥ ३ ॥   
  
अपरैकं प्रवक्ष्यामि मन्त्रं परमदुर्लभम् ।   
  
मायाबीजं समुद्धृत्य गङ्गायै तदनन्तरम् ।   
  
पुनर्मायां समुद्धृत्य मन्त्रमेतदुदीरयेत् ॥ ४ ॥   
  
अनेन ध्यानमार्गेण मन्त्रमार्गेण पार्वति ! ।   
  
पूजयेत् सततं गङ्गां तस्य सिद्धिरदूरतः ।   
  
दिने दिने च जप्त्वा वै गङ्गास्नानफलं लभेत् ।   
  
तथा ।   
  
तस्मादादौ जपेद्विद्यां गङ्गायाः सुरपूजिते ! ।   
  
गङ्गापि स्वयमायाति पूतार्थं साधकस्य च ॥   
  
इति गङ्गामन्त्रफलम् ॥   
  
या गङ्गा महती माया कुण्डली परकुण्डली ।   
  
सा गङ्गा परमेशानि ! ब्रह्माण्डं व्याप्य तिष्ठति ।   
  
महानदनदीरूपा सर्वं व्याप्य हि तिष्ठति ॥   
  
गङ्गाक्षेत्रमाहात्म्यमपि तत्रैव ॥   
  
यत्र क्षेत्रे नदी देवी ! आयामे योजनात् प्रिये ! ।   
  
सा गङ्गा चञ्चलापाङ्गि ! किञ्चिन्नास्त्यत्र संशयः ।   
  
प्। ३३१) न हि गङ्गासमं पुण्यं मम ज्ञाने हि विद्यते ।   
  
योगिनीतन्त्रे पूर्वखण्डे अष्टादशपटले ॥   
  
माहात्म्यं किमु वक्ष्यामि गङ्गायाश्च सुरेश्वरि ! ।   
  
यन्नामस्मरणादेव पापिनो मुक्तिभागिनः ।   
  
गङ्गा गङ्गेति यो ब्रूयात् पापिनामपि पातकी ।   
  
तेषाञ्च पातकं हित्वा तैर्गच्छेद्वैष्णवीं पुरीम् ॥   
  
इति गङ्गानाममाहात्म्यम् ।   
  
यानि कानि च पापानि प्रोक्तानि ते महेश्वरि ! ।   
  
प्रायश्चित्तविहीनानि प्रायश्चित्तपराण्यपि ।   
  
तानि सर्वाणि नश्यन्ति गङ्गानीराभिषेकतः ॥   
  
इति गङ्गाजलमाहान्त्यम् ॥   
  
नगरी घर्घराद्यम्बु पतेद्गङ्गा प्रवाहयेत् ।   
  
सर्वं गङ्गा भवत्येव मन्त्रमाहात्म्यतः शिवे ! ।   
  
यत्र देशे वहेद् गङ्गा स देशः पुण्यभाजनः ।   
  
पुण्यक्षेत्रं समुद्दिष्टं पवित्रं योजनद्वयम् ।   
  
तत्र यत् क्रियते कर्म्म गङ्गायां नात्र संशयः ।   
  
गङ्गायां यत् कृतं देवि ! तदक्षयफलं लभेत् ।   
  
सङ्गमं वा विहीनं वा कथितं शम्भुवल्लभे ! ।   
  
तत्रस्थाः प्राणिनः सर्वे देवलोकविनिःसृता ।   
  
भुक्त्वा च विविधान् भोगान् कृत्वा च सुकृतं सदा ।   
  
अनायासेन यास्यन्ति स्थानं परमदुर्लभम् ।   
  
इति सगङ्गदेशफलम् ॥   
  
यत्र गङ्गा न शोचन्ति देवर्षिगणसंस्तुताः ।   
  
गङ्गायां त्यजते प्राणान् यस्तु पुण्यप्रभावतः ।   
  
ज्ञानतो मोक्षमाप्नोति वैकुण्ठं तदभावतः ।   
  
स्वर्लोकाद्यामहेशानि ! गङ्गा पापविवर्जितः ॥   
  
इति गङ्गायां प्राणत्यागफलम् ॥   
  
गङ्गामुद्दिश्य व्रजतः पथि प्राणान् विमुञ्चति ।   
  
विष्णुलोकं बहुगुणं पापी चेत्सोऽपि गच्छति ॥   
  
इति गङ्गायात्रिकस्य पथि मृत्युफलम् ।   
  
तत्तीरे यस्त्यजेत् प्राणान् न्यायतोऽन्यायतोऽपि वा ।   
  
सोऽपि स्वर्गमवाप्नोति सर्वसम्भारसंयुतम् ।   
  
इति गङ्गातीरमृत्युफलम् ।   
  
यावदस्थीनि गङ्गायां निक्षिप्यन्ते मृतस्य च ।   
  
तावदब्दसहस्राणि स्वर्गलोके महीयते ।   
  
इति गङ्गायां मृतास्थिनिक्षेपफलम् ॥   
  
गङ्गाजलसमायोगान् म्रियते यत्र कुत्रचित् ।   
  
सर्वपापविनिर्मुक्तो विष्णुलोके महीयते ।   
  
प्। ३३२) इत्यन्यत्र गङ्गाजलसमायोगमरणफलम् ॥   
  
गङ्गातीरे चतुर्हस्ते पिण्डं दद्यात् समाहितः ।   
  
पितॄणां निष्कृतिं कृत्वा विष्णुलोके महीयते ॥   
  
इति चतुर्हस्तमध्ये पिण्डदानफलम् ॥   
  
गङ्गायां तर्पणं देवि ! पुण्यवान् यः समाचरेत् ।   
  
महातृप्तिर्भवेत् सत्यं पितॄणाञ्च शताब्दिकी ।   
  
ऋषीणां देवतानाञ्च तथैव समुदाहृतम् ।   
  
इति गङ्गायां तर्पणफलम् ॥   
  
दिवा वा यदि वा रत्रौ सन्ध्यायां वा महानिशि ।   
  
स्नानं दानं तपो होमस्तर्पणं पूजनं शिवे ! ।   
  
सर्वं कुर्य्यात्तु गङ्गायां कालभेदं न चाचरेत् ।   
  
इति गङ्गायां पर्य्युदस्तकालाभावः ।   
  
कालभेदं समाचर्य्य यदि कार्य्यं त्यजेत् शिवे ! ।   
  
ततस्तु स्थावरो भूयादरण्ये तदनन्तरम् ।   
  
दावाग्निना शिखा तस्य दग्धाशु भस्मनैकधा ।   
  
तदन्ते परमेशानि ! चाण्डालो नित्यदुःखितः ।   
  
जायते सप्तजन्मानि तदन्ते रजको भवेत् ।   
  
जन्मत्रयं महेशानि ! तदन्ते शूद्रयोनिषु ।   
  
दशजन्म महेशानि ! ततो वैश्यत्वमाप्नुयात् ।   
  
चतुर्जन्मव्यतीते तु क्षत्रियत्वं त्रिजन्मतः ।   
  
ब्राह्मणत्वं ततः प्राप्य लभेत् पुण्यगतिं नरः ।   
  
इति गङ्गायां कालाकालविचारनिन्दा ॥   
  
गङ्गायां हरते यो हि यत्किञ्चित् परमेश्वरि ! ।   
  
तस्य मोहान्धतमसो रौरवान्नास्ति निष्कृतिः ।   
  
आभूतसम्प्लवं देवि ! कथितं ते सुरेश्वरि ! ।   
  
इति गङ्गायां किञ्चिद्धरणदोषः ॥   
  
गङ्गातीरे च गङ्गायां प्रतिगृह्णाति यो नरः ।   
  
श्वपचो जायते नित्यं दशजन्मनि कामिनि ! ।   
  
ततो दारिद्र्यदोषेण परिभ्रमति मेदिनीम् ।   
  
सप्तजन्म महादेवि ! तदन्ते निष्कृतिं लभेत् ॥   
  
इति गङ्गादौ प्रतिग्रहणदोषः ॥   
  
एवन्ते कथितं तस्य मन्त्रमाहात्म्यमुत्तमम् ।   
  
कालिकाया महेशानि ! गङ्गामाहात्म्यकारणम् ॥   
  
इति योगिनीतन्त्रे गङ्गामाहात्म्यम् ॥  
  
ॐ सिसृक्षोर्निखिलं विश्वं मुहुः शुक्रं प्रजायते ।   
  
मातरः सर्वभूतानामापो देव्यः पुनन्तु माम् ।   
  
प्। ३३३) तारवारुणवीजेन पुटितं तत् समुच्चरेत् ।   
  
अलक्ष्मीं मलरूपां यां सर्वभूतेषु संस्थिताम् ।   
  
क्षालयन्ति निजस्पर्शादापो नित्यं पुनन्तु माम् ।   
  
इति मन्त्राभ्यां राघवभट्टधृताभ्यामात्मानमभिषिच्य ।   
  
ॐ यन्मे केशेषु दौर्भाग्यं सीमन्ते यच्च मूर्द्धनि ।   
  
ललाटे कर्णयोरक्ष्णोरापस्तत्त्वं तु वो नमः ।   
  
आयुरारोग्यमैश्वर्यमरिपक्षक्षयं सुखम् ।   
  
सन्तोषक्षान्तिरास्तिक्यं विद्या भवतु वो नमः ।   
  
इत्यनेन राघवभट्टधृतेन जलं नमेत् ॥   
  
अथ मानसस्नानम् ॥   
  
तत्र प्रथमं बन्धमोक्षादौ मनसः कारणत्वं दर्शयति ॥   
  
योगिनीतन्त्रे तृतीयभागे अष्टमपटले ॥   
  
मन एव तु वै नित्यं मन एव तु कारणम् ।   
  
मन एव मनुष्याणां कारणं बन्धमोक्षयोः ।   
  
तस्य नियन्त्रणादेव संसारी न भवेत् क्वचित् ।   
  
वदत्यन्यं करोत्यन्यं यत्तु वाङ्मनसि स्थितम् ।   
  
दर्शयति तथा चान्यं वृथा तस्य क्रिया भवेत् ।   
  
इत्यधिकं मत्स्यसूक्ते षड्विंशतिपटले ॥   
  
चिन्तयेद् यः कृतं दुष्टं तीर्थस्नानेन तस्य किम् ।   
  
शतशोऽपि जलैर्धौतं सुराभाण्डमिवाशुचिरित्यपि मत्स्यसूक्ते ॥   
  
योगिनीतन्त्रे ॥   
  
तन्नेष्टं तत्परं जातं तन्मुख्यं दुःखकारणम् ।   
  
चित्तमन्तर्गतं दुष्टं तीर्थस्नाने निषिद्ध्यते ।   
  
सर्वदापि जलैर्धौतं सुराभाण्डमिवाशुचिः ।   
  
यदि वसति गुहायां पर्वताग्रे चिरं वा यदि वसति त्रिखण्डं तस्य पिण्डं पटं   
वा ।   
  
यदि पठति पुराणं वेदसिद्धान्ततत्त्वं यदि हृदयमशुद्धं सर्वमेतद्विरुद्धम् ।   
  
न तीर्थानि न दानानि न व्रतानि न चाश्रमाः ।   
  
दुष्टाशयं दुष्टमतिं पावयन्ति कदाचन ।   
  
इति दुष्टमनसो दोषकथनम् ॥   
  
तथैव ॥   
  
इतिं चेतो वशीकृत्य यत्र तत्र वसेन्नरः ।   
  
तत्र तस्य कुरुक्षेत्रं प्रयागं पुष्करं गया ॥   
  
इति शुद्धचेतसः फलकथनम् ।   
  
ज्ञानसङ्कुल्याम् ॥   
  
इदं तीर्थमिदं तीर्थं भ्रमन्ति तामसा जनाः ।   
  
आत्मतीर्थं न जानन्ति कथं मुक्ता वरानने ! ॥   
  
प्। ३३४) रुद्रजामले उत्तरखण्डे एकविंशतिपटले ॥   
  
स्नानमात्रेण मुक्तः स्यात् पापशैलादनन्तगः ।   
  
स्नायाच्च विमले तीर्थे हृदयाम्भोजपुष्करे ।   
  
बिन्दुतीर्थेऽथवा स्नायात् सर्वजन्माघमुक्तये ।   
  
इडासुषुम्ने शिवतीर्थकेऽस्मिन् ज्ञानाम्बुपूर्णे वहतः शरीरे ।   
  
ब्रह्माम्बुभिः स्नाति तयोः सदा यः किं तस्य गाङ्गैरपि पुष्करैर्वा ॥   
  
एतद्वचनद्वयं कल्पसूत्रटीकायामुदयाकरपद्धत्यामिति कृत्वा लिखितम् ॥   
  
ज्ञानसङ्कुल्याम् ॥   
  
इडा भागीरथी गङ्गा पिङ्गला यमुना नदी ।   
  
तयोर्मध्यगता नाडी सुषुम्नाख्या सरस्वती ।   
  
त्रिवेणीसङ्गमो यत्र तीर्थराजः स उच्यते ।   
  
तत्र स्नानं प्रकुर्वीत सर्वपापैः प्रमुच्यते ॥   
  
इति मानसप्रयोगः ॥   
  
रुद्रजामले ॥   
  
इडा मलस्थाननिवासिनी या सूर्य्यात्मिका या यमुना प्रवाहिका ।   
  
तथा सुषुम्ना मलदेशगामिनी सरस्वती रक्षति मज्जनात्मकम् ।   
  
मनोगतस्नानपरो मनुष्यो मन्त्रक्रियायोगविशिष्टतत्त्ववित् ।   
  
महीस्थतीर्थे विमले जले मुदा मूलाम्बुजे स्नाति सुमुक्तिभाग् भवेत् ।   
  
सर्वाणि तीर्थे सुरतीर्थपावनी गङ्गा महासत्त्वविनिर्गता सती ।   
  
करोति पापक्षयमेव मुक्तिं ददाति साक्षादमलार्थपुण्यदा ।   
  
इति मूलाधारस्थतीर्थम् ॥   
  
स्वर्गस्थं यावता तीर्थं स्वाधिष्ठाने सुपङ्कजे ॥   
  
मनो निधाय योगीन्द्रः स्नाति गङ्गाजले यथा ।   
  
इति स्वाधिष्ठानस्थतीर्थम् ।   
  
मणिपूरे देवतीर्थं पञ्चकुण्डं सरोवरम् ।   
  
तत्र श्रीकामनातीर्थं स्नाति यो मुक्तिमिच्छति ।   
  
इति मणिपूरतीर्थम् ॥   
  
अनाहते सर्वतीर्थं सूर्य्यमण्डलमध्यगम् ।   
  
विभाव्य सर्वतीर्थानि स्नाति यो मुक्तिमिच्छति ।   
  
इत्यनाहततीर्थम् ॥   
  
विशुद्धाख्ये महापद्मे अष्टतीर्थसमुद्भवः ।   
  
कैवल्यमुक्तिदं ध्यात्वा स्नाति वीरो विमुक्तये ।   
  
इति विशुद्धस्थतीर्थम् ।   
  
मानसं बिन्दुतीर्थञ्च कालीकुण्डं कलाधरम् ।   
  
आज्ञाचक्रे सदा ध्यात्वा स्नाति निर्वाणसिद्धये ।   
  
इत्याज्ञास्थतीर्थम् ॥   
  
एतत् कुलप्रियस्नानं कुर्वन्ति योगिनो मुदा ।   
  
प्। ३३५) अतो वीराः सत्त्वयुक्ताः सर्वसिद्धियुताः सुराः ।   
  
नानापापं सदा कृत्वा ब्रह्महत्याविनिर्गतम् ।   
  
कृत्वा स्नानं महातीर्थे सिद्धाः स्युरणिमादिगाः ।   
  
स्नानमात्रेण निष्पापोऽशक्तः स्याद्वायुसङ्ग्रहे ।   
  
तीर्थानां दर्शनादेषां मुक्तो योगी भवेद् ध्रुवम् ॥   
  
इति मानसस्नानफलम् ॥   
  
मत्स्यसूक्ते दशमपटले ॥   
  
जलादुत्थाय कर्त्तव्यं जले चैवोपविश्य यत् ।   
  
अनयोर्विपरीतेन यत्करोति न तत्कृतम् ।   
  
यज्जले शुष्कवस्त्रेण स्थले चैवार्द्रवाससा ।   
  
न कुर्य्यादाह्निकं कर्म जले चापि स्थलेषु च ।   
  
इति जले शुष्कवाससा स्थले चार्द्रवाससा कर्म्मनिषेधः ॥   
  
गौतमीये ॥   
  
पीडयित्वाम्बरं चोरु प्रक्षाल्याचम्य वाग्यतः ।   
  
धारयेद्वाससी शुद्धे परिधानोत्तरीयके ।   
  
अच्छिन्ने सदशे शुक्ले आचामेत् पीठसंस्थितः ॥  
  
मत्स्यसूक्ते ॥  
  
उत्तीर्य वाससी धौते परिधाय विचक्षणः ।   
  
न रक्तं मलिनञ्चैव न नीलञ्च प्रशस्यते ।   
  
अष्टौ सप्त तथा षष्ठ चतुर्हस्तान्यनुक्रमात् ।   
  
ब्राह्मणादिक्रमेणैव पिधानाम्बरमीरितम् ।   
  
इति परिधेयवस्त्रपरिमाणम् ॥   
  
मात्स्ये ॥   
  
श्वेतं रक्तं तथा पीतं कृष्णञ्चेत्यनुपूर्वशः ।   
  
अनुपूर्वश इति ब्राह्मणाद्यनुक्रमेण ।   
  
वस्त्रमन्यधृतञ्चैव सदैव परिवर्जयेत् ।  
  
वस्त्रमूलं समुद्धृत्य पृष्ठवंशे षडङ्गुलम् ।   
  
दशायां त्र्यङ्गुलं त्यक्त्वा नाभिमात्रे विनिर्दिशेत् ।   
  
दशाहीनं न कर्त्तव्यं परिवर्त्तं न कारयेत् ।   
  
इति वस्त्रपरिधानप्रकारः ॥   
  
अथ कर्मविशेषे वस्त्रविशेषः ॥  
  
उदयभानुनाथकृतकृष्णार्चनचन्द्रिकायाम् ॥   
  
श्यामारहस्यधृतस्वतन्त्रतन्त्रे ॥   
  
मोक्षार्थी रक्तवस्त्रे द्वे भोगार्थी श्वेतवाससी ।   
  
मारणे कृष्णवासस्तु वश्ये रक्तं सदा गृही ।   
  
एवञ्च पूर्वोक्तमत्स्यसूक्तवचने यद्रक्तवस्त्रस्याप्रशस्तत्व-मुक्तं   
तन्मोक्षादिविशेषकर्म्मातिरिक्तकर्म्मपरं सामान्यविशेषन्यायात् ।   
  
अत-एव अन्नदाकल्पोक्तवक्ष्यमाणवचने रक्तवस्त्रपरिधानं वक्ष्यते ।   
  
प्। ३३६) उच्चाटे व्याघ्रचर्म्माणि वृक्षत्वक् स्तम्भकर्म्मणि ।   
  
परिधाय ततो मन्त्री यागभूमिमथाविशेत् ।   
  
मत्स्यसूक्ते ॥   
  
न चैवं धुनयेद्वस्त्रं न केशान् धुनयेत् क्वचित् ॥   
  
नीलीरक्तेन वस्त्रेण यत्कर्म्म कुरुते द्विजः ।   
  
स्नानं दानं जपं होमं तत्सर्वं विफलं भवेत् ॥   
  
इति नीलादिवस्त्रेण कर्म्मकरणनिषेधः ॥   
  
कलौ कार्पासवस्त्रञ्च पट्टं क्षौमं प्रशस्यते ।   
  
नित्यं कापचितं कुर्य्यादशुद्धं शुद्धतानियात् ।   
  
केन जलेनापचितं प्रक्षालितभित्यर्थः ।   
  
इति कलौ कार्पासादिवस्त्रप्रशंसा ॥   
  
सूचीविद्धेन वस्त्रेण आखुदष्टेन वा द्विजः ।   
  
कटिशून्येन देवेशि ! सर्वं स्नानफलं हरेत् ॥   
  
इति सूचीविद्धादिवस्त्रनिषेधः ।   
  
वस्त्रान्तरेण यद्वस्त्रं कृमिजं वा प्रदृश्यते ।   
  
न देयं दैवे पैत्र्ये च कोष्ठजञ्च प्रशस्यते ॥   
  
इति विजातीयवस्त्रनिषेधः ।   
  
कृमिजेन तु वस्त्रेण यः स्नानं कुरुते नरः ।   
  
सर्वकालकृतं पुण्यं स्नानमात्रेण नश्यति ॥   
  
इति कृमिजवस्त्रेण स्नाननिषेधः ।   
  
एतदेव श्वेतजातवृक्षजाते न दुष्यति ।   
  
श्वेतकृमेश्च सम्भूतं प्रशस्तं दैवपैत्र्ययोः ॥   
  
इति कृमिजश्वेतवस्त्रप्रशंसा ॥   
  
अथोत्तरीयम् ॥   
  
मत्स्यसूक्ते ॥   
  
शतद्वयेन सूत्रेण उत्तीरयस्य मानकम् ॥   
  
तदर्द्धेनाथ वा कार्य्यमभावे सर्वतः स्वयम् ।   
  
योगपदादीनां पूजादावुपयोगात्तल्लक्षणं वीरमित्रोदयधृतसिद्धान्तशेखरे ॥   
  
त्रिविधं योगपदकमाद्यं व्याघ्राजिनोद्भवम् ।   
  
द्वितीयं मृगचर्म्माढ्यं तृतीयं तन्तुनिर्म्मितम् ।   
  
चतुर्म्मात्रप्रविस्तारं दैर्घ्येण यज्ञसूत्रवत् ।   
  
चतुर्मात्रं चतुरङ्गुलमात्रम् ॥   
  
यज्ञोपवीतमार्जनस्य स्नानात् परतः कर्त्तव्यत्वं तदत्र लिख्यते ॥   
  
गायत्रीतन्त्रे चतुर्थब्राह्मणपटले ॥   
  
सम्मार्ज्य दधिदुग्धेन घृतेन बहुयत्नतः ।   
  
घृताद्यभावे चार्वङ्गि ! मार्जयेत्तण्डुलपिष्टकैः ।   
  
तदभावे सार्षपेण तिलतैलं परित्यजेत् ।   
  
विल्वस्य फलनिर्यासैर्मार्जयेत् द्विजसत्तमः ।   
  
शुद्धसत्त्वात्मकं सूत्रं तदा भवति प्रत्यहम् ।  
  
प्। ३३७) इति यज्ञोपवीतमार्जनद्रव्याणि ॥   
  
यज्ञोपवीतमार्जनप्रकारस्तु तत्रैव ॥   
  
वामस्कन्धात् समुत्तार्य्य वामाङ्गुष्ठे नियोजयेत् ।   
  
वामाङ्गुष्ठं वामस्कन्धमेवमेव न चान्यथा ।   
  
वामाङ्गुष्ठयुतं सूत्रं कृत्वा सम्मार्जयेद् द्विजः ॥   
  
इति यज्ञोपवीतमार्जनप्रकारः ।   
  
कण्ठादौ यज्ञोपवीतकरणदोषश्च तत्रैव ॥   
  
कण्ठे शिरसि दक्षकरे कृत्वा शूद्रत्वमर्हति ।   
  
गायत्र्या अयुतं जप्त्वा तस्मात् पापात् प्रमुच्यते ।   
  
तथा ।   
  
वर्णविप्रे तथा भट्टे मार्जनं न हितं सदा ।   
  
धारणं यज्ञसूत्रस्य जातिभेदे पृथक् पृथक् ।  
  
रक्तचन्दनतोयेन मार्जयेत् क्षत्रजातयः ।   
  
हारिद्रैर्मार्जयेद्वैश्य इति शास्त्रस्य निर्णयः ॥  
  
अथ तिलकं मत्स्यसूक्ते दशमपटले ॥   
  
अथोपविश्य पूर्वाशामुखो भूत्वा सुसंयुतः ।   
  
प्रकुर्य्यात्तिलकं मन्त्री उत्तराशामुखेन वा ।   
  
गोपीचन्दनकेनाथ रोचनाकुङ्कुमेन वा ।   
  
मृत्तिकया मलयजेन तुलसीविल्वजेन वा ॥   
  
योगिनीतन्त्रे तृतीयभागे नवमपटले ॥   
  
मलयजेन गन्धेन गोपीचन्दनकेन वा ।   
  
विल्वकाष्ठोद्भवेनाथ तुलसीकाष्ठकेन वा ।   
  
पद्मकेन तमालेन तथा रोचनयाथवा ।   
  
पिधाय तिलकं श्रेष्ठमेषामेकतमेन वा ॥   
  
विल्वकाष्ठोद्भवेनेत्युदासीनपरम् ।   
  
तत्काष्ठचन्दनं भाले यो धारयति सम्भ्रमादित्यादि योगिनीतन्त्रीयपूर्वखण्डे   
पञ्चमपटलोक्तवचनात् ॥   
  
मृदादिफलं मत्स्यसूक्ते ॥   
  
मृदा तु मुक्तिमाप्नोति आयुष्यं चन्दनेन तु ।   
  
कुङ्कुमेन भवेत्कार्य्यं रोचना वश्यमीरितम् ।   
  
जलस्थामृत्तिका वर्ज्या तीरस्थं पुण्यदायकम् ।   
  
तस्मात्तीरोद्भवं ग्राह्यमश्वक्रान्तेति सम्पठन् ।   
  
नोत्थाय तिलकं कुर्य्यान्मुदा स्त्रीसरितो बुधः ।   
  
शस्तञ्च जाह्नवीतीरोद्भवैर्वा गोपिचन्दनैः ॥   
  
इति तिलकस्य मृत्तिकाविधिनिषेधौ ।   
  
तिलककरणमन्त्रस्तु मत्स्यसूक्ते ।   
  
केशवानन्त ! गोविन्द ! वराह ! पुरुषोत्तम ! पुण्यं यशस्यमायुष्यं तिलकं मे   
प्रसीदतु ॥   
  
चन्दनधारणमन्त्रोऽपि तत्रैव ॥   
  
कान्तिं लक्ष्मीं धृतिं सौख्यं सौभाग्यमतुलं मम ।   
  
प्। ३३८) ददातु चन्दनं नित्यं सततं धारयाम्यहम् ।   
  
इत्यनेन च मन्त्रेण प्रदध्यान्मन्त्रवित्तमः ॥   
  
तिलकधारणस्थानानि मत्स्यसूक्ते ॥   
  
ललाटे प्रथमं दद्यान्मूर्द्ध्नि दद्यात्ततो हृदि ।   
  
कण्ठे च श्रोत्रयोर्बाह्वोर्बाहुमूलद्वयेऽपि च ।   
  
नाभौ पृष्ठे च सन्दध्यात् पार्श्वयोश्च युगं युगम् ।   
  
तिलकानि लिखेच्चैव मुच्यते सर्वपातकैः ।   
  
भाले दीपशिखाकारं बाहुभ्यां विल्वपत्रवत् ।   
  
हृदये कमलाकारं ग्रीवायां चन्द्रमुद्दिशेत् ॥   
  
वैष्णवतिलके तु विशेषः ॥   
  
ललाटे तु गदा कार्य्या मूर्द्ध्नि चापं शरं तथा ।   
  
नन्दकञ्चैव हृन्मध्ये शङ्खं चक्रं भुजद्वये ।   
  
शङ्खचक्राङ्कितो विप्रः श्मशाने म्रियते यदि ।   
  
प्रयागे या गतिः प्रोक्ता सा गतिस्तस्य नारद ! ।   
  
श्यामाप्रदीपे द्वितीयपरिच्छेदे ।   
  
यज्ञपार्श्वे मा तिलकी कर्म्म कुर्वीतेति ।   
  
तस्मान्मृदा जलेनापि कर्त्तव्यं तिलकं बुधैः ।   
  
अन्यथा निष्फलं ज्ञेयं वीजोप्तिरूषरे यथा ।   
  
तिलकाकरणनिन्दापि तत्रैव मत्स्यसूक्ते ॥   
  
अकृत्वा तिलकं भाले चण्डालं यस्तु पश्यति ।   
  
पुनः स्नानन्तु कर्त्तव्यं विण्मूत्रोत्सारणे तथा ।   
  
जले च घटे च छायायां संवीक्ष्य तिलकं चरेत् ।   
  
दर्पणे वीक्षयेद्यत्नादमावास्यां विवर्जयेत् ॥   
  
इत्यमावास्यायां तिलकनिषेधः ।   
  
तथा ।   
  
तिलके निजदेवास्त्रं विलिखेद्दक्षिणादितः ।   
  
बीजं बाहूदरोत्सङ्गे भाले वा प्रणवादिकम् ।   
  
उत्सङ्गे क्रोडे ॥   
  
राघवभट्टधृतब्रह्माण्डपुराणे ॥   
  
ऊर्द्ध्वपुण्ड्रमृजुं सौम्यं ललाटे यस्य दृश्यते ।   
  
स चण्डालोऽपि शुद्धात्मा पूज्य एव न संशयः ।   
  
ऊर्द्धपुण्ड्रं मृदा सौम्येति पद्मपुराणे प्रथमचरणे पाठः ।   
  
अशुचिश्चाम्यनाचारो मनसा पापमाचरेत् ।   
  
शुचिरेव भवेन्नित्यमूर्द्ध्वपुण्ड्रान्वितो नरः ।   
  
मत्प्रियार्थं शुभार्थं वा रक्षार्थं चतुरानन ! ।   
  
मद्भक्तो धारयेन्नित्यमूर्द्ध्वपुण्ड्रमतन्द्रितः ।   
  
मत्पूजाहोमकाले च सायं प्रातः समाहितः ।   
  
मद्भक्तो धारयेन्नित्यमूर्द्ध्वपुण्ड्रं भवापहम् ।   
  
प्। ३३९) इति भगवद्भक्तिविलासधृतपद्मपुराणे अधिकम् ।   
  
तद्धृतस्कन्दपुराणे कार्त्तिकप्रसङ्गे ॥   
  
ऊर्द्ध्वपुण्ड्रो मृदा शुभ्रो ललाटे यस्य दृश्यते ।   
  
चण्डालोऽपि विशुद्धात्मा याति ब्रह्म सनातनम् ।   
  
ऊर्ध्व पुण्ड्रे स्थिता लक्ष्मीः ऊर्द्ध्वपुण्ड्रे स्थितं यशः ।   
  
ऊर्द्ध्वपुण्ड्रे स्थिता मुक्तिरूर्द्ध्वपुण्ड्रे स्थितो हरिः ।   
  
उत्तरखण्डे शिवपार्वतीसंवादे ॥   
  
ऊर्द्ध्वपुण्ड्रस्य मध्ये तु विशाले सुमनोहरे ।   
  
लक्ष्म्या सार्द्धं समासीनो देवदेवो जनार्दनः ।   
  
तस्माद् यस्य शरीरे तु ऊर्द्ध्वपुण्ड्रं धृतं भवेत् ।   
  
तस्य देह भगवतो विमलं मन्दिरं स्मृतम् ।   
  
ऊर्द्ध्वपुण्ड्रधृतो विप्रः सर्वलोकेषु पूजितः ।   
  
विमानवरमारुह्य याति विष्णोः परं पदम् ।   
  
ऊर्द्ध्वपुण्ड्रधरं विप्रं दृष्ट्वा पापैः प्रमुच्यते ।   
  
नामस्मृत्या तथा भक्त्या सर्वदानफलं लभेत् ।   
  
ऊर्द्ध्वपुण्ड्रधरं विप्रं यः श्राद्धे भोजयिष्यति ।   
  
आकल्पकोटिपितरस्तस्य तृप्ता न संशयः ।   
  
ऊर्द्ध्वपुण्ड्रधरो यस्तु कुर्य्यात् श्राद्धं शुभानने ! ।   
  
कल्पकोटिसहस्राणि वैकुण्ठे वासमाप्नुयात् ।   
  
यज्ञदानतपश्चर्य्याजपहोमादिकञ्चरेत् ।   
  
ऊर्द्ध्वपुण्ड्रधरः कुर्य्यात्तस्य पुण्यमनन्तकम् ॥   
  
ब्रह्माण्डपुराणे विष्णुवाक्यम् ॥   
  
ऊर्द्ध्वपुण्ड्रधरो मर्त्यो म्रियते यत्र कुत्रचित् ।   
  
श्वपाकोऽपि विमानस्थो मम लोके महीयते ।   
  
ऊर्द्ध्वपुण्ड्रधरो मर्त्यो गृहे यस्यान्नमश्नुते ।   
  
तदा विंशत्कुलं तस्य नरकादुद्धराम्यहम् ॥   
  
इत्यूर्द्ध्व पुण्ड्रमाहात्म्यम् ॥   
  
पद्मपुराणे नारदोक्तौ ॥   
  
यज्ञो दानं तपो होमः स्वाध्यायः पितृतर्पणम् ।   
  
व्यर्थं भवति तत् सर्वमूर्द्ध्वपुण्ड्रं विना कृतम् ॥   
  
उत्तरखण्डे ॥   
  
ऊर्द्ध्वपुण्ड्रविहीनस्तु किञ्चित् कर्म करोति यः ।   
  
इष्टापूर्त्तादिकं सर्वं निष्फलं स्यान्न चान्यथा ।   
  
ऊर्द्ध्वपुण्ड्रविहीनस्तु सन्ध्याकर्मादिकञ्चरेत् ।   
  
तत्सर्वं राक्षसं ज्ञेयं नरकञ्चाधिगच्छति ।   
  
यच्छरीरं मनुष्याणामूर्द्ध्वपुण्ड्र विना कृतम् ।   
  
द्रष्टव्यं नैव तत्तावच्चाण्डालसदृशं भवेत् ॥   
  
प्। ३४०) स्कान्दे ॥   
  
यस्योर्द्ध्वपुण्ड्रं दृश्येत ललाटे न नरस्य हि ।   
  
तद्दर्शनं न कर्त्तव्यं दृष्ट्वा सूर्य्यं निरीक्षयेत् ॥   
  
इत्यूर्द्ध्वपुण्ड्राकरणे दोषः ॥   
  
उत्तरखण्डे ॥   
  
ऊर्द्ध्वपुण्ड्रं धरेद्विप्रो मृदा शुभ्रेण वैदिकः ।   
  
न तिर्य्यग्धारयेद्विद्वानापद्यपि कदाचन ।   
  
भगवद्भक्तिविलासधृतम् ॥   
  
ऊर्द्ध्वपुण्ड्रे त्रिपुण्ड्रं यः कुरुते स नराधमः ।   
  
भुङ्क्त्वा विष्णुगृहं पुण्यं स याति नरकं ध्रुवम् ॥   
  
स्कन्दपुराणे ॥   
  
तिर्य्यक् पुण्ड्रं न कुर्वीत सम्प्राप्ते मरणेऽपि च ।   
  
नैवान्यनाम च ब्रूयात् पुमान्नारायणादृते ॥   
  
इत्यूर्द्ध्वपुण्ड्रे त्रिपुण्ड्रकरणनिषेधः ॥   
  
शाक्तानन्दतरङ्गिणीधृतम् ॥   
  
ऊर्द्ध्वपुण्ड्रं त्रिपुण्ड्रं वा कृत्वा सन्ध्यां समाचरेत् ।   
  
तदेव व्यवस्थापितम् स्कन्दपुराणे ॥   
  
वैष्णवानां ब्राह्मणानामूर्द्ध्वपुण्ड्रं विधीयते ।   
  
अन्येषान्तु त्रिपुण्ड्रं स्यादिति ब्रह्मविदो विदुः ॥   
  
पद्मपुराणे ॥   
  
त्रिपुण्ड्रं यस्य विप्रस्य ऊर्द्ध्वपुण्ड्रे न दृश्यते ।   
  
तं दृष्ट्वाप्यथवा स्पृष्ट्वा सचेलः स्नानमाचरेत् ॥   
  
ऊर्द्ध्वपुण्ड्रे न कुर्वीत वैष्णवानां त्रिपुण्ड्रकम् ।   
  
कृतत्रिपुण्ड्रमर्त्यस्य क्रिया न प्रीतये हरेः ॥   
  
अथोर्द्ध्वपुण्ड्रनिर्माणविधिः ब्रह्माण्डपुराणे ॥   
  
वीक्ष्य देशे जल वापि यो विदध्यात् प्रयत्नन्तः ।  
  
ऊर्द्ध्वपुण्ड्रं महाभाग ! स याति परमां गतिम् ।   
  
दशाङ्गुलप्रमाणन्तु उत्तमोत्तममुच्यते ।   
  
नवाङ्गुलं मध्यमं स्यादष्टाङ्गुलमतः परम् ।   
  
एतैरङ्गुलिभेदैस्तु कारयेन्न नखैः स्पृशेत् ॥   
  
उर्द्ध्वपुण्ड्रलक्षणन्तु मत्स्यसूक्ते ॥   
  
नासिकाकेशपर्य्यन्तमूर्द्ध्वपुण्ड्रं विधीयते ।   
  
मध्ये छिद्रन्तु कर्त्तव्यं तच्छिद्रं हरिमन्दिरम् ॥   
  
पद्मपुराणे उत्तरखण्डे ॥   
  
एकान्तेन महाभागाः सर्वभूतहिते रताः ।   
  
सान्तरालं प्रकुर्वन्ति पुण्ड्रं हरिपदाकृतिम् ।   
  
श्यामं शान्तिकरं प्रोक्तं रक्तं वश्यकरं तथा ।   
  
श्रीकरं पीतमित्याहुः श्वेतं मोक्षप्रदं शुभम् ॥   
  
इति कर्मविशेषे वर्णविशेषत्रिपुण्ड्रम् ।   
  
वर्त्तुलं तिर्य्यगच्छिद्रं ह्रस्वं दीर्घतरं तनुम् ॥   
  
प्। ३४१) वभ्रूं विरूपं बह्वग्रं भिन्नमूलं पदच्युतम् ।   
  
अशुभ्रं रूक्षमासक्तं तथा नाङ्गुलिकल्पितम् ।   
  
विगन्धमपसव्यञ्च पुण्ड्रमाहुरनर्थकम् ॥   
  
इति निन्दितपुण्ड्रम् ॥   
  
नाङ्गुलिकल्पितमिति विहितकाष्ठिकाभिन्नोपलक्षणम् ॥   
  
अन्यथा मत्स्यसूक्ते दशमपटलोक्तवचनमनर्थकं स्यात् ।   
  
तद्वचनन्तु ॥   
  
कुशेनैव सुवर्णेन न काष्ठेनायसेन च ।   
  
न शङ्खेन न ताम्रेण न कांस्येन कदाचन ॥   
  
तुलस्या विल्वकाष्ठेन रजतेन समुल्लिखेत् ॥   
  
ऊर्द्ध्वपुण्ड्राकारस्तु उत्तरखण्डे ॥   
  
अश्वत्थपत्रसङ्काशो वेणुपत्राकृतिस्तथा ।   
  
पद्मकुट्मलसङ्काशो मोहनं त्रितयं स्मृतम् ।   
  
आरभ्य नासिकामूलं ललाटान्तं लिखेन्मुदा ।   
  
ललाटान्तमिति न्यूनत्वव्यवच्छेदकमन्यथा दशाङ्गुलस्योत्तमत्वकीर्त्तनं व्यर्थं   
स्यात् ।   
  
दशाङ्गुलपरिमाणन्तु नासिकातृतीयभागावधि ब्रह्मरन्ध्रपर्य्यन्तमेव ।   
  
मृदेति विहितद्रव्योपलक्षणम् ।   
  
मृदमिति पाठे व्यत्ययो बहुलमिति सूत्राद्विभक्तिव्यत्ययेन स एवार्थः ॥   
  
नासिकायास्त्रयो भागा नासामूलं प्रचक्षते ।   
  
समारभ्य भ्रुवोर्मध्यमन्तरालं प्रकल्पयेत् ॥   
  
त्रयो भागा इति निर्देशबलात् पूरणप्रत्ययार्थावगतेस्तृतीयो भागो लभ्यते ।   
  
स च भागो यत्र मस्तकावस्थितो नासिका निर्गता तत्रैव ॥   
  
तस्माच्छिद्रान्वितं पुण्ड्रं दण्डाकारं सुशोभनम् ।   
  
विप्राणां सततं कार्य्यं स्त्रीणाञ्च शुभदर्शने ! ।   
  
नासिकाकेशपर्य्यन्तम् ऊर्द्ध्वपुण्ड्रं सुशोभनम् ॥   
  
मध्ये छिद्रसमायुक्तं तद्विद्याद्धरिमन्दिरम् ॥   
  
इति हरिमन्दिरलक्षणम् ॥   
  
वामभागे स्थितो ब्रह्मा दक्षभागे सदाशिवः ।   
  
मध्ये विष्णुं विजानीयात् तस्मान्मध्यं न लेपयेत् ॥   
  
यजुर्वेदीयस्य हिरण्यकेशीयशाखायाम् ॥   
  
हरेः पदाक्रान्तिम् आत्मनो निधाय यन्मध्ये छिद्रमूर्ध्वपुण्ड्रं यो धारयति स   
परस्य प्रियो भवति स पुण्यवान् भवति स मुक्तिभाग्भवतीति ।   
  
तिलकरचनायामङ्गुलिनियममाह भगवद्भक्तिविलासधृता स्मृतिः ॥   
  
अनामिका कामदोक्ता मध्यमायुष्करी भवेत् ।   
  
प्। ३४२) अङ्गुष्ठः पुष्टिदः प्रोक्तस्तर्जनी मोक्षसाधनी ॥   
  
ऊर्ध्वपुण्ड्रस्य मृत्तिका तु पद्मपुराणे ॥   
  
पर्वताग्रे नदीतीरे विल्वमूले जलाशये ।   
  
सिन्धुतीरे च वल्मीके हरिक्षेत्रे विशेषतः ॥   
  
विष्णोः स्नानोदकं यत्र प्रवाहयति नित्यशः ।   
  
पुण्ड्राणां धारणार्थाय गृह्णीयात्तस्य मृत्तिकाम् ।   
  
श्रीरङ्गे वेङ्कटाद्रौ च श्रीकुर्म्मद्वारके शुभे ।   
  
प्रयागे नारसिंहाद्रौ वाराहे तुलसीवने ।   
  
गृहीत्वा मृत्तिकां भक्त्या विष्णुपादजलैः सह ।   
  
धृत्वा पुण्ड्राणि चाङ्गेषु विष्णुसायुज्यमाप्नुयात् ॥   
  
पर्वताग्रे इत्यादौ षष्ठीसप्तभ्योरर्थं प्रति भेदाभाव इति न्यायात्   
पर्वताग्रस्येत्यादि लभ्यते ।   
  
गृहीत्वा मृत्तिकामिति परेणान्वयः ।   
  
व्यत्ययो बहुलमिति षष्ठ्यर्थे सप्तमी वा ।   
  
नदीतीर इति गङ्गान्तीरस्येति ज्ञेयम् ।   
  
प्रागुक्तमत्स्यसूक्तवचनेन स्त्रीसरितो मृत्तिकाग्रहणनिषेधादिति ।   
  
श्रीरङ्गः कावेरीमध्यस्थः क्षेत्रविशेषो दक्षिणदेशेषु प्रसिद्धः ।   
  
वेङ्कटाद्रिः शेषाचलनाम्ना तैलङ्गदेशे प्रसिद्धः ।   
  
श्रीकूर्म्मः कलिङ्गदेशे प्रसिद्धः क्षेत्रविशेषः ॥   
  
गोपीचन्दनमाहात्म्यन्तु मत्स्यसूक्ते ।   
  
दुर्लभं चन्दनं लोके गोपीनां विष्णुनिर्मितम् ।   
  
यत् कृत्वा तिलकं सद्यो ब्रह्महत्यां व्यपोहति ॥   
  
स्थितस्येत्यध्याहारादेककर्त्तृकता ।   
  
पद्मपुराणे नारदवाक्येऽपि ॥   
  
ब्रह्मघ्नो वाथ गोघ्नो वा हैतुकः सर्वपापकृत् ।   
  
गोपीचन्दनसम्पर्कात् पूतो भवति तत्क्षणात् ।   
  
गोपीचन्दनखण्डन्तु यो ददातीह वैष्णवे ।   
  
कुलमेकोत्तरं तेन स्वं भवेत्तारितं शतम् ॥   
  
इति वैष्णवे गोपीचन्दनदानफलम् ॥   
  
स्कन्दपुराणे ध्रुववाक्यम् ॥   
  
शङ्खचक्राङ्किततनुः शिरसा मञ्जरीधरः ।   
  
गोपीचन्दनलिप्ताङ्गो दृष्टश्चेत्तदघं कुतः ।   
  
गोपीमृत्तुलसी शङ्खः शालग्रामः सचक्रकः ।   
  
गृहेऽपि यस्य पञ्चैते तस्य पापभयं कुतः ॥   
  
सचक्रकं सश्रीचक्रकमित्यर्थः ।   
  
काशीखण्डे ॥   
  
श्रीखण्डे क्व स आमोदः स्वर्णे वर्णः क्व तादृशः ।   
  
प्। ३४३) तत्पवित्रं क्व वै तीर्थे श्रीगोपीचन्दने यथा ॥   
  
गरुडपुराणे श्रीनारदवाक्यम् ।   
  
यो मृत्तिकां द्वारवतीसमुद्भवां करे समादाय ललाटपट्टे ।   
  
करोति नित्यन्त्वथ चोर्द्ध्वपुण्ड्र क्रियाफलं कोटिगुणं सदा भवेत् ।   
  
क्रियाविहीनं यदि मन्त्रहीनं श्रद्धाविहीनं यदि कालवर्जितम् ।   
  
कृत्वा ललाटे यदि गोपिचन्दनं प्राप्नोति तत्कर्म्मफलं सदाक्षयम् ।   
  
गोपीचन्दनसम्भवं सुरुचिरं पुण्ड्रं ललाटे द्विजो नित्यं धारयते यदि द्विजपते !   
रात्रौ दिवा सर्वदा ।   
  
यत् पुण्यं कुरुजाङ्गले रविगृहे माघ्यां प्रयागे तथा तत्प्राप्नोति खगेन्द्र !   
विष्णुसदने सन्तिष्ठते देववत् ॥   
  
यस्मिन् गृहे तिष्ठति गोपिचन्दनं भक्त्या ललाटे मनुजो बिभर्ति ।   
  
तस्मिन् गृहे तिष्ठति सर्वदा हरिः श्रद्धान्वितः कंसनिहा विहङ्गम ! ॥   
  
यो धारयेत् कृष्णपुरीसमुद्भवां सदा पवित्रां कलिकल्मषापहाम् ।   
  
नित्यं ललाटे यदि मन्त्रसंयुतां यमं न पश्येद् यदि पापसंवृतः ।   
  
यस्यान्तकाले खग ! गोपिचन्दनं बाह्वोर्ललाटे हृदि मस्तके च ।   
  
प्रयाति लोकं कमलालयाप्रभोर्गोबालघाती यदि ब्रह्महा भवेत् ॥   
  
ग्रहा न पीडन्ति न रक्षसां गणो यक्षाः पिशाचोरगभूतदानवाः ।   
  
ललाटपट्टे खग ! गोपिचन्दनम् सन्तिष्ठते यस्य हरेः प्रसादतः ॥   
  
पद्मपुराणे ॥   
  
अम्बरीष ! महाघस्य क्षयार्थे कुरु वीक्षणम् ।   
  
ललाटे यैः कृतं नित्यं गोपीचन्दनपुण्ड्रकम् ॥   
  
काशीखण्डे यमोक्तिः ।   
  
दूताः ! शृणुत यद्भालं गोपीचन्दनलाञ्छितम् ।   
  
ज्वलदिन्धनवत् सोऽपि दूरे त्याज्यः प्रयत्नतः ॥   
  
इति गोपीचन्दनमाहात्म्यम् ॥  
  
भगवद्भक्तिविलासधृतकाशीखण्डे ॥   
  
अथ तस्योपरि श्रीमत्तुलसीमूलमृत्स्नया ।   
  
तथैव वैष्णवैः कार्य्यमूर्ध्वपुण्ड्रं मनोरमम् ।   
  
स्कन्दपुराणे तुलसीमूलमृत्तिकामुपक्रम्य ॥   
  
तन्मृदं गृह्य यैः पुण्ड्रं ललाटे धारितं नरैः ।   
  
प्रयाणकं कृतं तैस्तु मोक्षाय गमनं प्रति ॥  
  
प्। ३४४) तुलसीमृत्तिकापुण्ड्रं ललाटे ।   
  
यस्य दृश्यते ।   
  
देहं न स्पृशते पापं क्रियमाणन्तु नारद ! ॥   
  
गरुडपुराणे ॥   
  
तुलसीमृत्तिकापुण्ड्रं यः करोति दिने दिने ।   
  
तस्यावलोकनात् पापां याति वर्षकृतं नृणाम् ॥   
  
तुलसीमूलमृत्तिकामाहात्म्यम् गारुडे ।   
  
तस्योपरिष्टाद्भवगन्निर्माल्यमनुलेपनम् ।   
  
तथैव धार्य्यमेवं हि त्रिविधं तिलकं स्मृतमिति ॥   
  
पूर्वोक्त्या अथ तस्योपरि गोपीचन्दनतिलकोपरि ।   
  
तत्र तु तस्योपरिष्टात्तुलसीमूलमृत्तिका तिलकोपरिष्टादित्यर्थः ॥   
  
तेन प्रथमं गोपीचन्दनतिलकं कृत्वा तदुपरि तुलसीमूलमृत्तिकातिलकं करणीयम् ॥   
  
तदुपरि च विष्णुनिर्माल्यानुलेपने तिलकं कार्य्यमिति त्रिविधं तिलकम् ॥   
  
अथ द्वादशतिलकविधिः ॥   
  
ब्रह्मपुराणे ॥   
  
ततो द्वादशभिः कुर्य्यान्नामभिः केशवादिभिः ।   
  
द्वादशाङ्गेषु विधिवदूर्ध्वपुण्ड्राणि वैष्णवः ॥   
  
पद्मपुराणे उत्तरखण्डे ॥   
  
ललाटे केशवं ध्यायेन्नारायणमथोदरे ।   
  
वक्षःस्थले माधवन्तु गोविन्दं कण्ठकूपके ।   
  
विष्णुञ्च दक्षिणे कुक्षौ बाहौ च मधुसूदनम् ।   
  
त्रिविक्रमं स्कन्धदेशे वामनं वामपार्श्वके ।   
  
श्रीधरं वामबाहौ तु हृसीकेशन्तु कन्धरे ।   
  
पृष्ठे तु पद्मनाभञ्च कट्यां दामोदरं न्यसेत् ।   
  
तत्प्रक्षालनतोयन्तु वासुदेवेति मूर्द्धनि ।   
  
योगिनीतन्त्रे ॥   
  
पिधाय तिलकं श्रेष्ठमेषामेकतमेन वा ।   
  
चतुःसमञ्च त्रिसमं द्विसमञ्च सुरेश्वरि ! ।   
  
अथालिप्य ततो देहमयने तु विवर्जयेत् ।   
  
चतुःसममित्यादिपूर्वोक्तमलयजगोपीचन्दनविल्वतुलसीकाष्ठ-पद्मकृतमालगोरोचनानाम् ।   
  
शीते रात्रौ पुनः स्नाने नानुलिप्य सुगन्धिभिः ।   
  
ललाटे तु विशेषेण वराङ्गे न कदाचन ॥   
  
मत्स्यसूक्ते ॥   
  
न रात्रौ तिलकं कुर्य्याद् भक्त्वा नैव च नैव च ।   
  
महागुरुनिपाते च तिलकं छेदयेन्नरः ।   
  
बह्वृचपरिशिष्टम् ।   
  
तत्रादावनुलेपेन भगवच्चरणाब्जयोः ।   
  
निर्म्माल्येन प्रसादेन सर्वाण्यङ्गानि मार्जयेत् ॥   
  
ब्रह्मपुराणे ॥   
  
शालग्रामशिलालग्नं चन्दनं धारयेत् सदा ।   
  
प्। ३४५) सर्वाङ्गेषु महाशुद्धिसिद्धये कमलासनम् ॥   
  
इत्यूर्ध्व पुण्ड्रप्रकरणम् ।  
		  
अथ त्रिपुण्ड्रधारणविधिः ॥   
  
राघवभट्टधृतम् ॥   
  
भस्माग्निहोत्रसम्भूतमानयेच्छोधिनं बुधः ।   
  
यद्वा धरामसंस्पृष्टं सत्येनानीय गोमयम् ॥   
  
सत्येन प्रणवेन ॥   
  
वामेन पात्रे संशोध्य अघोरेण विनिर्दहेत् ॥   
  
तत्पुरुषेण समुद्धृत्य ईशानेन विशोधयेत् ।   
  
इत्थन्तु संस्कृतं भस्म अग्निरित्यादिमन्त्रतः ।   
  
विमृज्याङ्गानि संस्पृश्य पुनरादाय मन्त्रतः ।   
  
तस्माद्ब्रह्मेति यजुषा मन्त्रयेद्रुद्रसङ्ख्यया ।   
  
प्रणवाद्यैश्चतुर्थी हृदन्तैस्त्वघोर ईशकैः ।   
  
पञ्चवर्णाक्षराद्यैश्च भालांशोदरहृत्सु च ।   
  
त्रिपुण्ड्रधारणं कुर्य्यान्मूर्द्ध्निं पञ्चाक्षरेण च ।   
  
त्रिपुण्ड्रं धारयेन्मन्त्री साक्षाच्छिव इवापरः ॥   
  
वायवीसंहितायाम् भस्मग्रहणमन्यदप्युक्तम् ॥   
  
यथा ।   
  
शिवाग्नेर्भस्म सङ्ग्राह्यमग्निहोत्रोद्भवन्तु वा ।   
  
वैवाह्याग्न्युद्भवं वापि पक्वं शुचि सुगन्धि च ।   
  
कपिलायाः शकृच्छुद्धं गृहीतं गगने पतत् ।   
  
न क्लिन्नं नापि कठिनं न दुर्गन्धि न चोषितम् ।   
  
उषितं पर्य्युषितमित्यर्थः ॥   
  
उपर्य्यधः परित्यज्य गृह्णीयात् पतितं यदि ।   
  
पिण्डीकृत्य शिवाग्नौ तु प्रक्षिपेन्मूलमन्वतः ।   
  
अपक्वमतिपक्वञ्च सन्त्यज्य भसितं सितम् ।   
  
आदाय यस्माच्छुद्धं तद् यथा भस्म प्रजायत इति कालाग्निरुद्रोपनिषदा   
वृषगोमयस्याप्येवम्प्रकारः प्रदर्शितः ॥   
  
वामेनेति ॥   
  
ॐ वामदेवाय नमो ज्येष्ठाय नमो रुद्राय नमः ।   
  
कालाय नमः कलविकरणाय नमो बलविकरणाय नमो बलप्रमथनाय नमः   
सर्वभूतदमनाय नमो मनोन्मनाय नमः ॥   
  
अघोरेणेति मन्त्रस्तु ॐ अघोरेभ्योऽथ घोरेभ्यो घोरघोरतरेभ्यः सर्वतः   
सर्वसर्वेभ्यो नमस्ते रुद्ररूपेभ्यः ॥   
  
तत्पुरुषेणेति मन्त्रस्तु ॐ तत्पुरुषाय विद्महे महादेवाय धीमहि तन्नो रुद्रः   
प्रचोदयात् ॥   
  
ईशानेनेति मन्त्रस्तु ।   
  
प्। ३४६) ॐ ईशानः सर्वविद्यानामीश्वरः सर्वभूतानां   
ब्रह्माधिपतिर्ब्रह्मणोऽधिपतिर्ब्रह्मा शिवो मेऽस्तु सदाशिवौम् ।   
  
अग्निरित्यादिमन्त्रस्तु ।   
  
अग्निरिति भस्मवायुरिति भस्मजलमिति भस्मस्थलमिति भस्मव्योमेति भस्मसर्वहरा इदम् ।   
  
भस्ममन एतानि सक्षूंषि तस्माद्व्रतमेतत् पाशुपतं यत् ।  
  
भस्मनाङ्गानि संस्पृशेत् ।   
  
तस्माद्ब्रह्म तदेतत् पाशुपतं पशुपतं पशुपाशविमोक्षाय ।   
  
यजुषा यजुर्मन्त्रेण पञ्चाक्षरेण नमः शिवायेति मन्त्रेण वा   
कुलमूलावतारकल्पसूत्रतृतीयकाण्डटीकाधृता श्रुतिः ॥   
  
शुद्धद्रव्यं तदाग्नेयभस्मत्रिपुण्ड्रकं   
त्रिरेखात्मकमर्द्धचन्द्ररूपात्मकमर्द्धचन्द्ररूपम् ॥   
  
अथ सनत्कुमारप्रमाणस्य त्रिधा ललाटादाचक्षुः पश्चाद् भ्रूवोर्मध्यतः ।   
  
यस्येह प्रथमा रेखा सा आहवनीयोऽर्क ऋग्वेदः ।   
  
प्रातः सवनं महेश्वरः ।   
  
यस्येह द्वितीया रेखा सावसथ्य उकारो यजुर्वेदः सदाशिवः ।   
  
यस्येह तृतीया रेखा सा गार्हपत्यः परमात्मज्ञानशक्तिर्मकाराद्यैरिति ॥   
  
अथ कालाग्निरुद्रोपनिषत् ॥   
  
सम्बर्त्तोऽग्निर्-ऋषिर्विराड्विश्वरूपी रुद्रो देवता अनुष्टुप्छन्दः श्रीविश्वरूपप्रीत्यर्थे   
विनियोगः ।   
  
अथ कालाग्निरुद्रं भगवन्तं सनत्कुमारः पप्रच्छ अधीहि भोस्त्रिपुण्ड्रविधिं   
सतत्त्वं किं द्रव्यं किञ्च स्थानं कति प्रमाणं का रेखाः के मन्त्राः किं   
दैवतं कः कर्त्ता किं फलमिति तं होवाच भगवान् कालाग्निरुद्रः ।   
  
सत्यमुक्तं यद्द्रव्यं यदाग्नेयं यद्भस्म सद्योजातादि पञ्चरुद्रब्रह्ममन्त्रैः   
परिगृह्य अग्निरिति भस्म अनेनाभिमन्त्र्य मानस्तोक इति सङ्क्षुभ्य त्र्यायुषमित्यादिना   
शिरोललाटस्कन्धकण्ठहृद्बाहुद्वयेषु त्रिभिरायुषैस्त्र्यम्बकैस्तिर्यक् तिस्रो रेखाः   
प्रकुर्वीत एतदेव तच्छाम्भवं सर्ववेदेषु वेदविद्भिरुक्तम् ।   
  
तत् समाचरन् मुमुक्षुर्न पुनर्भवाय ।   
  
भेदमाललाटादाचक्षुषोराभ्रुवोर्मध्यतः ।   
  
कर्णादाकर्णपर्य्यन्तं तिर्य्यक् तिस्रो रेखाः प्रकुर्वीत ।   
  
या स्यात् प्रथमा रेखा सा गार्हपत्याग्निश्चाकारा भूर्लोक आत्मक्रियाशक्तिश्च   
ऋग्वेदः ।   
  
प्। ३४७) प्रथमं सवनं महेश्वरः या स्याद् द्वितीया रेखा सा   
दक्षिणाग्निरुकारः ।   
  
सत्यमन्तरीक्षमन्तरात्मा चेच्छाशक्तिर्यजुर्वेदः ।   
  
मध्यन्दिनं द्वितीयसवनं सदाशिवदेवेतेति ।   
  
या स्यात् तृतीया रेखा सा आहवनीयोऽग्निर्मकारस्तमो द्यौः परमात्मा ज्ञानशक्तिः   
सामवेदस्तृतीयसवनं शिवदेवेति ।   
  
त्रिपुण्ड्रकं भस्मना करोति यो विद्वान् ब्रह्मचारी गृही वानप्रस्थो यतिर्वा स   
समस्तमहापातकोपपातकेभ्यः पूतो भवति सर्वान् वेदान् पठिता भवति   
सर्वतीर्थेषु स्नातो भवति स सन्ततं सर्वमन्त्रजापी भवति ।   
  
सकलभोगभुग्देहं त्यक्त्वा शिवसायुज्यमेति न पुनरावर्त्तते ।   
  
स वैष्णवः शिवः सोऽपि स च ब्रह्मा प्रजापतिः ।   
  
स मुक्तः सर्वपापेभ्यो न पुनर्भवमिष्यते ।   
  
इत्यस्ति भगवान् कालाग्निरुद्रः पुनराह ।   
  
अग्निरिति भस्मजलमिति भस्मवायुमिति भस्मस्थलमिति भस्मसर्वं विश्वं तदाग्नेयं   
याज्ञ्यं वृषपुरीषभस्म तेन त्रिपुण्ड्रकं तेन तद्विद्वान् किञ्चिद्याज्ञिकं कर्म्म   
इत्याह भगवान् भवः ॥   
  
इति कालाग्निरुद्रोपनिषत् समाप्ता ॥  
		  
वायवीयसंहितायां त्रयोदशसु स्थानेषु त्रिपुण्ड्रधारणमुक्तम् ॥   
  
यथा राघवभट्टधृतम् ॥   
  
ललाटे ब्रह्म विज्ञेयं हृदये हव्यवाहनः ।   
  
नाभौ स्कन्धे गले पूषा रुद्रो दक्षिणबाहुके ।   
  
आदित्यो बाहुमध्ये च शशी च मणिबन्धके ।   
  
वामदेवो वामबाहौ बाहुमध्ये प्रभञ्जनः ।   
  
मणिबन्धे च वसबः पृष्ठदेशे हरः स्मृतः ।   
  
शम्भुः ककुदि सम्प्रोक्तः परमात्मा शिवः स्मृतः ।   
  
तस्मात् कालाग्निरुद्रोपनिषद्वायवीयसंहितोक्तस्थानानामिच्छा-विकल्पः ॥   
  
पुरश्चरणलहरीतन्त्रे द्वितीयपटले ॥   
  
आग्नेयमुच्यते भस्म दग्धगोमयसम्भवम् ।   
  
शोध्यं षडक्षरैर्मन्त्रैर्वेदमन्त्रविवर्जितैः ।   
  
शिरोदेशे ललाटे च स्कन्धे च भ्रूप्रदेशके ।   
  
मध्यमानामिकाङ्गुल्यङ्गुष्ठेन तिलकं ततः ।  
  
प्। ३४८) तिलकस्तिस्रो रेखा स्याद्रेखाणां नव देवताः ।   
  
पृथिव्यग्निस्तथा आत्मा क्रियाशक्तिर्महेश्वरः ।   
  
देवता आद्यरेखाया भक्त्या ते परिकीर्त्तिताः ।   
  
लभस्व त्वञ्च सुभगे ! द्वितीयायाश्च देवताः ।   
  
परमात्मा शिवो देवस्तृतीयायास्तु देवते ।   
  
एतान्नित्यं नमस्कृत्य त्रिपुण्ड्रं धारयेद् यदि ।   
  
महेश्वरव्रतमिदं कृत्वा सिद्धीश्वरो भवेत् ।   
  
ब्रह्मचारी गृहस्थो वा वनस्थो यतिरेव वा ।   
  
महापातकसङ्घातैर्मुच्यते सर्वपातकात् ।   
  
तथान्ये क्षत्रविट्शूद्रस्त्रीहत्यादिकपातकैः ।   
  
वीरब्राह्मणहत्याभ्यां मुच्यते सुभगेश्वरि ! ।   
  
अमन्त्रेणापि यत् कुर्य्यात् कृत्वा चैव महोन्नतिम् ।   
  
त्रिपुण्ड्रभालतिलको मुच्यते सर्वपातकैः ।   
  
परद्रव्यापहरणं परदाराभिमर्षणम् ।   
  
परनिन्दा परक्षेत्रहरणं परपीडनम् ।   
  
असत्यवाक्यं पैशुन्यं पारुष्यं देवविक्रयम् ।   
  
कूटसाक्ष्यं व्रतत्यागं कैतवं नीचसेवनम् ।   
  
गोभूहिरण्यमहिषीतिलकम्बलवाससाम् ।   
  
अन्नधान्यजलादीनां नीचेभ्यश्च प्रतिग्रहः ।   
  
दासीवेश्यासु कृष्टासु वृषलीषु नटीषु च ।   
  
रजःस्वलासु कन्यासु विधवासु च सङ्गमः ।   
  
मांसचर्म्मवसादीनां लवणस्य च विक्रयः ।   
  
एवंरूपाण्यसङ्ख्यानि पापानि विविधानि च ।   
  
सद्य एव विनश्यन्ति त्रिपुण्ड्रस्य च धारणात् ।   
  
शिवद्रव्यापहरणात्तन्निन्दायाश्च कुत्रचित् ।   
  
निन्दायाः शिवभक्तानां प्रायश्चित्तैर्न शुध्यति ।   
  
देवद्रव्यापहरणे ब्रह्मस्वहरणेन च ।   
  
कुलान्याशु विनश्यन्ति ब्राह्मणातिक्रमेण च ।   
  
रुद्राक्षा यस्य देहेषु ललाटे च त्रिपुण्ड्रकम् ।   
  
यदि स्यात् स च चाण्डालः सर्ववर्णोत्तमोत्तमः ।   
  
यानि तीर्थानि लोकेऽस्मिन् गङ्गाद्याः सरितश्च याः ।   
  
स्नातो भवति सर्वत्र यल्ललाटे त्रिपुण्ड्रकम् ।   
  
सप्तकोटिर्महामन्त्रा उपमन्त्रास्तथैव च ।   
  
श्रीविष्णोः कोटिमन्त्राश्च कोटिमन्त्राः शिवस्य च ।   
  
ते सर्वे तेन जप्ताः स्युर्यो बिभर्त्ति त्रिपुण्ड्रकम् ।   
  
सहस्रं पूर्वजातानां सहस्रञ्च जनिष्यताम् ।   
  
प्। ३४९) स्ववंशजानां मर्त्यानामुद्धरेद्यस्त्रिपुण्ड्रधृक् ।   
  
अष्टैश्वर्य्यगुणोपेतः प्राप्य दिव्यत्रिपुण्ड्रतः ।   
  
दिव्यं विमानमारुह्य दिव्यस्त्रीशतसेवितः ।   
  
विद्याधराणां सिद्धानां गन्धर्वाणां महौजसाम् ।   
  
इन्द्रादिलोकपालानां लोकेषु च यथाक्रमम् ।   
  
भुक्त्वा भोगान् सुविपुलान् प्राक्तनानां पुरेषु च ।   
  
ब्रह्मणः पदमासाद्य तत्र कल्पायुतावधि ।   
  
विष्णोर्लोके च रमते आब्रह्मणः शतायुषम् ।   
  
शिवलोकं ततः प्राप्य रमते कालमक्षयम् ।   
  
शिवसायुज्यमाप्नोति न स भूयो विजायते ॥   
  
इति त्रिपुण्ड्रधारणफलम् ॥  
  
शाक्तानन्दतरङ्गिणीधृतभविष्यपुराणे ॥   
  
त्रिपुण्ड्रेण विना कुर्य्याद् यां काञ्चिद्वैदिकीं क्रियाम् ।   
  
सा निष्फला भवेद्देवि ! ब्रह्मणापि कृता यदि ॥   
  
श्यामाप्रदीपे तु स्कन्दपुराणीयमिति कृत्वा लिखितम् ॥   
  
कूर्मपुराणे ॥   
  
वैष्णवो वाथ शैवो वा शाक्तो वा सौर एव वा ।   
  
त्रिपुण्ड्रेण विना पूजां कुर्वाणो यात्यधोगतिम् ॥   
  
शिवधर्मे ।   
  
सितेन भस्मना कुर्य्यात् ललाटे च त्रिपुण्ड्रकम् ।   
  
सर्वपापविनिर्मुक्तः शिवलोके महीयते ॥   
  
भस्मेत्युपलक्षणं द्रव्यान्तरेणापि त्रिपुण्ड्रं कार्य्यम् ॥   
  
सर्वस्त्रिपुण्ड्रकं कुर्य्यात् सर्वदा यज्ञभस्मना ।   
  
तदभावे चन्दनेन मृदा वा वारिणापि वा ।   
  
इति भविष्यपुराणवचनात् ।   
  
यत्किञ्चित् कुरुते कर्म विना विप्रस्त्रिपुण्ड्रकम् ।   
  
व्यर्थमेव भवेत् सर्वं बन्ध्यास्त्रीसङ्गमो यथा ।   
  
सच्छिद्रं कुरुते यस्त्रिपुण्ड्रं पशुमतिर्द्विजः ।   
  
धर्मार्थकाममोक्षेषु तस्य छिद्रं प्रजायते ।   
  
इति सच्छिद्रत्रिपुण्ड्रधारणनिन्दा ।   
  
ननूर्द्ध्वपुण्ड्रे त्रिपुण्ड्रकरणमुक्तवचनजातात् निषिद्धं   
पूर्वोक्तकूर्मपुराणवचनेन वैष्णवादीनां त्रिपुण्ड्रेण विना पूजाकरणे   
दोषश्रुतिश्चेति लम्बोदरस्य रतिकाले प्रियामुखचुम्बनमिवैकं सन्धित्सतोऽन्यत् प्रच्यवत   
इति चेति नैवम् ।   
  
ऊर्ध्वपुण्ड्रत्रिपुण्ड्रयोः सच्छिद्रकरणनिषेधो वैधेतरपर इत्यवेहि ।   
  
सर्वत्रैव निषेधस्य वैधभिन्नपरत्वाद् यथा विशिखनिन्दा   
प्रायश्चित्ताद्यनाघ्रातपरा ।   
  
प्। ३५०) अत-एव शैवैस्तूर्ध्व पुण्ड्रधारणानन्तरमेव भस्मना   
त्रिपुण्ड्रधारणमपि कार्य्यं यतो द्विजानामूर्ध्वपुण्ड्रस्थावश्यकत्वमिति   
राघवभट्टः ॥   
  
अथ शक्तितिलकम् ॥   
  
शाक्तानन्दतरङ्गिणीधृतगौतमीये ॥   
  
तिलकं रक्तगन्धेन चन्दनेनाथ वा प्रिये ! ।   
  
देव्यस्त्रं विलिखेद्भाले ताराबीजं ततो हृदि ।   
  
शक्तिमध्यगतां कुर्य्यादित्येतच्छक्तितिलकम् ॥   
  
तिलके निजदेवास्त्रमिति प्रागुक्तेनैकवाक्यतया देव्यस्त्रं स्वीयेष्टदेवतावीजमिति ॥   
  
अन्नदाकल्पे पञ्चमपटले ॥   
  
प्रक्षाल्य पाणिपादौ च रक्तवस्त्रयुगं ततः ।   
  
परिधायार्द्धचन्द्राभं सबिन्दुं तिलकं चरेत् ।   
  
चन्दनेन सुरक्तेन कुङ्कुमेनाथ वा पुनः ।   
  
सिन्दूरबिन्दुसंयुक्तं रेखात्रयविराजितम् ।   
  
देवीपादाम्बुजरजो ध्यात्वा मूलेन साधकः ।   
  
पूजाधिकारी दुर्गाया यथासौ चन्द्रशेखरः ॥   
  
कृष्णार्च्च्नचन्द्रिकाधृतमालिनीविजयेऽपि ॥   
  
भाले चन्द्राद्धरेखा त्रितयविरचितं विद्युदाभाविलासं   
तस्याधश्चान्तरालेऽरुणकिरणनिभं भ्रूयुगस्याथ बिन्दुम् ।   
  
हृण्मध्ये पद्मरूपं शशधरविशदं दोर्युगे वीरणाभं स्थानेष्वन्येषु   
बिन्दून् रचयति तिलकं सो हि विश्वेशरूपः ॥   
  
भ्रूयुगस्यान्तराले मध्ये रक्तवर्णं बिन्दुं रचयतीत्यन्वयः ।   
  
हृण्मध्ये श्वेतपद्मरूपमित्यर्थः ।   
  
दोर्युगे बाहुद्वये ।   
  
वीरणाभं वीरणपत्राकारम् ।   
  
अन्येषु स्थानेषु पुरोक्तेषु इति एतच्छब्दस्य प्रयोगस्तच्छब्दार्थमभिधत्ते ।   
  
उक्तञ्च सर्वनामसूत्रटीकायां त्यत्तदावेकार्थौ यदि निर्दिष्टार्थौ ।   
  
इतरे त्रयः साभिनयप्रत्यक्षे साभिनयो हस्तभङ्गिमादिरिति कुलचन्द्रः ।   
  
अन्यथा विमर्गलोपे सतीत्यनेन च्छन्दोभङ्गः स्यात् ।   
  
प्रक्रान्तवाचिनस्तस्य न यच्छब्दापेक्षा ।  
  
उक्तञ्च काव्यप्रकाशे ॥   
  
एवं प्रक्रान्तप्रसिद्धानुभूतार्थविषयकस्तच्छब्दोऽपि यच्छब्दस्योपादनं   
नापेक्षते ।   
  
ऋजवस्तु तन्त्रेऽपशब्दविचारनिषेधात् सो हीति पठन्ति ।   
  
प्। ३५१) जले यदि सन्ध्यादि क्रियते तदा यागमण्डपं गत्वा उपविश्य तिलकं   
कार्य्यम् ॥   
  
अन्नदाकल्पे तथोक्तत्वात् ॥  
  
इति श्रीप्राणतोषिण्यां तृतीये अर्थकाण्डे स्नानादितिलकान्तप्रशाखाकथनरूपस्तृतीयः   
परिच्छेदः ॥  
  
  
  
अथ सन्ध्या ॥   
  
वैदिकसन्ध्यानन्तरं तान्त्रिकी सन्ध्या कार्य्या ॥   
  
तथाच पुरश्चरणरसोल्लासे प्रथमपटले ।   
  
प्रातःस्नानं समासाद्य सन्ध्यां परमदुर्लभाम् ।   
  
उपास्य चञ्चलापाङ्गि ! गायत्रीं प्रजपेत्ततः ।   
  
ततस्तु तान्त्रिकीं सन्ध्यां गायित्रीं तान्त्रिकीं तथा ।   
  
सूर्य्यार्घ्यञ्च ततो दत्त्वा पूजार्थं गृहमाविशेत् ॥   
  
वृहन्नीलतन्त्रे प्रथमपटलेऽपि ॥   
  
आदौ च वैदिकीं सन्ध्यां कृत्वा चागमसम्मताम् ।   
  
सन्ध्यां कृत्वा ततो वीरः कुलकोटीः समुद्धरेत् ।   
  
तथा ।   
  
एतत्सन्ध्यात्रयेणैव दिवारात्रौ च वन्दनेति ॥   
  
गन्धर्वतन्त्रे षष्ठपटले ॥   
  
अपरां कथयाम्यत्र सर्वपापविनाशिनीम् ।   
  
उपविश्य शुचौ देशे त्रितत्त्वेन त्रिधाचमेत् ।   
  
प्राणायामत्रयं कृत्वा त्रिधावीजैस्त्रिधाविधम् ।   
  
वामहस्ते जलं गृह्य गलितोदकबिन्दुभिः ।   
  
सप्तधा प्रोक्षणं कुर्य्यान्मूर्द्ध्नि मन्त्रमनुस्मरन् ।   
  
अवशिष्टोदकं दक्षहस्ते सङ्गृह्य साधकः ।   
  
नासामाश्लिष्य तोयेन ततस्तेनाघमर्षणम् ।   
  
इडयाकृष्य देहान्तः क्षालितैः पापसञ्चयैः ।   
  
कृष्णवर्णं तदोदकं वामनाड्या विरेचितम् ।   
  
दक्षहस्ते तु तन्मन्त्री पापरूपं विचिन्त्य च ।   
  
पुरतो वज्रपाषाणे निक्षिपेदस्त्रमन्त्रतः ।   
  
इत्यघमर्षणं कृत्वा पुनराचमनं तथा ।   
  
अभिषिञ्चेत्ततो मूर्ध्नि विधिना साधकोत्तमः ।   
  
ॐ आपो देवी रसोऽमृतं पूतं ब्रह्म पुनीमहे ।   
  
जलाञ्जलित्रयं भूमौ मार्त्तण्डभैरवाय च ।   
  
ऊर्ध्वबाहुस्ततो मन्त्री मार्त्तण्डं समुपाश्रयेत् ।   
  
ॐ उदुत्यं जातवेदसं देवं वहन्ति केतवः दृशे विश्वाय सूर्य्यम् ।   
  
मार्त्तण्डशेषे देवेशि ! भैरवं पदमीरयेत् ।   
  
एतादृक् सन्ध्या तु गौड देशे न प्रचरद्रूपा ।   
  
प्। ३५२) गौडदेशीया तु तोडलतन्त्रे तृतीयपटले ॥   
  
आत्मविद्याशिवैस्तत्त्वैराचामेत् पाथसा तथा ।   
  
वह्नि जायान्विता मन्त्रा विज्ञेयाः प्रणवादिकाः ।   
  
गङ्गे चेत्यादिना देवि ! तीर्थावाहनमाचरेत् ।   
  
मूलेन मनुना भूमौ त्रिवारं निक्षितेत् सुधीः ।   
  
तज्जलेन सप्तवारमात्माभिषेकमाचरेत् ।   
  
अङ्गन्यासं ततः कृत्वा वामहस्ते सुरेश्वरि ! ।   
  
गगनं वायुवीजञ्च वरुणं भूमिवीजकम् ।   
  
वह्निबीजं बिन्दुयुतं त्रिवारं जपमाचरेत् ।   
  
अनेन मनुना देवि ! तज्जलञ्चाभिमन्त्रितम् ।   
  
मूलमन्त्रं समुच्चार्य्य सप्तधा तत्त्वमुद्रया ।   
  
आत्माभिषेकमात्रेण मुच्यते सर्वपातकैः ।  
  
शेषं जलं महेशानि ! दक्षहस्ते समानयेत् ।   
  
इडया पूरयेत्तोयं क्षालयेद्देहमध्यगम् ।   
  
ततः पिङ्गलया देवि ! तत्तोयन्तु विरेचयेत् ।   
  
कृष्णवर्णं तदुदकं पापरूपं विचिन्तयेत् ।   
  
पुरतो वज्रपाषाणे फट्कारेण विनिक्षिपेत् ।   
  
हस्तं प्रक्षाल्य चाचम्य सूर्य्यायार्घ्यं निवेदयेत् ।   
  
देवतार्घ्यं ततः पश्चात् गायत्रीं परमाक्षरीम् ।   
  
प्रपठेत्तु ततो धीमान् त्रिवारं जलमुत्क्षिपेत् ।   
  
ततो जपेन्महामन्त्रं गायत्रीम्परमाक्षरीम् ।   
  
अङ्गन्यासं ततः कृत्वा आचम्य परमेश्वरि ! ।   
  
इष्टदेवीं महेशानि ! ध्यात्वा तु रविमण्डले ।   
  
प्राणायामादिकं कृत्वा चाष्टोत्तरशतं जपेत् ॥   
  
कल्पसूत्रटीकातृतीयकाण्डधृतलक्ष्मीकुलार्णवे ॥   
  
सन्ध्यया तु विहीनो यो न दीक्षाफलमाप्नुयात् ।   
  
मन्त्रसन्ध्यापूर्विका सन्ध्या कार्य्या तदुक्तं नवरत्नेश्वरे ॥   
  
वैदिकी तान्त्रिकी सन्ध्या यथानुक्रमयोगत इति ॥   
  
महानिर्वाणतन्त्रे पञ्चमोल्लासेऽपि ॥   
  
सन्ध्यां समाचरेन्मन्त्री तान्त्रिकीं शृणु कथ्यते ।   
  
आचम्य पूर्ववत्तोये तीर्थान्यवाहयेच्छिवे ! ।   
  
गङ्गे चेत्यादिमन्त्रेण मुद्रयाङ्कुशसञ्ज्ञया ।   
  
आवाह्य तीर्थं सलिले मूलं द्वादशधा जपेत् ।   
  
ततस्तत्तोयतो बिन्दून् त्रिधा भूमौ विनिक्षिपेत् ।   
  
अङ्गुष्ठानामिकायोगान्मूलोच्चारणपूर्वकम् ।   
  
सप्तवारं स्वमूर्द्धानमभिषिच्य ततो जलम् ।   
  
प्। ३५३) वामहस्ते समादाय छादयेद्दक्षपाणिना ।   
  
ईशानवायुवरुणवह्नीन्द्रवीजपञ्चकम् ।   
  
प्रजप्य वेदधा तोयं दक्षहस्ते समानयेत् ।   
  
वीक्ष्य तेजोमयं ध्यात्वा चेडयाकृष्य साधकः ।   
  
देहान्तः कलषं तेन रेचयेत् पिङ्गलाख्यया ।   
  
निष्कृष्य पुरतो वज्रशिलायां वज्रमुच्चरन् ।   
  
त्रिवारं ताडयेन्मन्त्री हस्तौ प्रक्षालयेत्ततः ।   
  
आचम्योक्तेन मन्त्रेण सूर्य्यायार्घ्यं निवेदयेत् ।   
  
तारमाया हंस इति घृणिसूर्य्यस्ततः परम् ।   
  
इदमर्घ्यं तुभ्यमुक्त्वा दद्यात् स्वाहेत्युदीरयन् ।   
  
ततो ध्यायेन्महादेवीं गायत्रीं परदेवताम् ।   
  
प्रातर्मध्याह्नसायाह्ने त्रिरूपं गुणभेदतः ।   
  
प्रातर्वह्निरक्तवर्णां द्विभुजाञ्च कुमारिकाम् ।   
  
कमण्डलुं तीर्थपूर्णमक्षमालाञ्च बिभ्रतीम् ।   
  
कृष्णाजिनाम्बरधरां हंसारूढां शुचिस्मिताम् ॥ १ ॥   
  
श्यामवर्णां वैष्णवीञ्च चतुर्भुजां महेश्वरि ! ।   
  
शङ्खचक्रगदापद्मधारिणीं गरुडासनाम् ।   
  
पीनतुङ्गकुचद्वन्द्वां वनमालाविभूषिताम् ।   
  
युवतीं सततं ध्यायेन्मध्ये मार्त्तण्डमण्डले ॥ २ ॥   
  
सायाह्ने वरदां देवीं गायत्रीं संस्मरेद्यतिः ।   
  
शुक्लांशुक्लाम्बरधरां वृषासनकृताश्रयाम् ।   
  
त्रिनेत्रां वरदां पाशं शूलञ्च नृकरोटिकाम् ।   
  
बिभ्रतीं करपद्मैश्च वृद्धां गलितयौवनाम् ॥ ३ ॥   
  
एवं ध्यात्वा महादेव्यै जलानामञ्जलित्रयम् ।   
  
दत्त्वा जपेत्तु गायत्रीं दशधा शतधापि वा ।   
  
त्रिसन्ध्यमेतां प्रजपन् सन्ध्यायाः फलमाप्नुयात् ।   
  
ततस्तु तर्पयेद्देवि ! देवर्षिपितृदेवताः ।   
  
प्रणवः स द्वितीयाख्यस्तर्पयामि नमः पदम् ।   
  
शक्तौ तु प्रणवो मायां नमः स्थाने द्विठं वदेत् ।   
  
ततश्चार्घ्यं महादेव्ये दत्त्वा मूलं जपेत् सुधीः ।   
  
यथाशक्ति जपं कृत्वा देव्या वामकरेऽर्पयेत् ।   
  
प्रणम्य देवीपूजार्थं जलमादाय साधकः ।   
  
नत्वा तीर्थे पठन् स्तोत्रं देवताध्यानतत्परः ।   
  
यागमण्डपमागत्य पाणिपादौ विशोधयेत् ॥   
  
वृहन्नीलतन्त्रे प्रथमपटले ॥   
  
सन्ध्यां सायन्तनीं कुर्य्याद् द्वादश्यादिष्वपि प्रिये ! ।   
  
प्। ३५४) अकुर्वन्निरयं याति यतो नित्यागमक्रिया ।   
  
एतद्वचनमविज्ञाय वैदिकी तान्त्रिकी सन्ध्या यथानुक्रमयोगत इति तन्त्रसारधृतवचने   
अनुक्रमपदस्वरसात् यत्र वैदिकी सन्ध्या न विद्यते तत्र तान्त्रिक्यपि न करणीया ।   
  
तेन द्वादश्यादौ सायम् एवमशौचादौ तान्त्रिकसन्ध्या न कार्य्येति कश्चिद्वदति   
तन्न ।   
  
अशौचस्य वैदिकविषयत्वादिति ॥   
  
तथा च विश्वसारतन्त्रे द्वितीयपटले ॥   
  
महागुरुनिपातादौ न पूजाया विकल्पना ।   
  
मोहाद्वा यदि वा दैवात् पूजयेन्न कदाचन ।   
  
तस्य सर्वविनाशः स्यादित्युक्तन्तु सदाशिवैरिति ।   
  
पूजयेदिति तान्त्रिकनित्यकर्मोपलक्षणम् ।   
  
यथा कामदतन्त्रे नवमपटले ॥   
  
उपासका ये श्रीकाल्यास्ते शुद्धाः सर्वदैव हि ।   
  
जनुर्मरणजाशौचं तथान्यद् यदशौचकम् ।   
  
सर्वं न बाधते क्वापि कालिकाया उपासके ।   
  
गङ्गेव शुद्धः सततं किमशौचं सुरेश्वरि ! ।   
  
कालीमुद्दिश्य पूजादिजपहोममशौचके ।   
  
न त्याज्यं तेन शाक्तेन सर्वं कार्य्यं सदैव हि ।   
  
कालीमुद्दिश्य दानादि न च त्याज्यमशौचके ।   
  
सर्वदा परमः शुद्धः शाक्त एव महेश्वरि ! ।   
  
अत्र शाक्त इति सामान्येनोपदानात् पूर्ववचने काल्या इति शक्तिमात्रोपलक्षणम् ॥   
  
अथ योगिनां सन्ध्या कल्पसूत्रटीकायां तृतीयकाण्डे ॥   
  
या गुरुरूपिणी मृणालसूत्रान्तरगा स्वप्रकाशा कुण्डलिनीशक्तिः   
कुलाकुलसमरसभावेन साधनान्तर्ध्येया ।   
  
तथा मध्याह्नसमये तरुणावयवामतिभास्वरां कामराजरूपिणीं   
मूलादिब्रह्मरन्ध्रान्तं ब्रह्मरन्ध्रादिमूलान्तं ध्यायेत् ।   
  
तथा सायंसमये श्वेतवर्णां शक्तिवीजस्वरूपां मृणालतन्तुनिभां   
कुलाकुलयोगेनानुसन्दध्यात् ।   
  
अर्द्धरात्रे परापरकुण्डलिनीरूपां पद्मरागवर्णां मूलादिहृदयार्व्यन्तं   
वाग्भववीजरूपिणीं हृदयाद्भ्रूमध्यपर्य्यन्तं कामवीजरूपां   
भ्रूमध्याद्ब्रह्मरन्ध्रान्तं शक्तिवीजरूपां ध्यायेत् ।   
  
तदुक्तमुदयाकरपद्धत्याम् ॥   
  
आद्या मृणालसूत्राभा पीता रक्ता तु मध्यमा ।   
  
प्। ३५५) श्वेता त्वन्तर्गता शक्तिः सन्ध्याचोभयरूपिणी ।   
  
तर्पणन्तु मूलाधारात् सोमसूर्य्याग्निरूपिणीम् ।   
  
कुण्डलिनीं समुत्थाप्य परबिन्दुं निर्भिद्य तदुद्भवामृतेन स्वेष्टदेवतां तर्पयेत् ।   
  
तदुक्तं नवचक्रेश्वरे ॥   
  
चन्द्रार्कानलसङ्घट्टाद् गलितं यत्परामृतम् ।   
  
तेनामृतेन दिव्येन तर्पयेत् सुन्दरीं पराम् ॥   
  
अथ सूर्य्यपूजा ॥   
  
मूलाधारात् कुलकुण्डलिनीमुत्थाप्य हृदयार्कमण्डलं नीत्वा   
तत्कर्णिकान्तर्गतसुधाधारया मूलमन्त्रं स्मरन् सिञ्चेदिति योगिनामन्तर्यागः ॥   
  
अथ कौलानां सन्ध्या गन्धर्वतन्त्रे षष्ठपटले ॥   
  
आत्मानं सर्वदा सम्यक् ध्यायेद् ध्यानपरायणः ।   
  
देवताभेदतः सन्ध्या मानसीयं परा प्रिये ! ।   
  
शिवशक्त्योः समायोगो यस्मिन् काले प्रजायते ।   
  
सा सन्ध्या कुलनिष्ठानां समाधिस्थैः प्रतीयते ।   
  
भूतशुद्धितन्त्रे प्रथमपटलेऽपि ॥   
  
अन्तः सन्ध्यां महेशानि ! शृणु यत्नेन पार्वति ! ।   
  
शिवशक्तिसमायोगो यस्मिन् काले प्रजायते ।   
  
सा सन्ध्या कुलसाधूनां समाधिस्थैः प्रतीयते ॥   
  
वैदिकसन्ध्यादिप्रयोगस्तु ब्राह्मणसर्वस्वादावनुसन्धेयः ।   
  
केवलमार्जनस्य विशेषो निर्वणतन्त्रे तृतीयपटले यथा ।   
  
आपो मार्जनमन्त्रस्य प्रकारं शृणु यत्नतः ।   
  
भूमौ शिरसि चाकाशे आकाशे भूमिमस्तके ।   
  
मूर्ध्निभूमौ तथाकाशे यजुर्वेदे सुरेश्वरि ! ।   
  
सामाथर्वैरिदं देवि ! ऋग्वेदे शृणु शैलजे ! ।   
  
शून्ये शिरसि चाकाशे भूमौ शून्ये शिरे तथा ।   
  
भूमौ शून्ये तथा मूर्ध्नि चापो मार्जनमाचरेत् ।   
  
आपोहिष्ठेति मन्त्रस्य अष्टाक्षरक्रमेण तु ।   
  
मार्जनं तत्क्रमेणैव सर्वपापविनाशनम् ।   
  
व्यतिक्रमेण चार्वङ्गि ! ब्रह्महत्या पदे पदे ।   
  
वरथस्त्रीन् मूर्ध्नि दद्याद् ये सवो व्योम्नि चोच्यते ।   
  
भूमौ दद्यान्न त्रयेण इति सम्मार्जनं विदुः ।   
  
अत-एव क्रमं सर्वं तव स्नेहात् प्रकाशितम् ।   
  
स्तुतिञ्च कवचं देवि ! पठित्वा प्रणमेत् सुधीः ।   
  
अथ गायत्री ॥   
  
प्। ३५६) निर्वाणतन्त्रे तृतीयब्राह्मणपटले ॥   
  
गायत्रीं शृणु चार्वङ्गि ! चतुर्वेदप्रपूजिताम् ।   
  
वेदमातेति विख्यातां त्रिवर्गफलदायिनीम् ।   
  
हालाहलं समुद्धृत्य इत्यादि गायत्री ज्ञेया ॥   
  
इति जप्त्वा महेशानि ! मुक्तो भवति नान्यथा ।   
  
अन्त्ययकारयोः स्थाने य इति च यः पठेत् ।   
  
स चण्डाल इति ख्यातो ब्रह्महत्या दिने दिने ।   
  
अत-एव महेशानि ! तव स्नेहात् प्रकाशितम् ।   
  
सावित्री परमा विद्या त्रैलोक्ये च सुदुर्लभा ।   
  
अस्या ग्रहण मात्रेणाभूद्ब्रह्मा नात्र संशयः ॥   
  
यत्तु गायत्रीतन्त्रस्य प्रथमब्राह्मणपटले ॥   
  
प्रणवत्रयसंयुक्तं ब्राह्मणेषु प्रकीर्त्तितम् ।   
  
क्षेत्रादौ परमेशानि ! शस्यते प्रणवद्वयम् ॥   
  
द्वितीयब्राह्मणपटलेऽपि ॥   
  
प्रणवत्रयसंयुक्तां गायत्रीं प्रजपेत्तु यः ।   
  
गायत्र्याः फलमाप्नोति अन्यथारण्यरोदनमिति ।   
  
प्रणवत्रययुक्तगायत्रीकथनम् ।   
  
तत्प्रबलकलौ तत्पुटितत्वाभिप्रायेण तथा च तत्रैव ॥   
  
विद्या वा उपविद्या वा प्रणवैः पुटितं कलौ ।   
  
जप्त्वा सिद्धिमवाप्नोति तदृते विफलं भवेत् ॥   
  
अस्यार्थः ।   
  
राघवभट्टधृतम् ॥   
  
तत्र प्रणवेन ब्रह्म प्रतिपाद्यते व्याहृतिभिरपि तदेव प्रतिपाद्यते ।   
  
भूरिति सन्मात्रमुच्यते सर्वं भावयति प्रकाशयति इति व्युत्पत्त्या भुवमिति   
चिद्रूपमुच्यते ।   
  
सर्वप्रेरणात् स्वरिति तेजोरूपत्वात् पूजनीयत्वात् मह इति ।   
  
सर्वजननत्वाज्जन इति ।   
  
ज्ञानस्वरूपतया सर्वतापनतया वा तप इति ।   
  
परत्वात् सर्वात्मकत्वान् अनन्तज्ञानत्वात् सत्यमिति सप्तव्याहृतिभिः परं ब्रह्मैवोच्यते   
।   
  
प्रणवेन सह आसामान्तरः सम्बन्धो यथा ।   
  
प्रणवस्य अकारादिसप्तमात्राः सप्तव्याहृतय इति यद्वा भूरादिसप्तलोकाः   
प्रणववाच्यब्रह्मात्मकास्तदतिरिक्तं न किञ्चिदस्तीत्यर्थः ।   
  
तत्पदेन ब्रह्मोच्यते ।   
  
ॐ तत् सदिति निर्देशो ब्रह्मणस्त्रिविधो मत इति वचनात् ।   
  
सुञ् प्राणिप्रसव इति धातोर्जातत्वात् सर्वप्रपञ्चोपदेशकत्वेन सवितुरिति ।   
  
निरतिशयानन्दरूपत्वात् सर्ववरणीयत्वात् सर्वसेवनीयमिति वरेण्यम् ।   
  
प्। ३५७) पापतर्जनाद्भक्तवर्त्मनाऽभयाद्भर्गः ।   
  
सर्वप्रकाशकत्वेन देवस्येति सवितुर्देवस्येत्यत्र षष्ठीप्रयोगो राहोः   
शिरवदौपचारिकत्रयं भूतम् ।   
  
ब्रह्मधीमहि ध्यायेमहि नोऽस्माकं धियो बुद्धीर्यः प्रचोदयात् प्रेरयेत् ।   
  
अत्र य इति लिङ्गव्यत्ययः छान्दसत्वात् ।   
  
तेन सर्वान्तःकरणप्रकाशकः सर्वसाक्षी परमात्मोक्तः ।   
  
व्याप्नोतीत्यापः सर्वप्रकाशकमिति ज्योतिः सर्वातिशायित्वात् ह्रस्वः ।   
  
यद्वा ।   
  
आपोज्योतीरस इति सोमाग्न्योस्तेज उच्यते ।   
  
यतस्तदात्मकं जगत् ।   
  
अनाशित्वादमृतं वृहत्त्वाद्वृंहणत्वाद् ब्रह्म सत्यज्ञानानन्दलक्षणम् ।   
  
भूर्भुवःस्वःपदवाच्यं सोऽहमित्यास्पदवाच्यमिति ।   
  
एवं सर्वात्मकब्रह्मबोधको गायत्रीमन्त्रः ।   
  
प्रणवाद्या इति व्याहृतिः सम्बध्यते ।   
  
तत्पदादिकेत्यग्रिमेण सम्बध्यते ॥   
  
अत्र सप्त व्याहृतयः ॥   
  
ॐ भूः ॐ भुवः ॐ स्वः ॐ महः ॐ जनः ॐ तपः ॐ सत्यम् ।   
  
एतदग्रे तत् सवितुरिति ऋक् तदन्ते ॐ आपोज्योतीरसोऽमृतं ब्रह्मभूर्भुवः स्वरोमिदं   
शिवह् ।   
  
अस्यास्तन्त्रान्तरोक्तं वीजादिर्यथा ।   
  
रे इत्येतत्तु बीजं स्याद् यवर्णं शक्तिरुच्यते ।   
  
नीत्येतत् कीलकं प्रोक्तं गायत्र्यास्त्रिपदात्मन इति ।   
  
पत्सन्धिष्विति पादद्वयसन्धिचतुष्के अक्षरचतुष्कं तदुक्तं पद्द्वयसन्धिचतुष्कमिति ।   
  
एवं भुजद्वयसन्धिचतुष्के अक्षरचतुष्कम् ।   
  
अन्यत्रैकैकमक्षरम् एवं चतुर्विंशत्यक्षराणि न्यसनीयानि ।   
  
नीयेत्यस्य पृथक् तेन चतुर्विंशत्यक्षरात्मकं प्रत्येकमक्षराणाम्   
ऋषिच्छन्दोदेवताध्यानमुच्यते ।   
  
अक्षराणाञ्च सर्वेषां प्रजापतिर्-ऋषिस्तथा ।   
  
विनियोगोऽङ्गविन्यासे गायत्रीच्छन्द उच्यते ।   
  
अक्षराणान्तु सर्वेषां वक्ष्यन्ते देवताः क्रमात् ।   
  
अग्निवायुसूर्य्यविद्युद्यमा वरुण एव च ।   
  
वृहस्पतिश्च पर्जन्य इन्द्रो गन्धर्व एव च ।   
  
पूषा शिवश्च त्वष्टा च वासवश्च मरुत्तथा ।   
  
सोमोऽङ्गिरा विश्वेदेवा अश्विनी च प्रजापतिः ।   
  
प्। ३५८) सर्वदेवश्च रुद्रश्च ब्रह्मा विष्णुस्तु देवताः ।   
  
जपकाले चिन्तनीयास्तासां सायुज्यमाप्नुयात् ।   
  
तत्कारं चम्पकापीतं ब्रह्मविष्णुशिवात्मकम् ।   
  
शतपत्रासनारूढं ध्यायेत् सुस्थासनस्थितम् ।   
  
सकारं चिन्तयेदेवमतसीपुष्पसन्निभम् ।   
  
पद्म मध्यस्थितं सौम्यमुपपातकनाशनम् ।   
  
अतसीकुसुमाभा ते-उडीति यस्य भाषा नत्वतसी शोणपुष्पं   
वक्ष्यमाणगायत्रीतन्त्रोक्तवचने श्यामवर्णदर्शनात् ॥   
  
विकरं कपिलं नित्यं कमलासनसंस्थितम् ।   
  
ध्यायेच्छान्तः द्विजश्रेष्ठो महापातकनाशनम् ।   
  
तुकारं चिन्तयेत् प्राज्ञ इन्द्रनीलसमप्रभम् ।   
  
निर्दहेत् सर्वपापाणि ग्रहरोगसमुद्भवम् ।   
  
र्वकारं वह्निदीप्ताभं चिन्तयेच्च विचक्षणः ।   
  
भ्रूणहत्याकृतं पापं तत्क्षणादेव नश्यति ।   
  
रेकारं विमलं ध्यायेत् शुद्धस्फटिकसन्निभम् ।   
  
पापं नश्यति तत् क्षिप्रमगम्यागमनोद्भवम् ।   
  
णीकारं चिन्तयेद् योगी शुद्धस्फटिकसन्निभम् ।   
  
अभक्ष्यभक्षणं पापं तत्क्षणादेव नश्यति ।   
  
यकारं तारकावर्णमिन्दुशेषविभूषितम् ।   
  
योगिनां वरदं ध्यायेद् ब्रह्महत्याविनाशनम् ।   
  
भकारं कृष्णवर्णन्तु नीलमेघसमप्रभम् ।   
  
ध्यात्वा पुरुष इत्यादि पापं नाशयति द्विजः ।   
  
र्गोकारं रक्तवर्णञ्च कमलासनसंस्थितम् ।   
  
गोहत्यादिकृतं पापं ध्यात्वा नश्यति तत्क्षणात् ।   
  
देकारं रक्तसङ्काशं कमलासनसंस्थितम् ।   
  
चिन्तयेत् सततं योगी स्त्रीहत्या दहनं परम् ।   
  
वकारं चिन्तयेच्छुद्धं जातीपुष्पसमप्रभम् ।   
  
गुरुहत्याकृतं पापं ध्यात्वा नश्यति तत्क्षणात् ।   
  
स्यकारन्तु तथा पीतं सुवर्णसदृशप्रभम् ।   
  
मनसा चिन्तितं पापं ध्यात्वा नुदति चानघः ।   
  
धीकारं चिन्तयेच्छुक्लं कुन्दपुष्पसमप्रभम् ।   
  
पितृमातृबधात् पापान्मुच्यते नात्र संशयः ।   
  
मकारं पद्मरागाभं चिन्तयेद्दीप्ततेजसम् ।   
  
पूर्वजन्मार्ज्जितं पापं तत्क्षणादेव नश्यति ।   
  
हिकारं शङ्खवर्णन्तु पूर्णचन्द्रसमप्रभम् ।   
  
अशेषपापदहनं ध्यायेन्नित्यं विचक्षणः ।   
  
प्। ३५९) धिकारं पाण्डवं ध्यायेत् पद्मस्योपरिसंस्थितम् ।   
  
प्रतिग्रहकृतं पापं स्मरणादेव नश्यति ।   
  
योकारं रक्तवर्णन्तु इन्द्रगोपसमप्रभम् ।   
  
ध्यात्वा प्राणिबधे पापं निर्दहेन्मुनिपुङ्गवः ।   
  
द्वितीयश्चैव यः प्रोक्तो योकारो रक्तसन्निभः ।   
  
निर्दहेत् सर्वपापाणि नान्यैः पापैः प्रलिप्यते ।   
  
नःकारन्तु मुखःपूर्वमादित्योदयसन्निभम् ।   
  
सकृद्ध्यात्वा द्विजश्रेष्ठः स गच्छेत् परमं पदम् ।   
  
नीलोत्पलदलश्याभं प्रकारं दक्षिणायनम् ।   
  
सकृद्ध्यात्वा द्विजश्रेष्ठः स गच्छेदैश्वरं पदम् ।   
  
सौम्यं गोरोचनापीतं चोकारं चतुराननम् ।   
  
सकृद्ध्यात्वा द्विजश्रेष्ठः स गच्छेद्वैष्णवं पदम् ।   
  
शुक्लवर्णेन्दुसङ्काशं दकारं पश्चिमाननम् ।   
  
सकृद्ध्यात्वा द्विजश्रेष्ठः स गच्छेद्ब्रह्मणः पदम् ।   
  
यात्कारन्तु शिवं प्रोक्तं चतुर्वदनसप्रभम् ।   
  
प्रत्यक्षफलदो ब्रह्मविष्णुरुद्र इति स्मृतिः ।   
  
एतद्ध्यात्वा तु मेधावी जपं होमं करोति यः ।   
  
न भवेत् सूतकं तस्य मृतकञ्च न विद्यते ।   
  
यस्त्वेवं न विजानाति गायत्रीञ्च तथाविधाम् ।   
  
कथितं सूतकं तस्य मृतकञ्च मयानघ ! ।   
  
नैव दानफलं तस्य न च यज्ञफलं भवेत् ।   
  
न च तीर्थफलं प्रोक्तं तस्यैव सूतके सतीति ॥   
  
अथ वर्णकल्पः ।   
  
तथा गायत्रीतन्त्रे ॥   
  
तकारं चम्पकापीतं ब्रह्मविष्णुशिवात्मकम् ।   
  
त्सकारं चिन्तयेत् श्यामं विकारं कपिलं तथा ।   
  
तुकारमिन्द्रनीलाभं र्वकारं वह्निसन्निभम् ।   
  
रेकारं वह्निसङ्काशं णिकारं रक्तवर्णकम् ।   
  
यङ्कारं धूम्रसङ्काशं भकारं कृष्णमेव च ।   
  
र्गोकारं रक्तवर्णञ्च देकारं श्यामलं तथा ।   
  
वकारं शुक्लसङ्काशं स्यकारं नीलशोभितम् ।   
  
धीकारं कुन्दपुष्पाभं मकारं शुक्लमेव च ।   
  
हिकारं चन्द्रसङ्काशं धिकारं पीतमेव च ।   
  
योकारं तडिदाकारं योकारं धूम्रवर्णकम् ।   
  
अशेषं शोषयेत् पापं वायुबीजं यथा तथा ।   
  
नकारन्तु मुखं प्रोक्तं प्रतप्तकनकप्रभम् ।   
  
नकारस्य समीपे तु बिन्दुद्वयं विशेषतः ।   
  
ऊर्ध्वबिन्दुरक्तवर्णमधः श्यामं प्रकीर्त्तितम् ।   
  
प्। ३६०) नीलोत्पलदलश्यामं प्रकारं दक्षिणामुखम् ।   
  
सौम्यं गोरोचनापीतं चोकारं पश्चिमामुखम् ।   
  
शुक्लशङ्खसमाकारं दकारं चतुरामुखम् ।   
  
यात्कारं मूर्ध्नि विज्ञेयम् ऊर्ध्वास्यं ब्रह्ममन्दिरम् ॥   
  
पूर्वोक्तगायत्रीवर्णध्यानोक्तवर्णेन यत्र यत्र विशेषस्तत्र तत्राम्नायभेदेन ज्ञेयः   
॥   
  
अथ गायत्रीयन्त्रम् ॥   
  
आदौ त्रिकोणं विन्यस्य षट्कोणं तद्वहिर्न्यसेत् ।   
  
वृत्तञ्चाष्टदलं पद्मं तद्वहिश्चतुरस्रकम् ।   
  
चतुर्द्वारसमायुक्तं सावित्रीयन्त्रमीरितम् ॥   
  
शारदायाम् ॥   
  
विधाय मण्डलं विद्वान् त्रिकोणोज्ज्वलकर्णिकम् ।   
  
मण्डलमिति सर्वतोभद्रमण्डलम् ॥   
  
त्रिकोणोज्ज्वलमिति तत्कर्णिकायां त्रिकोणं लिखेत् ॥  
  
अथ गायत्र्या ऋष्यादिन्यासः ॥   
  
शारदातिलके एकविंशतिपटले ॥   
  
ऋष्याद्याः प्रणवस्यैते मुनिभिः परिकीर्त्तिताः ।   
  
जमदग्निभरद्वाजभृगुगौतमकाश्यपान् ।   
  
विश्वामित्रवशिष्ठाख्यौ व्याहृतीनामृषीन् विदुः ।   
  
गायत्र्युष्णिगथानुष्टुव्वृहतीपङ्क्तयः पुनः ।   
  
त्रिष्टुव्जगत्यौ छन्दांसि कथितानि मनीषिभिः ।   
  
सप्तार्चिर्बलिनः सूर्य्यो वाक्पतिर्वरुणो वृषा ।   
  
विश्वेदेवाः क्रमादासां देवताः परिकीर्त्तिताः ।   
  
गायत्र्या मुनिराख्यातो विश्वामित्रो महाद्युतिः ।   
  
गायत्रीच्छन्द इत्युक्तं देवता सविता स्मृता ।   
  
शिरसोऽस्य मुनिर्ब्रह्मा छन्दोदेव्यादिका स्मृता ।   
  
गायत्री परमात्मा स्याद्देवता कथिता बुधैः ।   
  
व्याहृतीः सप्त ताराद्या हृण्मुखांसोरुयुग्मके ।   
  
जठरे न्यस्य मन्त्रज्ञो गायत्र्यर्णान् तनौ न्यसेत् ।   
  
पत्सन्धिषु ध्वजे नाभौ हृत्कण्ठभुजसन्धिषु ।   
  
आस्यनासाकपोलाक्षिकर्णभ्रूमस्तके पुनः ।   
  
पाश्चात्योत्तरयाम्यग्रामूर्ध्व वक्त्रेषु साधकः ।   
  
पदानि दश विन्यस्येदेषु स्थानेषु मन्त्रवित् ।   
  
शिरोभ्रूमध्यहृद्वक्त्रकण्ठहृन्नाभिगुह्यके ।   
  
जानुनोः पादयोर्युग्मे तच्छिरः शिरसि न्यसेत् ॥  
  
प्। ३६१) अथ षडङ्गन्यासः ॥   
  
निर्वाणतन्त्रे ॥   
  
षडङ्गन्यासमन्त्रं यत् तत् शृणुष्व प्रियंवदे ! ।   
  
प्रणवद्वयं हृत्पद्मे भूःकारं शीर्षदेशके ।   
  
भुवः शिखायां स्वःकारं कवचे विन्यसे सुधीः ।   
  
नेत्रत्रये भूर्भुवःस्वः स्वःकारं करयुग्मके ।   
  
नमः स्वाहा वषट् कूर्च्चं वौषट् फट् क्रमतो न्यसेत् ॥   
  
शारदायान्तु ॥   
  
ब्रह्मणे हृदयं प्रोक्तं विष्णवे शिर ईरितम् ।   
  
शिखा रुद्राय कवचमीश्वराय समीरितम् ।   
  
नेत्रं सदाशिवायोक्तमस्त्रं सर्वात्मने स्मृतम् ।   
  
षडङ्गान्येवमुक्तानि यथास्थानं प्रविन्यसेत् ॥   
  
अथ ध्यानम् ॥   
  
निर्वाणतन्त्रे ॥   
  
ध्यानं शृणु वरारोहे ! यथा ध्यात्वा जपेन्नरः ।   
  
श्वेतवर्णा समुद्दिष्टा कौशेयवसना तथा ।   
  
श्वेतैर्विलेपनैः पुष्पैरलङ्कारैश्च भूषिता ।  
  
आदित्यमण्डलान्तःस्था ब्रह्मलोकगताथ वा ।   
  
अक्षसूत्रधरा देवी पद्मासनगता तथा ।   
  
ॐ तेजोऽसि शुक्रमस्यमृतमसि धामनामासि प्रियं देवानामनाधृष्टं   
देवयजनमसि ।   
  
गायत्र्यसि एकपदी द्विपदी त्रिपदी चतुष्पद्यपदसि न हि पद्यसे नमस्ते तुरीयाय   
दर्शिताय पराय परोरजसे ।   
  
शारदोक्तध्यानं यथा ।   
  
मुक्ताविद्रुमहेमनीलधवलच्छायैर्मुखैस्त्रीक्षणैर्युक्ता-मिन्दुनिबद्धरत्नमुकुटां   
तत्त्वार्णवर्णात्मिकाम् ।   
  
गायत्रीं वरदाभयाङ्कुशकरां शुभ्रं कपालं गुणं शङ्खं   
चक्रमथारविन्दयुगलं हस्तैर्वहन्तीं भजे ॥   
  
गायत्रीतन्त्रप्रथमब्राह्मणपटले ॥   
  
चतुर्भुजां शशिकलां जटाजूटसमन्विताम् ।   
  
ऋक्सामयजुषां नाथां प्रफुल्लकमलेक्षणाम् ।   
  
पञ्चाशद्वर्णग्रथितमालाद्योतितहृत्स्थलाम् ।   
  
अनेकरत्ननिर्माणकण्ठदेशविराजिताम् ।   
  
दिव्यगन्धप्रलिप्ताङ्गीं शुक्लवस्त्रपरिष्कृताम् ।   
  
शुक्लपद्मसमासीनां शुक्लवस्त्रोत्तरीयिणीम् ।   
  
ब्रह्मादिदेवतावृन्दैः संस्तुतां नित्यनूतनाम् ।   
  
एवं ध्यात्वा न्यसेद्वर्णं पठित्वा छन्द उत्तमम् ।   
  
अस्याग्निमुखीगायत्र्याः परम्ब्रह्म ऋषिर्-ऋग्यजुःसामाथर्वच्छन्दः सविता देवता   
परम्ब्रह्ममातुर्न्यासे विनियोगः ।   
  
प्। ३६२) पादादिमस्तकान्तञ्च न्यासं कुर्य्याद्विशालधीः ।   
  
विना न्यासं जपेद् यस्तु गायत्री विपला भवेत् ।   
  
विना मुद्रां न्यसेद् यस्तु न्यासो भवति निष्फलः ।   
  
यतिस्तु पञ्चमुद्राभिर्न्यासं कुर्यात् प्रयत्नतः ।   
  
गृही च यत्नतः कुर्य्यात् त्रिसन्ध्यं तत्त्वमुद्रया ।   
  
कनिष्ठानामिकाङ्गुष्ठा अङ्गुष्ठा तर्ज्जनी तथा ।   
  
अङ्गुष्ठामध्यमाभ्याञ्च अङ्गुष्ठानामिका तथा ।   
  
कनिष्ठाङ्गुष्ठसंयोगात् पञ्चमुद्राः प्रकीर्तिताः ।   
  
पादादि मस्तकान्तञ्च भूर्भुवः स्वर्न्यसेत् सुधीः ।   
  
सप्तधा विन्यसेद्विद्वान् गायत्रीं क्रमयोगतः ।   
  
पादाङ्गुष्ठे न्यसेद्योगी तकारं भावयेत् परम् ।   
  
त्सकारं गुल्फयोर्मध्ये विकारं जङ्घयोस्तथा ।   
  
तुकारं जानुनोर्मध्ये र्वकारमूरुमध्यतः ।   
  
रेकारं गुह्यदेशे च णिकारं वृषणे न्यसेत् ।   
  
यङ्कारं कटिदेशे च भकारं नाभिमण्डले ।   
  
र्गोकारं जठरे न्यसेद्देकारं स्तनयोर्न्यसेत् ।   
  
वकारं हृदि मध्ये च स्यकारं कण्ठतो न्यसेत् ।   
  
धीकारं वदने भद्रे मकारं तालुनि न्यसेत् ।   
  
हिकारं नासिकाग्रे च धिकारं चक्षुषोर्न्यसेत् ।   
  
योकारं प्रथमं योगी भ्रुवोर्मध्ये च विन्यसेत् ।   
  
द्वितीयञ्च ततो ज्ञेयं ललाटे च न संशयः ।   
  
नःकारन्तु मुखे ज्ञेयं प्रकारं दक्षिणामुखम् ।   
  
चोकारं पश्चिमे तद्वद्दकारं चोत्तरे तथा ।   
  
यात्कारं मूर्ध्नि विज्ञेयं सर्वं व्याप्य स्थितं सदा ॥   
  
गायत्रीतन्त्रे दशमब्राह्मणपटले ॥   
  
अधुना सम्प्रवक्ष्यामि गायत्र्याः पूजनं प्रिये ! ।   
  
उपासितस्य मन्त्रस्य यथा पूजा विधीयते ।  
  
गायत्र्याः पूजनं भद्रे ! तथैव कथयामि ते ।   
  
शिवपूजा शक्तिपूजा विष्णुपूजादिका च या ।   
  
सर्वा पूजा वृथा भद्रे ! गायत्रीपूजनं विना ।   
  
पूजामण्डपमागत्य गायत्र्याचमनं चरेत् ।   
  
गायत्र्याः प्रथमं बीजं पूजास्थाने न्यसेत् सुधीः ।   
  
कुशासने चोपविश्य प्राणायामं समाचरेत् ।   
  
पूरकादिक्रमेणैव गायत्र्याः प्राणधारणम् ।   
  
सामान्यार्घ्यं ततः कुर्य्यात् पूर्वोक्तक्रमवर्त्मना ।   
  
प्। ३६३) गायत्रीं सङ्कृदुच्चार्य्य ताम्रपात्रे जलं क्षिपेत् ।   
  
तीर्थमावाह्य यत्नेन गायत्रीं प्रजपेत्ततः ।   
  
ततो धेन्वामृतीकृत्य प्रथमाष्टाक्षरेण वै ।   
  
द्वितीयाष्टाक्षरे विप्रो जलं वीक्ष्य प्रशान्तये ।   
  
तृतीयाष्टाक्षरे देवि ! जलैरात्मविशोधनम् ।   
  
अनेनैव विधानेन सृष्टिस्थितिलयात्मकम् ।   
  
पूजनं परमेशानि ! तदैव फलदायकम् ।   
  
यन्त्रन्यासध्यानादिकन्तु पूर्वमेव लिखितम् ॥   
  
सौरं पीठं यजेत्तत्र दीप्तादिनवशक्तिभिः ।   
  
तत्र सर्वतोभद्रमण्डले दीप्तादयस्तु चतुर्दशपटले ॥   
  
यथा ॥   
  
दीप्ता सूक्ष्मा जया भद्रा विभूतिर्विमला पुनः ।   
  
अघोरा विद्युता सर्वतोमुखी पीठशक्तयः ।   
  
सौरपीठं सूर्य्यप्रकरणेऽनुसन्धेयम् ॥   
  
मूलमन्त्रेण कॢप्तायां मूर्त्तौ देवीं प्रपूजयेत् ॥   
  
निर्वाणतन्त्रे ॥   
  
जीवन्यासादिकं कृत्वा पूजयेत्तां त्रिवर्गदाम् ।   
  
हालाहलादिकं मन्त्रं समस्तं परमेश्वरि ! ।   
  
समुच्चार्य्य वदेत् पाद्यं सावित्रीं ङेयुतां ततः ।   
  
त्यागात्मकमनुं पश्चाद् यथा विभवविस्तरैः ।   
  
पूजयेद्बहुयत्नेन चान्यथा ब्राह्मणः स्मृतः ।   
  
शारदायाम् ॥   
  
कोणेषु त्रिषु सम्पूज्याः ब्राह्म्याद्याः शक्तयो वहिः ।   
  
आदित्याद्यास्ततः पूज्या ऊषादिसहिताः क्रमात् ।   
  
आदित्याद्याश्चोषादयश्च सूर्य्यप्रकरणे वेदितव्याः ।   
  
ततः षडङ्गान्यभ्यर्चेत् केशरेषु यथाविधि ।   
  
प्रह्लादिनीं प्रभां पश्चान्नित्यां विश्वम्भरां पुनः ।   
  
विलासिनीप्रभावत्यावूषां शान्तां यजेत् पुनः ।   
  
कान्ति दुर्गासरस्वत्यौ विद्यारूपास्ततः परम् ।   
  
विशालासहितामीशां व्यापिनीं विमलां जपेत् ।   
  
तमोऽपहारिणीं सूक्ष्मां विश्वयोनिं जयावहाम् ।   
  
पद्मालयां परां शोभां पद्मरूपां ततोऽर्च्चयेत् ।   
  
ब्राह्म्याद्याः सारुणा वाह्ये पूजयेत् प्रोक्तलक्षणाः ।   
  
ततोऽभ्यर्च्चेद् ग्रहान् वाह्ये शक्रान्दीनायुधैः सह ।   
  
इत्थमावरणैर्देवीं दशभिः परिपूजयेत् ।   
  
धर्मार्थकाममोक्षाणां भोक्ता स्याद्द्विजसत्तमः ॥   
  
निर्वाणतन्त्रे ॥   
  
द्रव्याभावे वरारोहे ! पाद्याद्यैरुदकात्मकैः ।   
  
पूजयित्वा जपेद्देवीं गायत्रीं परमाक्षरीम् ।   
  
प्। ३६४) एतेन द्रव्याभावे जलादिना पूजायां कर्त्तव्यायामपि   
एतत्पाद्यमित्यादिवक्तव्यमत-एव स्मृतिः ।   
  
तैलं प्रतिनिधिं कुर्य्याद् यज्ञार्थे याज्ञिको यदि ।   
  
प्रकृत्यैव तदा हेतोर्ब्रूयाद् घृतवतीमिति ।   
  
तेनैतत्पाद्यार्थं जलमिति वाक्यमनुशासनविरुद्धमिति ।   
  
जपफलमपि तत्रैव ॥   
  
दशभिर्जन्मजनितं शतेनापि पुराकृतम् ।   
  
त्रिजन्मजं सहस्रेण गायत्री हन्ति पातकम् ।   
  
जपे तु विशेष उक्तो गायत्रीतन्त्रे ॥   
  
गायत्र्या पुटितं कृत्वा इष्टमन्त्रं जपेच्छतम् ।   
  
इष्टमन्त्रेण पुटितं गायत्रीं प्रजपेच्छतम् ।   
  
एतज्जपं महेशानि ! आधाराधेयमुत्तमम् ।   
  
विनाधारं महेशानि ! आधेयेन विना तथा ।   
  
नाधारं सिध्यते भद्रे ! आधेयञ्च न सिध्यति ।   
  
सर्वेषु विष्णुमन्त्रेषु सौरगाणपतौ तथा ॥   
  
आधाराधेयभावस्तु सर्वत्र करवर्णिनि ! ।   
  
साङ्गनाल्लोचनाद् यस्तु झटिति प्रविशेद् गृहम् ।   
  
न पश्येच्चक्षुषा किञ्चिद् गृहमध्येषु यत् स्थितम् ।   
  
एवमाधारमाधेयं यः करोति द्विजातिकः ।   
  
अङ्कुरो जायते भद्रे ! लक्षजापान्नं संशयः ।   
  
नच जीवात्मनोर्भिन्ना गायत्री ब्रह्मरूपिणी ।   
  
गायत्री न हि भिन्ना स्याज्जीवात्मा तत्स्वरूपिणी ।   
  
सर्वदा उभयोरैक्यं नारिकेले यथोदकम् ।   
  
द्विजातिः कथ्यते देवभाव एव हि ब्राह्मणः ।   
  
यथा स्पर्शमणिस्पर्शात् ताम्रोऽपि काञ्चनं सदा ।   
  
गायत्रीसहित आत्मा द्विजात्मा तेन ईरितः ॥   
  
गयत्रीतन्त्रे ॥   
  
जपेत् सूर्य्यमुखो विप्रो नास्ति दिङ्नियमः क्वचित् ।   
  
गायत्रीं प्रजपेन्नित्यं त्रिसन्ध्यं नात्र संशयः ।   
  
अशौचे तु महेशानि ! गायत्रीं मनसा स्मरेत् ।   
  
गायत्री बहुरूपा च त्रिसन्ध्या ध्यानमेव ॥   
  
तत्रैव ॥   
  
ॐ महेश्वरवदनोत्पन्ना विष्णोर्हृदयसंस्थिता ।   
  
ब्रह्मणा समनुज्ञाता गच्छ देवि ! यथेच्छया ।   
  
इति मन्त्रं समुच्चार्य्य देव्या वामकरे बुधः ।   
  
समर्पयेज्जपफलं ततः स्तोत्रादिकं पठेत् ॥   
  
अथ गायत्रीकवचम् ॥   
  
श्रीदेव्युवाच ॥   
  
प्। ३६५) देवदेव ! महादेव ! संसारार्णवतारक ! ।   
  
गायत्रीकवचं देव ! कृपया कथय प्रभो ! ॥   
  
श्रीदेवदेव उवाच ॥   
  
मूलाधारेषु या नित्या कुण्डली तत्त्वरूपिणी ।   
  
सूक्ष्मातिसूक्ष्मा परमा विसतन्तुस्वरूपिणी ।   
  
विद्युत्पुञ्जप्रतीकाशा कुण्डलाकृतिरूपिणी ।   
  
परमब्रह्मगृहिणी पञ्चाशद्वर्णरूपिणी ।   
  
शिवस्य नर्त्तकी नित्या परं ब्रह्मप्रपूजिता ।   
  
ब्रह्मणः सैव गायत्री सच्चिदानन्दरूपिणी ।   
  
तद्भ्रमावर्त्तवातोऽयं प्राणात्मा नित्यनूतनः ।   
  
नित्यं तिष्ठतु सानन्दा कुण्डली भवविग्रहे ।   
  
अतिगोप्यं महत् पुण्यं त्रिकोटीतीर्थसंयुतम् ।   
  
सर्वयज्ञमयं देवि ! सर्वदानमयं सदा ।   
  
सर्वज्ञानमयं देवि ! परम्ब्रह्ममयं सदा ।   
  
कवचं कथयाम्यद्य पार्वति ! प्राणवल्लभे ! ।   
  
ॐ ॐ भूः ॐ ॐ ॐ ॐ भुवः ॐ ॐ ॐ ॐ स्वः ॐ ॐ ॐ ॐ त ॐ   
ॐ त्स ॐ ॐ वि ॐ ॐ तु ॐ ॐ र्व ॐ ॐ रे ॐ ॐ णि ॐ ॐ यं ॐ   
ॐ भ ॐ ॐ र्गो ॐ ॐ दे ॐ ॐ व ॐ ॐ स्य ॐ ॐ धी ॐ ॐ म ॐ   
ॐ हि ॐ ॐ धि ॐ ॐ यो ॐ ॐ यो ॐ ॐ नः ॐ ॐ प्र ॐ ॐ चो ॐ   
ॐ द ॐ ॐ यात् ॐ ॐ ॐ ॐ ।   
  
ॐ भूः ॐ पातु मे मूलं चतुर्दलसमन्वितम् ।   
  
ॐ भुवः ॐ पातु मे लिङ्गं षड्दलसमन्वितम् ।   
  
ॐ स्वः ॐ पातु मे कण्ठं साकाशं दलषोडशम् ।   
  
ॐ त ॐ पातु मे रूपं ब्रह्मण्यकारणं परम् ।   
  
ॐ त्स ॐ वदनं पातु रसनासंयुतं मम ।   
  
ॐ वि ॐ पातु मे गन्धं सदा शरीरसंयुतम् ।   
  
ॐ तु ॐ पातु मे स्पर्शं शरीरस्य च कारणम् ।   
  
ॐ र्व ॐ पातु मे शब्दं शब्दविग्रहकारणम् ।   
  
ॐ रे ॐ पातु मे नित्यं त्वचं शरीररक्षकम् ।   
  
ॐ णि ॐ पातु मे अक्षं सर्वतत्त्वैककारणम् ।   
  
ॐ यं ॐ पातु मे श्रोत्रं श्रवणस्य च कारणम् ।   
  
ॐ भ ॐ पातु मे घ्राणं गन्धोपादानकारणम् ।   
  
ॐ र्गो ॐ पातु मे वाक्यं सभायां शब्दरूपिणी ।   
  
प्। ३६६) ॐ दे ॐ पातु मे बाहुयुगलं ब्रह्मकारणम् ।   
  
ॐ व ॐ पातु मे पादयुगलं ब्रह्मकारणम् ।   
  
ॐ स्य ॐ पातु मे लिङ्गं सजलं षड्दलैर्युतम् ।   
  
ॐ धी ॐ पातु मे नित्यं प्रकृतिं शब्दकारणम् ।   
  
ॐ म ॐ पातु मे नित्यं मनोब्रह्मस्वरूपिणीम् ।   
  
ॐ हि ॐ पातु मे बुद्धिं परम्ब्रह्ममयं सदा ।   
  
ॐ धि ॐ पातु मे नित्यमहङ्कारं यथा तथा ।   
  
ॐ यो ॐ पातु मे नित्यं पृथिवीं पार्थिवं वपुः ।   
  
ॐ यो ॐ पातु मे नित्यं जलं सर्वत्र सर्वदा ।   
  
ॐ नः ॐ पातु मे नित्यं तेजःपुञ्जं यथा तथा ।   
  
ॐ प्र ॐ पातु मे नित्यमनिलं शरीरकारणम् ।   
  
ॐ चो ॐ पातु मे नित्यमाकाशं शशिसन्निभम् ।   
  
ॐ द ॐ पातु मे जिह्वां जपयज्ञस्य कारणम् ।   
  
ॐ यात् ॐ पातु मे चित्तं शिवज्ञानमयं सदा ।   
  
ॐ तत्त्वानि पातु मे नित्यं गायत्री परदेवता ।   
  
ॐ भूर्भुवःस्वः पातु मे नित्यं ब्रह्माणी जठरं क्षुधा ।   
  
त्वष्टा मे सततं पातु ब्रह्माणी भूर्भवःस्वरः ।   
  
अस्याः श्रीगायत्र्याः परं ब्रह्म ऋषिर्-ऋग्यजुःसामाथर्वांश्छन्दांसि   
श्रीगायत्रीब्राह्मणो देवता धर्मार्थकाममोक्षार्थे विनिगोगः ॥   
  
ततो गायत्रीं पठेत् ।   
  
कामक्रोधादिकं सर्वं स्मरणाद् याति साम्यताम् ।   
  
इदं कवचमज्ञात्वा गायत्रीं प्रजपेद् यदि ।   
  
शतकोटिजपेनैव न सिद्धिर्जायते प्रिये ! ।   
  
गायत्रीवाचनात् सर्वं स्मरणं सिध्यति ध्रुवम् ।   
  
पठित्वा कवचं विप्रो गायत्रीं सकृदुच्चरेत् ।   
  
सर्वपापविनिर्मुक्तो जीवन्मुक्तो भवेद्द्विजः ।   
  
इदं कवचमज्ञात्वा कवचान्यं पठेत्तु यः ।   
  
सर्वं तस्य वृथा देवि ! त्रैलोक्यमङ्गलादिकम् ।   
  
गायत्रीकवचं यस्य जिह्वायां विद्यते सदा ।   
  
तदामृतमयी जिह्वा पवित्रा जपपूजने ।   
  
इदं कवचमज्ञात्वा ब्रह्मविद्यां जपेद् यदि ।   
  
व्यर्थं भवति चार्वङ्गि ! तज्जपं वनरोदनम् ।   
  
ब्रह्महत्या सुरापानं स्तेयं गुर्वङ्गनागमः ।   
  
महान्ति पातकान्येव स्मरणान्नाशमाप्नुयुः ।   
  
प्। ३६७) त्वगसृङ्मांसमेदोऽस्थिमज्जाशुक्रविनिर्मितम् ।   
  
वातपित्तकफैर्युक्तं स्थूलदेहं तदुच्यते ।   
  
सूक्ष्मं ज्योतिर्मयं देहं पञ्चभूतात्मकं विदुः ।   
  
महापद्मवनान्तःस्थं सर्वावयवसंयुतम् ।   
  
आधाराधेयसम्बन्धाद् गायत्री ब्राह्मणः स्वयम् ।   
  
अत-एव परं ब्रह्म कथ्यते चोभयात्मकम् ।   
  
ब्राह्मणस्यैव जीवात्मा गायत्रीसहितं वपुः ।   
  
आत्मनो हृदयाम्भोजे प्रदीपकलिकोपमम् ।   
  
निर्धूमञ्च यथा ज्योतिस्तैलाग्निवर्त्तियोगतः ।   
  
तज्ज्योतिः परमं ब्रह्म स एव परमः शिवः ।   
  
गायत्रीकवचन्यासं मातृकास्थानसन्धिषु ।   
  
यः कृत्वा ब्राह्मणः श्रेष्ठो ह्यन्यन्यासं समाचरेत् ।   
  
अन्यन्यासस्तदा सिद्धो ह्यन्यथारण्यरोदनम् ।   
  
गायत्रीन्यासमात्रेण परम्ब्रह्ममयो द्विजः ।   
  
इदं कवचमज्ञात्वा ब्रह्मचर्य्यं करोति यः ।   
  
ब्रह्मचर्य्यं भवेद्व्यर्थं गायत्रीकवचं विनाम् ।   
  
कवचस्य प्रसादेन ब्राह्मणो ज्वलदग्निवत् ।   
  
कवचं परमेशानि ! सृष्टिस्थितिलयात्मकम् ।   
  
कवचस्य प्रसादेन ब्रह्मा सृष्टिं करोति हि ।   
  
स्थितिञ्च कुरुते विष्णूरुद्रोऽहं लयकारणः ।   
  
अन्यद्धि कवचं देवि ! सृष्टिस्थितिलयं विना ।   
  
इदमेव ब्रह्ममयं सृष्टिस्थितिलयात्मकम् ।   
  
कवचं ब्राह्मणो नाम प्रातरुत्थाय यः पठेत् ।   
  
गायत्रीञ्च सकृत् स्मृत्वा जपलक्षफलं लभेत् ।   
  
गायत्रीं दशधा जप्त्वा शतलक्षफलं लभेत् ।   
  
एवं क्रमेण गायत्रीं शतधा प्रजपेद् यदि ।   
  
शतलक्षफलं प्राप्य विहरेद्देववद्भुवि ।   
  
ग्रहणे चन्द्रसूर्य्यस्य पठित्वा कवचं द्विजः ।   
  
सकृद् यदि जपेद्विद्वान् गायत्रीं परमाक्षरीम् ।   
  
तत्क्षणात् स भवेत् सिद्धो ब्रह्मसायुज्यमाप्नुयात् ।   
  
इदं कवचमज्ञात्वा गायत्रीं प्रजपेत्तु यः ।   
  
जप एव स एव स्यान्निस्तेजा न च सिद्धिदः ।   
  
यः पठेत् कवचं देवि ! सततं शिवसन्निधौ ।   
  
सन्निधौ विष्णुदेवस्य कवचं शक्तिसन्निधौ ।   
  
तेजःपुञ्जमयो विप्रस्तत्क्षणाज्जायते ध्रुवम् ॥  
  
इत्यागमसन्दर्भे ज्ञानदर्पणे गायत्रीब्राह्मणसर्वस्वे देवदेवीसंवादे   
गायत्रीकवचं समाप्तम् ॥  
  
  
  
  
प्। ३६८) अथास्याः पुरश्चरणम् ॥   
  
शारदायाम् ॥   
  
लक्षं तत्त्वविधानेन भिक्षाशी विजितेन्द्रियः ।   
  
क्षीरौदनं तिलान् दूर्वाः क्षीरद्रुमसमिद्वरान् ।   
  
पृथक् सहस्रत्रितयं जुहुयान्मन्त्रसिद्धये ।   
  
लक्षं तत्त्वविधानेनेत्यनेन चतुर्विंशतिलक्षं पुरश्चरणमुक्तम् ।   
  
विधानेन पुरश्चरणोक्तविधानेन ।   
  
क्षीरौदनमिति क्षीरमोदनम् ।   
  
तिलान् दूर्वाश्चेति द्रव्यचतुष्टयम् ।   
  
क्षीरद्रुमेति अश्वत्थोडुम्बरप्लक्षवटा इति द्रव्यचतुष्टयम् ।   
  
पृथक् सहस्रत्रितयमित्यनेन चतुर्विंशतिसहस्रहोमः ॥   
  
निर्वाणतन्त्रे तु ॥   
  
विधिवल्लक्षजापेन पुरश्चरणमीरितम् ।   
  
तद्दशांशं हुमेत् पश्चात् पुरश्चरणसिद्धये ।   
  
होमस्य तु दशांशेन तर्पणं समुदीरितम् ।   
  
तर्पणस्य दशांशेन चाभिषेकं ततः परम् ।   
  
अभिषेकदशांशेन कुर्य्याद्ब्राह्मणभोजनम् ।   
  
ततः सिद्धो भवेद्देवि ! त्रिवर्गफलसाधकः ।   
  
माहात्म्यं चास्य मन्त्रस्य चतुर्वेदेन भाषितम् ॥   
  
अथ काम्यकर्माणि शारदायाम् ।   
  
तत्त्वसङ्ख्यसहस्राणि मन्त्रविज्जुहुयात्तिलैः ।   
  
सर्वपापविनिर्मुक्तो दीर्घमायुः स विन्दति ।   
  
आयुषे साज्यहविषा केवलेनाथ सर्पिषा ।   
  
दूर्वात्रिकैस्तिलैर्मन्त्रो जुहुयात् त्रिसहस्रकम् ।   
  
अरुणाञ्जैस्त्रिमध्वक्तैर्जुहुयादयुतं ततः ।   
  
महालक्ष्मीर्भवेत्तस्य षण्मासान्नात्र संशयः ।   
  
ब्रह्मश्रिये प्रजुहुयात् प्रसूनैर्ब्रह्मवृक्षजैः ।   
  
बहुना किमिहोक्तेन यथावत् साधुसाधिता ।   
  
द्विजन्मनामियं विद्या सिद्धिकामदुघा मता ॥   
  
अथ तान्त्रिकगायत्री अन्नदाकल्पे पञ्चमपटले ॥   
  
मोचनी सर्वपापानां शोषणी सकलापदाम् ।   
  
दारिद्र्यदमनी नित्यं सुखमोक्षप्रदायिनी ।   
  
एकोच्चारेण सकलं ब्रह्महत्यादिपातकम् ।   
  
नाशमायाति नियतं जन्मान्तरसमुद्भवम् ।   
  
दशभिर्दशजन्मोत्थं शतेन शतजन्मजम् ।   
  
सहस्रेण सहस्रोत्थमित्थं पातकनाशिनी ।   
  
प्। ३६९) सर्वागमाणां साङ्गानां सारभूता सनातनी ।   
  
चित्कलेयं समाख्याता सहस्रेण पुरस्क्रिया ॥   
  
इति पुरश्चरणम् ॥   
  
ऋषिर्ब्रह्मास्य गायत्रीच्छन्दो देवी प्रकीर्त्तितम् ।   
  
देवतान्नप्रदा देवी चतुर्वर्गप्रदायिनी ॥   
  
आनप्रदेति स्वीयेष्टदेवतोपलक्षणम् ॥   
  
मायाबीजं नमः शक्तिः कीलकं स्यात् प्रचोदयात् ।   
  
ध्यायेत् कालत्रये देवीं त्रिगुणां गुणभेदतः ।   
  
प्रातः ब्राह्मी रक्तवर्णा द्विभुजा च कुमारिका ।   
  
कमण्डलुं तीर्थपूर्णमक्षमालाञ्च बिभ्रती ।   
  
कृष्णाजिनाम्बरधरा हंसारूढा शुचिस्मिता ।   
  
मध्याह्ने सा श्यामवर्णा वैष्णवी च चतुर्भुजा ।   
  
शङ्खचक्रगदापद्मधारिणी गरुडासना ।   
  
पीनोन्नतकुचद्वन्द्वा वनमालाविभूषिता ।   
  
युवती च सदा ध्येया मध्ये मार्त्तण्डमण्डले ।   
  
सायं सरस्वतीरूपा चन्द्रार्द्धकृतशेखरा ।   
  
अर्द्धास्तमितमार्त्तण्डे ध्येया सततयौवना ।   
  
गायत्री तु तन्त्रसारे सर्वासां देवतानां प्रायेण द्रष्टव्या ॥   
  
अन्नदाकल्पे ॥   
  
पूजार्थं जलमानीय तीर्थं नत्वा यथाविधि ।   
  
देवीं ध्यायन् पठन् स्तोत्रं यागमण्डपमाविशेत् ॥   
  
मत्स्यसूक्ते पञ्चदशपटले च ।   
  
देशिको विधिवत् स्नात्वा कृत्वा पूर्वाह्णिकीः क्रियाः ।   
  
यायादलङ्कृतो मन्त्री यागार्थं यागमण्डपम् ॥   
  
रुद्रजामले पूर्वखण्डे द्वितीयपटलेऽपि ॥   
  
पूजामण्डपमागत्य प्रक्षाल्याङ्घ्रिकरौ ततः ।   
  
अस्त्रेण द्वारमभ्युक्ष्य वामदक्षिणशाखयोः ।   
  
गङ्गायै यमुनायै च नम उच्चार्य्य पूजयेत् ।   
  
ऊर्द्ध्वद्वारे श्रियै अधोदेहल्यै च नमस्ततः ॥   
  
यागमण्डपमित्यत्र लक्षणया यागमण्डपसमीपमिति लब्धमन्यथा अङ्गं   
सङ्कोचयन्नन्तः प्रविशेद्दक्षिणाङ्घ्रिणा इति न सङ्गच्छते ॥   
  
मत्स्यसूक्ते ॥   
  
आचम्य विधिवत्तत्र सूर्य्यार्घ्यन्तु विधाय च ।   
  
पश्चिमद्वारमासाद्य प्रविशेद्दक्षिणाङ्घ्रिणा ।   
  
द्वारानस्त्राम्बुना प्रोक्ष्य द्वारपूजां समाचरेत् ।   
  
ऊर्द्ध्वाधःक्रमभावेण गणेशं विघ्ननाशनम् ।   
  
प्। ३७०) महालक्ष्मीं महामायां तथा देवीं सरस्वतीम् ।   
  
क्षेत्रेशञ्च तथा गङ्गां यमुनां पुष्पवारिभिः ।   
  
अस्त्रमन्त्रेण देवेशि ! देहलीञ्च समर्च्चयेत् ॥   
  
अस्त्रमन्त्रेण अस्त्राय फडिति मन्त्रमुच्चार्य्य द्वारमभ्युक्ष्येत्यर्थः ॥   
  
शारदायाम् ॥   
  
ऊर्द्ध्वोडुम्बरके विघ्नं महालक्ष्मीं सरस्वतीम् ।   
  
ततो दक्षिणशाखायां विघ्नं क्षेत्रेशमन्यतः ॥   
  
ऊर्द्ध्वोडुम्बरके देहल्यां गृहदक्षिणद्वारि देहल्यां कोणद्वये विघ्नं सरस्वतीं   
मध्ये महालक्ष्मीं पूजयेदिति तात्पर्य्यम् ।   
  
दक्षिणशाखायां विघ्नम् अन्यतः वामशाखायां क्षेत्रेशमर्च्चयेदित्यर्थः ॥   
  
तयोः पार्श्वगते गङ्गायमुने पुष्पवारिभिः ।   
  
देहल्यामर्च्चयेदस्त्रं प्रतिद्वारमिति क्रमात् ॥   
  
तयो पार्श्व इति विघ्नक्षेत्रेशयोः पार्श्वे ।   
  
दुर्गापूजनमप्युक्तं राघवभट्टधृतेन ॥   
  
कोणेषु विघ्नं दुर्गाञ्च वाणीं क्षेत्रेशमर्च्चयेत् ॥   
  
एतेषां मन्त्रस्तु ॥   
  
तारं सबिन्दुमानाद्यक्षरं चतुर्थ्यन्तं नाम नमोऽन्वितम् ।   
  
तदुक्तमुड्डामरेश्वरे ॥   
  
ओङ्कारं बिन्दुसंयुक्तं नामधेयाद्यमक्षरम् ।   
  
ङेयुतं नाम सर्वेषां मन्त्रो देवि ! नमोऽन्वितः ॥   
  
वैष्णवमते द्वारपूजा तु राघवभट्टेनोक्ता यथा ॥   
  
वैष्णवादिप्रभेदेन द्वारपालान् समर्च्चयेत् ।   
  
प्रतिद्वारं पार्श्वयोस्तु द्वौ द्वावष्टाविति क्रमात् ।   
  
नन्दः सुनन्दश्चण्डाख्यः प्रचण्डश्चण्डनायकः ।   
  
प्रबलो भद्रनामा च सुभद्रो वैष्णवा मताः ॥   
  
शैवद्वारपालास्तु ॥   
  
अथ नन्दिमहाकालौ गणेशवृषभौ पुनः ।   
  
ततो भृङ्गरिटिः स्कन्दः पार्वतीशश्च सप्तमः ।   
  
चण्डेश्वरोऽष्टमः शैवाद्वारपालाः क्रमादमी ।   
  
गणेशस्य तु ॥   
  
वक्रतुण्डैकदंष्ट्रौ च महोदरगजाननौ ।   
  
लम्बोदराख्यश्च कठो विघ्नराजश्च सप्तमः ।   
  
धूम्रराजोऽष्टमो ज्ञेया गाणपत्या इति क्रमात् ।   
  
ब्राह्म्याद्या मातरः प्रोक्ताः शाक्तेया द्वारपालकाः ॥   
  
शारदायाम् ॥   
  
अनन्तरं साधकेन्द्रो दिव्यदृष्ट्यावलोकनात् ।   
  
दिव्यानुत्सारयेद्विघ्नानस्त्राद्भिश्चान्तरीक्षगान् ।   
  
पार्ष्णिघातैस्त्रिभिर्भौमानिति विघ्नान् निवारयेत् ।   
  
प्। ३७१) किञ्चित् स्पृशन् वामशाखां देहलीं लङ्घयेत्ततः ।   
  
अङ्गं सङ्कोचयन्नन्तः प्रविशेद्दक्षिणाङ्घ्रिणा ।   
  
मत्स्यसूक्तेऽपि ॥   
  
अवलोक्यं दिव्यदृष्ट्या विघ्नानुत्सारयेत्ततः ।   
  
त्रिः कृत्वा च पदाघातं दत्त्वा तालत्रयं ततः ।   
  
अङ्गं सङ्कोचयन्नन्तः प्रविशेत साधकोत्तमः ॥   
  
अथासनम् ।   
  
शाक्तानन्दतरङ्गिणीधृतगौरीजामले ॥   
  
सलिले यदि कुर्वीत देवतानां प्रपूजनम् ।   
  
तथाप्यासनमासीनो नोत्थितस्तु तथाचरेत् ।   
  
आसनं कल्पयित्वा तु मनसा पूजयेज्जले ॥   
  
आसनस्थो जपेत् सम्यङ्मन्त्रार्थगतमानसः ॥   
  
सम्मोहनतन्त्रे ॥   
  
रक्तासनोपविष्टस्तु लाक्षागुरुगृहे स्थितः ।   
  
नमःकल्पितरक्तो वा साधकः स्थिरसानसः ।   
  
तूलकम्बलवस्त्राणां सिंहव्याघ्रमृगाजिनम् ।   
  
कल्पयेदासनं धीमान् सौभाग्यज्ञानवर्द्धनम् ।   
  
कौशेयं वाथ वा चर्म तैलतौलमथापि वा ।   
  
शरपत्रं तालपत्रं कम्बलं दारवासनम् ॥   
  
कृष्णाजिने ज्ञानसिद्धिर्मुक्तिः स्याद्व्याघ्रचर्म्मणि ।   
  
कृष्णाजिने गृहस्थानां नाधिकारः कथञ्चन ।   
  
नादीक्षितो विशेज्जातु कृष्णसाराजिने गृही ॥   
  
विशेद्यतिर्वनस्थश्च ब्रह्मचारी च भिक्षुकः ।   
  
वस्त्रासने व्याधिनाशः कम्बलं दुःखमोचनम् ।   
  
जपध्यानतपोहानिं वस्त्रासनं करोति हि ॥   
  
अत्र वस्त्रनिषेधः केवलवस्त्रपरः अन्यथा विरोधापत्तेः ।   
  
कुशासने भवेदायुर्मोक्षः स्याद्व्याघ्रचर्म्मणि ।   
  
अजिने तु भवेत् पुत्री कम्बले सिद्धिरुत्तमा ।   
  
शान्तिके धवलः प्रोक्तः सर्वार्थं चित्रकम्बले ।   
  
स्यात् पौष्टिके तु कौशेयं कम्बले दुःखमोचनम् ।   
  
त्रिपुरापूजने देवि ! प्रशस्तं रक्तकम्बलम् ।   
  
नैतद्द्विहस्थतो दीर्घं सार्द्धहस्तान्न विस्तृतम् ।   
  
न त्र्यङ्गुलात् समुच्छायं पूजाकर्म्मणि सङ्ग्रहम् ।   
  
आसनञ्च ततः कुर्य्यान्नातिनीचं न चोच्छ्रितम् ॥   
  
गन्धर्वतन्त्रे ॥   
  
धरण्यां दुःखसम्भूतिर्दौर्भाग्यं दारुजासने ।   
  
आम्रनिम्बकदम्बानामासनं वंशनाशनम् ।   
  
वकुले किंशुके चैव पनसेषु हतश्रियः ।   
  
वंशेष्टका च धरणी तृणपल्लवनिर्मितम् ।   
  
प्। ३७२) वर्ज्जयेदासनं मन्त्री दारिद्र्यव्याधिदुःखदम् ॥   
  
एतेषां फलान्तरमुक्तम् ॥   
  
धरण्यां दुःखसम्भूतिर्दौर्भाग्यं दारुजासने ।   
  
वंशासने दरिद्रः स्यात् पाषाणे व्याधिपीडनम् ॥   
  
तृणासने यशोहानिः पल्लवे चित्तविभ्रमः ।   
  
जपध्यानतपोहानिर्वस्त्रासने विधीयते ।   
  
मृद्वासने यदा मन्त्री चेलाजिजकुशोत्तरे ।   
  
नादीक्षितो विशेज्जातु कृष्णाजिनासने गृही ।   
  
विशेद्यतिर्वनस्थो वा ब्रह्मचारी च भिक्षुकः ।   
  
इत्युक्तम् ॥   
  
दारुजासनं विशेषयति गन्धर्वतन्त्रे ॥   
  
गाम्भारीनिर्म्मितं शस्तं नानादारुमयं शुभम् ।   
  
चतुर्विशत्यङ्गुलं हि दीर्घं काष्ठासनं प्रिये ! ।   
  
षोडशाङ्गुलविस्तीर्णमुच्छ्राग्रे चतुरङ्गुलम् ।   
  
कम्बलम् चार्म्मणं शैलं महामायाप्रपूजने ।   
  
प्रशस्तमासनं देवि ! कथितं वरवर्णिनि ! ॥   
  
मुण्डमालातन्त्र तृतीयपटले ॥   
  
व्याघ्राजिनं सर्वसिद्ध्यै ज्ञानसिद्ध्यै मृगाजिनम् ।   
  
वस्त्रासनं रोगहरं वेत्रजं प्रीतिवर्द्धनम् ।   
  
कौशेयं पुष्टिदं प्रोक्तं कम्बलं सर्वसिद्धिदम् ।   
  
शुक्लं वा यदि वा कृष्णं विशेषाद्रक्तकम्बलम् ।   
  
उत्तराम्नायासनन्तु तत्रैव ॥   
  
मृदु कोमलमास्तीर्णं सङ्ग्रामपतितं हि यत् ।   
  
जन्तुव्यापादितं वापि मृतं वानरमासनम् ।   
  
गर्भच्युतां त्वचं वापि नारीणां योनिजां त्वचम् ।   
  
सर्वसिद्धिप्रदं देवि ! सर्वतोऽतिसमृद्धिदम् ।   
  
त्वचं वा यौवनस्थानां कुर्य्याद्वीरतरासनम् ।   
  
श्मशानकाष्ठघटितं पीठं वा दारुजं शुभम् ।   
  
नादीक्षितो विशेज्जातु कृष्णसाराजिने गृही ।   
  
उदासीनवदासीनः स्नातकब्रह्मचारिणाम् ।   
  
कुशाजिनाम्बरेणाढ्यं चतुरस्रं समन्ततः ।   
  
एकहस्तं द्विहस्तं वा चतुरस्रं समाचरेत् ।   
  
कर्म्मविशेषे आसनविशेषस्तु समयाचारतन्त्रे द्वितीयपटले ॥   
  
मेषासनन्तु वश्यार्थमाकृष्टौ व्याघ्रचर्म्म च ।   
  
शान्तौ मृगाजिनं शस्तं मोक्षार्थं व्याघ्रचर्म्म च ।   
  
गोचर्म्म स्तम्भने देवि ! सम्भवे वाजिचर्म्म च ।   
  
चर्म्मोष्ट्रस्य तु चोच्चाटे विद्वेषे श्वानचर्म्म च ।   
  
प्। ३७३) मारणे माहिषं चर्म्म कर्मोद्दिष्टं समाचरेत् ।   
  
सर्वकामार्थदं देवि ! वस्त्रपट्टासनं तथा ।   
  
ऊर्णासनं कम्बलं वा सर्वकर्म्मसु पूजितम् ।   
  
दुःखदारिद्र्यकरणं काष्ठपाषाणजासनम् ।   
  
स्वर्णादिरत्नजं देवि ! महासौभाग्यवर्द्धनम् ।   
  
शृणु देवि ! विशेषेण उत्तराम्नायस्य चासनम् ।   
  
येनाशु लभते पुण्यं फलं देवस्य दुर्लभम् ।   
  
शवासनन्तु सुभगे ! मृतमुण्डासनं तथा ।   
  
श्मशानमासनं देवि ! भगस्य दर्शनं तथा ।   
  
भगदर्शासनञ्चैव मैथुनासनकं तथा ।   
  
कृतमैथुनकं वापि वाञ्छितार्थफलप्रदम् ॥   
  
मात्स्ये पञ्चदशे ॥   
  
रुरुचर्मणि सत्कामः श्रीमोक्षौ व्याघ्रचर्मणि ।   
  
शक्तेः शस्तं कृष्णचर्म कृष्णव्याघ्रस्य भाविनि ! ।   
  
प्रस्तारमृच्छिले चैव रक्ते पीते च वाससी ।   
  
कम्बले द्रुतसिद्धिः स्याद्भद्रदारुमयेऽपि च ।   
  
तथा ।   
  
योगासनञ्च कूर्मञ्च विशेत् क्षौणीमनुस्मरन् ॥   
  
योगसारे द्वितीयपरिच्छेदे ॥   
  
कम्बलं कोमलञ्चैव कौशञ्च दारबं तथा ।   
  
एतेषामासनं प्रोक्तं चर्मासनं तथैव च ।   
  
लोम्नि चैव यदासीनस्तदा सर्वं विनश्यति ।   
  
लोमदर्शनमात्रेण सिद्धिहानिः प्रजायते ।   
  
काम्यार्थं कम्बलं प्रोक्तं ज्येष्ठं स्याद्रक्तकम्बलम् ।   
  
कृष्णाजिने ज्ञानसिद्धिः श्रीमोक्षौ व्याघ्रचर्मणि ।   
  
कुशासने मन्त्रसिद्धिर्नात्र कार्य्या विचारणा ॥   
  
समयाचारतन्त्रे ॥   
  
पृथ्वीमन्त्रस्य च ऋषिर्मेरुपृष्ठ उदाहृतः ।   
  
सुतलञ्च तथा छन्दः कूर्मो देवोऽस्य सुन्दरि ! ।   
  
आसने विनियोगः स्याद्बद्धपद्मासने विशेत् ।   
  
बद्धपद्मासन इत्युपलक्षणम् ॥   
  
पद्मस्वस्तिकवीरादिष्वेकासनसमास्थितः ।   
  
जपार्च्चनादिकं कुर्य्यादन्यथा निष्फलं भवेत् ।   
  
इति राघवभट्टवचनात् ॥   
  
आसनन्तु यतीनां कूर्माकारमन्येषां चतुष्कोणम् ।   
  
यथा राघवभट्टधृतम् ॥   
  
यतीनामासनं श्लक्ष्णं कूर्माकारन्तु कारयेत् ।   
  
अन्येषान्तु चतुष्पादं चतुरस्रन्तु कारयेत् ॥   
  
तथा ॥   
  
दानमाचमनं होमं भोजनं देवतार्च्चनम् ।   
  
प्। ३७४) प्रौढपादो न कुर्वीत स्वाध्यायञ्चैव तर्पणम् ॥   
  
प्रौढपादलक्षणमपि तत्रैव ।   
  
आसनारूढपादस्तु जानुनोर्वाथ जङ्घयोः ।   
  
कृतावसक्तकोषस्तु प्रौढपादः स उच्यते ॥   
  
इति राघवट्टधृतप्रौढपादलक्षणम् ॥   
  
गोरक्षसंहितायाम् ।   
  
आसनानि च तावन्ति यावन्तो जीवजन्तवः ।   
  
एतेषामखिलान् भेदान् विजानाति महेश्वरः ।   
  
चतुरशीतिलक्षाणामेकैकं समुदाहृतम् ।   
  
तथा शिवेन पीठानां षोडशानां शतं कृतम् ।   
  
आसनेषु समस्तेषु द्वयमेतदुदाहृतम् ।   
  
एकं सिद्धासनं प्रोक्तं द्वितीयं कमलासनम् ।   
  
योनिस्थानकमङ्घ्रिमूलघटितं कृत्वा दृढं विन्यसेत् मेढ्रे पादमथैकमेव   
हृदयं कृत्वा समं विग्रहम् ।   
  
स्थाणुः संयमितेन्द्रियोऽन्यनदृशा पश्यन् भ्रुवोरन्तरम्   
एतन्मोक्षकपाटभेदनकरं सिद्धासनं प्रोच्यते ॥   
  
इति सिद्धासनम् ॥ १ ॥   
  
वामोरूपरि दक्षिणं नियमतः संस्थाप्य वामं तथा दक्षोरूपरि पश्चिमेन   
विधिना धृत्वा कराभ्यां धृतम् ।   
  
अङ्गुष्ठं हृदये निधाय चिवुकं नासाग्रमालोकयेत् एतद्व्याधिविकारनाशनकरं   
पद्मासनं प्रोच्यते ॥   
  
अन्यदत्रापि ॥   
  
वामोरूपरि दक्षिणं हि चरणं संस्थाप्य वामं तथाप्यन्योरूपरि तस्य   
बन्धनविधौ धृत्वा कराभ्यां धृढम् ।   
  
अङ्गुष्ठौ हृदये निधाय चिवुकं नासाग्रमालोकयेदेतद्व्याधिविनाशकारि यमिनां   
पद्मासनं प्रोच्यते ॥ २ ॥   
  
इति पद्मासनम् ॥   
  
इत्याद्यासनानि योगोपयोगीन्येव ।   
  
पूजायां नैतेषां प्रयोजनम् ॥   
  
मत्स्यसूक्ते ॥   
  
पञ्चगव्येन संशोध्य मण्डपं यागभूमिकम् ।   
  
शरेण प्रोक्षणं कुर्य्यान्मूलमन्त्रेण वीक्षणम् ।   
  
विकिरान् विकिरेत्तत्र सप्तजप्तान् शराणुना ।   
  
धूपयेदन्तरे पश्चाच्चन्दनागुरुभिस्तथा ॥   
  
तथा ॥   
  
आत्मनो दक्षिणे भागे पूजाद्रव्याणि स्थापयेत् ।   
  
सव्ये सुवासितं कुम्भं तीर्थतोयेन पूरितम् ।   
  
वस्त्रपूतं ततः कार्य्यं रात्रितोयं विवर्ज्जयेत् ॥   
  
शारदायाम् ॥   
  
प्रक्षालनाय करयोः पत्श्चा पात्रं निवेशयेत् ।   
  
प्। ३७५) घृतप्रज्वलितान् दीपान् स्थापयत् परितः शुभान् ॥   
  
पाद्यार्घ्याचमनमधुपर्काचमनपात्राण्यप्यधुनैव स्थापयेत् ॥   
  
देवीपुराणे ॥   
  
हेमराजतताम्राणि मृच्छिलाशैलजानि च ।   
  
बलिदानादेपात्राणि शुभरेखोत्कराणि च ।   
  
अर्घ्यनैवेद्यपूजार्थं बलिदाने प्रकल्पयेदिति ।   
  
शिवरहस्ये शेषार्द्धम् ॥   
  
हैमपात्राणि सर्वाणि विहितानि भवन्तु मे ।   
  
अर्घ्यं दत्त्वा तु रौप्येण आयूराज्यसुताल्लभत् ।   
  
ताम्रपात्रेण सौभाग्यं धर्मं मृण्मयसम्भवे ।   
  
सर्वाभावे तु माहेयं स्वहस्तघटितं यदि ।   
  
माहेयं मृण्मयम् ॥   
  
आसनं चार्घ्यपात्रञ्च भग्नमासादयेत्ततः ।   
  
सर्वत्र स्वर्णकं ताम्रमन्यमात्रे ततोऽधिकम् ।   
  
पात्राणामादरः कार्य्यः पात्राण्येवोत्तमादरः ।   
  
बलिहोमक्रियार्थं हि विना पीठन्तु सिध्यति ।   
  
षट्त्रिंशदङ्गुलं पात्रमुत्तमं परिकीर्त्तितम् ।   
  
मध्यमं तत्त्रिभागोनं कनिष्ठं द्वादशाङ्गुलम् ॥   
  
चतुर्विंशाङ्गुलं मध्यं कनिष्ठं द्वादशाङ्गुलमिति क्वचित् पाठः ।   
  
वस्वङ्गुलविहीनन्तु न पात्रं कारयेद्बुध इति पाठान्तरम् ॥   
  
सर्वाभावे त्यजेत् पात्रं स्रवतै यत्र वारि तत् ।   
  
यत्रोदक न स्रवते तत् कर्मार्हमिति कार्य्यक्षमोपलम्भकमिति ।   
  
नाभीविवररूपाणि पुण्डरीकाकृतीनि च ।   
  
शङ्खशुक्तिवृक्षजानि पात्राणि परिकल्पयेत् ॥   
  
अथ पाद्यपात्रलक्षणम् ।   
  
वैखानसग्रन्थे ॥   
  
पादावनेजनजलग्रहणं पात्रमद्भुतम् ।   
  
लौहजं वा सरोजातं हैमं राजतमेव वा ।   
  
ताम्रं सचरणमपि वायवे न सतामिति ॥   
  
सिद्धान्तशेखरे ॥   
  
षडङ्गुलप्रविस्तारमुत्सेधं चतुरङ्गुलम् ।   
  
ओष्ठमेकाङ्गुलं कुर्य्यान्नासिकां चतुराङ्गुलाम् ।   
  
पृष्ठे पादसमायुक्तं चतुरङ्गुलमानतः ।   
  
पाद्यपात्रमिति ख्यातं सर्वदेवप्रपूजने ॥   
  
इति पाद्यपात्रलक्षणम् ॥   
  
अथ पाद्यप्रक्षेपणीयपात्रलक्षणम् ॥   
  
तत्रैव ॥   
  
अष्टाङ्गुलसमुत्सेधं विस्तारं षोडशाङ्गुलम् ।   
  
ओष्ठमेकाङ्गुलं कुर्य्याच्छरावाकृतिपात्रकम् ।   
  
प्। ३७६) पात्रयोरुभयोः कुर्य्याद्वृत्तकं कणके समे ।   
  
पृष्ठे पादसमायुक्तं षडङ्गुलसुविस्तृतम् ।   
  
पादोत्सेधं चतुर्मात्रं पाद्याधारं प्रकीर्त्तितम् ।   
  
इति पाद्यप्रक्षेपणीयपात्रलक्षणम् ।   
  
अथार्घ्यपात्रलक्षणम् ॥   
  
सिद्धान्तशेखरे ॥   
  
अर्घ्यस्य लक्षणं वक्ष्ये पलद्रव्यादिभेदतः ।   
  
सामान्यार्घ्यं तिरोधाम्यं विशेषार्घ्यपराङ्मुखम् ।   
  
अर्घ्यपात्राणि चत्वारि स्वर्णदूर्वाक्षतानि च ॥   
  
दुर्बलं राजतं ज्ञेयमधमानि ततः परम् ।   
  
ताम्रशुक्तिशिलादारुकर्ममृत्पात्रजानि च ।   
  
उत्तमं पलविंशत्या मध्यमं दशभिः पलैः ।   
  
हीनं पञ्चपलं कुर्य्यादेवमाचम्य पाद्ययोः ।   
  
चतुःपर्वाणि तानि स्युः निःसृतान्यष्टपर्वभिः ।   
  
पृष्ठेनाङ्कशुभाङ्कानि कृताकाराणि वा पुनः ।   
  
चतुरस्राणि कुर्वीत चतुष्पात्राणि चार्घ्यके ।   
  
कर्पूरं कुङ्कुमं दूर्वां सिधार्थं विल्वपत्रकम् ।   
  
यवदर्भान् कुशांश्चेति सामान्यार्घ्यं विनिक्षिपेत् ।   
  
तिलप्रसूनसिद्धार्थदर्भदूर्वायवाक्षतान् ।   
  
द्रव्याण्येतानि सप्तैव तिरोधाय विनिक्षिपेत् ।   
  
तिलतण्डुलसिद्धार्थदूर्वामुद्गयवानपि ।   
  
पराङ्मुखार्घ्यदाने च द्रव्यशुद्धिं प्रकल्पयेत् ॥   
  
इत्यर्घ्य पात्रलक्षणम् ॥   
  
अथाचमनपात्रलक्षणं वैखानसग्रन्थे ॥   
  
आचम्य वारिग्रहणपात्रमुत्तमलौहजम् ।   
  
सरोजकर्णिकाकारं कुर्य्यादद्भुतदर्शनम् ॥   
  
कार्त्तस्वरमयं स्थूलं राजतं वाथ पावनम् ॥   
  
कार्त्तस्वरं सुवर्णमिति ॥   
  
उत्तमलौहमपि तथा ॥   
  
सर्वन्तु तैजसं लौहमिति स्वरसात् रजतं ताम्रं वा ॥   
  
सिद्धान्तशेखरे ॥   
  
द्वादशाङ्गुलविस्तारं कुक्षिमध्यं सवृत्तकम् ।   
  
षडङ्गुलं तद्दलान्तमोष्ठं कुर्य्यात्तथाङ्गुलम् ॥   
  
अस्य तारं त्रिमात्रं स्यात् पार्श्वे नासागुणाङ्गुलम् ।   
  
रन्ध्रं कनिष्ठकातुल्यमग्रे तद्द्विगुणे त्वधः ।   
  
पृष्ठे पादं चतुः कुर्य्यादुत्सेधं द्व्यङ्गुलं ततः ।   
  
सडङ्गुलप्रविस्तारं पात्रमाचमनार्थकम् ॥   
  
इति आचमनपात्रलक्षणम् ॥   
  
अथ गन्धपात्रलक्षणम् ॥   
  
प्। ३७७) सिधान्तशेखरे ॥   
  
अर्घ्यवद्गन्धपात्रं स्यादिति ।   
  
अत्र अर्घ्यपात्रवदित्यनेन सम्पूर्णार्घ्य पात्रलक्षणातिदेशः ।   
  
यथा अर्घ्यपात्रं क्रियते तथैव गन्धपात्रं कर्त्तव्यमित्यर्थः ॥   
  
इति गन्धपात्रलक्षणम् ॥   
  
अथ धूपपात्रलक्षणं वैखानसग्रन्थे ॥   
  
धूपपात्रं सरोजातं सुवर्णादिविनिर्मितम् ।   
  
पादयोरपि तस्य स्यादुत्सेधं चतुरङ्गुलम् ।   
  
अनेकशुषिरं तस्य पिधानं सदृशं भवेत् ।   
  
शुषिरं छिद्रम् ॥   
  
पिधानमाच्छादनम् ।   
  
सिद्धान्तशेखरे ॥   
  
धूपपात्रविधिं वक्ष्ये पलद्रव्यादिपूर्ववत् ।   
  
चतुःपञ्चरसाश्वैर्वै पात्रविस्तारमङ्गुलैः ।   
  
रसाः षट् अश्वाः सप्त ।   
  
पात्रोत्सेधतो दैर्घ्यं स्यादोष्ठमर्द्धान्तकं मतम् ।   
  
पद्माभं परितः पात्रं द्व्यङ्गुलोऽधोगलो भवेत् ।   
  
पादमेकाङ्गुलोत्सेधं विस्तृतं द्व्यङ्गुलं ततः ।   
  
षट्पर्वदीर्घनाभं स्यादुन्नतं द्व्यङ्गुलं मतम् ।   
  
पूर्वकोत्सेधसंयुक्तं वृत्तञ्च चक्रचापवत् ।   
  
पिधानं द्व्यङ्गुलोत्सेधं नानाच्छिद्रसमन्वितम् ।   
  
एकच्छिद्रयुतं कुर्य्यात् कलसाकारमूर्द्ध्वतः ॥   
  
इति धूपपात्रलक्षणम् ॥   
  
वैखानसग्रन्थे ॥   
  
दीपपात्रं तता नालमध्ये कुमुदकोज्ज्वलम् ।   
  
वर्त्त्याधारैः शतेनापि युक्तमष्टाभिरेव च ।   
  
त्रिसप्तकाष्टभिश्चैव द्वाभ्यां वा दशभिश्च वा ।   
  
पञ्चभिर्वा यथाशक्ति कल्पयेच्चिह्नवित्तमः ।   
  
सिद्धान्तशेखरे ॥   
  
दीपपात्रविधिं वक्ष्ये पलद्रव्यादिरर्घ्यवत् ।   
  
पदेन नागलाद्यं हि धूपपात्रवदुच्यते ।   
  
एकपत्रं चतुष्पत्रं षड्दलं वाष्टपत्रकम् ।   
  
तत्रैकपत्रं मध्ये स्यान्निम्नाश्वत्थदलाकृति ।   
  
चतुष्पत्रं चतुर्दिक्षु मध्यमा निम्नकर्णिका ।   
  
षड्दले तु स्मृतं तद्वदुपपत्रसमन्वितम् ॥   
  
इति दीपपात्रलक्षणम् ॥   
  
अथ दीपमालालक्षणम् ॥   
  
सिद्धान्तशेखरे ॥   
  
दार्वयस्ताम्रसम्भूता दीपमालाऽधमा मता ।   
  
मध्यमा च तथा श्रेष्ठा स्वर्णा वा रौप्यजा क्रमात् ।   
  
यष्ट्या तु द्वारवत् कुर्य्यात् लिङ्गपृष्ठे प्रभाकृतिम् ।   
  
द्वाराभामन्यदेशे तु दीपमालां सुशोभनाम् ।   
  
चतुर्भिरङ्गुलैर्दीर्घं स्कन्धमङ्गुलविस्तृतम् ।   
  
प्। ३७८) एवं कृत्वा विभागैकं दण्डमध्ये नियोजयेत् ।   
  
स्कन्धात् स्कन्धं समं कुर्य्यादन्तरं भूतमात्रकम् ।   
  
दीपमालेति कथिता सर्वदेवादिपूजने ।   
  
इति दीपमालालक्षणम् ॥   
  
अथ दीपाधारलक्षणम् ॥   
  
सिद्धान्तशेखरे ॥   
  
हेमताम्रादिसम्भूतं विदध्यादुत्तमादिकम् ।   
  
द्वादशाङ्गुलमारभ्य द्विद्व्यङ्गुलविवृद्धितः ।   
  
अष्टादशोदितोत्सेधा दीपाधारस्य चोच्छ्रता ।   
  
स्नेहाधारस्य पादे तून्नाहं दैर्घ्यसमं मतम् ।   
  
पादनावशरावांशः स्नेहाधारोऽपि तत्समः ।   
  
तदूर्द्ध्वं मुकुलं कुर्य्यात् प्रादिकादिसमन्वितम् ।   
  
नानापरीसमायुक्तं नानाकुम्भांशमालिकम् ।   
  
दीपाधार इति प्रोक्तो लौहजान् दीपकांस्तु तान् ।   
  
नानावर्णान् तथा रम्यान् चतुर्हस्तप्रमाणकान् ।   
  
त्रिहस्तानेकहस्तान् वा द्विहस्तान् वा यथाबलम् ।   
  
ताम्रजान् राजतीयान् वा युग्मैस्तैः स्नेहधारकैः ॥   
  
इति दीपाधारलक्षणम् ॥   
  
वैखानसग्रन्थे ॥   
  
नीराजनक्रियापात्री हेमाद्रिद्रव्यनिर्म्मिता ।   
  
त्रितालोपेतविस्तीर्णघृतमध्या मनोहरा ॥   
  
सिधान्तशेखरे ॥   
  
हिरण्यतारताम्रादिनिर्म्मितं ह्युत्तमादिकम् ।   
  
षट् त्रिंशताङ्गुलैः श्रेष्ठं मध्यमं त्रिंशताङ्गुलैः ।   
  
चतुर्विंशतिमात्रैः स्यादधमं विस्तृतौ क्रमात् ।   
  
अग्निभागैकभागेन कुर्य्यान्मध्ये च कर्णिकाम् ।   
  
उत्तरकासमुत्सेधं कर्णिकायाः प्रमाणतः ।   
  
पीठिकं परितः कुर्य्यात् यवयुग्मेन विस्तृतम् ।   
  
तत्समानोन्नतानीह परितोऽष्टदलानि च ।   
  
परितोऽर्द्धप्रमाणेन काष्ठानामष्टकं समम् ।   
  
ओष्ठमेकाङ्गुलं कुर्याद्विस्तारात् कर्णिकोन्नते ।   
  
समानं पूर्णचन्द्राभं दीपाधारश्च कुम्भवत् ॥   
  
उन्नतादिचतुर्मात्रैर्विस्तृतैश्चाङ्गुलद्वयम् ।   
  
तत्र रन्ध्रद्वयं कुर्य्यात् कर्णिकामध्यमं समम् ॥   
  
इति नीराजनपात्रलक्षणम् ॥   
  
अथ घण्टालक्षणम् ॥   
  
वैखानसग्रन्थे ।   
  
शब्दब्रह्ममयी घण्टा हस्तोत्सेधप्रमाणिका ।   
  
ब्रह्माण्डगोलकाकारा सुराद्यात्मतमा भवेत् ।   
  
अधोमुखतालमानविस्तारोत्सेधनं ततः ।   
  
प्। ३७९) नानाविधाश्चतस्रो वा घण्टाः प्रतिदिशः कृता ।   
  
चक्राङ्का पङ्कजाङ्का वा सा घण्टा परिकीर्त्तिता ।   
  
एवं विधा भवेद्घण्टा यद्वा चित्तानुसारतः ।   
  
सिधान्तशेखरे ॥   
  
पञ्चाङ्गुलोन्नता घण्टा तद्वद्विस्तारसंयुता ।   
  
घण्टायास्तु परीणाहो विस्तारार्द्धेन कीर्त्तितः ।   
  
अङ्गुलस्तु भवेद्दण्डो दैर्घ्ये वृत्तसमं मतम् ।   
  
दण्डाग्रे वृषभं शूलं नलिनं वापि कारयेत् ।   
  
शुद्धकांस्येन कर्त्तव्यं घण्टालक्षणमीरितम् ॥   
  
इति घण्टालक्षणम् ॥  
  
अथ नैवेद्यपात्रलक्षणम् ॥   
  
वीरमित्रोदये ॥   
  
नैवेद्यपात्रं वक्ष्यामि केशवाय महात्मने ।   
  
हैरण्यं राजतं ताम्रं कांस्यं मृण्मयमेव वा ।   
  
पालासं मध्यमं प्लाक्षपात्रं विष्णोरतिप्रियम् ।   
  
हविर्द्रव्यप्रमाणानि पात्राणि परिकल्पयेदिति ॥   
  
सिद्धान्तशेखरे ॥   
  
सुवर्णरूप्यताम्रेभ्यः स्थालिकां ह्युत्तमादिकाम् ।   
  
शुद्धकांस्येन वा कुर्य्याद्देवनैवेद्यपात्रके ।   
  
एकपात्रं समारभ्य चासप्तात्तु ततः क्रमात् ।   
  
कुर्य्यान्नैवेद्यपात्राणि हीननैवेद्यकादिषु ।   
  
पात्रं शतं पलं श्रेष्ठं तदर्द्धं मध्यमं मतम् ।   
  
तदर्द्धं मध्यमं ज्ञेयम् पात्रसङ्ख्येति कीर्त्तिता ।   
  
स्थालिका नवधा कार्य्या भावाः षट्त्रिंशदङ्गुलम् ।   
  
अङ्गुलार्द्धमितैर्मूलैरष्टधाङ्गुलकैः क्रमात् ।   
  
इति विस्तारमाख्यातं स्थालिकानवके क्रमात् ।   
  
उत्तमत्रयमग्रे स्यान्मध्यमे मध्यमत्रयम् ।   
  
पुनस्त्रयमधस्तात् स्यात् स्थालिकानां यथाक्रमम् ॥   
  
इति नैवेद्यपात्रलक्षणम् ॥   
  
अथ पानीयपात्रलक्षणम् ॥   
  
वैश्वानरसंहितायाम् ॥   
  
पानीयपात्रं सौवर्णं राजतं ताम्रमेव वा ।   
  
वृक्षायतसुवृत्तं वा भवेदायतमेव वा ।   
  
प्रस्थमानप्रमाणाम्भः पुरयोग्यान्तरं शुभम् ॥   
  
इति पानीयपात्रलक्षणम् ॥   
  
अल ताम्बूलपात्रलक्षणम् ॥   
  
वैखानसग्रन्थे ॥   
  
कल्पयेद्रागलतिका दलपत्रसमन्विता ।   
  
अरत्निमानविस्तीर्णं कारयेद्वा यथाबलम् ।   
  
इति ताम्बूलपात्रलक्षणम् ॥  
  
इति प्राणतोषिण्यां तृतीयेऽर्थकाण्डे गन्धादिपात्रस्थापनान्तरूपपल्लवकथनं   
नाम चतुर्थः परिच्छेदः ।  
  
  
  
प्। ३८०) शारदायाम् ॥   
  
कृताञ्जलिपुटो भूत्वा वामदक्षिणपार्श्वयोः ।   
  
नत्वा गुरुं गणेशानं भूतशुद्धिमथाचरेत् ॥   
  
करशुद्धिं समापाद्य कुर्य्यात्तालत्रयं ततः ।   
  
ऊर्द्ध्वोर्द्धमस्त्रमन्त्रेण दिग्बन्धमपि देशिकः ।   
  
तेन सञ्ज्वलितं तेजो रक्षां कुर्य्यात् समन्ततः ।   
  
चतुर्थपटले ॥   
  
सुषुम्नावर्त्मनात्मानं परमात्मनि योजयेत् ।   
  
योगयुक्तेन विधिना चिन्मन्त्रेण समाहितः ।   
  
आत्मानं हृदयकमलस्थितं सुषुम्नावर्त्मना कुण्डलिन्या सह योगयुक्तेन विधिना   
चिन्मन्त्रेण हंस इति मन्त्रेण परमात्मनि योजयेदित्यन्वयः ।   
  
सुषुम्ना वर्त्म यस्याः सा तया ।   
  
हृदयकमलस्थ आत्मा तु ।   
  
हृदम्बुजे ब्रह्मरन्ध्रसम्भूते ज्ञाननालके ।   
  
ताराग्रमग्रे जीवस्तु चिन्तनीयो मनीषिभिरिति राघवभट्टधृतवचनेन ज्ञातव्यः ।   
  
योगयुक्तेन विधिना इत्यस्यायमर्थः ।   
  
गुरूपदिष्टमार्गेण हङ्कारेण कुण्डलिनीमुत्थाप्यैतां हृदयकमलगतां विभाव्य   
ततो जीवं मुखे गृहीत्वा सहस्रारगतां विभावयेत् ।   
  
तेन व्यो हंसमन्त्रेण द्वादशार्णोषिते परे ।   
  
इति वचनेनैकवाक्यतया चिन्मन्त्रो हंस इति ।   
  
शारदायाम् ॥   
  
कारेण सर्वभूतानां तत्त्वान्यपि विचिन्तयेत् ।   
  
वीजभावेन लीनानि व्युत्क्रमात् परमात्मनि ।   
  
सर्वभूतानां कारणे परमात्मनि वीजभावेन लीनानि तत्त्वानि चिन्तयेदित्यर्थः ॥   
  
व्युत्क्रमादिति सृष्टिक्रमापेक्षया ।   
  
अपि शब्दाद्वर्णानपि ।   
  
तदुक्तं पिङ्गलामते ॥   
  
सङ्कल्प्यैवं ततो न्यासस्थानाद्वर्णांश्च संहरेत् ।   
  
प्रतिलोमेन क्षलयो लकारस्य हकारके ।   
  
हलयश्च सकारेऽथ सलयश्च यकारके ।   
  
क्रमेणैवमपर्य्यन्तं लयमुत्पाद्य यत्नतः ।   
  
अकारं ब्रह्मरन्ध्रे च सहस्रारे नियोजयेदिति ॥   
  
प्। ३८१) शारदायाम् ॥   
  
ततः संशोषयेद्देहं वायुवीजेन वायुना ।   
  
वह्निवीजेन तेनैव सन्दहेत् सकलां तनुम् ।   
  
वायुवीजेन यकारेण वायुना तदुत्थवायुना ।   
  
वह्निवीजेन रेफेण तेनैवाग्निवीजोत्थवह्निना सकलामिति कलं पापं   
पापपुरुषसहितां तनुं निदहेदित्यर्थः ।   
  
सविशेषणविधितया न प्रकृतशरीरनाशः ।   
  
तत्कारणन्तु सविशेषणे विधिनिषेधौ विशेषणमुपसङ्क्रामतः सति विशेष्ये बाधे इति   
न्यायः ।   
  
बाधस्त्वन्वयानुपपत्तिः ।   
  
तात्पर्य्यविषयीभूते अर्थे अन्वयानुपपत्तौ ।   
  
यत्र तु विशिष्टे तात्पर्य्यं तत्र विशिष्टमप्युपगच्छतो विधिनिषेधौ न विशेष्यमात्रम्   
।   
  
तथाच भर्तृहरिः ॥   
  
नीलं पटं विधेहीति लोकेऽपि द्वयमीक्षते ।   
  
क्वचिन्नीलगुणस्यैव विशिष्टस्य विधिः क्वचित् ॥   
  
अत-एव गुप्तसाधनतन्त्रे षष्ठपटले ॥   
  
भूतशुद्धौ महादेव ! यदि देहन्तु नाशयेत् ।   
  
कुत्र स्थाने भवेत् सृष्टिरमृतं कुत्र सञ्चयेदिति देवीसन्देहप्रश्नस्योत्तरम् ॥   
  
महादेव उवाच ॥   
  
वामकुक्षौ स्थितं पापपुरुषं कज्जलप्रभम् ।   
  
तस्य संहरणार्थाय महती प्रकटीकृता ।   
  
लिङ्गदेहो महेशानि ! तस्य देहो न संशयः ।   
  
पापदेहं भवेद्दग्धं स्वदेहं नैव नाशयेत् ॥   
  
इति शिववचनम् ॥   
  
पापपुरुषध्यानन्तु राघवभट्टधृतम् ॥   
  
ब्रह्महत्याशिरस्कन्तु स्वर्णस्तेयभुजद्वयम् ।   
  
सुरापानहृदा युक्तं गुरुतल्पकटिद्वयम् ।   
  
तत्संसर्गिपदद्वन्द्वमङ्गप्रत्यङ्गपातकम् ।   
  
उपपातकरोमाणं रक्तश्मश्रुविलोचनम् ।   
  
खड्गचर्मधरं पापमङ्गुष्ठपरिमाणकम् ।   
  
अधोमुखं कृष्णवर्णं वामकुक्षौ विचिन्तयेत् ॥   
  
शारदायाम् ॥   
  
विश्लेषयंस्तदा दोषानमृतेनामृताम्भसा ।   
  
आपाद्य प्लावयेद्देहमापादतलमस्तकम् ।   
  
दोषस्वरूपपापपुरुषभस्मविश्लेषोऽपि वायुवीजेनैव ।   
  
तथाच गणेशविमर्षिण्याम् ॥   
  
तद्भस्मकूटमखिलं वायुवीजोत्थवायुना ।   
  
विकीर्य्यामृतवीजेन स्वदेहं प्लावयेत्ततः ।   
  
अमृतेनेति अमृतवीजेन वमित्यनेन ।   
  
प्। ३८२) अमृताम्भसा तदुत्थेनामृतेनापादतलमस्तकं   
देहमापाद्याप्लावयेदित्यन्वयः ॥   
  
शारदायाम् ॥   
  
आत्मलीनानानि तत्त्वानि स्वस्थान प्रापयेत्तदा ।   
  
आत्मानं हृदयाम्भोजमानयेत् परमात्मनः ।   
  
मनुना हंसदेवस्य कुर्यान्न्यासादिकं ततः ।   
  
परमात्मनः सकाशात् हंसदेवस्य मनुना आत्मानं   
हृदयाम्भोजमानयेदित्यन्वयः ॥   
  
हंसस्य वीजस्य देवः परमात्मा उपास्यत्वात् तन्मन्त्रेण सोऽहमित्यनेन ।   
  
तदुक्तं वशिष्ठसहितायाम् ॥   
  
 सोऽह मन्त्रेण ता मन्त्री नादान्ते सिद्धिभाविताम् ।   
  
ध्यात्वैवं ब्रह्मरन्ध्राच्च हृदि जीवं न्यसेदिति ॥   
  
तत्र गुरूपदेशतः प्रकारो लिख्यते ।   
  
ओमद्येत्यादि श्रीदेवपूजाद्यधिकारसिद्धये भूतशुद्ध्याद्यहं करिष्ये इति सङ्कल्प्य   
मूलाधारादुत्थितां विद्युत्सहस्रप्रभाभास्वरां विसतन्तुरूपां सुषुम्नामार्गेण   
हृदयकमलगता कुण्डलिनीं विभाव्य हृदयकमलाज्जीवं प्रदीपकलिकाकारं मुखे   
गृहीत्वा द्वादशार्णाम्बुजं सहस्रदलगतं विभाव्य तत्र जीवात्मानं   
हंसमन्त्रेण परमात्मनि योजयेत् ।   
  
ततः पादादिजानुपर्य्यन्तं चतुरस्रं पृथिवीमण्डलं विभाव्य तत्र   
पादगमनक्रियागन्तव्यगन्धघ्राणपृथिवीब्रह्मनिवृत्ति समानवायु संस्मृत्य ॐ ह्लीं   
ब्रह्मणे पृथिव्यधिपतये निवृत्तिकलात्मने हुं फट् स्वाहा इत्यमुम्मन्त्रमुच्चार्य्य   
तान् कुण्डलिनीद्वारा अप्सु प्रविलापयेदित्यप्स्थाने संहरेत् ।   
  
जान्वादिनाभिपर्य्यन्तं शुक्लमर्द्धचन्द्राकारं जलमण्डलं विभाव्य तत्र   
हस्तादानदातव्यरसरसनाजलविष्णुं प्रतिष्ठेदनिलस्य ॐ ह्लीं विष्णवे जलाधिपतये   
प्रतिष्ठाकलात्मने हुं फट् स्वाहा इत्यमुं मन्त्रमुच्चार्य्य तान् सर्वान्   
कुण्डलिनीद्वारा अग्नौ प्रविलापयामीत्यग्निस्थाने संहरेत् ।   
  
नाभ्यादिहृदयपर्य्यन्तं त्रिकोणं वह्निमण्डलं रक्तवर्णं विभाव्य तत्र   
पायुविसर्जनीयरूपचक्षुस्तेजोरुद्रविद्याव्यानानिलं संस्मृत्य ॐ हुं रुद्राय   
तेजोऽधिपतये विद्याकलात्मने हुं फट् स्वाहा इत्यमुं मन्त्रमुच्चार्य्य तान् सर्वान्   
कुण्डलिनीद्वारा वायौ प्रविलापयामीति वायुस्थाने संहरेत् ।   
  
प्। ३८३) ततो हृदयाद्रिभ्रूपर्य्यन्तं कृष्णवर्त्तुलं षड्विन्दुलाञ्छितं वायुमण्डलं   
विभाव्य तत्रापस्थानतद्विषयस्पर्शस्प्रष्टव्यवायवीयशान्त्यपानान् संस्मृत्य ॐ   
हौम् ईशानाय वाय्वधिपतये शान्तिकलात्मने हुं फट् स्वाहा इत्यमुं   
मन्त्रमुच्चार्य्य तान् सर्वान् कुण्डलिनीद्वारा आकाशे प्रविलापयामीत्याकाशस्थाने   
संहरेत् ।   
  
ततो भ्रूमध्यादिब्रह्मरन्ध्रान्तपर्य्यन्तं शुक्लवर्त्तुलमाकाशमण्डलं विभाव्य   
तत्र वाग्वदनवक्तव्यशब्दश्रोत्राकाशसदाशिवशान्त्यतीतप्राणान् संस्मृत्य ॐ   
हौं सदाशिवाय आकाशाधिपतये शान्त्यतीतकलात्मने हुं फट् स्वाहा इत्यमुं   
मन्त्रमुच्चार्य्य तान् सर्वान् कुलकुण्डलिनीद्वारा अहङ्कारे प्रविलापयामीत्यहङ्कारे   
प्रविलाप्य महत्तत्त्वं मातृकासञ्ज्ञकशब्दब्रह्मस्वरूपायां   
हृल्लेखानुभूतायां प्रकृतौ प्रविलापयामीति प्रविलाप्य तां तथाविधां   
नित्यशुद्धस्वभावे परमब्रह्मणि प्रविलापयामीति प्रविलापयेत् ॥   
  
तदुक्तं मन्त्रतन्त्रप्रकाशे ॥   
  
गन्धादिघ्राणसंयुक्तां पृथिवीमप्सु संहरेत् ।   
  
रसादिजिह्वया सार्द्धं जलमग्नौ विलापयेत् ।   
  
रूपादिचक्षुषा सार्द्धमग्निं वायौ विलापयेत् ।   
  
समीरमीश्वरे विद्वान् स्पर्शादित्वक्समन्वितम् ।   
  
अहङ्कारे हरेद्व्योम सशब्दं तन्महत्यपि ।   
  
महच्च सर्वशक्तानामव्यक्ते कारणे परे ।   
  
सच्चिदानन्दरूपं यद् वैष्णवं परमं पदम् ॥   
  
पृथिव्यादिक्रमात् सर्वं तत्र लीनं विचिन्तयेत् ।   
  
ततः शरीरस्यान्तर्य्यामी ऋषिः सत्यं देवता प्रकृतिपुरुषं छन्दः शोधनेन   
विनियोगः ।   
  
इत्युक्त्वा वामकुक्षिषु मुक्तरूपं पापपुरुषं विचिन्त्य यमिति वायुवीजस्य किष्किन्ध   
ऋषिर्वायुर्देतता जगतीच्छन्दः शरीरपापपुरुषशोधने विनियोगः ।   
  
इत्युक्त्वा नाभिमूले बिन्दुद्वयलाञ्छितमण्डले यं विचिन्तयेत् ।   
  
प्। ३८४) तद्वायुबीजं धूम्रं चञ्चलध्वजसंयुक्तं धूं धूं शब्दयुतं   
सर्वशोषणं हंसदैवतमिति ध्यात्वा पूरकप्रयोगेण षोडशवारं वीजमुच्चार्य्य   
तद्वीजोत्थवायुना स्वशरीरस्थं पापपुरुषं शोधितं विभावयेत् ।   
  
ततो रमित्यग्निवीजस्य कश्यप ऋषिरग्निर्देवता त्रिष्टुप्च्छन्दः तद्दाहे विनियोगः ।   
  
इत्युक्त्वा हृदये रक्तं त्रिकोणं वह्निमण्डलं विद्याकलायुतं रुद्रदैवतमिति ध्यात्वा   
प्रयोगेण चतुःषष्टिवारं वीजमावर्त्त्य तद्वीजोत्थाग्निना तद्भस्मीभूतं विभावयेत् ।   
  
ततो रेचकेण द्वात्रिंशन्मात्रया पूर्वोक्तरूपं वायुवीजमावर्त्त्य पापपुरुषभस्म   
रेचयेत् ।   
  
ततो वमिति वरुणवीजस्य हिरण्यगर्भ ऋषिर्हंसो देवता त्रिष्टुप्छन्दः प्लावने विनियोगः   
।   
  
इत्युक्त्वा ।   
  
वारुणं मण्डलं मूर्ध्नि शुभ्रं चन्द्रार्द्धसन्निभम् ।   
  
सितपङ्कजयुग्माभयकरं स्याद्वरुणदैवतम् ॥   
  
इति ध्यात्वा तद्वीजोत्थस्रुताम्मृतेन तच्छरीरभस्म पिण्डीभूतं विभावयेत् ।   
  
ततो लमिति पृथिवीवीजस्य ब्रह्म-ऋषिरिन्द्रो देवता गायत्रीच्छन्दः कठिनीकरणे विनियोगः ।   
  
इत्युक्त्वा ।   
  
आधारमण्डले पृथ्वीमण्डलं वज्रलाञ्छितम् ।   
  
चतुष्कोणञ्च कठिनं पीतवर्णेन्द्रदैवतम् ।   
  
लंवीजेन समायुक्तं ध्यायन् मनसि पूर्ववत् ॥   
  
इति ध्यात्वा तद्वीजोत्थकाठिन्येन तनुं दृढां भावयेत् ।   
  
ततो हमित्याकाशवीजस्य ब्रह्म ऋषिराकाशं देवता पङ्क्तिच्छन्दः व्यूहने विनियोग   
इत्युक्त्वा ।   
  
आकाशमण्डलं वृत्तं द्वादशान्ते ह्यनुज्ज्वलम् ।   
  
शान्त्यतीताकलायुक्तं विचिन्त्याकाशदैवतम् ।   
  
इति ध्यात्वा तदुत्थेनाकाशेनाकाशं विभावयेत् ।   
  
तद्वत् हमिति वीजेनावाय्वीकरणं भवेदिति ।   
  
एवं स्वशरीरं विचिन्त्य परमात्मनः सकाशात् सृष्टिक्रमेण तत्त्वानि स्वस्वस्थानं   
प्रापयेदिति ॥   
  
ततः परमात्मनः सकाशात् सोऽहं मन्त्रेण जीवं हृत्पद्ममानयेदिति सङ्क्षेपः ।   
  
इयञ्च भूतशुद्धिरावश्यकी ॥   
  
पञ्चशुद्धिविहीनेन कृता पूजाभिचारवत् ।   
  
विपरीतफलं दद्यादभक्त्या पूजनं यथा ।  
  
प्। ३८५) निर्-ऋतिर्विधिहीनानां फलं हन्ति हि कर्म्मणाम् ।   
  
निशाचराधिपत्यञ्च कुरुते शङ्कराज्ञया ॥   
  
इति शैवागमोक्तेः ।   
  
अन्यत्रापि ।   
  
देहकारणभूतानां भूतानां यद्विशोधनम् ।   
  
अवयवः ब्रह्मसंयोगाद् भूतशुद्धिरियं मता ।   
  
भूतशुद्धिं विना कर्म्म जपहोमार्च्चनादिकम् ।   
  
भवेत्तु निष्फलं सर्वं प्रकारेणाप्यनुष्ठितम् ॥   
  
इति मत्स्यसूक्ते पञ्चदशपटले ॥   
  
नत्वा गुरुं गणेशानं भूतशुद्धिं समाचरेत् ।   
  
उभाभ्यामपि पाणिभ्यां तर्ज्जन्यङ्गुष्ठयोगतः ।   
  
गृहीत्वा यं क्षमं देवि ! यमित्याघ्राय निक्षिपेत् ॥   
  
महानिर्वाणतन्त्रे पञ्चमोल्लासे च ॥   
  
स्वाङ्के निधाय च करावुत्तानौ साधकोत्तमः ।   
  
मनो निवेश्य मूले च हुङ्कारे शैवकुण्डलीम् ।   
  
उत्थाप्य हंसमन्त्रेण पृथिव्या सहितान्तु ताम् ।   
  
स्वाधिष्ठानं समानीय ततस्तत्त्वे नियोजयेत् ।   
  
घ्राणादिघ्राणसंयुक्तां पृथिवीमप्सु संहरेत् ।   
  
रसादि जिह्वया सार्द्धं जलमग्नौ विलापयेत् ।   
  
रूपादि चक्षुषा सार्द्धमग्निं वायौ विलाप्य च ।   
  
स्पर्शादि त्वग्युतं वायुमाकाशे विप्रलापयेत् ।   
  
अहङ्कारे तरेद्व्योम सशब्दं तन्महत्यपि ।   
  
महत्तत्त्वञ्च प्रकृतौ तां ब्रह्मणि विलापयेत् ।   
  
एवं विलाप्य मतिमान् वामकुक्षौ विचिन्तयेत् ।   
  
पुरुषं कृष्णवर्णञ्च रक्तश्मश्रुविलोचनम् ।   
  
खड्गचर्म्मधरं क्रुद्धमङ्गुष्ठपरिमाणकम् ।   
  
सर्वपापस्वरूपञ्च सर्वदाधोमुखस्थितम् ।   
  
ततस्तु वामनासायां यं बीजं धूम्रवर्णकम् ।   
  
सञ्चिन्त्य पूरयेत्तेन वायुं षोडशमात्रया ।   
  
तेन पापात्मकं देहं शोधयेत् साधकाग्रणीः ।   
  
नाभौ रं रक्तवर्णञ्च ध्यात्वा तज्जातवह्निना ।   
  
चतुःषष्ट्या कुम्भकेन दहेत् पापवतीं तनुम् ।   
  
ललाटे वरुणं बीजं शुक्लवर्णं विचिन्त्य च ।   
  
द्वात्रिंशता रेचकेन प्लावयेदमृताम्भसा ।   
  
आपादशीर्षपर्य्यन्तमाप्लाव्य तदनन्तरम् ।   
  
उत्पन्नं भावयेद्देहं नवीनं देवतामयम् ।   
  
पृथ्वीबीजं पीतवर्णं मूलाधारे विचिन्तयन् ।   
  
तेन दिव्यावलोकेन दृढीकुर्य्यान्निजां तनुम् ।   
  
प्। ३८६) हृदये हस्तमादाय आं ह्रीं क्रों हं स उच्चरन् ।   
  
सोऽहं मन्त्रेण तद्देहे देव्याः प्राणान् प्रतिष्ठयेत् ।   
  
भूतशुद्धिं विधायेत्थं देवीभावपरायणः ॥   
  
नीलतन्त्रे चतुर्थपटलेऽपि ॥   
  
भूतशुद्धिं ततो वक्ष्ये शृणुष्वावहितानघे ! ।   
  
अपानमूर्द्ध्वगं कृत्वा दिव्यतत्त्वैः प्रपूर्य्य च ।   
  
हंसमन्त्रेण चाधाराच्छक्तिं कुण्डलिनीं पराम् ।   
  
क्रमाच्चक्राणि निर्भिद्य जीवात्मानं ततोऽम्बुजम् ।   
  
सहस्रारं ततो नीत्वा परे ब्रह्मणि योजयेत् ।   
  
इन्द्रियाणि दशेकञ्च महत्तत्त्वानि तद्गुणान् ।   
  
शुद्धं करोति चित्तानि तत्त्वानि प्रकृतेर्वपुः ।   
  
चतुर्विंशतितत्त्वानि वीजभावेन योजयेत् ।   
  
ततः शून्ये शरीरे च वामभागे विचिन्तयेत् ।   
  
निर्लेपं निर्गुणं शुद्धमात्मानं तारिणीमयम् ।   
  
अन्तरीक्षे ततो ध्यायेदाः काराद्रक्तपङ्कजम् ।   
  
भूयस्तस्योपरि ध्यायेत् टाङ्कारेच्छेतपङ्कजम् ।   
  
पुनस्तस्योपरि ध्यायेद् हुङ्कारं नीलसन्निभम् ।   
  
ततो हुङ्ङ्कारवीजे तु कर्त्तृका वीजभूषितम् ।   
  
कर्त्तुः परिगतां ध्यायेदात्मानं तारिणीमयम् ।   
  
तथा ।   
  
वश्यादौ रक्तवर्णं तमाकृष्टौ पीतरूपिणम् ।   
  
मारणोच्चाटनैर्धूम्रं कृष्णम् तत्तदपेक्षया ।   
  
एवम्भूतं स्वमात्मानं ध्यायेच्च तारिणीमयम् ॥   
  
विश्वसारतस्त्रे द्वितीयपटले ॥   
  
यमिति वायुवीजेन षोडशेन तु पूरयेत् ।   
  
चतुः षष्ट्या च तेनैव पापदेहं प्रशोधयेत् ।   
  
तेन वीजेन विधिना पिङ्गलायाञ्च रेचयेत् ।   
  
द्वात्रिंशन्मात्रया भस्म श्वासमार्गेण वै शनैः ।   
  
एवं वारत्रयं कृत्वा भूतानां शोधनं स्मृतम् ।   
  
पूरयेत् प्रतिलोमेन वह्निवीजेन देशिकः ।   
  
षोडशेन चतुःषष्ट्या कुम्भयेद्रेचयेत्ततः ।   
  
द्वात्रिंशन्मात्रया चैव दहनं परिकीर्त्तितम् ।   
  
चतुर्द्धा च प्रजप्याथ तद्वर्णं प्रजपेत् क्रमात् ।   
  
शोषणं दहनञ्चैव प्ल्वावनं परिकीर्त्तितम् ।   
  
किस्किन्धः कश्यपश्चैव हिरण्यगर्भस्ततः परम् ।   
  
वीजानाम् ऋषयः प्रोक्ताः शृणुष्व कमलेक्षणे ! ।   
  
प्राणायामं ततः कुर्य्यात् क्रमेण देशिकोत्तमः ।   
  
प्। ३८७) सहस्रारे महापद्मे चिन्तयेदिष्टदेवताम् ।   
  
यथा ध्यानं यथोक्तेन गुरुमार्गेण देशिकः ।   
  
तदा भूतानि तज्ज्ञानि सगुणानि विधानतः ।   
  
सकलाशक्तियुक्तानि वर्णमात्रक्रमेण च ।  
  
प्रतिलोमेन संहृत्य सतत्त्वधातुसंयुतैः ।  
  
मूलाधारं सहस्रारं षट्चक्रक्रमयोगतः ।  
  
व्युत्क्रमेण विचिन्त्याथ सहस्रारं ततोऽवधि ।  
  
ॐ मन्त्रे चालयेद्बीजं षट्चक्रक्रमयोगतः ।  
  
ऐक्यं विभाव्य तत्स्थाने मन्त्रमेकं समभ्यसेत् ।  
  
सोऽहं मन्त्रं समुच्चार्य्य सूक्ष्मब्रह्म विचिन्तयेत् ।  
  
तत्क्षणान्निर्मलं देहं निर्द्वन्द्व निष्परिग्रहम् ।  
  
अद्वैतं चिन्तयेत्तत्र मनसा वह्नियोगतः ।  
  
अकारादिक्षकारान्तवर्णमालाक्रमेण च ।  
  
चिन्तयेत् श्वासरोधेन पूरकुम्भकरेचकैः ।  
  
एवं विचिन्त्यतान् वर्णान् ततश्चन्द्रमनुं स्मरेत् ।  
  
टान्तं बिन्दुसमायुक्तमर्द्धचन्द्रविभूषितम् ।  
  
चतुर्द्धा प्रजपेन्मन्त्रं मनसा वायुना सुधीः ।  
  
इन्द्रबीजं जपेद्देवि ! तत्त्वबीजं ततः परम् ।  
  
दूरीकृत्य विधानेन धारया सुधया पुनः ।  
  
ततः सञ्चिन्तयेद्देवि ! पूर्वोक्तं मातृकामयम् ।  
  
सकलानादसंयुक्तं स्वशक्तिसहितं ततः ।  
  
पञ्चाशद्वर्णसंयुक्तं महाभूतसमन्वितम् ।  
  
पञ्चभूतात्मकं देहमनुलोमेन चिन्तयेत् ।  
  
अन्तर्य्यामी ऋषिस्तस्य प्राणायामस्य देवता ।  
  
वक्षःस्थले दक्षहस्तं दत्त्वा साधकसत्तमः ।  
  
पूर्वोक्तप्राणमनुना ऋषिश्छन्दःसमन्वितम् ।  
  
हंसमन्त्रेण तं प्राणमावाहनमुदाहृतम् ।  
  
सधातूनि सतत्त्वानि इहागत्य चिरं सुखम् ।  
  
तिष्ठन्तु वह्निजायान्तं मन्त्रमेनं समुद्धरेत् ।  
  
अकारादिक्षकारान्तं पञ्चाशद्वर्णसंयुतम् ।  
  
विचिन्त्य मनसा देहं तदा देवो भवेन्नरः ।  
  
प्राणायामं त्रिरावृत्य बलं प्राणेषु निक्षिपेत् ।  
  
अकारादिक्षकारान्तं पूरकुम्भकरेचकैः ।  
  
प्रतिलोमानुलोमेन विचिन्त्य प्राणमावहन् ।  
  
तत्क्षणाद्विरजो मन्त्री भवेत् साक्षात् सदाशिवः ।  
  
नृसिंहेनैव मन्त्रेण देहे बीजं विनिक्षिपेत् ।  
  
प्। ३८८) मूलाधारं ततः प्राप्य जीवात्मानं विचिन्तयेत् ।  
  
कुण्डलीरूपसम्भूता विद्युदग्निसमप्रभा ।  
  
निर्म्मला निर्विकारस्था सर्वसिद्धिसमन्विता ।  
  
तदन्ते विन्यसेद्देहे मातृकां वर्णरूपिणीम् ।  
  
मन्त्रेणानेन तां ध्यात्वा विन्यसेत् सकलां तनुम् ॥  
  
अथ प्राणायामः ॥   
  
दक्षिणामूर्त्तितन्त्रे सप्तमपटले ॥  
  
मूलमन्त्रेण देवेशि ! वामेनापूर्य्य चोदरम् ।  
  
कुम्भकेन त्रिरावृत्त्या दक्षिणेन च रेचयेत् ।  
  
कनिष्ठानामिकाङ्गुष्ठैर्यन्नासापुटधारणम् ।  
  
प्राणायामः स विज्ञेयस्तर्ज्जनीमध्यमे विना ॥  
  
प्राणायामे विशेषः पश्चाद्वक्ष्यते ॥  
  
ततो दीक्षापद्धत्युक्तं तन्त्रसारधृततत्तत्कल्पोक्तञ्च न्यासादिकं कुर्य्यात् ॥  
  
अथ पूजाधारनिरूपणम् ।   
  
मातृकाभेदतन्त्रे द्वादशपटले ॥  
  
शालग्रामे मणौ यन्त्रे प्रतिमायां घटे जले ।  
  
पुस्तिकायाञ्च गङ्गायां शिवलिङ्गे प्रसूनके ।  
  
आधारभेदे फलविशेषस्तत्रैव ।  
  
शालग्रामे शतगुणं मणौ तद्वत् फलं लभेत् ।  
  
यन्त्रे लक्षगुणं पुण्यं मूर्त्तौ लक्षं सुलोचने ! ।  
  
घटे चैकगुण पुण्यं जले चैकगुणं प्रिये ! ।  
  
पुस्तिकायां सहस्रन्तु गङ्गायास्तत्समं फलम् ।  
  
शिवलिङ्गे ह्यनन्तं हि विना पार्थिवलिङ्गकम् ।  
  
पुष्पयन्त्रे महेशानि ! पूजनात् सर्वसिद्धिभाक् ।  
  
शालग्रामादिनिकटे यन्त्रकरणनिषेधोऽपि ।  
  
शालग्रामे च पूजायां न लिखेद् यन्त्रमुत्तमम् ।  
  
मणौ स्थिते महेशानि ! न लिखेद्यन्त्रमुत्तमम् ।  
  
प्रतिमायाश्च पुरतो घटं संस्थाप्य यत्नतः ।  
  
परिवारान् यजेत्तत्र घटे तु परमेश्वरि ! ।  
  
यन्त्राधिष्ठातृदेवांश्च घटवक्त्रे प्रपूजयेत् ।  
  
समस्तदेवतारूपं घटञ्च परिचिन्तयेत् ।  
  
सुरद्रुमस्वरूपो हि घटोऽयं परमेश्वरि ! ॥  
  
प्रतिमानिकटे यन्त्रकरणनिषेधोऽपि तत्रैव ।  
  
जन्मस्थानं महायन्त्रं यदि कुर्य्यात्तु साधकः ।  
  
तत्र मूर्त्तिं न कुर्य्यात्तु यदि यन्त्रञ्च कारयेत् ।  
  
यदि कुर्य्यात्तु मोहेन यजेद्वारद्वयं प्रिये ! ।  
  
द्विगुणं पूजनं तत्र द्विगुणं बलिदानकम् ।  
  
द्विगुणं प्रजपेन्मन्त्रं द्विगुणं होममाचरेत् ।  
  
प्। ३८९) अन्यथा विफला पूजा विफलं बलिदानकम् ।  
  
सर्वं हि विफलं यस्मात्तस्माद् यन्त्रं न कारयेत् ।  
  
गुप्तसाधनतन्त्रे अष्टमपटले ।   
  
सामान्ये च जले देवि ! पूजा दोषादिशान्तये ।   
  
तथा ।  
  
न कुर्य्यात् पार्थिवे लिङ्गे देवीपूजादिकाः क्रिया ।  
  
पार्थिवे पूजनाद्देवि ! सिद्धिहानिः प्रजायते ।  
  
यदि दैवान्महेशानि ! मृत्तिकास्खलनं भवेत् ।  
  
तावद्वर्षसहस्राणि नरके पूयशोणिते ।  
  
कुम्भीपाके महाघोरे पितृभिः सह पच्यते ।  
  
अत एव महेशानि ! पार्थिवे न हि पूजयेत् ।  
  
स्फाटिकादीन् समानीय लिङ्गं निर्माय यत्नतः ।  
  
तत्र लिङ्गे पूजनाद्धि सर्वसिद्धियुतो भवेत् ॥  
  
तन्त्रान्तरे ॥  
  
कालिकां तारिणीञ्चैव त्रिपुरां भुवनेश्वरीम् ।  
  
योऽर्च्चयेत् पार्थिवे लिङ्गे स याति परमां गतिम् ।  
  
तारिण्याः कालिकायाश्च सुन्दर्य्याः परमेश्वरि ! ।  
  
पार्थिवे पूजनाद्देवि ! चतुर्वर्गफलं लभेत् ।  
  
एवञ्च गुप्तसाधनोक्तवचनं कालिकादिविशेषेतरपरम् समान्यविशेषन्यायात् ।  
  
यद्यपि देवताया निराकारत्वेन ध्यानादिकमसम्भवं तथापि साकारतया   
ध्यानं सर्वसमञ्जसं तस्याः साकारत्वकारणन्तूक्तम् मुण्डमालातन्त्रे   
सप्तमपटले ॥  
  
शिव उवाच ॥  
  
निर्गुणा प्रकृतिः सत्यमहमेव च निर्गुणः ।  
  
यदैव सगुणा त्वं हि सगुणोऽहं सदाशिवः ।  
  
सत्यं हि सगुणा देवी सत्यं हि निर्गुणः शिवः ।  
  
उपासकानां सिद्ध्यर्थं सगुणा सगुणो मतः ॥  
  
महानिर्वाणतन्त्रे पञ्चमोल्लासे ॥  
  
ध्यानन्तु द्विविधं प्रोक्तं स्वरूपारूपभेदतः ।  
  
अरूपं तव यद्ध्यानमवाङ्मनसगोचरम् ।  
  
अव्यक्तं सर्वतो व्याप्तमिदमित्थं विवर्ज्जितम् ।  
  
अगम्यं योगिभिर्गम्यं कृत्स्नैर्बहुसमाधिभिः ।  
  
मनसो धारणार्थाय शीघ्रं स्वाभीष्टसिद्धये ।  
  
सूक्ष्मध्यानं पुरोधाय स्थूलध्यानं वदामि ते ।  
  
त्रयोदशोल्लासे ॥   
  
देव्युवाच ॥   
  
महादेवेशादिशक्तेर्महाकाल्या महाद्युतेः ।  
  
सूक्ष्मातिसूक्ष्मभूतायाः कथं रूपनिरूपणम् ॥  
  
रूपं प्रकृतिकार्य्याणां सातु साक्षात् परात्परा ।  
  
प्। ३९०) एतन्मे संशयं देव ! विशेषाच्छेत्तुमर्हसि ॥  
  
इति देवीप्रश्नानन्तरं श्रीसदाशिव उवाच ॥  
  
उपासकानां कार्य्याय पुरैव कथितं प्रिये ! ।  
  
गुणक्रियानुसारेण रूपं देव्याः प्रकल्पितम् ॥  
  
इत्युक्तम् ॥  
  
श्वेतपीतादिको वर्णो यथा कृष्णे विलीयते ।   
  
प्रविशन्ति तथा काल्यां सर्वभूतानि शैलजे ! ।  
  
अथ तस्याः कालशक्तेर्निर्गुणाया निराकृतेः ।  
  
हितायाः प्राप्तमूर्त्तेस्तु वर्णः कृष्णो निरूपितः ।  
  
नित्यायाः कालरूपाया अरूपायाः शिवात्मनः ।  
  
अमृतत्वाल्ललाटेऽस्याः शशिचिह्नं निरूपितम् ।  
  
शशिसूर्य्याग्निभिर्नेत्रैरखिलं कालिका जगत् ।  
  
सम्पश्यति यतस्तस्मात् कल्पितं नयनत्रयम् ।  
  
ग्रसनात् सर्वसत्त्वानां कालदण्डेन चर्वणात् ।  
  
तद्रक्तवासोरूपेण भासितं सकलं जगत् ।  
  
समये समये जीवरक्षणं विपदः शिवे ! ।  
  
प्रेरणं स्वस्वकार्य्येषु वरञ्चाभयमीरितम् ।  
  
रजोजनितविश्वानि विष्टभ्य परितिष्ठति ।  
  
अतो हि कथितं भद्रे ! रक्तपद्मासनस्थिताम् ॥  
  
कुलार्णवे पञ्चमखण्डे षष्ठोल्लासेऽपि ॥  
  
चिन्मयस्याप्रमेयस्य निष्कलस्याशरीरिणः ।  
  
साधकानां हितार्थाय ब्रह्मणो रूपकल्पना ।  
  
लिङ्गस्थण्डिलवह्न्यम्बु यन्त्रकुड्यपटेषु च ।  
  
मण्डले फलके मूर्ध्नि हृदि वा दश कीर्त्तिताः ।  
  
एषु स्थानेषु देवेशि ! यजन्ति परमां शिवाम् ।  
  
अरूपां रूपिणीं कृत्वा कर्मकाण्डरता नराः ।  
  
गवां सर्वाङ्गजक्षीरं स्रवेत् स्तनमुखाद् यथा ।  
  
तथा सर्वगतो देवः प्रतिमादिषु राजते ।  
  
आभिरूप्याच्च विम्बस्य पूजायाश्च विशेषतः ।  
  
साधकस्य च विश्वासाद्देवतासन्निधिर्भवेत् ।  
  
नारदपञ्चरात्रे द्वितीयरात्रे च ॥  
  
नारद उवाच ॥  
  
भक्तिज्ञानञ्च भक्तानां योगज्ञानञ्च योगिनाम् ।  
  
केषां वर्त्म प्रशस्तञ्च तन्मां कथितुमर्हसि ॥  
  
श्रीमहादेव उवाच ॥  
  
ध्यायन्ति योगिनः सर्वे ज्योतीरूपं सनातनम् ।  
  
निर्गुणस्य शरीरञ्च न मन्यन्ते च योगिनः ।  
  
प्। ३९१) शरीरं प्रक्तनं सर्वं निर्गुणं प्रकृतेः परम् ।  
  
गुणेन सञ्जातदेहो निर्गुणस्य कुतो भवेत् ।  
  
इति सर्वं योगशास्त्रं योगविद्भिः प्रकीर्त्तितम् ।  
  
वैष्णवास्तं न मन्यन्ते कुमाराद्या वयं द्विज ! ।  
  
वदन्ति वैष्णवाः सर्वे तेजस्तेजस्विनां विना ।  
  
कृष्णो नित्यशरीरी च तस्य तेजो हि वर्त्तते ।  
  
तेजोऽभ्यन्तर एवाहुः कृष्णमूर्त्तिः सनातनी ।  
  
ध्यायन्ते योगिनः सर्वे तत्तेजो भक्तिपूर्वकम् ।  
  
सुपक्वभक्त्या कामेन स योगी वैष्णवी भवेत् ।  
  
तेजोऽभ्यन्तररूपञ्च ध्यायन्ते योगिनः सदा ।  
  
दासानाञ्च कुतो दास्यं विना देहेन नारद ! ।  
  
वैष्णवानां मतं शस्तं सर्वेभ्योऽपि च नारद ! ।  
  
न वैष्णवात् परो ज्ञानी ब्रह्माण्डेषु च ब्रह्मणाम् ॥  
  
एवं देवतायाः साकारत्वे सिद्धे स्वस्वकल्पोक्तं तन्त्रसाराद्युक्तं देवताध्यानं   
कृत्वाः मानसैः सम्पूज्य शङ्खस्थापनाद्यावरणपुजान्तं तन्त्रसारोक्तं कर्म्म   
कुर्य्यात् ।  
  
मानसपूजान्तु अग्रे उपपादयिष्ये ।  
  
सम्प्रति प्राणप्रतिष्ठायां विशेषो लिख्यते ॥  
  
शारदातिलके त्रयोविंशतिपटले ॥  
  
प्राणप्रतिष्ठामन्त्रस्य विधानमभिधीयते ।  
  
येन प्रागीरिता मन्त्राः प्राणवन्तो भवन्ति ते ।  
  
यद्यपि मन्त्राणां प्राणप्रतिष्ठा नास्ति तेषां स्वत एव समर्थत्वात् तथापि   
यन्त्रादौ लिखितानां प्राणप्रतिष्ठा क्रियते तद्द्वारेण प्राणवन्त इत्युक्तिः ।  
  
प्राणप्रतिष्ठया समस्तयन्त्रविहितयन्त्रप्रयोगपुत्तल्यादि सर्वं प्रतिष्ठितप्राणं क्रियते   
इत्यर्थः ॥  
  
पाशाङ्कुशपुटा शक्तिर्वाणीबिन्दुविभूषितः ।   
  
याद्याः सप्त कलावन्तो व्योम सार्द्धेन्दुसंयुतम् ।  
  
प्रथमं पाशबीजं ततः शक्तिबीजं ततोऽङ्कुशबीजं वाणीयः बिन्दुभूषित इत्यनेन   
यं याद्या इति उद्धृतयकारानुवादेन सप्तमन्तु तद्यमिति भिन्नवीजम् ।  
  
पूर्वं पृथगुद्धारस्तु सप्तानामपि सबिन्दुताख्यापनाय ।  
  
तथा च राघवभट्टधृतम् ॥  
  
पाशाङ्कुशान्तरितः शक्तिमनोः परस्तादुच्चार्य्य यदि वसुवर्णगुणं सहंसमिति   
व्योम हकारः सार्द्धेन्दुसंयुतं हम् ।   
  
क्वचित्तु सनेन्दुसंयुतमिति पाठस्तदा होमिति ।  
  
प्। ३९२) तदन्ते हंसमन्त्रः स्यात् ततोऽमुष्य पदं वदेत् ।  
  
प्राणा इति वदेत् पश्चादिह प्राणास्ततः परम् ।  
  
अमुष्य जीव इहतः स्थितोऽमुष्य पदं वदेत् ।  
  
सर्वेन्द्रियाण्यमुष्यान्ते वाङ्मनश्चक्षुरन्ततः ।  
  
श्रोत्रघ्राणपदे प्राणा इहागत्य सुखं चिरम् ।  
  
तिष्ठन्त्वग्निबधूरन्ते प्राणमन्त्रोऽयमीरितः ।  
  
प्रत्यमुष्य पदं पूर्वं पाशादीनि प्रयोजयेत् ।  
  
षडधिकषष्ट्यक्षरोऽयं मन्त्रः ।  
  
प्रयोगेषु समाख्यातः प्राणमन्त्रो मनीषिभिः ।  
  
केवलमेतत्साधनार्थं जपव्यतिरेकेण सर्वत्रान्यत्र प्रयोग एव ।  
  
तेनात्मनि यत्र पुत्तल्यादावपि प्राणप्रतिष्ठासमये प्रत्यमुष्य पदं पाशादीनि   
संयोज्य अमुष्य पदस्थाने षष्ठ्यन्तं साध्यनाम संयोज्य मन्त्रमुच्चरेदिति   
ज्ञेयम् ॥  
  
ब्रह्मविष्णुशिवाः प्रोक्ता मुनयस्तन्त्रवेदिभिः ।  
  
उक्तमृग्यजुषांसामच्छन्दश्छन्दोविशारदैः ।  
  
चैतन्यरूपाः प्राणा मे देवताशक्तिरीरिता ।  
  
कवर्गेण वियत्पूर्वे भूते हृदयमीरितम् ।  
  
शिवश्च वर्गसन्धाद्यैरीरितं तदनन्तरम् ।  
  
ज्ञानेन्द्रियेऽष्टवर्गाद्यैस्तच्छिखा परिकीर्त्तिता ।  
  
कर्मेन्द्रियैस्तवर्गाद्यैः कवचं परिकीर्त्तितम् ।  
  
वचनाद्यैः पवर्गाद्यैर्विलोचनमुदीरितम् ।  
  
बुद्ध्याद्यैर्यादिसंयुक्तैरस्त्रस्य न्यासमीरितम् ।  
  
आत्मनेऽन्ताः समाख्याता अङ्गमन्त्राः सजातिभिः ॥  
  
प्रयोगो यथा ॥  
  
ङं कं खं घं गम् आकाशवायुवह्निसलिलभूम्यात्मने हृदयाय नमः ।  
  
ञं चं छं झं जं शब्दस्पर्शरूपरसगन्धात्मने शिरसे स्वाहा ।  
  
णं टं ठं ढं डं श्रोत्रत्वक्चक्षुर्जिह्वाघ्राणात्मने शिखायै वषट् ।  
  
नं तं थं धं दं वाक्पाणिपादपायूपस्थात्मने कवचाय हुम् ।  
  
मं पं फं भं बं वचनादानविहरणविसर्गानन्दात्मने नेत्रत्रयाय वौषट्   
।  
  
हं यं रं वं लं क्षं शं षं लं सं   
बुद्धिमनोऽहङ्कारचित्तज्ञानात्मने अस्त्राय फट् ॥  
  
नाभेश्चरणपर्य्यन्तं पाशवीजं प्रविन्यसेत् ।  
  
हृदयान्नाभिपर्य्यन्तं शक्तिवीजं ततः परम् ।  
  
मूर्द्ध्वादिहृदयं यावदङ्कुशं विन्यसेत्ततः ।  
  
प्। ३९३) हृदये धातुषु न्यस्येदतिदीप्तं यथाक्रमम् ।  
  
प्राणे जीवे ततो न्यस्येद्धंसवर्णद्वयं पृथक् ॥  
  
प्राणजीवयोरपि हृदय एव न्यासः ।   
  
पृथगिति प्रत्येकम् ॥  
  
कुर्य्याद्व्यापकमेतेन समस्तेन विधानवित् ॥   
  
समस्तेन मूलेनेत्यर्थः ॥  
  
ततो विचिन्तयेद्देवीं जीवभूतां जगन्मयीम् ।  
  
रक्ताब्धिपोतारुणपद्मसंस्थां पाशाङ्कुशाविक्षुशरासवाणान् ।  
  
शूलं कपालं दधतीं कराब्जै रक्तां त्रिनेत्रां प्रणमामि देवीम् ।  
  
एवं ध्यात्वा जगद्धात्रीं लक्षमेकं जपेन्मनुम् ।  
  
जुहुयात्तद्दशांशेन चरुभिर्घृतसंयुतैः ।  
  
सपाशाढ्यशक्तिपीठे विधिनानेन पूजयेत् ।  
  
अर्च्चयेत् षट्सु कोणेषु ब्रह्माणं विष्णुमीश्वरम् ।  
  
वणीं लक्ष्मीमुमां पश्चात् षडङ्गानि प्रपूजयेत् ।  
  
पूजाक्रमस्तु ॥  
  
आग्नेयवारुणेशेषु ब्रह्मविष्ण्वीशा ऐन्द्रनैर्-ऋतवायव्येषु वाणीलक्ष्म्युमाः पूज्याः   
।  
  
प्रमाणन्तु प्रागुक्तम् ॥   
  
दलेषु मातरः पूज्यास्तद्वाह्ये लोकनायकाः ।  
  
एवं सम्पूजयेद्देवीं सुगन्धिकुसुमादिभिः ।  
  
इति संसाधितो मन्त्रः षट्कर्म्मफलदो भवेत् ।  
  
स्थापयेन्मनुनानेन प्राणान् सर्वत्र देशिकः ।  
  
बीजान्तेऽमुष्यशब्दानामादौ दूतीः प्रयोजयेत् ॥  
  
सर्वत्र सर्वकर्म्मसु पुत्तल्यादौ च प्राणप्रतिष्ठास्थापनप्रकारोऽनेन दर्शितः ।  
  
वीजान्ते पाशादिहंसमन्त्रान्ते ।  
  
अमुष्यशब्दानामादाविति साध्यनाम्न आदौ ।  
  
तदुक्तं राघवभट्टधृतेन ।   
  
गत्वा बद्ध्वा पाशवीजेन साध्यं शक्त्या गृह्णन् शक्तिवीजेन भूयः ।  
  
प्राणानाकृष्याङ्कुशेनाथ यादीन् दूतीश्चोक्त्वा साध्यनामाथ मन्त्री ॥  
  
मृतवैवस्वता भूयो जीवहा प्राणहा ततः ।  
  
आकृष्याग्रहणा पश्चात् प्रमदा विस्फुलिङ्गिनी ।  
  
क्षेत्रज्ञा प्रतिहा ह्येताः प्राणदूत्यो नव स्मृताः ।  
  
पाशेन बद्धचेष्टस्य शक्त्या स्वीकृतचेतसः ।  
  
अङ्कुशेनाहृतस्याद्भिः सार्द्धस्याशु समाहरेत् ।  
  
द्वादशाङ्गुलमानेन कृत्वा साध्यस्य पुत्तलीम् ।  
  
तस्यां प्राणात्मकं मन्त्रं सकीटं हृदये न्यसेत् ।  
  
निशीथसमये साध्ये सुप्तेऽस्य हृदयाम्बुजे ।  
  
प्। ३९४) दलेषु वायुवह्नीन्द्रवरुणानामतः परम् ।  
  
ईशराक्षसशीतांशुयमानां कर्णिकान्तरे ।  
  
यादीन् हंससमायुक्तान् भृङ्गाकाराननुस्मरेत् ।  
  
शिवो विन्दुसमुद्भूतं तन्तुसम्बद्धविग्रहान् ।  
  
एवमात्महृदम्भोजे भृङ्गीरूपा सवर्त्मना ।  
  
एकैकां साध्यहम्पद्मां भृङ्गमेकैकमानयेत् ।  
  
पुत्तल्यां स्थापयेन्मन्त्री सचित्ते वा विधानवित् ॥  
  
अत्र प्रथमवत् द्वितीयादीनामपि साध्यनाम्नामेकैकस्यादौ पाशादिहंसमन्त्रान्तानि   
बीजान्युच्चार्य्य सम्बुद्ध्यन्तं प्रथमदूतीनाम एवं चतुर्षु स्थानेषु प्रथमं   
प्रयुज्यते ।  
  
एवं दूत्यन्तरेष्वपि ।   
  
नवकृत्त्वो मन्त्रावृत्तिः ।  
  
मन्त्रोऽयमित्थमुदितो ग्रहसङ्ख्ययैवेति राघवभट्टधृतवचनात् ।  
  
अत्रैकैकस्यामावृत्तौ एकैकभृङ्गानयनमिति ज्ञेयम् ।  
  
प्रथमदूतीनामप्रयोगे प्रथमभृङ्गानयनं द्वितीयदूतीनामप्रयोगे   
द्वितीयभृङ्गानयनमिति नवान्तमयमेव क्रमः ।  
  
तन्तुच्छेदं प्रकुर्वीत वह्निबीजेन संयुतः ।  
  
आकृष्ट्वा साध्यहृद्भृङ्गांस्ततः सञ्ज्ञम्भ्रमेद्भवा ।  
  
एवमेकादशावृत्तीः कुर्य्यात् सर्वेषु कर्मसु ।  
  
वश्याकर्षणयोर्यादीन् वरुणान् संस्मरेत् सुधीः ।  
  
मोहविद्वेषयोर्धूम्रान् कृष्णान् मारणकर्मणि ।  
  
पीतान् संस्तम्भने ध्यायेत् प्राणाकर्षणकर्म्मवित् ।  
  
आकृष्टान् साध्यहृत्प्राणान् स्थापयेदात्मनो हृदि ।  
  
क्रूरकर्मसु पुत्तल्यां तेषां स्थापनमीरितम् ।  
  
प्राणान् साध्यस्य मण्डूकानात्मानन्तु भुजङ्गमान् ।  
  
संस्मरेत्तत्र निपुणः सदा क्रूरेषु कर्मसु ।  
  
वाय्वग्निशक्रवरुणेश्वरराक्षसेन्दुप्रेतेशपत्रलिखितैरथ यादिवर्णैः ।  
  
बिन्द्वान्तिकैः क्षगत हंससमेतसाध्यं प्राणात्मयन्त्रमथ वर्णवृतं धरास्थम्   
।  
  
इत्थं प्रयोगकुशलो मनुनानेन मन्त्रवित् ।  
  
वशयेत् सकलान् देवान् किं पुनः पार्थिवान् जनान् ॥  
  
आवाहनादिमुद्रा तु तन्त्रसारकारेण धृता न त्वत्र प्रयोजनं तासामिति ।  
  
अथासनं मातृकाभेदतन्त्रे पञ्चमपटले ।  
  
चतुरङ्गुलविस्तारमित्यदि ॥   
  
अथ पाद्यम् ॥   
  
प्। ३९५) प्रपञ्चसारे षष्ठपटले ॥  
  
पाद्यं श्यामाकदूर्वाब्जविष्णुक्रान्ताभिरुच्यते इति पाद्यम् ॥  
  
अथार्घ्यम् ॥   
  
गन्धपुष्पाक्षतयवकुशाग्रतिलसर्षपाः ।  
  
दूर्वा चेति क्रमादर्घ्य द्रव्याष्टकमुदीरितम् ।  
  
शाक्तेयार्घ्ये विशेषो योगिनीतन्त्रे सप्तमपटले ॥  
  
वक्रधान्योद्भवं यच्च सूक्ष्मधान्योद्भ्वं तथा ।  
  
तत्तु तण्डुलमक्षुणं सप्ताष्टनवसङ्ख्यया ।  
  
दूर्वाङ्कुरसमेतञ्च भगवत्यै निवेदयेत् ।  
  
अष्टम्यां वा नवम्यां वा सोऽश्वमेधफलं लभेत् ॥   
  
इत्यर्घ्यम् ॥  
  
अथाचमनीयम् ॥   
  
जातीलवङ्गकक्कोलैर्निर्मिताचमनीयकम् ॥  
  
इत्याचमनीयम् ।   
  
अथ मधुपर्क्कम् ॥   
  
मधुपर्कञ्च सक्षौद्रं दधि प्रोक्तं मनीषिभिः ॥   
  
शारदायाम् ॥  
  
आज्यं दधि मधून्मिश्रमेतदुक्तं मनीषिभिरिति मधुपर्कम् ॥  
  
अथ पुनराचनमीयम् ॥   
  
शुद्धाभिरद्भिर्विहितं पुनराचमनीयकम् ॥  
  
इति पुनराचमनीयम् ।   
  
अथ गन्धः ।   
  
गन्धशब्दव्युत्पत्तिस्तु कुलार्णवे पञ्चमखण्डे सप्तदशोल्लासे ॥  
  
गम्भीरापारदौर्भाग्यक्लेशनाशनकारणात् ।  
  
धर्मज्ञानप्रदानाच्च गन्ध इत्यभिधीयते ॥   
  
प्रपञ्चसारे ॥  
  
चन्दनागुरुकर्पूरपङ्कं गन्धमिहोच्यते ॥   
  
तद्दानफलन्तु योगिनीतन्त्रे ॥  
  
गन्धानुलेपनं दत्त्वा ज्योतिष्टोमफलं लभेत् ।  
  
कुङ्कुमेन विलिप्यार्य्यां गोसहस्रफलं लभेत् ।  
  
चन्दनागुरुकर्पूरैः शुक्लपुष्पैः सकुङ्कुमैः ।  
  
विलिप्तां पूजयेद्दूर्गां वह्निष्टोमफलं लभेत् ।  
  
अथ गन्धाष्टकम् ॥   
  
मेरुतन्त्रे चतुर्थप्रकाशे ॥   
  
गन्धाष्टकं तस्य तस्य देवस्याथ प्रकीर्त्त्यते ।  
  
चन्दनागुरुकर्पूररोचनाकुङ्कुमं मदम् ।  
  
रक्तचन्दनजावासगाणपत्यमुदाहृतमिति गणेशगन्धाष्टकम् ॥  
  
ह्रीवेरं चन्दनं कुष्ठमगुरुं चन्दनं मुरा ।  
  
सेव्यकञ्च जटामांसी वैष्णवं तदुदाहृतमिति विष्णुगन्धाष्टकम् ॥  
  
चन्दनागुरुकर्पूरजलकुङ्कुमरोचना ।  
  
जटामांसी कपियुतं शाक्तं गन्धाष्टकं विदुरिति शक्तिगन्धाष्टकम् ॥  
  
जलकाश्मीरकुष्ठैस्तु रक्तचन्दनचन्दनैः ।  
  
प्। ३९६) उशीरागुरुकर्पूरैः सौरं गन्धाष्टकं विदुरिति सूर्य्यगन्धाष्टकम् ॥  
  
गोरोचना च कुष्ठञ्च कर्पूरागुरुकुङ्कुमैः ।  
  
चन्दनेन सदास्यञ्च वरदेन च पत्रकम् ॥   
  
शारदायाम् ॥  
  
चन्दनागुरुकर्पूरतमालजलकुङ्कुमम् ।  
  
कुशीतकुष्ठसंयुक्तं शिवं गन्धाष्टकं स्मृतमिति शैवगन्धाष्टकम् ॥   
  
अथ पुष्पम् ॥  
  
पुष्पशब्दव्युत्पत्तिस्तु कुलार्णवे ॥   
  
पुण्यसंवर्द्धनाच्चापि पापौघपरिहारतः ।  
  
पुष्कलार्थप्रदानाञ्च पुष्पमित्यभिधीयते ॥   
  
प्रपञ्चसारे ॥  
  
तुलस्यौ पङ्कजे जात्यौ केतक्यौ करवीरकौ ।  
  
शस्तानि दश पुष्पाणि तथा रक्तोत्पलानि च ।  
  
उत्पलानि च नीलानि कह्लारकुमुदानि च ।  
  
विश्वसारतन्त्रे द्वितीयपटले शेषचरणे बहूनि कुसुमानि चेति पाठः ॥  
  
मालतीं कुन्दमन्दारं नन्द्यावर्त्त्यादिकानि च ।  
  
पलाशपाटलापार्थपरन्त्यावर्त्मकानि च ।  
  
चम्पकानि स नागानि रक्तमन्दारकाणि च ।  
  
अशोकोद्भवविल्वाख्यकर्णिकारोद्भवानि च ॥  
  
विश्वसारतन्त्रे शक्तिविषये विशेष उक्तो यथा ॥  
  
अथ देव्या मते वक्ष्ये पुष्पाणि शृणु पार्वति ! ।  
  
इत्युक्त्वा तुलस्यौ पङ्कजे इत्याद्युक्तम् ॥   
  
तदनन्तरम् ।  
  
एतान्यन्यानि तन्त्रेऽस्मिन् पुष्पाणि सन्ति वै प्रिये ! ।  
  
नानादेशोद्भवानि स्युः सर्वकालोद्भवानि च ।  
  
कुलानि चैव पुष्पाणि दद्याद्देव्यै विशेषतः ।  
  
अथ पुष्पं प्रवक्ष्यामि कर्मयोगे महेश्वरि ! ।  
  
शृणुष्व परया भक्त्या यथोक्तं ब्रह्मणा पुरा ।  
  
कमले करवीरे द्वे कुसुम्भे तुलसीद्वयम् ।  
  
जात्यशोके केतके द्वे कुमारीचम्पकोत्पलम् ।  
  
कुन्दमन्दारपुन्नागपाटलानागचम्पकम् ।  
  
आरग्वधं कर्णिकारं पावन्ती नवमल्लिका ।  
  
सौगन्धिकं सकोरण्डं पलाशाशोकसर्जकाः ।  
  
सिन्धुवार अपामार्गं वापुलीकञ्च कामजम् ।  
  
व्याघ्रचेलं दमनकं मरुवकञ्च ततः परम् ।  
  
लवङ्गं जलकर्पूरं तगरञ्च जवा तथा ।  
  
शिवपुष्पं द्रोणपुष्पं कामराजं सुकेतकम् ।  
  
अन्यानि वनपुष्पाणि जलजस्थलजानि च ।  
  
गिरिजानि देशजानि नानापुष्पाण्यतः परम् ॥   
  
प्। ३९७) शारदायामपि ॥  
  
कमले करवीरे द्वे कुमदे तुलसीद्वयम् ।  
  
जातीद्वयं केतके द्वे कह्लारं चम्पकोत्पले ।  
  
कुन्दमन्दारपुन्नागपाटला नागचम्पकम् ।  
  
आरग्बधं कर्णिकारं पावन्ती नवमल्लिका ।  
  
सौगन्धिकं सकोरण्टं पलाशाशोकमल्लिकाः ।  
  
धुस्तूरं सर्जकं विल्वमर्जुनं मुनिपुष्पकम् ।  
  
अन्यान्यपि सुगन्धीनि पत्रपुष्पाणि देशिकैः ।  
  
उपदिष्टानि पूजायामाददीत विचक्षणः ॥  
  
योगिनीतन्त्रे तृतीयभागे सप्तमपटलेऽपि ॥  
  
शृणु देवि ! प्रवक्ष्यामि पुष्पाध्यायं समासतः ।  
  
ऋतुकालोद्भवैः पुष्पैर्मल्लिकाजातिकुङ्कुमैः ।  
  
सितरक्तैस्तथा पुष्पैर्नीलपद्मैश्च पाण्डरैः ।  
  
किंशुकैस्तगरैश्चैव जवाकनकचम्पकैः ।  
  
वकुलैश्चैव मन्दारैः कुन्दपुष्पैः कुरुण्डकैः ।  
  
धुस्तूरकादियुक्तैश्च बन्धूकागस्त्यसम्भवैः ।  
  
मदनैः सिन्धुवारैश्च दूर्वाङ्कुररसुकोमलैः ।  
  
मञ्जरीभिः कुशानाञ्च विल्वपत्रैः सुकोमलैः ॥   
  
नवमपटलेऽपि ॥  
  
तुलसी द्वे मालती तमालामलकी तथा ।  
  
पुन्नागं मुनिपुष्पञ्च मल्लिकाञ्च निवेदयेत् ।  
  
करवीरस्य कुसुमैर्येऽर्च्चयन्ति जनार्दनम् ।  
  
दर्शनात्तस्य देवेशि ! नरकाग्निः प्रणश्यति ॥  
  
अथ करवीरादिमाहात्म्यम् ।   
  
पुरश्चरणरसोल्लासे दशमपटले ॥  
  
करवीरं जवा देवि ! स्वयं काली न चान्यथा ।  
  
तारा च अपरा चैव स्वयं त्रिपुरसुन्दरी ।   
  
तथा ।  
  
करवीरजवामूले तुलस्या नगनन्दिनि ! ।  
  
यदि प्राणांस्त्यजेद्देवि ! माहात्म्यं तस्य सुन्दरि ! ।  
  
वक्त्रकोटिशतेनापि जिह्वाकोटिशतेन च ।  
  
वर्णितुं तस्य माहात्म्यं न शक्नोमि कदाचन ॥   
  
इति करवीरजवामूले प्राणत्यागफलम् ।  
  
शुक्लकृष्णं तथा पीतं हरितं लोहितं तथा ।  
  
करवीरं महेशानि ! जवापुष्पं तथैव च ।  
  
स्वयं काली ! महामाया स्वयं स्वयं त्रिपुरसुन्दरी ।  
  
अनादरो न कर्त्तव्यः कृत्वा च नरकं व्रजेत् ॥   
  
दशमपटले ॥  
  
कृष्णापराजिता साक्षाद्भद्रकाली न संशयः ॥  
  
करवीरञ्च भुवना द्रोणं भुवनसुन्दरी ।  
  
प्। ३९८) जवा साक्षाद्भगवती सर्वविद्यास्वरूपिणी ।  
  
ये साधका जगन्मातरर्च्चयन्ति शिवप्रियाम् ।  
  
एतैश्च कुसुमैश्चण्डि ! स शिवो नात्र संशयः ।  
  
किं जपैः किं तपोभिर्वा किं दानैर्वा किमध्वरैः ।  
  
येनार्च्चिता जगद्धात्री द्रोणकृष्णाजवादिभिः ।  
  
राजसूयाश्वमेधाद्यैर्वाजपेयाग्निहोत्रकैः ।  
  
फलं यज्जायते चण्डि ! तत्सर्वं कुसुमार्च्चनात् ।  
  
जवा द्रोणं तथा कृष्णा मालूरं करवीरकम् ।  
  
साक्षाद्ब्रह्मस्वरूपञ्च महादेव्यै निवेदयेत् ।  
  
श्वेतचन्दनसंयुक्तं रक्तचन्दनलेपितम् ।  
  
यो दद्याद्भक्तिभावेन स विश्वेशो न संशयः ॥  
  
अथ सकामस्य पुष्पविशेषस्तत्रैव ॥   
  
करवीरस्य माघ्यस्य सहस्राणि ददाति यः ।  
  
स कामान् प्राप्य चाभीष्टान् देवीलोके महीयते ।  
  
तत्रैककरवीरेण पद्मानां द्वे सहस्रके ।  
  
महाघोरे महोत्पाते महापदि च सङ्कटे ।  
  
महादुःखे महारोगे महाशोके महाभये ।  
  
पूजयेत् कालिकां तारां भुवनां षोडशीं शिवाम् ।  
  
बालां छिन्नाञ्च वगलां धूमां भीमां करालिनीम् ।  
  
कमलामन्नपूर्णाञ्च दुर्गां दुःखविनाशिनीम् ।  
  
सर्वविद्या जवाद्रोणकरवीरैर्मनोहरैः ।  
  
मालूरपत्रैः कृष्णाभिः कृष्णां सम्पूज्य भूतले ।  
  
साधकेन्द्रो महेशानि ! भवेन्मुक्तो न संशयः ॥   
  
मुण्डमालायां दशमपटले ॥  
  
जवापुष्पैर्द्रोणपुष्पैः करवीरैर्मनोहरैः ।  
  
कृष्णापराजितापुष्पैरब्जैश्च मुनिपुष्पकैः ।  
  
पूजयेत् परया भक्त्या चण्डिकां परमेश्वरीम् ॥  
  
योगिनीतन्त्रमत्स्यसूक्तयोः ॥  
  
येऽर्च्चयन्ति जनाध्यक्षं करवीरैः सितासितैः ।  
  
चतुर्युगाणि देवेशि ! प्रीतो भवति माधवः ।  
  
सितासितैरिति श्वेतकृष्णमित्याद्युक्तवचनेनैकवाक्यतया असितशब्देन   
रक्तपीतादिकमवगम्यते न तु कृष्णमात्रम् ।   
  
योगिनीहृदये ॥  
  
वकपुष्पं जातिपुष्पं तथा रुद्रजटस्य च ।  
  
वाजपेयस्य यज्ञस्य फलं प्राप्नोति नान्यथा ।  
  
सर्वेषामेव पुष्पाणां प्रवरं नीलमुत्पलम् ।  
  
नीलोत्पलसहस्रेण यस्तु मालां प्रयच्छति ।  
  
प्। ३९९) दुर्गायै विधिवद्देवि ! तस्य पुण्यफलं शृणु ।  
  
वर्षकोटिसहस्राणि वर्षकोटिशतानि च ।  
  
देव्या अनुचरो भूत्वा रुद्रलोके महीयते ।   
  
मुण्डमालायामि ॥  
  
लक्षाणां महिषैर्मेषैरजैर्दानैर्मखैः शुभैः ।  
  
पूजिता सा जगद्धात्री यद्येषा कुसुमार्च्चिता ।  
  
माहात्म्यञ्चैव कृष्णायाः कृष्णा जानाति कृत्स्नशः ।  
  
तदर्द्धञ्चाप्यहं देवि ! तदर्द्धं श्रीपतिः सदा ।  
  
तदर्द्धमब्जजन्मा वै तदर्द्धं वेदसाधकः ।  
  
अन्य पुष्पस्य माहात्म्यं सङ्क्षेपाद्वच्मि शङ्करि ! ।  
  
पृथिव्या मण्डले स्वर्गो वैकुण्ठे कालिकापुरे ।  
  
जवादिकरवीरैश्च दलैः किं किं फलं लभेत् ।  
  
न जानाति जगद्धात्रि ! को वेद पार्वतीं विना ।  
  
करवीरैः श्वेतरक्तै रक्तचन्दनमिश्रितैः ।  
  
पूजयेत् क्ष्मातले यस्तु स विश्वेशो भवेद्ध्रुवम् ।  
  
कृष्णापराजितापुष्पैर्यस्तु देवीं प्रपूजयेत् ।  
  
सोऽश्वमेधसहस्राणां फलं प्राप्य शिवां व्रजेत् ।  
  
महाविपत्तौ यो दद्याज्जवां कृष्णापराजिताम् ।  
  
द्रोणं वा करवीरं वा स गच्छेत् कालिकापुरम् ॥   
  
इति महाविपत्तिनिवृत्तिकारणजवादिदानेनापि कालिपुरगमनम् ॥   
  
तत्रैव ॥  
  
किञ्च पाद्यैः किञ्च वाद्यैर्नैवेद्यैः किञ्च पूजनैः ।  
  
मधुदानैर्मधुपर्कैः कुम्भकैः किञ्च रेचकैः ।  
  
पूरकैः किञ्च वा ध्यानैः प्राणायामैश्च किञ्च वा ।  
  
किं जपैः किं तपोभिर्वा मत्स्यैर्मांसैश्च पञ्चमैः ।  
  
किमन्यमन्त्रैः किं तन्त्रैः किं यन्त्रैः किञ्च साधनैः ।  
  
किं वेदैरासवैः किं वा श्मशानैर्मन्त्रसाधनैः ।  
  
किमध्वरैर्मन्त्रपूतैर्मन्त्रार्थैर्मन्त्रजीवनैः ।  
  
किं योनिमुद्रया किं वा तीर्थैः किं ब्रह्मसाधनैः ।  
  
किं मातृकान्यासगणैः किं कटैः किं घटैः पटैः ।  
  
किं काकचञ्चुभिः षोढान्यासैः किं धर्म्मसाधनैः ।  
  
येनार्च्चिता महादेवी करवीरैर्जवादिभिः ।  
  
कृष्णापराजितापुष्पैः करवीरैर्मनोहरैः ।  
  
द्रोणैस्तु केतकीपुष्पैर्जवामालूरपत्रकैः ।  
  
पूजिता यैर्भगवती तेषां किं कर्म्मसाधनैः ॥   
  
नित्यातन्त्रे एकादशपटले ॥  
  
न तुलस्या यजेत् कालीं नाक्षतैर्विष्णुमर्च्चयेत् ।  
  
प्। ४००) अपराजिताया दानेन साक्षात्तुष्टा भवेच्छिवा ।  
  
कालिकायाश्च तारायाः करवीरमतिप्रियम् ।  
  
जवापुष्पं महेशानि ! दद्यान्न धारयेत् क्वचित् ।  
  
रक्तोत्पलेन देवेशि ! कालिकां पूजयेत् सकृत् ।  
  
शतवर्षसहस्राणां पूजायाः फलमाप्नुयात् ॥   
  
तथा ।  
  
दूर्वापि गर्भसंयुक्ता देवीतुष्टिकरी भवेत् ।  
  
पुरश्चरणरसोल्लासे ॥   
  
मञ्जरीं सहकारस्य केशवाय निवेदयेत् ।  
  
जम्बुतिन्दुकयोरेव तथा वै केशवस्यं च ।  
  
शेफालिकाञ्च तगरं बन्धूकञ्च निवेदयेत् ।  
  
रुद्रजटां शिरीषञ्च दाडिमं काञ्चनं तथा ।  
  
नीलकण्ठं मयूरञ्च योन्याकारञ्च वर्ज्जयेत् ।  
  
पुष्पदाने काम्यफलं नित्यातन्त्रे तत्रैव ॥  
  
ईश्वर उवाच ॥  
  
ब्रह्महत्यादिपापानां प्रायश्चित्तं सुरेश्वरि ! ।   
  
रक्तपुष्पैर्महादेवि ! चक्रराजं प्रपूजयेत् ।  
  
कुलाचारक्रमेणैव कर्पूरक्षोदमण्डितम् ।  
  
महापातककोटीश्च जन्मान्तरकृता अपि ।  
  
मासमात्रेण हन्यन्ते सत्यं सत्यं न संशयः ।  
  
लक्ष्मीस्तस्य भवेद्गेहे सुस्थिरा वीरवन्दिते ! ।  
  
जवापुष्पैर्महेशानि ! पूर्ववद्यदि पूजयेत् ।  
  
मासमात्रेण नश्यन्ति सप्तजन्मकृतान्यपि ।  
  
ब्रह्महत्यादिपापानि धनवान् जायते कविः ।  
  
पूर्ववत् केतकीपुष्पैः पत्रैर्वा यदि पूजयेत् ।  
  
मासमात्रेण देवेशि ! उपपातककोटयः ॥   
  
नश्यन्तीति पूर्वोक्तेनान्वयः ।  
  
लभते राजसौभाग्यं साधको नात्र संशयः ।  
  
शतपत्रैर्महेशानि ! पूर्ववत् पूजयेच्छिवाम् ।  
  
मासमात्रेण देविशि ! सर्वपापं विनाशयेत् ।  
  
चम्पकैः पूजयेद्देवीं पूर्ववन्मासमात्रकम् ।  
  
निहत्य परमेशानि ! पातकं शतजन्मजम् ।  
  
सौभाग्यं लभते मन्त्री त्रिषु लोकेषु पार्वति ! ।  
  
श्वेतपद्मैर्महेशानि ! मासमात्रं प्रपूजयेत् ।  
  
त्रिंशज्जन्मकृतान् पापान्नाशयेन्नात्र संशयः ।  
  
बन्धूकैः पूर्ववद्देवि ! मासमात्रं प्रपूजयेत् ।  
  
निहत्य सर्वपापानि त्रैलोक्यं वशमानयेत् ।  
  
मालतीमल्लिकाजातीकुन्दैः श्वेतोत्पलैः सह ।  
  
सुमिश्रैः पूर्ववद्देवि ! मासमात्रं प्रपूजयेत् ।  
  
प्। ४०१) ब्रह्महत्यादिपापानि शतजन्मकृतान्यपि ।  
  
नाशयेत् परमेशानि ! मुक्तिस्तस्य करे स्थिता ।  
  
रक्तोत्पलजवावह्निबन्धूकागस्त्यकैः शिवाम् ।  
  
पूर्ववत् परमेशानि ! मासमात्रं प्रपूजयेत् ।  
  
पातकं नाशयित्वासौ मम तुल्यो भवेन्नरः ।  
  
नागकेशरकह्लारवकुलैः सिन्धुवारकैः ।  
  
पाटलैः पूजयेद्देवि ! श्रीपीठान्तर्निवासिनीम् ।  
  
पूर्ववत् पूजयेद्देवि ! मासमात्रं प्रसन्नधीः ।  
  
सहस्रजन्मजं पापं नाशयेन्नात्र संशयः ।  
  
सौभाग्यमतुलं तस्य भवेद्देवीप्रसादतः ॥   
  
योगिनीतन्त्रे ॥  
  
नोत्सृज्य दद्यात् पुष्पाणि वनस्थानि कदाचन ।  
  
न शक्नुवन्ति वै देवाः समाकर्षितुमुद्यताः ।  
  
एकैकं कुसुमं यक्षा रक्षन्ति दश वै यतः ।  
  
तथा यक्षाङ्गनाः पञ्च सर्वतः कुसुमावृताः ।  
  
तस्मादाहृत्य कुसुमं यजेद्देवान् पितॄनपि ॥   
  
इति वृक्षस्थपुष्पदाननिषेधः ॥   
  
मत्स्यसूक्ते ॥  
  
स्नात्वा मध्याह्नसमये यश्छिन्द्यात् कुसुमं नरः ।  
  
तत्पुष्पैरर्चने देवि ! रौरवे प्रतिपच्यते ॥  
  
मध्याह्न इत्युपादानात् प्रातःस्नातस्य पुष्पाहरणे न दोषः ॥   
  
अथ पुष्पमाला ॥   
  
विश्वसारतन्त्रे ॥  
  
नीलोत्पलसहस्रेण यस्तु मालां प्रयच्छति ।  
  
दुर्गायै विधिवद्देवि ! तस्य पुण्यफलं शृणु ।  
  
वर्षकोटिसहस्राणि वर्षकोटिशतानि च ।  
  
देव्या अनुचरो भूत्वा रुद्रलोके महीयते ॥   
  
योगिनीतन्त्रे नवमपटले ॥  
  
मालतीमालया विष्णुरर्च्चितो येन कार्तिके ।  
  
पापाक्षरकृतमाला नाशिता तस्य विष्णुना ।  
  
पट्टे सौरे प्रमार्ज्जिता इति मत्स्यसूक्ते चतुर्दशपटले शेषचरणे पाठः ॥   
  
तथा ॥  
  
करवीरकृतां मालां माधवाय प्रयच्छति ।  
  
देवेन्द्रोऽपि महेशानि ! करोति करसम्पुटम् ॥  
  
अथ मासविशेषे धात्रीफलादिदानफलं तत्रैव ॥  
  
धात्रीफलेन पत्रेण योऽर्च्चयेन्मेषगे रवौ ।  
  
दशानामश्वमेधानां फलन्तु लभते प्रिये ! ।  
  
मञ्जरीं सहकारस्य केशवाय निवेदयेत् ।  
  
जम्बूतिन्दुकयोरेव तथा वै केशवस्य च ॥   
  
मत्स्यसूक्ते ॥  
  
करवीर कृतां मालां यो दद्यान्माधवाय च ।  
  
प्। ४०२) देवेन्द्रोऽपि महेशानि ! करोति करसम्पुटम् ॥  
  
चकारादन्यस्यै देवतायै च ॥   
  
तत्रैव ॥  
  
न भेदयेद् यज्ञसूत्रं मालाञ्चैव न भेदयेत् ।  
  
विशेषे मालतीमाला व्याघ्रचर्म्म तथैव च ॥   
  
वृहन्नीलतन्त्रे द्वितीयपटले ॥  
  
कोकनदञ्च बन्धूकं कर्णिकाद्वयमेव ।  
  
वकमन्दाररक्तानि करवीराणि शस्यते ।  
  
मल्लिकात्रितयं जाती क्षौमपुष्पं जयन्तिका ।  
  
विल्वपत्रं कुरुवकं मुनिपुष्पञ्च केशरम् ।  
  
वसन्तीञ्चैव सौगन्धं कालपुष्पं मनोहरम् ।  
  
आमलकञ्च कादम्बं वकुलं यूथिकां तथा ।  
  
विल्वैर्मरु वकाद्यैश्च तुलसीवर्जितैः शुभैः ।  
  
ओड्रपुष्पैर्विशेषेण वज्रपुष्पेण शोभितम् ।  
  
सर्वं पुष्पं प्रदद्याच्च भक्तियुक्तेन चेतसा ।  
  
जवापुष्पं महेशानि ! दद्याद्देव्यै विशेषतः ।  
  
पद्मं प्रियतरं देव्याः शेफाली वकुलं तथा ।  
  
रक्तोत्पलेन देवेशि ! पूजयेत् परमां शिवाम् ।  
  
लक्षवर्षसहस्राणां पूजायाः फलमाप्नुयात् ।  
  
शिरीषं परमं देव्याः प्रीतिदं तगरं तथा ।  
  
स्थलपद्मं सुष्ठुतरं लक्षसङ्ख्यक्रमेण तु ।  
  
यदि दद्यान्महेशानि ! सर्वसिद्धिः सुरेश्वरि ! ।  
  
तदैव मन्त्रसिद्धिः स्यान्नात्र कार्य्या विचारणा ।  
  
विजातीं तुलसीं रम्यां तस्यां प्रीतिकरां पराम् ।  
  
काञ्चनं रक्तवर्णञ्च आदिप्रियतरं महत् ।  
  
भक्तियुक्तो महेशानि ! सर्वं पुष्पं निवेदयेत् ॥  
  
वृहन्नीलतन्त्रे ॥  
  
चातुर्मास्ये तु लक्षैकमालत्या योऽर्च्चयेद्धरिम् ।  
  
शतजन्मकृतं पापं तत्क्षणादेव नश्यति ।  
  
करवीरस्य कुसुमैर्येऽर्च्चयन्ति हरेर्दिने ।  
  
दर्शनात्तस्य देवेशि ! नरकाग्निः प्रणश्यति ॥   
  
अथ वर्ज्यपुष्पाणि ॥  
  
नार्च्चयेत् झिण्टिपुष्पेण पीतैश्च तगरैस्तथा ।  
  
श्वेतेनोड्रेण कृष्णेन विजयेन न चार्चयेत् ॥  
  
प्रपञ्चसारे षष्ठपटले ॥  
  
अङ्गने पतितैर्माल्यैः शीर्णैर्वा जन्तुदूषितैः ।  
  
आघ्रातैरङ्गसंस्पृष्टैरूंषितैर्नापि चार्चयेत् ॥   
  
शारदायाम् ॥  
  
मलिनं भूमिसंस्पृष्टं कृमिकेशादिदूषितम्-अङ्गस्पृष्टं समाघ्रातं त्यजेत्   
पर्य्युषितं गुरुः ॥   
  
मत्स्यसूक्ते चतुर्द्दशपटले ॥  
  
प्। ४०३) शेफालिकान्तु कह्लारं शरत्काले प्रशस्यते ।  
  
अन्यत्र न स्पृशेद्देवि ! प्रायश्चित्तन्तु पूजनात् ।  
  
नार्चयेद्रक्तकृष्णेन तथोग्रगन्धिकेन च ।  
  
करवीरस्य माघ्यस्य बन्धूजीवस्य चैव हि ।  
  
केशरस्य च वज्रस्य रक्तं देवि ! प्रशस्यते ॥  
  
योगिनीतन्त्रे ॥  
  
विल्वपत्रं शमीपत्रं तमालामलकीदलम् ।  
  
अपाङ्गभृङ्गपत्रञ्च कुशं दूर्वां तथैव च ।  
  
पुष्पाणामप्यभावे तु फलान्यपि निवेदयेत् ।  
  
फलानामप्यभावे तु तत्पत्रैः पूजयेद्धरिम् ॥  
  
इति पुष्पाद्यभावे पत्रेणापि पूजनम् ॥   
  
गुप्तपूजापुष्पञ्च तत्रैव ॥  
  
सिंहास्यञ्चैव मासूरं धुस्तूरञ्च चतुर्विधम् ।  
  
तथा रुद्रजटे द्वे च गुह्यपुष्पञ्च शङ्करि ! ॥  
  
पद्मे नीलोत्पले देवि ! वकमन्दारकाञ्चने ।  
  
माधवी द्वे तमालञ्च गुप्तमेतद्वरार्चने ॥  
  
दिवारात्रिभेदेन पुष्पविशेषेण पूजनमुक्तं तत्रैव ॥  
  
कनकानि सुगन्धीनि रात्रौ देयानि शङ्करि ! ।  
  
दिवा चान्यानि पुष्पाणि दिवा रात्रौ च मल्लिका ॥  
  
देवालयस्य पुष्पेण यो देवं प्रतिपूजयेत् ।  
  
अन्धत्वं प्राप्नुयात् सोऽपि दश वर्षाणि पञ्च च ॥  
  
देवताविशेषे पुष्पविशेषवर्ज्जनमपि तत्रैव ॥  
  
शिवे विवर्जयेत् कुन्दं माघे माघ्यं प्रशस्यते ।  
  
गणेशे वर्ज्जयेन्माघ्यमशोकं तगरं तथा ।  
  
सूर्य्ये माघ्यञ्च मन्दारं कनकञ्च तथैव च ।  
  
महालक्ष्म्यै च तुलसीं झिण्टिकां काञ्चनं तथा ।  
  
अत्र झिण्टिकावर्जनमधिकदोषार्थम् ॥  
  
बन्धूजीवञ्च द्रोणञ्च सरस्वत्यै न दापयेत् ।  
  
ग्रहाणां विल्वपत्रञ्च शमीपत्रं तथैव च ।  
  
ब्रह्मणे वर्जयेत् काशं कौसुम्भं शमिपुष्पकम् ।  
  
धात्रीपुष्पं कुरुण्टञ्च जलपुष्पं तथैव च ।  
  
दुर्गायै न प्रदद्याच्च सोमपुष्पं तथैव च ।  
  
त्रिपुरायै काञ्चनञ्च कनकं वासकं तथा ।  
  
किंशुकं कृष्णकान्ताञ्च इन्द्राक्षीं वर्च्चनां तथा ॥  
  
योगिनीतन्त्रे ॥  
  
विल्वपत्रञ्च माघ्यञ्च तमालामलकीदलम् ।  
  
कह्लारं तुलसीञ्चैव पद्मञ्च मुनिपुष्पकम् ।  
  
एतत् पर्य्युषितं न स्यात् यच्चान्यत् कलिकात्मकम् ।  
  
न दुष्येच्छिन्नभिन्नञ्च जातीपुष्पञ्च शङ्करि ! ।  
  
प्। ४०४) धूपशब्दत्र्युत्पत्तिस्तु कुलार्णवे ॥  
  
धूताशेषमहादोषपूतिगन्धप्रभावतः ।  
  
परमानन्दजननाद्धूप इत्यभिधीयते ॥  
  
प्रपञ्चसारे ॥  
  
स गुग्गुल्वगुरूशीरसिताज्यमधुचन्दनैः ।  
  
साराङ्गारे विनिक्षिप्तैर्मन्त्री पीठेः प्रधूपयेत् ॥  
  
योगिनीतन्त्रे ॥  
  
कृष्णागुरुसकर्पूरं चन्दनं सिह्लकं तथा ।  
  
भगवत्यै नरो यस्तु इदं दत्त्वा महेश्वरि ! ।  
  
इह काममवाप्नोति दुर्गालोके महीयते ॥   
  
इति धूपः ॥  
  
दीपव्युत्पत्तिस्तु कुलार्णवे ॥  
  
मोहध्वान्तप्रशमनात् क्षयजन्मनिवारणात् ।  
  
दिव्यरूपप्रदानाच्च परतत्त्वप्रकाशनात् ।  
  
मोक्षदीप इति ख्यातो मोक्षमार्गैकसाधनम् ॥  
  
प्रपञ्चसारे ॥  
  
गोसर्पिषा वा तैलेन वर्त्या च लघुगर्भया ।  
  
दीपितं सुरभिं दुग्धं दीपमुच्चैः प्रदीपयेत् ॥   
  
इति दीपः ॥  
  
वस्त्रदानन्तु वरदातन्त्रे चतुर्थपटले ॥  
  
षट्त्रिंशदङ्गुलान्यूनायामं वस्त्रं न चार्पयेत् ।  
  
विभवे सति देवेशि ! काम्ये कर्मणि कुत्रचित् ॥  
  
अलङ्कारस्तु तत्रैव ॥  
  
अष्टवर्षकन्यकाया नोपयुक्तं भवेत्तु यत् ।  
  
अलङ्कारं न दद्याच्च वित्तशाट्यं विवर्जयेत् ॥  
  
हीनोत्तमयोः फलन्तु सर्वोपचाराणां तत्रैव ॥  
  
हीने हीनफलं देवि ! श्रेष्ठे श्रेष्ठफलं लभेत् ॥  
  
नैवेद्यशब्दव्युत्पत्तिस्तु कुलार्णवे ॥  
  
चतुर्विधं कुलेशानि द्रव्यं ते षड्रसान्वितम् ।  
  
निवेदनाद्भवेत्तृप्तिर्नैवेद्यं तदुदाहृतम् ॥  
  
प्रपञ्चसारे ॥  
  
सुसितेन सुशुद्धेन पायसेन ससर्पिषा ।  
  
सितौदनं सकदलीदध्याद्यैश्च निवेदयेत् ।   
  
इति नैवेद्यम् ॥  
  
ताम्बूलं मत्स्यसूक्ते षड्विंशतिपटले ॥  
  
अथ वास्तुगुवाकञ्च कृत्वा पर्णसमन्वितम् ।  
  
शङ्खशम्बूकचूर्णेन विलिप्तेन निवेदयेत् ।   
  
तथा ।  
  
कर्पूरवासितं देवि ! मृगदर्पसमन्वितम् ।  
  
धन्याकमधुरीकाद्यैः साधितन्तु निवेदयेत् ।  
  
एलाचम्पकमुस्ताद्यैर्मुखवासः प्रशस्यते ॥  
  
निषिद्धचूर्णपर्णे अपि तत्रैव ॥  
  
कपर्दकस्य वृक्षस्य पलाशस्य च शङ्करि ! ।  
  
तच्चूर्णं वर्ज्जयेद्देवि ! वृक्षपर्णं न दापयेत् ।  
  
कलिवृक्षस्थितं पर्णं पनसस्थं न दापयेत् ।  
  
प्। ४०५) अशोकशाल्मलिस्थं वा सदैव परिवर्जयेत् ॥  
  
कलिवृक्षो भूतावासः गौडे वयडा इति यस्य प्रसिद्धिः ।  
  
शस्तमपि तत्रैव ॥  
  
आम्रनिम्बगतञ्चैव शस्तं पर्णं मम प्रिये ! ।   
  
इति ताम्बूलम् ॥  
  
ततः प्राणायामादिकं कृत्वा अष्टोत्तरसहस्रं शतं वा मूलमन्त्रं जप्त्वा   
जपं समर्प्य स्तवकवचादिकं पठित्वा प्रणमेत् ।  
  
तदुक्तं गन्धर्वतन्त्रे पञ्चदशपटले ॥  
  
स्तुवन्नानाविधैः स्तोत्रैर्भक्तिभावसमन्वितः ।  
  
प्रणमेत् परमेशानीं विधिना साधकोत्तमः ।  
  
देवमानुषगन्धर्वा यक्षराक्षसपन्नगाः ।  
  
नमस्कारेण तुष्यन्ति महात्मानः समन्ततः ।  
  
नमस्कारेण लभते चतुर्वर्गं महोदयम् ।  
  
सर्वत्र सर्वसिद्ध्यर्थं नतिरेका प्रवर्त्तते ।  
  
नत्या विजयते लोकान् नत्या धर्मः प्रवर्त्तते ।  
  
नमस्कारेण दीर्घायुरच्छिन्ना लभते प्रजाः ।  
  
चतुर्वर्गं लभेद्भक्तो न चिरादेव साधकः ।  
  
नमस्कारो महायज्ञः प्रीतिदः सर्वतः सदा ।  
  
नमस्कुरु महादेवीं प्रदक्षिणञ्च भक्तितः ॥  
  
योगिनीतन्त्रे पूर्वख्ण्डेऽष्टमपटले ॥  
  
प्रदक्षिणत्रयं कुर्य्यात् पद्माकारं नमेत्ततः ।  
  
दक्षिणादुत्तरं गत्वा देवस्य च महेश्वरि ! ॥  
  
प्रदक्षिणत्रयमित्यादि मध्यावसाने ज्ञेयम् ।  
  
तथा च कुमारीपूजामधिकृत्य रुद्रजामले उत्तरखण्डे षष्ठपटले ॥  
  
प्रदक्षिणत्रयं कुर्य्यादादौ मध्ये तथान्ततः ।  
  
पश्चात्तु दक्षिणां कुर्य्याद्रजतैः स्वर्णमौक्तिकैः ।  
  
कृताञ्जलिं ततो बद्ध्वा भ्रामयित्वा नमेत्ततः ।  
  
प्रत्येकभ्रमणे देवि ! दण्डवत् प्रणिपातयेत् ।  
  
यो नो नमेद्भ्रमित्वा तु अपराधो भवेत्तदा ।  
  
अबद्धाञ्जलिना यस्तु नमस्कारं करोति सः ।  
  
मोहान्धकारनरके पच्यते नात्र संशयः ।  
  
पातान्तरे च प्रणमेन्मूर्ध्ना न च क्षितिं स्पृशेत् ।  
  
शपन्ति देवतास्तस्य विफलं तत् प्रकीर्त्तितम् ।  
  
प्रणामे देवदेवस्य यावत्यो मृत्तिकाः प्रिये ! ।  
  
शरीरे वा महेशानि ! तस्य पुण्यफलं शृणु ।  
  
यावन्तो रेणवस्तस्य यावत्कालञ्च तिष्ठति ।  
  
तावद्वर्षसहस्राणि ब्रह्मलोके महीयते ॥  
  
प्। ४०६) गन्धर्वतन्त्रे ॥  
  
कायिको वाग्भवश्चैव मानसस्त्रिविधः स्मृतः ।  
  
नमस्काराश्च विज्ञेया उत्तमाधममध्यमाः ।  
  
कायिकैस्तु नमस्करैर्देवास्तुष्यन्ति सर्वदा ।  
  
नमस्कारेषु सर्वेषु कायिकः प्रथमः स्मृतः ।  
  
जानुभ्यामवनीं गत्वा संस्पृश्य शिरसा क्षितिम् ।  
  
क्रियते यो नमस्कारः प्रोच्यते कायिकस्तु सः ।  
  
पुटीकृत्य करौ शीर्षे सर्वधर्मार्थसाधनम् ।  
  
प्रसार्य्य दक्षिणं हस्तं स्वयं नम्रशिराः पुनः ।  
  
दर्शयन् दक्षिणं पार्श्वं भक्तिश्रद्धासमन्वितः ।  
  
सकृत् प्रदक्षिणं कृत्वा वर्त्तुलाकृति साधकः ।  
  
स तु प्रदक्षिणो ज्ञेयः सर्वदेवैकतुष्टिदः ।  
  
अष्टोत्तरशतं यस्तु देव्याः कुर्य्यात् प्रदक्षिणम् ।  
  
स सर्वकाममासाद्य पश्चान्मोक्षमवाप्नुयात् ।  
  
त्रिकोणमथ षट्कोणमर्द्धचन्द्रं प्रदक्षिणम् ।  
  
दण्डमष्टाङ्गमुग्रञ्च सप्तधा नतिलक्षणम् ।  
  
दक्षिणाद्वायवीं गत्वा तस्माद्व्यावृत्य दक्षिणम् ।  
  
गत्वा योऽसौ नमस्कारः सोऽर्द्धचन्द्रो मम प्रियः ।  
  
नमस्कारेषु जानीयादासां प्राकृतमद्रिजे ! ।  
  
त्यक्त्वा स्वमासनं स्थानं पश्चाद्गत्वा नमस्कृतः ।  
  
निपत्य दण्डवद्भूमौ दण्ड इत्युच्यते बुधैः ।  
  
तथैव दण्डवद्भूमौ निपत्य हृदयेन च ।  
  
चिवुकेन मुखेनाथ नासया हनुकेन च ।  
  
चक्षुषा चाथ कर्णाभ्यां ब्रह्मरन्ध्रेण चैव हि ।  
  
तदष्टाङ्गमिति प्रोक्तं यद्भूमिं स्पृशते क्रमात् ॥  
  
मेरुतन्त्रे ॥  
  
हस्ताभ्यां चरणाभ्याञ्च जानुभ्यां वक्षसा तथा ।  
  
मूर्ध्ना दृष्ट्या तथा वाचा चित्ते चाष्टाङ्ग ईरितः ।  
  
हस्तजानुशिरोवाक्यधीभिः पञ्चाङ्ग ईरितः ॥  
  
गन्धर्वतन्त्रे ॥  
  
ब्रह्मरन्ध्रेण संस्पर्शः क्षितेर्यस्या नमस्कृते ।  
  
स उग्र इति विज्ञेयो विष्णोस्तुष्टिप्रदायकः ।  
  
या स्वयं गद्यपद्याभ्यां घटिताभ्यां नमस्कृतिः ।  
  
क्रियते भक्तियुक्तेन वाचिकस्तूत्तमः स्मृतः ।  
  
पौराणिकैर्वैदिकैर्वा तान्त्रिकैः क्रियते नतिः ।  
  
स मध्यमो नमस्कारो भवेदाचारतः सदा ।  
  
परेषां गद्यपद्याभ्यां नमस्कारो यदा भवेत् ।  
  
स वाचिकोऽधमो ज्ञेयो नमस्कारेषु सर्वतः ।  
  
प्। ४०७) इष्टमध्यानिष्टगतैर्मनोभिस्त्रिविधं भवेत् ।  
  
नमनं मानसं प्रोक्तमुत्तमाधममध्यमम् ।  
  
त्रिविधे च नमस्कारे कायिकश्चोत्तमः स्मृतः ॥  
  
ततो देवतां विसृज्यनैवेद्यावशेषेण तत्तत्कल्पोक्तां देवतां सम्पूज्य   
स्थानमार्ज्जनादिकं कुर्य्यात् ॥  
  
अथ निर्माल्यकालनिरूपणम् योगिनीतन्त्रे तृतीयभागे सप्तमपटलीयवचनन्तु   
तन्त्रसारकारेणैव धृतं न त्वत्र प्रयोजनम् ।  
  
मत्स्यसूक्ते षोडशपटले ॥  
  
मणिमुक्ताप्रबालानि देवदत्तानि यानि च ।  
  
न निर्माल्यं द्वादशाब्दं तैजसानि तथैव च ।  
  
तूलिका चैव षण्मासमविजं पञ्चवत्सरम् ।  
  
पटनिर्माणकञ्चैव कार्पासं वस्त्रमेव च ।  
  
वत्सरञ्च तदर्द्धञ्च मृदुवस्त्रं तदर्द्धकम् ।  
  
नैवेद्यं दर्शनादेव महापूजावसानके ।  
  
यावदुष्णं भवेदन्नं यज्ञसूत्रं ततः स्मृतम् ।  
  
सोदकं कृशरञ्चैव यामार्द्धेन महेश्वरि ! ।  
  
करवीरस्रजो देवि ! तथा पद्मोत्पलानि च ।  
  
यामार्द्धेन महेशानि ! तथा विल्वमयस्य च ।  
  
मस्तकं रुधिरञ्चैव अहोरात्रेण सुन्दरि ! तुलसी द्वे मालती द्वे तमालामलकी तथा ।  
  
पुन्नागमुनिपुष्पञ्च मल्लिका त्रिविधानि च ।  
  
जाती द्वे केतकी द्वे च कुमुदे पद्मकद्वयम् ।  
  
वासुदेवाय यो दद्यात्तस्य पुण्यमनन्तकम् ॥  
  
अथ देवतासम्प्रदानकविहितनिषिद्धद्रव्याणि ॥  
  
वृहन्नीलतन्त्रे षष्ठपटले ॥  
  
सन्देशं परमं दद्याद्देव्यै द्रव्येण संयुतम् ।  
  
गुडं क्षीरं मधुद्राक्षामिक्षुदण्डं पुरातनम् ।  
  
रम्भाफलं बीजपूरं तथा च नारिकेलकम् ।  
  
मधुयुक्तं नारिकेलशस्यं दद्यान्महेश्वरि ! ।  
  
मधुयुक्तं मिष्टयुक्तं व्यवहारोऽपि च तथा ॥  
  
योगिनीतन्त्रोत्तरखण्डीयाष्टमपटले ॥  
  
इङ्गुदीफलविल्वानि वदरामलकानि च ।  
  
खर्ज्जूरं पनसञ्चैव मातुलुङ्गं मधूनि च ।  
  
आम्रातोडुम्बरञ्चैव तथा तालफलानि च ।  
  
दाडिमं कदलञ्चैव प्रयत्नेन नियोजयेत् ।  
  
लकुचं मधुकं युक्तं तथा पूगफलानि च ।  
  
बीजपूरञ्च मधुरं कर्कन्धूञ्च निवेदयेत् ।  
  
मूलकस्य च शाकञ्च अन्यच्च विविधं तथा ।  
  
प्। ४०८) सर्षपस्य च शाकञ्च राजीवस्य तथैव च ।  
  
यस्य मूलं विशालञ्च शाकं तस्य प्ररोहकम् ।  
  
वास्तूकस्य शाकञ्च पालङ्कस्य मम प्रिये ! ।  
  
देयानि वर्ज्जनीयानि तथा च तिन्तिडीफलम् ।  
  
कुष्माण्डं पर्वतीयञ्च यथा चारण्यसम्भवम् ।  
  
कदलं बीजपूरञ्च वामकं पीण्ड्रकं तथा ।  
  
अकालपनसञ्चैव तथान्यदपि वर्ज्जयेत् ॥   
  
इति विहितनिषिद्धफलकथनम् ।  
  
व्रीहीणाञ्च प्रवक्ष्यामि उपयोग्यानि शङ्करि ! ।  
  
एकचित्तं समाधाय प्रापणं शृणु शङ्करि ! ।  
  
सोमधान्यं वृहद्धान्यं रक्तशालिकमेव च ।  
  
महद्धान्यं यवञ्चैव तिलमाषञ्च मुद्गकम् ।  
  
कलायं वर्त्तुलञ्चैव सिद्धार्थं कुङ्कुमानि च ।  
  
क्षुद्रजीरञ्च मधुरीमेतान्यपि नियोजयेत् ॥  
  
वर्ज्यशस्यान्यपि तत्रैव ॥  
  
कालशाकं कलायञ्च जीवकीयं तथैव च ।  
  
चणकं कोद्रवञ्चैव वर्ज्जयेन्मम सुन्दरि ! ॥  
  
अत्र कलायं त्रिकोणम चिपिटं वा ।  
  
वर्त्तुलस्य विहितत्वात्तेनातसीमसूरादीनि वर्ज्जयेदित्यर्थः ॥  
  
क्षीरञ्च कृष्णाक्षीरञ्च लवणं मृत्तिकोद्भवम् ।  
  
लवणं प्राचीसम्भूतं तथोत्तरसमुद्भवम् ॥  
  
क्षीरं कृष्णगव्यादिक्षीरम् ॥  
  
पशूनाञ्च प्रवक्ष्यामि वन्यानां ग्रामवासिनाम् ।  
  
येन चाप्युपयोज्यानि गव्यं देवि ! पयो घृतम् ।  
  
मार्गं मांसं तथा छागं शालभं शाशकन्तथा ।  
  
एतैस्तु प्रापणं दद्याद्विष्णोश्चैव प्रियावहम् ।  
  
माहिषं वर्ज्जयेन्मांसं क्षीरं दधि घृतं ततः ।  
  
पक्षिणाञ्च प्रवक्ष्यामि ये प्रयोज्या मम पिये ।  
  
यांश्चैव विष्णुयागेषु उपयुञ्जन्ति नित्यशः ।  
  
हरितञ्च मयूरञ्च लावकं वर्त्तकं तथा ।  
  
कपिलश्चैव चासश्च काककुक्कुटकौ शिरः ।  
  
वन्यकुक्कुटकश्चैव शरारिश्च कपोतकम् ।  
  
वेल्लकः कुलिकश्चैव रक्तपुच्छश्च टिट्टिभः ।  
  
कृष्णो मत्स्याशिनाञ्चैव पतत्रीणां विशिष्यते ।  
  
अभक्ष्यञ्चैव यद्वा पञ्चनखस्य च ।  
  
यद्वा यदिवार्थे ।   
  
मांसमभक्ष्यं यदि वा भक्ष्यं तदा पञ्चनखस्य चकारादेश्च इत्यन्वयः ॥  
  
प्। ४०९) चित्रमत्स्यं रोहितञ्च पाठीनं नलमीनकम् ।  
  
महाशालञ्च शालञ्च राजीवं सिंहतुण्डकम् ।  
  
मत्स्यान्येतानि देवानि वडालीञ्च विवर्जयेत् ।  
  
चित्रमत्स्यश्चितल इति ।   
  
नलमीनश्चिङ्डीति प्रसिद्धः ।   
  
सिंहतुण्डः रिठा इति प्रसिद्धः ।   
  
वडाली भेदा इति प्रसिद्धः ॥  
  
जानपादांश्च शकुनान् क्षुद्रवाराहकं तथा ।  
  
कौसुम्भशाकपिन्नाकं रक्तपादांश्च वर्जयेत् ।  
  
खर्जूरं पनसं द्राक्षां मातुलङ्गञ्च शीरकम् ।  
  
कदलीं नागरङ्गञ्च तथा जम्बू फलानि च ।  
  
शालुकं मधुकञ्चैव प्रयत्नेन निवेदयेत् ।  
  
कदलं बीजपूरञ्च दुग्धपक्वं निवेदयेत् ।  
  
कन्दुपक्वं कशेरुञ्च जम्बूं बालप्रियं भवेत् ।  
  
आर्द्रकं लवणञ्चैव जीरकं पिप्पलीयकम् ।  
  
जातीकोषं तिन्दुकञ्च देव्याः प्रियतरं भवेत् ।  
  
वर्जनीयफलमाह तत्रैव ॥  
  
रामरम्भाफलं पक्वं कदलं धूम्रतापितम् ।  
  
न योजयेन्महादेव्यै उत्पलस्य च बीजकम् ।  
  
धान्यं श्रावणिकं मर्त्यो द्विःस्विन्नञ्च विवर्जयेत् ।  
  
नारिकेलं सुवर्णाभं नारिकेलञ्च रामकम् ।  
  
निवेदयेन्महादेव्यै तोयं तस्य विशेषतः ।  
  
नारिकेलञ्च भाण्डीरं दैवे श्राद्धे विवर्जयेत् ।  
  
वकुलस्य फलं पक्वं पद्मस्य च फलं तथा ।  
  
नियोजयेन्महादेव्यै चान्द्रायणफलं लभेत् ॥  
  
निषिद्धमाह तत्रैव ॥  
  
कर्क्कन्धूं शर्करायुक्तं दण्डशाकं तथैव च ।  
  
कुष्माण्डं पर्वतीयञ्च दूरतः परिवर्जयेत् ॥  
  
मत्स्यसूक्ते षड्विंशतिपटले ॥  
  
शृणु देवि ! प्रवक्ष्यामि मांसभेदान्निबोध मे ।  
  
न देयं तिक्तकमठं पशुशृङ्गिणमेव च ।  
  
गोमीनं चक्रशकुलं वडालं राघवं तथा ।  
  
वामीनं चनवर्णञ्च सचक्रं चेङ्गमेव च ।  
  
भूविलं चानिरुद्धञ्च गाङ्गेयानि विवर्जयेत् ।  
  
आतोषिणीहिरण्यानि चक्रविम्बानि वर्जयेत् ।  
  
अजञ्च वृहदाजञ्च पर्वतीयं तथैव च ।  
  
मेषञ्च द्विविधञ्चैव एणं चैव चतुर्विधम् ।  
  
अकलौ तु गवां मांसं गोधामांसञ्च शाशकम् ।  
  
लुलापञ्चैव नेपाले वाराहं कामरूपके ।  
  
प्। ४१०) खड्गं चतुर्मुखं भक्ष्यं चाहारे परमेश्वरि ! ।  
  
गवयं गन्धमृगञ्चैव महिषन्तु विशिष्यते ।  
  
सर्वत्र क्षुद्रवाराहं नीलहयं तथैव च ।  
  
मलये सगुणे चैव तथा जालन्धरेषु च ।  
  
अभक्ष्यं मत्स्यमांसञ्च वडालं सर्वपीठके ।  
  
अत्र देशविशेषे मत्स्यमांसभोजननिषेधाद् देशान्तरे गौडनेपालादौ   
मत्स्यमांसभोजनमनुमतं भवति ।  
  
वडाली तु अभक्ष्या सर्वदेश इत्यर्थः ॥  
  
मान्त्रिको वर्ज्जयेन्नित्यं पार्वतं शृङ्गवेरकम् ।  
  
कुष्माण्डं पर्वतीयञ्च स्वर्णरोहितकं त्यजेत् ।  
  
स्वर्णाभां गोधिकाञ्चैव वाराहं श्वेतमेव च ।  
  
चक्राङ्कितञ्च कमठं राजहंसं न भक्षयेत् ।  
  
ग्राम्यं जलचरं चैव भक्ष्यं तस्य विवर्ज्जयेत् ।  
  
कपोतं कुक्कुटं चैव मयूरं क्रौञ्चमेव च ।  
  
वर्द्धनं वभ्रुबालञ्च दात्यूहं कोकिलं तथा ।  
  
गृध्रोलूकञ्च कङ्कञ्च विस्ताराक्षं न भक्षयेत् ।  
  
अलावुं वार्त्ताकुं चैव तित्तिरञ्च मयं तथा ।  
  
भारद्वाजं मत्स्यचक्रं दशावतारमेव ।  
  
अकामेन द्विजो भुक्त्वा प्राणायामेन शुध्यति ।  
  
त्रिरात्रावस्थितं मांसं तत्सर्वं परिवर्ज्जयेत् ।  
  
भुक्तस्य पर्वतीयस्य सिंहतुण्डस्य पार्वति ! ।  
  
न हि स्वेदातपे शुद्धं वह्निशुद्धं तथैव च ।  
  
संस्कृतं गन्धपृक्तेन पल्लवं परमेश्वरि ! ।  
  
तन्मांसभक्षणाद्देवि ! भूयश्च तत्र विद्यते ।  
  
यो मांसं वर्ज्जयेद्देवि ! मांसमात्रं विशेषतः ।  
  
सर्वयज्ञफलं सम्यक् लभते नात्र संशयः ।  
  
संवत्सरे दशगुणं षण्मासे च चतुर्गुणम् ।  
  
पर्वकाले त्वशक्ते तु पितृमेधफलं लभेत् ।  
  
विष्णोः शयनकाले च चातुर्मास्ये च यत्नतः ।  
  
अग्निष्टोमस्य यज्ञस्य लभते फलमुत्तमम् ।  
  
अशक्तः कार्त्तिके देवि ! मत्स्यमांसौ विवर्ज्जयेत् ।  
  
कार्त्तिके शौकरं मांसं गोमीनं मत्स्यमेव च ।  
  
तस्मात् सर्वप्रयत्नेन कार्त्तिके परिवर्ज्जयेत् ।  
  
भक्षयेल्लावकं वर्त्तं हरिच्चित्रकरं तथा ।  
  
चासं चित्रकपोतञ्च तृणाक्षञ्च मयूरकम् ।  
  
कामञ्च कलभञ्चैव तोलिकालकमेव ।  
  
एतान्येव च भक्ष्याणि प्रवदन्ति मनीषिणः ॥  
  
प्। ४११) निषिद्धमपि तत्रैव ॥  
  
भृङ्गराजद्वयञ्चैव पिकं कदलमेव च ।  
  
सारङ्गं दीर्घतुण्डञ्च दीर्घग्रीवं हिरण्मयम् ।  
  
नर्त्तञ्चलं रक्तकण्ठं रक्तपक्षिणमेव च ।  
  
चिल्लं कीलालकञ्चैव गङ्गाचिल्लकमेव च ।  
  
एतान्येव द्विजातीनामभक्ष्याणीति शब्दितम् ।  
  
रक्तपुच्छं तथारण्यं कुक्कुटं शोणतुण्डकम् ।  
  
श्वेतग्रीवो नीलकण्ठो रक्तकण्ठस्तथैव च ।  
  
शशकः पत्रवाहश्च पीडको जीवकस्तथा ।  
  
एतानि शस्तमांसानि काले प्राप्तानि भक्षयेत् ॥  
  
अभक्ष्यमांसमाह तत्रैव ॥  
  
नरवानर-ऋक्षांश्च व्याघ्रमार्जारकच्छपान् ।  
  
विड्वराहञ्च शरलं हयमांसं तथैव च ।  
  
न भक्षयेत् शुनो मांसं भुक्त्वा चान्द्रायणञ्चरेत् ।  
  
सकामो गवयञ्चैव गवां मांसं तथैव च ।  
  
हस्तिमांसं प्रमादेन भुक्त्वा चान्द्रायणद्वयम् ।  
  
शूकरस्य च खड्गस्य स्थूलमांसं तथाशयम् ।  
  
स्थूलं द्वाभ्यां त्रिभिर्वर्षैश्चतुर्भिः षड्भिरेव च ।  
  
अतिस्थूलमिति प्रोक्तं तन्न भवेत् कदाचन ।  
  
एणस्य शशकस्यैव अजस्य वृषभस्य च ।  
  
तथा खस्य भृगस्यैव वराहमहिषस्य च ।  
  
अतिस्थूलानि मांसानि भक्ष्यं मांसं कलौ युगे ।  
  
अकलौ तु गवां मांसं देशाचारेण शौकरम् ।  
  
न भक्षयेन्मृतं मांसं द्विविधं मूषिकस्य च ।  
  
मेकस्य क्षुद्राटकस्य शम्बूककर्कटस्य च ।  
  
अकामेन द्विजोभुक्त्वा प्राणायामेन शुध्यति ।  
  
अनुक्तमत्स्यमांसस्य भोक्ता स्नानेन शुध्यति ।  
  
गोमांसं मांसकामेन भुक्त्वा चान्द्रायणञ्चरेत् ।  
  
फेरवस्य तथा भुक्त्वा ऋषिचान्द्रायणञ्चरेत् ।  
  
पूतिगन्धसकीटानि भुक्त्वा चान्द्रायणञ्चरेत् ।  
  
रौद्रशुष्काणि भुक्त्वा वै प्राणायामेन शुध्यति ।  
  
त्रिरात्रावस्थितं मांसं तत्सर्वं परिवर्ज्जयेत् ।  
  
शल्लस्य पर्वतीयस्य सिंहतुण्डस्य पार्वति ! ।  
  
न दुष्येदातपे शुद्धं वह्निशुद्धं तथैव च ।  
  
संस्कृतं गन्धपृक्तेन यन्नवं परमेश्वरि ! ।  
  
तन्मांसभक्षणाद्देवि ! प्रायश्चित्तं न विद्यते ।  
  
अत्र भक्षणनिषेधादनिवेद्य भक्षणदोषदर्शनेन सुतरां देवतासम्प्रदानकत्वम्   
।  
  
मांसत्याग फलमपि तत्रैव ॥  
  
प्। ४१२) तुलामकरमेषेषु यो मांसं परिवर्ज्जयेत् ।  
  
हयमेधस्य यज्ञस्य तदेव फलमाप्नुयात् ।  
  
यावज्जीवं त्यजेद्वापि राजसूयफल लभेत् ।  
  
एकस्य वर्ज्जनाद्देवि ! मत्स्यमांसस्य वर्जनम् ।  
  
गृहमेधी महेशानि ! पितृश्राद्धं विना त्यजेत् ।  
  
प्रमादाद्वा तथाज्ञानात् सङ्कल्पं वा समाचरेत् ।  
  
चान्द्रायणं ततः कृत्वा पौर्णमास्यां समाचरेत् ।  
  
पितृश्राद्धं ततः कृत्वा कृत्वा यस्तु निरामिषम् ।  
  
सत्यत्वं वर्जयेद्वापि पितृहत्याव्रतञ्चरेत् ।  
  
सर्वव्रताधिकतरं सर्वयज्ञाधिकं परम् ।  
  
पितृमेधं महेशानि ! सर्वस्वेनापि कारयेत् ।  
  
तस्याधिकतरं वापि स्वभार्य्यार्त्तवलङ्घने ।  
  
षोडशेदिवसे पूर्णे भर्त्ता प्रोषित आगतः ।  
  
हरिवासरकञ्चान्यमथवा श्राद्धवासरम् ।  
  
ऋतुं न लङ्घयेत्तत्र तदेव व्रतमेव हि ।  
  
ऋतुहा परमेशानि ! ब्रह्महत्याव्रतञ्चरेत् ।  
  
व्रते विनष्टे देवेशि ! प्रायश्चित्तं भवेदनु ।  
  
तस्मात् पुण्यतमं ज्ञेयं स्वभार्य्यापरितोषणम् ॥  
  
अथ हविष्यादौ भक्ष्याभक्ष्यविधिः ॥  
  
विश्वसारे द्वितीयपटले ॥  
  
अथ भक्ष्यं प्रवक्ष्यामि शृणुष्व कमलानने ! ।  
  
अन्नं दुग्धं तथा तक्रं पायसं पूपसूपकम् ।  
  
नवनीतं फलान्येव गुडपायससंयुतम् ।  
  
सर्वाणि फलपुष्पाणि विविधानि विधानवित् ।  
  
न मूलं गृञ्जनं लक्ष्म मसूरं लसुनं तथा ।  
  
जम्बीरं लकुचं कांस्यमलावुञ्चाम्लमेव च ।  
  
राजमाषं तथा माषं शाकञ्चैव पलाण्डुकम् ।  
  
आमिषं रक्तशाकादीन् ताम्बूलञ्चाथ तैलकम् ।  
  
तालखर्जूरमुषितं दुग्धवुष्टादिकञ्च यत् ।  
  
कुचेलञ्च तथा तैलं माध्वीञ्च नखलोमकान् ।  
  
अभ्यङ्गमसदालापं हविष्याशी विवर्ज्जयेत् ।  
  
हरिष्येषु सुधा मुख्या तदनु व्रीहयो मताः ।  
  
अक्षारलवणञ्चैव शङ्करस्य मतेन च ।  
  
यवगोधूममुद्गाश्च दुग्धं शर्करसंयुतम् ।  
  
फलमूलादिकं हृद्यमक्षारलवणं घृतम् ।  
  
रक्तवस्त्रं तथा क्षुरं हविष्येषु विवर्ज्जयेत् ॥   
  
शारदायां द्वितीयपटले ॥  
  
भैक्ष्यं हविष्यं शाकानि विहितानि फलं पयः ।  
  
प्। ४१३) मूलं शक्तुर्यवोत्पन्नो भक्ष्याण्येतानि मन्त्रिणाम् ।  
  
भैक्ष्यमिति ब्रह्मचारियतिपरम् ।  
  
भिक्षास्वरूपमुक्तं राघवभट्टधृतवचने ॥  
  
वैदिकाचारयुक्तानां शुचीनां श्रीमतां गृहे ।  
  
सत्कुलस्थानजातानां भिक्षा स्यादग्रजन्मनाम् ।  
  
हविष्यमुक्तं स्मृतौ ॥  
  
हैमन्तिकं सितास्विन्नं धान्यं मुद्गास्तिला यवाः ।  
  
कलायकङ्गुनीवारा वास्तूकं हिलमोचिका ।  
  
षष्टिका कालशाकञ्च मूलकं केमुकेतरत् ।  
  
कन्दं सैन्धवसामुद्रे गव्ये च दधिसर्पिषी ।  
  
पयोऽनुद्धृतसारञ्च पनसाम्री हरीतकी ।  
  
तिन्तिडीजीरकञ्चैव नागरङ्गञ्च पिप्पली ।  
  
कदली लवली धात्रीफलान्यगुरुमैक्षवम् ।  
  
अतैलपक्वं मुनयो हविष्यान्नं प्रचक्षते ।  
  
फलं पयो मूलं विहितमित्यनुषज्यते ॥  
  
अथाभक्ष्यं मत्स्यसूक्ते ॥  
  
नारिकेलोदकं कांस्ये अजाक्षीरञ्च काचके ।  
  
पाषाणे महिषीक्षीरमभक्ष्यं परिकीर्त्तितम् ॥   
  
पञ्चदशपटले ॥  
  
वराहपूजको यस्तु कोलं कूर्मं न भक्षयेत् ।  
  
ब्रह्माणं पूजयेद् यस्तु माहिषं चामरं चरुम् ।  
  
गणेशयाजी मधुकं पनसं कोरदूषणम् ।  
  
आदित्यभक्तो देवेशि ! मयूरं कुण्डसाहकम् ।  
  
शिवयाजी तिलपिष्टं चिञ्चाञ्च चक्रपूजकः ।  
  
तथा च मद्गुरं मत्स्यं शक्तिचिञ्चां वडालकम् ।  
  
कुसुम्भशाकं देवेशि ! लशुनं शृङ्गिणं तथा ।  
  
त्रैपुरे तु निम्बतिक्तं त्वरितार्थी तथाम्रकम् ।  
  
गोपालार्थी तु पालङ्कमाममत्स्यं न भक्षयेत् ।  
  
पारावतं वामनार्थी चक्रशाकं वडालकम् ।  
  
निम्बं सारस्वतैर्वर्ज्यं लक्ष्म्यर्थी च करञ्जकम् ।  
  
कालान्धं कोद्रवञ्चैव चन्द्रमत्स्यं तथैव च ।  
  
सर्वमन्त्रे वडालञ्च सर्वयज्ञेषु शङ्करि ! ।  
  
श्वेतपूतीञ्च वार्त्ताकीं कुष्माण्डं पर्वतीयकम् ॥  
  
चिञ्चाञ्चैव परान्नञ्च यत्नेन परिवर्जयेत् ।  
  
वैष्णवैः पत्रशाकञ्च मूलं कन्दं प्ररोहकम् ।  
  
शुष्कं राजीववास्तूकं पालङ्कीञ्च तथैव च ।  
  
यदा सङ्कल्पपूर्वेण यस्त्यजेद्वैष्णवः क्वचित् ।  
  
तथापि न त्यजेद्देवि ! प्रायश्चित्तं समाचरेत् ।  
  
सौरव्रते घृतं वर्ज्यं ताम्बूलं वैष्णवेषु च ।  
  
प्। ४१४) गव्यत्यागी महापापी मधुत्यागी श्रियं हरेत् ।   
  
सप्तविंशतिपटले ॥  
  
जम्बू खर्जूरदाडिम्बनारिकेलञ्च पूगकम् ।  
  
जलविम्बा त्रपूषा तु उर्वारुं पीनकन्तथा ।  
  
वदरीलवलीधात्रीपनसाम्रहरीतकी ।  
  
शालूकं पद्मषण्डञ्च कशेरु करमर्द्दकम् ।  
  
नागरङ्गञ्च मधुकं मधुरं तेन्दुकानि च ।  
  
आनाडञ्चैव कुष्माण्डं वासन्त्याः फलमेव च ।  
  
तिलकान्नं कलायञ्च माषञ्च राजमाषकम् ।  
  
तण्डुलं यवधान्यञ्च नीवारं कुङ्कुमं तथा ।  
  
जीरकञ्च लवङ्गञ्च धन्याकं जातिकोषकम् ।  
  
एलकञ्चैव कर्पूरं चन्दनागुरुमुस्तकम् ।  
  
सरलं देवदारुञ्च कृष्णभल्लातकानि च ।  
  
शृङ्गवेरः कटुद्रव्यं मरिचं लवणं कणा ।  
  
फलं यच्च शिवायाश्च स्वक्षाम्रं पनसस्य च ।  
  
कृष्णकोषं ग्रन्थिपर्णं स्वर्गादेवाङ्कुराणि च ।  
  
द्राक्षाञ्च वकुलं कच्वीफलञ्चेक्षु च खण्डितम् ।  
  
एतान्याचमनीयानि सुरभिः पाचकान्यपि ।   
  
तथा ।  
  
पर्वतीयं तथा वर्त्तु तथा कैतवजानि च ।  
  
लक्ष्मीलकुचकञ्चैव तिलकं क्षुद्रतिल्लकम् ।  
  
हिन्तालं पनसाम्रञ्च पीवरं बद्धजीरकम् ।  
  
वृहच्छोटा च वदरी पर्वतीयं विवर्ज्जयेत् ।  
  
क्षुद्र उर्वारुकञ्चैव जीवन्त्याः क्षुद्रमेव च ।  
  
मधुकं मधुरीं द्राक्षां कलायं यन्न वर्त्तुलम् ।  
  
श्वेतमुद्गं तथा कृष्णं फलं तस्य विवर्जयेत् ।  
  
नारिकेलफलञ्चैव स्वर्णाभं नागरङ्गकम् ।  
  
नारिकेलञ्च स्वर्णाभं दुग्धशस्यं तथैव च ।  
  
सोमधान्यं नीवारञ्च कलम्बं षष्टिकानि च ।  
  
वृहद्धान्यं क्षुद्रधान्यं वाल्कलिकमुपासुकम् ।  
  
एतानि व्रीहिमुख्यानि हविष्याण्येव भोजने ।  
  
मौक्तिकं रक्तशाकञ्च उत्तमौधैः प्रचक्ष्यते ।  
  
इक्षुञ्च श्वेतत्रपुषं तथा मृगफलानि च ।  
  
मद्यकुम्भ प्ररोपञ्च जग्धान्नं तटसम्भवम् ।  
  
तथा श्रावणिकं देवि ! हविष्यान्ने विवर्ज्जयेत् ।  
  
व्रतेषु आमिषं देवि ! ताम्बूलं पर्णचूर्णके ।  
  
निरामिषं चातुरे च आमिषं लकुचानि च ।  
  
अभक्ष्यं वर्त्तुलं तस्य हस्तभग्नस्तथैव ।  
  
प्। ४१५) वार्त्ताकुं श्वेतरक्तञ्च श्वेतपूतिकमेव च ।  
  
व्रते तु वर्ज्जयेद्देवि ! फलाहारविधिं शृणु ।  
  
नमस्कारं फलाहारं सगव्यं वा विशिष्यते ।  
  
त्रिभागपूरणं कृत्वा जलाहारं कलौ त्यजेत् ।  
  
फलाहारं महेशानि ! गृहस्थानां कलौ युगे ।  
  
शतं तिलं तदर्द्धं वा तिलाहारे महेश्वरि ! ।  
  
क्षीराहारे च चणकं पञ्चगव्ये फलं भवेत् ।  
  
आज्याहारे तु तोलैकं हविष्यस्य विधिं शृणु ।  
  
पक्वमन्नं स्वयं वाथ भार्य्यया सोदरेण तु ।  
  
मातापितुर्गुरोर्वापि न भुक्त्वा यदि वा पचेत् ।  
  
लघ्वाहारो जितक्रोधो हविष्यव्रतभोजने ।   
  
तथा ।  
  
वेत्राङ्कुरं तथा मुस्तां सैन्धवं सिन्धुसम्भवम् ।  
  
तथा पर्वतसम्भूतं हविर्द्रव्यादि कीर्त्तितम् ।  
  
विल्वामलतिलस्यैव वदर्य्याः पत्रमेव च ।  
  
हविष्यभोजने प्राप्ते हविष्यान्नं प्रचक्षते ।  
  
सुन्दार्घ्य पात्रे पत्रे वा पलाशस्य च पत्रके ।  
  
कदल्याश्च त्वचे पत्रे हविष्यव्रतभोजने ।  
  
सौरव्रते कटुद्रव्यं शैवे चान्नं विवर्जयेत् ।  
  
वैष्णवे कोरदूषञ्च शाक्ते शालिं विवर्जयेत् ।  
  
पूगं सर्वव्रतेत्याज्यम् आरनालकमेव च ।  
  
न भक्षयेल्लौहच्छिन्नं हस्तभग्नं न भक्षयेत् ।  
  
कालिकासु स्थितं द्रव्यं तथा पनसपत्रके ॥  
  
विख्यातस्वीयकीर्त्त्याऽजनि जगति दयारामविश्वासनामा धर्मात्मा तस्य सूनुः   
सकलगुणयुतो रामहर्य्याख्य एव ।  
  
जातौ तस्यात्मजौ श्रीसुकृतियुतजगन्मोहनप्राणकृष्णौ ज्येष्ठः श्रीप्राणकृष्णो   
गुणिगणकुमुदश्रेणिपूर्णौषधीशः ॥  
  
तदादिष्टः शिष्टविद्वन्मनःसन्तुष्टिकारिणीम् ।  
  
श्रीप्राणतोषिणीं वल्लीं निर्ममे रामतोषणः ॥  
  
आदेष्ट्टसत्वरतया गुरुताभिया च ग्रन्थस्य सर्वरचनं न समाचचक्षे ।  
  
धीराः ! कृताञ्जलिरहं विनिवेदयामि युष्माभिरेव सकलन्तु विचरणीयम् ॥  
  
इति श्रीप्राणकृष्णविश्वासानुमतायां   
श्रीरामतोषणविद्यालङ्कारभट्टाचार्य्यविरचितयां श्रीप्राणतोषिण्यां   
तृतीयमर्थकाण्डाङ्गं समाप्तम् ॥  
  
  
