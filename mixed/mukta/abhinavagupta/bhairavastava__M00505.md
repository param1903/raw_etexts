+++
"Catalog number" = "M00505"
"Uniform title" = "bhairavastava"
"Secondary title" = [ "śivastuti",]
Author = [ "abhinavagupta",]
Subjects = [ "śaiva",]
"Publication year" = [ "1917",]
"Publication city" = [ "Mumbai",]
"Publication country" = "India"
title_iast = "bhairavastava"
author_iast = "abhinavagupta"
title = "भैरवस्तव"

+++
  
  
  
  
  
ॐ व्याप्तचराचरभावविशेषं चिन्मयम् एकमनन्तम् अनादिम् ।  
भैरवनाथम् अनाथशरण्यं त्वन्मयचित्ततया हृदि वन्दे ॥ १ ॥  
  
त्वन्मयम् एतद् अशेषम् इदानीं भाति मम त्वदनुग्रहशक्त्या ।  
त्वं च महेश ! सदैव ममाऽत्मा स्वात्ममयं मम तेन समस्तम् ॥ २ ॥  
  
स्वात्मनि विश्वगते त्वयि नाथे तेन न संसृतिभीतेः कथास्ति ।  
सत्स्वपि दुर्धरदुःखविमोहत्रासविधायिषु कर्मगणेषु ॥ ३ ॥  
  
अन्तक ! मां प्रति मा दृशमेनां क्रोधकरालतमां विदधीहि ।  
शङ्करसेवनचिन्तनधीरो भीषणभैरवशक्तिमयोऽस्मि ॥ ४ ॥  
  
इत्थमुपोढभवन्मयसंविद्दिधितिदारितभूरितमिस्रः ।  
मृत्युयमान्तककर्मपिशाचैर्नाथ ! नमोऽस्तु न जातु बिभेमि ॥ ५ ॥  
  
प्रोदितसत्यविबोधमरीचिप्रेक्षितविश्वपदार्थसतत्त्वः ।  
भावपरामृतनिर्भरपूर्णे त्वय्यहमात्मनि निर्वृतिमेमि ॥ ६ ॥  
  
मानसगोचरमेति यदैव क्लेशदशातनुतापविधात्री ।  
नाथ ! तदैव मम त्वदभेदस्तोत्रपरामृतवृष्टिरुदेति ॥ ७ ॥  
  
शङ्कर ! सत्यमिदं व्रतदानस्नानतपो भवतापविनाशि ।  
तावकशास्त्रपरामृतचिन्ता स्यन्दति चेतसि निर्वृतिधाराम् ॥ ८ ॥  
  
नृत्यति गायति हृष्यति गाढं संविदियं मम भैरवनाथ ।  
त्वां प्रियमाप्य सुदर्शनमेकं दुर्लभमन्यजनैः समयज्ञम् ॥ ९ ॥  
  
वसुरसपौषे कृष्णदशम्यामऽभिनवगुप्तः स्तवैदमकरोत् ।  
येन विभुर्भवमरुसन्तापं शमयति झटिति जनस्य दयालुः ॥ १० ॥  
  
समाप्तम् स्तवम् इदम् अभिनवाख्यम् पद्यनवकम् ॥  
  
  
  
  
  
  
