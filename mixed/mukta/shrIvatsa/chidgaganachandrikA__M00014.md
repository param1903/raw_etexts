+++
"Catalog number" = "M00014"
"Uniform title" = "cidgaganacandrikā"
Author = [ "śrīvatsa",]
"Alternate name" = [ "kālidāsa", "Woodroffe, John", "Avalon, Arthur",]
Editor = [ "trivikramatīrtha",]
Subjects = [ "tantric / āgamic literature", "śaiva", "kālīkula / krama",]
Description = "cidgaganacandrikaa by śrīvatsa alias kālidāsa\n\nE-text copied from Arthur Avalon series. Tantrik texts ; 20.\n\nPublished:  Calcutta : Sanskrit Book Depot ; London : Luzac & Co., 1937."
Publisher = [ "Sanskrit Book Depot",]
"Publication year" = [ "1937",]
"Publication city" = [ "Calcutta",]
"Publication country" = "India"
title_iast = "cidgaganacandrikā"
author_iast = "śrīvatsa"
title = "चिद्गगनचन्द्रिका"

+++
  
  
  
क्षीरोदं पौर्णमासीशशधर इव यः प्रस्फुरन्निस्तरङ्गं  
चिद्व्योम स्फारनादं रुचिविसरलसद्बिन्दुवक्रोर्मिमालम् ।  
आद्यस्पन्दस्वरूपः प्रथयति सकृदोङ्कारशुण्डः क्रियादृग्   
दन्त्यास्योऽयं हठाद्यः शमयतु दुरितं शक्तिजन्मा गणेशः ॥ १ ॥  
  
स्थूलं सूक्ष्मं परं च त्रिविधमिह तगद् यत्प्रथावेशसिद्ध्या  
युक्तं सत्ता यदीया स्फुरति च परतः स्वप्रथैकस्वभावा ।  
भामूर्ति यं विमर्शक्रियमनुपतिता लक्ष्यते लोकवृत्तिः   
सन्मार्गालोकनाय व्यपनयतु स वस्तामसीं वृत्तिमीशः ॥ २ ॥  
  
इह कालिदासचन्द्रप्रसूतिरानन्दिनी स्तुतिर्व्याजात् ।  
चिद्गगनचन्द्रिकाब्धेः शमयतु संसारदावदवथुं वः ॥ ३ ॥  
  
चिल्लोचनेन सततं शिवमीक्षितुमन्वये च सद्भावम् ।  
लब्धुं च पूर्णभावं यदि चेतः समुपाध्वमिमाम् ॥ ४ ॥  
  
हृद्गुहामभिलषन्नहन्तया दृक्क्रियावपुरदृक्क्रियापदम् ।  
सन्तमेमि समभावदं शिवं सख्यहानिरमुना हि सूयते ॥ ५ ॥  
  
याऽहमित्युदितवाक् परा च सा यः प्रकाशलुलितात्मविग्रहः ।  
यौ मिथः समुदिताविहोन्मुखौ तौ षडध्वपितरौ श्रये शिवौ ॥ ६ ॥  
  
शक्तिनेत्रपरिणद्धमास्थितं पूर्णभामयपयोधिमन्थताम्  
देवि तर्पणसुधाकलाश्रयं रुद्रमन्दरमहं स्फुटं भजे ॥ ७ ॥  
  
योऽभवद् भवति यस्तथेतरो यो भविष्यति पृथक्क्रियो जनः ।  
तत्र योऽधरमहन्तयैकया सन्तमस्मि हृदिरन्ध्र आनतः ॥ ८ ॥  
  
विश्वसद्मनि सदात्मनीश्वरे पूरणात् पुरुषतामुपेयुषि ।  
ये मनः प्रणिदधुर्महर्षयस्तान् पतञ्जलिमुखानुपास्महे ॥ ९ ॥  
  
खेचरीमुखमरीचिजालकं व्योमशक्तितनु संश्रये सदा ।  
शम्भुदक्षतनुजावभासया यत्र विश्वमनुकर्तुमीहते ॥ १० ॥  
  
खण्डसत्प्रसरगर्भया यया लक्षितं स्फुरविपूर्णसत्तया ।  
तत्त्वमैश्वरमखण्डमम्बिकां त्वां प्रणौम्यखिलतत्त्वनायिकाम् ॥ ११ ॥  
  
यः किलास स किलास ईश्वरः ख्यातसत्त्वलुलितोर्ध्वमूर्धनि ।  
प्रत्यहं जननि यत्र तिष्ठति त्वं स सत्त्ववपुरद्रिरस्य यः ॥ १२ ॥  
  
कल्पनातिगमतीन्द्रियं च यल्लक्ष्यमुज्झति बहिर्मुखं तथा ।  
अन्तरालगमभावभावयोस्तन्नतोऽस्मि सदहं निराकृति ॥ १३ ॥  
  
अम्ब यद्भवति तत्त्दात्मना स्वैरितामजहदद्वयोदयम् ।  
तावकं पदमपाकृतक्रमं ब्रह्म तत्सदिति वा श्रुतं भजे ॥ १४ ॥  
  
देशकालकलना विशेषतो यद् भवानि बिहितं निगद्यते ।  
व्यक्तिजाति तनुसंश्रितक्रमं तद्धितं तव बहिर्विजृम्भणम् ॥ १५ ॥  
  
सत्त्वमम्ब ! विहितस्य वस्तुन्स्तत्प्रसादितदयोदयं वपुः ।  
स्यात् तमश्च यदिदं निषिद्ध्यते द्वे रजो सदसदन्यरूपतः ॥ १६ ॥  
  
यत् तमोऽन्यदिह तत् क्षितेर्वपुः सत्त्वमन्यदिह तेजसः शिवे ।  
मिश्रणोत्थमितरद्रजस्तयोस्त्वत्कसत्त्वजमतो गुणत्रयम् ॥ १७ ॥  
  
ईश्वरस्य तव भर्त्तुरक्षयैश्वर्यरूपमसि तत्त्वमम्बिके ।  
ज्ञानमस्य शुचि कर्म वा फलं ते विरागमयपूर्णताफले ॥ १८ ॥  
  
ज्योतिरम्ब हृदि विद्ययेक्षितं यल्लघ् प्रसृतमर्घमण्डपे ।  
धूमलक्ष्मगुरु यच्च तच्च्युतं ते तु सत्त्वतमसी वपुस्तव ॥ १९ ॥  
  
त्वं हि रुद्रजकटाक्षवर्तिनी जायमानमवलोक्य चण्डिके ।  
साङ्ख्ययोगपथदेशिकद्वयं जातसम्मतिसमाधिकं यथा ॥ २० ॥  
  
सप्रकाशकृतमज्जनं जगत् कुर्वती भवसि पूर्णिमा शिवे ।  
पूर्णमेव तव रूपमन्यथा कुर्वती किल कुहूः प्रतीयसे ॥ २१ ॥  
  
पूर्णताकृशतयोर्यदन्तरं तत्र कालि विजहत्क्रमे स्थिता ।  
दर्शितक्रमविभागसम्भ्रमं कालमद्यतनमत्तुमीहसे ॥ २२ ॥  
  
मातृमेयमितिसाधनात्मिका त्वत्कृतोन्मिषति या विकल्पधीः ।  
त्वत्स्वरूपमकलङ्कितं तया कस्य देवि विदुषो न मुक्तता ॥ २३ ॥  
  
अक्रमक्रमविमर्शलक्षणं या क्रमाक्रममयी क्रमाक्रमम् ।  
अक्रमं शिवमवेक्ष्य मध्यगं त्वां च सत्कुलमिदं तवाननम् ॥ २४ ॥  
  
वेद्यवेद्य(द)कविभेददक्षया मायया क्रमवदङ्गगामिनी ।  
या स्थिताम्ब बहिरक्षकाङ्क्षिणी तां जहि त्वमणुतां मयि स्थिताम् ॥ २५ ॥  
  
कर्म यद् विविधवासनात्मकं मायया सह कृताणुभावया ।  
वृत्तिभिस्तव विलाप्यते हि तद् देवि ! भानुरुचिभिर्यथा तमः ॥ २६ ॥  
  
चिन्मयीकृतमतो(ऽ)क्षदृश्यया गुह्ययाऽम्ब विपरीतचर्यया ।  
लभ्यते समरसीकृताखिलद्वैतवृत्ति तव घस्मरं वपुः ॥ २७ ॥  
  
याश्चरन्ति तव खे चिदात्मके शक्तयः करणलक्षणाः शिवे ।  
मुक्तबाह्यपदजृम्भणोद्यमाः त्वं हि तिष्ठसि तदूर्ध्वगे पथि ॥ २८ ॥  
  
सप्तधा वमसि या त्वमीश्वरि व्योमशान्तमुखचिद्गुणास्पदम् ।  
आश्रितान् नयसि नापरं शिवं द्वन्द्वयाऽद्वयपदातिलङ्किनी ॥ २९ ॥  
  
या प्रमातरि निषेदुषी परा प्रत्यगात्मनि विमर्शविग्रहा ।  
वागियं त्रिविधभावभासिता त्वां स वक्ति किमुताम्ब वैखरी ॥ ३० ॥  
  
नादबिन्दुलिपिविग्रहा गिरस्तिस्र ऊर्ध्वगविमर्शशीकराः ।  
संहृतिस्थितिविसृष्टिधामसु व्याहृतास्त्वदध ईशवल्लभे ॥ ३१ ॥  
  
दृक्क्रियात्मशशिभानुमध्यगं खे चरत्यनलवत् सुधाम यत् ।  
यत्तदूर्ध्वशिखरे परं नभस्तत्र दर्शय शिवं त्वमम्बिके ॥ ३२ ॥  
  
वैखरीप्रभृतिवाक्त्रयं परे मेयमानमिति कर्तृलक्षणम् ।  
उद्भवस्थितिलयात्मकं वपुर्भूरिभेदमपरं स्मरन्ति ते ॥ ३३ ॥  
  
विश्वमूर्ति यददृष्टविग्रहं त्वत्प्रशान्तिपदमैश्वरं वपुः ।  
तत्र ते य उदयः कुलेशि ! तं सृष्टिराश्रयति पञ्चवाहता ॥ ३४ ॥  
  
या परा स्फुरति शक्तिरम्बिके तत्र हि त्वयि पयोधिवीचिवत् ।  
शिञ्जिकावयवकार्थपञ्चकं वर्तते विविधसूक्ष्मविग्रहम् ॥ ३५ ॥  
  
त्वन्मुखं त्रिपथनेत्रि ! भात्मकं शक्तिवृन्दमिह तुर्यथागमम् (यद् यथागमम् ) ।  
द्वादश क्रमपदं पदादिभिर्जृम्भितं जगति तच्चतुस्त्रिकैः ॥ ३६ ॥  
  
मानमेयमितिनेत्रलक्षणाः सोमसूर्यदहनास्त्रिधामगाः ।  
राशिराजिविधिभञ्जितैः स्वरैर्लक्षितास्तव हि विप्रुषोऽम्बिके ॥ ३७ ॥  
  
आहतेतरदुरुत्तराश्रयस्त्वत्पदादुदयते शिवात्मिके ।  
अद्वयाद्विषयचित्प्रथातनुर्दृग्विमर्श इह वाचकः स्वरः ॥ ३८ ॥  
  
अम्ब ! धामकरणप्रयत्नजो वैखरः स्फुरति शब्द आहतः ।  
मानसः पुनरसावनाहतो वासितस्त्वदुपलक्ष्य उत्तरः ॥ ३९ ॥  
  
षष्ठवर्जमहिमद्युतेः कलाः सर्गबिन्दुरहिताश्च ये शुभे ।  
सर्व एव शशिनः कलाः शिवे योनयो विधृतबीजतत्स्वराः ॥ ४० ॥  
  
बीजयोनिविधिभेदभेदिता मातृकासुकृतमातृलक्षणा ।  
शक्तिरम्ब भवति क्रियामयी त्वत्तनुर्जयति पारमेश्वरी ॥ ४१ ॥  
  
बिन्दुरक्षरमयं क्रियामयं यो नियन्त्रयति बुद्धिलक्षणः ।  
नाद इष्टतनुरस्य कारणम् । त्वं परे ! त्रितयधर्मरूपिणी ॥ ४२ ॥  
  
उद्यमः प्रथम ऊर्मिरुत्तरो निस्तरङ्गशिवचित्पयोनिधेः ।  
प्रागचित्पदपरिग्रहात्तव व्योमनीश्वरि तनुर्महोदयः ॥ ४३ ॥  
  
स्फारिता जनति सेयमेषणा खेचरत्वसमुपाश्रिता दिशि ।  
अक्षचक्रमनुजग्मुषी गवि प्राप्तगोचरपदा भव स्वयम् ॥ ४४ ॥  
  
खेचरीप्रभृति यच्चतुष्टयं सांशमम्ब ! तव तद् बहिर्वपुः ।  
यद् द्वयाद्वयविभागघस्मरं तन्निरंशमबहिर्न वाक्पदम् ॥ ४५ ॥  
  
पञ्चवृत्तितनुरम्ब ! निर्गता शक्तिरर्पितकुलप्रभासना ।  
त्वं शिवादकुलतः समेयुषी तेन तत्र पुनरेषि विश्रमम् ॥ ४६ ॥  
  
युक्तितोऽम्ब ! तव वृत्तिपञ्चकं पञ्चभूतगुणवृत्ति लक्ष्यते ।  
घर्मिवृत्तिकृतसिद्धनामकं धर्मवृत्तिकृतशक्तिनाम ते ॥ ४७ ॥  
  
ब्रह्मणः प्रभृति सिद्धपञ्चकं भारतीप्रभृति शक्तिपञ्चकम् ।  
उन्मनीं स्मरति यस्तवाकृतिं सिद्धवर्त्मनि जयत्यसौ जनः ॥ ४८ ॥  
  
त्वं प्रकाशयसि यं स सृज्यते धर्मिधर्मतनुरर्थ ईश्वरे ।  
यः प्रकाश इह स त्वया कृतः तत्तदाकृतिरूपैति सृष्टिताम् ॥ ४९ ॥  
  
त्वं हि चित्तनुरतो न चित्तता स्वेन ते विषयचित्ततां विना ।  
शिष्यसे यदि विनार्थमण्डलं सर्गसीमनि कुतोऽस्ति चित्तता ॥ ५० ॥  
  
वासना च न विचित्रतापदं तत्प्रसूस्त्वमिह केवलैव चेत् ।  
शक्तिलक्षणजगद्भृतोदरी मानसैन्द्रियकवस्तुसूरसि ॥ ५१ ॥  
  
सार्वकालिकमिदं जगत् त्वया भास्यते विधृतशब्दरूपया ।  
आन्तरं जननि बुद्धिदर्पणे बाह्यमद्यतनमक्षरूपया ॥ ५२ ॥  
  
यावदम्ब ! पुरुषस्य शान्तता सप्तमी सकलभाववर्तिनः ।  
तावदद्वयविमर्शभिन्नता सार्वकालिकविमर्शभाविता ॥ ५३ ॥  
  
अम्ब तज्जडमुशन्ति भेदिभिर्यद् गुणैः स्फुरदपोह्यते क्रमात् ।  
चित्तदाकृतिनिराकृतिः स्वतो भाति या सकृदसौ त्वमेव सा ॥ ५४ ॥  
  
जाड्यमम्ब ! जगतो निसर्गतो यत्पराप्रभृति भाति भेदतः ।  
त्वं तु जाड्यपरिपन्थिनी स्मृता या विभासि सकृदर्थमण्डले ॥ ५५ ॥  
  
विश्वमेतदिति याऽहमित्यसौ नामरूपविरहेण निश्चिता ।  
सा त्वमम्ब ! न बिभर्षि भास्यतां भात्मनो यदसि धर्म ईशितुः ॥ ५६ ॥  
  
भावदृक् स्मूतिवियुक्तमीश्वरे शून्यरत्नमवलम्ब्य पुद्गलम् ।  
निर्निरुक्तिकमिदं जगत् स्थितं चिल्लयोर्ध्वगपथान्न तत्तथा ॥ ५७ ॥  
  
शान्ततां भजदनाश्रितं पदं शक्तिमात्रजगदेकसद्म यत् ।  
निर्मलज्वलनशौचवज्जगत् तत्र हि त्विषि निमज्जितं त्वया ॥ ५८ ॥  
  
सिद्धशक्तिमयभातृभासनव्याप्तिभाव उपयुक्प्रकाशताम् ।  
योऽयमर्थनिकरस्त्वदन्तिके त्वत्प्रमात्रभिमुखं तनोष्यसौ ॥ ५९ ॥  
  
द्रष्ट्टता जगति यत्प्रकाशने यश्च निश्चयविधौ प्रमातृता ।  
ग्राहकत्वमपि निश्चितग्रहे वेत्त्यतः स तव वृत्तिपोषितः ॥ ६० ॥  
  
आस्थितः सदसदर्थमण्डलं घीमनोऽक्षवपुरस्मितामयः ।  
यस्त्रयोदशविधः स्वतन्त्रता तद्द्वयोऽहमसौ तवांशकः ॥ ६१ ॥  
  
तत्तदर्थमयभोग्यलक्षणानन्दमूर्तिरयमुत्तमः पुमान् ।  
अर्पणेन जगतश्चिदम्बरे भाति संहृतिमयः शिवे तव ॥ ६२ ॥  
  
अष्टधा स्फुरति या पुरी शिवे सूक्ष्मभावमुपगम्य लैङ्गिकम् ।  
तज्जपौष्टकृतचित्तवृत्तयो वासनास्त्वदुदरस्थिते पशौ ॥ ६३ ॥  
  
सर्गसंवृतिशरीरयोर्द्वयोर्भक्ष्यभक्षकपदस्थयोस्तयोः ।  
अन्तरेवमहमास्थितः शिवे धीमनोऽक्षवपुरर्पितं त्वया ॥ ६४ ॥  
  
राजनात् प्रकृतिरञ्जनाच्च मां राजसञ्ज्ञमनु बोधकर्मणोः ।  
षट् त्वया पृथगमी प्रवर्तकाः पुत्रभावमधिरोपिताः शिवे ॥ ६५ ॥  
  
ऊर्ध्ववाहमयबिन्दुलक्षणः प्राणसूर्य इह चिद्द्विषट्कलः ।  
तत्कलाधरतनुर्गुरुक्रमे त्वं प्रकाशतनु सिद्धमण्डलम् ॥ ६६ ॥  
  
यस्त्वधोवहननादलक्षणोऽपानसोम इह भोग्यविग्रहः ।  
तस्य षोडशकलाः कृतास्त्वयाऽऽनन्दचक्रतनवो गुरुक्रमे ॥ ६७ ॥  
  
वासरेशरजनीशयोः कलाश्चण्डि यावदुदयं वितन्वते ।  
तावदेव दिवसक्षपोदयस्त्वत्कृतः प्रकटगुप्तविग्रहः ॥ ६८ ॥  
  
देवि तद्द्वयकलाविमिश्रणात् सामरस्यपदमेति या स्थितिः ।  
बिन्दुनादसमवेद्यवेदकाऽन्तर्गता हि तव मूर्तिरत्र सा ॥ ६९ ॥  
  
लीढभानुशशिमण्डला स्थितिर्लम्भिता प्रलयवह्निना त्वया ।  
प्राणधाम्नि दशसप्तधा सती मूर्तिराश्रितगुरुक्रमा शिवे ॥ ७० ॥  
  
इष्टबोधकृतशक्तयस्त्वया संहृतिस्थितिविसृष्टिसद्मसु ।  
तुर्यचित्पदमयुः प्रसारिताः सुप्तितः प्रभृति धामसु त्रिषु ॥ ७१ ॥  
  
मेयमातृमितिलक्षणं कुलं प्रान्ततो व्रजति यत्र विश्रमम् ।  
तत्पदं तव तुरीयमम्बिके यन्महद्भिरनुपाख्यमिष्यते ॥ ७२ ॥  
  
चाररावचरुभिर्विभेदितैर्मुद्रया च यदुपासनं तव ।  
तद्वशेन भजते परम्परां तावकी क्रमतया स्फुटाकृतिः ॥ ७३ ॥  
  
मङ्गले त्वमसि वाक्चतुष्टये या परा स्फुरति मूर्तिमण्डले ।  
सा प्रकाश-सुख-वृन्दचक्रगा नादबिन्दुलिपिमूर्तिरिज्यसे ॥ ७४ ॥  
  
आद्यचित्प्रसरमूर्तिरम्बिके पीततां व्रजति यत्कृतास्पदा ।  
अक्षयं शिवमुपास्य तज्जनः शक्तिचक्रजनितः प्रमुच्यते ॥ ७५ ॥  
  
अम्ब ! शक्तिवपुषा त्वयोन्मिषद्रूपया समरसः शिवो यदा ।  
यत्तदोल्लसति वीर्यमूर्जितं पीठ एष हि महांस्त्वदुत्थितः ॥ ७६ ॥  
  
या शिवे स्फुरणशक्तिरक्षया क्ष्मादिपञ्चकनिविष्टभातनुः ।  
सा महद् भवति वीर्यमग्रिमं यन्मयी त्वमसि पीठचक्रसूः ॥ ७७ ॥  
  
पीठचक्रनिकरैकधर्मिणी त्वं स्थिता च सततं समन्ततः ।  
सद्भिरुद्यमनिरन्तरात्मभिर्लक्ष्यसेऽम्ब निरवग्रहोदया ॥ ७८ ॥  
  
ईरणेन विविधेन वीरतां योऽयमक्षरगणः प्रपद्यते ।  
अन्त्यमीशमसि तं त्रिधामकं वर्णशक्तिपदवी च चित्कला ॥ ७९ ॥  
  
याऽनलार्कशशिविग्रहा कलानाहताम्बरविसर्पिणी शिवे ।  
पीठतः प्रभृति यावदर्च्यते तावदुन्मिषति तन्मयी सती ॥ ८० ॥  
  
निर्जनस्थितिलयप्रथात्मिकेऽग्रासनित्यनिरवग्रहोदयः ।  
जृम्भितस्त्वदनुपाक्षदीपितो द्व्यष्टकं मनुरुमे ! तवासनम् ॥ ८१ ॥  
  
नित्यभातरुचि विश्वघस्मरं दुर्निरीक्षमपि सन्निकेतनम् ।  
त्वं श्मशानमसि वीरहृद्गतं क्षीणवृत्ति करवीरमिज्यसे ॥ ८२ ॥  
  
विश्वसंहरणलीलयोत्कटं व्योम्नि शश्वदुदितं निराश्रये ।  
क्षेत्रपालमनुपाधिकोल्लसत् त्वद्विमर्शमभिनन्दतीश्वरे ॥ ८३ ॥  
  
खेचरीप्रभृतिरम्ब शाकिनीप्रान्त एष तव यो गुरुक्रमः ।  
सृष्टितश्च यदनाख्यविक्रमं चक्रमेतदखिलं तवोद्गमः ॥ ८४ ॥  
  
तद्द्वयोल्लसितमम्ब ! वर्तते यत्र नित्यमिह सामरस्यतः ।  
सन्निकेतपदनित्यजृम्भितोल्लास एष तव मे पुरस्सरः ॥ ८५ ॥  
  
भोग्यभोक्तृरुचिघस्मरं मनः पञ्चवाहमयमुच्यते तमः ।  
निर्निकेतपदमेति यत्र ते कोऽप्यसौ सततमध्वरोत्सवः ॥ ८६ ॥  
  
पूर्णसत्त्वरज-आदिहृद्गताधिष्ठिता त्वखिललोकवाहिनी ।  
पञ्चधा वहसि शाश्वतोदया सिद्धसिन्धुरिव सिद्धसेविता ॥ ८७ ॥  
  
व्योमयानमतिमत्पुरस्सरः पञ्चधा प्रसर एष तावकः ।  
जृम्भमाणगुरुवक्त्रचित्पथोल्लासिमूर्तिरयमास्थितो जगत् ॥ ८८ ॥  
  
स्पन्दमाद्यमनु कुर्वती शिवे निर्निकेतनपथोत्थिता गुणैः ।  
शून्यधाम वससि त्वमिष्टितः प्रागधिष्ठितरवा विजृम्भसे ॥ ८९ ॥  
  
चिच्चमत्करणरूढनिर्भरा त्वं पुरा स्फुरसि सैव खेचरी ।  
रूपसङ्ग्रहदर्शितैषणा तेजसा स्वरसवाहिनाऽम्बिके ॥ ९० ॥  
  
देवि नैकविषयोद्यमस्फुटारोहिणी भवसि सैव भूचरी ।  
स्पर्शसङ्ग्रहणनित्यसम्मुखी स्वैरितामजहती स्वभावजाम् ॥ ९१ ॥  
  
प्रत्यगात्मनि दृशोऽवकुञ्चना विश्वमन्नमुदरे वितन्वती ।  
ग्रस्य संहृतिमुखेन दिक्चरी सैव देवि रसचर्वणोन्मुखी ॥ ९२ ॥  
  
प्राप्तचित्तमुखतोऽधितस्थुषी स्वस्वरूपमनिकेतमञ्जसा ।  
रौद्रभावकृतबाह्यजृम्भणा गोचरी त्वमसि गन्धहारिणी ॥ ९३ ॥  
  
ब्रह्मविग्रहकलाधिरोहिणी पञ्चवाहवपुषः कला तव ।  
सामरस्यघटितोदया शिवे शश्वदुल्लसति सिद्धमण्डले ॥ ९४ ॥  
  
भानुशीतकरवह्निकुण्डलीबिन्दुसूत्रितपरावरस्थला ।  
रुद्रशक्तिरिह कालकर्षिणी त्वत्कपञ्चविधवृत्तिसूचिनी ॥ ९५ ॥  
  
घोषवाडवशिखास्तदुत्तरं बिन्दुनादयुगलं च यत्पदम् ।  
सप्रसादमिह पञ्चभिः शिवे त्वां कलाभिरनुकॢप्तमोमपि ॥ ९६ ॥  
  
इन्दुशूलवृषटङ्कमातृकाकालबीजधृतपञ्चभूमिकः ।  
लोपसन्धिविहितध्रुवोदयश्चिन्मयश्च तव देवि दर्शितः ॥ ९७ ॥  
  
यज्ज्वरादिपदमम्ब वायुना या शिखा मधुसपन्नगास्पदा ।  
या निशा मधुनिविष्टसृष्टिका पङ्क्तिरप्यनुकरोति ते स्थितिम् ॥ ९८ ॥  
  
यन्नभः स्फुरति यो मरुत् त्वयाधिष्ठितो विधृतसर्गरूपया ।  
या शिखा यदुत वारि यज्ञसूर्याम्ब पङ्क्तिरपि तैस्तथाविधः ॥ ९९ ॥  
  
भूचरी वहसि दण्डतः क्रमं मुण्डतोऽपरचतुष्टयी च सा ।  
भोग्यभोक्तृकलनोर्मिसङ्क्षये सामरस्यरसरोहिणी शिवे ॥ १०० ॥  
  
यस्त्वनाहतधृतोर्ध्वपारगस्त्र्यश्रमूलगगनस्थितः स्वरः ।  
तत्र देवि वियदग्निपार्श्वयोर्मध्यगा वहसि पञ्चधा क्रमैः ॥ १०१ ॥  
  
पञ्चवर्गमयपिण्डगामिनी मञ्चपञ्चकतनुस्त्वमम्ब या ।  
देवि वर्ण इव भासि निष्क्रमा सामरस्यकृतपञ्चवृत्तिका ॥ १०२ ॥  
  
शून्यमम्ब महमुच्यसे तु या यत् त्वमत्र गगने सदोदिता ।  
दिव्यमोघमत उद्गिरन्त्यसौ स्पर्शमुज्झसि हि वामविग्रहा ॥ १०३ ॥  
  
अम्बरस्य परमागता शिवे सैव चित्तमनघा स्वभावतः ।  
स्पन्दमेत्य परमं विराजते खेचरि प्रणतखेचरस्त्वया ॥ १०४ ॥  
  
व्यक्तमक्रमविजृम्भिता शिवे त्वं विसृष्टभुवनद्वयोदया ।  
सैव सञ्चरसि संश्रिता यदा भूचरी भवसि सञ्ज्ञया तदा ॥ १०५ ॥  
  
स्वं वपुः स्फुरणशक्तिलक्षणं तत्तदर्थमयमम्बिके क्षणात् ।  
सैव चेन्निजपदान्तवर्तिनी संहरस्यथ तदासि दिक्चरी ॥ १०६ ॥  
  
प्रत्यगर्पितमुखी भिदाक्षयादैकरस्यमघिरोपितं त्रिधा ।  
स्वं क्रमं ग्रससि सैव चेदसौ गोचरी खलु महाम्बरान्तगा ॥ १०७ ॥  
  
पञ्चसु स्फुरति देवि वृत्तिसु त्वन्मयीषु यदि काचन स्वतः ।  
शश्वदाशु निखिलास्तदैव ताः सामरस्यमधिरुह्य भान्त्यमूः ॥ १०८ ॥  
  
निर्णिकेतनतयाऽम्ब खेचरी स्फारिता गगनकामया त्वया ।  
नादसर्गनिहितस्ववैभवा दिक्चरी स्फुटमधिष्ठिता यया ॥ १०९ ॥  
  
क्षोभमम्ब ! तव तावदिष्टतो द्व्यष्टरश्मितनुनादविग्रहा ।  
बिन्दुभूमिमधितस्थुषी स्फुटानन्दचक्रविभवासि भूचरी ॥ ११० ॥  
  
दिक्चरी त्वमसि बिन्दुभास्करा जृम्भिता बहिरिहाम्ब निर्गता ।  
अर्थपञ्चकमलं ग्रसन्त्यसौ भूचरीं नयसि निर्विभागताम् ॥ १११ ॥  
  
तद् द्विपञ्चकलवह्निविग्रहं सप्ततच्छिखमशेषघस्मरम् ।  
मूर्तिचक्रमधिरुह्य दिक्चरी त्वं परां विशसि वाचमद्वयाम् ॥ ११२ ॥  
  
चेतसः कृतमदा स्वजृम्भया त्वं निजं वियदभूमि जग्मुषी  
गृह्णती परममम्ब चित्पदं मङ्गलासि विधुताहृतिः परा ॥ ११३ ॥  
  
अस्वराग्रिमविकासधर्मिणी विश्वचक्रपरिमेलनोद्यमा ।  
भावनादिकलनातिवर्तिनी पञ्चवक्त्रमधिपीठ इज्यसे ॥ ११४ ॥  
  
बिन्दुनादशशिपीठभास्वरा ज्वालराजभगकालविग्रहा ।  
अस्वराख्यपरमाम्बरात्मिका मङ्गला त्वमसि वाक्त्रयातिगा ॥ ११५ ॥  
  
द्व्यष्टधामनिलया चितिः शिवे स्फारयन्त्यनिशमात्मनो बलम् ।  
निर्निकेतनपदा तनोष्यसौ ज्ञानरश्मिविसरं सदोदितम् ॥ ११६ ॥  
  
अन्तरम्ब बहिरप्यमी करा ये तवाक्षतनवोऽङ्क एष यः ।  
विग्रहद्वितयमप्यतः परं चिन्नभो नयसि नः करङ्किणी ॥ ११७ ॥  
  
यत्प्रकृत्यवधितत्त्वमण्डलं क्ष्मामुखं परिमितग्रहास्षदम् ।  
क्रोधनी त्वमसि तज्जिहीर्षया मन्त्रमूर्तिरिह ते विजृम्भते ॥ ११८ ॥  
  
देवि कार्यकरणाह्वयं वपुस्त्वं त्रिशक्तिविसरद्गुणात्मकम् ।  
मान्त्रमुग्ररससङ्कुलं परं वीर्यमानयसि तज्जिहीर्षया ॥ ११९ ॥  
  
ग्रन्थयोऽपि षडुमे यया धृता सा निरावरणचिन्नभःपदा ।  
स्पन्दमूर्तिधृतभेदडम्बरा भैरवि त्वमसि विश्वभेदिनी ॥ १२० ॥  
  
अष्टपुर्युदितबीजवासनासंहृतिप्रवणरश्मिपुञ्जया ।  
लीढमात्रमुखभेदिता त्वया भूयसे जननि लेलिहानया ॥ १२१ ॥  
  
त्वं पराप्रभृतिवैखरान्तिमोल्लेखविस्तरविलापनोन्मुखी ।  
देव्यनावरणशम्भुसद्मगा खेचरी भवसि चिद्विकासिनी ॥ १२२ ॥  
  
वह्निसूर्यशशिधामघस्मरी कुण्डली तडिदिवोत्पतन्त्यसौ ।  
शाम्भवं जननि बिन्दुमध्वना मध्यमेन च गतासि खेचरी ॥ १२३ ॥  
  
मुद्रितस्वकृततत्त्वमण्डला जृम्भसे स्वजठरे सदोदिता ।  
वृन्दचक्रगतपञ्चभेदगा त्वं शिवे दिशसि योगजां श्रियम् ॥ १२४ ॥  
  
ज्ञानमम्ब तव भेदितैः स्वरैस्तैस्तु योग इह षण्डवर्जितैः ।  
व्यञ्जनैरुदयते महान्तिकैर्मन्त्रशक्तियुगलं कहादिभिः ॥ १२५ ॥  
  
बिन्दुचक्रशशिकुण्डली शिखा मूर्तिरम्बरगता चतुर्विधा ।  
शक्तिरत्र कृतशम्भुभेदना षष्टिरम्बरगताश्चतुष्पराः ॥ १२६ ॥  
  
आदिहान्तनिजदेहनिर्गताः षष्टिरत्र चतुरुत्तरा रुचः ।  
खेचरीजठरनिष्ठितास्त्वया मङ्गले परमभेदतः कृताः ॥ १२७ ॥  
  
ज्ञानदीधितिषु रौद्रदीधितेर्मन्त्रदीधितिषु वामयोदितम् ।  
योगदीधितिषु जृम्भतेऽम्बिका ज्येष्ठयैवमथ शक्तिदीधितेः ॥ १२८ ॥  
  
देव्यभेदितकलाचतुष्टया शम्भुदीधितिषु दीप्यते स्वरः ।  
तत्स्थितिस्त्वमपि वर्णभेदिनी मङ्गले वहसि यत्प्रधानताम् ॥ १२९ ॥  
  
सर्वदैव सकृदास्थितोदयाः सर्वतः क्षपितकल्पनाभिदाः ।  
इत्थमेकवपुषा त्वया निजाः स्फारिता महति लक्ष्मचित्त्विषः ॥ १३० ॥  
  
उद्यमप्रथनचर्वणात्मकं जागरादिपदमम्ब यत्क्रिया ।  
यत्तुरीयमपि तद्विलापनं भातनुस्त्वमखिलेऽत्र जृम्भसे ॥ १३१ ॥  
  
यो विकल्परहितोऽक्षमण्डलारूढ उल्लसति मातुरम्बिके ।  
प्राग्विमर्श इह तन्मुखी प्रथा ज्ञानमर्थविधृता तनुस्तव ॥ १३२ ॥  
  
ईदृगेतदिति तत्प्रथास्थितेर्यो विमर्श उदितोऽन्तरक्षतः ।  
मन्त्र एष तव वृन्दचक्रगो यन्मुखी भवति तावकी क्रिया ॥ १३३ ॥  
  
भोग्यभोक्तृपरिघट्टनोल्लसन्निर्मलप्रमदनिर्भरोदया  
लोलिताखिलहृषीकवृत्तिका युक्तिरम्ब ! तव विश्वमेलिनी ॥ १३४ ॥  
  
ज्ञप्तिमात्रमपनीतवासनं निर्विकल्पमधिरुह्य चित्त्विषा ।  
सामरस्यकृतशाश्वतोदया त्वं हि शक्तिरधितिष्ठसीश्वरे ॥ १३५ ॥  
  
शून्यमम्ब गगनं हि या महत् स्पन्दबीजमनिकेतमीयुषी ।  
लीयसे झटिति चित्तया त्वया शम्भुरश्मिवपुषाऽत्र भूयते ॥ १३६ ॥  
  
ज्ञानमम्ब शमपूर्णचित्पयोराशिलम्बिलहरी त्वमुच्यसे ।  
तद्विमर्शतदुपाश्रितक्रमध्वंसमूर्तिशतमूर्ध्वमण्डला ॥ १३७ ॥  
  
स्त्यायमानशिवचिद्रसात्मकं भाववृन्दमधिरुह्य भामयी ।  
खानिलाग्निजलभूमिभासिनी शम्भुतः प्रभृति जृम्भसे शिवे ॥ १३८ ॥  
  
स्फारतावकविमर्शपावकभ्राम्यमाणधनसारभात्मिकाः ।  
पञ्चदिव्यकुलबीजविग्रहाः त्वत्त्विषोऽम्ब ! शिवचिन्नभःप्रदाः ॥ १३९ ॥  
  
पञ्चचक्रतनुरेष जृम्भते निर्विकल्पशिवबोधसत्फलः ।  
पञ्चसु क्रममहीरुहः शिवे त्वन्मरीचिषु निरस्तवैभवम् ॥ १४० ॥  
  
बीजमम्ब ! तव पञ्चधोदितस्फारितप्रगुणदेवताक्रमः ।  
सिद्धिदोऽयमपरीतजृम्भणो यः प्रकाश इह सोऽन्तचक्रगः ॥ १४१ ॥  
  
शम्भुधाम्नि पतिताम्बरेश्वरी शक्तिधामनि ततोऽनु खेचरी ।  
भूचरी त्वमनु योगधाम्न्यतो दिक्चरी तदनु मन्त्रधामनि ॥ १४२ ॥  
  
पञ्चमं झटिति पातुकक्रमादीयुषी स्फुरसि रौद्रवैभवात् ।  
ज्ञानधाम्नि निखिलेशि गोचरी न क्रमस्तव निराश्रये पदे ॥ १४३ ॥  
  
ज्ञानतः प्रभृति पञ्चमं शिवे यत् त्वमत्र परचिन्नभस्तनुः ।  
पञ्चवाहमयशक्तिगर्भिणी भाससे प्रथनकेतघस्मरी ॥ १४४ ॥  
  
त्वं निरन्तरचिदम्बरात्मिका वेलयाऽम्ब तुलिता दयाम्बुघेः ।  
त्वय्यमूर्झटिति संविदापगाः पूर्णतां दधति निर्निकेतनाः ॥ १४५ ॥  
  
पञ्चधा प्रभृतवैभवं शिवे चक्रमेतदिह गोचरीकृतम् ।  
विश्वभक्षनिरुपाख्यचिन्मयात् त्वत्पदाद् गलति नैव जातुचित् ॥ १४६ ॥  
  
धाम यद् भवति मुद्रया समं या च संविदनिकेतनाश्रये ।  
याऽणुभावकलिता कला च तत् सर्वमम्ब तव बृन्दचक्रगम् ॥ १४७ ॥  
  
अस्वरोल्लसनबीजमग्रिमो क्षीणतोऽवपुरपाकृतक्रमः ।  
नाद एष तव विश्वदैशिकः कोऽपि संविदि विमर्श ईश्वरः ॥ १४८ ॥  
  
ग्रन्थिपञ्चकविभेदिनी चितिः पञ्चतारलिपिवृत्तिसूचिता ।  
येयमम्ब परधाम्नि ते तनुर्योनिपञ्चकमयी निराकृतिः ॥ १४९ ॥  
  
स्पर्शवर्णमयपञ्चवर्गजैर्विस्तरैर्जननि मुद्रिता त्वया ।  
व्यक्तिभेदरचना समन्ततो व्यक्तिधामसहिता जगन्मयी ॥ १५० ॥  
  
आदितः क्रममयीभिरम्ब यः पञ्चभिर्भवति योनिभिः स्वतः ।  
अक्रमः क्रममयस्त्वदाश्रयात् सक्रमः स्फुरति सृष्टिलक्षणः ॥ १५१ ॥  
  
केवलं जगति योनिरक्रमा योगमूर्तिरिह ते सतां मता ।  
योनिरत्र महती तदुत्तरा सा यदेतदवभासनं तव ॥ १५२ ॥  
  
शङ्खयोनिरत उत्तरा धृता वृत्तिरम्ब तव यत्तु चवर्णम् ।  
कालविग्रहविलासनं पुनः पद्मयोनिरपि ते विकस्वरा ॥ १५३ ॥  
  
निस्तरङ्गजलधिक्रमा स्थिता कालि धाम्नि तव भेदघस्मरे ।  
दिव्ययोनिरिह स्वस्वरूपिणी निःस्वभाव उदयः परस्तव ॥ १५४ ॥  
  
स्वस्वरूपमयविश्वमूर्तिदृक्सिद्धगाढषरिरब्धविग्रहाः ।  
स्पर्शमूर्तिमधिरुह्य पञ्च ते योनयो विधृतसृष्टिमण्डलाः ॥ १५५ ॥  
  
जागरामुखचतुःपदाऽद्वयोन्मेषसंस्फुरितमातृलक्षणा ।  
निर्द्वयाद्वयगतिर्महाखगे द्राक् तवाम्ब पतिसिद्धमण्डली ॥ १५६ ॥  
  
कुण्डहृत्स्वरचतुष्टये स्थितो व्यक्तितः प्रभृति यो जगत्क्रमः ।  
तस्य गोपक उदग्रवैभवो योऽवतार इह साम्ब ते प्रथा ॥ १५७ ॥  
  
स्पन्दमूर्तिमविनश्वरं खगं स्पर्शशून्य इह हंसमास्थितः ।  
ईश्वरस्त्रिपथभक्ष्यधामगो यस्तमम्ब भजते खगेन्द्रता ॥ १५८ ॥  
  
प्रातिभः प्रथम उद्यमोऽम्ब यश्चित्रविश्वरचनादरोऽद्वयः ।  
कूर्मवृत्तिमनुकृत्य कूर्मतां यात्यसौ तव निवेशितः पथि ॥ १५९ ॥  
  
मेष एष उदयः परो मम छन्दतोक्षतनुतां वहत्युमे ।  
नित्यतुर्यमहिमा ग्रसन्निभं मेष एति तव धाम्नि संस्थितिम् ॥ १६० ॥  
  
छन्दतो मम निराश्रये पदे मुक्तबाह्यपदसिद्धिकल्पनाः ।  
संविदो वसत यूयमित्यमूः शास्त्यसौ तव निरर्गलः शिवे ॥ १६१ ॥  
  
निस्तरङ्गपरमाद्वयप्रथाम्भोनिधौ प्रतिनिवर्तितक्रमः ।  
विश्वमन्नमुदरं नयत्युमे मीन उत्कटविमर्शवक्त्रगः ॥ १६२ ॥  
  
निर्निकेतमहिमा निराकृतिस्तावकोऽयमवभासनक्रमः ।  
स्वस्थशक्तिविसरत्समाहितो यत्र शक्तिनिवहोऽम्ब जृम्भते ॥ १६३ ॥  
  
क्षान्त आदिकलिताक्षचक्रगो धीनिरासकृततद्विचारणः ।  
खण्डचक्र उदितोऽम्ब ते क्रमो रुद्रसङ्ख्य इह संहृतिक्रमः ॥ १६४ ॥  
  
निश्चितग्रहनिदेशवर्जितो युक्त्ययुक्त्यतिगतोऽक्रमः परः ।  
सत्पथोदितखधामगः शिवे खण्डचक्रविसरस्तवोत्कटः ॥ १६५ ॥  
  
व्यक्तिमत्तदितरक्रमप्रथागुप्तिकृत् क्षतबहिर्जगत्क्रमः ।  
निर्गताधममहार्थजृम्भितः सम्भृतौ जननि तेऽन्वयक्रमः ॥ १६६ ॥  
  
ग्राह्यतद्ग्रहविधातृसम्भ्रमो नादयुग्म इह विश्रमोन्मुखः ।  
रुद्रसङ्ख्य इममत्तुमीहते तावके तव मरीचिरम्बिके ॥ १६७ ॥  
  
यो दशेन्द्रियनिविष्ट उद्धृतोऽत्यर्थमात्मजडभेदविप्लुतः ।  
तत् क्षयाय वत कालकर्षिणी त्वत्समुल्लसति तावकी रुचिः ॥ १६८ ॥  
  
अक्षचक्रनिवहोऽर्कसङ्ख्यया स्वं स्वमर्थमिह यो ग्रसत्युमे ।  
चिच्चमत्करणनिर्भरः स ते प्रत्यगुल्लसति तत्पदं गतः ॥ १६९ ॥  
  
तत्पदं झटिति नीतसन्ततिः प्रेक्ष्य देवि तव तुर्यधामगः ।  
निस्तरङ्गपरमाम्बरात्मगाः सामरस्यमुपयन्ति दीप्तयः ॥ १७० ॥  
  
आदिसर्गसमखण्डवर्जितस्वस्वरात्मरुचिचक्रगामिनि ।  
व्यक्ततत्परतया स्थितं बहिस्तावकार्थरुचिचक्रमम्बिके ॥ १७१ ॥  
  
निर्विकल्पपरमाम्बराश्रयाः उज्झितेतरपदास्त्विषस्तव ।  
स्फारिता हि यदि पूर्णतामधुः सम्भ्रमं जगति बाह्यमीश्वरे ॥ १७२ ॥  
  
चञ्चला तटिदिवाक्रमं परा स्पन्दवृत्तिलहरी तवाम्ब या ।  
सोदयात् प्रभृति कल्पनां विना वृत्तिभिस्तिसृभिरुज्झिता सकृत् ॥ १७३ ॥  
  
अम्ब तत्र कलना पृथक्क्रिया सृष्टितः स्वपथगे क्रमे च या ।  
तद्विरूपममलं तनुक्रमोद्योगमुख्यचतुरूर्मिसञ्चितम् ॥ १७४ ॥  
  
एकमम्ब तव भात्यनावृतो द्वादशक्रमचिदूर्मिडम्बरः ।  
सृष्टिकाल्युदयमेति यन्मुखे यः स्फुटो निरवधिर्निराश्रयः ॥ १७५ ॥  
  
तस्य देवि हरसम्भृतेर्वशाद् दुर्निरीक्ष्यतनुरुच्छ्रिताश्रयः ।  
स्वस्वभावविहितक्रमाक्रमे द्वैध एष तव चित्त्विषां चयः ॥ १७६ ॥  
  
यो मनोन्मनमनोन्मनीतरः स्वस्वरूपचतुरात्मभावतः ।  
द्वादशैक्यतनुरक्रमक्रमो भैरवस्त्वमसि देवि ते स्थितिः ॥ १७७ ॥  
  
ब्रह्मविष्णुहरमूर्तितां यतोऽभ्येति तत्तव तुरीयमास्पदम् ।  
व्योम यत् क्रममयी त्वदीरणा धूयते लयखचक्रगा शिवे ॥ १७८ ॥  
  
बिन्दुगर्भनिहितं त्रिधामगं तद्विशिष्टमुपरि प्रसर्पति ।  
भेदनानिधनमों यदम्बिके तत्त्वमेव परतत्त्वदर्शनम् ॥ १७९ ॥  
  
सत्त्वजाश्रुतकलावधि त्वया कालवह्निभुवना मरीचयः ।  
भक्षणाय जगतः प्रसारिता यल्लयान्नृभिरणुत्वमुज्झ्यते ॥ १८० ॥  
  
वर्णमन्त्रपदजृम्भया सम याः कलास्तदनु तत्त्वमण्डलम् ।  
यानि तत्र भुवनानि चण्डिके तत्र कृत्स्नमपि गृह्यते स्थितौ ॥ १८१ ॥  
  
त्वं निरावणयुक्तिमास्थितैस्तावकाद्वयविमर्शसाधिता ।  
अन्तराहितषडध्वमण्डपैर्योगिभिर्जननि शश्वदीड्यसे ॥ १८२ ॥  
  
मूलतः प्रभृति पावकाश्रयं द्वादशान्तनिधनं शिवे जगत् ।  
वाहतत्प्रथनयोर्निषेदुषी मज्जयस्व तव धाम्नि चित्पदे ॥ १८३ ॥  
  
ये निरावरणयुक्तिशालिनस्तान् प्रति स्फुरति तत्परं नभः ।  
यत्र मेयमितिमातृघस्मरे वासनापि न जगद्विभेदगा ॥ १८४ ॥  
  
वृत्तिसंहरणमेव मातरि व्यज्यते न खलु संस्तुतिक्षयः ।  
तद्द्वयं च तव धाम्नि सम्भृतं चण्डि केयमिति चण्डिमा त्वयि ॥ १८५ ॥  
  
भूतयन्त्रनिलयास्तवाम्बिके शक्तयोऽक्षरकवृन्दमास्थिताः ।  
त्वत्पदं हि विषयामृतासवैः स्वस्ववृत्तिकुसुमैर्यजन्त्यमूः ॥ १८६ ॥  
  
गोचरीप्रभृति शून्यपश्चिमं भूतषट्कमवमज्य धाम्नि ते ।  
स्वप्रभे प्रमदनिर्भराः परं शक्तयो दधति दर्पमीश्वरे ॥ १८७ ॥  
  
द्वादशाम्ब ! किरणात्मनो रवेर्मातृवह्निविदिते त्वदम्बरे ।  
विश्वमेत्य सहसा मरीचयोऽश्नन्ति चिन्मुकुरबिम्बितं जगत् ॥ १८८ ॥  
  
बाह्यमीश्वरि विना सुदर्पणो बिम्बमेतदनुकारिणी तनुः ।  
व्याप्ततामुपेयुषी त्वदम्बरे युक्तिमर्हति न बिम्बबाह्यताम् ॥ १८९ ॥  
  
अस्ति बाह्यमिति तत्प्रथेत चेत् तादृशप्रथनगर्भितं हि तत् ।  
न प्रवेदयति निष्प्रमाणकम् मानमम्ब खलु साधयेत् प्रथाम् ॥ १९० ॥  
  
ईदृगेतदिति चैव मा फलं तत्तथेति हि विमर्श आन्तरः ।  
निर्विबाध उपधानशब्दवत् कर्म सा त्वयि पुटत्रयी स्थिता ॥ १९१ ॥  
  
माययान्तरमपि स्थितं जगद् वर्तमानमवभाति बाह्यवत् ।  
भूतभावियुगलं यथापुरं विद्ययाम्ब तव वृत्तिरूपया ॥ १९२ ॥  
  
त्वं गुहा निखिलभावगूहनी भामयेन वपुषाऽवतिष्ठसे ।  
यच्च यस्तव पतिर्गुहाशयः प्राणिचक्रमखिलं च यस्य पूः ॥ १९३ ॥  
  
भासितं जननि मायया बहिर्बिम्बमेतदनुकारि मानसम् ।  
मातुरेतदुभयं च बिम्बितं तावके वपुषि यद् द्वयं स्थितम् ॥ १९४ ॥  
  
वारिवह्निमुकुरादिषु स्फुटा स्वच्छवस्तुषु कुमारि बिम्बता ।  
मन्त्रिता सह परिच्छदेन यत् तेन बिम्बमनवेक्षितं तव ॥ १९५ ॥  
  
यत्स्मृतौ स्फुरति वस्तु बिम्बितं स्वप्नसम्प्रथनकल्पयोश्च यत् ।  
बिम्बवर्जमिह तन्निदर्शनात् त्वन्निमग्नमुदितं जगत् त्वया ॥ १९६ ॥  
  
स्वप्नदृष्टमसदित्यसद्वचो दिव्य एष यदिह प्रमाणितः ।  
कल्पनापि न मृषा फलं शिवे यत् स्थितं गरुडभावनादिजम् ॥ १९७ ॥  
  
ख्यातिरम्ब ! यदि याति पूर्णतामीदृगेतदिति कल्पनामयी ।  
तत्तथेति हि विमर्श उत्तरो नान्तरेति परिमर्दयोग्यताम् ॥ १९८ ॥  
  
अस्ति तद्यदि धृतं जलस्थले देवि ! तद्वदनलार्कसोमयोः ।  
मारुते नभसि वा तदाकृतिस्तत्कृतिं च कुरुते हि पूरुषः ॥ १९९ ॥  
  
कल्पना यदि मृषेति भाषिता धारणा फलति केन हेतुना ।  
देवि ! सङ्कलनबोधजीविता देवता किमिति कैर्न हीयसे ॥ २०० ॥  
  
तन्न जग्मुरुदधौ स्वयौक्तितो विष्णुरात्मजमदर्शयच्चितः ।  
तातमम्ब तनयस्य शङ्करो दग्ध एष हि बहिःक्रमस्तव ॥ २०१ ॥  
  
रूपमेष्यति हयाननं हरिर्गोपसञ्ज्ञमगमद् बहिः पुरः ।  
तद् द्वयं च भजतां बहिः फलं भावि चेन्न सदतीतमम्ब यत् ॥ २०२ ॥  
  
अक्षरेऽम्ब परमे वियदृचो यत्र यत्र सकला च देवता ।  
तन्न वेदयति चेदृचां फलं तद्विदां तदिति हि स्फुटा श्रुतिः ॥ २०३ ॥  
  
वह्निभानुशशिविद्युदातपं ज्योतिरिङ्गणनभश्चरादयः ।  
याः स्फुरन्ति हृदयेऽपि सारवाः तैस्तदम्बरगतैर्हि भूयते ॥ २०४ ॥  
  
देशकालमवभासि यादृशं यत्तयाऽनुभवितुर्विभेदिनः ।  
तत्तया सकलमीक्ष्यते स्मृतौ मत्कृतस्मृतिमवेक्षते क्षणम् ॥ २०५ ॥  
  
यद्यनङ्क्ष्यदनुभूतिरीश्वरे सा स्मृतिस्तदितिना प्रतिष्यते ।  
संस्तवो ह्यनुभवस्मृतौ स्थितस्तत्क्षयेऽनुभव एव न स्मृतिः ॥ २०६ ॥  
  
संस्मृतिः सदृशवस्तुबोधिका दृष्ट एव विषयः स्मृतेतरः ।  
दृक् शिवे विषयभानविग्रहा तत्प्रथा स्मृतिरियं यदाहृता ॥ २०७ ॥  
  
द्रष्टृदृश्यदृशिलक्षणं जगत् प्राक्स्मृतेस्त्वयि तदम्ब संहृतम् ।  
उन्मिषत्यपि पुनस्तदुद्गमे तल्लये निमिषति त्वदिच्छया ॥ २०८ ॥  
  
सा प्रमातुरिह जीवितं स्मृतिर्यत्नतां प्रकटयत्यमुष्य या ।  
या च दृग् जननि निह्नुतेन ते अप्युभे सह पुनर्विरूपताम् ॥ २०९ ॥  
  
दृग् विधत्त इह विश्वमम्बिके तत्पुनः स्थिरयति स्मृतिस्तव ।  
तन्मिथोपनिहिता निषीदसि त्वं तु योगतमसीत्यनाश्रिता ॥ २१० ॥  
  
सृष्टिपालननिरोधलक्षणा रूपतां वहसि बिन्दुलक्षणा ।  
तद्विलक्षणपदा त्वमम्बिके चिन्मयी पुनररूपमुच्यसे ॥ २११ ॥  
  
भोग्यभोक्तृमयगा विमर्शगा देवि मां चिदुदरे दृढां दशाम् ।  
आर्पयदनलसोममिश्रणस्त्वद्विमर्श इह भानुजृम्भणः ॥ २१२ ॥  
  
दृष्टिरूपमिदमम्ब भावितं स्थेमरूपकरणांशुभिर्जगत् ।  
स्यादनाख्यमनिकेतयुक्तितस्तत्पुनर्लयमनेन चात्मना ॥ २१३ ॥  
  
अक्षमूलपशुभेदविग्रहा न्यायसम्भृतिहृतार्धरूपिणी ।  
त्वत्पदे ग्लपितकल्पने लयाद् भाति बिन्दुरिति किं नु मुद्रया ॥ २१४ ॥  
  
या दशासु निखिलासु सर्वथा सर्वतः स्फुरति चित्परा सकृत् ।  
गुप्तभाषितजगद्विजृम्भणा मन्त्रतां भजसि तत्त्वमम्ब सा ॥ २१५ ॥  
  
अक्षिमात्रविसरच्छिखं शिवे वह्निमुग्रमुदरे वितन्वती ।  
ग्रस्तकालतनुभानुमत्कला स्वोदये दिशसि शक्तिजृम्भणम् ॥ २१६ ॥  
  
तत्र ते सदसदर्थशून्यता निर्वृतिर्जयति यत्र विश्रमः ।  
मातृतत्करणगोचरोज्झिता काल्यकालमनु तल्लयोऽस्तु मे ॥ २१७ ॥  
  
क्षेपमम्ब वितनोति सङ्ख्यया तद्ग्रहश्च सहसा परत्रये ।  
अक्रमः स खलु काल ईश्वरे प्रत्यमुष्य भवती च काल्यसौ ॥ २१८ ॥  
  
खे बहिर्घनवृते रुचिस्तमोहारिणी वहसि हास्यरूपताम् ।  
त्वं च चिन्नभसि मायया वृते तद्धि काल्यसि परैस्त्वमीक्षिता ॥ २१९ ॥  
  
द्वादशशात्मरविकालघस्मरी कालकालिशिवभूमिका वरा ।  
यादृशी भवसि चण्डि ! तादृशीं त्वां विदुः कलितकल्पनापराम् ॥ २२० ॥  
  
यत्कुलं त्रिविधमम्ब तद्भवो यः प्रकाश उपलक्ष्यते महान् ।  
तत्र यो निखिलकल्पितोऽर्णवस्त्वं यदूर्मिरसि कृत्यलालसा ॥ २२१ ॥  
  
उन्मिषन्निमिषदप्युत द्वयं विश्वमेतदुदरे धृतं यया ।  
सा त्वमम्ब लहरी शिवाम्बुधेः क्षेपसम्प्रकटनग्रहोन्मुखी ॥ २२२ ॥  
  
यः परो निरुपसर्गतः परः स्यान्महानपि च केवलः शिवे ।  
उत्तरं च विषयोत्सवस्तदानन्द उल्लसति चिद्घनासि यत् ॥ २२३ ॥  
  
विश्वसंहृतिपदे लयोज्झिते लीयसे यदि निरंशतः शिवे ।  
सृष्टिकाल्यसि यया बहिःपदे क्षिप्तमम्ब जगदाशु गृह्यते ॥ २२४ ॥  
  
लब्धसाम्यपवनद्वयाहृतं वातचक्रमधितस्थुषी शिवे ।  
निर्गमागममपोज्झितान्तरे त्वं स्थितं ग्रससि हि स्थिताम्बिके ॥ २२५ ॥  
  
या शिखान्तरहुताशनिर्गता धामचक्रमवभिन्दती क्रमात् ।  
ऊर्ध्वसोमरसपानदीपिता साऽपि देवि कलये बहिः स्थितः ॥ २२६ ॥  
  
बर्हिणोऽण्डरसवद् यदन्तरे शब्दतः प्रभृति चित्रितासनम् ।  
अर्थपञ्चकमसौ त्वमुन्मनी सन्धिपूर्वपदकल्पघस्मरी ॥ २२७ ॥  
  
आत्मभावमखिलस्य जग्मुषी त्वं शिवे निरवधिः सदोदिता ।  
भावसंहृतिनिमेषविग्रहा संहृतं कलयसि ह्यनावृतिः ॥ २२८ ॥  
  
स्वैरखेलननिवेशिताः शिवे आत्मनाऽक्षरुचयस्त्रयोदश ।  
अर्थपञ्चकमयाश्च वेदकास्त्वं विनीतघनसारमूर्च्छिता ॥ २२९ ॥  
  
भक्षयन्त्यखिलमक्षजैः शिवे शक्तिरश्मिभिरिमाश्च मातृभिः ।  
ताश्च संस्मृतिमहालये परे रज्यती हरसि विश्वविग्रहम् ॥ २३० ॥  
  
कालपालकमुखं शिवान्तकं विश्वमब्धिपतितोदबिन्दुवत् ।  
पूर्णतां वहति यत्र दीप्तिचिद् घस्मरी त्वमिह साध्यकाल्यसि ॥ २३१ ॥  
  
एतदम्ब सदिदं तु नेति नः शङ्कया हृदि विकल्पलक्षणः ।  
यो यमः स खलु काल्यते त्वया भूतसंयमनकेलिकोविदः ॥ २३२ ॥  
  
अम्ब कार्यकरणे नियच्छतः पूर्णचित्पदमहोत्सवद्विषः ।  
जम्बितस्य हृदये स्वशङ्कया त्वं यमस्य वपुषाऽसि भीषणा ॥ २३३ ॥  
  
वित्तदारमुखभोग्यगामिनी या ममेत्यभिमतिर्मदोद्धता ।  
याऽप्यहङ्कृतिरनात्मनि स्थिता मृत्युरूपमुभ्यं तवासनम् ॥ २३४ ॥  
  
विश्वमम्ब कुरुषे शवासनं मृत्युसेचनमखण्डितोदया ।  
चिद्विकल्पमयमन्तरुद्यमं कालमोहितजगत्त्रयम् प्रति ॥ २३५ ॥  
  
शाश्वतप्रसरया चिदर्चिषा दीपिताखिलहृषीकमार्गया ।  
अर्थपञ्चकमिदं त्वया जगद् भद्रमम्ब गमितं तवान्तरम् ॥ २३६ ॥  
  
वासना स्थितिमयी भवास्पदा त्वं नियोज्य कृतविश्वसंहृता ।  
त्वद्भ्रुवा कुटिलया शिवे क्षणात् संहृतः खलु भवः सवासनः ॥ २३७ ॥  
  
कुर्वती जननि सृष्टिचित्रतां या कला भ्रमति वेद्यमण्डले ।  
ब्रूहि सा तव कलोन्मुखी यदा त्वं क्रियोत्कुटिलयात्त्यमू तदा ॥ २३८ ॥  
  
उन्मिषन्निमिषदर्कविम्बयाऽनन्तयाम्ब परमार्थमध्यतः ।  
अग्निमूर्तिरिह सृज्यते त्वया भक्ष्यतेऽपि च सकृत्प्रभातया ॥ २३९ ॥  
  
भर्गनाम्न इह भारवेः शिखा शक्तिरम्ब विषयेन्धनोन्मुखी ।  
शान्तिधामजुषि याति निर्वृतिं त्वय्यसौ खलु शिवैकपावके ॥ २४० ॥  
  
योऽमृताण्डनिभमर्थपञ्चकं प्राणिनः स्फुरति भामयो रविः ।  
संहृतार्धमनु अन्तराहितं तद्वहिः सृजति चार्थपञ्चकम् ॥ २४१ ॥  
  
संहतोर्ध्वनिकरस्मृतावधिर्व्यक्तमण्डतनुरम्ब भास्वरम् ।  
काललक्षणकलाप्रदीप्तये त्वं हि विश्वरसभक्षमास्थिता ॥ २४२ ॥  
  
भूतचक्रमधुकोशसम्भृतं तत्तदर्थमधु पातुमुत्सुकः ।  
यन्मरीचिविषयः सभास्करस्त्वद्रुचौ शलभवत् प्रलीयते ॥ २४३ ॥  
  
प्राण एष यमकाल उच्यते मध्यवाहतनुरग्निमम्ब यः ।  
रुद्रमेतदुपनीय खं परं तत्र सर्गविमुखं करोष्यमुम् ॥ २४४ ॥  
  
त्वत्क्रमोपहतभानुमण्डलः क्रोध एष लयवह्निरुद्धतः ।  
विश्वभक्षणरसा मरीचयो यस्य भीमविभवास्त्वया हृताः ॥ २४५ ॥  
  
ग्राह्यमत्र पुरतो हरन्ति ते यत् पृथग् ग्रहणमप्यसुं ततः ।  
ग्राहकांश्च वरदे मरीचयः तास्त्वदर्पितजगद्विजृम्भणाः ॥ २४६ ॥  
  
यः श्मशान इह भूतघस्मरे रज्यतेऽम्ब करवीरनामनि ।  
ग्राहकं ग्रससि तं श्रुतं महाकालमप्यसुहुताशदुर्ग्रहा ॥ २४७ ॥  
  
दिक्चरी दशसु दिक्षु या बहिस्तत्तदिन्द्रियमयीषु जृम्भते ।  
अन्तरम्ब करणत्रये च या खेचरी गलसि ते च त्वत्प्रिये ॥ २४८ ॥  
  
त्वष्टुरम्ब ! शिवबोधभास्वतः सृष्टितः प्रभृति या मरीचयः ।  
द्वादशक्रमपदत्रयोर्ध्वगास्तासु सञ्चरसि वा त्रयोदशी ॥ २४९ ॥  
  
सक्रमाक्रमविमिश्रभावतस्त्वत्क्रमस्त्रितयचारुवीक्षणः ।  
तुर्यरश्मिगुणविक्रमैकभूस्त्वं क्रमत्रिगुणभीमकाल्यसि ॥ २५० ॥  
  
यत्र कालि दश ते कराः स्थिता द्वे च यान्त्युदयमप्यमूर्यतः ।  
तन्नभः श्रयसि सर्वतः परं त्वं प्रकाशशिवचन्द्रिका सती ॥ २५१ ॥  
  
शान्तमम्ब यदभिन्नमम्बरं यत् प्रकाशघनमप्यपोह्येते ।  
यद् द्वयोभयपदातिरोचनाद् यत्र मुक्तनिकरो निलीयसे ॥ २५२ ॥  
  
त्वं पदत्रितयगर्भितोदयं निर्व्यपोहमुपगुह्य शङ्करम् ।  
ऐकरस्यलसदक्षयप्रथं नादमुद्वमसि सर्वतः शिवे ॥ २५३ ॥  
  
ये विदन्ति तव रूपमीदृशं ये च नित्यकृततल्लयोद्यमाः ।  
एष तान् प्रति भवन् सुधामयो येऽन्यथा विषमयश्च तान् प्रति ॥ २५४ ॥  
  
यः प्रमज्जयति मूढचेतसं तारयत्यपि स एष धीमतः ।  
येन तद्भवसुधाम्बुधिः शिवे यज्जुषां वहति निस्तरङ्गताम् ॥ २५५ ॥  
  
अर्थपञ्चकसुधाप्रपूरिते यद्भवामृतनिधौ सुखप्लवे ।  
पद्यतां वहसि संविदिन्दिरा धामवस्तु तदुमे वपुस्तव ॥ २५६ ॥  
  
तत्र पद्मरुचिवेद्यमण्डले स्वादुनि प्रकटमेयिवान् लयम् ।  
माययाऽम्ब पुरुषो निमीलितः त्वद्धियोन्मिषति विद्ययावृतः ॥ २५७ ॥  
  
तत्तदर्थदलशोभितं जहन्निद्रमुल्लसितमम्ब वारिजम् ।  
त्वद्विमर्शमकरन्दनिर्भरं पीठतां व्रजति यत्र चिन्मयम् ॥ २५८ ॥  
  
त्वं मलत्रयविलापिनी शिवे पूर्णपीठमहमात्मकं श्रिता ।  
शुद्धभानुतनुरद्वयप्रथानन्दसाररसवाहिनी सताम् ॥ २५९ ॥  
  
सत्सुधाब्धिरसभृत् कलान्तरी गर्भषोडशकलाब्जविष्टरम् ।  
प्रेतमुज्झितगमागमं शिवे स्मेरभूः सरसिजं त्वमाश्रिता ॥ २६० ॥  
  
निष्कलङ्कमनवेक्षितक्षयं यामिनीदिवसतूलजृम्भणम् ।  
स्वप्रकाशविनिमग्नचिज्जडं चन्द्रवर्ष्म यदि चण्डिके समम् ॥ २६१ ॥  
  
ये तु कुण्डलशिखाकुलस्थिताः ये भवन्त्यकुलबिन्दुशालिनः ।  
ते विदन्ति नु तवाम्ब वैभवं पूर्णभानमयविश्वघस्मरम् ॥ २६२ ॥  
  
ज्योतिषाम्ब ! शिखयापहन्यते पुंसि चैतसिकमुद्धतं तमः ।  
यत्पथप्रथनलक्ष्मपुङ्खितं तत्त्वमेव शिवशक्तिरप्यसि ॥ २६३ ॥  
  
निह्नुतोदितशतार्कदीधितिश्छन्नचन्द्रशतलक्ष्मचन्द्रिकम् ।  
त्वं बिभर्षि वपुरम्ब भात्मकं तत्प्रवेश्य कुरु मामनामयम् ॥ २६४ ॥  
  
त्वं कुलाख्यशशिभानुपावके भ्राजमानकरणात्मनायिके ।  
संस्मृतासि मुनिचित्तमण्डपे अद्य मे कुरु तवाङ्घ्रिसंश्रयम् ॥ २६५ ॥  
  
पञ्चवाहगत शक्तिलक्षणैस्त्वन्मुखैरखिलमर्थमण्डलम् ।  
गृह्णती मयि निवेश्य चण्डिके या करोषि सहजं तवाध्वरम् ॥ २६६ ॥  
  
त्वत्पदस्मृतिविधूतकल्मषं सर्वतः स्फुरितपूर्णभाघनम् ।  
सिद्धचक्रमिह मोदते शिवे पूर्णिमाप्यहह मे न तापहा ॥ २६७ ॥  
  
भूतभाविभवदर्थगर्भितं कालघस्मरमुपास्यते वपुः ।  
कालकर्षिणि वहन्ति योगिनः कृष्णतः प्रभृति विश्वरूपताम् ॥ २६८ ॥  
  
स्पर्शरूपरसगन्धरूपजं शब्दचिद्वलसभा विभिन्दती ।  
वृत्ति च क्रमकृताः षडध्वनो देशकालमयमूर्तिचक्रगा ॥ २६९ ॥  
  
यत्प्रकाशतमरञ्जकं पदं तस्य भाव इह यः सतोऽम्बिके ।  
इन्दुवह्निरविलक्षणं कुलं त्वं तुरीयपदगाऽप्यलक्ष्यसौ ॥ २७० ॥  
  
अम्ब नन्दति समन्ततः शिवे लोकनेन य उदग्रवैभवः ।  
प्रज्ञया वहसि सार्वभौमया या च नेत्रमयमर्चिता तव ॥ २७१ ॥  
  
प्राप्तदिव्यनयनैर्विलक्षणैर्वीक्ष्य कालि ! महिमाऽनुवर्ण्यते ।  
केवलं तदनुवर्णनेऽप्युमे त्वन्मुदे तदपि दासजल्पितम् ॥ २७२ ॥  
  
न त्वमम्ब पुरुषश्च नाङ्गना चित्स्वरूपिणि न षण्ढतापि ते ।  
नापि भर्तुरपि ते त्रिरूपता त्वां विना तदपि न स्फुरेत् त्रयम् ॥ २७३ ॥  
  
ईश्वरो जननि चिन्तितप्रदः कोऽप्यनादिनिघनो महामनाः ।  
त्वत्प्रथा त्वमसि विश्वघस्मरी त्वां ततः क इह भेत्तुमर्हति ॥ २७४ ॥  
  
रक्तशुक्लतनुहंसभेदिनी त्वं पतिश्च तव तत्कृताकृतिः ।  
भानुशाङ्करविभेदतस्तव स्त्री च काप्यसि पुमानिव स्वयम् ॥ २७५ ॥  
  
रूपमम्ब तव भास्वरं पुरो वर्णपञ्चकविभेदितं पुनः ।  
त्वद्विमिश्रणमपि ह्यसुस्थितं चित्रसञ्ज्ञितमतश्चतुर्विधम् ॥ २७६ ॥  
  
भासनावरणशक्त्यधिष्ठितो ज्योतिरञ्जनमथो द्विधा तव ।  
विग्रहाभरणबिन्दुशर्वरीसञ्ज्ञ उद्भवभवः स्फुटोदयः ॥ २७७ ॥  
  
अञ्जनेन रुचिमिश्रणे समे रक्तमुल्लसति तावकं वषुः ।  
श्यामनीलतनुताऽञ्जनेऽघिके पीतशुक्लतनुता च ते रुचौ ॥ २७८ ॥  
  
सौम्यता तव सिसृक्षया तनोः सा तथाप्यथ रिरक्षिषा यदा ।  
घोरता पुनरियं जिहीर्षया संस्मृतेऽम्ब तव धाम्नि शान्तता ॥ २७९ ॥  
  
भास्वरे वपुषि सर्वगे तव स्पष्टमण्डनिवहो निमज्जति ।  
कालवह्न्यधिकृतौ शिवे यथा तत्समुल्लसति दीप्तिपञ्जरे ॥ २८० ॥  
  
तावकं त्रिविधरूपवर्जितं गर्भितत्रिविधरूपमम्बिके ।  
चिन्मयं परमरूपलक्षणं रूपमन्तरवभाति तद्बबहिः ॥ २८१ ॥  
  
स्त्रीति नाम तव कापि कल्पना स्त्रीतिरूपमपि तादृशी च धीः ।  
वस्तुतस्त्वमसि विश्वविग्रहा तत्परा च चितिरेव शाङ्करी ॥ २८२ ॥  
  
त्वं चतुर्थपदवर्तिनी शिवे यद्द्वितीयमपि तत्पदं स्थिता ।  
योऽपि पञ्चमपदाश्रितः शिवे यस्तृतीयमपि तत्पदं स्थितः ॥ २८३ ॥  
  
यत्पदं प्रथमेतदुत्तरे तत्परे तदपि तुर्यगामिनी ।  
त्वं तुरीयतनुराहृतत्रिका पञ्चमं विशसि पूरितत्रिकम् ॥ २८४ ॥  
  
अम्बरेश्वरि निराकृतेस्तव व्यज्यते निखिलमाकृतित्वतः ।  
सर्वदा स्फुरसि येयमद्वयानन्दचित्प्रसरपीठवर्तिनी ॥ २८५ ॥  
  
न श्रुतिर्न च गिरो न चागमाः खण्डवस्तु विनिवेशिताशयाः ।  
त्वां नयन्ति परमेशि ते मखा यागयोगविधयश्च नेदृशीम् ॥ २८६ ॥  
  
नित्यतादिगुणलक्षिते पदे ज्ञानयोगमुखकल्पनापि ते ।  
अम्ब न त्वदनुभूतिदायिनी त्वल्लयैकगुरुसंश्रयं विना ॥ २८७ ॥  
  
व्योमभावविनिविष्टचेतसः प्रातिभं जगदवेक्ष्य निन्दिताः ।  
ते त्वमाविशसि याननारतं त्वन्नयेन गुरुणाम्ब ! वीक्षितान् ॥ २८८ ॥  
  
नित्यता त्वयि विभुत्वपूर्णते दृक्कृये स्वरसगोचरे च ये ।  
तानि तानि वियतीव शोभने रागवेदसकलाश्च भान्त्यथ ॥ २८९ ॥  
  
व्योमवृत्तिघटितैक्य उल्लसत्यद्वयो जननि ! देवतागणः ।  
तावकोद्यमपदेऽपि सर्वगो द्राग्विलापनपदं विनापि ते ॥ २९० ॥  
  
इत्थमम्ब तव वृत्तिपञ्चकस्योदयोऽद्भुतविभागसम्भ्रमः ।  
सर्वदा स्फुरति सर्वतः परं खण्डितेतरनिजस्वरूपभाक् ॥ २९१ ॥  
  
खण्डितेतरसमस्तगर्भगो यस्त्रिपञ्चविसराश्रयोऽक्रमः ।  
देवताक्रम उदेत्यनारतं तस्य हि त्वमसि देवजन्मभूः ॥ २९२ ॥  
  
दिव्यवाहविभवोदरस्थितो रश्मिमण्डलसमुद्गमास्पदम् ।  
अव्ययस्तव नवार्णविग्रहे संहृतिक्रम उदेत्यकल्पितः ॥ २९३ ॥  
  
लक्ष्यशून्यसहजाश्रमोदयारम्भपूर्णनिजकोट्यभेदिनी ।  
रश्मिचक्रतनुरश्मितोज्झिता त्वं च गौरि ! वरपुण्यवासना ॥ २९४ ॥  
  
अध्वभिर्ध्वनिविमिश्रणक्रममब्जबीजमनिकेतनं वरम् ।  
कल्पनैक्यबहुभेदमद्वयं मन्त्रपीठमसि काल्यनर्गलम् ॥ २९५ ॥  
  
स्पन्दमम्ब परिपूर्णमप्यभूः स्पन्दमुँज्झितपदं निरावृति ।  
व्योमरूपमखिलक्रमास्पदम् पीठमावधिकविद्ययाम्बया ॥ २९६ ॥  
  
अष्टयोनिदलपत्रपूरुषं त्वन्तवृत्तिदलशक्तिपेटिका ।  
त्वं पतिश्च तव लिङ्गविग्रहो रुद्रसिद्धमुनिवृन्दवन्दिते ! ॥ २९७ ॥  
  
सृष्टितः प्रभृति यच्चतुष्टयं यत्प्रकाशनिभमूर्तिवृन्दजम् ।  
यच्च खण्डपदमम्ब ! पीठगं देहि चक्रनवकं नुतं तव ॥ २९८ ॥  
  
त्वं नवार्णमनुचक्रविग्रहा स्वोदरार्पितसमस्तदेवता ।  
देवि सप्तदशवर्णभेदिता त्वं प्रकाशशिवचन्द्रगामिनी ॥ २९९ ॥  
  
यः शिवात्प्रभृतिसोमपश्चिमस्त्वत्क्रमैकरसिको गुरुक्रमः ।  
आननाग्रमिह चक्रभानुतो यत्तु एददुभयं त्वया यया ॥ ३०० ॥  
  
तत्तदर्थपुरुषो धृतक्रमः प्रतिभस्फुरितदिव्यविग्रहः ।  
अक्रमस्तव वरं पदं शिवे योऽहमद्वयविमर्शलक्षणः ॥ ३०१ ॥  
  
लक्षणं तदनु सूक्ष्ममिष्यते ज्योतिरात्मकमवर्णमास्थिता ।  
स्थूलमेतदनुवर्ण्य लक्ष्यते भाव्यते शमयितुं मनो मया ॥ ३०२ ॥  
  
तत्र शान्तवति पौरुषे मले व्योमवद्गतमवेदया त्वया ।  
सिद्धकार्यकरणं निरङ्कुशं चिन्मरीचिविसरेण मङ्गले ॥ ३०३ ॥  
  
सोमपुत्रमपनीय मद्गतस्त्वत्क्रमोऽद्य किमपि स्तुतो मया ।  
ग्रस्तभीषणभवोऽयमम्बिके त्वत्पदाम्बुजविमर्शतेजसा ॥ ३०४ ॥  
  
मुक्तमेव न मया मयोचितः प्रेरितोऽस्मि तव तर्तिनी तया ।  
सिद्धनाथकृतत्वत्क्रमस्तुतेः कालिदासरचितां च पञ्चिकाम् ॥ ३०५ ॥  
  
यद्विनिश्चयपदं च ते स्तवं योऽम्ब वेद कुरु तन्मुखं जगत् ।  
कालिदासपदवीं तवाश्रितः त्वत्प्रसादकृतवाग्विजृम्भणः ॥ ३०६ ॥  
  
त्वद्गुणान् यदहमस्तु वै जगत् तेन मोहमतिरद्य मुच्यताम् ।  
पूर्णपीठमवगम्य मङ्गले त्वत्प्रसादनकृते मया कृतः ॥ ३०७ ॥  
  
एष चिद्गगनचन्द्रिकास्तवः किन्नु वाञ्छितमसूत मां प्रति ।  
यः पठेज्जपति देवि ! ते स्तुतिं योऽर्थमत्र विवृणोति वेत्ति यः ॥ ३०८ ॥  
  
योऽनुगात्यभिनयत्यभीप्सितां तच्च तस्य कुरु सिद्धिमिश्वरि ।  
कालवर्षिणि शतैस्त्रिभिः स्तुतिं तावकीमिह नवोत्तरैः कृताम् ॥ ३०९ ॥  
  
त्रैष्टुभैरहरहः परामृशन् कालचक्रमतियन् प्रसीदति ।  
कर्तुमिच्छति शिवं शिवे नृणां ज्ञायते तद् विचार्य या त्वया ॥ ३१० ॥  
  
क्षेपधीस्तवन (?) गौरि तत्कृता विश्वराशि (?ज्ञि) कुरु सर्वमीप्सितम् ।  
केवलं मम पुनस्तदीप्सितं सर्वतस्तव मदीक्षणं शिवे ॥  
येन खेलनसरोहणार्णवः शश्वदाविशति येन मां शिवः ॥ ३११ ॥  
  
पूर्णपीठकृतं सिद्धेस्तद्भावस्तवमादरात् ।  
वा नरार्थं महागुह्य श्रीवत्सो विदधे स तु ॥ ३१२ ॥  
  
इति श्रीकालीदासमहाकविविरचिता चिद्गगनचन्द्रिका सम्पूर्णा ॥  
  
क्रमप्रकाशिकासंवलिता  
  
प्रशस्तिपद्यानि  
  
  
तन्त्रे सूर्य इवैव बोधकिरणैरज्ञाननाशेऽग्रणीर्-  
लोकालोककलाकदम्बविभवैर्देदीप्यमानो मणिः  
शश्वच्छान्तिसुधासमुद्रलहरी दोलायते यद्-हृदि  
गोपीनाथबुधं नमामि विबुधं सारस्वतं तन्महः ॥ १ ॥  
  
मीमांसा सहसा सुधेव धवला येभ्यः प्रदत्ते निधिं  
वेदान्तामरतत्त्वबोधविभवो ब्रह्मेव बोधाकरः ।  
तर्कागाधपयोधिलोललहरी लीलायते यद्धृदि  
शुक्लोपाह्वविभूतिभव्यबदरीनाथान् सदा तान् नुमः ॥ २ ॥  
  
वेदाङ्गानि विभान्ति यत्र विमले विद्यागुरौ मार्गदे  
मन्ये श्रीरघुनाथशर्मविबुधे साङ्गानि रत्नाम्बुधौ ।  
स्तुत्या कीर्तिलता सुधेव भुवने यस्यामरा भासते  
पूज्यं तं सततं स्मरामि सुखदं विद्याकरंशङ्करम् ॥ ३ ॥  
  
योगे तन्त्रभरे विभागकमले बाभाति विज्ञो वरः  
प्रख्यातो व्रजवल्लभोऽत्र धवले विद्यानिकेतेऽधुना ।  
यस्यासीमदयैव हेतुरपरो नाभाति मे मानसे  
टीकाकर्मसहायिका नवनवा तं भावये प्रेरकम् ॥ ४ ॥  
  
मानी श्रीशिवपूजनो मम पिता माता रमा मोहदा  
यत्पार्श्वे प्रबलं मनोबलकुलं सम्प्राप्य कृत्वाऽधुना ।  
टीकां चिद्गगने नवां नवबलामर्थप्रकाशे परां  
वैदुष्याञ्चितचिद्भरां मतिमतां याचे दयां बोधदाम् ॥ ५ ॥  
  
श्रीरुक्मिणीकम्रकरं सहायं  
सम्प्राप्य निर्विघ्नमिहास्मि लोके ।  
प्रख्यातसीवान इति प्रदेशे  
वासो मदीयः सरयां-सुभूमौ ॥ ६ ॥  
  
तत्रागमे श्रीरघुनाथमिश्रो  
भूरिश्रमो यस्य विभागतन्त्रे ।  
अर्थप्रकाशां विमलां च टीकां  
कम्रां स तेनेऽर्थप्रकाशिकाख्याम् ॥ ७ ॥  
  
का पञ्चमी याऽर्थप्रकाशिकायाः  
साफल्यसिद्धावुपकारिकैव ।  
नागानना संशयनाशकारी  
मोहापहन्त्री कृतिभारहारी ॥ ८ ॥  
  
सदा लोकालोको दलयति दलं गाढतमसां  
भृशं ज्वालालीलो दरयति दरं वेपथुमताम् ।  
मरुद्धीरा धारा दहति विपुलामुष्मलहरीं  
तवैवैका दृष्टिः सकलमिह मातः शमयति ॥  
  
॥ शुभं कुलक्रमं कुर्यात् ॥  
  
