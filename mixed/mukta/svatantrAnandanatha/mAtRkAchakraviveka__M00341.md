+++
"Catalog number" = "M00341"
"Uniform title" = "mātṛkācakraviveka"
Author = [ "svatantrānandanatha",]
Editor = [ "Pandit Lalita Prasada Dabral",]
Subjects = [ "tantric / āgamic literature",]
Description = "Volume 50 of the    Princess of Wales Saraswati Bhavana Texts. Edited and with an introduction by Pandit Lalita Prasada Dabral."
Publisher = [ "Princess of Wales Saraswati Bhavana Texts",]
"Publication year" = [ "1934",]
"Publication city" = [ "Benares",]
"Publication country" = "India"
title_iast = "mātṛkācakraviveka"
author_iast = "svatantrānandanatha"
title = "मातृकाचक्रविवेक"

+++
  
  
  
  
॥ श्रीः ॥  
  
मातृकाचक्रविवेकः ।  
  
स्वतन्त्रानन्दनाथ विरचितः  
  
प्रथमः खण्डः ।  
  
जाग्रत्सुषुप्तिकृतदक्षिणवामभागां  
स्वप्नस्वभावपरिकॢप्तजघन्यभागाम् ।  
  
इह खलु परमशिवभट्टारकस्य प्राणभूतया   
विद्याविद्योभयचमत्कारमय्या स्वरसवाहिन्या विमर्शशक्त्या समुन्मीलितासु   
बाह्याभ्यन्तरविविधविचित्रसिद्धान्तविप्रतिपत्तिषु विलुठतो लोकस्यानुग्रहाय   
शिवप्रयुक्तः स्वतन्तानन्दनामा महासिद्धः स्वरसिद्धतया   
निखिलवाङ्मयनिदानतया च महाप्रमाणस्य   
मातृकामहामन्त्रस्यार्थोपदेशेन निखिलसंशयनिरासनिराकुलं   
परमार्थस्वरूपं निरूपयितुकाम आदौ महामन्त्रार्थरूपिणीं भगवतो   
महादेवस्य महाशक्तिं ग्रन्थस्य पारम्पर्यप्रवृत्तिरूपाभीष्टसिद्धये   
परामृशति-जाग्रदित्यादि । सुप्तिनिवृत्तौ घटपटादीनां   
चिद्वेदनानुसन्धानदशा जाग्रत् सुषुप्तिर्जडनिद्रा क्रमेण ताभ्यां कृतौ   
दक्षिणवामपार्श्वौ यया ताम् । जाग्रतः क्रियारूपतया दक्षिणभागत्वं   
कर्मप्रधानः खलु दक्षिणभागः शरीरेऽनुभूयते । निद्रात्मिकायाः   
सुप्तेर्वामभागत्वं वामभागः खलु निष्क्रियः स्त्रीभागः । स्वप्नेत्यादि ।  
  
प्। २)  
  
तुर्यातितुर्यघटिताननहृत्प्रदेशां   
प्राणेश्वरीं परशिवस्य परामृशामः ॥ १ ॥  
  
अनिवृत्तायां सुप्तौ मानसिको भेदः संसारः स्वप्नः स एव   
स्वभावोऽवस्थाविशेषः तेन परिकॢप्तो जघन्यभागो योनिभागो यया तां   
सुषुप्तिजाग्रन्मध्यदशायाः स्वप्नस्य मध्याङ्गौचित्ये   
विकल्पोदयस्थानत्वाद्योनित्वमुक्तम् । एवं च सुषुप्तिः संसारस्य गर्भदशा   
स्वप्नः प्रसवदशा जाग्रत् प्रवृद्धिदशेति वेदितव्यम् । एवं   
जीवावस्थात्रयात्मकं त्रिकोणं शरीरचक्रस्थितमनुसन्धाय तत्रैव स्थितं   
शिवत्रिकोणमनुसन्धत्ते - तुर्येति । तुर्यं चतुर्दशा ।   
चेत्यव्याप्तिम(ति)ती । जीवावस्थात्रये चित्कारणकस्य चास्य   
चिन्मयत्वानुसन्धानदशा तुर्यम् । तत्रापि यद्यपि   
चिद्व्याप्तिविषयभूतजाग्रदाद्यवस्थात्रयवशादवस्थात्रयसम्भवः तथापि   
सर्वव्याप्तिमत्त्वाच्चितेरैक्येन वैचित्र्याभावादेकविधत्वमुक्तं तुर्यस्य ।   
अतीततुर्यं तुर्यातीतं संसारकलङ्कास्पृष्टशुद्धान्तर्मुखचिद्विश्रान्तिः   
ताभ्यां क्रमेण घटितमुखहृदयभागाम् । तुर्यस्य   
जाग्रदादिदशाविजृम्भमाणचेत्यकवलनान्मुखत्वमुक्तम् । मुखं हि   
चर्वणव्यापारवत् । अतितुर्यं निखिलदशाप्राणभूतमिति हृदयत्वेनोक्तम् ।   
एवं च जाग्रदादिदशाचतुष्टयात्मकचतुरस्रचक्रस्य अथवा   
जाग्रदाद्युपाधिवशात् तुर्यस्यापि त्रैविधयभिमाने   
शिवजीवत्रिकोणद्वयश्लेषसम्भावितषट्कोणचक्रस्य वा   
शरीररूपेणावस्थितस्य मध्ये चक्रनाभिपदे हृदयदेशे   
तुर्यातीतविश्रान्त्यात्मना प्राणकलया स्फुरन्तीं चतुरङ्गां षडङ्गां वा   
परमशिवस्य प्राणेश्वरीं सत्तासम्पादनीयम् । अनेन पञ्चावस्थोत्तरा   
सार्वत्रिकतया अखण्डरूपिणी परमशिवदशा काचिदङ्गीकृतेति   
शिवाधिक्यमुक्तम् । प्राणेश्वरीमित्यनेन यद्यपि सा परमशिवदशा सम्भवति   
तथापि तस्याश्चित्सारभूतविमर्शशक्त्यधीना सत्तेति शक्त्युत्कर्षः परिगृहीत   
इति विज्ञेयम् । परामृशाम इत्यनेन नमस्कारादेः सर्वस्या अपि क्रियायाः   
पर्यालोचने विमर्शमात्रत्वमेवेति सूचितम् ॥ १ ॥  
  
प्। ३)  
  
स्पर्शस्वरोल्लिखितजागरसुप्त्यवस्था-  
मन्तःस्थसूचितसुषुप्त्युदित प्रबोधाम् ।  
ऊष्मोक्तजागरदशोदितसुप्त्यवस्थां  
मन्त्रोत्करस्य जननीं मनसा विशामः ॥ २ ॥  
  
अथेयमेव पञ्चावस्थात्मकपञ्चावयवमूर्तिः सकलसिद्धान्तसमष्टिरूपिणी   
परमशिवशक्तिर्मातृकामहामन्त्रेणोच्यते इत्याह - स्पर्शेत्यादि । कादयो   
मावसानाः स्पर्शाः सृष्टिप्रलयविषयत्वात् अकारादिविसर्गान्ताः स्वराः   
उच्चारणे सङ्कोचविकासबाहुल्यान्नादकल्पा नादा एवेत्यर्थः । स्वरो नादः ।   
स्पर्शैः स्वरैश्च क्रमेण उल्लिखिते बोधिते जागरसुप्तिदशे यया तां   
स्पर्शैर्जागरं स्वरैः सुप्तिं च व्यञ्जयन्तीमित्यर्थः । अन्तःस्थेत्यादि ।   
यरलवा अन्तःस्था स्वरस्पर्शयोरन्तर्मध्ये तिष्ठन्तीति तथोक्ताः । तैः सूचितः   
बोधितः सुषुप्त्युदितः सुषुप्तिदशायामेवोदितः न तु जागरवत्सुप्तिविरामे   
प्रबोधः घटपटाद्यनुसन्धानरूपो बोधः स्वप्नमिति यावत् यया ताम् ।   
अन्तःस्थवर्णेषु स्वप्नदशामवगमयन्तीमित्यर्थः । ऊष्मेत्यादि । शषसहा   
ऊष्माणः । पारिभाषिकोऽयं शब्दः । अथवा सङ्कुचितरूपतया जडानां   
स्पर्शवर्गाणां पुनःसङ्कोचत्यागरूप ऊष्मादिविकृतताप्रारम्भलक्षणः   
प्रयत्नविशेषः येषु वर्णेष्विति ऊष्माणस्तैरुक्ता जागरदशायामेवोदिता उत्थिता   
सुषुप्त्यवस्था जागरादूर्ध्वं सुप्तेः प्राग्भवन्ती योगनिद्राखय जीवावस्था   
तुर्यं यया ताम् । मन्त्रोत्करस्य बाला श्रीविद्या परा महार्थशाम्भवी   
चरणविद्यादि पारलौकिकस्य पञ्चाक्षर्यष्टाक्षर्यादेः लौकिकस्य   
मन्त्रसमुदायस्य जननीं कारणभूतां मातृकामित्यर्थः । मनसा   
विमृशामः सकलमृलतया सकलसिद्धिहेतुत्वात्   
विविधसमयसमुत्पादितपरमार्थविषयसंशयसमुच्छेदिमहाप्रमाणत्वाच्  
च तदेकाग्रचित्ता भवाम इत्यर्थः । अत्रोष्मवर्णोक्ते तुर्ये   
क्षकाररूपकूटाक्षरविषयस्य तुर्यातीतस्य समुल्लेखनं च विवक्षितमिति   
निरवशेषं प्रमेयम् ॥ २ ॥  
  
प्। ४)  
  
सङ्कोचसंश्रयणवर्जनभावभङ्ग्या   
जाग्रत्सुषुप्तिदशयोर्गमकौ प्रयत्नौ ।  
द्वौ स्पृष्टताविवृतते विदितौ सुधीभिः  
स्पर्शस्वराक्षरगतौ परिशीलयामः ॥ ३ ॥  
  
स्पर्शादिभिर्वर्णैः जाग्रदादयो दशा ज्ञाप्यन्त इत्युक्तम् ।   
ज्ञाप्यज्ञापकयोरभिधालक्षणादिषु केनचित्सम्बन्धेन भवितव्यम् ।   
कोऽयमत्र सम्बन्ध इत्याशङ्क्याह - सङ्कोचेति । सङ्कोचस्य संश्रयणे   
परिग्रहः वर्जनं तत्त्यागः तयोर्भावः स्वभावः संस्थनविशेष इति यावत् ।   
तस्य भङ्ग्या प्रकारेण सादृश्येनेत्यर्थः ।   
जाग्रत्सुषुप्तिदशयोर्यथाक्रमं गमकौ ज्ञापकौ द्वौ यथाक्रमं   
स्पर्शस्वराक्षरगतौ स्पृष्टताविवृतते द्वौ प्रयत्नौ । स्पृष्टता नाम   
कण्ठताल्वादीनामधरोर्ध्वभागसङ्घट्टनरूपो वर्णोच्चारणप्रयत्नः   
विवृतता नाम सङ्घट्टितस्य कण्ठादिभगद्वयस्य   
पुनर्विघट्टनप्रयत्नः । कण्ठादिभागयोः सङ्घट्टनमेव स्पृष्टता   
विघट्टनमेव विवृतता । एतयोः सङ्कोचग्रहणतत्त्यागलक्षणौ प्रयत्नौ   
सादृश्याज्जाग्रत् सुषुप्त्योर्बोधकौ । अभिनयनाद् व्यञ्जकाविति भावः । यथा   
अङ्गुलिमुकुलनादिर्व्यञ्जकः तद्वदिति भावः । घटपटादिग्रहणपदे जाग्रति   
त्वात्मनः सङ्कोचभावः विश्रान्तिपदे सुषुप्तु तु पूर्णभाव   
इत्येतदनुभववेद्यम् । अतो जाग्रत्सुषुप्त्योः स्पर्शस्वरकदम्बकाभ्यां   
सङ्कोचग्रहणतत्त्यागरूपमवस्थासादृश्यं प्रेक्षावद्भिरङ्गीक्रियत एव   
। तदेव सादृश्यं व्यङ्ग्यव्यञ्जकसम्बन्धकल्पकमित्यभिप्रायः ।   
सुधीभिर्विदिताविति विशेषणेन वर्णानामवस्थानां च   
व्यङ्ग्यव्यञ्जकसम्बन्धनिदानभूतौ प्रयत्नौ   
प्रेक्षावन्मात्रगम्यावित्युक्तानां वर्णानामेव दशागमकत्वेऽपि   
सङ्कोचतत्त्यागरूपमवस्थासादृश्यं वर्णानां प्रयत्नमूलमिति   
प्रयत्नयोरवस्थागमकत्वमुपचरितं परिशीलयाम   
इत्येतत्प्रयत्नपर्यालोचनमेवास्माभिरप्यनुसन्धीयते नातः परः   
समाधिरित्युपदिष्टम् ॥ ३ ॥  
  
प्। ५)  
  
स्पृष्टिर्यवर्गविषया विवृतत्वयुक्ता  
स्पृष्ट्यन्विता विवृतता च शवर्गनिष्ठा ।  
तौ स्वप्नतुर्यदशयोर्गमकौ प्रयत्ना-  
वेतौ स्मराम्यसकलापरिपूर्तिपूर्त्योः ॥ ४ ॥  
  
अथान्तःस्थोष्मणां स्वप्नतुर्यगमकत्वे   
सम्बन्धमुपपदयतिस्पृष्टिरित्यादि । यवर्गविषया स्पृष्ट्ः स्पृष्टता   
प्रयत्न विवृतत्वयुक्ता मिश्रप्रयत्न इत्यर्थः । अत्र स्पृष्टतायाः   
प्राधान्यं विवृततायास्तु तदनुवृत्त्या गुणत्वम् । एवं च   
यवर्गोच्चारणप्रयत्नस्य स्पृष्टताया विवृतत्वसङ्कीर्णतया असमग्रत्वे   
ईषत्स्पृष्टत्वमिति विवेकः । शवर्गोच्चरणप्रयत्नस्य विवृततायाः   
स्पृष्टतासङ्कीर्णतया सामग्र्यभावे ईषद्विवृतत्वमेवेति वेदितव्यम् । अत   
एवैतौ प्रयत्नौ असकलापरिपूर्तिपूर्त्योः असमग्रसङ्कोचपूर्णभावयोः   
स्वप्नतुर्यदशयोः यथाक्रमं गमकौ ईषत्सङ्कोचरूपस्य स्वप्नस्य   
ईषत्स्पृष्टता ईषत्पूर्णरूपस्य तूर्यस्य ईषद्विवृतता च पूर्ववत्सादृश्यात्   
व्यज्यत इति भावः । अत्रैव गम्यते स्पृष्टं करणं   
स्पर्शानामीषत्स्पृष्टमन्तः स्थानामिति वैयाकरणैर्यदुक्तं तत्साधु   
विवृतमूष्मणां स्वराणां चेत्येतत्तु   
उष्मस्वरानुभवविरोधादुपेक्षणीयमिति । स्मरामीति । स्वानुसन्धानेनास्य   
उपदेश्यजनशिक्षा विवक्षिता ॥ ४ ॥  
  
प्। ६)  
  
पूर्णैव पूर्तिरविकल्पपदे सुषुप्तौ  
जाग्रत्यपूर्तिरपि संसृतिधाम्नि तद्वत् ।  
जाग्रत्सुषुप्तिसमवायपदे तुरीये   
स्वप्ने च तादृशि तयोरसमग्रतैव ॥ ५ ॥  
  
अथानुभववेद्यं जाग्रदादीनां सङ्कोचविकासाद्यानन्दान्वयायोपपादयति   
- पूर्णेत्यादि । अविकल्पपदे निर्विकल्पकक्ष्यायां   
बाह्याभ्यन्तरेन्द्रियविश्रान्तिरूपत्वादिति भावः । इदं च विशेषणं   
पूर्तिसमग्रताया हेतुत्वेनोक्तम् । विकल्पाभाव एव निराघटपूर्णभावबोधक   
इत्यनुभवः प्रमाणम् । अविकल्पपदत्वात् सुषुप्तौ पूर्तिः पूर्णैव समग्रैव   
संसृतिधाम्नि घटपटाद्यननुसन्धानरूपविश्रान्त्यस्पृष्टसंसारपदे   
गाढविकल्पोदयस्थान इति भावः । इदं च सङ्कोचभावसमग्रताया   
हेतुत्वेनोक्तं विशेषणम् । गाढविकल्पोदय एव महासङ्कोचसमर्पक इति   
चानुभव एव प्रमाणम् । जाग्रत्सुषुप्तिसमवायपदे मिश्रपदे तुर्ये   
चतुर्थदशायाम् । यद्यपि तुर्ये चिद्विश्रान्तिलक्षणसुषुप्तिव्याप्तिः तथापि   
साजाग्रद्व्याप्तिश्चेत्येप्यनुसन्धीयत इति   
विकल्पस्पृष्टतयाजाग्रतश्चानुवृत्तिरिति मिश्रत्वमेव । स्वप्ने च तथाविधे   
मिश्ररूपे यद्यपि स्वप्नस्य विकल्पप्राधान्यात् जाग्रत्सुषुप्तिसमवाय   
उभयोरेकरूपः तथापि मिश्रत्वमात्रसामान्यविवक्षया स्वप्नस्य   
तुर्यसाम्यमुक्तम् । तादृशीति । तयोः पूर्त्यपूर्त्योः असमग्रतैव तुर्ये   
पूर्त्यसामग्र्यं स्वप्ने त्वपूर्त्यसामग्र्यं च क्रमेण योज्यम् ॥ ५ ॥  
  
प्। ७)  
  
स्वप्नः सुषुप्त्यनुगतं ननु जाग्रदेव  
तुर्यं च जाग्रदनुवृत्तसुषुप्तिरेव ।  
स्वप्नस्तथा च सति जाग्रत एव भेद-  
स्तुर्या दशापि च तथैव सुषुप्तिभेदः ॥ ६ ॥  
  
उक्तप्रकारेण स्पर्शादिभिर्वर्णैः जाग्रदादीनां सङ्कोचभावादिलक्षणं   
सादृश्येन गम्यगमकभावसम्बन्धनिबन्धनं प्रैपाद्य   
ज्ञानक्रियारूपतया प्रत्येकं द्वैविध्यं जाग्रत्सुषुप्त्योः । तत्र स्वप्नो   
ज्ञानजाग्रत् या जाग्रदिति प्रसिद्धा दशा सा क्रियाजाग्रत् तदा तुर्यं   
ज्ञानसुषुप्तिः या सुप्तिः या सुषुप्तिरिति प्रसिद्धदशा सा क्रियासुषुप्तिः । ततः   
स्वप्नो जाग्रद्भेद एव तुर्यं च सुषुप्तिभेद एवेति दशाचतुष्टयस्य   
वर्गद्वयरूपतां तत्स्वरूपज्ञानाद्यधिकरणाय समुपदिशतिस्वप्नः   
सुषुप्त्यनुगतमित्यादिना । ननु स्वप्नो नाम जाग्रदेव यथा जाग्रति   
घटपटादयो गृह्यन्ते तथात्रापीति । अयमेव विशेषः यत्स्वप्ने   
सुषुप्तेरनुवृत्तिः जाग्रति तन्निवृत्तिरिति । अथ तुर्यं च सुषुप्तिरेव । तथा   
विश्रान्त्युपलम्भादत्र चायमेव विशेषः यत्तुर्ये जाग्रदनुवृत्तिः सुषुप्तौ तु   
तन्निवृत्तिरिति । एवं विशेषाल्पतया स्वप्नतुरीययोः जाग्रत्सुषुप्तिभेदत्वं   
वेदितव्यमिति भावः ॥ ६ ॥  
  
प्। ८)  
  
ज्ञानात्मनान्तरुदिते खलु बोधसुप्ति-  
स्वप्नस्तुरीयमिति नामविशेषभाजौ ।  
वाह्ये क्रियात्मकतयोदितयोस्तयोः स्या-  
दाख्या प्रबोध इति सुप्तिरिति प्रसिद्धा ॥ ७ ॥  
  
स्वप्नतुर्ययोर्जाग्रत्सुषुप्त्यपेक्षामभिस्फुटीकरोति - ज्ञानात्मनेति ।   
ज्ञानाकारत्वमेव वर्णभेद इति प्रक्रान्तप्रमेयतात्पर्यम् । ज्ञानात्मनेति ।   
बोधश्च सुप्तिश्च बोधसुप्ती इत्यर्थः । प्रथममन्तः अभ्यन्तरक्षायां   
ज्ञानात्मना ज्ञानरूपेण उदिते (सति) यथाक्रमं स्वप्नस्तुरीयमिति   
नामविशेषौ भवतः । अथ वाह्ये वाह्येन्द्रियकक्षायां क्रियात्मकतया   
क्रियारूपेण उदितयोस्तयोर्जाग्रत्सुषुप्त्योः प्रबोध इति सुप्तिरिति जाग्रत्सुषुप्तिरिति   
प्रसिद्धाख्या व्यवहारो भवतीत्यर्थः । एतेनाभ्यन्तरेन्द्रियानुसन्धानं   
ज्ञानरूपं बाह्येन्द्रियानुसन्धानं क्रियारूपमिति वेदितव्यम् ।   
संसृतिश्चविश्रान्तिश्च प्रथममाभ्यन्तरेन्द्रियानुसंहिता सती पश्चाद्   
बाह्येन्द्रिय प्रथायामवतरतीति विवेकः । सर्वस्यापि भावस्य   
शिवशक्त्यात्मकतया ज्ञानक्रियारूपत्वमिति भावः । एवं च   
ज्ञानजाग्रत्क्रियाजाग्रज्ज्ञानसुषुप्तिः क्रियासुषुप्तिः पुनरपि   
ज्ञानजाग्रदादीत्येवं दशा चतुष्टयादवतरतस्तुर्यातीतनाभेः कालचक्रस्य   
परिभ्रमणमनुसन्धेयमिति तात्पर्यम् ॥ ७ ॥  
  
प्। ८)  
  
जाग्रद्बहिर्विलसनं ननु भेदसृष्टेः  
स्वप्नोन्तरुल्लसनमित्युभयी दशैव ।  
तुर्याभिधानमुपयात्यविभेदसृष्टौ  
सृष्टिद्वयस्य जनिविश्रमभूस्सुषुप्तिः ॥ ८ ॥  
  
इदानीं जाग्रददिदशाचतुष्टयस्य   
भेदाभेदरूपसंसारतद्विश्रान्तिस्वभावतां यथायोगमुपदर्शयति -   
जाग्रद्बहिरित्यादि । सृष्टिः प्रवृत्तिरूपसंसारः भेदसृष्टेः   
भेदरूपप्रवृत्तिसंसारस्य बहिर्विलसनं   
बाह्येन्द्रियकक्ष्यायामवभासनं जाग्रत् तस्या एव भेदसृष्टेः   
अन्तरुल्लसनम् आभ्यन्तरेन्द्रियकक्ष्यायां स्फुरणं स्वप्नः दशाद्वयमिदं   
पशोः संसारभूमिरिति वेदितव्यम् । इत्युभयी दशैव   
जाग्रत्स्वप्नरूपदशाद्वयमेवाविभेदसृष्टिः । अविभेदो विभेदस्याभावः   
संहारः विश्रान्त्यौन्मुख्येन भेदनिवृत्तिमार्गपरिग्रहः तत्सृष्टौ   
तुर्याभिधानमुपयाति भेदसंसारादयं मार्गः   
जाग्रदन्तदशात्रयापेक्षया चतुर्थत्वाच्चतुर्थः चतुर्थपर्यायः खलु   
तुर्यशब्दः । सुषुप्तिस्वभावं दर्शयति - सृष्टिद्वयेति । सृष्टिद्वयस्य   
भेदाभेदरूपस्य जनिरुत्पत्तिः विश्रमो विलयः तद्भूस्तत्पदं सुषुप्तिः   
सुषुप्तेर्भेदाभेदविश्रान्तिरूपतया प्रतिपादयिष्यमाणया   
जीवशिवसंसारोदयविलयभूमित्वम् । एतदुक्तं भवति -   
सुषुप्त्यादिजाग्रदन्तेन भेदरूपेण पदत्रयेण जीवः संसरति ।   
जाग्रदादिसुषुप्त्यन्तेनाभेदरूपेण तुर्याभिधानजुषा तेनैव पदत्रयेण शिवो   
(ख्यानान्वि)श्रमते तं विश्रममार्गं पाशमेव भजन्नपि मायया   
न विमृशति । एवं   
शिवोऽपीच्छाज्ञानक्रियापर्यायभेदरहितसुषुप्तिस्वप्नजाग्रत्तयेव संसरति   
तुर्यपर्यायजाग्रदादिसुषुप्त्यन्तनिवृत्तिमार्गेण विश्रमते च । यद्यपि शिवे   
प्रवृत्ति निवृत्ति मार्गयोरभेदैकरूपत्वात् तुर्यव्यवहारो विद्यते तथापि   
निवृत्तिमार्ग एव तस्य व्यवहारस्य मुख्यत्वमिति महोपदेशः ।   
अद्वैतसंसारस्य द्वैतसंसारसमः समाधिरित्युत्तरप्रतिपादयिष्यमाणेषु   
तत्पदेषु तत्प्रक्रियोन्नयनम् ॥ ८ ॥  
  
प्। १०)  
  
सृष्टा बहिः शिवचिता प्रकृतिर्विसर्ग-  
स्तां स्वात्मना कवलयन् शिव एष बिन्दुः ।  
संसारविश्रमजुषोरिति नामधेये  
संसारिणौ पशुशिवौ च पशुः शिवश्च ॥ ९ ॥  
  
एवं दशास्वरूपमुपदिश्य तदधिष्ठातृभूतं शिवजीवस्वरूपं   
निरूपयिष्यन् प्रकृतोपयुक्ततया मन्त्रसमयासिद्धां बिन्दुविसर्गपरिभाषां   
व्यौत्पादयति - सृष्टा बहिरित्यादि । शिवचिता शिव इति व्यवह्रियमाणया चिता   
प्रकाशतत्त्वेन बहिः बहिरिव न तु परमार्थतो बहिः । सर्वव्यापिवस्तुनः   
प्रकाशभित्तिलग्नतायां सत्यामेव सत्तासिद्धेः तद्बहिष्ठतायां तदसिद्धेः ।   
सृष्टा विसृष्टा । विसर्जनमपि चमत्कारमात्रा । प्रकृतिः स्वभावः   
विमर्श इत्यवगन्तव्यम् । प्रकाशस्य वा स्वभावो विमर्शः । येन स्वभावेन   
विना प्रकाशस्यार्थो परागेपि स्फटिकादिकस्येव जाड्यं प्रसज्यत इति   
प्राप्तस्वसंविच्छास्त्रकारैरुद्धोषितमन्त्रमात्रसमयं   
दीक्षानन्तरमधिकृतसंविच्छास्त्रसिद्धान्ता एव परमरहस्यरूपस्य   
मन्त्राथस्योपदेशाधिकारिण इत्यस्माभिरिह मन्त्रार्थविवेकप्रस्तावे   
संविन्मतसारमात्रमेवोद्गीर्यत इत्यनभियोगः । प्रकाशो हि   
स्वस्वभावभूतं स्वात्मविश्रान्तं   
पराप्रकृतिस्वातन्त्र्यमायाविद्यादिशब्दैरागमिकैर्वह्रियमाणं   
जगद्बीजभूतं विमर्शं कदाचित् प्रपञ्चानुसन्धित्सायां स्वात्मभित्तावेव   
बहिरिव विसृज्यत इति विसर्गशब्दवाच्यो विमर्शो वेद्याकारवान् वेदकं   
कवलयति अत एव प्रमाता च भवति । स (न ?) च वेदकश्चिद्रूपोऽपि   
प्रमुषितवैभवः प्रमेयतामुपगतो जीवो भवति । यदा पुनः स शिवप्रकाशः   
प्रपञ्चसञ्जिहीर्षायां तां विमर्शरूपिणीं प्रकृतिं स्वात्मना कवलयति   
तदा (भि)विदिधातोरविच्छेदार्थतया (भि)विद्यन्तेऽविच्छिद्यत   
इति बिन्दुशब्दव्यवहार्यो भवति । बिन्दुरविच्छेदकारणमिति भारतीयानां च   
व्यवहारः । अपरिच्छिन्नस्वभावो भवतीत्यभिप्रायः । एवं वेद्यात्मनो   
विमर्शस्य (वि)सर्गत्वं वेदा(दका)त्मनः प्रकाशस्य   
विन्दुत्वमुपदिष्टं भवति । एतदेवाह - संसारविश्रमजुषोरिति ।   
संसरणस्वभावो विमर्शः (विश्रमण)अरुणस्वभावः प्रकाशः   
तयोरित्युक्तप्रकाशौ विमर्शप्रकाशयोर्विसर्गबिन्दुशब्दौ नामधेयत्वेन   
परिभाषितौ । अथ विसर्गसमुन्नितस्य विचित्रस्य संसारस्य सामान्यदृष्ट्या   
विषयमाह - संसारिणा इति ॥ ९ ॥  
  
प्। ११)  
  
द्वैतात्मकं भवति संसरणं पशोस्त-  
द्द्वैतरूपमभवस्य परस्य शम्भोः ।  
मिश्रं त्रिरूपमपि संसरणं यतः स्या-  
द्विश्रान्तिभाक्तदिह धाम परं हि बिन्दुः ॥ १० ॥  
  
पशुशिवपरशिवासामान्याः न (सामान्येन) तावत्संसारिण एवेति   
प्रदर्शितम् । इदानीं पश्वादीनां विविच्य संसारविशेषविषयतामुपदर्शयति   
- द्वैतात्मकं भवतीति । तत्र विसर्गपर्यायस्य विमर्शस्याविद्यारूपेण   
भेदचमत्कारोन्मीलनादिति भावः । तत्संसरणम् अभवस्य शिवस्य सम्बन्धि   
अद्वैतरूपं तत्र विमर्शात्मकविद्यारूपेणाभेदचमत्कारपरिग्रहात्   
तथात्वमित्यवगन्तव्यम् । परस्य शम्भोः संसरणमित्यनुवर्तते । मिश्रं   
द्वैताद्वैतरूपं तत्र विद्याविद्योभयरूपिण्या विमर्शशक्तेर्यौगपद्येन   
भेदाभेदैकरहस्यप्रदर्शनचमत्काराभ्युपगम इति वेदितव्यम् । अत्र   
तृतीयकक्ष्यायां परशम्भुपदोपादानेन त्रिकविश्रान्तिसिद्धन्तेऽपि   
बहुमतिरुपसूचिता । तस्यापि तृतीयपदाधिष्ठातृसंसारेषु परिगणनं   
चतुष्टयार्थमतश्रद्धया कृतम् । अतः संसारकलङ्का स्पृष्टं   
शुद्धान्तर्मुखविश्रमस्वभावं महाबिन्दुपदं विवेचयति -   
त्रिरूपमित्यादि । यतः यत्रेति त्रिरूपमपि संसरणं विश्राम्यति ।   
तत्परमनुत्तरं धाम विन्दुरिति निष्कृष्टमिति भावः । यद्यपि   
चतुर्थकक्ष्यायाः सर्वसंसारोपादानभूतपूर्णविमर्शस्वभावतया   
महाविश्रान्तिपदत्वं तथापि   
कक्ष्यात्रयोदञ्चितप्रपञ्चकलकलानुसन्न्धानगन्धो नोपशान्त इति   
तदुत्तीर्णं पञ्चममेव परव्योमलक्षणं पदं   
पञ्चमाम्नायपरिशोधितं निष्कलमहाबिन्दुतत्त्वमिति तात्त्विकसिद्धान्तः ।   
अत्रैतदुद्दिष्टं भवति । यत्पशोः सुषुप्त्याद्यवस्थात्रयं भेदरूपम् अथवा   
भेदरूपायां शैवीतुर्यदशायां च तदतीतदशा ।   
एतस्मिन्स्वरस्पर्शादिभिर्मन्त्रैः अभिधीयत इति प्रतिपादिते दशापञ्चके   
भेदाभेदमिश्रसंसाररूपास्तिस्रो दशाः सर्वसंसारैकैकविश्रान्तिरूपा   
(रूपाणां) चतुर्थ दशानां (चतुर्थदशान्तर्गतानां)   
योगः तुर्ये चतुर्थदशायां योगः तदतीते महाबिन्दुदशायोग इति तद्विवेकः ।   
त्रिविधसंसारतदेकरसविश्रमतदुत्तीर्णमहाविश्रमदशासु सर्वमपि   
दशाजातमन्तर्भुतमिति सिद्धजनघण्टापथः । अतोऽयमुपदेशो   
मनीषिजनहृदयङ्गम इत्यलमतिप्रसङ्गेन ॥ १० ॥  
  
प्। १२)  
  
गौणो हि बिन्दुरिति वित्तिरभेदरूपा  
शैवी तनूर्भवति भेदपदं तु वेद्यम् ।  
जीवस्य संवरकमस्य ततः स्वरूपं   
सर्गैर्भवेद्व्यवहृतिर्महतामितीयम् ॥ ११ ॥  
  
उक्तन्यायेन बिन्दोरपरिच्छेदलक्षणत्वाच्छिवस्य विकल्पस्पृष्ट्या   
परिच्छेदसम्भवेन विन्दुलक्षणस्यासमग्रत्वेऽपि गौणन्यायेन   
बिन्दुव्यवहारोऽङ्गीक्रियते इत्याह - गौणेत्यादि । वृत्तिः संवित्तिः   
अभेदरूपा । इदं विशेषणं   
गौणविन्दुव्यवहारहेतुभूतगुणगर्भितमभेदरूपत्वं गुणः तद्वत्तया   
गौणो विन्दुर्भवतीति विशेषः । सा वित्तिः शैवी शिवसम्बन्धिनी तनूः स्वरूपं   
भवति मिश्रसंसाराधिष्ठातुरप्येवं बिन्दुत्वमूहनीयम् ।   
व्यवहारबाहुल्याभिसान्धिना शिवस्यैवोक्तं बिन्दुत्वमिति वेदितव्यम् । एवं   
पशोरपि परिच्छेदे सत्यपि चिद्रूपतया बिन्दुत्वं प्राप्तमेव । अथ तस्य   
चैत्यव्याप्ततया विसर्गत्वमपि सम्भावितमित्याह - भेदपदमित्यादि ।   
भेदपदं भेदस्थानं वेद्यं तु शब्दो वित्तिस्वरूपाच्छिवाज्जीवस्य   
भेदमवगमयति । जीवस्य संवरकं तत एवास्य स्वरूपं यद्यस्य   
संवरकं तत्तस्य स्वरूपमिति भावः । वेद्यमपि भेदस्य संवरकं   
व्यापकं ततस्तस्य स्वरूपं भवतीत्यर्थः । अतो वेद्यरूपतया जीवस्य   
वेद्यवद्विसर्गशब्दव्यवहारविषयो भवेदित्यर्थः । महतां   
मन्त्रसमयविदामिति । इयमुक्तप्रकारा व्यवहृतिः व्यवहारः ॥ ११ ॥  
  
प्। १३)  
  
चैत्यं विमर्शपरिणामदशाविमर्श-  
श्चिद्धर्म एष च चितो जननाल्लयाच्च ।  
नास्त्येव सा चिदपि यद्यविमृष्टरूपा  
धर्मस्ततो भवति चिच्च विमर्शशक्तेः ॥ १२ ॥  
  
अथ पशुशिवपदयोः वेद्यवेदकान्योन्यकवलनमित्युक्तं तत्र किं   
निमित्तमित्याकाङ्क्षायामाह - चैत्यमित्यादि ।   
शिवशक्तिपर्यायप्रकाशविमर्शपरिणामो जगदिति रहस्यागमसिद्धान्तः ।   
यद्यपि विमर्शस्यैव विलासो जगदित्यङ्गीकृतं पुरातनैः तथापि विमर्शस्य   
प्रकाशमन्तरेण स्वरूपासिद्धेर्विमर्शो जगदाकारेण विलसन्नपि तत्र जगति   
प्रकाशांशमर्धेनावभासयति अर्धेन निजांशं तत्र वेदकः   
प्रकाशांशः वेद्यं विमर्शांशः । एवं सति वेद्यपर्यायं चैत्यं   
विमर्शपरिणामदशा तत्पर्यालोचने विमर्श एव । एष च विमर्शः चिद्धर्मः   
प्रकाशस्य धर्मः । कुतः - चितो जननात् लयाच्च यतः प्रकाशादेवोदेति   
तत्रैव विलीयते च ततः सर्वस्यापि वस्तुनः स्फुरणेन विना सत्ताभावात्   
स्फुरणस्य तु प्रकाशादीनत्वात् प्रकाशकारणकत्वमवश्यमङ्गीकार्यम् ।   
किञ्च शब्दरूपस्य विमर्शस्य गगनादुदयो गगन एव लयः सम्भावितः   
तदेव गगनं प्रकाश इत्यलङ्कृतादि कारुण्युपदेश्ये   
प्रतिपादनलम्पटेन(?) । अथान्यस्मिन्पक्षे प्रकाशोऽपि विमर्शस्य   
धर्म इत्याह - नास्त्येवेति । सा चित्प्रकाशोऽपि यद्यविमृष्टरूपा   
इयमीदृशीति विमर्शेन अनिर्दिष्टस्वरूपा चेत् नास्त्येव   
इदमीदृगित्यविमृष्टस्यापि वस्तुनः सत्तायां शशविषाणादेरपि सत्त्वं   
प्रसज्यते । ततः सर्वमपि वस्तु कोट्यधिरोहे विमर्शमपेक्षत इति प्रकाशस्यापि   
सत्त्वे विमर्शकारणकत्वेन विमर्शधर्मत्वमवश्यमङ्गीकर्तव्यमित्याह   
- धर्मस्ततो भवतीत्यादिना ॥ १२ ॥  
  
प्। १४)  
  
चिच्चैत्ययोरिति समे सति धर्मधर्मि-  
भावे परस्परपदाक्रमणं स्वभावः ।  
चैत्यावृता भवति चित्पशुरेष चैत्य-  
मावृण्वती चिदपि याति शिवप्रसिद्धिम् ॥ १३ ॥  
  
प्रकाशविमर्शयोरन्योन्यधर्मधर्मिभावप्रवचनस्य प्रकृतोपयोगमाह   
- चिच्चैत्ययोरित्यादि । इति उक्तप्रकारेण चिच्चैत्ययोः धर्मधर्मिभावे समे   
सति परस्परपदाक्रमणं स्वभावो नैसर्गिको व्यापारो भवति । धर्मिणो   
धर्मपदव्याप्त्यौ चित्यादिति भावः । चिच्चैत्ययोरन्योन्याक्रमेणैका वा दशा   
सम्भाव्यत इत्यत्नाह - चैत्यावृतेत्यादि । चैत्यावृता चित् एष पशुर्भवति   
एष इति पुरो निर्देशेन स्वशक्तिप्रमोषपरिप्राप्तं दीनभावं निदर्शयति अथ   
चैत्यमावृण्वती व्याप्नुवन्ती चित् शिव इति प्रसिद्धिं याति ॥ १३ ॥  
  
प्। १५)  
  
चिच्चैत्ययोः समतया स्तिमिते स्वभावे  
मिश्रं तु मध्यमपदं परशम्भुरूपम् ।  
चिच्चैत्यमिश्रणतया तदयं त्रिरूपो  
धर्मी च तत्तदुचितश्च तथा विमर्शः ॥ १४ ॥  
  
इदानीं चिच्चैत्ययोः समव्याप्तिपदस्य तृतीयतत्त्वस्य स्वरूपं   
विप्रतिपत्तिविषयतया सम्यगुपदिशति - चिच्चैत्ययोरित्यादि । चिच्चैत्ययोः   
समतया समव्याप्तिकत्वेन स्वभावे स्तिमिते निश्चले सति   
विश्रान्तिस्वभावावगाहितया निश्चलं तन्मध्यमपदं मिश्रमिति   
व्यवह्रियमाणमिति परशम्भुरूपं भवतीति शेषः । तु शब्दः   
शिवजीवाभ्यां भेदाभिधायकः मध्यमपदमित्यनेनास्य पदस्य   
तृतीयत्वेऽपि शिवजीवोभयस्वभावतया सन्धित्वौचित्येन   
मध्यमत्वमप्यङ्गीकृतमित्युपदिष्टं   
प्रवृत्तिनिवृत्तिरूपयोर्जीवशिवव्यापारयोरेककालीनत्वपर्यालोचनाया##-  
समव्याप्तिपदत्वेन सम्भाव्यते सैव   
स्तिमितदशोभयमूलतयोभयपक्षव्यापिनी पक्षद्वयगतविशेषस्वाम्यं   
लभते । यथा बहुविटपमूलपदभूता तरुशाखा विटपसम्बन्धिषु   
पुष्पफलादिषु स्वत्वं भजति तरुशाखेयं पुष्पिता फलिता तद्वत् ।   
तदेवंरूपेणैव मिश्रपदप्रमातुः शिवजीवव्यापारयौगपद्यानुसन्धानं   
न तु विकल्पकक्ष्याधिरोहेण शिवजीववत् । तथात्वे तृतीयपदव्यवस्थितस्य   
महातत्त्वस्य शिवजीवपङ्क्तौ तत्सार्थक्येन व्यापारान्तराङ्गीकारलम्पटे   
शिवजीवस्वभावानुप्रवेशवैभवस्याप्यभावात् तदुभयापेक्षया   
दाक्षिण्यमूल एवोत्कर्षोऽपि स्यादित्यलमसामयिकविवादाग्रहेण । तदत्रायं   
विप्रतिपत्त्या वार्ता नोपकर्तव्य(?) इति प्रमेयतात्पर्यमुक्तम् ।   
जीवादिस्वरूपं त्रैविध्यनिगमनद्वारेण दृढीकुर्वन्नाह - चिच्चैत्येति ।   
मिश्ररूपतत्त्वेन अयमपरोक्षभूतो धर्मी द्वैतानुसन्धानरूपो विमर्श   
एवात्र धर्मः तद्वान् प्रमातेति यावत् । त्रिरूपः   
मन्त्रव्यवहारबाहुल्यदृष्ट्या त्रैरूप्यमुक्तं न तु   
चतुर्थपञ्चमदशयोरनन्तरोक्तधर्मस्य द्वैतादिरूपस्य विमर्शस्य   
त्रैविध्यात् धर्मित्रैविध्यमित्यभिप्रेत्याह - तत्तदुचितश्चेति । औचित्यं जीवस्य   
द्वैतविमर्शः शिवस्याद्वैतविमर्शः परमशिवस्योभयात्मकविमर्श इति ॥   
१४ ॥  
  
प्। १६)  
  
चित्तिश्च चैत्यमपि तच्च विमर्शतत्त्वं  
ज्ञानक्रिये न हि तयोः परमार्थभेदः ।  
ज्ञानं गृहीतकठिनत्वगुणं क्रिया स्या-  
ज्ज्ञानं भवेद्विरलिमाश्रयिणी क्रियैव ॥ १५ ॥  
  
एवमत्र विषयोपयुक्तं शिवरूपं शिवस्य जीवत्रयस्वरूपं   
स्फुटतरमुपपाद्य तदत्यन्तोपयुक्तं ज्ञानक्रियास्वरूपं व्युत्पादयति -   
चितिश्चेत्यादि । चिदेव चितिः सा च अभेदरूपं खलु ज्ञानं घटो ज्ञात इति   
भिन्नेष्वपि घटपटादिष्वेकरूपत्वेनाभिन्नतयानुभूयमानत्वात् । भेदरूपा   
खलु चैत्यरूपिणी क्रिया चैत्यानां   
घटपटादीनामन्योन्यव्यावृत्तस्वरूपतया भेदरूपेणानुभूयमानत्वात् ।   
एवं चिच्चैत्यरूपयोः ज्ञानक्रिययोः पारमार्थिको न भेद इत्याह - न हि   
तयोरित्यादि । चिच्चैत्ययोर्योऽयं भेदावभासः सन (पारमार्थिकः -   
अपि) तु मायापर्यायविपर्ययज्ञाननिबन्धन इत्यभिप्रायः ।   
तत्त्वभेदश्चिच्चैत्ययोरित्यत्राह - ज्ञानमित्यादि । ज्ञानं प्रकाशः   
गृहीतकठिनत्वगुणं विमर्शाकारेणेति भावः । आकाशस्य काठिन्यं   
शब्दः तदा चिदाकाशस्य काठिन्यरूपो विमर्श इति प्रकाशविमर्शयोः   
जलकरकयोरिव न वास्तवो भेद इति तात्पर्यम् । ननु प्रकाशविमर्शयोः   
जलकरकयोरिव भेदो मास्तु चैत्यात्मिकत्वेन घटपटादिनानारूपायाः   
क्रियायाः ज्ञानरूपात्प्रकाशाद्भेदो दुरपन्हवः । वर्णरूपाद्विमर्शादपि   
पृथुबुध्नोदराद्याकारतया घटपटादयो भिद्यन्त एवेति   
चेद्घटपटादिनः सर्वस्यापि वस्तुनो घटपटादिशब्दरूपविमर्शातिरिक्तं न   
किञ्चिदपि स्वरूपं विवेकदशायामवतिष्ठत इति   
गुरुकटाक्षपरिक्षपितमायान्धकारैः सुप्रतिपन्नत्वात् ज्ञानाभेदं   
क्रियायाः प्रतिपाद्य क्रियाया अभेदं ज्ञानस्य प्रतिपादयति - ज्ञानं   
भवेदित्यादि । सापि विमर्शरूपिणी क्रिया विरलिमाश्रयिणी काठिन्यपरित्यागेन   
विश्रान्तिलक्षणं विरलिमानं परिगृह्णाति । ज्ञानं भवेत्प्रकाशैकरस्यं   
प्राप्नोतीत्यर्थः । एवं ज्ञानस्य बहीरूपं क्रिया क्रियाया आन्तरं रूपं   
ज्ञानमिति तयोरेकार्थत्वामिति निष्कर्षः ॥ १५ ॥  
  
प्। १७)  
  
ज्ञानस्य सिध्यति विना क्रियया न रूपं  
तस्यास्तथैव न हि तेन विनोपलम्भः ।  
तस्मात्तयोर्यमलतैव मतं हि सैद्धं  
पूर्वापरत्वकलनं त्विह पूर्वपक्षः ॥ १६ ॥  
  
अथ शिवशक्तिस्वरूपयोः ज्ञानक्रिययोस्तुल्यप्राधान्यतया   
यौगपद्यसिद्धिसम्प्रतिपत्तिमूलयामलसिद्धान्तं मन्त्रहृदयभूतत्वेन   
सिद्धाभिमतं प्रतिबोधयन्नेतन्मताभ्युपगममूलभूतं   
प्रकाशविमर्शपर्यायज्ञानक्रियान्योन्यकारणकत्वं प्रागुक्तमेवानुवदति   
- ज्ञानस्येत्यादिना । हि यस्मात् क्रियया विमर्शेन विना ज्ञानस्य   
प्रकाशस्वरूपं न सिध्यति तथैव तस्याः क्रियायास्तेन ज्ञानेन   
विनोपलम्भनासिद्धिः तस्मात्तयोर्ज्ञानक्रिययोर्यमलता युतपत्सिद्धतैव   
सैद्धं सिद्धसम्बधि मन्त्रहृदयत्वादिति भावः । इह   
ज्ञानक्रियासिद्धिविचारविषये पूर्वापरत्वकलनं तु पूर्वपक्षः   
वेद्यवेदकाकारेण प्रकृतिपुरुषाकारेण देहात्माकारेण शब्दार्थाकारेणैव   
पर्यायप्रकारान्तराकारेण वा क्रियाज्ञानयोः सिद्धेः   
पौर्वापर्याभ्युपगमः पूर्वपक्षत्वमेव भजति निर्वोढुमशक्यत्वादिति   
तात्पर्यम् ॥ १६ ॥  
  
प्। १८)  
  
अर्धं क्रिया भवति दक्षिणमन्यदर्धं  
ज्ञानं समत्वमनयोरपि मध्यमिच्छा ।  
इच्छैव बीजमचलान्तरबाह्यगत्या  
ज्ञानं क्रिया च खलु मूलमिहाङ्कुरश्च ॥ १७ ॥  
  
इदानीं   
ज्ञानक्रिययोरन्योन्याविनाभावस्वभावतैकस्वरूपसम्बन्धौचित्ययोः   
तत्समष्टिरूपयेच्छया समस्त्रीपुमुभयस्वभावतया   
रहस्यविद्भिरभिमतस्य परमशिवतत्त्वस्य स्वरूपभागत्वाभिप्रायेण   
एकस्वरूपसम्बन्धं दर्शयति - अर्धं क्रियेत्यादि । क्रिया दक्षिणमर्धं   
भवति शिवस्येत्यभिप्रायः । कर्मकाण्डस्य दक्षिणमार्गतयाङ्गीकारादियं   
व्यवस्था । ज्ञानमन्यद्वाममर्धं ज्ञानकाण्डस्य   
वाममार्गत्वेनाङ्गीकारादिति भावः । ननु शैवं दक्षिणाचारः शाक्तं   
वामाचार इति सिद्धजनप्रतिपादात् क्रिया   
विमर्शरूपत्वाच्छक्तिस्वरूपमित्यङ्गीकर्तव्यम् ज्ञानं प्रकाशरूपत्वात्   
शिवस्वरूपमिति च तत्कथं क्रियाया दक्षिणत्वं ज्ञानस्य वामत्वमिति चेत्   
सत्यं रहस्यसमयसारावबोधकसद्गुरुसपर्याविधुराणामयं विप्रतिपत्तिषु   
सङ्घट्टो दुरतिक्रमः महागुरुकटाक्षशिवतां(?) तु   
निराकृत्यात्र विवेचयति तदुपदिश्यते ज्ञानक्रियारूपयोः   
शिवशक्त्योरन्योन्यानुरागेणान्योन्यस्वभावोपरक्तस्वभाव इति वेदितव्यम् ।   
शिवस्य स्वभावो ज्ञानं जडाकारया क्रिययोपरक्तं सत् जडस्य शुक्लतया   
शुक्लं भवति । शक्तिः स्वभावः क्रिया अजडेन ज्ञानेनोपरक्ता सती अजडस्य   
रवेः ऋतुतया अरुणा भवति । तदुभयमिश्रं   
तद्रूपमुभयवर्णसंसर्गात्त्विदं हेमनिभं भवतीति   
शिवादिस्वरूपत्रयपर्यायशाम्भवोक्तचरणत्रयवद्वर्णवा##-  
शक्तिस्वभावक्रियास्वरूपानुसन्धानैकव्यापारतया ज्ञानमार्गे वामाचारे   
व्यवस्थापित इति (?) कौलिकोपनिषत् । तदेतत्प्रमेयं   
ज्ञानक्रिययोर्वामदक्षिणार्धत्वोपन्यासद्वारेण सूत्रकृता व्युत्पादितं   
ज्ञानक्रियामिश्रपदे स्वे(ष्वि)च्छया भागव्यवस्थामाह -   
समत्वमनयोरिति । अनयोर्ज्ञानक्रिययोः समत्वं समव्याप्तिकत्वं यत्तदिच्छेति   
इच्छालक्षणं चात्रानुसन्धेयम् । मध्यमिति ।   
दक्षिणवामयोर्मध्यमित्यर्थः । इच्छातत्त्वस्य   
प्राक्प्रतिपादितपरशिवस्वभावस्य ज्ञानक्रियात्मकपक्षद्वयमूलरूपतया   
तदुभयबीजत्वं समर्थयति इच्छैव बीजमित्यादि । एवकारेण पक्षत्रयस्यापि   
ज्ञानं च कर्म चेत्यादिवक्ष्यमाणत्रिमूर्त्यात्मकत्वप्रतिपादनेन   
यद्यप्यन्योन्यमूलत्वमुपपत्तिमत् तथापि माध्यमिकतया   
सुषुम्नापर्यायभूताया इच्छाया एव प्रेक्षावन्महायोगिभिरुररीकृतं   
ज्ञानक्रियारूपत्वमित्युपदिष्टम् । इच्छैवाचला प्राक्प्रतिपादितमर्यादया   
स्तिमितस्वभावा । इदं च विशेषेण बीजत्वसमर्थकम् । बीजं हि निश्चलं तिष्ठति   
मूलाङ्कुरावेव अन्तर्बहिश्च प्रसरतः । आन्तरगत्या निवृत्तिरूपप्रसरणेन   
ज्ञानं मूलं बीजस्याधोभागप्रसृतवान् रोहावयवः बाह्यगत्या   
प्रवृत्तिरूपप्रसरणेन क्रिया इह बीजे अङ्कुरः । चकारः समुच्चयाभिधानेन   
बीजस्य पूर्णं लक्षणत्वमभिधत्ते ॥ १७ ॥  
  
प्। २०)  
  
ज्ञानं क्रिया तदुभयैकरसापि चेच्छा  
तत्त्वत्रयं भवति नित्ययुतस्वभावम् ।  
ज्ञानस्य मानमिति मेयमिति क्रियाया  
मातेति चेतरपदस्य हि नामभेदाः ॥ १८ ॥  
  
इच्छाज्ञानक्रियाणां प्रमात्रादिभिरेकार्थतया   
प्रमातृप्रमाणप्रमेयशब्दव्यवहारोऽपि भवतीत्याह - ज्ञानं   
क्रियेत्यादि । ज्ञानं क्रिया तदुभयैकरसा तदुभयसमष्टिरूपा इच्छा च इति   
तत्त्वत्रयं नित्ययुतस्वभावं भवति अन्योन्याविनाभूतं भवति ।   
एतद्विशेषणं त्रिपुटीरूपतया नित्ययुतस्वभावेभ्यः प्रमत्रादिभ्य   
इच्छादीनां सादृश्योक्तिद्वारेणैकार्थताप्रतिपादकम् । इच्छादीनां   
प्रमात्रादिषु कस्य केनैकार्थतेत्याकाङ्क्षायामाह ज्ञानस्येत्यादि । ज्ञानस्य   
मानमिति क्रियाया मेय इति इतरपदस्य ज्ञानक्रियाभ्यामितरस्य पदस्य इच्छाया   
इत्यर्थः । मातेति च नामभेदात्सञ्ज्ञाभेदः ससञ्ज्ञकानामिच्छादीनां   
प्रमात्रादीनां च पर्यालोचने भेद इति भावः ॥ १८ ॥  
  
प्। २१)  
  
ज्ञानं च कर्म च परस्परमूलमिच्छा  
मूलं तयोस्तदुभयं खलु मूलमस्याः ।  
मूर्तित्रयं मतमिदं त्रयमेव सृष्टि-  
स्थित्यन्तकारणतया त्रिगुणस्वभावम् ॥ १९ ॥  
  
इच्छादीनां मन्त्रसमयसिद्धत्रिकोणभावोपपत्तेव्युत्पादनाभिप्रायेण   
प्रत्येकमितरद्वयमूलतामुपपादयति - ज्ञानं चेत्यादि । ज्ञानं च   
कर्म च परस्परमूलं प्रकाशविमर्शस्वरूपत्वात् ।   
प्राक्प्रतिपादितमर्यादयेति भावः । इच्छा तयोर्ज्ञानक्रिययोर्मूलं   
मिश्रतत्त्वस्योभयमूलत्वं च प्राक्प्रतिपादितं तस्या इच्छायास्तदुभयं   
मूलं ज्ञानक्रियामिश्ररूपिण्या इच्छायास्तृतीयतत्त्वस्य   
सिद्धिर्ज्ञानक्रियासिद्धिमूलेति चोपपन्नमिति भावः ।   
इदमिच्छादित्रयमेवोक्तमर्यादया अन्योन्यमूलं सन्मूर्तित्रयं   
हरिहरहिरण्यगर्भात्मना । महाशक्तिरिच्छादिरूपिण्येवावभासत इति   
तत्त्वविदामभिमतमित्यर्थः । मूर्तित्रयस्यापि   
परस्परमूलत्वादिच्छादिभावोपपत्तिः । इच्छादित्रयस्य मूर्तित्रयत्वोपपत्तौ   
महत्तत्त्वादिकं निधत्ते सृष्ट्यादि । इदमिच्छादित्रयं   
सृष्टिस्थित्यन्तकारणतया त्रिगुणस्वभावं - भेदरूपस्य मिश्रस्य वा   
संसारस्येच्छातत्त्वे सृष्टिः ज्ञानतत्त्वे स्थितिः क्रियातत्त्वे संहार इति   
इच्छादित्रयस्य सृष्ट्यादिहेतुत्वात् त्रिगुणस्वभावता सृष्ट्यादिक्रमेण   
रजःसत्त्वतमःप्रकृतिता । इच्छादित्रयमेव गुणत्रयस्वभावं चेत्यर्थः ॥   
१९ ॥  
  
प्। २२)  
  
एतत्त्रयात्मकतया सकलं त्रिरूपं  
सुप्त्यादिका अपि दशाश्च तथैव तिस्रः ।  
सुप्तिः क्रियाजडतया भवति प्रबन्धो  
ज्ञानं विमिश्रमनयोः पदमन्यदिच्छा ॥ २० ॥  
  
अत इच्छादिरूपतयैव संसारे सर्वमपि वस्तु त्रैरूप्येणावतिष्ठत इत्याह -   
एतत्त्रयात्प्रकतयेत्यादि । लोकत्रयं वर्णत्रयं वेदत्रयमित्यादिरूपेण   
सकलमपि वस्तुजातं पर्यालोच्यमानं त्रैरूप्येणैवावतिष्ठते ।   
तत्रेच्छादित्रयात्मकत्वमेव हेतुरित्यर्थः । इदानीं प्रकृतास्तिस्रः   
(सुप्त्या)सृष्ट्यादिदशा अपि इच्छाद्यात्मिका एवेत्याह - सुप्त्यादिका   
इति । सुप्त्यादिदशा अपि अथैवेच्छाद्यात्मिका इति सूत्रकारस्य   
सामान्योक्ततात्पर्यभूतमुत्तरत्र तद्व्यवहारदर्शनात्पारम्पर्येण   
गुरुमुखागतत्वाच्चादिकृतं रहस्यप्रमेयमुपदिश्यते ।   
सुप्त्यादीनामिच्छाद्यात्मकत्वेनान्योन्य मूलतायां तुल्यप्राधान्यतया   
त्रिकोणभावप्राप्तावन्योन्यमादिमध्यान्तभावः सम्भाव्येत तथा च   
सत्यादिमध्यान्तव्यवस्थित इच्छाज्ञानक्रिअयभावः प्रत्येकमपि सम्भाव्यते ।   
तथा हि भेदसंसारे सुषुप्तिरिच्छा भेदाकारविश्रान्तिरूपत्वात्   
भेदसंसारप्रारम्भपदत्वाच्च प्रारम्भपदमिच्छादिप्रहतो मार्गः स्वप्नो   
ज्ञानं किञ्चित्सङ्कोचपदत्वात् । प्रारम्भपदमिच्छेति प्रारब्धस्य   
किञ्चित्सिद्धिपदं ज्ञानदशेति स्फुटतरपदा जाग्रत् क्रियासङ्कोचस्य   
पर्यवसितत्वात् प्रारब्धस्य निर्वर्णक्रियेति ऋजुमार्गः । एवमिच्छति जानाति   
करोतीति पदत्रयव्यवस्थितः सर्वोप्युद्यम इति वेदितव्यम् । अथ   
पुनर्विश्रमणक्रिअयसमुद्यमे जाग्रदिच्छा कस्यचिदुद्यमस्य निष्पत्तावन्यस्य   
चोद्यमस्य प्रवृत्तौ मध्ये विश्रान्तिः सम्भवतीति   
जाग्रद्विरताविच्छालक्षणं विश्रान्तिपदं सम्भवत्येवमन्यत्रापि विज्ञेयम् ।   
निवृत्तिः स्वप्नो ज्ञानं किञ्चिद्विश्रान्तिसमुन्मीलनात् । सुषुप्तिः क्रिया   
विश्रमरूपा क्रियाया अनुसन्धानात् । तथेह सुप्तिजाग्रतोः प्रत्येकमिच्छात्वं   
क्रियात्वं च स्वप्नस्य ज्ञानत्वं च निरूपितम् । अथान्यत्पदं निरूप्यते ।   
विकल्पाविकल्परूपत्वादजडविश्रमरूपस्वप्नः प्रकाशपदं   
जडविश्रमरूपा सुषुप्तिर्विमर्शपदम्   
अनयोरन्योन्यभावपरिग्रहप्रक्रियायां स्वप्न इच्छा   
जडीभावक्रियाप्रारम्भरूपत्वात् जाग्रज्ज्ञानं जाग्रति प्रकाशस्य   
स्ववहिर्भूततयावभासमाने वेद्यांशे जडतापरिग्रहात् जडसुषुप्तिः   
क्रियासमभिलषिताया जडीभावक्रियायाः साकल्येनानुसन्धानात् । अथास्य   
जडस्वरूपस्य पुनः प्रकाशकरस्या(थ?)ऽजडी   
भावक्रियासमुद्यम एव सुषुप्तिरिच्छा अजडीभावक्रियाप्रारम्भरूपत्वात् ।   
जाग्रत् ज्ञानं वेदकप्रकाशस्पृष्टस्य (या) वे(द्य)दस्य   
किञ्चिदजडीभावसमुदयाद् स्वप्नः क्रिया किञ्चि जडाजडरूपस्य साकल्येन   
अजडीभावक्रियानुसन्धानात् । एवं स्वप्नसुप्त्योः प्रत्येकमिच्छात्वं   
क्रियात्वं च जाग्रतो ज्ञानत्वं च विज्ञेयम् । अनयैव दिशा   
जडाजडप्रमातृपदयोर्जाग्रत्स्वप्नयोरन्योन्यभावप्रक्रियायामपि   
वक्ष्यमाणमर्यादया बिन्दुविसर्गश्लेषरूपत्वेन   
जडाजडविश्रान्तिरूपसुषुप्तिमध्यकक्ष्यावगाहेन प्रत्येकमिच्छात्वं च   
योजनीयम् । विश्रान्तिरूपाया अपि सुषुप्तेश्चिदचिन्मयत्वात् ज्ञानत्वोक्तिरनवद्यैव   
। जीवः सुषुप्त्यवगाहेन विश्रान्तिं जानन्नेव शिवो भवति । शिवश्च   
तदवगाहेन जडत्वं जानन् जीवो भवतीति सुषुप्तेः   
मध्यपदत्वमुपपन्नमेवेति निरवद्यकरं प्रमेयम् । एवं सुप्त्यादिपदत्रये   
यस्य कस्यचिदप्युपक्रमेण विलोमानुलोमभावात्   
पदत्रयप्रवाहशिवशक्त्यन्योन्यभावसमाधिरपि सिध्यतीति   
सुप्त्यादिदशात्रयावबोधके मातृकाखण्डत्रये यस्य   
कस्यचिदप्युपक्रमेणावर्तनं साम्प्रदायिकमेवेति   
तत्सर्वप्रक्रियानुसन्धानं परिशीलनीयम् । तदुक्तं मातृकासङ्ग्रहरूपस्य   
बालामन्त्रस्य प्रस्तावे लघुस्तोत्रकारेण क्रमगतं यद्वास्थितं व्युत्क्रमादिति   
सुप्त्यादिदशात्रयप्रतिबिम्बभूतचतुर्दशारादिचक्रस्कन्धत्रयात्मनः   
श्रीचक्रस्यापि सपर्याविषये यस्य कस्यचिदपि स्कन्धस्योपक्रमेण   
बीजत्रयोद्देशेन विलोमानुलोमस्कन्धत्रयप्रवाहे   
सम्यगनुभवसमाधिसिद्धिरेवेति   
तदखिलप्रक्रियानुसन्धानमाचार्यवर्याणामिति   
महामन्त्रयन्त्रप्राणभूतमिदं प्रमेयमिति प्रपञ्चितं   
स्वप्नजाग्रत्सुषुप्तीनामिच्छाज्ञानक्रियात्वं प्रसिद्धमार्गतया प्रतिपादयैत्   
सुप्तिः क्रियेत्यादि । क्रियात्वे जाड्यं हेतुतयोक्तं क्रिया खल्ल   
स्मृतिविलक्षणसाक्षादनुभवरूपतया बहिरुपसन्धानं   
तज्ज्ञानरूपान्तरानुसन्धानवदजडं न भवतीति क्रियाया   
जडत्वमनुभवसम्प्रतिपन्नम् ॥ २० ॥  
  
प्। २४)  
  
अन्योन्यलीनवपुषोरिह चैत्यचित्योः  
सुप्त्यदिषु त्रिषु पदेषु भवो द्विरूपः ।  
श्लिष्टः प्रवृत्तिविनिवृत्तिमयो विभाव्यः   
श्रीचक्रमूलमनुसंस्थितिदर्शनेन ॥ २१ ॥  
  
उक्तमर्यादया सूचितं सुषुप्त्यादीनां जडाजडस्वभावतया   
द्वैरूप्येणावस्थानं स्फुटीकरोति - अन्योन्यलीनवपुषोरित्यादि ।   
सुप्त्यादिदशात्रयं खलु चिच्चैत्यपर्याययोः शिवजीवयोः   
संसरणविश्रमणव्यवहारपदं स्वरूपमेव ।   
प्रकाशविमर्शपर्याययोश्चिच्चैत्ययोरन्योन्यलीनत्वं स्वभावः । प्रकाशे   
खलु विमर्श(वास)ना नैयत्येनावस्थिता विमर्शे च प्रकाशवासना   
तयोरन्योन्यभावोपादानस्वभावत्वात् त(थै)दैव   
जडत्वाजडत्वव्यवस्थया तयोः प्रत्येकं स्वरूपभूते सुप्त्यादि दशात्रये   
अजडेऽजडं जडे वा जडमपि वासनारूपेण निलीनं पर्यायेण परिस्फुरतीति   
सूत्रतात्पर्यम् । चैत्यचित्योरिति । चैत्यशब्दस्य पूर्वनिपातेन मायाप्राबल्यात्   
चैत्यपर्यायजीवदशानामेव प्रथमपर्यायस्फुरणमित्यभिसन्धिः ।   
चैत्यचित्योर्जीवशिवयोः क्रमेण प्रवृत्तिनिवृत्तिमयः अत एव द्विरूपो भवः   
संसारः सुप्त्यादिषु त्रिषु पदेषु श्लिष्टोन्योन्यनिलीनो विभाव्यः   
जीवशिवपदानामन्योन्यनिलीनतालक्षणश्लेषनिर्णये मूलमाह श्रीचक्रेत्यादि ।   
चक्रं नवत्रिकोण श्लेषविशिष्टं यन्त्रं मूलमनुर्मातृका तयोः   
संस्थितिः संस्थानविशेषः तद्दर्शनेन पर्यालोचनेन   
श्रीचक्रसंस्थितिश्चतुर्दशारादिस्कन्धत्रयेऽपि प्रतिस्कन्धं त्रिकोणयोः श्लेषः   
तेन श्लेषेण प्रत्येकं त्रैरूप्येणावस्थितानां   
शिवजीवदशानामन्योन्यनिलीनताध्यवसायेन पर्यायेण स्फुरणप्रतिपत्तिः   
मूलमनुसंस्थितिः खण्डत्रयस्यानुलोमविलोमवर्तनं तेन च   
प्रवृत्तिनिवृत्तिरूपव्यवस्थयान्योन्यनिलीनानां जीवशिवदशानां   
पर्यायेणोल्लसनप्रतिपत्तिरिति विवेकः ॥ २१ ॥  
  
प्। २५)  
  
इच्छा सुषुप्तिरबहिर्जनितः प्रबोधो  
ज्ञानं क्रिया भवति जागरणं जडस्य ।  
तुर्यस्थजागरपदादिसुषुप्तिसीमा  
इच्छादयः खलु दशास्त्वजडाः शिवस्य ॥ २२ ॥  
  
इदानीं विवृतीषत्स्पृष्टिस्पृष्टीषद्विवृतिविवृतिप्रयत्नक्रमेण   
व्यवस्थितमन्त्रसंस्थानेनावबोध्येन   
सुप्त्यादिजाग्रदन्तजाग्रदादिसुषुप्त्यन्तप्रवृत्तिनिवृत्तिमार्गयोर्जीवशिवयोः   
सङ्कोचपूर्णभावाभिव्यक्तिः सहृदयसामयिकहृदयङ्गमेति   
तन्मार्गोपाश्रयेण तत्समयमवबोधयितुकामः   
सुप्त्यादीनामिच्छादिभावमुपपादयति - इच्छा सुषुप्तिरित्यादि ।   
सुषुप्तिरिच्छाभेदसंसारा इत्यभिप्रायः अबहिरन्तर्जनितः प्रबोधः स्वप्नः   
ज्ञानं जागरणं जाग्रदवस्था क्रिया जडस्य जीवस्येवेच्छादीनां   
समवायनिर्देशः तुर्यस्थेत्यादि । उक्तं खलु प्राक्   
जाग्रत्स्वप्नसुषुप्तीनामभेदविस्ऽयत्वे तुर्यव्यवहार इति तदभिप्रायेणात्रोक्तं   
तुर्यस्थजागरपदादीति । तुर्यस्थं तुर्यव्यवहारलग्नं यदभेदरूपं   
जागरपदं तदादित आरभ्य सुषुप्तिसीमाः तुर्यस्थेन या सुषुप्तिः तदवधिकाः   
अभेदजाग्रत्स्वप्नसुषुप्तय इत्यर्थः । अजडाः तुर्यस्थलेनैवाजडत्वे सिद्धे   
पुनरजडविशेषणमनु(धि)ष्ठानतया योजनीयम् । शिवस्येच्छादयो   
दशा भवन्ति ।   
  
ननु प्रकाशमयः शिवः प्रवृत्त्यभिमुखो विमर्शमयः   
पशुर्निवृत्त्यभिमुख इति प्रागुक्तं कथमत्र निवृत्तिरूपिणी तुर्यदशा   
शिवस्येत्युक्तमिति चिदुच्यते । निवृत्त्याह्बिमुख पशुः शिव इत्येव व्यवह्रियते ।   
प्रवृत्त्यभिमुखः शिवश्च पशुरित्येव व्यव्हारमुपलभत इति महागुरोः   
सूत्रकारस्य निरवद्यः प्रवचनमार्गः ॥ २२ ॥  
  
प्। २६)  
  
अन्तर्मुखी भवति बिन्दुगतिर्विसर्ग-  
स्योक्ता गतिर्गुरुजनेन बहिर्मुखीति ।  
पूर्वः सुषुप्तिपदमध्यमुपैति जाग्रन्   
मध्यात्तमृच्छति परस्तु सुषुप्तिमध्यात् ॥ २३ ॥  
  
अथ   
जीवशिवयोर्बहिर्मुखान्तर्मुखतयान्योन्यविलक्षणस्फुरणमुपपत्तिमदेवेति   
प्राक्प्रतिपादितप्रक्रियामनुस्मारयन्नाह - अन्तर्मुखीत्यादि ।   
बिन्दुगतिरन्तर्मुखी भवति विसर्गस्य गतिर्बहिमुखीति गुरुजनेनोक्ता ।   
तयोर्विश्रमणसंसरणस्वभावतेति प्राक्प्रतिपादितत्वादत्राप्रतिपादनमिति   
मन्तव्यम् । अतः कारणात्पूर्वोपसन्निहितवाक्ये पूर्वनिर्दिष्टो बिन्दुः   
सन्निहितवाक्यपूर्वनिर्दिष्टो जाग्रन्मध्यात्सुषुप्तिपदमध्यमुपैति   
तिसृणामपि दशानां प्रत्येकं जडाजडभागद्वयस्य   
प्रतिपादितत्वान्मध्यदेशो भागद्वयस्य सन्धिरित्यवगम्यते ।   
जडजाग्रत्परिसमाप्त्यनन्तराद्बुद्धं तुर्यपर्यायाजडजाग्रत्प्रारम्भपदं   
जाग्रन्मध्यं ततः पूर्वावधेः सुषुप्तिपदमध्यम्   
अभेदसुषुप्तिपरिसमाप्तिपदमुत्तरावधिमुपैति । परस्तु उत्तरनिर्दिष्टो विसर्ग   
इत्यवगम्यते । सुषुप्तिमध्यात्   
अजडसुषुप्तिपरिसमाप्त्यनन्तरोद्बुद्धजडसुषुप्तिप्रारम्भपदात् पूर्वावधेः   
तं जाग्रन्मध्यं भेदजाग्रत्परिसमाप्तिपदमुत्तरावधिमृच्छति गच्छति ।   
एवं बिन्दुविसर्गयोरन्तर्बहिः प्रसरणप्रक्रिया   
मन्त्रार्थविवेकादित्यन्तोपयोगिनीति सूत्रकारेण स्फुटीकृतेति वेदितव्यम् ॥ २३ ॥  
  
प्। २७)  
  
सुप्त्यादि जाग्रदवधि त्रितयं दशानां  
जन्तोः प्रवृत्तिवपुषोऽथ निवृत्तिमूर्तेः ।  
तज्जाग्रदाद्यवधिभूतसुषुप्ति शम्भो-  
रारोहसीमसमुपक्रमणोवरोहः ॥ २४ ॥  
  
उक्तमेवार्थं दृढीकरणाय उपपत्त्यन्तरोपन्यासेन प्रतिपादयति -   
सुप्त्यादीत्यादि । प्रवृत्तिस्वरूपस्य जन्तोर्जीवस्य दशानां त्रितयं   
सुप्त्यादिजाग्रदवधि प्रागुक्तमर्यादेवेति भावः । अथेति पक्षान्तरे ।   
निवृत्तिमूर्तेः शम्भोर्दशानां जाग्रदादि अवधिभूतसुषुप्ति   
सुषुप्त्यवधिमित्यर्थः । अत्र च प्रागुक्तप्रक्रियानुसन्धातव्या ।   
जीवदशाप्रवहणवैलक्षण्येन शिवदशानां   
जाग्रदादिप्रवहणप्रक्रियायामुपपत्तिमाह - आरोहेति । आरोहस्य   
आरोहणरूपक्रियायाः या सीमा अवधिः तत्समुपक्रमणं तत्प्रारम्भः   
खल्ववरोहः प्रसिद्धः । तस्मात्प्रवृत्तिरूपसजीवदशावधिपदं (##?  
भवतीत्युपपद्यत इत्यर्थः ॥ २४ ॥  
  
प्। २८)  
  
तस्मात्प्रवृत्तिविनिवृत्तिमयोभयार्थः  
स्वप्नः सुषुप्तिरपि जाग्रदपीति गोप्यम् ॥  
भेदानि भेदमयजीवशिवाङ्गकानां  
षण्णां विमिश्रणमिदं प्रकृत्तिर्दशानाम् ॥ २५ ॥  
  
अथारोहावरोहरूपयोः प्रवृत्तिनिवृत्ति(रारोह##?  
प्रत्येकं भागद्वयाङ्गीकारो रहस्यमार्ग इत्युपदिशति - तस्मादिति ।   
प्राक्प्रतिपादितप्रमेयतात्पर्यस्य हेतुत्वमुक्तं तदुच्यते । जीव एव खलु   
प्रवृत्तिकर्त्ता निवृत्तिमङ्गीकुर्वन् शिव इत्युच्यते शिवो वा प्रवृत्तिपदे   
जीवशब्देन व्यवहृतः पुनर्निवृत्तिपदे शिवशब्दव्यवहारं प्राप्नोति न तु   
जीवशिवयोः पारमार्थिको भेदः अपि तु दशाभेदेनैव भेद इत्येकार्थता ।   
एतदुभयपर्याययोः तयोः प्रकाशविमर्शयोः एवमेकार्थतानुसन्धेया ।   
एवं प्रवृत्तिनिवृत्तिकर्त्र्योरेकार्थन्त्वे या प्रवृत्तिरूपा क्रिया तस्या एव   
निवृत्त्या भाव्यम् । यद्यन्यतः प्रवृत्तिरन्यतो निवृत्तिः तर्हि जीवस्यान्यत्र   
प्रागुक्तप्रवृत्तिरूपबन्धानुच्छेदेऽन्यत्र निवृत्तिरूपा मुक्तिरिति   
मुक्तेर्बन्धसहितत्वेन निराकुलानन्दरूपं तल्लक्षणं न प्राप्नोतीति   
प्रवृत्तिनिवृत्त्योरैकपद्यमेवोपपद्यते । तत्प्रवृत्तिरूपस्यैव दशात्रयस्य   
निवृत्तिरूपतेति प्रत्येकमवस्थाद्वयमङ्गीकर्तव्यम् । तदेवावस्थाद्वयं   
भावद्वयमिति व्यपदिश्यत इति प्राक्प्रमेयतात्पर्यम् । तस्मादिति हेतुतयोक्तम् ।   
तस्मात्कारणात् स्वप्नः प्रवृत्तिनिवृत्तिमयोभयार्थः सुषुप्तिरप्येवं   
जाग्रदप्येवमित्येतद्रहस्यम् । एवं   
प्रवृत्तिनिवृत्तिसम्भावितभेदाभेदमयत्वेन प्रत्येकं द्विस्वभावानाम् अत   
एव षण्णां जीवशिवाङ्गकानां दशानां   
विमिश्रणमन्योन्यलीनतालक्षणश्लेषः प्रकृतिस्वभावः शिवस्याभ्यन्तरे   
शक्तिः शक्तेरभ्यन्तरे शिव इति यदा शिवशक्त्योरन्योन्यान्तरवस्थानं तदा   
भेदविभागेन तदङ्गभूतानां जाग्रदादीनां   
भागद्वयस्यान्योन्यान्तरवस्थानमिति ॥ २५ ॥  
  
स्वप्नप्रजागरसुषुप्तिमयाष्टकोण-  
पङ्क्त्यस्रयुग्ममनुकोणविराजमाने ।  
यन्त्रेश्वरे हि शिवजीवसमन्वयोऽयं  
दृष्टः समस्तपरमार्थविदीष्टदेवे ॥ २६ ॥  
  
एवं भेदाभेदभागयोः प्रत्येकमुपपादिततया द्विरूपस्य जाग्रदेकस्य   
अन्योन्यश्लेषं तत्रेति बिम्बभूते महायन्त्रे सम्पादयतिस्वप्नप्रजागरेत्यादि ।   
स्वप्नप्रजागरसुषुप्तिमयैः स्वप्नादिप्रतिबिम्बभूतैः अष्टकोणः   
पङ्क्त्याश्र(य?)को युग्ममनुकोणैः अष्टकोणस्वप्नप्रतिबिम्बं   
यकारादिहकारान्तैरष्टभिर्वर्णैः स्वप्नतत्त्वावयवानां   
कलादिशक्त्यन्तानां वक्ष्यमाणत्वात् पङ्क्त्यश्रयुग्मं जाग्रत्प्रतिबिम्बं   
ककारादिस(न)कारान्तैर्विंशत्त्या वर्णैः जाग्रत्तत्त्वावयवानां   
पृथिव्यादिश्रोत्रान्तानां वक्ष्यमाणत्वात् मनुकोणश्चतुर्दशकोणः   
सुषुप्तिप्रतिबिम्बम् अकाराद्यौकारान्तैश्चतुर्दशभिर्वर्णैः   
सुषुप्तितत्त्वावयवानां पृथिवीसंस्कारादिबिन्द्ववर्तसंस्कारान्तानां   
वक्ष्यमाणत्वात् । एवं स्कन्धत्रयात्मकैश्चक्रैर्विराजमाने   
यन्त्रेश्वरीमहायन्त्रे अयं शिवजीवसमन्वयः   
प्रत्येकमवस्थात्रयात्मकशिवजीवश्लेषः दृष्टः । दर्शनं चैवम्   
अष्टकोणादिषु चतुर्दशकोणान्तेषु चक्रेषु । योऽयं त्रिकोणद्वयश्लेषः   
संलक्ष्यते स एव श्लेषो जीवशिवाङ्गभूतस्वप्नोद्य(##?  
त्रिकोणः प्रतिबिम्बमिति युक्तम् एकैकस्मिन् जाग्रदादिपदे कथं   
त्रिकोणभवमूलभूता त्रैरूप्योपपत्तिरिति नाशङ्कनीयम् ।   
अवस्थानामिच्छादिरूपतया तस्य चेच्छादित्रयस्य प्राक्प्रतिपादितमर्यादया   
नित्ययुतस्वभावत्वादेकस्यापि पदे सर्वस्या अपि त्रिपुट्या व्यतिषङ्ग इति   
निरवद्यम् । यन्त्रेश्वरस्य मातृकाया इव महाप्रमाणतामुपपापयति -   
समस्तेति । समस्तपरमार्थविदामनेन विशिष्टोपादेयतोक्ता । इष्टदेवे   
इष्टदेवतारूपेणाभिमते । मन्त्रदेवताभ्यामतिरिक्तं न हि प्रमाणम् । अतो   
मातृकाचक्रबोधितोऽर्थो न संशयैरुप्स्पृश्यत इति तात्पर्यम् ॥ २६ ॥  
  
प्। ३०)  
  
सुप्तिः शशी जडतया तपनोऽपि जाग्र-  
च्चैत्यस्य सन्तपनमात्रचिदात्मकत्वात् ।  
स्वप्नोनलोगिलितचैत्यतया पशुत्वे  
सोऽप्यर्क एव दहनः सकलं शिवत्वे ॥ २७ ॥  
  
अथ स्वरस्पर्शव्यापकानां   
चन्द्रसूर्याग्निव्यवहारोपपत्तिस्तदर्थभूतसुषुप्त्यादीनां   
चन्द्रादित्योपपत्तिमूलेति तत्प्रमेयं व्युत्पादयति - सुप्तिः शशीत्यादि ।   
जडतया जाड्याद्धेतोः सुप्तिः शशी चन्द्रः ब्रह्माण्डे योऽयं   
जडस्वरूपश्चन्द्रः स खलु पिण्डाण्डे सुषुप्तिः   
ब्रह्माण्डपिण्डाण्डयोरन्योन्यकारणकत्वेनैकस्वभावत्वात् । चैत्यस्य   
वेद्यस्य घटपटादेः सन्तपनमात्रचिदात्मकत्वात्   
सुषुप्तिगतजाड्यप्रमार्जनादजडत्वस्पृष्ट्युपलम्भनेन यत्सन्तपनं   
प्रकाशोष्मणा शोषणं न तु तत्सन्तापनमेतद्दहनतन्मात्रचिदात्मकत्वात्   
तत्परिपाटीव्यवस्थितप्रकाशकात्मकत्वाद्धेतोर्जाग्रदवस्था तपनः सूर्यः   
जाग्रतः परिच्छिन्नप्रकाशात्मकतया बहिर्गतत्वेनैव चैत्यप्रकाशनं   
सूर्यस्येव न तु वह्निवत् स्वान्तर्गतत्वेन स्वावधिपर्यन्तप्रकाशनमिति भावः ।   
गिलितचैत्यतया स्वान्तरुपक्षिप्तचैत्यतया स्वप्नोऽनलः स्वप्ने खलु चैत्यं   
स्वमनोगर्भ एव निलीनं भाति । एवं वह्नित्वेन सम्भावितस्य स्वप्नस्य   
पशुत्वविषये सूर्यत्वमेवाह पशुत्वे सोऽप्यर्क एवेति स इति स्वप्नः पशुः खलु   
स्वप्ने स्वमनोगतत्वेन स्वान्तस्थमपि जगन्मायया स्वबहिष्ठमेवानुसन्धत्ते   
। जाग्रति पतितो जाग्रदिव स्वप्नोऽपि पशोः सूर्य एवेत्यनुभवसम्प्रतिपन्नं   
शिवत्वे सुप्त्यादीनां विशेषमाह - शिवत्वे सकलं दहन इति । सकलं   
सुप्त्यादित्रयं दहनोऽग्निरेव सर्वत्र दशायामभेदवासनापाटवेन   
जगत्कवलनादिति भावः ॥ २७ ॥  
  
प्। ३१)  
  
चैत्यातिविस्फुरणसीम्नि खलु प्रतिष्ठा  
जाग्रत्यणोरथ तुरीयपदान्तरर्थे ।  
शम्भोर्विमर्शवति जाड्यमलव्यपेते  
जाग्रत्सुषुप्तिदशयोः सममध्यभागे ॥ २८ ॥  
  
अथ जीवशिवयोर्दशात्रये सर्वत्र वा कुत्रचिद्वा   
स्वात्माभिमानदार्ढ्यमित्याकाङ्क्षायां मन्त्रतात्पर्यमभिसन्धायाह ##-  
अवधिः तत्र जाग्रति भेदपरमावधौ अणोर्जीवस्य प्रतिष्ठा   
स्वात्मनोऽभिमानदार्ढ्येनावस्थानं जाग्रत्पदबोधकेषु स्पर्शेषु मकारस्य   
जीवकलास्थानत्वेन वक्ष्यमाणत्वात् । अथ शम्भोर्विमर्शवति अत एव   
जाड्यमलव्यपेते जाग्रत्सुषुप्तिदशयोः सममध्यभागे अभेदविकल्पपदमत्र   
जाग्रद्विवक्षितं निर्विकल्पपदं सुषुप्तिः तयोर्मध्यभागे सन्धिरूपस्य तस्य   
पदस्य विकल्पाविकल्पोभयपदव्यापकत्वात् ।   
अभेदविकल्पाविकल्पसन्धिपदबोधकस्य क्षकारस्य शिवकलास्थानत्वेन   
वक्ष्यमाणत्वात् ॥ २८ ॥  
  
प्। ३२)  
  
माता शशी भवति मेयपदं पशुत्वे  
वह्निः प्रमाणमिह तिग्मरुचिः क्रियाग्र्यम् ।  
मातानलः शिवपदे हिमगुः प्रमेयं  
ज्ञानाग्र्यभाग इह तुर्यरविः प्रमाणम् ॥ २९ ॥  
  
अथ जाग्रन्मध्यमपदकस्य मार्गस्य प्रमेयमाह - माता शशीत्यादि ।   
पशुत्वे शशी सुषुप्त्यात्मकस्वरखण्डार्धश्चन्द्रः माता प्रमाता भवति ।   
पशुत्वे चन्द्ररुपस्य वेद्यस्यैव व्याप्तिः मेयपदं वह्निः स्वप्नात्मकं   
व्यापकखण्डार्धो वह्निः प्रमेयपदं भवति । पशुत्वे वह्निरूपस्य   
वेदकस्य व्याप्यत्वात् । इह पशुत्वे तिग्मरुचिः जाग्रदात्मकस्पर्शखण्डार्धः   
सूर्यः क्रियाग्र्यं वेद्यांशप्रधानं प्रमाणं वेद्यवेदकोभयात्मके   
प्रमाणे पशुदशायां वेदकांशव्यापकतया   
वेद्यांशप्राधान्यमवलम्बते । अथ शिवतायां   
चन्द्रादेर्भावान्तरग्रहणमाह शिवपदे अनलपदकः प्रमाता शिवपदे   
वेदकस्य व्यापकत्वात् तत्र हिमगुश्चन्द्रः वेद्यं प्रमेयं व्याप्यत्वात् इह   
शिवतायां तुर्यरविः अभेदजाग्रद्रूपो रविस्तुर्यरविः ज्ञानाग्र्यभागं   
वेदनप्रधानांशकं व्याप्तिमत्तया प्रधानभूतवेदकांशं प्रमाणं   
भवति । अयं सुप्त्यादिस्वप्नान्तमार्गे विवेक इति वेदितव्यम् ॥ २९ ॥  
  
प्। ३३)  
  
चैत्यप्रमातुरिह यज्जडमेव मानं  
तच्चित्प्रमाणमनुजीवति तद्धि चैत्यम् ।  
चित्तत्त्वमेव नियमादनुजीवदेतन्-  
नात्यश्नुते स्वमिव चित्तदिदं विभेदि ॥ ३० ॥  
  
अथ विसर्गरूपस्य वेद्यप्रमातुर्भेदरूपतोपपत्तिमाह -   
चैत्यप्रमातुरित्यादि । इह जाग्रन्मध्यमपदके मार्गे चैत्यप्रमातुः   
चैत्यरूपस्य प्रमातुः जडमेव क्रियारूपतया जडमेव यावन्मानं   
प्रमाणं वेद्यकवलनसाधनं तच्चितिप्रमाणं चितः साधनभूतं   
ज्ञानरूपं प्रमाणमनुजीवति अनुप्राणिति । अत्रायमभिप्रायः पशुत्वे   
वेद्यस्य कवलयतः पृथिव्यादिरूपस्य वेद्यप्रमातुस्तत्कवलने व्याप्तौ   
साधनं शब्दादिपञ्चकं शब्दादिभिः खलु स्वधर्मभूतैः साधनैः   
पृथिव्यादयो वेदकं बध्नन्ति । तत्र शब्दादयो जडत्वाद्वेदकस्य साधनं   
विमर्शरूपत्वादजडं श्रोत्रादिकमनुजीवन्ति । श्रोत्रादीनामेव   
शब्दादिव्याप्त्यनुसन्धानेन शब्दादीनां व्याप्तिप्रसादसिद्धिरिति भावः । अतो   
वेद्यप्रमाणस्य वेदकप्रमाणसापेक्षकार्यकारित्वम् । तच्च चैत्यं   
प्रमातृचित्तत्त्वमेव नियमादनुजीवति । चित्तत्त्वाभावे   
चैत्यव्याप्त्यनुसन्धातुरभावाच्चैत्यव्याप्तेरसिद्धिरेव । अपि च   
चैत्यस्वरूपस्याप्यसिद्धिः प्रथत इति चैत्यव्याप्तिपदे चितः   
शिरोदर्शनमवश्यमिति चिद्व्याप्तिपदे चैत्योच्छेद इव चैत्यव्याप्तिपदे चितो   
नोच्छेदः । अतश्चैत्यं स्वव्याप्तिपदे चित्सहितमेवेति भेदस्योपपत्तिरिति तात्पर्यम्   
। चित् स्वमिवात्मानमिव एतच्चित्तत्त्वं कर्म नात्यश्नुते नात्यन्तमुत्सादयति   
तत्तस्मात्कारणादिदं चैत्यं विभेदि भेदवत् ॥ ३० ॥  
  
प्। ३४)  
  
जाड्यादचिन्न विमृशत्यपि मातृभावे  
तां चित्कलेव गिलितात्मपदां मृशन्ति ।  
मोहेन कल्पयति मातृदशाममुष्या   
व्याप्तिर्हि मातृपदलक्षणतोपपन्ना ॥ ३१ ॥  
  
उक्तमेवार्थं स्फुटीकरोति - जाड्यादित्यादि । अचित् चैत्यं मातृभावेऽपि   
स्वव्याप्तिकपदेऽपि जाड्याद्धेतोर्न विमृशति । न हि पृथिव्यादौ   
चैत्यविमर्शः ताम् अयति सम्पादयति । एवं चेद्विमर्शवतो वेदकस्येव   
वेद्यव्याप्तिपदेऽपि प्रमातृत्वमस्त्विति चेत् नेत्याह । अव्याप्तेर्मातृलक्षणत्वं   
व्याप्तिमात्रतावच्छिन्नप्रमातृलक्षणरूपविमर्शवतोऽपि वेदकस्य   
तृतीयपदमपि व्याप्यत्वाभिमानदोषेण व्याप्यत्वान्न प्रमातृत्वमिति   
तात्पर्यम् ॥ ३१ ॥  
  
मानं तृतीयपदभागपि बाह्यतस्तु  
मध्ये विमिश्रणमिदं खलु मेयमात्रोः ।  
मिश्रं हि मध्यमपदे निखिलस्य दृष्टं  
द्वैरूप्यमस्य च नपुंसकता च धाम्नः ॥ ३२ ॥  
  
इदानीं स्पर्शार्धस्य जाग्रद्रूपस्य प्रमाणात्मनः सूर्यस्य   
मेयमातृमिश्ररूपतया तदुभयसिद्ध्यनन्तरं सिद्धिरापन्नेति तृतीय   
(पदत्वे स्वीकृते) स्वयं कृते स्वपदौचित्यं कथं   
मध्ममरूपद्वितीयपदौचित्यमित्याशङ्कां परिहरति - मानमित्यादि ।   
मानं प्रमाणं तृतीयपदभागपि बाह्यतस्तु मध्यविश्रान्तिपदे   
निराग्रहरूपेण सिद्धस्वरूपयोर्मयमात्रोर्बाह्यतयाऽन्योन्यव्यातिस्वभावतया   
तत्स्वभावपरिग्रहसन्नाहरूपप्रमाणस्य द्वितीयकक्ष्यारोहित्वम् । एतदुक्तं   
भवति । विश्रान्तावन्तर्मुखयोर्मेयमात्रोरन्योन्यव्याप्त्याग्रहानुदयात्स्वा##-  
तयोराग्रहोदयेनाभिमुख्यं भजतोर्मध्ये प्रमाणपदाविर्भाव इति   
वेदितव्यम् । अतस्तृतीयपदत्वं बहिर्मध्यकक्ष्यारोहेण द्वितीयपदत्वं   
प्रमाणस्येति निष्कर्षः । अक्षरार्थस्तु मानं तृतीयपदभान्यपि बाह्यतस्त्विति   
बाह्ये विशेषकथनादिदमन्तरेति गम्यते । बाह्यतस्तु मध्यम् । अत्रोपपत्तिमाह   
- इदं प्रमाणं मेयमात्रोः विमिश्रणम्   
अन्योन्यभावग्रहणमार्गत्वात्सन्निपातपदं व्यामिश्रणपदस्य   
मध्यत्वोपपत्तिमाह । निखिलस्य वस्तुनोऽहोरात्रादेर्मिश्रं सन्ध्यारूपं पदं   
मध्यमपदे दृष्टं तस्य धाम्नः पदस्य द्वैरूप्यं द्विस्वभावत्वं   
शक्तिशिवात्मकतया स्त्रीपुमात्मकमेयमातृसङ्करतया नपुंसकता चेति   
वेदितव्यमिति शेषः ॥ ३२ ॥  
  
प्। ३५)  
  
रश्मीननूदयति बिम्बमतः स्वरेषु  
सर्गः सितांशुरणुबिन्दुरिनश्च कादौ ।  
यादौ शिखी महितबिन्दुरिति त्रिखण्ड्या  
वर्णक्रमेण विदितं त्रिमहोमयत्वम् ॥ ३३ ॥  
  
अथ स्वरादीनां प्रसिद्धं चन्द्रादिभावं सोपपत्तिकं प्रतिपादयति -   
रश्मीनित्यादि । बिम्बं सूर्यादीनां बिम्बं रश्मेरनु किरणानां   
पश्चादुदयति । अवयवोदयानन्तरमवयव्युदय इति बहुमतमित्यर्थः । अतः   
तस्मात्कारणात् स्वरेषु विसर्गः सितांशुश्चन्द्रः अधिष्ठितश्चेति शेषः ।   
अकारादिविन्द्वन्तानां पञ्चदशस्वराणां विसर्गापेक्षया   
प्रथमोच्चारणमेव प्रथमोदयोपलक्षकतया चन्द्रकलात्वसमर्पकम् । एवं   
चाकारादिबिन्द्वन्तपञ्चदशस्वराः कलाः षोडशकलारूपो   
विसर्गश्चन्द्रस्वरूपमित्युपपादितम् । तथैव कादौ स्पर्शकदम्बके   
अणुबिन्दुः परिच्छिन्नबिन्दुः अन्योन्यान्तर्गतमेयमातृमिश्रस्वभावतया   
सा(?)पादिभान्तचतुर्वर्णकलाद्वयरूपाङ्गाङ्गिरूपः इनः   
सूर्यो वाधिष्ठातेति शेषः । सूर्यस्य द्विस्वभावत्वादक्षरद्वयात्मकाः कलाः   
। अतः ककारादिनकारान्तैर्विंशत्या वर्णैर्दशकलाः सम्पद्यन्ते । तासां च   
पूर्ववदवयवकलात्वविवेकः । एकादश्या द्वादश्याश्च कलाया   
यादिस्वरूपायाश्च तथा । यरलवादौ वर्णगणे महितबिन्दुः   
(अत्रोपेतव्यः) अनग्न्योपेतव्यः शिखी अनलः अधिष्ठातेति शेषार्थः   
पूर्ववत् इति वर्णक्रमेण त्रिखण्ड्या मातृकाखण्डत्रयस्य त्रिमहोमयत्वं   
चन्द्रादितेजस्त्रितयस्वभावत्वं विदितम् । अत्रायं सारो बिन्दु क्षकारादेः   
साम्प्रदायिकोपदेशः प्राक्प्रतिपादिते स्वप्नमध्यपदे मार्ग इव अत्रापि   
जाग्रन्मध्यपदे मार्गे   
चैत्यचित्पर्याययोर्विसर्गबिन्द्वोरन्योन्यनिलीनतालक्षणश्लेषः   
सुप्त्यादिपदत्रयावबोधके स्वरादिखण्डत्रये विभाव्यः । स्वरेषु   
तावदेकमात्रद्विमात्ररूपा बिन्दुविसर्गकलाः   
प्रथमद्वितीयोच्चारणोपलक्षितयोरन्तर्बहिःकक्ष्ययोः स्थिताः । तथैव   
तत्पर्यन्ते समुच्चारणप्रयत्नोपलक्षितान्तर्बहिः प्रसरणौ बिन्दुविसर्गौ तौ   
तदत्र जडविश्रान्तिपदसुषुप्तौ बहिर्विसर्गोऽन्तर्बिन्दुरिति शक्तेरभ्यन्तरे शिव इति   
चैत्यपर्यायशक्तितत्त्वाद्यवस्थादयः । अथाजडविश्रान्तिरूपस्वप्नावबोधके   
व्यापकवर्गे यवर्गस्येषत्स्पृष्टाविषयत्वेन भेदप्रमातृकलात्वात्   
विसर्गकलात्वं शवर्गस्य   
विवृतताविषयत्वेनाभेदप्रमातृबिन्दुकलात्वप्रवृत्तिनिवृत्तिमेलनात्मनो   
व्यापकवर्गस्य उभयपर्यन्तगतौ मकारक्षकारो   
भेदाभेदकलाधिष्ठातारौ विसर्गबिन्दू । अत्रापि   
प्रथमद्वितीयोच्चारणोपलक्षिते अन्तर्बाह्यकक्ष्ये अतो बिन्दुगर्भे विसर्ग इति   
शक्तेरभ्यन्तरे शिव इत्यस्य स्वप्नात्मनो विश्रमपदस्य   
शिवतत्त्वतयाध्यवसायः । अथान्योन्यग्रहणपदजागरावस्थाबोधके   
स्पर्शस्कन्धे   
कार्यज्ञेयरूपपृथिव्यादिगन्धादिरूपदशविषयकरणज्ञानसाधनरूपप्  
आय्वादिघ्राणादिदशेन्द्रिययोगाद्दशकलानिष्पत्तिः । तत्र विषयाणां   
जडत्वाद्विसर्गरूपता इन्द्रियाणामजडत्वाद्बिन्दुरूपता । अत्र ग्रहणपदे   
कादीनां प्रथमोच्चारणरूपः   
पूर्वनिपातोऽभ्यर्हिन्तग्राहकत्वमभिव्यक्तिद्वारा वेद्यतत्त्वस्य   
प्रथमव्याप्तिमुपपादयैत् । सुप्तिस्वप्नयोस्तु विश्रान्तिपदत्वाद्बिन्दुविसर्गयोः   
पूर्वनिपातोऽभ्यर्हितविश्रान्तिताभिन्नान्तरत्यन्तनिलीनतामापादयति । इति   
निरवद्यं प्रमेयं स्पर्शपर्यन्ते   
पादिभान्तवर्णचतुष्कसम्बन्धिद्विद्विवर्णनिष्पन्नं कलाद्वयं   
विन्दुविसर्गरूपमधिष्ठातृद्वयं प्रमाणकलानां मेयमातृमिश्रतया   
द्विद्विवर्णनिष्पन्नत्वाद्वर्णचतुष्केणाधिष्ठातृतदङ्गबिन्दुविसर्ग##-  
विसर्गांशव्याप्तिः प्रवृत्तिपदे । अथ निवृत्तिपदे वेदकव्याप्त्यां   
खण्डत्रयेऽपि विन्द्वंशव्याप्तिरित्यनुसन्धेयम् ॥ ३३ ॥  
  
प्। ३४)  
  
खण्डक्रमेण शशिनो दहनाङ्गतोक्ता  
तद्व्युत्क्रमेण जडभानुगुणत्वमग्नेः ।  
खण्डेषुच क्रमविलोमजपेन चैत्य-  
चित्योः परस्परपदाक्रमरीतिरुक्ता ॥ ३४ ॥  
  
खण्डत्रयस्य प्रथमं स्वरादिपाठस्तदनन्तरं व्यापकादिपाठश्च   
प्रथमं वेद्येन वेदकाक्रमणं पश्चाद्वेदकेन वेद्याक्रमणं बोधयतीति   
उत्तरेण सूत्रेणाह - खण्डक्रमेणेत्यादि । खण्डक्रमेण   
स्वरादिखण्डानां क्रमेणानुलोमपाठेन शशिनश्चन्द्रस्य दहनाङ्गता   
दहनः अङ्गं यस्येति विग्रहः । तद्भावस्तत्ता । उक्ता । तद्व्युत्क्रमेण तेषां   
खण्डानां व्युत्क्रमेण विलोमपाठेन अग्नेः जडभानुगुणत्वं   
जडभानुश्चन्द्रः गुणोऽङ्गं यस्येति विग्रहः । पूर्ववत्   
उक्तमित्यनुषञ्जनीयम् । अ(त्र)खण्डानां क्रमव्युत्क्रमोक्त्या   
अकारादिक्षकारान्तवर्णानां क्रमव्युत्क्रमपाठोक्तिरसती स्फुटेति   
स्फुटत्वायाह - खण्डेषु चेति । खण्डेषु च क्रमविलोमजपेन क्रमः   
अनुलोमः विलोमस्तद्विपर्ययः तथाविधेन जपेन चैत्यचित्योर्विसर्गबिन्द्वोः   
परस्परमाक्रमरीतिः आक्रमः आक्रमणं रीतिः प्रक्रिया उक्ता । अनुलोमजपेन   
चैत्येन चिदाक्रमणं विलोमजपेन चिता चैत्याक्रमणमिति योजना ॥ ३४ ॥  
  
प्। ३८)  
  
स्वप्नश्च जाग्रदपि वासरपूर्वयामौ  
तुर्यं पदद्वयवदुत्तरयामयुग्मम् ।  
सुप्तिस्तुरीयलयभुः प्रथमं क्षपार्धं  
स्वप्नप्रजागरदशालयभूर्द्वितीयम् ॥ ३५ ॥  
  
इति श्रीमातृकाचक्रविवेके तात्पर्यविवेकः प्रथमः खण्डः ॥ १ ॥  
  
अथ स्वप्नमध्यमे मार्गे दशानां पुनः पुनरावृत्त्या कालरूपतां   
व्यवस्थापयति - स्वप्नश्चेत्यादि । अहोरात्ररूपः खलु कालः   
अष्टयामात्मकः । तत्र स्वप्नश्च जाग्रदपि वासरस्य प्रहमयामः स्वप्नः   
सुषुप्तिरूपिण्या रात्रेरनन्तरं प्रवर्तमानत्वात् । वासरस्य द्वितीययामो   
जाग्रत्स्वप्नानन्तरं प्रवर्तमानत्वात्ग्राहकरूपेण प्रमाणरूपभेद   
स्फुरणपरमावधित्वाच्च पदद्वयवत् ।   
निवृत्तिजाग्रत्स्वप्नरूपपदद्वययुक्तं तुरीयम् उत्तरयामयुग्मं वासरस्येति   
सम्बन्धः । तत्र तुर्यजाग्रत्तृतीययामभेदः संसारस्य   
निवृत्तिप्रारमभरूपत्वात् तुर्यस्वप्नश्चतुर्थयामः भेदरवेः रूपजाग्रतो   
भेदसन्तापस्यातिमात्रनिवृत्तेः । अथ तूरीयलयभूः   
उक्तनिवृतीजाग्रत्स्वप्नरूपतुरीयतादशाविश्रान्तिभूमिः सुप्तिः । सुप्तिः खलु   
भेदाभेदरूपाणां संसारदशानां विश्रमपदं कारणरूपत्वात् ।   
अतस्तुर्यजाग्रद्विश्रान्तपदं सुषुप्तिरूपिण्या रात्रेः प्रथमयामः ।   
तुर्यस्वप्नविश्रान्तपदन्द्वितीययाम इति तुरीयलयभूः सुप्तिः प्रथमं   
क्षपार्धं यामद्वयं स्वप्नजागरदशालयभूः सुप्तिः द्वितीयं   
क्षपार्धं स्वप्नविश्रमपदं तृतीययामो जाग्रद्विश्रमपदं   
रात्रिचतुर्थयाम इति सम्यगनुभवतां हृदयङ्गमप्रमेयतया   
मन्त्रार्थप्राणभूतत्वाच्चैतदुपदिष्टम् । अथ   
प्रकरणपरिसमाप्तिवाच्यग्रन्थस्योपपत्तिमन्नामोद्देशमुपदिशन्नेतरस्य   
ग्रन्थप्रमेयाङ्गतां स्फुटीकरोति - इतीत्यादि । अत्र मातृकाशब्दस्य   
तन्त्रेण द्विरुक्तिरवगन्तव्या तेन मातृका च मातृकाचक्रं चेति लभ्यते ।   
तयोर्विवेकोऽत्रेति विग्रहः । मातृका मन्त्रो मातृकायाश्चक्रं   
मातृकाचक्रं मातृकावर्णसन्निवेशवशेन सम्भूतं चक्रं   
मातृकैव चक्राकारेण सन्निवेष्टेति भावः । तहा हि मन्वस्रे   
अकाराद्यौकारान्तचतुर्दशस्वरेषु विन्दुकलानां सप्तानामेकभागे   
सन्निवेशः विसर्गकलानां सप्तानामन्यभागे चक्रमध्ये प्रतिकोणं   
कोणाभ्यन्तरभागविभावितेषु चतुर्दश दलेषु   
दलमूलविभावितवृत्ताकारदलतत्कर्णिकावृत्तरूपदलसहितेषु षोडशसु           
षोडशदलपद्मरूपविन्दोर्विसर्गचन्द्रस्तेष्वेव दलेषु   
एकैकदलव्यवहितदलाष्टकसम्भाविताष्टदलपद्मबिम्बो बिन्दुवह्निरिति   
बिन्दुविसर्गवर्गयोः   
  
प्। ४०)  
  
सन्निवेशः विसर्गव्याप्तेः प्राधान्ये विसर्गस्य बहिर्निवेशः   
बिन्दोस्त्वन्तर्व्याप्यत्वेनाभिमतत्वाद्बिन्दुव्याप्तौ बिन्दुपदे बाह्यत्वाभिमानः   
विसर्गपदेऽन्तरभिमान इत्यभिमानस्योभयाकारसम्भवादनवद्यम् ।   
दशारयुग्मे विस्ऽयेन्द्रियरूपविंशतिवर्णानां विंशतिकोणेषु   
यथाभिमुख्यं सन्निवेशः बहिर्दशारबाह्ये   
विदिक्चतुष्टयोपलक्षितमर्मचतुष्टयस्य   
प्रतिपदमन्तर्भागविभावितत्रिकोणचतुष्टये   
प्रकृत्यादिमनोऽन्ततत्त्वरूपाणां पादिभान्तानां सन्निवेशः । अथवा   
वेद्यवेदकरूपे कादिभान्तवर्णकदम्बके कादयो द्वादशवर्णा वेद्यरूपा   
अवरोहक्रमेण भकारप्रभृतिद्वादशवर्णा वेदकरूपाः तेषां   
यथाक्रममन्वयेन द्वादशकलानिष्पत्तिः । तत्र प्रथमतः कलाद्वयं   
बिम्बरूपम् इतराः कला अवयवभूताः कोणेषु सन्निवेश्याः ।   
वेद्यवेदकव्याप्तिप्रक्रिया पूर्ववत् । अष्टकोणे एकतो भागे चतुर्षु कोणेषु   
यादिलान्तवर्णचतुष्टयसन्निवेशः । अन्यतो भागे चतुर्षु कोणेषु   
शादिहान्तवर्णचतुष्कविन्यासः । यादिचतुष्कमूले शादिचतुष्कान्ते च   
त्रिकोणबिन्दुरूपचक्रद्वये गुणत्रयावृतगुणोत्तीर्णजीवशिवरूपयोः   
मकारक्षकारयोः सन्निवेशः तयोरन्योन्यव्यापकतयाभिमुख्येन   
चक्राद्यन्तोपलक्षके चक्रमध्ये विनिवेश इत्यनवद्यम् इति   
वर्णसन्निवेशप्रक्रिया किञ्चिदुन्मीलिता मन्त्रार्थानुरोधेन   
मतिमद्भिर्वर्णसन्निवेशाच्चक्रे विशेषवत्तया कृतोऽपि   
अर्थाविशेषाभावात्प्रतिपादितेन सवर्णानुरूपेण अनुरुध्यत इत्यनवद्यम् ।   
द्विवेकरूपः । इदं च प्रकरणं ग्रन्थतात्पर्यप्रमेयमित्युक्तमिति शिवम् ॥ ३५   
॥  
  
विद्यामातृविवेचने पुरभिदः प्रज्ञापि   
सम्मुह्यतीत्यर्थाद्दशारयुतद्विदशारचतुर्विंशतिदलविवेके तन्नेत्यनेन   
कलाद्वादशके रवेर्दशावयवकला सद्विस्वरूपकले वेदितव्ये । अष्टकोणे   
चैवमष्टदलविवेके वह्न्यवयवकला ।  
  
प्। ४१)  
  
चक्रं (त्रित्रिककोण) यत्सन्निवेशोवहिर्मन्वस्त्रे प्रथितस्तदत्र न हि मे   
गर्हा प्रमादे गिराम् ॥  
  
मातुर्मन्त्रतनोर्मिन्थश्च समये मय्यन्यतो दुर्लभ ।  
स्वाङ्गक्रीडनयोग्यतावितरणाद्यत् (?)पुत्रकोऽहं कृतः ॥  
  
शिवानन्देन मुनिना देशिकादेशवर्तिना ।  
व्याख्यातं मातृकाचक्रविवेके प्रथमं पदम् ॥ १ ॥  
  
  
अथ द्वितीयः खण्डः ।  
  
मायाबलात्प्रथमभासि जडस्वभावं  
विद्योदयादथ विकस्वरचिन्मयत्वम् ।  
सुप्त्याह्वयं किमपि विश्रमणं विभाति   
चित्रक्रमं चिदचिदेकरसस्वभावम् ॥ १ ॥  
  
अथ मन्त्रखण्डानां दशाचतुष्टयाभिधानप्रक्रियां   
प्रतिपदमारभमाणस्तत्रादौ जीवशिवयोर्विश्रान्तिपदत्वेन   
सर्वसंसारबीजरूपतया चाभ्यर्हितां सुषुप्तिं तदवच्छेदके स्वरखण्डे   
वितत्य विवरिष्यन् जडाजडरूप(त)यासुप्ति(प्ते)रेकपदे   
सामरस्येन स्थितिचमत्कारमभिष्टौति । मायेत्यादि । चिदचिदेकरसस्वरूप   
चिदचितोस्तत्त्वयोर्य एको रसः गजवृषभचित्रन्यायादन्योन्याऽविरोधेन   
एकपदानुप्रविष्टोभयतत्त्वमध्यसम्भूतो रसः । यत्र रसे जडस्याऽजडस्य च   
तत्त्वस्य प्रत्येकं भागकरणं विना सर्वत एव स्वरूपानुप्रवेशः   
यदैकस्मिंशिच्त्रविशेषे गजवृषभयोः प्रत्येकमनुप्रवेशो भागकरणं   
विनैव साकल्येन तद्वत् । सोऽयं जडाजडमध्यैकरसः स्वभावः स्वरूपं   
यस्य तत्सुप्त्याह्वयं सुप्तिरिति व्यवह्रियमाणं किमपि अनिर्वचनीयम्   
अनुभवैकवेद्यमिति यावत् । विश्रमणं विश्रान्तिः विभाति   
सर्वस्यानुभवविषयं स्फुरति । एतत्सुषुप्तिविश्रमणं विशेषण मुखेन   
स्फुटं व्युत्पादयति । चित्रेति मायेत्यादि च । चित्रस्याऽलेख्यविशेषस्य   
गजवृषभश्लेषकादेः क्रम इव क्रमः प्रकारो यस्य तत् । एकस्मिन्नेव   
सुप्तिविश्रमे जडाजडपर्याययोर्विसर्गबिन्द्वोः प्रत्येकं सर्वतोऽनुप्रवेश इति ।   
चित्रविशेषसादृश्यं सुप्तिदशाया जडत्वं तावत्सर्वस्यानुभवसिद्धत्वात्   
सम्प्रतिपन्नम् । अजडत्वं तु एतावन्तं कालं सुखमहमस्वाप्समिति   
सुप्त्यन्तसम्भावितसुषुप्तिसुखानुवादेन गम्यते । चित्रशब्दस्य   
अद्भुतार्थत्वमप्यवगन्तव्यम् । एकस्यां सुप्तौ   
अन्योन्यविरुद्धजडाजडसामरस्यमद्भुतमिति । एवं सुप्तिविषययोः   
जडाजडप्रतीत्योर्मध्ये जडप्रतीतेः प्राथम्यमुपपादयति मायेति । मायैव   
विद्यातो बलीयसी बाह्यकक्ष्याविलसनशीलतया पाश्चात्यस्फूर्तिः   
स्फूर्तिप्राथम्यलक्षणं बलीयस्त्वं न लभते । उत्पत्तौ तु विद्याया एव   
प्राथम्यं न मायायाः अतो मायाबलात् सुप्तिविश्रमणप्रथमभासे   
जडस्वभावम् अथ विद्योदयादविकस्वरचिन्मयत्वं चित्सामरस्येन   
निस्पन्दस्ये(स्यै)व (चित्)तत्त्वस्य   
युगपज्जडाजडान्योन्यव्या(प्ति)पिरूपस्पन्दं चमत्कारश्चेति ।   
सामरस्यजडाजडपर्यायाणामिच्छाज्ञानक्रियाणां यामलत्वमेव   
सिद्धान्ततया मन्त्रेणोच्यत इत्यवगन्तव्यम् । अतः सुप्त्यादिदशासु सामरस्यं   
स्पन्दद्वयं च यामलं च सर्वतो विभावनीयम् । इच्छाज्ञानक्रियापर्यायस्य   
सामरस्यस्पन्दद्वयात्मनः पदत्रयस्य यामलत्वादेव एतदनन्तरमेतदिति न   
क्रमो नियतः ॥ अत एव तत्त्रितयबोधकानां मन्त्रखण्डानां न   
पौर्वापर्यक्रमः । तदात्मनो महाचक्राङ्गभूतचक्रत्रितयस्य च न   
क्रमनियम इति सर्वत्र स्कन्धत्रयस्य प्रत्येकं प्राधान्याभिव्यक्त्यर्थं   
तत्तदाद्यावर्तप्रक्रिया प्रागुपपादिता ॥ १ ॥ ३६ ॥  
  
प्। ४४)  
  
माता नभःक्षितिविमिश्रपदं प्रमाणं  
वायुः शिखी च सलिलं च मही च मेयम् ।  
ज्ञानात्मपूर्वपठितं युगलत्रयेऽपि  
पश्चादुदीरितमिहाभिमतं क्रियात्म ॥ २ ॥  
  
अथ स्वरवर्णप्रस्तावे सर्ववर्णानां सामान्यभूतं   
भूतपञ्चकाभिधायकत्वं व्युत्पादयिष्यन् भूतपञ्चकस्य   
सकलसंसारकलापभूतप्रमातृप्रमाणप्रमेयात्मतां व्युत्पादयति ।   
मातेत्यादि । नभः क्षित्योर्विमिश्रपदं माता । देहात्मनोः   
पृथिव्याकाशरूपयोरुभयोरपि प्रमात्रभिमानविषयत्वात् । वायुः शिखी च   
उभयं प्रमाणं शिखी वह्निः सलिलं च मही च उभयं प्रमेयं   
देहात्मनोरन्यतरस्मिन् प्रमातृत्वाभिमाने इतरस्य प्रमेयत्वमिति ।   
पृथिव्याकाशयोरुभयोरपि प्रमेयत्वं सम्भवत्येव ।   
अत्रा(काशा)त्मनः प्रमातृत्वपक्षापेक्षया पृथिव्याः   
प्रमेयत्वमुक्तमिति मन्तव्यम् ॥ ज्ञानक्रिययोरित रेतराऽविनाभावस्वभावत्वात्   
॥ प्रमात्रादिपदत्रये प्रत्येकपदं तयोर्द्वयोरपि स्थितिरिति तद्विभागमाह   
ज्ञानात्मेत्यादि । युगलत्रयेऽपि नभःक्षितिवायुशिखिसलिलमहीरूपे   
युग्मत्रयपूर्वपदे तन्नभोवायुसलिलरूपं ज्ञानात्मा । पश्चादुदीरितं   
क्षितिशिखिमहीरूपं क्रियात्म । ज्ञानम्प्रमाता आकाशः क्रिया प्रमाता   
क्षितिरूपो देहः ज्ञानं प्रमाणं वायुः क्रिया प्रमाणं वह्निः ज्ञानं   
प्रमेयं सलिलं क्रिया प्रमेयं महीति विभागः । अयं विभागः उत्तरत्र   
ज्ञानक्रियाप्रमात्रोरितरेतरव्याप्तौ प्रमाणादिपदद्वयेऽपि तत्तदंशत्वं   
भवेदिति तत्रोपयुक्ततयाऽत्र प्रदर्शित इति मन्तव्यम् ॥ २ ॥  
  
प्। ४५)  
  
वर्णाः स्ववायुशिखितोयधराः क्रमेण  
स्युः कण्ठतालुकशिरोरदनोष्ठजातः ।  
स्थानोच्चयापचयजौ महदल्पभावौ  
स्याद् व्युत्क्रमः पशुपदे सलिलानिलादौ ॥ ३ ॥  
  
एवं प्रमात्रादिरूपतया सकलसंसारकलापस्य भूतपञ्चकस्य   
वर्णबोध्यत्वं सम्बन्धप्रवचनपूर्वं व्युत्पादयति - वर्णा इत्यादि ।   
कण्ठतालुकशिरोरदनोष्ठजाताः कण्ठादिपञ्चस्थानसम्भूता वर्णाः   
अकारकवर्गहकाराः कण्ठजाः इकारचवर्गयकारशकारास्तालुजाः   
ऋकारटवर्गरेफषकाराः शिरोभवाः ऌकारतवर्गलकारसकारा   
दन्तजाताः उकारपवर्गवकारा ओष्ठजा इति वैयाकरणमतानुसारेण वेदितव्यम्   
। उभयसन्धिरूपाणां सन्ध्यक्षराणामुभयरूपता कूटाक्षरस्य   
स्थानकूटजन्यत्वमिति विवेकः । कण्ठाद्योष्ठान्तपञ्चस्थानजाता वर्णाः   
क्रमेण खवायुशिखितोयधराः आकाशादिपृथिव्यन्तपञ्चभूतबोधकाः ।   
बोध्यबोधकयोरभेदोपचाराद्वर्णानामाकाशादित्वोक्तिः ।   
कण्ठादिस्थानजातानां वर्णानामाकाशादिबोधने सम्बन्धमुपपादयति   
- स्थानेति । महदल्पभावौ आकाशादीनां महावृत्त्यल्पवृत्तित्वेन   
मिथः प्रसिद्धानामन्योन्यापेक्षया महानल्पश्च उभौ भावौ स्वभावौ   
स्थानोच्चयापचयजौ स्थानस्य कण्ठादेः उच्चयः उच्चत्वम् अपचयो नीचत्वं   
ताभ्यां जायेते सम्भाव्येते इति तज्जौ । अयमत्राभिप्रायः - वर्णानां   
सुप्त्यादिदशावबोधने यथा सदृश्यं सम्बन्धः   
तेषामाकाशाद्यवबोधने च सादृश्यमेव सम्बन्धः । स्थानपञ्चके   
कण्ठस्य सर्वोन्नतस्थानतया तद्भवो वर्णो महावृत्तिर्भूतपञ्चके   
महावृत्तिमाकाशं सादृश्येनावबोधयति । एवं तालुभवः   
शिरोभवाद्यपेक्षया महावृत्तिरास्याद्यपेक्षया महावृत्तिं वायुं   
सादृश्येनैव बोधयति । एवमन्यदप्यूह्यम् । शिरसः पञ्चसु स्थानेषु   
मध्यत्वेनाभिमतत्वात् सर्वोच्चत्वं नाऽशङ्कनीयम् ।   
कण्ठजादीनामाकाशादिबोधनं पशुपदे व्युत्क्रमं भजतीत्याह स्यादित्यादि   
। चैत्यव्याप्तिमत्खलु पशुपदं तत्र व्याप्तिपरिग्रहेण पृथिव्या   
आकाशभावः व्याप्तिभ्रंशादाकाशस्य पृथिवीभावः । तथा   
नीलकण्ठजैर्वर्णैराकाशभावं प्राप्ता पृथिव्युच्यते ।   
तालुभवैर्वायुभावं प्राप्तं सलिलमुच्यते । शिरोभवैरजडांशकस्याहारो   
जडांशकोटिर्वह्निरुच्यते । वह्निर्जडाजडरूपं तेजः वायुरजडरूपं तेजः   
सलिलं जडतेज इति जाग्रत्स्कन्धे वक्ष्यमाणत्वात् । दन्त्यौष्ठ्यवर्णैः   
पृथिव्युदकरूपौ वाय्वाकाशावुच्येते । सर्वत्रैव क्रिया व्याप्तिमती पशुपदे   
क्रियारूपा पृथिव्येव ज्ञानांशं जलं व्याप्नोतीति दन्त्योष्ठ्ययोः   
पृथिवीजलबोधकत्वमेवोपपन्नम् । लकारवकारयोर्दन्त्योष्ठ्ययोः   
पृथिवीजलबीजत्वं प्रसिद्धमिति ततोऽपीदमुपपन्नम् । एवं च वर्णा   
विवृतत्वादिप्रयत्नोपघटितसुषुप्त्यादिसादृश्येन सुषुप्त्यादिबोधकाः   
कण्ठादिस्थानोपघटितव्याप्तितारतम्यरूपेण आकाशादिसादृश्येन   
आकाशादिबोधकाः सम्बन्धद्वयान्वयेन सुषुप्त्यादिविषयाकाशादिबोधका   
भवन्तीति मन्त्रस्य तत्त्वरहस्यप्रतिपादकता परमोपपत्तिमती ॥ ३ ॥  
  
प्। ४६)  
  
इच्छाद्वयं भवति तालुभवोष्ठ्यवर्णौ  
मूर्धन्यदन्त्यतनुमानयुगं क्रियादि ।  
सङ्कोचभावतदभाववशादकारः  
सर्गोऽपि बिन्दुरपि सन् श्रितमातृभावः ॥ ४ ॥  
  
अथ सकलसंसारकारणरूपायां सुप्तौ   
कार्यकारणयोरेकरूप्यनियमाद्वासनारूपेण सर्वसंसारसंविधानेन   
भवितव्यमिति । आ(अ)कारादिषु पञ्चस्वरेषु भेदाभेदरूपवासनां   
संसारसन्नाहमुपदर्शयति । इच्छेत्यादि । तालुभवौष्ठ्यवर्णौ इकारोकारौ   
इच्छाद्वयं भवति । जडाजडप्रमात्रोर्विसर्गबिन्द्वोरिति   
सूत्रान्तोपदिश्यमानविसर्गबिन्दुप्रमातृसम्बन्धेन लभ्यते ।   
इकारोकारयोर्व्याप्य पद एवेच्छात्वं वेदितव्यन्नतु व्यापकपदे   
विसर्गव्याप्तौ । विसर्गरूपः अकार एवेच्छा इकारस्तत्साधनं भवति ।   
अकारेकारयोः क्रियात्वेनेकारस्य भावः । बिन्दुव्याप्तावपि बिन्दुरूपः अकार   
एवेच्छा उकारस्तु तदेकाकारतां लभते ज्ञानरूपत्वात् । ततः यदापि विसर्गो   
व्यापी तदा उकारस्य बिन्द्विच्छात्वं बिन्दोरूपरूपत्वात् । यदा बिन्दुर्व्यापी तदा   
इकारो विसर्गेच्छा तदुपरूपत्वादिति विवेकः । मूर्धन्यदन्त्यौ ऋकारऌकारौ   
तत्तनु तत्स्वरूपम् । क्रियादिमानयुगं कर्मेन्द्रियज्ञानेन्द्रियरूपं   
प्रमाण्युगलमित्यर्थः । सङ्कोचभावतदभाववशात् सङ्कोचभावो   
भेदरूपता तदभावस्त्वभेदरूपता । तद्वशात् अकार एव विसर्गो बिन्दुरपि   
संश्रितमातृभावः प्रमातृभावं श्रयतीत्यर्थः । इदमत्र रहस्यम् ।   
अकार एवाभेदरूपो बिन्दुः अकार एव भेदरूपो विसर्गः तयोर्बिन्दुविसर्गयोः   
सामरस्यपदमप्यकार एव । सामरस्यपदे निष्पन्द एवाकारः   
ज्ञानक्रियारूपबिन्दुविसर्गेच्छारूपेण बहिःस्पन्दचमत्कारं परिगृह्णाति ।   
तत्रादौ यदा विसर्गरूपेण स्पन्दते तदा   
प्रमातृभूतविसर्गरूपाकारस्पन्दसमकालमेव   
इकारादिवर्णचतुष्टयात्मकस्त्रीपुंरूपः संसारकलापश्चाकारगर्भादेव   
बहिःस्पन्दते । यदा बिन्दुरूपेणाकारस्पन्दः तदा बिन्दुना प्रमात्रा सहैव   
निवृत्तिरूपः प्रागुक्तवर्णचतुष्टयात्मकः संसारकलापः   
पूर्ववदकारगर्भादेव स्पन्दते । तदेवमकार एव सामरस्यपदमकारस्यैव ।   
बिन्दुविसर्गरूपेण बहिः स्पन्दनमकारादेव   
सकलसंसारकलापभूतभूतपञ्चकोत्पत्तिरकार एव   
मातृकोदयविश्रान्तिस्थानमित्युपनिषत् ॥ ४ ॥  
  
प्। ४८)  
  
मूलद्वये स्फुरति मातृयमस्तदन्त-  
रिच्छाद्वयं भवति मानयुगं तदन्तः ।  
एतत्समं पदमतो विषमं द्विरूपं  
चैत्योच्छ्रये स्फुरति जातु चिदुच्छ्रये च ॥ ५ ॥  
  
अथानन्तरवर्णगर्भे वासनारूपेणावस्थितस्वस्पन्दद्वयवशात् बहिर्विलसितस्य   
विसर्गबिन्दुसंसारद्वयसन्नाहसंस्थानस्य पदस्वरूपं दर्शयति ।   
मूलेत्यादि मूलद्वये संसारकलापपदस्य उभयोर्मूलयोः मातृकायुगं   
विसर्गविन्दुरूपं प्रमातृयुगलं स्फुरति तदन्तस्तयोरन्तः व्याप्यप्रदेशे   
इच्छाद्वयम् इकारोकाररूपं यथायोगं भवतीति सम्बन्धः विसर्गस्यान्तः   
सन्निधौ इकारः बिन्दोरन्तः सन्निधौ उकार इति योजना । तदन्तस्तयोरिच्छयोरन्तः   
व्याप्यप्रदेशे मानयुगम् ऋकारऌकाररूपं प्रमाणद्वयं भवतीति   
पूर्ववत्सम्बन्धः । विसर्गादकारादारभ्य अकारेकार##-  
समं विसर्गबिन्द्वोः समव्याप्तौ पदम् अतः अस्मात्पदाद्विषमम्   
असमानरूपं पदं द्विरूपं भवति । जातु कदाचित्   
चैत्योच्छ्रययोर्विसर्गव्याप्तौ बिन्दोरकारस्यादर्शनम् उकाररूपेणैव   
तदवस्थानमिति पञ्चाङ्गत्वं जातु चिदुच्छ्रये चिद्व्याप्तौ   
विसर्गरूपस्याकारस्यादर्शनम् इकाररूपेणैव तदवस्थानम् उकारस्यापि   
बिन्दावकारेऽप्यैकरूप्यमिति चतुरङ्गता एवं विषमं पदमुत्तरत्र   
प्रतिपादनपरीक्षया योजनीयम् । पञ्चाङ्गकस्य विसर्गपदस्य   
सुप्त्याद्यवस्थात्रयसम्भाविते त्रैरूप्ये पञ्चत्रिकोणाः सम्पद्यन्ते ।   
चतुरङ्गस्य बिन्दुपदस्यापि तथात्वे चत्वारस्त्रिकोणाः सम्पद्यन्ते । तथा च   
पञ्चत्रिकोणरूपस्य शक्तिपर्यायस्य विसर्गस्य चतुस्त्रिकोणरूपस्य   
शिवपर्यायस्य बिन्दोः समपदे अन्योन्यश्लेषेण नवत्रिकोणश्लेषात्मनः   
श्रीमहायन्त्रस्य सम्पत्तिरिति वेदितव्यम् ॥ ५ ॥  
  
प्। ४९)  
  
साम्यं भवेत्प्रकृतमत्र चमत्क्रियैव  
वैषम्यमद्भुततरा हि विमर्शवृत्तिः ।  
निष्पन्दतां समपदे सततं भजन्ती   
प्रस्पन्दते च चिदचित्कलितोच्छ्रितत्वात् ॥ ६ ॥  
  
उक्तमर्यादया नवाङ्गरूपस्य समपदस्य पञ्चाङ्गरूपस्य विसर्गपदस्य   
चतुरङ्गरूपस्य बिन्दुपदस्य च मध्ये स्वाभाविकवैकारिककक्ष्याविभागं   
दर्शयति - साम्यमित्यादि । अत्र समविषमरूपे पदत्रये साम्यं समत्वं   
प्रकृतं भवेत् । यद्यपि यामलन्यायेन पदत्रयस्य पौर्वापर्याभावात्   
स्वाभाविकागन्तुकपर्यालोचनाया निरवकाशः तथापि   
निष्पन्दविश्रान्तिरूपत्वेन समपदस्य स्वरूपपदद्वयापेक्षया   
निर्विकारत्वमनुभवपदे स्फुरतीति तस्य प्रकृतत्वं मूलरूपत्वमिति यावत् ।   
वैषम्यं स्पन्दरूपं विषमत्वं तु चमत्क्रियैव चमत्कारमात्रमेव तत्रापि   
पर्यालोचने निष्पन्दस्वभावस्य भित्तिभूतस्यानुवृत्तत्वात् । कथं   
स्पन्दास्पन्दयोर्विरुद्धयोः सामानाधिकरण्यमित्यत्राह - अद्भुतेत्यादि ।   
विमर्शवृत्तिः सकलसंसारमूलभूतस्य महाप्रकृतेर्विमर्शस्य   
वृत्तिर्व्यापारः अद्भुततरा हि । तदेवाद्भुततरत्वमभिधत्ते   
निष्पन्दतामित्यादि । समपदे सततं नित्यं निष्पन्दतां भजन्ती ।   
चिदचित्कलितोच्छ्रितत्वाच्चिदचितोः प्रमात्रा(त्राः)   
संयोजितव्याप्तिरूपोच्छ्रितत्वात् प्रस्पन्दते च यौगपद्येन   
निष्पन्दस्पन्दद्वयप्रक्रिया चैवं निष्पन्दस्वरूपानुभवकाले स्पन्दद्वयं   
व्यवृत्तिरूएणाऽनुभूतत एव । अत्र निष्पन्दविश्रामे स्पन्दो न स्फुरतीति   
स्पन्दद्वयमनुसन्धाय खलु तदस्फुरणमनुसन्धेयम् ॥ अओ निष्पन्दे पदे   
व्यावृत्तिविषयतया स्पन्दयोरनुभवोऽपि नियत एव । एवं   
जडस्पन्दानुभवकाले विश्रान्त्यजडस्पन्दयोर्व्यावृत्तिविषयतयाऽनुभवः   
अजडस्पन्दानुभवकाले च विश्रान्तिजडस्पन्दानुभवश्चैवमेवेति । अथवा   
सन्धिरेकाकारतया चैत्रमैत्रादीनामेकत्वे चैत्रो विश्रमते मैत्रो बहिर्मुखः   
स्पन्दते देवदत्तोऽन्तर्मुखः स्पन्दते इति यौगपद्यं पदत्रयस्य । अतो   
विमर्शवृत्तिरद्भुततरेति यथोक्तम् ॥ ६ ॥  
  
प्। ५०)  
  
चैत्यं यदोल्लसति सङ्घटितस्वकेच्छं  
चित्स्वं स्वभावमणुमाश्रयते निजेच्छाम् ।  
अन्तर्भवेदथ चिदुल्लसने तु चेत्यं  
पञ्चाङ्गकं जडपदं चतुरङ्गमन्यत् ॥ ७ ॥  
  
चैत्यमित्यादि । प्रबोधसौकर्याय प्राग्व्याख्या तस्य   
विसर्गपदपञ्चत्वबिन्दुपदचतुष्ट्वप्रमेयस्येदं सूत्रम् । चैत्यं विसर्गः   
बहिः पृथिवीरूपोऽन्तःप्रकृतिरूपः यदासङ्घटितस्वकेच्छं   
(चवर्गेकार) चवर्गाकार इकारप्रतिपाद्यगन्धाद्यहङ्काररूपिण्या   
यया स्वकीयेच्छया स्वयैव रूपान्तरेण सङ्घटितं सम्बद्धं सत् उल्लसति ।   
तदा चित् अणुम् सङ्कुचितम् स्वम्स्वसम्बन्धिस्वभावं स्वरूपं निजेच्छाम्   
अकार(उ)(व)कारप्रतिपा(द्य)द्यापरिमितप्रमातृरूप्  
आम् आश्रयते तदाकारेण तिष्ठति । चिदुल्लसने तु चैत्यं विसर्गः तन्मयः   
परिमितप्रमाता च अन्तर्भवेत् । चितीति शेषः । चैत्यस्वरूपान्तरमिच्छैव तिष्ठति   
। अतः कारणात् जडपदं पञ्चाङ्गकम् । अन्यत् अजडपदं चतुरङ्गम् ॥ ७ ॥  
  
प्। ५१)  
  
अन्तर्बहिः करणजृम्भणयोरदीर्घ-  
दीर्घस्वरेषु जडसंसरणं द्विरूपम् ।  
ए ऐ इति द्वयमिहोल्लिखति क्रमेण   
स्वीयेच्छया पदयुगे घटनं जडस्य ॥ ८ ॥  
  
प्रमेयप्रमाणप्रमातृरूपकक्ष्यात्रयोपलक्षितानां स्वप्नादीनां   
कारणरूपतया कक्ष्यात्रयवति सुषुप्तिपदे   
पञ्चपञ्चरूपह्रस्वदीर्घस्वरवर्गद्वयविभक्तबिन्दुविसर्गपदात्मिकायां   
प्रमेयकक्ष्यायां सुषुप्तिसुषुप्तौ तद्विश्रान्ततत्कारण भूतभेदा   
भेदमिश्रप्रमातृसंसारवासनां व्युत्पाद्य इदानीं   
सन्ध्यक्षरचतुष्करूपे सुषुप्तिप्रमाणपदे ग्राहकपदत्वात्   
भेदादिप्रमातृसंसारविलासं दर्शयति - अन्तरित्यादि ।   
अन्तर्बहिःकरणजृम्भणयोः क्रमादन्तर्बहिरिन्द्रियसमुन्मेषे च सति   
जडसंसरणं परिमितप्रमातृसंसारः द्विरूपं   
स्वप्नजाग्रद्रूपेणेत्यर्थः । तत्संसरणद्वयं कर्म ए ऐ इति वर्णद्वयं   
कर्तृ अदीर्घदीर्घस्वरेषु पञ्चपञ्चात्मना पदद्वयरूपेण स्थितेष्वित्यर्थः   
। अधिकरणसप्तमी ह्रस्वस्वरपदरूपे अधिकरण येकारः   
स्वप्नरूपमन्तःसंसारमुल्लिखति बोधयति । दीर्घस्वरपदरूपे अधिकरण   
यैकारो जाग्रद्रूपं बहिः संसारं बोधयति । ए ऐ इति द्वयं रूपं   
सद्बोधयतीत्यत्राह क्रमेणेत्यादि । क्रमेण पदयुगे अन्तर्बहीरूपे जडस्य   
प्रमातुः अन्तर्बहिः   
  
प्। ५२)  
  
पदयोरेकमात्रद्विमात्राकाररूपस्य स्वीयेच्छया   
अन्तर्बहिरेकमात्रद्विमात्रेकाररूपया घटनं सत् सङ्घट्टनरूपं सत्   
एकारः खल्वकारेकारघटनरूपः तत्रैवैकारे अकारेकारयोः   
द्वितीयमात्रायोगेन निष्पन्नत्वात् अकारेकारघटनरूप ऐकारः । अत्रेदं   
हृदयम् । स्पर्शव्यापकबोध्ययोः जाग्रत्स्वप्नयोः संसारपदयोः   
प्रतिपदमादौ प्रमेयकक्ष्या मध्यतः प्रमाणकक्ष्या अन्ततः   
प्रमातृकक्ष्या चोपलक्ष्यते । तत्कारणरूपतया सुषुप्तावपि कक्ष्यात्रयम्   
तत्रादौ ह्रस्वदीर्घरूपादश स्वराः प्रमेयकक्ष्याः सन्ध्यक्षरचतुष्टयं   
प्रमाणकक्ष्या विन्दुविसर्गौ प्रमातृकक्ष्या । एवं सति प्रमेयकक्ष्या   
जडविश्रान्तिपदं प्रमातृकक्ष्या अजडविश्रान्तिपदं प्रमाणकक्ष्या   
जडाजडयोः संसारपदं तस्य संसारपदस्य विश्रान्तिमूलत्वाद्विश्रान्तिरूपे   
प्रमेयपदे संस्थान(संसार)वासना इच्छाद्वयं भवतीत्यादि   
सूत्रचतुष्टयेन निरूपिताऽनेन सूत्रेण सन्ध्यक्षररूपे प्रमाणपदे ए ऐ इति   
वर्णद्वयं जडप्रमातुरन्तर्बाह्यसंसारौ प्रतिपाद्यते ।   
प्रमाणत्वात्सन्ध्यक्षराणां द्विद्विवर्णरूपता । सुषुप्ते विश्रान्तिपदत्वेन   
तत्रेच्छामात्रस्यैव संसारस्योपपत्तिः । अकारस्य विसर्गस्येच्छायामिकार##-  
योग एव विसर्गस्य चित्पदग्राहकत्वमिति । एकारस्य ग्राह्यग्राहकोभयरूपता ।   
एवमैकारादिष्वपि योज्यम् । स्वप्नप्रमातुरेव बहिर्मुखत्वेन   
जाग्रत्प्रमातृत्वमिति । एकारस्यैव लकारेकारद्वितयमात्रायोगेन   
सन्धिवशादैकारत्वमिति । नायमैकार आकार ईकारयोगो निष्पन्नः । तथात्वे   
सन्धिवशादेकारत्वमेवेति । एतेन स्वप्नस्याऽन्तःसीमतया बिन्दुपदत्वं जाग्रतो   
बाह्यसीमतया विसर्गपदत्वमिति सूचितम् ॥ ८ ॥  
  
प्। ५३)  
  
अन्तर्भैः करणवृत्तिवशाददीर्घ-  
दीर्घं स्वरेष्वजडसंसरणं द्विरूपम् ।  
ओ औ इति द्वयमिहोल्लिखति क्रमेण   
स्वीयेच्छया द्विरजडस्य पदस्य योगम् ॥ ९ ॥  
  
अथ जडप्रमातुरन्तर्बहिः संसाराणामोकारौकारविषयौ निरूपयति   
अन्तरित्यादि । अन्तर्बहिःकरणवृत्तिवशात् पूर्ववदन्तर्बहिरिन्द्रियोल्लासवशात्   
द्विरूपमजडसंसरणम् अजडप्रमातृसंसारं   
पूर्ववददीर्घदीर्घस्वरेषु पदद्वयरूपेषु अधिकरणभूतेषु अजडस्य   
पदस्य अजडप्रमातुर्बिन्दोरित्यर्थः । स्वीयेच्छया अन्तर्बाह्यकक्ष्ययोः द्विः   
द्विवारं योगं सङ्घट्टनं कर्म ओ औ इति द्वयं कर्तृ उल्लिखति सूचयति ।   
अकारात्मनो बिन्दोः ह्रस्वस्वरेषु स्वीयेच्छया उकारेण अन्तः पद एवयोगः ।   
तस्यैव बहिःपदे दीर्घस्वरेषु पदभूतेषु द्वितीयमात्रायुक्तया उकाररूपया   
इच्छया द्वितीयमात्रायुक्तस्यैकवारं योग इति । तद्योगनिष्पन्नस्वरूपा   
औकारौकारान्तं योगौ सूचयत इति तात्पर्यम् । ओकाराकारयोः प्रत्येकं   
ग्राह्यग्राहकोभयरूपत्वादिति विवेकः पूर्ववत् ॥ ९ ॥  
  
भेदेऽपि बिन्दुरविभेदपदेविसर्गो  
ज्ञानक्रियास्थल तयाऽन्तरबाह्यसीम्नोः ।  
दृष्टाविह प्रकरणस्य बलात्स्वभावं  
नैवाप्नुतः स्फुटमभेदविभेदरूपम् ॥ १० ॥  
  
ननु बिन्दुरभेदरूपः विसर्गो भेदरूपः कथं भेदप्रमातुरन्तःपदे   
स्वप्ने बिन्दुत्वम् । अभेदप्रमातुर्बहिःपदे तुर्यजाग्रति विसर्गत्वमित्यत्राह ।   
भेदेऽपीति । भेदेऽपि भेदसंसारे बिन्दुः ह्रस्वस्वरवर्गाधिष्ठाता अविभेद पदे   
अभेदसंसारे विसर्गः दीर्घस्वरवर्गाधिष्ठाता च आन्तरबाह्यसीम्नोः   
भेदस्वप्ने तुर्यजाग्रति च ज्ञानक्रियास्थलतया अन्तःपदस्य ज्ञानस्थलतया   
बहिःपदस्य क्रियास्थलतया दृष्टौ लक्षितौ एकारौकाररूपेणेत्यर्थः । एतौ   
बिन्दुविसर्गौ प्रकरणस्य बलाद्भेदाऽभेदरूपस्य प्रकरणस्य बलात् ।   
अभेदविभेदरूपं स्वभावं बिन्दोरविभेदरूपस्वभावः विसर्गस्य   
विभेदरूपः तं स्वभावं स्फुटमभिव्यक्तं तथा यथा नैवाप्नुतः   
स्फुटस्यैव स्वभावस्य नैवाप्नुत इति निषेधात् । किञ्चित्स्वभावे प्राप्नुत एवेति   
गम्यते । अयमर्थः - भेदस्वप्नपदे निविष्टो बिन्दुः   
भेदप्रकरणबलादभेदरूपं स्वभावं न स्फुटमाप्नोति किञ्चिदाप्नोत्येव ।   
शुद्धभेदपदाज्जाग्रतः स्वप्ने (अभेदस्पर्श) अविभेदः   
स्पर्शवशाद्विशेषः । एवं तुर्यजाग्रति निविष्टो विसर्गोऽपि अभेदप्रकरण   
बलाद्भेदरूपं स्वभावं स्फुटं नाप्नोति किञ्चिप्राप्नोत्येव ।   
शुद्धाऽभेदरूपात्तुरीयस्वप्नपदात् तुर्यजाग्रतो   
भेदस्पृष्टिवशाद्विशेषोऽस्त्येवेति मन्तव्यम् ॥ १० ॥  
  
प्। ५४)  
  
बिन्दुः कला अपि विसर्गकला गुणाः स्युः  
सर्गः कला अपि च बिन्दुकलाङ्गभूताः ।  
बिन्द्वग्निरष्टकल एव विसर्गपायी  
सर्गस्तु षोडशकलादृढबिन्दुरिन्दुः ॥ ११ ॥  
  
अथास्मिन् सुषुप्तिपदे बिन्दुविसर्गयोस्तत्कलानाञ्च अन्योन्यश्लिष्टतयाऽङ्गाङ्गि   
भावः समान इति प्रतिपादयन् बिन्दुविसर्गयोः बिम्बस्वरूपं व्युत्पादयति ##-  
विसर्गव्याप्त्यभिमाने सतीति वेदितव्यम् । अथ सर्गो विसर्गः तत्कला अपि   
बिन्दोस्तत्कलानां चाऽङ्गभूता भवतीति बिन्दुव्याप्त्यभिमाने सतीति वेदितव्यम् ।   
अथ बिन्दोः कति कलाः विसर्गस्य कतीत्यत्राह - बिन्द्वग्नीत्यादि । बिन्द्वग्निः   
अग्न्रिरूपो बिन्दुः । अष्टकल एव ह्रस्वस्वराः पञ्च एकारौकारौ द्वे अम् इति   
स्वस्वरूपमेका कलेति सम्भूय बिन्दोरष्टौ कलाः बिन्दोरङ्गभूता विसर्गकला   
अष्टौ सन्ति । तथा च कथं बिन्दोरष्टकलत्वमित्यत्राह - विसर्गपायीति   
विसर्गं चन्द्ररूपं पिवतीति विसर्गपायी । बिन्द्वग्निः बिन्दावग्नौ कलासहितो   
विसर्ग एकाकारतां भजतीति विन्दोरष्टावेव कला इत्यर्थः । दृढविन्दुः   
स्वव्याप्तावपि अनुच्छिन्नबिन्दुः । तदुच्छेदे विसर्गस्वरूपस्यैक्यसिद्धेः ।   
इन्दुश्चन्द्ररूपो विसर्गस्तु षोडशकलोऽङ्गभूताभिर्बिन्दुकलाभिः सह   
दीर्घस्वरपञ्चक ऐकारौकारह(अः)कारारूपविसर्गकलाः षोडशेति   
योजना ॥ ११ ॥  
  
प्। ५५)  
  
बिन्दोः कला अपि विसर्गकलाश्च सप्त   
सप्तैतदन्वयवशेन चतुर्दशारम् ।  
बिन्द्वग्निरष्टदलपद्मगतस्तदन्तः  
सर्गश्च षोडशदलाब्जगतोऽस्य चान्तः ॥ १२ ॥  
  
इदानीं बिन्दुविसर्गयोस्तत्कलानां च अन्योन्यश्लेषं महायन्त्रस्य सुषुप्तिपदे   
चतुर्दशारचक्रे समुपदर्शयति - बिन्दोरित्यादि । बिन्दोः कला अपि सप्त ।   
विसर्गकलाश्च सप्त । उभयत्र अवयविकलां विनेति विज्ञेयम् ।   
एतत्सप्तकद्वयस्याऽन्वयवशेन श्लेषवशेन चतुर्दशारं सम्पद्यत इति   
शेषः । तदन्तः तस्य चतुर्दशकोणस्यान्तः ।   
प्रागुपदिष्टसुप्तिविभावनामर्यादया बिन्द्वाग्निरष्टदलपद्मगतः । अस्य   
चाऽष्टदलपद्मरूपबिम्बस्य बिन्दोरन्तर्विसर्गश्च षोडशदलाऽब्जगतः । अत्रापि   
प्राक्प्रतिपादितप्रक्रियाऽनुसन्धेया ॥ १२ ॥  
  
प्। ५६)  
  
ह्रस्वस्वराष्टदलभागनलो हि दीर्घ-  
मात्रात्मषोडशदलाम्बुजभाद्छशाङ्कः ।  
चन्द्रार्कयोस्त्रिगुणिताऽष्टकलात्मनोः स्या-  
द्बिन्दौ प्लुताष्टकदलात्मनियुक्तिरग्नौ ॥ १३ ॥  
  
इति मातृकाचक्रविवेके सुषुप्तिविवेको द्वितीयः खण्डः ॥  
  
इदानीं प्रकारान्तरेण बिन्दुकला विविक्ता । एवं विसर्गस्य षोडशदलान्   
समुपदर्शयन् बिन्दुविसर्गस्य तत्सामरस्यरूपं पदत्रयं स्वरवर्गे   
समुपदर्शयति - ह्रस्वेत्यादि । अनलो बिन्दुः   
ह्रस्वस्वररूपाऽष्टदलपद्मबिम्बगतः स्यात् । शशाङ्को विसर्गः   
दीर्घमात्रात्मषोडशदलाम्बुजभाक् । अष्टसु दीर्घस्वरेषु या मात्राः षोडश   
तदात्मकषोडशदलाम्बुजबिम्बसंश्रित इत्यर्थः । प्रतिवर्णं द्विमात्रतया   
षोडशमात्रासम्पन्नेषु दीर्घस्वरवर्णेषु यद्यप्यष्टौ मात्रा बिन्दुरूपाः   
बिन्दुसाहित्येनेव विसर्गसंस्थाननियमात् तथापि   
बिन्दोर्ह्रस्वस्वररूपविविक्तविस्ऽयसम्भवात् षोडशमात्रात्मकं   
दीर्घस्वराष्टकं विसर्गस्य विविक्तो विषय इत्यभिमानः । एवं च   
चन्द्रार्कयोर्विसर्गबिन्द्वोरभेदपदाधिष्ठातुर्बिन्दोरर्कत्वमप्यनेन सूच्यते   
अभेदखण्डस्यैकाधिष्ठातृत्वात् । भेदचमत्कारसम्पत्तिरभिहितत्वात्   
सावशेषजगत्स्वामीकरणोऽर्कः । निरवशेषजगत्स्वामीकरणोऽनल इति ।   
तस्मादभेदबिन्दोरुभयोरपि व्यवहार इति भावः ।   
तयोर्विसर्गबिन्दुरूपचन्द्रार्कयोस्त्रिगुणिताऽष्तकलात्मनोः   
त्रिगुणिताष्टकलाश्चतुर्विंशतिकलाः तदात्मनो बिन्दोरष्टौ कलाः । विसर्गस्य   
दीर्घस्वरमात्रारूपाः षोडशकलाः । सम्भूयोभयोश्चतुर्विंशतिकलाः   
तद्रूपयोरेतयोः प्लुताष्टकदलात्मनि चतुर्विंशतिमात्राभिरष्टौ प्लुताः   
सम्पद्यन्ते । प्लुतस्य त्रिमात्रत्वात् ।   
  
प्। ५७)  
  
तस्मिन्महाबिन्दावग्नौ भेदाभेदोभयपक्षव्यापित्वादयं   
महाबिन्दुरग्निरेव । न तु सूर्यव्यवहारस्यापि पदं तस्मिन्नग्नौ   
तयोश्चन्द्रार्कयोर्युक्तिर्योगः स्यात् । प्लुतस्य नासान्तरनादत्वात् ।   
तदात्मकस्याऽस्य सामरस्यपदस्य   
प्रवृत्तिनिवृत्तिस्पन्दभित्तिभूतनिष्पन्दभूतस्य महातत्त्वस्य   
शाश्वतत्वमित्युपदिष्टम् ।  
  
अविभेदविभेदमिश्रणैस्त्रिभिरङ्गैर्घटितैकमूर्तिका ।  
हृदयेषु विभाति शाङ्करी स्वरवर्गार्थमयी महात्मनाम् ॥  
भागद्वयस्फुरितबिन्दुविसर्गरूपं  
तत्सामरस्यपदलक्षकमध्यरेखम् ।  
आलोच्यमर्थवदनुत्तरवर्णबिम्ब-  
मर्च्यं च जप्यमपि चाऽखिलसिद्धिमूलम् ॥ १ ॥  
  
अन्तःस्फुरद्बिन्दुपदं बहिष्ठा  
त्तदूर्द्ध्वतस्त्वष्टविसर्गरूपम् ।  
इकारबिम्बं समुपासनीयं  
मकारबिम्बं च ततो विलोमम् ॥ २ ॥  
  
मध्ये विमिश्रपदलक्षकपूर्णबिन्दु-  
मूर्द्ध तले च चिदचित्पदखण्डबिन्दुम् ।  
ईकारबिम्बमिनचन्द्रकृशानुरूपं  
श्रीपादुकां परशिवस्य शिरस्सु शेयात् ॥ ३ ॥  
  
प्। ५८)  
  
नित्या षोडशिकात्मिका स्वरकला नित्यत्रिकोणाकृति-  
र्नव्ये द्रव्यरसैकदभ्रलहरी साक्षात्कृतव्योमभिः ।  
यः सम्यग्वरिवस्यति स्फुरणया तस्याऽम्बिकानुग्रहे  
गूढोऽप्येष हृदि स्फुरेत्स्वरगणस्यार्थः कृतार्थत्वभूः ॥ ४ ॥  
  
शिवानन्देन मुनिना देशिकादेशवर्तिना ।  
द्वितीये मातृकाचक्रविवेके व्याकृतं पदम् ॥ ५ ॥  
  
॥ इति द्वितीयः खण्डः समाप्तः ॥  
  
  
अथ तृतीयः खण्डः ।  
  
विश्वस्य कारणदशेति विचारितैवं  
कार्यक्रमो भवति कार्यमिदं विमर्शात् ।  
विश्रान्तमात्मनि पराह्वयवाचि सुप्तौ  
विश्वं वमत्यथ विबोधपदे विमर्शः ॥ १ ॥  
  
अथ स्कन्धान्तरमारभमाणः पूर्वोत्तरस्कन्धयोः सम्बन्धदर्शनाय   
पूर्वस्कन्धतात्पर्याभिधानपूर्वमुत्तरस्कन्धप्रमेयं प्रस्तौति -   
विश्वस्येत्यादि । इति उक्तप्रकारेण विश्वस्य विश्रान्तिसंसाररूपेण   
कारणकार्यरूपस्य कारणदशा विश्रान्तिरूपा अवस्था निरूपिता ।   
विश्रान्तिरूपासुषुप्तिः कारणरूपं विश्वं संसाररूपाः स्वप्नादयः   
कार्यरूपं विश्वमिति भावः । एवं कार्यक्रमः । यदा कारणक्रमः तदा   
कार्यस्यापि क्रमः कारणकार्ययोरेकरूपत्वादिति भावः ।   
प्रमेयादिकक्ष्यात्रयसम्पन्नत्वजडाजडव्याप्त्यादिः कारणक्रमः । एवमेव   
कार्यक्रमोऽपि कार्यनिष्ठः प्रमेयकक्ष्यादिक्रमः कार्यक्रमः । इदं कार्यं   
विश्वं विमर्शाद्भवतीति शेषः । इदमीदृगित्यनुसन्धानमूलं   
वाचिकत्वरूपं कार्यं विश्वानुसन्धानं विमर्शः । अतः कार्यरूपस्य   
विश्वस्य विमर्शमूलत्वम् । अयं विमर्शः सुषुप्तिविश्रान्तौ केनरूपेण स्थित   
इत्यत्र आह विश्रान्तमित्यादि । विमर्शः सुप्तौ सुषुप्तिकाले । पराह्वयवाचि परेति   
व्यवह्रियमाणायां वाचि । आत्मनि स्वाकारे परावाग्रूपे स्वात्मनीत्यर्थः ।   
विश्रान्तं निलीनं विश्वम् । अथ सुषुप्त्यनन्तरं   
विबोधपदेऽप्यु(व्यु)त्थानदशायां वमति वहिरुद्वमति अनेन   
विश्वस्य विमर्शगर्भ एव स्थितिरुद्दिष्टा । तद्विलासरूपत्वात् विमर्शविलास##-  
विमर्शे स्वयमपि निलीनः प्रबोधपदे अन्तर्बाह्येन्द्रियात्मना स्फुटस्वरूपस्य   
विमर्शस्य गर्भान्निःसरतीति भावः ॥ १ ॥  
  
प्। ६०)  
  
वाणी परा खलु ऋकारऌकाररूपा  
सङ्कोचगन्धसहिता गगनेऽपि सुप्तौ ।  
सङ्कोच एव चिदचिद्गगनस्य वाणी  
तद्व्योम सङ्कुचति च प्रकृतौ विमर्शे ॥ २ ॥  
  
विमर्शः पारावाग्रूपेण सुषुप्तिविश्रान्तौ तिष्ठतीत्युक्तम् ।   
प्रमेयप्रमाणप्रमातृरूपे अकाराद्युकारान्तविश्रान्तिपदे परस्या वाचः   
किं स्थानं कः स्वभाव इत्यत्राह - वाणीत्यादि । परा वाणी   
ऋकारऌकाररूपा खलु अनेन परावाग्रूपस्य विमर्शस्य प्रमाणत्वमुक्तम्   
। व्युत्थानपदेष्वपि विमर्शः प्रमाणरूप इति वेदितव्यम् ।   
प्रमाणरूपाणामिन्द्रियाणाम् अनुसन्धानरूपत्वादनुसन्धानस्य   
विमर्शरूपेण पर्यवसानादिन्द्रियाण्येव विमर्शस्य स्वरूपमिति निष्कृष्टो   
विवेकः । ऋकारऌकारात्मनः प्रमाणस्य   
परावाक्तत्वविमर्शरूपतायामुपपत्त्यन्तरमासां सङ्कोचयति । गमनेऽपि   
सामान्यरूपायामपि सुप्तौ पूर्णस्वभावायामिति भावः ।   
सङ्कोचगन्धसहिता ऋकारऌकारयोरिकारोकारापेक्षया सङ्कोचभावः   
प्रतीयते । व्यञ्जनवर्णेष्विव स्थौल्यानुभवात् । ननु परावाचो विमर्शस्य   
सङ्कोचः स्वभावश्चेत् तदानीं खलु सङ्कोच भावोपलक्षित -   
ऋकारऌकारात्मकप्रमाणत्वोपपत्तिरिति परावाचो विमर्शस्य   
सङ्कोचस्वभावतामुपपादयति - सङ्कोचेति । चिदचिद्गगनस्य   
चिदचित्सामरस्यरूपस्य गगनस्य विश्रान्तिः सङ्कोच एव ।   
वाणीविमर्शदशायां विश्रान्तस्वभावः पूर्णतयाऽनुभूयते । स एव   
स्वभावो यथानुसन्धानभूमिकां प्रतिगृह्णाति तथा   
ग्राह्यग्राहकोभयाभासात्मकविमर्शरूपेण सङ्कुचति । गगनस्य   
शब्दाकारेण खलु सङ्कोचः । विश्रान्तिरूपस्य गगनस्य   
शब्दरूपविमर्शानां सङ्कोच इत्युपपन्नम् । ननु पूर्णतया स्थितं   
तद्विश्रान्तिगगनं कुतो हेतोर्विमर्शात्मना सङ्कोचभावं प्राप्नोतीत्यत आह   
- तद्व्योमेति । तद्व्योम विश्रान्तिगगनं विमर्शे प्रकृतौ स्वभावे सति   
सङ्कुचति । विमर्शात्मना सङ्कोचभावपरिग्रहो विश्रान्ति तत्त्वस्य स्वभावः   
न कश्चिदप्यत्र हेतुरिति भावः ॥ २ ॥  
  
प्। ६१)  
  
धर्मे स्वके स्वरसवाहिनि वाक्स्वरूपे  
लग्नं परं गगनमप्युपयाति सत्ताम् ।  
सत्त्वाय नित्यमुपगूढाविमर्शतत्त्वं  
तद्धर्मतां गगनमप्युपयाति चित्रम् ॥ ३ ॥  
  
इदानीं कार्यरूपजगद्बीजस्य विमर्शस्य कारणरूपजगद्बीजत्वमपि   
प्रतिपादयन् महत्त्वतां व्युत्पादयति । धर्म इत्यादि - स्वरसवाहिनि स्वत एव   
प्रवहणशीले न त्वन्यप्रेरणया तथात्वे तस्यापि प्रेरकस्य   
प्रेरणसङ्कल्परूपं विमर्शं विना प्रेरणानुपपत्तेः तस्यापि विमर्शस्य   
विमर्शान्तरं विनाऽप्रवहणमित्यनवस्थया विमर्शस्य पर्यन्ततया   
स्वरसवाहित्वमङ्गीकार्यम् । अतः स्वरसवाहिनि वाक्स्वरूपे चिद्धर्म एव च चितो   
जननलयाच्चेति प्राक्प्रतिपादितमर्यादया धर्मे विमर्शस्वरूपे स्वके धर्मे   
लग्नं सत् परं गगनमपि चिदचित्सामरस्यरूपं विश्रान्तितत्त्वमपि   
सत्तामुपयातीति विमर्शसीमानुप्रवेशा भावात् । नास्त्येव सा चिदपीति   
प्रागुक्तक्रियया विश्रान्तितत्त्वस्यापि स्वरूपासिद्धेः । अतः सत्त्वाय सत्तासिद्धये   
नित्यं नियतम् उपगूढविमर्शतत्त्वम् आलिङ्गितविमर्शतत्त्वं गगनमपि   
चिदचित्सामरस्यरूपं विश्रान्तिगगनमपि तद्धर्मतां तस्य विमर्शस्य   
धर्मतामुपयाति । चित्रम् अन्योन्यधर्मधर्मित्वमद्भुतमित्यर्थः ।   
प्राक्प्रतिपादितोऽयमर्थः विमर्शस्य सर्वप्रकारजगन्मूलत्वप्रवचनप्रस्थाने   
विमर्शप्रभावव्युत्पादनायाऽनुस्मृत इति निरवद्यम् ॥ ३ ॥  
  
प्। ६२)  
  
तस्मात्परैव जननी समुपासनीया  
व्योम्नः परस्य गतजाड्यमियं हिरूपम् ।  
बध्नाति चेयमिदमंशसमुच्छ्रयेण  
जन्तून् विमोचयति चोन्नमिताऽहमंशात् ॥ ४ ॥  
  
अतः सर्वमूलतया विमर्शतत्त्वमेवोपासनीयमित्याह - तस्मादित्यादि ।   
तस्माद्विश्रान्तेरपि मूलत्वात् कारणत्वात् जननी सर्वमूलत्वात् सर्वमातृका   
परैव विमर्शशक्तिरेव समुपासनीया । एवकारः पर्यालोचितो वाऽस्य   
निर्णयमभिधत्ते । तामेव पर्यालोचनामुद्घाटयति व्योम्न इत्यादि । परस्य   
व्योम्नः उपास्यत्वेन सम्भावितस्येति भावः । गतजाड्यं निर्विमर्शतया   
सम्भावितजाड्यशङ्काव्यपेतं रूपम् । इयं हि खलु परावाक्   
चेतनरूपतयोपास्यत्वेना।भिमतस्य परमगगनस्य चैतन्यकलास्थानम् अत   
एवाऽव्यक्तचैतन्यादंशात् अभ्यर्हितेति भावः । अनेन विमर्शस्य   
प्रकाशैकात्म्यमुपपादितम् । विमर्शस्य परमोपास्यत्वकथनात्तदात्मकस्य   
प्रमाणतत्त्वस्य विशेषेण उपास्यत्वमुपपादितम् । अयमर्थो   
महायन्त्रप्रथमोपासनायोग्यप्रमुखपदचतुरस्ररूपस्य प्रमाणचक्रस्य   
सन्निवेशादभिव्यक्तः उपास्यत्वेन व्युत्पादितस्य   
विमर्शस्यैवोपासनाप्रवृत्तिमूलं बन्धमोक्षैककर्तृ प्रतिपादयति   
बध्नातीत्यादि । इयमेव विमर्शरूपिणी परा इदमंशसमुच्छ्रयेण   
स्वस्वरूपोभयभागयोर्भेदाभेदरूपयोरिदमहमंशयोर्मध्ये   
इदमंशसमुच्छ्रयेण जन्तून् बध्नाति । सर्वत्र वस्तुनि इदमाकारप्रतीतौ   
देहमात्रेऽप्यहमाकारप्रतीतौ सैवोच्छ्रितेदग्ताप्रतीतिः खलु बन्धः ।   
उन्नमिताऽहमंशाज्जन्तून् विमोचयति च । इदम्प्रतीत्यन्यथाभावेन   
सर्वत्राऽहन्ताप्रतीत्यौल्बण्यमेव च मोक्ष इति भावः ।   
अनयोर्बन्धमोक्षयोर्विमर्शरूपिणी पराशक्तिरेव मूलं स्वरसवाहिनी खलु   
परा यस्य यस्यहृदये इदन्तौल्बण्येनाऽहन्तान्यग्भावेन प्रवहति स स बद्धो   
भवति यस्य यस्य हृदये अहन्तौल्बण्येन इदन्तान्यग्भावेन प्रवहति स स   
मुक्तो भवतीति भावः ॥ ४ ॥  
  
प्। ६३)  
  
त्रेधेदमित्यहमिति स्फुरणात्मिकाया-  
स्तस्याः स्वरूपमुभयांशसमाऽसमत्वे ।  
तद्धर्मसङ्गतिवशेन तथा त्रिरूपो  
धर्मीं च चैत्यचितिमेलनसिद्धरूपः ॥ ५ ॥  
  
पूर्वसूत्रेण इदमहमत्मकौ प्रत्ययौ विमर्शरूपिण्याः परायाः स्वरूपे   
उभौ भागाविति सूचितम् अनेन सूत्रेण तमेवार्थं स्फुटीकरोति - त्रेधेत्यादि   
। इदमित्यहमिति यत् स्फुरणद्वयं तदात्मिकायाः तस्याः परायाः स्वरूपं   
त्रेधा भागत्रयविशिष्टत्वदिति भावः । के ते भागा इत्यत्राह उभयांशेत्यादि ।   
इदमित्यहमिति स्फुरणरूपयोरुभयोरंशयोः समासमत्वेन त्रिधेत्यन्वयः ।   
इदमहमंशयोः साम्यमेको भागः तयोरसमत्वे इदमिति   
स्फुरणोल्बणतायामेको भागः अहमिति स्फुरणोल्बणतायामन्यो भाग इति तौ   
द्वौ भागौ समत्वभावेन सम्भूय त्रयो भागाः । अत्रापि   
जडाजडसाम्यानामिव भागकरणं विना प्रत्येकं सर्वसन्निविष्टानां   
समत्वादिस्वरूपाणामंशत्वमुपचारः । एवं धर्मरूपं विमर्शं   
पर्यालोच्य प्रक्रियासाम्येन प्राक्प्रतिपादितस्यापि धर्मिणस्त्रिरूप्यमनुस्मरति   
तद्धर्मेत्यादि । तद्धर्मसङ्गतिवशेन उक्तनवीनत्रिरूपस्य तस्य   
विमर्शात्मनो धर्मस्य संसर्गवशेन धर्मी च तथा त्रिरूपः   
त्रैरूप्योपलक्षितं धर्मिणं प्रदर्शयति चैत्येति । चैत्यचितिमेलनसिद्धरूपः   
व्याप्तिमता चैत्येन व्याप्तिमत्या चिता तदुभयमेलनेन सिद्धस्वरूप इत्यर्थः ।   
इदन्तोल्वणविमर्शसङ्गतिवशात् व्यापकचैत्यरूपः धर्मी   
अहन्तोल्वणविमर्शसङ्गतिवशात् व्यापकचिद्रूप् धर्मी इदन्ताऽहन्तासाम्येन   
स्तिमितविमर्शसङ्गतिदशा चिच्चैत्यसामरस्यरूपो धर्मीति विवेकः ॥ ५ ॥  
  
प्। ६४)  
  
विश्रान्तिधामनि निजाश्रययोर्विमर्श-  
श्चिच्चैत्ययोर्भवपदे स्वयमाश्रयोऽपि ।  
एतद्द्वयं निजसमाश्रयमेव कुर्वन्   
स्वैरक्रमेण विलसत्यबहिर्बहिश्च ॥ ६ ॥  
  
अथ सूत्रत्रयेण परमशिवभट्टारकस्वातन्त्र्यशक्तेर्विमर्शस्य   
निराधारविलसनचमत्कारान् प्रदर्शयति - विश्रान्तीत्यादि । विमर्शः कर्ता   
विश्रान्तिधामनि विश्रामपदे सुषुप्तावित्यर्थः । निजाश्रययोः   
चिच्चैत्ययोर्विश्रान्तेः निःशब्दतया विमर्शश्चिच्चैत्ययोराश्रितो लीन   
इत्युपपन्नम् । भवपदे संसारपदे स्वयमाश्रयो भवपदस्य   
विकल्पमूलत्वाद्विकल्पस्य विमर्शत्वात्तत्र पदे प्रमात्रादिकः सर्वोऽप्यर्थो   
विमर्शमूल एवेति चिच्चैत्ययोः प्रमात्रोरपि विमर्शाश्रितत्वम् । तथा   
धर्मिणोरप्याश्रयो विमर्श एतद्द्वयं चिच्चैत्यरूपं धर्मिद्वयं   
निजसमाश्रयमेव स्वमाश्रयमेव कुर्वन् अबहिः - अन्तः सीमायाम् ।   
बहिश्च बहिःसीमायां च स्वैरक्रमेण बाह्यादभ्यन्तरं वा   
अभ्यन्तराद्बाह्यं वेति एवमादिभिः स्वरसप्रवहणक्रमैर्विलसति ॥ ६ ॥  
  
प्। ६५)  
  
स्वप्ने स्फुरत्यबहिरिन्द्रियमूर्तिरन्त-  
र्बाह्ये बहिःकरणमूर्तिरथ प्रबोधे ।  
सङ्कोचमाश्रयति पूर्वपदेऽत्र किञ्चि-  
दत्यर्थमुत्तरपदे तु तमादधाति ॥ ७ ॥  
  
स्वप्नेत्यादि । स्वप्ने अबहिरिन्द्रियमूर्तिर्मनोबुद्धिस्वरूपः   
अन्तरभ्यन्तरकक्ष्यायां स्फुरति । जगद्रूपं स्वविलासं दर्शयतीति भावः ।   
स्वप्नशब्दः प्रकृतिसंसारस्याप्युपलक्षकस्तत्रापि मनोबुद्धिरूपेण   
विमर्शस्य जगदुद्वमनात् । अथानन्तरं प्रबोधे सुषुप्तिनिवृत्त्या   
शुद्धजाग्रद्रूपे प्रबोधे बहिः कारणमूर्तिः   
श्रोत्रादिवागादिज्ञानकियेन्द्रियस्वरूपः । बाह्ये बाह्यकक्ष्यायां स्फुरतीति   
सम्बन्धः । अत्र स्वप्नजाग्रद्रूपपदद्वये यत्पूर्वपदं स्वप्नस्तत्र   
किञ्चित्सङ्कोचमाश्रयति । सुषुप्तौ विश्रान्त्यैकरस्येन पूर्णस्य विमर्शस्य   
तदन्तरपदे स्वप्ने ईषत्सङ्कोचस्तद्वशात् प्रमातृप्रमेययोरपि तथात्वम्   
तमेव जाग्रत्सङ्कोचमाह उत्तरपदेत्विति । उत्तरपदे स्वप्नान्तरपदे जाग्रति   
अत्यर्थमतिमात्रं तं सङ्कोचमादधाति अङ्गीकरोति ॥ ७ ॥  
  
प्। ६६)  
  
सङ्कोचवर्तिपरसीमनि बाह्यरङ्गे  
व्याप्तिं समर्पयति नान्तरधाम्नि पूर्णे ।  
विश्रान्तिमर्पयति पूर्णतरामितोऽपि  
माया चमत्कृतिमवाप्य जडो विमर्शः ॥ ८ ॥  
  
पशोः संसारपदे विमर्शस्य मायाचमत्कारपरिग्रहेण विपरीतप्रतीतिरूपेण   
विलसनं दर्शयति -  
  
सङ्कोचेति । सङ्कोचवर्तिपरसीमनि सङ्कोचभावपरमपदे बाह्यरङ्गे   
जाग्रत्पदे व्याप्तिं समर्पयति पूर्णतामारोपयति । घटपटादीनां प्रस्फुटं   
साक्षात्करणेन जाग्रत्प्रकाश एव पूर्ण इत्यनुसन्धत्ते । पूर्णे जाग्रदपेक्षया   
पूर्णे सङ्कोचस्येषन्मात्रत्वात् । आन्तरधाम्नि आन्तरकक्ष्यायां स्वप्न   
इत्यर्थः । अत्र व्याप्तिं पूर्णतां न समर्पयति स्वप्नप्रकाशस्य   
जाग्रत्प्रकाशादल्पत्वमनुसन्धत्ते । साक्षात्कृतानामपि घटपटादीनां   
जाग्रदुदये अन्तर्धानात्स्वप्नप्रकाशस्य निष्प्रकाशसुषुप्तिकल्पत्वमेवेति   
प्रतिपद्यत इत्यर्थः । इतोऽपि स्वप्नात् पूर्णतरामतिपूर्णां विश्रान्तिसुषुप्तिमितोऽपि   
स्वप्नादल्पमिति सङ्कोचपदं प्रतिपद्यते कस्यचिदपि घटपटादेरप्रतिपत्तेरिति   
भावः । एवं विमर्शस्य विपरीतप्रतिभाने निमित्तमाह - मायेत्यादि । माया   
चमत्कृतिमवाप्य जडः सन् विमर्श एव विपरीतरूपो भवतीत्यर्थः । न   
क्वचिन्माया विद्यानामतत्त्व । विमर्श एवेदन्तौल्वण्येन   
सम्भासमानामायेत्युच्यते स एवाहन्तौल्बण्येन भासमानो विद्येति   
व्यपदिश्यत इति वेदितव्यम् ॥ ८ ॥  
  
प्। ६७)  
  
इच्छाद्वयान्तरितमानयुगे यवर्गे  
स्वाप्ने जडा खलु दशा समवेक्षणीया ।  
मातृत्वमत्र मनसो हि लकारमूर्तेः  
स्वप्नो हि मानसिकसंसरणं प्रसिद्धम् ॥ ९ ॥  
  
इदानीमिच्छामात्रसंसारस्य सुषुप्तेरनन्तरं ज्ञानक्रियासंसारयोः   
स्वप्नजाग्रतोर्मध्येविसर्गप्रकरणत्वात् क्रियाप्राधान्येन यद्यपि जाग्रतः   
प्रथमविवेकौचित्यं तथास्योत्पत्तिक्रियासृष्ट्या ज्ञानस्य प्रथमत्वात्   
ज्ञानसंसारस्य स्वप्नस्य प्रथमं विवेकमाचरमाण ईषत्सङ्गोचरूपां   
स्वप्नदशामीषत्सङ्कोचवति यवर्गे निरूपयति -  
  
इच्छेति । इच्छाद्वयान्तरितमानयुगे स्वरपदप्रक्रियानुसारेण   
इकारोकारसङ्कोचरूपयोः यकारवकारयोः जडाजडेच्छात्वम् तेन   
इच्छाद्वयेन अन्तरितं मध्येकृतं मानयुगम् ।   
ऋकारऌकारसङ्कोचरूपरेफलकारात्मकं क्रियाज्ञानरूपं   
प्रमाणयुगं यत्र तस्मिन् यवर्गे जडा स्वाप्ने दशा जीवसम्बन्धिनी   
भेदस्वप्नदशा समवेक्षणीया खलु यवर्गस्वप्नदशयो   
रीषत्सङ्कोचरूपयोः सादृश्ययोगादिति भावः । अत्र स्वप्ने लकारमूर्तेर्मनस   
एव प्रमातृत्वम् । लकारः खलु ज्ञानप्रमाणस्थानीयः । अन्तःकरणसंसारे   
स्वप्ने ज्ञानरूपे प्रमाणं मन एव न तु श्रोत्रादयो न तु   
स्वतन्त्राणीन्द्रियाण्येव निजनिजेषु विषयेषु प्रवर्तन्त इत्यनुभवः । मनसः किं   
स्वरूपं वेत्यत आह श्रोत्रादीनां बहीरूपमान्तरंरूपं चेति रूपद्वयं   
यथा(दा) श्रोत्रादयो बहिर्निमीलिता अन्तः प्रवर्तन्ते तथा(दा)   
श्रोत्रादीनामेव तथान्तरं रूपं मन इत्युच्यते यदा बहिरुन्मीलिताः प्रवर्तन्ते   
तदानीं श्रोत्रादिव्यवहार इति विज्ञेयम् । अन्तः श्रोत्रादीनामन्तः पदे मन इति   
व्यावहारात् । ज्ञानेन्द्रियस्थानीयो लकारो मन एव एवं कर्मेन्द्रियस्थानीयो   
रेफो बुद्धिः कर्मेन्द्रियाणामप्यान्तररूपं बुद्धिरित्यवगन्तव्यम् । स्वप्ने   
मनस एव प्रमात्रादित्रिपुटीभावपरिग्रहचमत्कारेण संसरणं न तु   
तात्विकदेहरूपस्य प्रमातुः तथात्वे स्वप्नानुभूतानामर्थानां जाग्रति   
सम्पातप्रसक्तेः । अतो मनस एव महाशक्तेर्विमर्शस्य त्रिपुटीरूपेण स्वप्ने   
विलसनं तस्यैव मनसो बहिरपि श्रोत्रादिरूपस्य विषयाकारेण विलसनमिति   
जगतो न कुत्रापि बहिरन्तर्वा विमर्शादन्यतः परमाण्वादेः सिद्धिरिति   
गुरुकठाक्षनिरस्तमायान्धकाराणां सम्प्रतिपन्नम् । स्वप्न संसारस्य   
तत्त्विकदेहप्रमातृकर्तृकत्वे जाग्रति तत्सम्पादौचित्यात्तत्सम्पातस्यादर्शनात्   
स्वप्नो मनोविलास इति लौकिकस्यापि सम्प्रतिपन्नमिति तदपेक्षया स्वप्ने   
निर्विवादं मनस एव प्रमातृत्वमिति तथोक्तं   
तामेवलौकिकसम्प्रतिपत्तिमुद्घाटयति - स्वप्नो हीति ॥ ९ ॥  
  
प्। ६८)  
  
स्वस्यैव शक्तिरवमर्शमयी स्वगर्भे  
ग्रस्तस्तयैव मनसा वपुरादिमूर्त्या ।  
आत्मास्वरश्मिपटलस्थगितोऽर्यमेव  
नाभति किञ्चिदपि कञ्चुकपञ्चकान्तः ॥ १० ॥  
  
इदानीं चित्तत्त्वस्यात्मनः स्वान्तःस्थयैव विमर्शपर्यायया मनः   
शक्त्या(क्तौ) देहाद्यन्तःप्रपञ्चस्य   
पृथिव्यादिबाह्यप्रपञ्चरूपिण्या(ण्यां) संवरणचमत्कारं   
व्युत्यादयति -  
  
स्वस्यैवेत्यादि । अवमर्शमयी विमर्शरूपिणी शक्तिः स्वस्यैव ।   
स्वसम्बन्धिन्येव । अस्याः स्थितिरपि स्वगर्भे । धर्मत्वात् मनसा मनोरूपिण्या   
तयैव वपुरादिमूर्त्या देदपृथिव्यादिप्रपञ्चभूमिकापरिग्राहिण्या ग्रस्तः   
व्याप्तः । अनेन प्रपञ्चेन अहङ्कवलित इति विमर्श्यैव   
विपरीतप्रतीतिचमत्कारभावाद्भ्रसनचमत्क्रियाविषयः न तु परमार्थतो   
ग्रस्तः । विद्योदयानन्तरं स्वरूपपर्यालोचनायां स्वस्य प्रपञ्चेन   
कबलनं विमर्शचमत्कारमात्रे पर्यवस्यतीति स्वधर्मविलास स्तेन कथं   
स्वस्यावरणमित्येतदुपमामुखेन समर्थयतिस्वरश्मीति । स्वरश्मिपटलेन   
स्थगितः छन्न अर्यमा सूर्य इव कश्चुकपञ्चकस्य   
मनःशक्तिसमुन्मिषितपरिच्छिन्नसङ्कल्परूपवेद्यादिपञ्चाङ्गपदात्मनः   
। अतः व्याप्यकक्ष्यायां स्थित इत्यर्थः । नाभाति न प्रभाति । यथा सूर्यः   
स्वरश्मिपटलेनैवाच्छादितो न दृग्विषयबिम्बः तथायमप्यात्मा   
स्वशक्तिविलासेन । अत एव स्वरश्मिचक्ररूपेण प्रपञ्चेन   
च्छन्नोन्तर्हितचिदात्मकमूलरूप इत्युपपन्नमिति भावः ॥ १० ॥  
  
प्। ६९)  
  
आत्मान्वितं वपुरहङ्कृति धीमनांसि  
त्रीण्यान्तराणि करणानि पदं प्रमातुः ।  
एतन्मनोविलसितं यदि पञ्चरूपं  
मायापदं पदमिदं प्रकृतेस्तु साक्षात् ॥ ११ ॥  
  
अथ विसर्गव्याप्तिविषयतया सम्भावितपञ्चाङ्गकस्य स्वप्नपदस्य   
संस्थानमुपदर्शयन् वक्ष्यमाणप्रकृतेः   
संसारपदादन्यभेदमुपपादयति -  
  
आत्मेत्यादि । आत्मान्वितं वपुः आत्मना सह परिगणितं वपुः ।   
अहङ्कृतिधीमनांसि अहङ्कारबुद्धिमनोरूपाणि । त्रीण्यान्तराणि करणानि ।   
सम्भूय पञ्चाङ्गकम् स्वप्नरूपं प्रमातुः पदं पदमित्यस्मिन्नर्थे   
प्रमातुरात्मन एव स्वाम्यमुक्तम् । अस्य   
पदस्यात्मशक्तिमनोविलासरूपत्वादात्मविलासरूपत्वमर्थात्सिद्धमिति जाग्रति   
मानसिकसंसारूपं प्रकृतिपदं वक्ष्यमाणपवर्गरूपम् । तत्राप्यात्मा   
वपुः पर्यायप्रकृतिः अहङ्काराद्यन्तःकरणत्रयमिति पञ्चाङ्गं पदम् ।   
तथा च प्रकृतिपदात् स्वप्नपदस्य को भेद - इत्यत्राह एतदित्यादि ।   
एतत्पञ्चरूपं पदं मनोविलसितम् । यदि मनस एव तात्त्विकदेहे   
प्रमातृनिर्व्यपेक्षस्य यदि विलसितं तदानीं स्वप्नपर्यायं मायापदं   
भवति साक्षाच्चेदहमेवं स्मरामीति जाग्रत्प्रकृतिरूप प्रमातृमूलं चेत्   
प्रकृतेः - पदं भवतीति भावः ॥ ११ ॥  
  
प्। ७०)  
  
मायापदे स्वमन एव शरीरताभा-  
गित्यादिशन्त्यणुविदोऽत्र वकारगर्भे ।  
तद्बाह्यतोऽपि च लकारमनुस्मरन्तः  
पञ्चाङ्गकं पदमिदं चतुरङ्गमेव ॥ १२ ॥  
  
ननु स्वप्नपदं विसर्गव्याप्तिविषयतया पञ्चाङ्गकमित्युक्तम् । तत्र   
यकारादिवकारान्ताश्चत्वारो वर्णाः   
जडाजडेच्छाप्रमाणद्वयाज्जडेच्छास्थानीयविसर्गप्रमातृस्थानं वर्णो   
न श्रूयते वहिश्च न दृश्यते । तत्कथमस्य पदस्य पञ्चाङ्गत्वमित्यत्राह -    
  
मायेत्यादि । अणिविदो मन्त्रविदः । मायापदे स्वप्नपदे । भेदविमर्शो   
मायाभेद विमर्शस्य स्वप्न एव प्रथमाभिव्यक्तिस्थलमिति स्वप्नपदे   
मायापदमिति च व्यवहारः । तत्र पदे मन एव कालरूपः शरीरताभाक्   
देहप्रमातृभावभाक् । मनोव्यतिरेकेण स्वप्ने व्यवहर्ता देहो नास्तीति   
प्राक्प्रतिपादितम् । अतो मनस एव देहत्वमित्यादिशन्ति । कुर्वन्तर ?   
(अत्र)रवकारगर्भे वकारस्यान्तः यकारानन्तरपद इत्यर्थः ।   
तद्बाह्यतोऽपि च वकारात्पूर्वप्दे च लकारमनुस्मरन्तः अनुयोजयन्तः । मनः   
स्थानीयस्य वियोजने मन एव देहत्वं प्राप्तमिति प्रतीयते । अतस्तथायोजनेन   
सम्प्रदायप्रवर्तनमेवोपदेश इति भावः । वकारात्पूर्वपदे   
बाह्यत्वेनाभिमते मनःस्थानीयो लकारोऽनुसन्धेयः । वकारात्परपदे   
आन्तरत्वेनाभिमते देहस्थानीयस्य लकारस्य सन्निवेश इति । ननु विसर्गव्याप्तिपदे   
विसर्गप्रमातृरूपस्य देहस्य कथमात्मस्थानियस्य वकारस्य गर्भे   
सन्निवेश इत्यत्रोच्यते - स्वप्नपदे विसर्गस्य स्थितिर्बिन्दुगर्भ एव तथापि   
विन्दोर्विसर्गेणाव्याप्तिप्रतीतिः । अत एव स्वप्नस्य चिदचिद्व्याप्तिप्रदेशे   
विसर्गप्रमातृरूपस्य देहस्य कथमात्मस्थानियस्य वकारस्य गर्भे   
सन्निवेश इत्यसङ्केतस्थानतया मिश्राद्वयं वक्ष्यति । जाग्रति तु   
विसर्गप्रमातुर्बिन्दुबहिर्भागसन्निवेशः । अत एव तस्याशुद्धता वक्ष्यते ।   
देहस्यात्मान्तर्गत्वेन अन्तःकरणत्रयस्यात्मान्तर्गतत्वमनुमेयम् ।   
तद्बहिर्गतत्वसन्निवेशस्तद्व्याप्तिप्रतिपत्त्यपेक्षयोपपद्यत इति निरवद्यम् ।  
  
नन्वेतत्पदं पञ्चाङ्गकमुक्तम् तथा चेच्चतुरङ्गकेण शवर्गेण सह   
अष्टकोणे कथं समसङ्ख्यया सन्निवेशमर्हति । अथास्य चतुरङ्गत्वे   
विसर्गव्याप्तिर्न सङ्गच्छत इत्यत्राह - पञ्चाङ्गकमित्यादि । वकारस्य   
बहिरेव लकारसन्निवेशे चतुरङ्गमेव सत्साम्प्रदायिकेन वकारगर्भे   
लकारगर्भसन्निवेशरहस्येन पञ्चाङ्गकं चेति विशेषज्ञैः सम्प्रतिपद्यते   
इति विज्ञेयम् ॥ १२ ॥  
  
प्। ७१)  
  
पृथ्वी लकार इह देहमयी स्वधामा  
कर्तृज्ञतेस्य मरुदग्निमयौ यरेफौ ।  
व्याप्ये तयोः क्षितिजलौ(ले) विकृते लवौ च   
स्वात्मस्थितस्य वपुषः करणानि गर्भे ॥ १३ ॥  
  
उक्तमर्यादया विसर्गव्याप्याभिमाने पञ्चाङ्गस्य स्वप्नपदस्याङ्गेषु   
वर्णेषु पशुपदत्वात्पृथिव्यादीनां व्युत्क्रमेण सन्निवेशं दर्शयति -  
  
पृथ्वीत्यादि । इह स्वप्नपदे लकारः वकारान्तर्वर्तिलकारः   
स्वधामाऽन्यस्मिन्पदयाकाशस्थानं प्राप्ता देहरूपिणी पृथ्वी । अस्य   
पृथ्वीरूपस्य देहस्य विसर्गप्रमातुः । मरुदग्निमयौ वाय्वग्निरूपौ यरेफौ   
। कर्तृज्ञते क्रिअयज्ञानकरणे विद्याप्तिपदे सलिलजडाग्निरूपे यत्तत्त्वद्वयं   
तदिदानीं व्युत्क्रमपदे वायुजडाग्निस्थानं यकाररेफरूपेण उपलक्षितम् ।   
पृथिव्यात्मनो देहप्रमातुः चिद्व्याप्तौ साधनभूतं   
क्रियाज्ञानकरणद्वयं भवतीति भावः । क्रियात्मनो देहस्य प्रमातृत्वात्   
तत्साधनमपि क्रियाप्रधानं भवतीति विज्ञेयम् । वकारात्पूर्वो लकारः   
वकार(रात्पर)श्च लकारस्तयोर्यकाररेफरूपवाय्यग्न्योः व्याप्ये   
विकृते विकृतिमापन्ने । प्रकृत्या वाय्वाकाशरूपयोस्तत्त्वयोः   
क्षितिजलभागौ (वि)वकारक्षितिजलौ(ले) । एवं स्वात्मस्थितस्य   
वपुषः आत्मस्थानीयवकारगर्भे स्थितस्य देहस्य विसर्गप्रमातुः गर्भे   
करणानि । भवन्तीति शेषः । विसर्गस्य स्वव्याप्तिपदे चित्पदावच्छेदनियमात्   
आकाशादिरूपस्य विसर्गपदस्य संस्थानविशेषेणैव चिदन(व)च्छेदो   
गम्यते । विसर्गप्रमातृसाधनाभ्यां वाय्वग्निभ्यां   
पृथिवीजलयोरुच्छेदो न सिध्यति । वायुना जलस्योच्छेदः अग्निना पृथिव्या   
उच्छेदः सम्भवति । वायुना पृथिव्युच्छेदोऽग्निना जलस्योच्छेदो न   
सम्भाव्यत इति ॥ १३ ॥  
  
प्। ७३)  
  
मग्नः पुमान्वपुषि चित्तमहङ्क्रियायां  
बुद्धौ जडांशजठरेऽप्यजडस्तदंशः ।  
इत्थं प्रमातरि जडांशगताऽजडांशे  
ज्ञानक्रियान्तरवभाति महानजाण्डः ॥ १४ ॥  
  
इदानीमात्मनः स्वगर्भस्थेनैव देहादिना व्याप्तिं निरूपयन्   
मनोबुद्धिरूपस्य विमर्शस्य देहाहङ्काररूपान्तर्जगदुद्वमनानन्तरं   
बाह्यजगदुद्वमनचमत्कारं दर्शयति -  
  
मग्न इत्यादि । पुमानात्मा वकाररूपः । वपुषि लकाररूपे । मग्नो भवतीति   
शेषः । चित्तं पूर्वलकाररूपं मनः । अहं क्रियायां यकाररूपे अहङ्कारे   
मग्न इत्यन्वयः । बुद्धौ जडांशजठरे । अजडस्तदंशः मग्न इत्यन्वयः ।   
बुद्धेरग्नित्वं जडाऽजडरूपत्वं च प्रतिपादितम् । ननु वायुनाहङ्कारेण   
पृथिवीरूपस्य चित्तस्य कबलनम् अग्निरूपया बुद्ध्या जलरूपस्यात्मनः   
कबलनं पूर्वसूत्रेणोन्मीलितम् । इदानीमात्मनो देहेन कबलनं कथमिति चेत्   
उच्यते । ज्ञानक्रियारूपं करणद्वयं प्रमातुरङ्गमेव । तत्कबलनं   
फलतः प्रमातृकबलनमेवेति न विरोधः । इत्थमुक्तनिमज्जनपक्रियया ।   
प्रमातरि वकाररूपे प्रमातरि । जडांशगताऽजडांशे   
विसर्गतदङ्गनिमग्नस्वात्मस्वकीयाङ्गे सति ज्ञानक्रियान्तः   
मनोबुद्धिगर्भात् । मनोबुद्धिरूपविमर्शगर्भादित्यर्थः । महान् अतिविततः ।   
अजाण्डो ब्रह्माण्डः । अवभाति निर्गच्छति । विमर्शः स्वगर्भादन्तः   
प्रपञ्चोन्मीलनानन्तरं बाह्यप्रपञ्चमुद्वमतीति भावः । स्वप्नपदे   
ब्रह्माण्डस्य पिण्डाण्डं कारणमितिलौकिकस्यापि सम्प्रत्ययः । जाग्रति तु   
ब्रह्माण्डः पिण्डाण्डस्य कारणमिति दक्षिणमार्गलौकिकप्रतीतिः ।   
वाममार्गस्य योगिनस्तु तत्र पिण्डाण्ड एव ब्रह्माण्डकारणमिति निश्चयः   
सिद्धदर्शने । यामले तु तयोरन्योन्यकार्यकारणत्वं यौगपद्यसिद्धेरिति   
शक्त्यात्मनोः पिण्डाण्डब्रह्माण्डयोरविनाभाव इति । अन्तः पदे   
पिण्डाण्डाङ्गं ब्रह्माण्डमिति बहिः पदे ब्रह्माण्डाङ्गं पिण्डाण्डमिति   
समविवेकः ॥ १४ ॥  
  
प्। ७४)  
  
पिण्डाण्डमूलमपि मूलमिवास्य भाति  
ब्रह्माण्डमन्तरमपि बाह्यमिवास्य चित्रम् ।  
मायाविमोहितदृशा तदणुर्निरीक्ष्य  
स्वाङ्गानि पञ्च कलयत्यणुशक्तिकानि ॥ १५ ॥  
  
इदानीं पशोः स्वस्वरूपभूतात् पिण्डाण्डादेवोदितस्य ब्रह्माण्डस्य   
दर्शनेन योऽयं विपरीतप्रतीतिरूपविमर्शविलास स्तं विवृणोति -  
  
पिण्डाण्देति । ब्रह्माण्डपिण्डाण्डमूलमपि स्वप्नेऽपि देहाभिमानिनः विवादं   
मनोमूलत्वात्पिण्डाण्डमूलकमपि अस्य पिण्डाण्डस्य स्वयं मूलमिव भाति ।   
अस्य पिण्डाण्डस्य अन्तरेऽपि मनोनिष्ठत्वादन्तःस्थमपि बाह्यमिव भाति ।   
चित्रमद्भुतम् । स्वान्तःस्थस्य स्वव्यापकत्वेन प्रतीतेर्द्भुतत्वात् । अणुः   
सङ्कुचितप्रमाता । तत्तदेवंविधं ब्रहाण्डम् । मायाविमोहितदृशा   
मायाचमत्कारपरिग्रहेण विमोहितया विकृतिं गतया दृशा ।   
दृग्विमर्शेन निरीक्ष्य । पञ्च पिण्डाण्डस्थानानि देहादीनि । स्वाङ्गानि ।   
अणुशक्तिकानि ब्रह्माण्डापेक्षया अत्यल्पसाराणि । कलयति । मनुते ॥ १५ ॥  
  
प्। ७५)  
  
सङ्कॢप्तवायुशिखिभूजलखापकर्षा  
बन्धाः स्युरन्तरणुकस्य कलाप्यविद्या ।  
रागश्च कालनियती इति कञ्चुकास्ते  
मायात्मनः प्रथमकञ्चुकता सुषुप्तेः ॥ १६ ॥  
  
इदानीं पशोः पञ्चमहाभूतात्मकब्रह्माण्डाङ्गदर्शनेन   
सङ्कुचितभूतात्मकस्वस्वरूपपिण्डाण्डाङ्गानामपकर्षसङ्कल्पा एव   
अन्तर्बन्धाः कलादिशब्दव्यवह्रियमाणाः षट्कञ्चुका भवन्तीत्याह -  
  
सङ्कृप्तेति । सङ्कॢप्तवायुशिखिभूजलखापकर्षाः । सङ्कॢप्ताः   
सङ्कल्पिताः वाय्वाद्यपकर्षाः   
यकाररेफलकारवकारलकारस्थानकवाय्वाग्निक्षितिजलाकाशसङ्कोचाः ।   
अणुकस्य परिच्छिन्नप्रमातुः । अन्तर्बन्धाः स्युः । सङ्कल्पानां   
पशोरन्तर्हृदयेऽवस्थानात् प्रपञ्चव्याप्तिलक्षणबन्धमूलत्वाच्च   
अन्तर्बन्धत्वम् । स्वसङ्कल्पवशाद् बद्ध इति प्रसिद्धेः । तेषां   
सङ्कल्परूपबन्धानां यकारस्थानकवाय्वादिक्रमेण   
सिद्धसम्प्रदायप्रसिद्धकलादिषट्कञ्चुकरूपतां क्रमेणानुदिशति -   
कलेत्यादि । यकारस्थानकवायुसङ्कोच सङ्कल्पः कला नाम कञ्चुको भवति ।   
रेफस्थानकाग्निसङ्कोच सङ्कल्पः अविद्या नाम कञ्चुको भवतीति ।   
लकारस्थानकपृथ्वीसङ्कोच सङ्कल्पो राग इति कञ्चुको भवति ।   
वकारस्थानकजलसङ्कोचः सङ्कल्पः कालो नाम कञ्चुको भवति ।   
लकारस्थानकाऽकाशसङ्कोचः सङ्कल्पो नियतिर्नाम कञ्चुको भवति ।   
अपरिच्छिन्नप्रमातृपदे सर्वकर्तृत्वस्य वायोः पशुपदे   
सङ्कोचात्कलामात्रकर्तृत्वमिति कला सर्वज्ञत्वस्याग्नेर्विद्यारूपस्य   
सङ्कोचाद्वैपरीत्ये अविद्यात्वम् पूर्णत्वशक्तेः पृथिव्याः सङ्कोचे   
ममेदमाशास्यमिति स्पृहापर्यायरागोदयाद्रागत्वम् नित्यत्वशक्तेः सलिलस्य   
सङ्कोचे अनित्यताकलनात्कालत्वम् व्यापकत्वशक्तेराकाशस्य सङ्कोचे   
अत्रैवाहमिति देशनियमान्नियतित्वमिति कलादीनामुपपत्तिः । ननु कञ्चुकाः   
षडितिप्रसिद्धिस्तत्र माया प्रथमेति श्रूयते तस्याः कथं नात्र विवेक इत्यत्राह   
- मायात्मन इति । योऽयं पञ्चकञ्चुकरूपात्स्वप्नात्पूर्वभाविनी   
तत्कारणरूपभूता जडसुषुप्तिः । सैव मायाभेदसंसारस्य मूलरूपत्वात्   
तस्या मायात्मनः सुषुप्तेः प्रथमकञ्चुकता क्षकारादि ककारान्तवर्णाः   
शिवादिक्षित्यन्तषट्त्रिंशत्तत्त्वरूपा इति साम्प्रदायिकी प्रसिद्धिः । ते च वर्णा   
द्विरूपेण लकारेण सह पञ्चत्रिंशकेन षकारक्षकारयोरेकवर्णत्वेन   
सम्प्रदाये सम्प्रतिपन्नत्वात् । ततः स्वरवर्गस्य   
मायातत्त्वरूपस्यान्तःस्थःवर्गमूले सन्निवेशे वर्णेषु षट्त्रिंशत्तत्त्वस्थिति   
रविसंवादिनी । स्वर खण्डः खलु व्यापकखण्डस्य मूलम् ।   
यवर्गरूपभेदस्वप्नबीजत्वाच्छवर्गरूपा-भेदस्वप्नविश्रान्तिपदत्वाच्च   
। उत्पत्त्यपेक्षया ज्ञानस्य प्राधान्यं प्रतीत्यपेक्षया क्रियायाः   
प्राधान्यमितिज्ञानक्रियासंसाररूपयोः स्वप्नजाग्रतोर्मध्ये सर्वकारणस्य   
सुषुप्तेः स्वरवर्गरूपस्य सन्निवेश इति स्वरवर्गे स्वप्नवासनारूपयकारो   
मायातत्त्वस्थानमिति विवेकः ॥ १६ ॥  
  
प्। ७६)  
  
कर्तृत्वशक्तिरनिलः सकलज्ञताग्नि-  
र्भूः पूर्णताऽविलयताम्बु वियद्विभुत्वम् ।  
पञ्चापि शक्तय इमा वितताः स्वरूपं  
शम्भोर्भवन्त्यपि च सङ्कुचिताः पशोस्तु ॥ १७ ॥  
  
इदानीं यकारादिस्थानानां वाय्वादीनां भूतानां पूर्णापूर्णतया   
जीवशिवस्वरूपकर्तृत्वादिपञ्चशक्तित्त्वं व्युत्पादयति -  
  
कर्तृत्वेति । अनिलः शिवस्य सर्वकर्तृत्वशक्तिः । अग्निः सर्वज्ञताशक्तिः । भूः   
- पूर्णताशक्तिः । अम्बु - अविलयता नित्यत्वशक्तिः । वियदाकाशः -   
विभुत्वं व्यापकत्वशक्तिः । इमाः पञ्चापि शक्तयः निरताः पूर्णाः   
शम्भोः स्वरूपं भवन्ति । सङ्कुचितास्तु पशोः स्वरूपं भवन्ति । सर्वस्याः   
क्रियायाः स्पन्दरूपत्वात् स्पन्दस्य वायुधर्मत्वाद्बायोः कर्तृत्वशक्तिता ।   
ज्ञानस्य भासनरूपत्वात् भासनस्य तेजोधर्मत्वाद्वह्नेर्ज्ञत्वशक्तिता ।   
सम्पन्नतापर्यायस्य पूर्णत्वस्य   
सकलभोग्यवस्तुमूलत्वात्सकलभोग्यवस्तूनां पृथिवीमूलत्वात् पृथिव्याः   
पूर्णत्वशक्तिता । नित्यत्वस्याऽप्यायनाविच्छेदमूलत्वादाप्यायनस्य   
नित्यत्वशक्तित्वम् । विभुत्वस्य व्याप्तिमूलत्वा   
द्व्याप्तेराकाशधर्मत्वादाकाशस्य विभुत्वशक्तिरिति विवेकः ॥ १७ ॥  
  
प्। ७७)  
  
स्यात्पञ्चशक्तिमयता प्रकृतिः शिवस्य  
स्वान्तर्जगत्कलनमप्यथ देहिनस्तु ।  
बाह्ये जगत्कलनमेव भवेद्विभेदः  
स्वाभ्यन्तरस्थजगतोऽपि विमोहशक्त्या ॥ १८ ॥  
  
शिवयोः पञ्चशक्तिमयत्वे सामान्ये भेदकं धर्ममुत्पादयति -  
  
स्यादिति । शिवस्य पञ्चशक्तिमयता प्रकृतिः स्वभावः स्यात् । अष्टौ मूर्तयः   
शिवस्येति प्रसिद्धिः । तत्र चन्द्रार्कयोस्तेजसि वह्नावन्तर्भावाद्यजमानस्य   
चिदात्मन आकाशे तेजसि शिवान्तर्भावात् ब्रह्माण्डरूपेण परिणताः   
पञ्चमहाभूता एव शिवस्य स्वरूपमाकाशप्रभूतिका इत्युपपन्नम् । शिवस्य   
जीवाद्भेदकं धर्ममाह - स्वान्तर्जगत्कलनमिति ।   
महाभूतपरिणामरूपाणां जगतां भूर्भुवादीनां   
महाभूतेष्वेवावस्थानात् तदात्मनः शिवस्य स्वान्तर्जगत्कलनमेतावती   
शिवस्य प्रकृतिः । अथ देहिनस्तु । अथ पक्षान्तरे । पञ्चभूतात्मकत्वात्   
पञ्चशक्तिमयस्यैव सतः स्वाभ्यन्तरस्थजगतः पिण्डाण्डरूपस्य जीवस्य ।   
पिण्डाण्डादेव ब्रह्माण्डोदयात्तत्रैव तस्य संस्थानात्   
स्वाभ्यन्तरस्थजगतोऽपीत्युपपन्नम् । विमोहशक्त्या विपरीतप्रतीतिरूपविमर्श   
शक्त्या । बाह्ये व्याप्तिपदे । यज्जगत्कलनम् जगतामवस्थानसङ्कल्पः । तदेव   
शिवाद्विशेषः । भेदकोधर्मः । यदा निजस्वरूपं पिण्डाण्डं   
ब्रह्माण्डस्य मूलतया ब्रह्माण्डादधिकं मन्यते । तदा स्वस्वरूपस्यैव   
ब्रहाण्डत्वे तदुत्तीर्णत्वे च प्राप्ते सति विश्वमयविश्वोत्तीर्णस्वभावं   
शिवत्वमेव शिवस्य प्राप्नोतीति भावः ॥ १८ ॥  
  
प्। ७८)  
  
अन्तःस्थितस्य मनसो न हि पूर्तियोग-  
श्चैत्यस्य तत्कबलितत्वविनिश्चयायाः ।  
तद्वच्चितेरपि न पूर्तिरतो दशेयं  
पक्षद्वये स्फुरदपूर्त्यभिपूर्तियोगा ॥ १९ ॥  
  
इदानीं स्वप्नस्य मिश्राध्वताप्रतिपादनाय तत्र चिदचिद्व्यापिसाङ्कर्यं   
दर्शयति -  
  
अन्तरित्यादि । मनसः । अन्तःस्थितस्य चैत्यस्य । देहब्रह्माण्डरूपस्य वेद्यस्य ।   
पूर्तियोगः पूर्त्युपपत्तिः । न हि । तत्कबलितत्वविनिश्चयायाः -   
तेनोभयविधेन चैत्येन कबलितत्वं व्याप्तत्वम् तत्र विनिश्चयः   
प्रतिपत्तिदार्ढ्यम् यस्याः सा तथोक्ता । चितेरपि वकारस्थानकस्यात्मनोऽपि तद्वत्   
न । यथा चैत्यस्य तथेत्यर्थः । पूर्तिः चैत्यस्य चिदन्तर्गतत्वे परमार्थे   
चिद्व्याप्तिरेवास्तु । अन्यथा प्रतिपत्तिदोषेण परमार्थस्य न खलु व्याहतिरिति   
नाशङ्कनीयम् । निर्विकल्पपरमार्थो मूलवस्तु निर्विकल्पवशादेव खलु   
संसाराध्यवसायः । न हि पारमार्थिकः संसारः ।   
अतस्तत्तत्प्रतीतिरूपविमर्शभासिता भावा अतात्त्विकत्वेन नापह्नवनीयाः ।   
तथात्वे सर्वस्यापि संसारस्यापह्नवीयत्वप्रसक्तेरित्यलं   
रहस्योपदेशान्तरायकथाभिः अतश्चिदचितोर्व्याप्तिनिर्णयानैकान्त्यात् । इयं   
दशा । स्वप्नः । पक्षद्वये चिदचिद्रूपे पक्षद्वये । स्फुरदपूर्त्यभिपूर्तियोगा   
स्फुरन्त्योरपूर्त्यभिपूर्त्योर्योगः संसृष्टिरस्यामिति सा तथोक्ता ॥ १९ ॥  
  
प्। ७९)  
  
अध्वा भवेच्चिदपकर्षवशादशुद्धः  
शुद्धस्त्वसौ भवति चैत्यपदापकर्षात् ।  
चिच्चैत्ययोरुपचयाऽपचयाऽविशेषान्-  
मिश्रो हि मायिकपदं भवतीदमध्वा ॥ २० ॥  
  
स्वप्नस्याशुद्धाध्वताप्रवचनप्रस्थाने सर्वस्याप्यध्वनः स्वरूपं   
व्युत्पादयति -  
  
अध्वेति । चिदपकर्षवशाच्चैत्यस्य व्याप्त्या चित्तत्वस्यापकर्षे व्याप्यत्वे प्राप्ते   
तद्वशात् । अशुद्धः अध्वा भवति । यत्र यतो व्याप्यत्वादपकर्षः तदेव   
पदमशुद्धाध्वेति व्यवह्रियते ।   
भेदजाग्रज्जडसुषुप्तिश्चाऽशुद्धाध्वेत्यर्थः । तत्र चैत्यव्याप्तेरैकाधिपत्येन   
चितो व्याप्यत्वात् । असावध्व चैत्यपदापकर्षात् शुद्धो भवति । शुद्ध इति   
व्यवह्रियते । तुर्यपदं शुद्धाध्वा चिद्व्याप्तिरैकाधिपत्येन चैत्यस्य   
व्याप्यत्वात् । इदं मायिकपदं स्वप्नपदम् चिच्चैत्ययोरुपचयापचयाविशेषात् ।   
उपचयो व्यापकत्वम् । अपचयो व्याप्यत्वम् । तयोरविशेषः सामान्यभावः ।   
चिच्चैत्ययोः प्रत्येकं व्याप्य व्याप्तिसामान्यात् मिश्रो ह्यध्वा भवति ।   
मिश्राध्वेति व्यवह्रियते । विश्वस्य चिन्मयत्वपारमार्थ्यात् तद्व्याप्तिप्रतीतिरेव   
शुद्धिः । तद्वान शुद्धः । चैत्यव्याप्तेश्चमत्कारमात्रतया   
चित्स्वरूपावरकत्वेन मलपर्यायतायां चैतव्याप्तिप्रतीतिरशुद्धिः ।   
तद्वानशुद्ध इति वेदितव्यम् । जाग्रदादीनामेव दशानां शिवजीवयोः   
सञ्चरणपर्याये पुनःपुनरभ्यावृत्तिविषयतया व्यवहारः ॥ २० ॥  
  
प्। ८०)  
  
आत्मा वकारवपुषाणुरुकार एव  
देहात्मनैव खलु संसृतिरस्य जन्तोः ।  
देहं च तात्त्विकममुष्य सुषुप्तमेव   
स्वप्ने तदत्र मन एव शरीरताभाक् ॥ २१ ॥  
  
इति मातृकाचक्रविवेके स्वप्नविवेकस्तृतीयः खण्डः ॥  
  
प्रकरणमुपसंहरन् स्वप्ने मनस एव शरीरत्वमिति विप्रतिपत्तिविषयत्वात्   
सविशेषं प्रतिपादयति -  
  
आत्मेति । अकारादिरूपे सुषुप्तिपदे आत्मस्थानीये य उकारः सोऽयमुकाररूप   
एवात्मा स्वप्नपदे वकारवपुषा वकाररूपेण । अणुः सङ्कुचितः । अस्य   
वकाररूपस्य जन्तोः जीवस्य । देहात्मनैव देहरूपेणैव । संसृतिः   
संसरणम् खलु शिववद्देहबन्धं विना निर्मलचिदाकाशरूपेण   
संसरणलीलाचमत्कारानुसन्धानं न सम्भवतीति भावः । अतो जीवस्य   
संसरणे देहमवश्यं स्वप्ने मनः - कल्पितम् तात्त्विकं देहं   
सुषुप्तमेव निमीलितबहिरिन्द्रियग्रामं सच्छय्यातलं न जहातीति भावः ।   
तस्यैव स्वप्नसंसारिणोऽधिष्ठातृत्वे स्वप्नसम्भाविताङ्गुलिच्छेदादेर्जाग्रति   
सम्पातप्रसक्तेः । यद्यपि तात्त्विकस्यापि देहस्य मनोमूलत्वं तथापि   
लौकिकप्रतीत्यपेक्षयाऽतात्त्विकं मनःकृतमित्युक्तम् । तत्तस्मात्कारणाद् अत्र   
स्वप्ने । मन एव । पारिशेष्यादिति भावः । शरीरताभाक् शरीरत्वं भजतीति   
सम्प्रतिपन्नं लौकिकस्यापीत्यर्थः ॥ २१ ॥  
  
प्। ८१)  
  
शम्भोर्दक्षिणमक्षिभूतविततेः शोषे यकारः पटु -  
र्नेत्रं मध्यममुष्य लोकदहने जागर्तिरेफाक्षरम् ।  
विश्वाप्लावककर्मठं पशुपतेर्वामेक्षणे वाक्षरं  
त्रैनेत्रं पदमाददाति जपतामेतत्त्रयं देहिनाम् ॥  
  
सुप्त्या मग्नस्य जलधौ विश्वस्योद्धृत्य धारणात् ।  
मन्त्रविद्भिर्यवर्गोऽयं धारणाशक्तिरुच्यते ॥ १ ॥  
  
स्थितिरिन्द्रे हि विश्वस्य लकारे मानसे तथा ।  
तदिन्द्राख्या लकारस्य मन्त्रवित्साम्प्रदायिनी ॥ २ ॥  
  
वकारं च लकारञ्च भित्वा बुध्यातितीक्ष्णया ।  
(वलभिद्वलभित्प्रोक्तो नवलो नाम राक्षसः ) ॥ ३ ॥  
  
भेदप्रत्ययघस्मरैर्नवरसैः पेयैर्यकारात्मकै-  
?र्लाकारैरुपदंशनैश्च रदनोत्पत्तिक्रियायाः फलैः ।  
मायां ये समुपासते कृतधियस्तेषां यवर्गस्थितं   
मायास्फूर्तिरहस्यमन्तरचिरादुद्योतते स्वात्मनि ॥ ४ ॥  
  
शिवानन्देन मुनिना देशिकादेशवर्तिना ।  
तृतीयं मातृकाचक्रविवेके व्याकृतं पदम् ॥ ५ ॥  
  
इति तृतीयः खण्डः समाप्तः ॥ ३ ॥  
  
  
अथ चतुर्थः खण्डः ॥  
  
इत्यन्तरीषदिह सङ्कुचिते विमर्शे  
सङ्कोचमाश्रयति बाह्यपदे प्रगाढम् ।  
प्रत्येकमेव कलयन्त्यथ भावमेवं  
भूतानि पञ्च जगतो नियतः कलापः ॥ १ ॥  
  
अथ स्कन्धान्तरमारभमाणः पूर्वोत्तरस्कन्धयोः सम्बन्धदर्शनाय   
पूर्वस्कन्धप्रमेयानुवादपूर्वकमुत्तरस्कन्धप्रमेयं प्रस्तौति -  
  
इतीत्यादि । इत्युक्तप्रकारेण । अन्तरन्तःकरणकक्ष्यायाम् । इह स्वप्नदशायाम् ।   
ईषत्सङ्कुचिते विमर्शे बाह्यपदे बाह्येन्द्रियकक्ष्यायाम् । जाग्रति ।   
प्रगाढमतिमात्रं सङ्कोचमाश्रयति । भूतानि जगतो नियतः कलापः । जगतो   
भूतपरिणामरूपत्वात् भूतानां नियमेन जगत्कलापत्वम् । प्रत्येकं   
पञ्चभावं कलयन्ति प्राप्नुवन्ति । विमर्शस्यातिसङ्कोचपदे जाग्रति   
भूतानामप्यतिसङ्कोचपरिग्रहात् । पृथिव्यादीनामेकैकस्य   
पृथिव्यादिपञ्चरूपत्वेनातिसङ्कोचः । पशुप्रमातृपदस्य सलिलस्य   
पुरुषप्रकृत्यादिरूपेण पञ्चभूतात्मतयातिसङ्कोचः ।   
पशुप्रमातृज्ञानेन्द्रियपदायाः पृथिव्याः श्रोत्रत्वगादिरूपेण   
पञ्चभूतात्मतयातिसङ्कोचः ।   
पशुप्रमातृकर्मेन्द्रियपदस्याग्नेर्वाक्पाण्यादिरूपेण   
पञ्चभूतात्मतयातिसङ्कोचः । पशुप्रमातृज्ञेयवेद्यपदस्य वायोः   
शब्दस्पर्शादिरूपेण पञ्चभूतात्मतयातिसङ्कोचः । पशुप्रमातुः   
कार्यवेद्यरूपस्याकाशस्याकाशवाय्वादिरूपेण पञ्चभूतात्मतयाति   
सङ्कोचः । अत्रायमर्थो गम्यते - भूतानां प्रत्येकम्पञ्चभूतात्मतया   
विलसनं स्वभावः सुषुप्तिस्वप्नयोरपि सङ्कोचाविषयत्वान्नोन्मिषति ।   
जाग्रत्यतिसङ्कोचपदे तु समुन्मिषतीति । एतेन भूतानामपि सर्वेषां   
सर्वभूतैः सहाविनाभावसम्बन्ध नियम इति वेदितव्यम् ॥ १ ॥  
  
प्। ८३)  
  
यद्वर्णपञ्चकमपूर्वकमादिवर्ग्य-  
मन्तःस्थतां भजति सङ्कुचिते तदीषत् ।  
तत्कादिवर्गतनुसङ्कुचितं नितान्त-  
मूष्मात्मकं च दधतेऽङ्कुरिताभिपूर्ति ॥ २ ॥  
  
इदानीं जाग्रत्प्रस्तावे कादिमान्तस्पर्शवर्णानां सङ्कोचाधिक्यदर्शनाय   
सर्ववर्णकारणरूपस्याकारादिवर्णपञ्चकस्य स्फुरणे प्रतिपादिप्रक्रियां   
व्युत्पादयति -  
  
यद्वर्णेत्यादि । आदिवर्गः - वर्गाणामादित्वादादिवर्गः स्वरवर्गः । तत्र   
भवम् आदिवर्ग्यम् । अपूर्वकम् अकारः पूर्वो यस्य वर्णपञ्चकस्य   
तदपूर्वकं यद्वर्णपञ्चकम् अकारेकारोकार-ऋकारऌकाररूपम् ।   
तदेवं वर्णपञ्चकम् । ईषत्सङ्कुचितं सत् । ईषत्स्पृष्टताप्रयत्नविषयतया   
ईषत्सङ्कुचितं सत् । अन्तःस्थतां यकारादिरूपतां भजति । इकारस्येषत्सङ्कोचो   
यकारः ऋकारस्य रेफः (ऌ)?इकारस्य लकारः उकारस्य   
वकारः सङ्कोचः । मनस एव लकारस्थानकस्य   
विसर्गप्रमातृपर्यायदेहरूपत्वादकारसङ्कोचो नास्ति ।   
एवमकारादिवर्णपञ्चकस्यैव रूपान्तरमन्तःस्थवर्गः । तदेव   
वर्णपञ्चकं नितान्तं सङ्कुचितं स्पृष्टाविषयतयातिसङ्कुचितं सत् ।   
कादिवर्गतनु - कवर्गादिवर्गपञ्चकस्वरूपम् । अकारस्य सङ्कोचः   
कवर्गः । इकारस्य सङ्कोचश्चवर्गः । ऋकारस्य सङ्कोचष्टवर्गः ।   
ऌकारस्य सङ्कोचस्तवर्गः । उकारस्य सङ्कोचः पवर्गः । अथ तदेव   
वर्णपञ्चकम् । अङ्कुरिताभिपूर्ति - ईषद्विवृत्तिप्रयत्नविषयतया   
अङ्कुरितपूर्णत्वं सत् ऊष्मात्मकं च । (दधते - भजति)   
पवर्गपञ्चकरूपेण सङ्कुचितस्याकारादिवर्णपञ्चकस्येषत्पूर्णत्वरूपा   
ऊष्माण इत्यर्थः । चवर्गस्येषत्पूर्णत्वं शकारः । टवर्गस्येषत्पूर्णत्वं   
षकारः । तवर्गस्येषत्पूर्णत्वं सकारः । कवर्गस्येषत्पूर्णत्वं हकारः ।   
एवं कारणरूपस्याकारादिवर्णपञ्चकस्यैव दशाविशेषास्तत्कार्यरूपाः   
सर्वे वर्णा इति विवेकः ॥ २ ॥  
  
प्। ८४)  
  
स्थानेन साधितधराप्रभृतिस्वभावे  
वर्णोत्करे भवति मातृपदं पवर्गः ।  
आत्मा मनस्तदनु बुद्धिरहङ्क्रिया च ।  
प्राक् चेतसः प्रकृतिरप्यवरोहभङ्ग्या ॥ ३ ॥  
  
अथ स्पर्शकदम्बकस्य स्थानवशात्पृथिव्यादिरूपत्वविवेकं   
प्रागुक्तप्रमेयतया सूचयन्निति तत्प्रमातृपदस्य पवर्गस्य वर्णपञ्चके   
तत्प्रतिपाद्यं तत्त्वपञ्चकं व्युत्पादयति -  
  
स्थानेति । स्थानेन कण्ठताल्वादीना । साधितधराप्रभृति स्वभावे   
प्रागुक्तप्रक्रियया नीचोच्चस्थानेपर्यालोचनया निश्चित पृथिव्यादिस्वभावे ।   
वर्णोत्करे स्पर्शवर्णकदम्बके । पवर्गो मातृपदं प्रमातृपदं भवति   
। यद्यपि कवर्गस्यैव व्यापकतया प्रमातृपदत्वं तथापि चैत्यस्य   
प्रमातृत्वं वैकारिकं चितः प्रमेयत्वं च तथेति चित्पदस्य पवर्गस्य   
प्रमातृपदव्यवहारः पूर्व(शा)शसनयेति निरवद्यम् ।   
अवरोहभङ्ग्या विलोमक्रमेण । मकारमारभ्य पकारपर्यन्तमित्यर्थः ।   
आत्मा मनः बुद्धिः अहङ्क्रिया प्रकृतिरितिपवर्गवर्णानां विलोमक्रमेण   
तत्त्वपञ्चकस्वरूपता । तद्भावकत्वे तत्स्वरूपत्वमुपचारतः । मकार आत्मा   
पुरुषतत्त्वमित्यर्थः । भकारो मनस्तत्त्वम् । बकारोबुद्धितत्वम्   
फकारोऽहङ्कारतत्त्वम् । पकारः प्रकृतितत्त्वमिति विज्ञेयम् ।   
पकारादिवर्णपञ्चकस्य पृथिव्याद्याकाशान्तरा(ता)यां सत्यामेव   
प्रकृत्यादिव्यवहारः । पृथिव्यंशः प्रकृतिः । जलांशोऽहङ्कारः ।   
अग्न्यंशो बुद्धिः । वाय्वंशो मनः । आकाशांशः पुरुष इति विवेकः ।   
एवमितरवर्गचतुष्टयस्यापि प्रथमवर्णादारम्य पृथिव्याद्यंशतत्वे   
सत्येव वक्ष्यमाणतत्तत्तत्त्वरूपता विज्ञेया ।  
  
ननु पुरुषतत्त्वानन्तरं प्रकृतितत्त्वमिति प्रवादः तत्कथमत्र क्रमविरोध   
इत्यत्राह - प्राक्चेतस इति । चेतसो मनसः प्राक् प्रथमं प्रकृतिरिति   
तत्त्वोदयक्रमः । आकाशपृथिवीरूपयोः पुरुषप्रकृत्योर्धर्मिणोरनन्तरं   
तद्धर्मभूतानां मनोबुद्ध्यहङ्काराणामुदयस्योपपत्तिः तथापि तेषां   
धर्माणां धर्मिद्वयमध्य एवोदयात् मध्यगता परिगणना उदयापेक्षया   
धर्माणां धर्मिद्वयानन्तर्य मनवस्थित्यपेक्षया तु   
धर्मिद्वयमध्यत्वमिति भावः । मध्यत्वेऽपि मनसः   
पुरुषधर्मत्वात्तत्समीप एवावस्थानम् अहङ्कारस्य प्रकृतिधर्मतया   
प्रकृतिसमीप एव स्थितिः मनोऽहङ्कारयोर्मध्ये उभयधर्मस्य बुद्धेः   
स्थितिरिति विज्ञेयम् । विसर्गव्याप्तौ प्रकृत्यहङ्कारबुद्धिमनः पुरुषा इति   
बिन्दुव्याप्तौ पुरुषमनोबुद्ध्यहङ्कारप्रकृतय इति क्रमः तदत्र   
विसर्गव्याप्तेः प्राथम्यात् प्रकृत्यादिकः क्रमोऽङ्गीकर्तव्यः ॥ ३ ॥  
  
प्। ८६)  
  
श्रोत्रादिकं खलु तवर्गमयं विलोमा-  
द्वागादि पञ्चकमिदं च टवर्गरूपम् ।  
शब्दादि खाद्यपि चवर्गकवर्गरूप-  
मेतानि वायुदहनाम्बुमहीविलासाः ॥ ४ ॥  
  
पवर्गवर्णप्रतिपाद्यानि तत्त्वान्युक्त्वा तवर्गादिवर्णप्रतिपाद्यान्यपि तत्त्वानि   
व्युत्पादयति -  
  
श्रोत्रादिकमित्यादि । श्रोत्रादिकं श्रोत्रत्वक्चक्षुर्जिह्वाघ्राणरूपं   
तत्त्वपञ्चकम् । विलोमात्तवर्गमयम्   
विलोमक्रमिकतवर्गरूपनकारादितकारान्तवर्णपञ्चकरूपमित्यर्थः । अत्रापि   
नकारप्रतिपाद्यं श्रोत्रतत्त्वमाकाशांशः । धकारप्रतिपाद्या त्वक्   
वाय्वंशः । दकारप्रतिपाद्यं चक्षुस्तेजोऽशः । थकारप्रतिपाद्या जिह्वा   
जलांशः । तकारप्रतिपाद्यः प्राणः पृथिव्यंश इति विज्ञेयम् । इदं   
प्रत्यक्षनिर्देश्यं वागादिपञ्चकं च   
वाक्पादपाण्युपस्थपायुरूपतत्त्वपञ्चकम् । विलोमादि त्यस्यात्रापि सम्बन्धः   
। विलोमक्रमिकटवर्गरूपम् । णकार आकाशांशो वाक् । ढकारो वाय्वंशः   
पादौ । डकारस्तेजोऽंशः पाणी । ठकारो जलांशः उपस्थः । टकारः   
पृथ्विव्यंशः पायुः । शब्दादिशब्दस्पर्शरूपरसगन्धरुप   
तत्त्वपञ्चकमाकाशाद्यपि च आकाशवाय्वग्निजलपृथिवीरूपं   
तत्त्वपञ्चकं च । क्रमेण चवर्गकवर्गरूपम् । अत्रापि   
विलोमादित्यस्यानुवृत्तिः । ञकार आकाशांशः शब्दः । झकारो वाय्वंशः   
स्पर्शः । जकारस्तेजोऽंशोरूपम् । छकारः सलिलांशो रसः । चकारः   
पृथिव्यंशो गन्धः । ङकार आकाशः । घकारो वायुः । गकारस्तेजः ।   
खकारः सलिलम् । ककारः पृथिवीति विवेकः । एतानि   
तवर्गादिवर्गचतुष्टयतत्त्वानि । वायुदहनाम्बुमहीविलासाः ।   
वायोस्तवर्गाधिष्ठातृत्वात् तवर्गप्रतिपाद्यतत्त्वानि वायुविलासा इति विज्ञेयम् ।   
अग्नेष्टवर्गाधिष्ठातृत्वात् टवर्गप्रतिपाद्यतत्त्वानि अग्निविलासाः । जलस्य   
चवर्गाधिष्ठातृत्वाच्चावर्गप्रतिपाद्यतत्त्वानि जलस्य विलासाः । पृथिव्याः   
कवर्गाधिष्ठातृत्वात् कवर्गप्रतिपाद्यतत्त्वानि पृथिवीविलासा इति विवेकः ॥ ४ ॥  
  
प्। ८७)  
  
देहात्मिका प्रकृतिरान्तररूपमुर्व्याः  
सूक्ष्मं जलस्य खलु रूपमहङ्क्रिया स्यात् ।  
अग्नेस्तु बुद्धिरनिलस्य मनोऽन्तरात्मा  
सर्गः खलु प्रकृतिजः क्षितिसर्गबीजम् ॥ ५ ॥  
  
इदानीङ्कचटतवर्गतत्वात्मनः स्थूलस्य पृथिव्यण्डस्य पवर्गवर्णरूपं   
प्रकृत्यन्तं सूक्ष्मरूपतया कारणमिति प्रतिपादयति - देहात्मिकेति ।   
देहात्मिका देहरूपिणी । प्रकृतिः । देहाभिमान एव प्रकृतिरिति व्यवह्रियते । सा   
प्रकृतिः । उर्व्याः पृथिव्याः । कवर्गरूपिण्या इति भावः । आन्तरम्   
अन्तःकक्ष्यास्थितं रूपं स्वरूपं सूक्ष्मं रूपम् ।   
अहङ्क्रियाऽहङ्कारश्चवर्गरूपस्य सलिलस्याऽन्तरं रूपं स्यात्खलु ।   
अग्नेष्टवर्गरूपस्य अन्तरात्मना बुद्धिः । अनिलस्य तवर्गरूपस्य अन्तरात्मना   
मनः । एवं प्रकृतिजः सर्गः संसारः । पवर्गवर्णचतुष्टयं भवति ।   
रूपप्रकृति संसारः । क्षितिसर्गस्य कवर्गादिवर्गचतुष्टयात्मनः पृथिवी   
संसारस्य । बीजं कारणम् । सूक्ष्मस्य प्रकृतिसंसारस्यैव स्थूलभावः   
पृथिवी संसार इति प्रकृतिसंसारस्य ब्रह्माण्डपर्यायस्य कार्यत्वं   
स्वाभाविकस्य प्रकृत्यन्तस्य पृथिव्यन्त मूलत्वं प्रकृत्यन्तस्तु   
मायाविलास इति तात्पर्यम् । अत एव चतुरस्ररूपस्य प्रकृत्यन्तस्य रविबिम्बत्वं   
दशारयुग्मरूपस्य पृथिव्यन्तस्य रश्मिचक्रत्वं महायन्त्रं विभाव्यते ॥   
५ ॥  
  
प्। ८८)  
  
देहात्मनोः प्रकृतिपूरुषयोः प्रमाता  
देहोत्र तस्य निलयोऽपि तदङ्गमात्मा ।  
आत्मा यथा भवति मातृपदं वपुश्चेत्  
तल्लीनमस्त्यविरहः शिवयोः स्वभावः ॥ ६ ॥  
  
इदानीं प्रकृत्यण्डमारभते -  
  
देहात्मनोरित्यादि । देहात्मनोर्देहात्मपर्याययोः प्रकृतिपुरुषयोर्मध्ये ।   
अत्रविसर्गप्रकरणे । देहः प्रमाता । तस्य देहस्य । निलयोऽपि आश्रयोऽपि । अपि   
शब्देनाङ्गित्वसम्भावना प्रतीयते । देहस्य विमर्शतत्त्वपरिणामरूपस्य   
आत्मनः प्रकाशं विना न कुत्रापि स्थितिरुपपद्यते धर्मस्य   
धर्मिण्येवाश्रयणमिति नियमात् । आत्मातदङ्गम् तस्य देहस्याङ्गं   
तदन्तर्गतत्वेन तदङ्गत्वम् । विसर्गप्रमातृदेहस्य प्रकृतिपर्यायस्य   
व्याप्तौ आत्मा तदन्तर्गतः सन् तदङ्गतां भजते । यथा आत्माप्रमातृपदं   
प्रमातृस्थानं भजत्यारोहते । तत्र बिन्दुव्याप्तिपदे । तल्लीनम् -   
तस्मिन्नात्मनि लीनमेकरसीभूतम् । वपुः । अस्ति सत्तामवलम्बते । न तु   
परमोच्छेदं प्राप्नोति । तथात्वे विमर्शपदस्यापुनरुदयप्रसङ्गात् ।   
विमर्शस्य पुनः पुनरुदय(दर्शनेन)प्रकाशव्याप्तावपि   
विमर्शस्यात्यन्तिकोच्छेदो न सम्भाव्यते इत्यवधारणीयम् ।   
प्रकाशविमर्शयोरितरेतरव्याप्तौ उभयोरप्यनुच्छेदं प्रतिपादयति -   
अविरह इति । शिवयोः शिवा च शिवश्च शिवौ तयोः शिवयोः । अविरहः   
अन्योन्याविनाभावः । स्वभावः नैसर्गिक इत्यर्थः । प्रकाशं विना विमर्शोऽपि   
न विमर्शं विना प्रकाशोऽपि न किन्तु प्रकाशव्याप्तौ विमर्शस्य   
प्रकाशैकरस्येन स्थितिः विमर्शव्याप्तौ प्रकाशस्य भिन्नरसत्वेनैव स्थितिरिति   
विभागः ॥ ६ ॥  
  
प्। ८९)  
  
जाड्यादहङ्कृतिरिति प्रथते विमर्शो  
बुद्धिर्जडाजडतया मनसस्त्वजाडयात् ।  
त्रैगुण्यमेतदबहिः करणत्रयं स्यात्   
सौषुप्तजाग्रदवशेषदशानिदानम् ॥ ७ ॥  
  
एवं धर्मिणोः देहात्मनोः स्वरूपं विचार्य इदानीम्   
अहङ्कारबुद्धिमनोरूपेण त्रिविधस्य विमर्शादभिन्नस्य धर्मस्य स्वरूपं   
परामृशति -  
  
जाड्यादित्यादि । विमर्शजाड्यात् जडत्वभूमिका परिग्रहात् अहङ्कृतिरितिप्रथते ।   
प्रसिद्धो भवति । जडत्वभूमिकापरिग्रहे विमर्श एवाहङ्कारशब्देन   
व्यवह्रियते इत्यर्थः । देहे अहमिति योऽयं विमर्शः स एव जडः   
विमर्शोऽहङ्कारः । जडभूतदेहाश्रितत्वेन तद्धर्मत्वात् । अयमेव   
जडविमर्शोऽन्तःकक्ष्यायामहङ्कारः सन् देहधर्मबहिःकक्ष्यायां   
शब्दादिपञ्चकरूपः सन् भूतचतुष्टयाङ्कायाः पृथिव्या अङ्गिन्या   
धर्मः । अथ विमर्श एव जडाजडत्वभूमिकापरिग्रहे बुद्धिरिति व्यवह्रियते   
इत्याह - बुद्धिर्जडाजडतयेति । क्रियासाधनमिन्द्रियं स्वयमपि स्थौल्येन   
क्रियारूपत्वाज्जडं च स्वत एव स्पन्दमानत्वादजडं च अतः   
क्रियासाधनरूपेण जडाजडो विमर्शः अन्तः कक्ष्यायां बुद्धिरित्युच्यते ।   
बहिः कक्ष्यायां वागादिपञ्चकमुच्यते ।  
  
अथ विमर्श एव अजडत्वभूमिकापरिग्रहेण मन इत्युच्यते   
विमर्शस्त्याजडत्वं ज्ञानसाधनरूपेण । ज्ञानसाधनं खलु   
मनश्चक्षुरादिकमन्तर्बहिः कक्ष्याविभक्तं सूक्ष्मरूपतया   
बुद्धिवागादिविलक्षणं पदं जडमेव । एवं   
विमर्शरूपमहङ्काराद्यन्तःकरणत्रयमेव गुणत्रयमित्याह -   
त्रैगुण्यमिति । एतद्बहिःकरणत्रयम् अन्तःकरणत्रयत्रैगुण्यं   
सत्त्वादित्रिगुणसमाहारः स्यात् । अहङ्कारो रजोगुणः । उत्पत्तिरूपत्वात् । बुद्धिः   
सत्वम् । स्थितिरूपत्वात् । मनसस्तमोगुणः संहाररूपत्वात् । चिदेकाकारता खलु   
संहारः प्रकाशविश्रान्तिरूपो लौकिकैस्तम इत्युच्यते । तदस्य मनसो   
लौकिकापेक्षयैव तमस्त्वम् । अथवा क्रियायाः संहारपक्षे   
क्रियारूपोऽहङ्कारस्तमः ज्ञानरूपं मनोरजः अजडत्वं जगदुत्पत्तिदशा   
जडत्वं तत्संहार इति लौकिकः पक्षः । जडत्वं जगदुत्पत्तिदशा अजडत्वं   
संहारदशेति योगसिद्धान्तः । अतो यथा विवक्षितं   
जडाजडयोरहङ्कारमनसोस्तमोरजोगुणयोर्योजना कर्तव्या ।   
अथैतद्देहान्तःकरणत्रयंसुप्त्यादिदशात्रयबीजमित्याह - सौषुप्तेति ।   
सुषुप्तिरेव सौषुप्तं सुषुप्तिजाग्रद्भ्यामवशेषदशा स्वप्नः अहङ्कारो   
जडत्वात्सुषुप्तिनिदानम् बुद्धिर्जडाजडतया जाग्रन्निदानम् मनस्त्वजडतया   
स्वप्ननिदानमिति विवेकः ॥ ७ ॥  
  
प्। ९०)  
  
देही गुणत्रयमयप्रकृतिर्दशासु  
सुप्त्यादिकासु नियमात्परिबम्भ्रमीति ।  
तास्वप्यहङ्कृतिपुरःसरणात्त्रिपुट्यां  
मेयोन्नतिं कलयति प्रमुखक्रियांशम् ॥ ८ ॥  
  
इदानीं देहिनो गुणत्रयमयप्रकृतियोगेन सुप्त्यादिदशात्रये   
परिभ्रमणमित्याह ।  
  
देहीति । देही देहाभिमानी प्रमाता गुणत्रयमयप्रकृतिः   
गुणत्रयसंसृष्टिरूपिणी प्रकृतिः स्वभावो देहपर्यायो यस्य तयोक्तः । एतेन   
गुणत्रयसंसृष्टिरेव प्रकृतिरिति प्रकृतिलक्षणमुक्तम् ।   
एवंरूपप्रकृतिर्जीवः सुप्त्यादिकासु दशासु सुषुप्तिजाग्रत्स्वप्नेषु   
नियमादव्यभिचारेण परिबम्भ्रमीति पुनःपुनर्भ्रमति । तास्वपि दशासु   
अहङ्कृतिपुरःसरणात् देहधर्मस्याहङ्कारस्य प्राधान्यात् । त्रिपुट्यां   
प्रमातृप्रमाणप्रमेयरूपायां संसारकलापसम्पुटिकायाम् । मेयोन्नतिं   
प्रमेयव्याप्तिम् । प्रमुखक्रियांशम् - प्रधानःक्रियांशो   
यस्यास्मिन्कर्मणि तथा । कलयति विमृशति । देहस्य प्रमातृत्वे तद्धर्मस्य   
विमर्शस्य जडत्वाज्जडपक्ष्यस्य प्रेमयस्य व्याप्त्यनुसन्धानं   
भवतीत्यर्थः ॥ ८ ॥  
  
प्। ९१)  
  
मेयादिका सततयुक्त्रिपुटी मनस्तां  
मेयादि भासयति मूढमहङ्क्रियात्म ।  
मात्रादि भासयति चाथ निजस्वभावा-  
द्बुद्धिश्च मध्यमपदे मन एव बोध्यम् ॥ ९ ॥  
  
इदानीं सर्वस्यान्तःकरणस्य मन एव प्रमाणभूतं मनस   
एवाहङ्कारादयो भूमिकाः मनसो   
विमर्शप्रथमरूपत्वाद्विमर्शवैभवं मनोवैभवमिति व्युत्पादयति ।  
  
मेयादीति । मेयादिका मेयमानमातृरूपा त्रिपुटी त्रयाणां मेयादिपुटानां   
समाहारस्त्रिपुटी । सततयुक् । अन्योन्याविनाभावस्वभावा । तां त्रिपुटीम् । मनः   
विमर्शस्य मूलरूपम् मूढं जाड्यपर्यायमौढ्यभूमिकापरिग्रहेण ।   
अहङ्क्रियात्म - अहङ्कारस्वरूपं सत् । मेयादि भासयति । प्रमेयादिकं   
यथा तथा भासयति । मेयव्याप्तिं दर्शयतीत्यर्थः । मनस   
एवानुसन्धानमहङ्कार आरोप्यत इत्यर्थः । अथ तदेव मनः   
निजस्वभावादजडरूपात् । अजडरूपं निजस्वभावं परिगृह्येत्यर्थः । तां   
त्रिपुटीमित्यनुवर्तते । मात्रादि भासयति प्रमात्रादिकं यथा तथा भासयति ।   
चित्प्रमातृव्याप्तिं दर्शयतीत्यर्थः । मन एव मध्यमपदे   
जडाजडसमानपदे । जडाजडपदपरिग्रहेणेत्यर्थः । बुद्धिश्च   
प्रमेयप्रमात्रोः समव्याप्तिप्रदर्शिका बुद्धिश्च मन एवेति बोध्यम् ॥ ९ ॥  
  
प्। ९२)  
  
तस्मात्पकारवपुषः प्रकृतेः प्रमातु-  
रात्मा मकारवपुरन्तर एव लीनः ।  
तन्मध्यतास्थितिरहङ्कृतिधीहृदां स्या-  
देतत्यमातृपदमिन्द्रियलग्नविश्वम् ॥ १० ॥  
  
उक्तप्रमेयं कारणीकृत्य पवर्गेप्रकृत्यादितत्त्वसन्निवेशं   
दृढीकृत्योपदर्शयति -  
  
तस्मादिति । तस्मात्पूर्वोक्तप्रमेयरूपात्कारणात् । पकारवपुषः   
पकारप्रतिपाद्यायाः प्रकृतेः । पकारवपुषः पकारस्वरूपाया इत्युपचारः ।   
प्रमातुः देहपर्यायप्रकृतिरूपस्य प्रमातुः । अन्तर एव व्याप्यपद एव ।   
मकारवपुर्मकारस्वरूपः । आत्राप्युपचारः । आत्मा पुरुषः । लीनः व्याप्त   
इत्यर्थः । तन्मध्यतः तयोः प्रकृतिपुरुषयोर्मध्यभागे ।   
अहङ्कृतिधीहृदाम् - अहङ्कारबुद्धिमनसाम् । स्थितिः सन्निवेशः स्यात् ।   
यद्यपि मकारस्यात्मनो व्यापकवर्गे प्रमातृपदे सन्निवेशः तथापि   
पवर्गव्यापकवर्गयोर्मध्ये सन्निवेशादुभयपक्षप्रक्रियासम्बन्धो   
वेदितव्यः । स्पर्शकदम्बकस्य प्रमाणपदत्वान्मकारस्य   
प्रमातुस्तत्प्रकाशानुसारेण परिगणना । तथापि   
प्रमाणपदक्रियासम्बन्धमात्रं ताटस्थ्यादङ्गीकर्तव्यमेव । अतः   
प्रकृतिव्याप्तिः पुरुषपर्यन्तं प्रवहतीति निरवद्यम् । चतुरश्रचक्रसन्निवेशे   
तु मनोबुद्ध्योरेवात्मपुरुषरूपयोरहङ्कारप्रकृतिभ्यां व्याप्तिस्ताभ्यां   
च तदुभयव्याप्तिरिति विवेकः । अथैतस्मिन्नेव प्रकृत्यन्ते मनोबुद्ध्योः   
स्वप्नपद इव ब्रह्माण्डोन्मीलनचमत्कारं दर्शयति - एतदित्यादि ।   
एतत्प्रमातृपदं प्रकृत्यन्तरूपम् । इन्द्रियलग्नविश्वं   
मनोबुद्धिरूपज्ञानक्रियेन्द्रियसम्बद्धं विश्वम् । भवतीति शेषः ॥ १० ॥  
  
प्। ९३)  
  
एतच्च मातृपदमिन्द्रियसंश्रितं च   
तत्संश्रयश्च मन एव तदिन्द्रियं स्यात् ।  
तद्ग्रामणीन्द्रियकुलस्य विमर्शशक्ति-  
श्चिच्चेत्यमिश्रमखिलं खलु तद्विलासः ॥ ११ ॥  
  
अथ यदेतदन्तर्बाह्यजगद्विलसितं तत्सर्वं मनोमूलमेवेति प्रतिपादयति -  
  
एतच्चेति एतच्चमातृपदं प्रकृतन्त रूपं प्रमातृपदम् -   
इन्द्रियसंश्रितं च मनोबुद्दिरूपेन्द्रियविलासःत्वात्तत्संश्रितं   
तयोर्मनोबुद्ध्योः संश्रितं तत्संश्रयश्च तयोर्मनोबुद्ध्योः संश्रयः   
आश्रयश्च । एतद्द्वयं निजसमाश्रयमेव कुर्वन्नित्युक्तत्वात् ।   
तद्द्विरूपमिन्द्रियमपि पर्यालोचनायां मन एव स्यात् । मनस एव दशाविशेषो   
बुद्धिरित्युक्तत्वात् । इन्द्रियकुलस्य अन्तर्बाह्यकरणजालस्य । ग्रामणि प्रवर्तकम् ।   
तत् मनः । विमर्शशक्तिः -   
विचित्रविश्वोद्वमनानुचर्वणक्रियाप(स्फुर)णोन्मेषनिमेषसम्भ्रमा   
विमर्शशक्तिः । मन एव । चिच्चैत्यमिश्रं   
प्रमातृप्रमेयप्रमाणरूपमखिलम् । तद्विलासः तस्य मनसोविलासः खलु ।   
तेनेयमिन्द्रियजालश्रीर्जाग्रतिप्रविलसत इति प्रसिद्धिः ॥ ११ ॥  
  
प्। ९४)  
  
स्वप्ने च जागरणमातृपदे च वेद्य-  
मिच्छात्मनो मनस एव विभाति कुक्षौ ।  
पूर्वत्र मातृ मन एव शरीरताभाक्  
प्रत्यक्षमुत्तरपदे तु शरीरमेव ॥ १२ ॥  
  
एवं स्वप्नप्रकृतिसंसारयोर्विश्वमिच्छात्मनो मनस एव गर्भे विलसतीति   
प्रबोधयति -  
  
स्वप्ने चेति । स्वप्ने च जागरणमातृपदे जाग्रदवस्थायां   
यन्मातृपदमवैकारिकम् । पवर्गप्रतिपाद्यप्रकृतिसंसाररूपमित्यर्थः   
तस्मिंश्च वेद्यम् अन्तर्बहिःप्रपञ्चरूपम् । इच्छात्मन इच्छास्वरूपस्य   
मनसः कुक्षावेव गर्भ एव विभाति विलसति ।   
स्वप्नप्रकृतिसंसाराविच्छासंसारावित्यर्थः । ज्ञाने   
ज्ञानेन्द्रियकर्मेन्द्रियसंसारौ ज्ञानक्रियासंसाराविति भावः । ननु   
स्वप्नस्य ज्ञानस्वरूपस्य मनः संसारत्वं जाग्रतः क्रियासंसारत्वं   
विश्रान्तिरूपायाः सुषुप्तेरिच्छा संसारत्वमिति प्रागुपदिष्टम् । इदानीं   
कथमन्यरूपोपदेश इति न मन्तव्यम् । विश्रान्तेरेव बहिर्मुखतायाम्   
इच्छासंसारः स्वप्न एव ज्ञानसंसारः जाग्रदेव क्रियासंसारः   
जडविश्रान्तिरजडविश्रान्तिश्चेति सुषुप्ते स्वप्नयोर्जडाजडविश्रान्त्यभिमाने   
जाग्रत एव ज्ञानक्रियेन्द्रियव्यापारव्यवस्थाया ज्ञानक्रियासंसारत्वम् ।   
अथवा प्रकृतिसंसारस्य ज्ञानसंसारत्वम् पार्थिवसंसारस्य   
क्रियासंसारत्वम् जडाजडरूपसुषुप्तिरेव जडाजडेच्छासंसारत्वाभिमाने   
स्वप्नोज्ञानसंसारः जाग्रत्क्रियासंसार इति विवेकः । तदत्र   
स्वप्नविश्रान्तेरजडेच्छासंसारत्वाभिमाने स्वप्नवन्मानसिकसंसारत्वात्   
प्रकृतिसंसारस्यापि इच्छासंसारत्वमुक्तमिति निरवद्यम् । स्वप्न   
प्रकृतिसंसारयोरिच्छासंसारत्वेन ऐकरूप्ये प्राक्प्रतिपादितमेव   
भेदकमुद्घाटयति - पूर्वत्रेति । पूर्वत्र स्वप्ने । शरीरताभाक् मन एव ।   
मातृ प्रमातृ । उत्तरपदे प्रकृतिसंसारे तु   
प्रत्यक्षमानसिकत्वेनाभिमतं शरीरमेव प्रमातृ अनयोः   
संसारयोरयमेवेत्यर्थः ॥ १२ ॥  
  
प्। ९५)  
  
चेतश्चमत्कृतिपदं वमति स्वलीनं  
विश्वं बहिः श्रुतिमुखेन्द्रियवर्गभावात् ।  
तत्रापि धीन्द्रियगणः पवनोऽपि पृथ्वी  
ज्ञेयैर्जलैरपि मरुद्भिरुदीरितोऽन्तः ॥ १३ ॥  
  
अथ पार्थिवसंसारप्रक्रियामुपक्रमते -  
  
चेत् इत्यादि । चमत्कृतिपदं चमत्काराणां स्थानम् । चेतः विमर्शस्य   
मूलरूपम् मनः कर्तृ । स्वलीनं स्वान्तर्गतम् । प्रकृतिसंसारे   
स्वप्नसंसार इव लौकिकैरपि विश्वस्य   
मनोविलासमात्रत्वाभ्युपगमान्मनोनिष्ठत्वमिति मनोलीनत्वम् मनः   
स्वस्वरूप एव विलसदित्यर्थः । विश्वं बहिर्वमति । विश्वस्य भैर्वमनं च   
मनश्चमत्कारविशेषः । मनसः किं रूपेण बहिर्वमनमित्यत्राह -   
श्रुतिमुखेन्द्रियवर्गभावात् ।   
श्रोत्रादिवागादिज्ञानक्रियेन्द्रियवर्गस्वरूपाङ्गीकारात् ।   
श्रोत्रादिभूमिकापरिग्रहेणेत्यर्थः । श्रोत्रादिभ्य एव ज्ञेयरूपस्य विश्वस्य   
निर्गमः वागादिभ्य एव कार्यरूपस्य । नियमेन   
विश्वस्येन्द्रियप्रकाशान्तर्भासनादिन्द्रियकारणत्वम् तथा   
चेन्द्रियरूपान्तर(त्वं)त्वाद्विश्वस्येन्द्रियप्रकाशादेव पर्यवस्यति ।   
इन्द्रियप्रकाशोन्मेष एतत्स्फुरणम्   
तदनुन्मेषेत्वस्फुरणमित्यन्वयव्यतिरेकाभ्यां   
विश्वस्येन्द्रियप्रकाशकारणं न तु   
मायाविमोहितकाणादसम्प्रतिपन्नपरमाण्वादय इत्यलमतिप्रसङ्गेन ।  
  
एवं परमार्थादिन्द्रियप्रकाशोद्वान्तस्यविश्वस्य पशुविषये   
विपरीतप्रतीतिप्रक्रियामाह - तत्रापीति । तत्र बहिःकक्ष्यायाम् । अपि   
शब्दोऽन्तःकक्ष्यासमुच्चयाभिधायकः । यथान्तःकक्ष्यायां   
प्रकृतिसंसरे पशोर्विपरीतप्रतीतिः तथा बहिःकक्ष्यायां   
पार्थिवाण्डसंसारेऽपीत्यर्थः । इन्द्रियगणो ज्ञानेन्द्रियवर्गः ।   
पव(मा)नोऽपि परमार्थरूपे चिद्व्याप्ते संसारे वायुस्थानकोऽपि   
पृथ्वीस्थानं सङ्कोचभावात्प्राप्तः । ज्ञेयैर्ज्ञेयरूपैः वेद्यैर्जलैरपि   
चिद्व्याप्तौ जलस्थानकैरपि । अत्र विपरीतमरुद्भिः । व्याप्त्या वायुस्थानं   
प्राप्तैः । अन्तरुदीरितः स्वभ्यन्तरे क्षिप्तः । व्याप्तः इत्यर्थः । तवर्गरूपाणां   
ज्ञानेन्द्रियाणां चवर्गरूपैः शब्दादिभिर्व्याप्तिरित्यर्थः ॥ १३ ॥  
  
प्। ९६)  
  
कर्मेन्द्रियाणि कठिनत्वपरान्तभाञ्जि  
वह्न्याकृतीनि खपदस्थधराश्रितानि ।  
पृथ्वीमयप्रकृतिखग्रहणोन्मुखानि   
बोध्यानि भूतविततेरिह वैपरीत्ये ॥ १४ ॥  
  
इदानीं कर्मेन्द्रियाणां कार्यरूपवेद्यानां च वैपरीत्यमाह -   
  
कर्मेत्यादि । कर्मेन्द्रियाणि यवर्गप्रतिपाद्यवागादीनि । कठिनत्वपरान्तभाञ्जि   
कठिनत्वस्य परान्तः परमावधिस्तं भजन्तीति तथोक्तानि । क्रियायाः   
सङ्कोचनिर्बहणपदत्वात्कर्मेन्द्रियाणां कार्यरूपवेद्यानां   
चातिसङ्कोचभावादतिकाठिन्यम् । वह्न्याकृतीनि   
जडांशप्रधानवह्निमयानि । चिद्व्याप्तौ तु   
कर्मेन्द्रियाणामजडांशप्रधानवह्निमयत्वम् । वह्नेर्जडाजडमयत्वं   
प्राग्व्याख्यातम् । खपदस्थधराश्रितानि   
व्याप्तिलक्षणमाकाशपदमाक्रान्तवतीं पृथिवीमाश्रितानि । वागादीनां   
पशुपदेऽपि यद्यपि देहपर्यायप्रकृत्याश्रितत्वं तथापि   
कार्यवेद्यप्रधानभूतपृथिवीव्याप्त्यनुसन्धानात् पृथिव्याश्रितत्वं   
पृथिवीत्यादिचिद्व्याप्तिपदे पूर्णरूपतया च उपचरितरूपिण्याः महापृथिव्या   
एव पार्श्वे पृथिवीमय्याः प्रकृतेः ग्रहणे व्याप्तौ उन्मुखानि   
भूतविततेरिह वैपरीत्ये बोध्यानि ।  
  
अत्रायभिप्रायः पशोर्ज्ञानेन्द्रियाणि ज्ञेयेषु शब्दादिषु किञ्चिदेव ज्ञातुं   
क्षमन्ते न तु सर्वम् । अतस्तानि तैः ज्ञेयैः व्याप्तानि । शब्दादय एव   
कार्यावस्थायां वचनादिभावेन स्थूलतां प्राप्याकाशादयो भवन्ति ।   
कर्मेन्द्रियाणि च वचनादिमात्रमाकाशादिकं कर्तुं क्षमन्ते न तु   
महाभूतरूपमाकाशादि कर्तुम् अतस्तानि च महाभूतैः कार्यैर्व्याप्तानि ।  
  
एवं द्विविधमिन्द्रिवर्गं द्विविधेन वेद्यवर्गेण व्याप्तं सत् आत्मदेहरूपस्य   
प्रमातृद्वयस्य ज्ञेयकार्यवर्गाभ्यां व्याप्तिं समर्पयति चिद्व्याप्तौ तु   
आत्मा स्वसाधनैर्ज्ञानेन्द्रियैः ज्ञेयवेद्यं व्याप्नुवन् स्वात्मीकरोति   
अशेषज्ञेयस्य स्वात्मीकरणात्सर्वज्ञो भवति । देहश्च स्वसाधनैः   
कर्मेन्द्रियैः कार्यवेद्यं व्याप्नुवन् तत्स्वात्मीकरोति विशेषकार्यस्य   
स्वात्मीकरणात् सर्वकर्ता भवतीति ज्ञानक्रियेन्द्रियाणां   
प्रकृतिविकृतिभावप्रक्रिया वेदितव्या ॥ १४ ॥  
  
प्। ९७)  
  
मानात्मकस्यतरणेर्द्वयतो हि सिद्धिः   
मायाबलात्प्रथमतात्र च मेयकोट्याः ।  
ग्राह्यग्रहीतृपदवर्णसमन्वयेन  
योज्याः कला बहिरथान्तरपि क्रमज्ञैः ॥ १५ ॥  
  
अथ प्रमेयप्रमातृमिश्ररूपस्थ प्रमाणसूर्यस्य कलासंस्थानप्रक्रियां   
व्युत्पादयति -  
  
मानेत्यादि । मानात्मकस्य प्रमाणरूपस्य तरणेः सूर्यस्य द्वयतः   
प्रमेयप्रमातृभ्यां सिद्धिःस्वरूपलाभो हि । अत्र च मायाबलात्   
प्रमेयकोट्या एव प्रथमपदता प्रमातृकोट्या द्वितीयपदता ।   
विसर्गव्याप्तिरेव प्रथमेत्यर्थः । अत्र प्रमाणसूर्यस्य   
द्विद्विवर्णप्रतिपाद्यानां कलानां योजने   
ग्राह्यग्रहीतृत्वपदवर्णसमन्वयेन - ग्राह्यस्थानकानां   
वर्णानामनन्तरं ग्राहित्वस्थानकवर्णानां यथायोगं समन्वयेन । बहिः   
कवर्गादितवर्गान्तरूपे पृथिव्यन्ते । अन्तरपि पकारादिभकारान्तरूपे   
प्रकृत्यन्ते । क्रमज्ञैः ग्राह्यग्राहकवर्णक्रमविद्भिः । कला योज्याः ।   
कवर्गटवर्गवर्णानां यथाक्रमं योगः चवर्गतवर्गाणानां च तथा ।   
पकारबकारयोर्योगः फकारभकारयोश्च तथा । एवं च दशारयुग्मं   
रवेः रश्मिचक्रं चतुरस्रम् विम्बचक्रम् । यत्तु   
ककारादिडकारान्तैरनुलोमपठितद्वादशवर्णैः   
भकारादिडकारान्तविलोमपठितद्वादशवर्णानां योगेन द्वादशानां   
सूर्यकलानां प्रकल्पनापारमपर्यं तत्प्रमेयप्रामात्रात्मनः सूर्यस्य   
स्वरूपभूतेषु चतुर्विंशतिस्पर्शाक्षरेषु अर्धं प्रमेयकोटि रर्धं   
प्रमातृकोटिरुभयपक्षसमन्वयाद्वादशकलानिर्वृत्तिरिति विद्यमानमपि   
चक्रसंस्थानसंवादं न लभत इति   
मातृकाचक्रमर्मविद्भिर्महानुभावैरुपेक्षितमित्यलं   
महामार्गविसंवादकथया ॥ १५ ॥  
  
प्। ९८)  
  
माता दशेन्द्रियमयोदशकं च मेयं  
तन्मेलनाद् दशकलात्मदशारयुग्मम् ।  
अन्तः कलाद्वयमिह प्रकृतौ निलीन  
स्त्रैगुण्यमातरि पुमाꣳश्चतुरस्रविम्बे ॥ १६ ॥  
  
बहिरन्तरपि ग्राह्यग्रहीतृपदवर्णसमन्वयेन कला योज्या इति पूर्वसूत्रेण   
सूचितम् । कलायोजनप्रकारं चक्रे संस्थाने संवादयन्   
मातान्तरव्याक्षेपाभिप्रायेण स्फुटमुपदिशति -  
  
मातेत्यादि । मातृमेयात्मको हि रविः माता च बहिस्तवर्ग   
टवर्गप्रतिपाद्यदशेन्द्रियमयः । मेयं च तथा   
चवर्गकवर्गप्रतिपाद्यशब्दाद्याकाशादिकदशकमयम् तन्मेलनात्   
यथाक्रमं पृथिव्यादिकर्यवेद्यप्रतिपादककवर्गाक्षरपञ्चकेन   
वागादिकर्मेन्द्रियप्रतिपादकटवर्गाक्षरपञ्चकस्य मेलनात् । तथा   
गन्धादिप्रतिपादकचवर्गाक्षरपञ्चकेन   
घ्राणादिप्रतिपादकतवर्गाक्स्ऽरपञ्चकस्य मेलनात् । पञ्चपञ्चकलात्मकं   
सम्भूय दशकलात्मकं दशारयुग्मं भवति । अन्तः पवर्गरूपे   
प्रमातृपदे कलाद्वयं कार्यवेद्यबीजभूतप्रकृतिप्रतिपादकेन पकारेण   
कर्मेन्द्रियबीजभूतबुद्धिप्रतिपादकस्य बवर्णस्य मेलनादेकाकला   
ज्ञेयवेद्यबीजभूताहङ्कारप्रतिपादकेन फकारेण   
ज्ञानेन्द्रियबीजभूतमनःप्रतिपादकस्य भकारस्य मेलनादन्याकलेति   
कलाद्वयमिह चतुरक्षरनिष्पन्नकलाद्वयात्मके चतुरस्रबिम्बे त्रैगुण्यमातरि   
त्रिगुणसवित्र्यां प्रकृतौ पुमान्मकाररूप आत्मा निलीनः ।   
अहङ्कारसहितायां प्रकृतौ बुद्धिमनसोर्यन्निलयनं तत्पुरुषस्य निलयने   
पर्यवस्यतीति भावः । स्पर्शवर्णचक्रस्य   
प्रमाणचक्रत्वान्मनोबुद्धिरूपेणैव पुरुषस्यात्र चक्रे संस्थानं न तु   
मकाररूपेण । तथापि मनोबुद्ध्योः पुरुषस्यैव रूपान्तरत्वात्पुरुषस्यापि   
मकारस्य प्रमाणप्रमातृचक्रयोर्मध्यवर्तित्वादुभयचक्रसम्बन्ध इति   
पुमान्निलीन इत्युक्तम् ॥ १६ ॥  
  
प्। १००)  
  
मानात्मनैव चिदचित्स्थितिरत्रचक्रे  
भेदात्मके न भवतीह विसर्गबिन्दोः ।  
मस्यानुषक्तिरपि मुख्यसमन्वयस्य  
बिन्द्वेकभोगपदमातृपुरोचितस्य ॥ १७ ॥  
  
पूर्वसूत्रे सूचितं मकारप्रतिपाद्यपुरुषतत्त्वस्यैव   
प्रमाणप्रमात्रोरुभयचक्रसम्बन्धं स्फुटीकरोति ।  
  
मानेत्यादि । अत्र भेदात्मकम् चक्रे । प्रमाणचक्रस्य   
ग्राह्यग्रहीतृभेदाविनाभावभूमित्वात् दशारयुग्मरूपत्वम् न तु   
चतुर्दशाराऽष्टावदेकैकचक्रत्वम् अतो भेदात्मके प्रस्फुटभेदस्वरूपम् । अत्र   
प्रमाणचक्रे चिदचितोः प्रमातृप्रमेययोः स्थितिः । मानात्मनैव   
इन्द्रियरूपेणैव । इन्द्रियाणां प्रमाणपर्यायाणां   
ग्राह्यग्राहकोभयसिद्धरूपत्वात् ग्राह्यग्राहकरूपेणैव   
प्रमेयमातृस्थितिरित्यर्थः । अतः कारणादित्यौचित्यादध्याहर्तव्यम् । इह   
प्रमाणचक्रे । विसर्गबिन्दोः बिन्दोरपि सतो भेदमयत्वात् विसर्गस्येत्यर्थः ।   
मस्य मकारप्रतिपाद्यस्य पुरुषस्य । अनुषक्तिरनुषङ्गो न भवति ।   
चतुर्विशत्यक्षरात्मकद्वादशकलारूपे प्रमाणचक्रे पुरुषस्थानकस्य   
मकारस्य पञ्चविंशतितमस्य न सन्निवेश इत्यर्थः । तर्हि तस्य   
मकारपुरुषस्यात्र चक्रे किं सम्बन्धाभाव एवेत्यत्राह - अपि   
मुख्यसमन्वयस्येति । प्राधान्येन सम्बन्धवतोऽपि प्रमाणचक्रे   
प्रकृतिव्याप्तिविषयत्वेन सम्बन्धवतोऽपि तत्र चक्रे नानुषक्तिर्भवतीत्यन्वयः ।   
कुत इत्याह - बिन्द्वेकभोगपदमातृपुरोचितस्य -   
बिन्दोरेकभोगस्थानम् - अष्टाररूपं प्रमातृपुरम् तदुचितस्य । द्वौ हि   
सङ्ग्रहेण प्रमातारौ । अभेदानुसन्धाता भेदानुसन्धाता च   
तत्रमकारप्रतिपाद्यो भेदानुसन्धाता अतः प्रसिद्धप्रमाता   
मकारप्रतिपाद्यप्रमातृपुरसन्निवेशमेवार्हति न तु प्रमाणपुरसन्निवेशम्   
तत्र तद्रूपान्तरयोर्मनोबुद्ध्योरेव सन्निवेशः । सम्बन्धस्तु प्रमाणचक्रेऽपि   
मकारप्रतिपाद्यस्यास्त्वेवेति निष्कर्ः ॥ १७ ॥  
  
प्। १०१)  
  
स्वप्ने स्मृतं तदनु जाग्रति सत्यकल्पं  
बन्धं प्रपद्य वपुष स्वविमर्शशक्त्या ।  
क्षित्या च तत्परवशो हृतमातृभावो  
मध्यन्दिनद्युमणिरेषमकारबिन्दुः ॥ १८ ॥  
  
विसर्गव्याप्तिप्रकरणमुपसंहरन्नादितश्चिन्निगरणरूपं प्रकरणमेयं   
क्रोडीकृत्य दर्शयति -  
  
स्वप्न इत्यादि । स्वप्ने स्मृतं मनसा सङ्कल्पितम् । तदनुजाग्रति सत्यकल्पं   
दृढानुभवारूढतया परमार्थवदेव भासनं न तु परमार्थता   
अन्तःकक्ष्यापरामर्शनिर्विकल्पचिदात्मनः शिवस्य नित्यनिरावरणत्वेन   
भासमानत्वात् बहिरवभासमानस्य प्रवृत्तिरूपविमर्शस्पन्दविप्लवस्य   
चमत्कारप्रमातृत्वात् । अन्तः स्वविमर्शशक्त्याविमर्शशक्तेरेव स्वरूपेण   
वपुषा प्रकृतिपर्यायेण वहिस्तु क्षित्या च एवं कक्ष्याद्वयेऽपि बन्धं   
प्रपद्य तत्परवशः तयोर्देहमहापृथिव्योः परवशः परतन्त्रः ।   
हृतमातृभावः ताभ्यामेवापहृतप्रमातृभावः प्रमेयतां प्रापित   
इति भावः । मकारबिन्दुः मकारप्रतिपाद्योबिन्दुः चित्तत्त्वं पुरुष इत्यर्थः ।   
मध्यन्दिनद्युमणिः मध्याह्नकालसूर्यो जात इति शेषः । यथा   
मध्यन्दिनसूर्यः स्वरश्मिपटलेन स्थगितो नावभासते । तथायमपि चिदात्मा   
स्वस्या एव विमर्शशक्तेर्विजृम्भणरूपेण अन्तर्बहिः प्रपञ्चेन च   
भार्या(आवृत)मूलस्वरूपो जात इत्यर्थः ॥ १८ ॥  
  
प्। १०२)  
  
यत्पादिवर्गवमुखार्णचतुष्टयस्य  
सङ्कोचवर्जनमिदं खलुतन्त्रनीत्या ।  
तुर्यस्थितं हमुखशान्तचतुष्टयात्म-  
योज्यं क्रमेण बहिरन्तरभेदसृष्टयोः ॥ १९ ॥  
  
इति श्रीमातृकाचक्रविवेक जाग्रद्विवेकश्चतुर्थः खण्ड ॥ ४ ॥  
  
इदानीं प्रकरणान्ते चिद्व्याप्तिरुपमुत्तरप्रकरणप्रमेयमवतारयन्   
जाग्रच्चक्रे वक्ष्यमाणे स्वप्नचक्रे च विसर्गप्रमातुः प्रतिसिंहासनं   
तुर्यजाग्रत्स्वप्नरूपं पदद्वयं तत्र न्यायेन एकैकमातृकया समुन्मीलितं   
व्युत्पादयति -  
  
यत्पादीत्यादि । पादिवर्गवमुखार्णचतुष्टयस्य विलोमेन   
पवर्गादिवर्गचतुष्टयं पवर्गतवर्गटवर्ग च वर्गरूपं वर्गचतुष्टयं   
वकारलकाररेफयकाररूपं वर्णचतुष्टयं तस्योभयस्य । तन्त्ररीत्या एकया   
क्रियया । प्रयोजनद्वयसिद्धिरूपया तन्त्रनीत्या तन्त्रन्यायेन । इदं   
सङ्कोचवर्जनम् खलु स्पृष्टतेषत्स्पृष्टताप्रयत्नकृतसङ्कोचत्यागः   
खलु । यत्तुर्यस्थितं हमुखशान्तचतुष्टयात्मवर्णकदम्बकं पवर्गस्य   
वकारस्य च सङ्कोचत्यागरूपो हकारः । तवर्गस्य लकारस्य च   
सङ्कोचत्यागरूपः सकारः । टवर्गस्य च रेफस्य च सङ्कोचत्यागरूपः   
षकारः । चवर्गस्य यकारस्य सङ्कोचत्यागरूपः शकारः । कवर्गस्य   
देहप्रतिपादकलकारस्य च विसर्गप्रमातृरूपत्वात् तस्य च चिद्व्याप्तिपदे   
चित्स्वरूप एवान्तर्धानात्पदद्वयेऽपि हकार एव विलयनम् अतो न   
तत्सङ्कोचत्यागरूपो वर्णोऽन्वेषणीयः ।  
  
एवं स्पर्शसङ्कोचत्यागरूपमतं तत्सङ्कोचत्यागरूपं   
हकारादिशकारान्तवर्णचतुष्टयं पदद्वयरूपं सत् क्रमेण ।   
बहिरन्तरभेदसृष्ट्योः । बहिरभेदसृष्ट्याम् अन्तरभेदसृष्ट्यां च   
भेदजाग्रत्प्रतियोगिन्यभेदजाग्रत्पदे भेदस्वप्नप्रतियोगिन्यभेदस्वप्नपदे   
चेत्यर्थः । दशारयुग्मार्धपदे अष्टारार्धपदे चेति वेदितव्यम् । योज्यं   
योजनीयम् ॥ १९ ॥  
  
सर्वोहि भेदपद एव भवः पुरस्ता-  
त्पश्चादभेदमवगच्छति जातबोधः ।  
शक्तिः शिवस्य महति प्रकृतिस्तदात्मा  
भेदोग्रवन्दनमतोऽर्हति भेदतत्त्वम् ॥ १ ॥  
  
संस्थापितां पुरत एव शिवेन मायां  
पश्चात्करोति यजने द्वयतत्परो यः ।  
सिद्धं न याति शिवसामयि ? किं समूढ-  
स्तस्माद्यखे(जे)तमुखतश्चतुरस्रबिम्बम् ॥ २ ॥  
  
ईकारयोष(ग)जविसर्गकलास्तविन्दुः   
प्रत्याहृतं खलु विसर्गपदं कलाभ्याम् ।  
सद्यो जगत्सपदि सम्भृतभेदसिद्धिः  
क्लीङ्कारमूर्तिरनिशं मनुरभ्युदीर्यः ॥ ३ ॥  
  
येकारेकारगर्भं कलयुगलतमं मायया व्याप्तमौलिं   
मन्त्रं मत्तोऽनुतिष्ठेदरुणमणिकृतामक्षमालां वहन्यः ।  
भुञ्जानोऽसौ भुजिष्याप्रकृतिकमणिमाद्याख्यया सम्प्रसिद्धं  
सिद्धीनां सिद्धलभ्यं दशकमभवतां प्राप्य दिव्यैरिहैव ॥ ४ ॥  
  
शिवानन्देन मुनिना देशिकादेशवर्तिना ।  
चतुर्थं मातृकाचक्रविवेके व्याकृतं पदम् ॥ ५ ॥  
  
इति चतुर्थः खण्डः समाप्तः ॥  
  
  
अथ पञ्चमः खण्डः ।  
  
अक्षेषु वेद्यविलयः खलु शुद्धविद्या  
देहे तदक्षविलयो भवतीश्वरत्वम् ।  
ईशो हि विश्वमयदेहकृताभिमानो  
जाग्रच्छिवस्य पशुजागरचक्रलग्नम् ॥ १ ॥  
  
अथ निवृत्तिरूपं तुर्यस्कन्धमारभमाणो   
निवृत्तिजाग्रदुपक्रमत्वान्निवृत्तिजाग्रदधिष्ठातारं शिवस्य   
सर्वकर्तृत्वभूमिकाभूतमीश्वराख्यं प्रमातारं   
तद्बाह्यदशाविशेषेण शुद्धविद्याप्रमात्रा सह लक्षयति -  
  
अक्षेष्वित्यादि । अक्षेष्विन्द्रियेषु श्री(पाण्यादिषु)वागादिषु घ्राणादिषु ।   
च । वेद्यविलयः वेद्यानां पृथिव्यादिभूतानां च विलयस्तदेकीकरणम्   
शुद्धविद्या खलु शुद्धविद्याश्रयः प्रमाता शुद्धविद्येत्युपचारः ।   
पाशवे इन्द्रियप्रकाशाद्बहिस्तत्सार्थक्येनावभासमानानां वेद्यानाम् ।   
इन्द्रियप्रकाशकगर्भ   
एवावभासननैयत्यविमर्शनेन्द्रियप्रकाशविमर्शरूपताध्यवसायादिन्द्रियै  
कात्म्यानुभवरूपा शुद्धविद्या पाशव्यामोहकर्तरि गुर्वनुग्रहमूलेन   
समुन्मिषतीति सैषा शुद्धविद्या वेद्येषु पशुदशायामिदम्प्रत्ययैकविषयेषु   
पाशवव्यावृत्तौ   
स्वात्मेन्द्रियप्रकाशतादात्म्याध्यवसायादहम्प्रत्ययविषयताम##-  
तदभिधानतामुपचारेण भजतीति तद्विवेकः ॥  
  
एवं प्रमाणपदे प्रमेयनिमज्जनलक्षणं शुद्धविद्याप्रमातृपदं   
व्युत्पाद्य तदूर्ध्वतनीमीश्वरदशां व्युत्पादयति - देह इत्यादि । देहे   
प्रमातरि । तदक्षविलयः तेषां   
शुद्धविद्यादशाभ्यस्तप्रमेयस्वात्मीकरणानामक्षाणां विलयो   
निमज्जनमेकरसीकरणमीश्वरत्वं भवति । शुद्धविद्यादशायां   
प्रमाणपदनिमज्जितानां प्रमेयानां प्रमाणपदेन सह देहात्मरूपे   
प्रमातृपदे यद्देहांशे विनिमज्जनं तदीश्वरत्वमित्यर्थः । अत्र   
प्रथमप्रमेयात्मनो विश्वस्य   
किञ्चिदिदम्प्रत्यायाधिवासिताहन्ताप्रत्ययविषयविषयत्वम् देहपदे निमज्जितस्य   
विश्वस्य देहस्येव दृढाहम्प्रत्ययविषयत्वादीश्वरस्य देहाद्विश्वस्मिन्नपि   
चेष्टकत्वम् । अत एव सर्वकर्तृत्वमीश्वरस्येत्यवगन्तव्यम् । शुद्धविद्यापदे   
त्विदम्प्रत्ययाहम्प्रत्यययोरिदम्प्रत्ययस्यैवौल्वण्यात्   
विश्वचेष्टकत्वानुदयः । ईश्वरस्यानयादीशा विश्वशरीरस्य   
शिवजाग्रत्पदत्वात्पशुजाग्रत्पदे संश्लेष इति प्रतिपादयति - ईशोहीति । ईशो हि   
विश्वमये देहे कृताभिमानः शिवस्य जाग्रत् परिच्छिन्नदेहे   
कृताभिमानस्य पशोर्जागरचक्रे दशारद्वयात्मके लग्नं श्लिष्टं   
पशुजाग्रत्पदे शिवजाग्रतः श्लेषौचित्यादिति भावः । जडाजडपदयोः   
सुप्त्यादिदशात्रयेप्यन्योन्य श्लेषस्वभावता प्राक् प्रीतपादिता ॥ १ ॥  
  
प्। १०५)  
  
यद्बाह्यबाह्यपदमज्जनमन्तरन्त-  
स्तच्चित्पदे जडपदे विपरीतमेतत् ।  
अक्षात्मवेद्यमिह शः स हि शुद्धविद्या  
देहाविभिन्नकरणेन्द्रियमीश्वरः षः ॥ २ ॥  
  
अथ निवृत्तिरूपस्य शुद्धविद्याप्रमातुः   
प्रमेयेष्वभ्यस्यमानाहम्भावस्य भेदो न प्रशान्त   
इत्यभेदजाग्रत्पदाधिष्ठातृत्वं नाभ्युपगतं चिद्व्याप्तिपदस्य   
बहिर्बहिरर्थानामन्तरन्तर्थेषु निमज्जनरूपं स्वभावं व्युत्पादयन्   
शवर्गे शुद्धविद्याद्यभेदप्रमातॄणां विषयविभागं दर्शयति -  
  
यद्बाह्येत्यादि । अन्तरन्तःपदे बाह्यवाह्यपदमज्जनं यत् बाह्यबाह्यपदस्य   
यन्मज्जनम् प्रमेयाणां प्रमाणपदे मज्जनं प्रमाणां प्रमातृपदे   
मज्जनमित्यर्थः । तच्चित्पदे चिद्व्याप्तिपदे । भवतीति शेषः । जडपदे   
चैत्यव्याप्तिपदे । एतद्विपरीतम् । अन्तरन्तःपदस्य बहिर्बहिःपदे मज्जनं   
विपरीतम् । प्रमातृपदस्य प्रमाणपदे मज्जनम् प्रमाणपदस्य प्रमेयपदे   
मज्जनमित्यर्थः । इह शुद्धविद्येश्वरसदाशिवशक्त्याह्वयस्य   
प्रमातृचतुष्टयस्य । साधारणपदे शवर्गे । अक्षात्म इन्द्रियप्रकाशैकात्म ।   
इन्द्रियप्रकाशे लब्धैकात्म्यमित्यर्थः । वेद्यं प्रमेयजातम् । शः शवर्ण इति   
वेदितव्यम् । प्रमाणलब्धैकात्म्यप्रमेयस्थानीयः शवर्ण इत्यर्थः । यद्यपि   
चवर्गयकारसङ्कोचत्यागात्मनः शकारस्य शब्दादिमात्रवेद्यस्थानीयत्वं   
युक्तं तथापि सर्वप्रमेयोपलक्षणत्वेन चित्पदेऽहङ्कारे   
कवर्गलकारयोर्मज्जनाद्बहिरवभासमानश्चवर्गयकारयोग   
रूपभेदशकारोऽपि सर्वप्रमेयोपलक्षण इति वेदितव्यम् । स हि शकारः   
शुद्धविद्याप्रमाता । प्रमातृप्रमाणप्रमेयरूपेण पदत्रयेण   
निष्पाद्यस्वरूपस्य प्रमातुः कथं प्रमेयमात्रप्रतिपादके शकारे   
स्वरूपपत्तिरित्यत्रोच्यते । वर्णचतुष्टयात्मकः सर्वोऽपि शवर्गः   
शुद्धविद्यादिप्रमातृचतुष्टयस्य साधाणरणपदे प्रत्येकं   
स्वरूपं(स्वरूपं) भवति । तथापि शुद्धविद्यादीनां चतुर्णां   
(प्रमा)प्रमातॄणां शकारादयश्चत्वारो वर्णा एकैकस्यैकैक एव   
स्वरूपसिद्धिहेतुभूतस्य विशेषस्य प्रतिपादक   
इत्युपचारात्तत्तदेकैकवर्णरूपता तेषाम् । तथा हि   
शुद्धविद्याप्रमातुरिन्द्रियैकात्म्यवेद्यत्वं स्वरूपसिद्धिहेतुविशेषः ।   
अतस्तस्येन्द्रियैकात्म्यवेद्यप्रतिपादकशकाररूपत्वम् । ईश्वरस्य   
प्रमातुर्देहाविभिन्नकार्यवेद्यैकात्म्यकर्मेन्द्रियत्वं   
स्वरूपसिद्धिहेतुर्विशेषः । अतस्तस्य   
तादृक्कर्मेन्द्रियप्रतिपादकषकाररूपत्वम् । एतदेवाह   
देहाविभिन्नकरणेन्द्रियमीश्वरः ष ति ॥ २ ॥  
  
प्। १०७)  
  
ज्ञानेन्द्रियं स हि सदाशिव आत्मनैक्ये  
स्वात्मा खविश्रममयो ह इतीह शक्तिः ।  
एतत्तुरीयपदमङ्गचतुष्टयाढ्यं  
बाह्यान्तरालपदयोः श्रितरूपसाम्यम् ॥ ३ ॥  
  
अथ सदाशिवशक्तिप्रमातृस्वरूपं वर्णद्वयमाह ।  
  
ज्ञानेन्द्रियमित्यादि । सदाशिवस्य   
प्रमातुरात्माविभिन्नस्वात्मीकृतज्ञेयवेद्यज्ञानेन्द्रियत्वं   
स्वरूपसिद्धिहेतुर्विशेषः । अतस्तस्य   
तादृग्ज्ञानेन्द्रियप्रतिपादकसकाररूपत्वम् । एतदाह - आत्मनैक्ये   
आत्मना तादात्म्ये सति तादृशं ज्ञानेन्द्रियम् । स हि सकारो हि   
तादृग्ज्ञानेन्द्रियप्रतिपादकः । सकारो हि सदाशिव इत्यर्थः ।   
खविश्रममयः अपरिच्छिन्नचिदचित्सामरस्य रूपाकाशविश्रान्तिमयः ।   
स्वात्मा देहात्मोभयलक्षणं स्वरूपम् । ह इति । हकार इति वर्णः । इह शवर्गे ।   
शक्तिः शक्तिनाम प्रमाता ।   
अपरिच्छिन्नविश्रान्तिमयदेहात्मसामरस्यलक्षणस्वरूपत्वं शक्तेः   
स्वरूपसिद्धिहेतुर्विशेषः । अतस्तस्यास्तादृक्स्वरूपप्रतिपादकहकाररूपत्वम् ।   
एवं शुद्धविद्यादीनां साधारणपदे शवर्गे   
तत्तस्वरूपसिद्धिहेतुविशेषप्रतिपादक वर्णाश्रयणेन विषयविभागं   
व्युत्पाद्यास्य शवर्गरूपस्य पदस्य बाह्ये   
स्पर्शसङ्कोचत्यागरूपस्यान्तरन्तःस्थ सङ्कोचत्यागरूपस्य उभयत्र   
रूपसाम्यम् प्रागुपदिष्टमेव स्फुटप्रत्ययायोद्घाटयति - एतदित्यादि ।   
अङ्गचतुष्टयाढ्यम् महाभूतचतुष्टयगर्भिण्या महापृथिव्याः   
प्रकृत्याश्च चित्पदे हकारे निमज्जनादुभयत्राङ्गचतुष्टयाढ्यम् ।   
एतत्तुरीयपदम् । अभेदजाग्रत्स्वप्नरूपं तुर्यपदम् । बाह्यान्तरालपदयोः   
स्पर्शान्तःस्थप्रतिपाद्यजाग्रत्स्वप्नपदयोः । श्रितरूपसाम्यम् । चवर्गस्य   
यकारस्यापि सङ्कोचत्यागे शकार एव टवर्गस्य रेफस्य सङ्कोचत्यागे षकार   
एव । एवमवशिष्टमुन्नेयम् ॥ ३ ॥  
  
प्। १०८)  
  
एत्पदं पदमखण्डितमेव शुद्ध-  
विद्यादिकस्य खलु तत्त्वचतुष्टयस्य ।  
वेद्याद्युदञ्चितचितिस्फुरणक्रमेण  
तत्तद्दशावतरणं विबुधैर्विभाव्यम् ॥ ४ ॥  
  
शवर्णशुद्धविद्यादीनां प्रत्येकस्वर एव साधारणं पदमित्युक्तम् ।   
तदेवाह -  
  
एतदित्यादि । एतच्छवर्गरूपं पदम् अखण्डितमेव अविभक्तमेव ।   
शुद्धविद्यादिकस्य तत्त्वचतुष्टयस्य पदम् । प्रमाणप्रमेयाङ्गस्य   
प्रमातुरेकवर्णमात्रेण दुष्प्रतिपादत्वात् । एवमपि   
शुद्धविद्यादीनामेकैकवर्णव्यवहारोपचारे प्राक्प्रतिपादितोपपत्तिमासूत्रयति   
- वेद्यादिति । वेद्याद्युदञ्चितचितिस्फुरणं चैत्यव्याप्त्यवसाने यदा   
तदुन्मेषप्रारम्भः तदायं प्रारम्भो वेद्यादिक एव भवतीत्यनुभवः   
प्रमाणम् । तथा हि - पाशवावसाने साधको   
गुर्वनुग्रहसमुन्मिषितविवेकदृष्टिर्वेद्यमेव स्वात्मेन्द्रियप्रकाशे   
निमज्जयति । प्रमेयस्यैवं   
प्रमाणनिमज्जनाभ्यासादारूढशुद्धविद्यास्वभावस्तदनन्तरं   
स्वात्मीकृतप्रमेयं प्रमाणं प्रमातृपदे निमज्जयितुमुद्युञ्जानः   
शरीररूपे तावत्प्रमातृभागे स्वात्मीक्र्तकार्यप्रमेयं   
कर्मेन्द्रियवर्गरूपं प्रमाणं निमज्जयति । अतो विश्वशरीरः सन्   
विश्वचेष्टकतयाविर्भूतसर्वकर्तृत्वशक्तिरारूढेश्वरताकक्ष्यस्ततः परं   
स्वात्मीकृतज्ञेयप्रमेयं ज्ञानेन्द्रियप्रमाणमात्मरूपे प्रमातरि   
निमज्जयति । अतो विश्वात्मकः   
सन्नाविर्भूतसर्वज्ञत्वशक्तिरारूढसदाशिवकक्ष्यो ज्ञानस्य प्राग्भावेन   
क्रियां क्रियाप्राग्भावेन ज्ञानं चानुसन्दधानस्ततः परं   
ज्ञानक्रियासामरस्यभूमिमपरिच्छिन्नविश्रान्तिमयीमिच्छात्मिकां   
शक्तिक्रियामारोहतीति प्रक्रियया वेद्याद्युदञ्चिचितिस्फुरणक्रमेण   
तत्तदंशवर्ण उक्तमर्यादया । शुद्धविद्यादितत्तद्दशावतरणम् ।   
विबुधैर्विद्वद्भिर्विभाव्यम् । उक्तमर्यादया वेद्यादिकं चित्प्रवहणे यं यं   
भागमधिकृत्य शुद्धविद्यादीनां स्वरूपलाभः   
तत्तद्भावरूपतत्तदावरणस्य तत्तत्प्रमातृपदत्वमापैचारिकमितिभावः ॥ ४   
॥  
  
प्। १०९)  
  
सा(स)दाशिवः स खलु विन्दुमयस्तवर्ग-  
स्तत्रेश्वराङ्गमयमान्तरधामयोग्यः ।  
ज्ञानक्रिये न सुशिवस्य सदाशिवेशा-  
वन्तर्बहिश्च नियताङ्गिपदौ क्रमेण ॥ ५ ॥  
  
इदानीं बाह्ये ज्ञानेन्द्रियप्रतिपादकतवर्गसङ्कोचत्यागरूपस्य सकारस्य   
सदाशिवकलायाः सतोऽपि बहिस्तस्य प्राधान्यानौचित्यादीश्वराङ्गत्वम्   
अन्तःपदे रेफाक्स्ऽरत्यागरूपस्य षकारस्येश्वरकलायाः सदाशिवाङ्गत्वमिति   
व्युत्पादयति -  
  
सदाशिव इत्यादि । बिन्दुमयस्त्यक्तसङ्कोच इत्यर्थः । तवर्गः । स खलु सकारः   
खलु । असौ सकारः सदाशिवस्वभावः । अन्तरधामयोग्यः ।   
स्वप्नलक्षणज्ञानकक्ष्यासमुचितोऽयं सकाररूपः सदाशिवस्वभावः । तत्र   
बाह्यपदे । क्रियाप्रधाने । ईश्वराङ्गम् । ईश्वरस्याङ्गमेव ।   
क्रियापदेज्ञानांशस्य न्यग्भावः । अत्रोपपत्तिमाह - सदाशिवेशौ   
शिवस्य ज्ञानक्रिये ।  
  
ननु शिवस्य ज्ञानशक्तिली(वि)लासरूपः सदाशिवः   
क्रियाशक्तिविलासरूप ईश्वरः अस्तु प्रकृते का नामोपपत्तिरित्यत्राह - एतौ   
सदाशिवेशौ । क्रमेणान्तर्बहिश्च नियताङ्गिपदौ सदाशिवस्यान्तः   
कक्ष्यानियतमङ्गिपदं तस्य ज्ञानस्वभावात् । ज्ञानस्य चान्तःपदे   
प्राधान्यात् बहिःकक्ष्या त्वङ्गपदम् ईश्वरस्य बहिःकक्ष्याङ्गिपदं तस्य   
क्रियास्वभावात् । क्रियायाश्च बाह्यपदे प्राधान्यात् । तस्यान्तःकक्ष्या   
त्वङ्गपदम् । अतो रेफसङ्कोचत्यागरूपस्य   
षकारस्येश्वरकलायास्तत्राङ्गत्वमेवेति विवेकः ॥ ५ ॥  
  
प्। ११०)  
  
इच्छापपञ्चकवबिन्दुमयी हशक्ति-  
र्ज्ञानक्रियासमपदं खलु सोभयात्मा ।  
बिन्दौ समुन्मिषति सर्गपदे क्रमेण   
संसृष्टिरापरिसमाप्तितयोर्विभाव्या ॥ ६ ॥  
  
सदाशिवकलाया अन्तःप्राधान्यमीश्वरकलाया बहिःप्राधान्यमित्युक्तम् ।   
इदानीं शक्त्याः कलाया इच्छात्मिकायाः साम्येन तदुभयमूलतया   
बहिरन्तरपि प्राधान्यमिति प्रतिपादयति -  
  
इच्छेत्यादि । प पञ्चक व बिन्दुमयी । वर्णपञ्चकात्मनः पवर्गस्य वकारस्य   
च यो बिन्दुत्वम् । गुणप्रधानोऽयं निर्देशः । सङ्कोचत्याग इत्यर्थः । तन्मयी   
तत्स्वरूपा । हशक्तिः हकारप्रतिपाद्या शक्तिदशा । इच्छा इच्छास्वभावा । सा   
इच्छाशक्तिः । ज्ञानक्रिया समपदं ज्ञानक्रिययोः साधारण्येन मूलपदम् ।   
इच्छां (विना) विज्ञानमपि न प्रवर्तते क्रियापि न प्रवर्तते इति   
ज्ञानक्रिययोः इच्छैवान्तरं कूटस्थं रूपम् । अत एव सा उभयात्मा   
उभयस्य ज्ञानस्य क्रियायाश्च आत्मा मूलस्वरूपम् । अतस्तस्या ज्ञानपदेऽन्तः   
क्रियापदे बहिश्च प्राधान्यमेव नाङ्गत्वमिति भावः ॥  
  
इदानीं विसर्गपदे विद्यादिक्रमेण बिन्दुन्मेषे प्रवृत्ते सत्यसौ बिन्दून्मेषः   
क्रमप्रवृत्तिशाली यावत्सर्वमपि पदं व्याप्नोति   
तावद्विसर्गगन्धस्यानुवृत्तत्वाद्विन्दुविसर्गयोः संसृष्टिरेव न   
बिन्दोरेकाधिपत्यमिति व्युत्पादयति - बिन्दौ इत्यादि । सर्गपदे क्रमेण बिन्दौ   
समुन्मिषति सति । आपरिसमाप्ति सर्वत्रपदे बिन्दुव्याप्तिनिष्पत्तिपर्यन्तम् ।   
तयोर्बिन्दुविसर्गयोः । संसृष्टिः । त्रिपुटीरूपे पदे क्वचित् बिन्दून्मेषः   
क्वचिद्विसर्गस्फुरत्तेति संसृष्टिः । विभाव्या ऊहनीया । अयमर्थः   
शुद्धविद्याप्रमातरि वेद्यानामिन्द्रियप्रकाशे निमज्जनेन वेद्यांश एव   
चिदुन्मेषः इन्द्रियाणां प्रमातृपदे   
निमज्जनाभ्यासपाटवाभावादिन्द्रियादिकेषूत्तरोत्तरपदेषु   
भेदस्याप्रशमाद्विसर्गस्य स्फुरत्तेति बिन्दुविसर्गसंसृष्टिः   
ईश्वरदशायां शुद्धविद्योत्तरपदत्वात्प्रमेयेषु चिदुन्मेषः सिद्ध एव ।   
विशेषस्तु स्वात्मीकृतस्वविषयाणां कर्मेन्द्रियाणां देहात्मकप्रमातृपदे   
निमज्जनम् स्वात्मीकृतस्वविषयाणां ज्ञानेन्द्रियाणामात्मरूपे   
प्रमातृपदभागे निमज्जनं तत्प्राधान्येन अपाटवमेवाप्रधानम्   
अतस्तदाद्युत्तरपदे भेदस्फुरत्तेति विसर्गसंसृष्टिः   
सदाशिवदशायामीश्वरदशापर्यन्तचिदभेदोन्मेषः सिद्ध एव । विशेषस्तु   
स्वात्मीकृतज्ञेयानां ज्ञानकरणानाम् विश्वमयस्य च   
स्वात्मप्रमातृपदे निमज्जनम् तस्या अपि दशाया   
निराकुलचिद्विश्रमरूपेच्छाशक्तितत्त्वैकात्म्यं सावशेस्ऽमिति तदंशे   
भेदगन्धाद्विसर्गस्पर्शः शक्तिदशायां तु   
विश्रमरूपत्वादपरिच्छिन्नायामेवाभेदसाम्राज्यमिति तात्पर्यम् । तं   
(तत्) बिन्दून्मेषपदे विसर्गानुवृत्तितारतम्यविवेकः   
शुद्धविद्यादितत्त्वानां प्रस्फुटज्ञानकारणमिति तस्य तत्कर्तव्यत्वेन चोदना   
॥ ६ ॥  
  
प्। ११२)  
  
पुर्वत्र नैवहि परो नियतः परत्र  
पूर्वो भवेन्नियत एव शषादिवृन्दे ।  
एकत्र संविदुदयेऽप्यपरत्र भास-  
स्तस्या इतीदमथवा सम मेव बिन्दुः ॥ ७ ॥  
  
शुद्धविद्यादिषु बहिर्बहिदशायामन्तरन्तर्दशा नान्तर्भवन्ति(ति) ।   
अन्तरन्तर्दशायां तु बहिर्बहिर्दशान्तर्भवतीति व्युत्पादयति -  
  
पूर्वत्रेत्यादि । शषादिवृन्दे शषादिप्रतिपाद्ये शुद्धविद्यादिवृन्दे । पूर्वत्र   
शुद्धविद्यादौ पूर्वदशायाम् । परः परदशा । नैव हि नियतः । न नियता ।   
शुद्धविद्यायामीश्वरदशा न नियता । ईश्वरदशायां च सदाशिवदशा   
सदाशिवदशायां शक्तिदशा च तथेत्यर्थः । परत्र तु ईश्वरादिदशायां तु ।   
पूर्वः । शुद्धविद्यादिदशा नियत एव भवेत् । नियमेन भवेदेव ।   
ईश्वरदशायां शुद्धविद्यादशाऽन्तर्भूतास्त्येव सदाशिवदशायां   
चेश्वरदशा शक्तिदशायां च सदाशिवदशेति योजना ।  
  
इदानीं वेद्योपक्रमेण संविदुदये क्रमं विना वेद्यादिप्रतिपादकं सर्वमपि   
शषादिवृन्दं संविन्मयूखानां निराघाट(निर्वाध)प्रसरणेन   
युगपदेव सङ्कोचति त्यजतीति पक्षान्तरमुपक्षिपति - एकत्रेति । एकत्र   
वेद्यभागे । संविदुदये सति । अपरत्रापि प्रमाणादिपदे सर्वत्रापि । तस्याः   
संविदो भास इति । भासः प्रवहन्तीति (शेषः) । इदं शषादिवृन्दं   
शषाद्यक्षरचतुष्टयम् अथवा पक्षान्तरेण । सममेव युगपदेव । बिन्दुः   
बिन्दुशब्देन त्यक्तसङ्कोचत्वं लक्ष्यते । त्यक्तसङ्कोचो भवतीति शेषः ।   
अयमर्थः । वेद्यपदोपक्रमेण बिन्दून्मेषे शुद्धविद्यादिदशानां   
कालविलम्बापेक्षः क्रमो न नियतः । क्वचित्प्रमातरि भाग्याधिके शक्तिपातस्य   
तीव्रतया शुद्धविद्यादिदशानां निर्विलम्बेन क्षणादाविर्भावो युगपदेव   
सम्भवति क्वचित्तु क्रमापेक्षया शनैः सम्भवतीति   
पक्षद्वयमत्रानुसन्धेयम् ॥ ७ ॥  
  
प्। ११३)  
  
जाग्रच्छिवस्य पशुजागरयुक्तदैश-  
मन्तर्दशारमिह कोणगतं बहुत्वम् ।  
भेदोदयोल्लसित मेतदभेदकोट्यां  
प्राप्नोति सङ्ग्रहामिति प्रतिपद्रहस्यम् ॥ ८ ॥  
  
इदानीं शकाराद्यक्षरचतुष्टयाधिष्ठातुरीश्वरस्य बह्वक्षरसन्निवेशवति   
दशारयुग्मरूपे पशुजागरचक्रे कथं सन्निवेशौचित्यमित्याशङ्क्य   
तदुपपादयति ।  
  
जाग्रदित्यादि । शिवस्य । जाग्रत् जाग्रदवस्था । पशुजागरयुक् पशुजागरावस्थया   
युक् योगिनी । यतः श्लिष्टमित्यर्थः । (तत्) तस्मात्कारणादन्तर्दशारं   
दशेन्द्रियसन्निवेशपदं व्याप्य दशारम् । ऐशम् ईश्वराधिष्ठातृकम् ।   
इहेश्वराधिष्ठातृके दशारचक्रपदे । भेदोदयोल्लसितं भेदविजृम्भणेन   
समुदञ्चितम् । यत्कोणगतं बहुत्वं कोणबाहुल्यम् । एतदभेदकोट्याम्   
अभेदपक्षाविर्भावे । सङ्ग्रहम् । अभेदपदोचितं बाहुल्यत्यागं प्राप्नोतीति   
प्रतिपद्रहस्यं ज्ञानरहस्यम् । अयमर्थः विसर्गव्याप्तौ   
सकलभेदसमुज्जृम्भस्थले चतुर्विंशत्यक्षरात्मके स्पर्शकदम्बके   
पञ्चवर्गसंविभक्तं यत्पञ्चाङ्गकं पदं चतुरस्रे दशारयुग्मस्य   
चतुर्षु कोणपञ्चकेषु व्यवस्थितम् । पशुजागरे शिवजागरे तु भेदसङ्क्षये   
सति चतुरश्रपदं पादिवर्णचतुष्टयं हकारत्वेन परिणमते ।   
बहिर्दशारकोणपञ्चकगतः कवर्गश्च हकारेऽन्तर्भवति ।   
अवशिष्टकोणपञ्चकगतश्चवर्गः शकारत्वेन परिणमति । अन्तर्दशारे   
कोणपञ्चकगतष्टवर्गः षकारत्वेन परिणमति ।   
अवशिष्टकोणपञ्चकगतस्तवर्गः सकारत्वेन परिणमति । मकारो   
हकाररूपेण परिणामिनि पवर्गे च सम्बन्धमुपलभते ।   
प्रमातृकक्ष्यायां च वक्ष्यमाणत्रिकोणबिमे सम्बन्धमुपलभत इति ।   
विसर्गपदे विन्द्वाविर्भावप्रक्रिया चतुरश्रदशारयुग्मरूपं चक्रत्रयं   
कोणचतुष्टयाकारेण परिणमति । विसर्गपदे बिन्दुपदे च वर्णानां कोणानां   
चैकरूप्येण भवितव्यमिति ये मन्यन्ते ते भेदाभेददशयोरप्यविशेषं   
प्रतिपद्यन्त इत्यलम् ॥ ८ ॥  
  
प्। ११४)  
  
यः पार्थिवे चिदुदयः स हि शुद्धविद्या  
यः प्राकृते स पुनरीश्वरता किलाऽण्डे ।  
यो मायिके स तु सदाशिवतेति शादे   
स्त्रैरुप्यधीरिहरहस्यतमं गुरूणाम् ॥ ९ ॥  
  
इदानीं पक्षान्तराश्रयणेन इन्द्रियदेहात्मनि मज्जितप्रपञ्चानां   
शुद्धविद्येश्वरसदाशिवानां   
पृथ्वी(भू)प्रकृतिमायान्ताश्चिन्मयीकृता विषया इत्युपकल्पयति -    
  
यः पार्थिवेत्यादि । बहिरिन्द्रियविषयरूपे पार्थिवाण्डे यश्चिदुदयः । चिद्व्याप्तिः   
। स हि स खलु । बिन्दूदयः शुद्धविद्या ।   
शुद्धविद्यायामिन्द्रियप्रकाशैरेकाकारीकृतप्रमेयत्वलक्षणात् ।   
पार्थिवाण्डे प्रमातृस्थानीयः पवर्गः सम्बन्धवानेव त्रिपुट्यां नित्यं   
तत्सम्बन्धनियमात् । अतस्त्यक्तसङ्कोचे पार्थिवाण्डे चतुर्वर्णरूपस्य   
सर्वस्यशवर्गस्य सम्भवः । एवं चास्मिन्पक्षे   
शुद्धविद्याप्रमातुर्भेदप्रशमोपक्रमपदत्वात्पशुजाग्रच्च त्रिकोणबाहुल्ये   
सत्येव सन्निवेशोपपत्तिरिति च विसर्गस्पर्शाः शवर्गाकारेण परिणमदवस्था   
शुद्धविद्या प्रमातरि भेदशिरोदर्शनमुपलभन्त इति मुख्यया वृत्त्या   
त्वीश्वरस्यैव शिवजाग्रत्पशुजाग्रच्चक्रसंश्लेषः   
शुद्धविद्या(या)स्त्वपरिणतविवेकानामङ्गीकाराय   
पाक्षिकस्तत्संश्लेष इत्यलम् । यः प्राकृतेऽण्डे चिदुदयः शवर्गाकारेण   
सङ्कोचत्यागः । स पुनरीश्वरता किल । अत्रोपपत्तेः प्रतिभासमात्रगम्यत्वात् ।   
किलेति साम्प्रदायिकमैतिह्यम् । अत्र पवर्गस्य शवर्गाकारेण सङ्कोचत्याग   
एवमभ्यूह्यः - मकारस्योष्ठ्यवर्णस्य सङ्कोचत्यागः कण्ट्यवर्णो   
हकार इति सुगमम् । पकारस्य प्रकृतिवर्णस्य हकारे चित्पदेऽन्तर्भावः ।   
फकारादिवर्णत्रयस्य शकारादिवर्णत्रयत्वे युक्तिरुच्यते ।   
फकारबकारभकारा जलाग्निवायवः शकारषकारसकाराश्च तथा । अतः   
फकारादिसङ्कोचत्यागरूपत्वं शकारादीनाम् समानतत्त्वप्रतिपादकत्वात्   
शकारादीनां जलादिप्रतिपादकत्वम् । प्रागुक्तभूतवैपरीत्याभावविमर्शे   
स्फुटं फकारादीनां रूपमुच्यते । अल्पप्राणो वर्गप्रथमवर्णः   
अल्पवृत्तिश्चेतरभूतापेक्षया पृथिवी अतस्तत्प्रतिपादकः । महाप्राणो   
वर्गद्वितीयवर्णः पृथिव्यपेक्षया महावृत्ति च जलम् अतस्तत्प्रतिपादकः ।   
नादवान्वर्गतृतीयवर्णः महाप्राणान्नादोऽधिकवृत्तिः   
जलादधिकवर्तिवृत्तिश्चाग्निः अतः स तत्प्रतिपादकः । नादवान्घोषवाꣳश्च   
वर्गचतुर्थवर्णः केवलनाद(भवः नाद)वतो   
घोषवानधिकवृत्तिः अग्नेरधिकवृत्तिश्च वायुः अतस्तत्प्रतिपादकः ।   
उक्तसकलधर्मसंसृष्टिरूपपवर्गपञ्चमम् । अतः   
पृथिव्यादिभ्यश्चतुर्भ्योऽधिकवृत्तिराकाशः । अतः पञ्चमवर्णः   
आकाशप्रतिपादक इति । अतः फकारादिप्रतिपाद्यतत्त्वप्रतिपादकतया   
सङ्कोचत्यागरूपत्वाच्च शकारादयः फकारादि परिणतिरूपा इति लभ्यते ।   
ईश्वरस्य विश्वमयप्रकृत्यभिमानलक्षणत्वात्त्यक्तसङ्कोचं   
प्रकृत्यण्डमीश्वरपदत्वमर्हतीत्यभिप्रायः । योमायिकेऽण्डे चिदुदयः स तु   
सदाशिवता । मायिकाण्डस्य स्वप्नस्यात्मप्रकाशपदत्वात्सदाशिवस्य   
विश्वात्मत्वलक्षणात्त्यक्तसङ्कोचो मायाण्डः सदाशिवपदमिति । शादेः   
शकारादिवर्णचतुष्टयस्य । त्रैरूप्यधीः पृथिव्यण्डे प्रकृत्यण्डे   
मायाण्डे च सिद्धस्य त्रैरूप्यस्य ऐकरूप्ये सत्येव स्थानकृतत्रैविध्यस्य या   
धी विवेकः । सा धीरिह शुद्धविद्यादिदशाविवेकप्रस्तावे गुरूणां   
रहस्यतममति रहस्यम् ॥ ९ ॥  
  
प्। ११६)  
  
बिन्दूदये विशति सर्ग इमं तथैव  
सर्गोदये तमथ सोऽपि पदे तदन्तः ।  
कःस्याद्धकारहृदिलश्च वकारगर्भे  
बाह्ये तु चित् प्रकृतिसर्गमुखे विभक्ता ॥ १० ॥  
  
इदानीं शवर्गे कवर्गस्य देहप्रतिपादकलकारस्य   
शङ्का(सङ्कोच)त्यागरूपवर्णादर्शनात् तद्दर्शनोपपत्तिमाह ।  
  
बिन्दूदय इत्यादि । बिन्दूदये बिन्दुव्याप्तौ । इमं बिन्दुम् ।   
पूर्वमेतद्व्यापकसर्गो विशति । बिन्दावेकीभवतीत्यर्थः । पूर्वं   
बिन्दुगर्भादेव बहिर्विश्वस्रष्टा विसर्गः पुनस्तमेव विशतीत्यर्थः । तथैव ।   
सर्गोदये विसर्गव्याप्तौ । तं विसर्गम् । अथानन्तरम् । सोऽपि बिन्दुरपि ।   
विशतीत्यर्थः । तत्तस्मात्कारणादन्तःपदे बिन्दुव्याप्तिस्थले । कः ।   
जलादिभूतचतुष्टयप्रतिपादकेनफादिवर्णचतुष्टयेनात्तगर्भः   
पृथिवीप्रतिपादकः ककारो हकारहृदि स्यात् । तत्रान्तर्गतोभवतीत्यर्थः ।   
स्वप्नस्याप्यान्तरपदत्वात् । तत्रापि विसर्गप्रमातुर्लकारस्य गर्भे स्थितिमाह ##-  
अन्तःस्थसङ्कोचत्यागरूपे शवर्गे च हकारगर्भे लकारान्तर्धानं   
भवतीत्यर्थः । विसर्गस्य बिन्दुसमावेशे तदेकरसत्वमेव ।   
बिन्दोर्विसर्गसमावेशे विशेषमाह - बाह्येत्विति । बाह्ये विसर्गव्याप्तिस्थले ।   
तु । चिद्बिन्दुः । प्रकृतिसर्गमुखे प्रकृतिरूपस्य विसर्गस्य मुखे । सम्मुखे   
तिष्ठन्नपि । विभक्ता । प्रकृतौ नान्तर्भवति । अपि तु विभक्तरूपेण दृश्यते ।   
मकारो हि पकाररूपिण्याः प्रकृतेश्च तत्समीपस्थितिसूचितस्याबहिर्मोक्षणस्य   
कर्तैव तया नाऽन्तर्धीयते न तत्रैकरस्यात् स्वरूपहानिं लभते ।   
पृथिवीरूपस्य विसर्गबिन्दुना बहिर्विसृष्टस्य न बिन्द्वेकरसीकरणं   
पवर्गरूपे बिन्दोर्दर्शनात् । अतो विसर्गव्याप्तौ न बिन्दुस्वरूपतो लोप इति भावः ॥   
१० ॥  
  
प्। ११७)  
  
अन्तः पदं भवति तच्चतुरङ्गमैक्या-  
च्चिच्चैत्ययोः करणसीम्न्यपि भावितैक्यम् ।  
पञ्चाङ्गकं भवति बाह्यपदं प्रकृत्यां  
चिद्वह्निगर्भकुहरादथ निर्गतायाम् ॥ ११ ॥  
  
अथ विसर्गस्य बिन्दुनिलयनान्तःपदस्य चतुरङ्गत्वं विसर्गबिन्दोरनिलयनेन   
बाह्यपदस्य पञ्चाङ्गत्वमिति प्रागुक्तमपि प्रमेयं प्रस्फुटप्रतिपत्तये   
पुनरुद्भासयति -  
  
अन्तरित्यादि । तत्तस्मात्कारणात् बिन्दौ विसर्गनिलयनरूपाद्धेतोः । अन्तः पदं   
चतुरङ्गं भवति । कुत इत्याह चिच्चैत्ययोरैक्यात्   
चितश्चैत्यैकरसीकरणसामर्थ्यसम्भवात् । किम्विधमन्तः पदम् ।   
करणसीम्न्यपि भवितैक्यं विसर्गप्रमातुः सर्वव्यापि पदस्योपलक्षणेन   
चिन्मज्जनेन बहिर्भासमाने करणत्रयपदेऽपि विभावितचिदैक्यम् । विसर्गपदस्य   
कवर्गस्य हकारमज्जनेन उपलक्षणे न करणत्रयस्थानीय   
चवर्गटवर्गतवर्गसङ्कोचत्यागरूपाणां शषसानां हकारे   
निमज्जनमेवेति विभाव्यमित्यर्थः । तेषां यद्बहिः स्फुरणेन   
सि(शु)द्धविद्यादिस्वरूपविवेचनं तत् हकारनिमज्जने सत्येवेति   
वेदितव्यम् । ततश्चाभेदरूपं चित्पदमेकाङ्गमेव शषसानां   
हकारनिमज्जनेनादर्शने शुद्धविद्यास्वरूपं न विज्ञायते इति तद्विज्ञानाय   
हकारान्तर्गतानामेव तेषां बहिरवभासनमिति वेदितव्यम् । अथ विसर्गस्पन्दे   
चिद्वह्निगर्भकुहरात्प्रकृत्यां विनिर्गतायाम् । करणत्रयेण   
सहेत्यध्याहार्यम् । बाह्यपदं पञ्चाङ्गकं भवति । चैत्यस्य चित्पदं   
विनास्वरूपासिद्धेस्तत्रालुप्तेन चित्पदेन सहेत्यर्थः ॥ ११ ॥  
  
प्। ११८)  
  
ज्ञानक्रियोन्मुखहकारमयाद्वयेच्छा-  
विश्रान्तिरन्तरवहिर्मुखविश्रमात्मा ।  
कूटाक्षरात्मतनुरेष शिवः सुषुप्ति-  
विश्रान्तिरेव सविकल्पकलाल्पगन्धा ॥ १२ ॥  
  
इदानीं शक्तिरूपस्य हकारस्य स्वरूपं विविच्यच्युत्पादयन्नेतदुत्तरपदस्य   
लकारक्षकाररूपकूटाक्षरप्रतिपाद्यस्य शिवतत्त्वस्य स्वरूपमवबोधयति -    
  
ज्ञानेत्यादि । ज्ञानक्रियोन्मुखहकारमयाद्वयेच्छाविश्रान्तिः   
सदाशिवेश्वरात्मकयोर्ज्ञानक्रिययोर्विषये उन्मुखा ।   
तदधिष्ठातृत्वादित्यर्थः । हकारमयाऽद्वयेच्छा हकारस्वरूपाभेदेच्छा ।   
हकारप्रतिपाद्यत्वे हकारस्वरूपत्वादभेदेच्छायामाचरितम् ।   
सैवेच्छाविश्रान्तिरूपत्वाद्विश्रान्तिः । अयमर्थः -   
येयमपरिच्छिन्नज्ञानक्रियात्मकसदाशिवेश्वर   
स्वरूपज्ञानक्रियाकरणाधिष्ठात्री ज्ञानक्रिययोः कूटस्थ त्वलक्षणेन   
तदधिष्ठातृत्वेनेच्छाव्यपदेशविषया   
ज्ञानक्रियाकूटस्थत्वस्यैवेच्छालक्षणत्वादिच्छास्वरूपिणी   
शक्तितत्त्वमित्यागमिकैरुद्घोष्यमाणा द्वैतस्पृष्टिरहिताकारप्रतिपाद्या   
महाविश्रान्तिः । सैवान्तः पदे अबहिर्मुखविश्रमात्मा प्रपञ्चानभिमुखा   
विश्रान्तिरूपा । सविकल्पकलाल्पगन्धा । सुषुप्तिविश्रान्तिरेव   
स्वरूपानुभवमात्रविकल्पयुक्ता । सुषुप्तिरेव । कूटाक्षरात्मतनुः   
लकारक्षकारोभयैक्यरूपकूटाक्षरात्मकनिजस्वरूपः । तत्प्रतिपाद्य इत्यर्थः   
। एष अपरोक्षानुभवगोचरः । शिवः शिवतत्त्वम् । भवतीति शेषः । जाग्रत्येव   
सम्भवन्ती सोमादिसाधनताभाग्यवशात् स्वतः प्रवृत्ता वा   
काचित्सुषुप्तिविश्रान्तिरन्तर्मुखी चेच्छिवतत्त्वं भवति सैव   
बहिर्मुखीचेच्छक्तितत्वं भवतीति विवेकः ॥ १२ ॥  
  
प्। ११९)  
  
नास्त्यस्ति वेत्त्युदितसंशयजाग्रतीह  
सुप्तौ * * शिवे (भवति)(ज ग्र)जगदभेदरूपम् ।  
ज्ञानक्रियात्मकतया प्रतिरूपभिन्न-  
मेवं चतुर्विधमधिश्रितबीजमात्रम् ॥ १३ ॥  
  
अथान्तर्मुखजाग्रत्सुषुप्तिविश्रान्तिरूपस्य शिवस्य जडसुषुप्तिविश्रान्तिरूपायाः   
स्वरप्रतिपाद्यायाः शक्तेरिव जगत्कारणत्वेन तत्त्वजगद्बीजस्थित्यौचित्यमिति   
तदवस्थानं कूटाक्षररूपेण विभाव्यमानं व्युत्पादयति -  
  
नास्तीत्यादि । नास्त्यस्तिवेत्युदितसंशयजाग्रति नास्त्यस्तिवेत्युद्भूतसंशयः   
जाग्रत्यत्र हीह सुप्तौ अस्ति वा नास्ति वेति संशयगोचरेण निर्देशितायां   
सुषुप्तावित्यर्थः । शिवे तादृक्सुषुप्तिस्वरूपे शिवे । अभेदरूपमपि अथेत्येवं   
भिन्नम् एवं सम्भूय चतुर्विधं जगत् अधिश्रितबीजमात्रं   
बीजमात्रेणाधिश्रितं भवतीति शेषः । अयमर्थः । स्वप्नरूपेऽन्तःपदे   
भेदज्ञानरूपम् जाग्रदरूपे बहिःपदे भेदक्रियारूपम् तथैव   
स्वप्नरूपेऽन्तःपदे अभेदज्ञानरूपम् जाग्रद्रूपे बहिःपदे भेदक्रियारूपमिति   
सङ्ग्रहेण जगच्चतुर्विधम् । तदेव शिवतत्त्वे कूटाक्षररूपेण बीजमात्रं   
तिष्ठतीति व्युत्पादितम् ॥ १३ ॥  
  
प्। १२०)  
  
ज्ञानं द्वयाद्वयमयं लसकाररूपं  
तादृक् च कर्म कषकारमयं विदुस्तत् ।  
श्लिष्टं पुरः स्फुरितसद्वयकोटि ल क्ष-  
रूपं परस्परगतं च समं च कूटम् ॥ १४ ॥  
  
इदानीं लकारसकारककारषकाररूपवर्णचतुष्टये कादिस्पर्शकूटाक्षरस्य   
चतुर्विधजगद्बीजसंसृष्टिरूपत्वं व्युत्पादयति -   
  
ज्ञानमित्यादि । द्वयाद्वयमयं भेदाभेदात्मकं ज्ञानं लसकाररूपम् ।   
भेदज्ञानपदान्तः स्थवर्गे प्रकृतिप्रतिपादको यो लकारस्तस्यैव   
तत्पदाधिष्ठातृत्वात्तत्पदस्य ज्ञानपदत्वात् ज्ञानप्रमातृत्वं   
मनःप्रतिपादकस्य लकारस्य तद्व्याप्यत्वाभिमानदोषान्न ज्ञातृतोपपत्तिः   
तन्मूलरूपस्य वकारस्य च तथा ज्ञेयस्थानीयस्य यकारस्य च ज्ञातृत्वं   
नाशङ्कनीयम् । ज्ञेयवर्गस्य गन्धादेः सर्वत्र पृथिव्याद्यङ्गत्वात्   
प्रकृत्याकारपृथिवीरूपस्य लकारस्यान्तःपदे क्रियाप्रमातृशङ्का न   
समुचिता । अतो लकारस्य ज्ञातृत्वं निश्चितम् । शवर्गपदे अभेदज्ञानत्वं   
सदाशिवात्मनः सकारस्य निर्विवादम् । तादृग्द्वयाद्वयमयं कर्म । च ।   
कषकाररूपं ककारषकाररूपम् । भेदप्रक्रियापदे स्पर्शस्थले टवर्गस्य   
कवर्गव्याप्यत्वाभिमानदोषान्नकर्तृत्वम् । अपि तु कवर्गाधिष्ठातुः   
ककारस्य अभेदक्रियापदे शवर्गे (ट)वर्गे ईश्वरात्मनष्षकारस्य   
कर्तृत्वं स्फुटम् । तदेतच्चतुष्कमिदं श्लिष्टम् । भेदज्ञानेन   
लकारेणाभेदज्ञानं सकारः । भेदक्रियया ककारेणाभेदक्रिया षकारः ।   
भेदाभेदयोरन्योन्यश्लिष्टतास्वभावात् । श्लेषे च पुरः   
स्फुरितसद्वयकोटिप्रमायाबलादिति भावः । श्लिष्टयोरक्षरद्विकयोः   
सद्वयकोटिपुरःस्फुरणे कीदृग्रूपमित्यत आह - ल क्षरूपमिति ।   
लकारसकारयोः श्लेषभेदरूपस्य लकारस्य पुरःस्फुरणे ल इति वर्णः स्यात् ।   
ज्ञाने ज्ञानमेकरसीभवतीति । सकारस्य लकारे   
सामरस्यात्सकारयोगसम्भावितोच्छ्रून भावो लकारो ल इति श्रूयते ।   
ककारषकारयोः श्लेषे ककारस्य द्वैतरूपस्य पुरःस्फुरणे क्रियायां क्रिया   
न सामरस्यं लभत इति क्षकारः स्यात् । एतत्कूटं परस्परगतं क्रमात्   
परस्परेण व्याप्तम् । प्रथमं लकारेण सकारो व्याप्यते । एतत्संस्थानं   
भेदसंसारबीजम् । अनन्तरं सकारेण लकारः । आ ?   
एतत्सं(स्था)नमभेदसंसारबीजम् । क्रियापदे च प्रथमं   
ककारेणषकारो व्याप्यते अनन्तरं षकारेण ककारः ।   
(एतत्)संस्थानकृतं भेदाभेदबीजत्वं पूर्ववत् । समं च   
मध्यमपदे समव्याप्तिकत्वान्निष्पन्दम् सद्भिदाभेदोभयविमिश्रेण बीजम् ।   
भेदसंसारबीजभूतेन संस्थानेन दृश्यमानस्य कूटस्यैवं   
संस्थानप्रक्रिया गुरुमुखात्पारम्पर्यागतप्रतिभावद्भिरनुसन्धेया ।   
शिवतत्त्वपुञ्जकस्य कूटस्यैकाक्षरत्वमेव व्यङ्ग्यस्य शिवतत्त्वस्यैकत्वात् ।   
सास्नादिमत्त्वव्यङ्ग्याया जातेरिव (शिव)   
स्थूलरूपकूटाक्षरव्यङ्ग्यस्य शिवतत्त्वस्य न विश्रान्तिस्वरूपताभङ्ग इति   
वेदितव्यम् ॥ १४ ॥  
  
प्। १२२)  
  
ज्ञानात्मजागरसुषुप्त्यवधी मकार-  
कूटात्मकौ पशुशिवौ गुणकोणबिन्द्वोः ।  
श्लिष्टौवशादिचतुरस्रयुगान्वयोत्थ-  
नागाश्ररश्म्युदरगौ ननु सर्गबिन्दू ॥ १५ ॥  
  
इदानीं मकारादिक्षकारान्तदशाक्षररूपस्य   
प्रमातृपदस्याष्टारत्रिकोणबिन्दुचक्रेषु सन्निवेशं व्युत्पादयति -  
  
ज्ञानात्मेत्यादि । ज्ञानात्मजागरसुषुप्त्यवधीज्ञानात्मनोर्जागरस्य   
सुषुप्तेश्च अवधी । स्थानभूतौ । अवधिस्थाने तिष्ठन्तावित्यर्थः ।   
ज्ञानजागरोऽन्तःस्थप्रतिपाद्यः स्वप्नः तस्यावधौ यकारप्रान्ते स्वप्नस्य   
प्रवृत्तिः प्रथमपदस्य जाग्रदाभिमुख्येन   
प्रवर्तमानत्वाद्वकारमारभ्य यकारे परिसमाप्तिः   
तदनन्तरपदत्वान्मकारस्य स्वप्नावधिस्थानत्वम् ज्ञानसुषुप्तिः   
शकारवर्ग(र्ण)प्रतिपाद्यनिर्विभेदजाग्रत्स्वप्नरूपं पदद्वयं   
तस्यावधौ हकारोत्तरभागे क्षकारः निवृत्तिरूपा या ज्ञानसुषुप्तिः   
सुषुप्त्यभिमुखं प्रवर्तमानत्वाच्छकारमारभ्य हकारे परिसमाप्तिः   
तदनन्तरपदत्वात् क्षकारस्य ज्ञानसुप्त्यवधिस्थानत्वम् ।  
  
एवं ज्ञानजागरज्ञानसुषुप्त्यवधीमकारकूटात्मकौ   
मकारकूटाक्षरस्वरूपौ । पशुशिवौ । गुणकोणबिन्द्वोः त्रिकोणबिन्दुचक्रयोः   
श्लिष्टौ । त्रिकोणगर्भे बिन्दुः बिन्दुगर्भे त्रिकोण इति   
जीवशिवयोरन्योन्यव्याप्तिस्वभावत्वाच्छ्लेषः । भेदस्त्रैगुण्यरूप इति   
त्रिगुणावच्छिन्नस्य भेदप्रमातुर्जीवस्य त्रिकोणरूपता अभेदस्त्वेकरूप   
इत्यभेदप्रमातुः शिवस्य निर्गुणत्वोपलक्षणनिष्कोणबिन्दुस्वरूपता ।  
  
ननु भेदप्रमातृत्वं प्रकृतेः पृथिव्या एवेति युज्यते तत्र भेदपदे   
जीवस्य प्रमेयत्वमिति प्राक्प्रतिपादितम् । तत्कथमत्र भेदप्रमातृत्वं   
जीवस्योच्यते अभेदप्रतिसिंहासनारोहश्चाप्यत्रैवोच्यत इति चेत् उच्यते ।   
प्रमातृत्वस्य अनुसन्धातृत्वलक्षणत्वाच्चित्पद एव मुख्यवृत्त्योपपत्तिः   
चैत्यपदेनुव्याप्तिमधिकृत्य गौणवृत्योपचार इति चैत्यप्रमातृत्वं   
जीवस्यैव फलसमये अभेदपदीये व्यवहारे तु चैत्यस्यैवेति विवेकः ।   
अतस्त्रिकोणबिन्द्वोः । श्लिष्टौ जीवशिवौ ।   
वशादिचतुरस्रयुगान्वयोत्थनागाश्ररश्म्युदरगौ वकारादयः   
शकारादयश्च वर्णा वशादयः वशादिभिर्यच्चतुरश्रयुगम् ।   
वादिभिर्यान्तैश्चतुर्भिर्वर्णैरेकं चतुरश्रम्   
शादिभिर्हान्तैश्चतुर्भिर्वर्णैरन्यच्चतुरश्रम् । तयोश्चतुरश्रयोरन्वयः   
श्लेषः तेनोत्थमुद्भूतं यन्नागाश्रमष्टकोणं तदेव रश्मयः   
रश्मिचक्रम् । क्षकारात्मनः शिवस्य शादिवर्णनिष्पन्न चतुरस्रं   
रश्मिचक्रम् मकारात्मनो जीवस्य वादिवर्णनिष्पन्नं चतुरश्रं रश्मिचक्रम्   
तयोश्चक्रयोर्यथाक्रममन्तरगौ अधिष्ठातृत्वेन मध्यस्थितौ । सर्गबिन्दू ।   
ननु । विसर्गबिन्दुस्वरूपौ ननु । त्रिकोणात्मनो जीवस्य विसर्गरूपता ।   
बिन्दुचक्रात्मनः शिवस्य बिन्दुरूपतेति विवेकः ॥ १५ ॥  
  
प्। १२४)  
  
ज्ञानक्रियात्मकसुषुप्तिविबोधमध्य-  
संस्थौ क्षमावुभयपक्षगबिन्दुसर्गौ ।  
सव्यापकौ तदुभयस्य तदङ्गिभृतौ   
जाग्रत्सुषुप्तिसमवायपदेऽनुषक्तौ ॥ १६ ॥  
  
इदानीं क्षकारमकारात्मनोः शिवजीवयोर्ज्ञानक्रियासुषुप्त्योर्मध्यपदे   
ज्ञानक्रियाजागरयोर्मध्यपदे च यथाक्रमं सन्निवेशौचित्यं व्युत्पादयति -    
  
ज्ञानक्रियेत्यादि । ज्ञानक्रियात्मकसुषुप्तिविबोधमध्यसंस्थौ । ज्ञानात्मिका   
सुषुप्तिरभेदजाग्रत्स्वप्नरूपा शवर्गप्रतिपाद्या क्रियात्मिका भेदसुषुप्तिः   
स्वरेषु बिन्दुभागप्रतिपाद्या । तयोः सुषुप्त्योर्मध्ये क्षकारात्मनः शिवस्य   
संस्थानं ज्ञानत्मको विबोधो जागरोऽन्तःस्थप्रतिपाद्यो भेदस्वप्नः   
क्रियात्मको विबोधःस्पर्शप्रतिपाद्यो जागरः तयोर्मध्यभागे मकारात्मनः   
जीवस्य सन्निवेशः । ज्ञानविभेदोभेदसुषुप्तेरप्युपलक्षणम् ।   
अभेदजाग्रत्स्वप्नरूपायाः पूर्वकोटेरभेदसुषुप्तेरुदरकोटिमध्ये यदा   
शिवस्य सन्निवेशस्तदाभेदसुस्।उप्तिज्ञानविबोधात्मिकायाः पूर्वकोटेः   
क्रियाविबोधरूपाया उत्तरकोटिमध्ये जीवस्य सन्निवेश इति वेदितव्यम् ॥  
  
एवं निरूपितसन्निवेशस्थानौ क्षकारमकारात्मकौ शिवजीवौ ।   
उभयपक्षगबिन्दुविसर्गौ   
ज्ञानक्रियासुषुप्तिलक्षणोभयपक्षगस्तद्व्यापकस्तदुभयाधिष्ठाता ।   
वैन्दवः क्षकारः ।   
भेदसुषुप्तिसहितज्ञानजागरकेवलक्रियाजागरलक्षणोभयपक्षव्यापकस्तदद्  
हिष्ठाता विसर्गो मकारः । एवं   
सुषुप्तिरूपोभयपक्षबैन्दवसुषुप्तिसहितजागररूपोभयपक्षव्यापकौ । अत   
एव तदङ्गिभूतौ । निवृत्तिरूपाया द्विविधायाः सुषुप्तेः प्रवृत्तिरूपस्य   
भेदसुषुप्तिसहितस्य द्विविधस्य जागरस्याधिष्ठातृत्वसूचकेन   
मध्यसन्निवेशेन निवृत्तिप्रवृत्तिरूपयोः अभेदपदयोरङ्गिभूतौ   
जाग्रत्स्वप्नसुषुप्ती समवायपदे जाग्रत्सुषुप्त्योर्यः समवायो मिश्रणं तत्पदे   
अन्तःस्थोष्मवर्गयोः खलु जाग्रत्सुषुप्त्योः समस्तयोर्न तु व्यस्तयोः समवायः   
। अन्तःस्थपदे च जाग्रत्सुषुप्त्योः समवाय-ईषत्स्पृष्टताविषयत्वात्   
ऊष्मपदे च जाग्रत्सुषुप्त्योः समवायः तच्छ्लेषात्तस्येषद्विवृतताविषयत्वात् ।   
अतो व्यापकवर्गा(र्णा) दशाक्षररुपाः स्वरस्पर्शदशयोर्व्यापकाः ।   
अत एव तस्य व्यापकवर्गसञ्ज्ञा । तत्र मध्यपदे पक्षद्वयव्यापकयोः   
शिवजीवयोः मध्यपदोचितयोः सन्निवेशः सोपपत्तिक इति विवेकः ॥ १६ ॥  
  
प्। १२५)  
  
सङ्कोचपूर्तिपरसीमपदोभयार्था  
श्रीचक्रमध्यनिलया त्रिपुरेश्वरी सा ।  
त्रेधा विसर्गपदमेकविधं पदं च  
बिन्दोस्तुरीयमिति बाहुचतुष्टयाढ्या ॥ १७ ॥  
  
इदानीं दशारयुग्मचतुर्दशारव्यापकस्य अष्टारात्मनो मध्य चक्रस्य   
अधिष्ठातृत्वेन जीवशिवात्मकमकारक्षकारसामरस्यमेव   
सर्वचक्राधिष्ठातृभूताया मध्यचक्रनिलयायास्त्रिपुरेश्वर्याः स्वरूपमिति   
व्युत्पादयति -  
  
सङ्कोचेत्यादि । सङ्कोचपूर्तिपरसीमपदोभयार्था सङ्कोचस्य   
सङ्कोचभावस्य पूर्तेः पूर्णभावस्य च यत्परसीम पदं   
परमावधिस्थानम् जाग्रदात्मकदशारयुग्मरूपं सुषुप्त्यात्मकं   
चतुर्दशाररूपं च तदुभयोभयार्धा(र्था) । श्रीचक्रमध्यनिलया   
प्रमेयप्रमाणप्रमातृलक्षणपुरत्रयात्मनः श्रीचक्रस्य मध्यं   
स्वप्नात्मकमष्टाररूपं प्रमातृपुरम् तदेव निलयः सन्निवेशस्थानं   
यस्या सा । त्रिपुरेश्वरी । अनेन   
मकारक्षकारयोरष्टाराधिष्ठातृत्वादुभयसामरस्यमेव त्रिपुरेश्वरी   
स्वरूपमिति प्रतिबोधितः ।  
  
अथ त्रिपुरेश्वर्याः सुषुप्तिस्वप्नजागरतुर्यलक्षणसकलचक्रार्थस्वरूपिण्या   
दशाचतुष्टयमेवाङ्गचतुष्टयमिति तद्विभागमाह - त्रेधेत्यादि । त्रिधा   
त्रिविधं विसर्गपदं भेदपदम् भेदस्तु सुषुप्तिभेद स्वप्नभेद जागररूपम्   
बिन्दोरेकविधं पदं तुर्यरूपम् । अत्र च यद्यपि   
अभेदजाग्रत्स्वप्नसुषुप्तिरूपेणत्रैविध्यं सम्भवति । तथापि तस्य त्रिविध्यस्य   
भेदप्रतियोगित्वोपाधिवशात् स्फुरत्ता न तु पारमार्थ्येनेति   
तुर्यस्याभेदपदस्यैकविध्यमेवेति । बाहुचतुष्टयाढ्या   
इत्युक्तदशाचतुष्टयोपलक्षणेन बाहुचतुष्टयेन आढ्यायाः सम्पन्नायाः   
त्रिपुरेश्वर्याः साम्प्रदायिको योऽयं बाहुचतुष्टयसङ्केतः सोऽयं   
दशाचतुष्टयाङ्गत्वोपलक्षणं न तु पारमार्थिक इति   
सद्गुरुकटाक्षक्षयितसर्वसंशयस्य भाग्यवतो जीवनस्य एकवेद्यं   
महारहस्यमिति साम्प्रदायिकप्रवादः ॥ १७ ॥  
  
प्। १२६)  
  
सौषुप्तजाग्रदबहिः पदजागरेषु  
तोयक्षमानिलमयेष्व क लात्मशक्त्या ।  
आत्तेचवर्गयमयस्वगुणेक्षुचाप-  
पुष्पेषुपाशनिगृहीतचिता त्रिबाहुः ॥ १८ ॥  
  
अथैवमेव बाहुचतुष्टयसङ्केतमायुधचतुष्टयसङ्केतेन सह प्रस्फुटं   
व्युत्पादयति -  
  
सौषुप्तेत्यादि । सौषुप्तं सुषुप्तिः । जाग्रज्जागरः । अबहिः पदजागरः स्वप्नः ।   
सुषुप्तिजाग्रत्स्वप्नेषु । तोयक्षमाऽनिलमयेषु जलपृथ्वीवायुरूपेषु ।   
सुषुप्तिर्जडत्वात् जलरूपा जाग्रत् - सङ्कोचरूपत्वेन   
कठिनत्वात्पृथिवीरूपम् स्वप्नो वायुपर्यायमनोविलासत्वाद्वायुरूपः ।   
क्रमेणैतासु दशासु । अ क लात्मशक्त्या अकारककारलकाररूपया शक्त्या ।   
चैत्यात्मिकया पृथ्वीरूपयेति भावः । पृथिव्या एवात्यन्तकठिनस्वरूपायाः   
परमचैत्यत्वात् । किंविधया शक्त्या ।   
आत्तेचवर्गयमयस्वगुणेक्षुचापपुष्पेषुपाशनिगृहीतचिता   
सुषुप्तिजाग्रत्स्वप्नेषु क्रमेण आत्तैः परिगृहीतैः इकारचवर्गयकारमयैः   
स्वगुणैः स्वकीयधर्मैः भूतपञ्चकाधिष्ठातृभूतायाः पृथिव्याः   
शब्दादिपञ्चकं खलु धर्मरूपम् नियमेन तदाश्रितत्वात् एतैरेव   
शब्दादिभिः सुप्त्यादिदशात्रये प्राप्तौल्वण्यतारतम्यमयैः । अत एव   
सुषुप्ताविक्षुचापमिति सङ्केतितैः । जलमयत्वेन मधुरत्वाच्च   
जीवस्वरूपावर्जकत्वाच्च । जाग्रति प्रवृद्धभेदे प्रस्फुटपञ्चरूपैः   
वशीकरणमात्रव्यापारवत्तया कुसुमबाणा इति सङ्केतितैः । स्वप्ने   
किञ्चिदुच्छुनदशायां   
वायुरूपत्वाद्वात्यावद्भ्रामणव्यापारेणभेदाभेदभ्रान्तिजननेन पाश इति   
सङ्केतितैः । एवम् इकारचवर्गयकारमयैः प्रतिपाद्याः शब्दादय एव   
इक्षुचापपुष्पबाणपाशत्वेन सङ्केतिताः तैरेवम्भूतैः साधनैर्निगृहीता   
बद्धा आवृता चित् जीवस्वरूपिणीचितिर्यया तया पृथिव्या शक्त्या । त्रिबाहुः   
बाहुत्रयवती । एवं चैत्यात्मिकया शक्त्यैव सुप्त्यादिदशात्रयाधिष्ठात्री   
त्रिपुरेश्वर्या बाहुत्रयम् । तदाश्रितंशब्दादिपञ्चकमेव   
तत्तद्दशाव्यवस्थितस्वरूपविशेषं सत् इक्षुचापाद्यायुधत्रयमिति   
महोपदेशः ॥ १८ ॥  
  
प्। १२७)  
  
तुर्येऽग्निधाम्नि हचिता ससृणिप्रणुन्न-  
चैत्यातिपश्विभजडत्वरुजैकबाहुः ।  
एवं चतुर्भुजविभाव्यचतुर्थदशाङ्गा  
क्ष्मात्माङ्गिनी जयति मध्यपदेऽतितुर्या ॥ १९ ॥  
  
एवं बन्धकं बाहुत्रयं तदायुधत्रयसहितं व्युत्पाद्य मोचकं चतुर्थं   
बाहुं तदायुधेन सह व्युत्पादयति ।  
  
तुर्य इत्यादि । अग्निधाम्नि अग्निस्वरूपे । चिद्व्याप्तिस्थानत्वादिति भावः । तुर्ये   
चतुर्दशायाम् पारिशेष्यात्तुर्यमिति । तमा(दा)काशस्वरूपमिति   
वेदितव्यम् । हचिता । हकारप्रतिपाद्यया चिता । ससृणीत्यादिसकाररूपेण   
सृणिना अङ्कुशेन प्रणुन्नः - चैत्यमेवातिपशुर्महापशुः अत एव   
महापशुत्वादिभो गजः तस्य जडत्वम् चिद्व्यतिरेकेण स्फुरणं तदेव रुक्   
रोगः यया तयेति हचिद्विशेषणमेतत् । (यथा)महापशुर्गजः   
खल्वङ्कुशेन बोध्यते चैत्यमपि तथा सकाररूपेण सदाशिवविमर्शेन   
बोध्यते । चिदेकरूपतां प्राप्यत इति सकारस्याङ्कुशसङ्केतोपपत्तिः ।   
अभेदविमर्शः सकारो हकारात्मिकायाः संविच्छक्त्या अङ्गत्वाद्धर्म इति   
तदायुधत्वं तस्य एवं सकाराङ्कुशभृता हसाकारशक्त्या । एकबाहुः   
एकबाहुमती । एवं चतुर्भुजं विभाव्य । चतुर्दशाङ्गा ।   
चतुर्भुजैर्विभाव्यानि चतस्रो दशा एवाऽङ्गानि यस्याः साक्ष्मात्माङ्गिनी ।   
क्षकारमकारसंसृष्टिरूपा अङ्गिनी । क्षकारमकाराभ्यामेव   
दशाचतुष्टयमधिष्ठितमिति । तदुभयसंसृष्टिरङ्गित्वं त्रिपुरेश्वर्याः   
प्राणस्वरूपतेति सम्यगुपपत्तिः । निर्विकल्पपदस्य तुरीयस्य   
माध्यमिकत्वेनाधिष्ठातृतया क्षकारो बीजभूतः । विकल्पपदस्य   
सुषुप्त्यादिदशात्रयात्मनो माध्यामिकत्वेन मकारो बीजभूतः ।   
तदुभयसंसृष्टिरेव सर्वमूलत्वात्तुर्यातीतस्वभाव इति समुपदिशति -   
मध्यपदेऽतितुर्येति । एतस्यैव पदस्य सर्वोत्कृष्टता जयतीति शब्देनोन्मीलिता ॥ १९   
॥  
  
प्। १२९)  
  
सुप्तिप्रभृत्युदितचैत्यविजृम्भितस्य  
जाग्रत्पदप्रभृतिचिद्विनिमज्जनं यत् ।  
तुर्यं पदञ्च् अ खलु तत्र सुषुप्तिभागो  
यश्चिन्मयः शिववपुस्तदतीव तुर्यम् ॥ २० ॥  
  
ननु पञ्चभूतानि पञ्चाम्नाया देवस्य पञ्चमुखानीति   
दशाभिरपिपञ्चभिर्भवितव्यम् । सुषुप्त्यादिभिः   
पञ्चभिर्दशाभिरङ्गैरुपलक्षितस्तत्सर्वमयादितदन्यो भवितुमर्हति ।   
तत्कथं तुर्यातीतस्याङ्गित्वमुक्तमुत्यत्राह -  
  
सुप्तिप्रभृतीति । सुप्तिदशामारभ्य । उदितस्य चैत्यविजृम्भितस्य ।   
जाग्रत्पदप्रभृति जाग्रत्पदमारभ्य यच्चिद्विनिमज्जनं चिन्मयतावभासः ।   
तत्खलु तुर्यं पदम् । सुषुप्तिस्वप्नजाग्रत्क्रमेणोन्मीलितस्य भेदावभासस्य   
जाग्रत्स्वप्नसुषुप्तिक्रमेण योऽयमभेदावभासः   
तत्खल्वभेदावभासस्थानं तुर्यदशा । तस्यां दशायां   
यश्चिन्मयसुषुप्तिभागः जाग्रत्स्वप्नयोश्चिन्मयावभासनान्तरं   
सम्भाव्यमानश्चिन्मयीभूतसुषुप्तिरूपो विश्रमः । असौ खल्वतीततुर्यं   
तुर्यातीतस्वभावम् । शिववपुः शिवस्य शिरोरूपं वपुः । चिन्मयौ   
जाग्रत्स्वप्नौ शिवस्य जघन्यं वपुः चिन्मयीसुषुप्तिस्तस्य शिरःपदमिति   
वेदितव्यमिति भावः । एतदुक्तं भवति । येषां चतस्र एव दशा इति मतम्   
चिन्मयसुषुप्तेरतीततुर्यमत्युत्तीर्णतुरीयमिति व्यपदेशाङ्गीकारेण तुर्य   
एवान्तर्भावः । तेषां तुर्यातीतं नाम नान्यापृथग्दशा   
चिन्मयसुषुप्तेस्तुर्यातीतत्वसम्भावनाविषयस्य (तुर्य एवान्तर्भावात्##?  
सर्वदशाधिष्ठाता । एतन्मतानुसारेण क्षकारमकारसमवायस्य   
सर्वदशाधिष्ठातृभूतस्य तुर्यातीतस्वभावत्वमङ्गित्वाभिप्रायेणोक्तम्   
दशामात्रपरत्वेननेति पूर्वसूत्राभिप्रायः ।  
  
नन्वेवं चाङ्गिपरत्वेनाभिमतस्य तुर्यातीतस्वभावस्य   
सर्वदशाङ्गसमवाय एव युक्तः स (न)   
त्वेकदेशनियतक्षकारमकारसंसृष्टिसन्निवेशौचित्यमिति न मन्तव्यम् ।   
यथा शरीरेण सर्वशरीरसमवायवतोऽपि शरीरैकदेशे हृदयकमले   
सन्निवेशाङ्गीकारस्तथा सर्वदशासमवायवत एव तुर्यातीते(त)   
स्वभावस्य क्षकारमकारसंसृष्टिरूपमध्यचक्रसन्निवेशो युज्यत एवेति   
निरवद्यम् । येषां पुनर्मते तुर्यातीतं चिन्मयसुषुप्तिपरम् पञ्चमी दशैव   
तेषां मते क्षकारमकारसंसृष्टिरूपं पदं सर्वदशासमवेतं   
महातत्त्वमेव त्रिपुरेश्वरीप्राणपर्यायमिति (न)व्यत्यययोगः ॥ २० ॥  
  
प्। १३०)  
  
तुर्यं द्विखण्ड मभवस्य जघन्यभागो  
मूर्धाऽतितुर्यमनयोरनुभूः क्षमध्यम् ।  
जाग्रच्छिराःस्वपनसुप्तिजघन्यभागो  
मप्राणकः पशुरसौ विपरतिबोधः ॥ २१ ॥  
  
अतीततुर्यं शिववपुरिति पूर्वसूत्रे सामान्योक्तं विशेषेण व्युत्पादयति -  
  
तुर्यमित्यादि । द्विखण्डं खण्डद्वयोपलक्षितम् । अभेदजाग्रत्स्वप्नरूपमिति   
भावः । तुर्यम् । अभवस्य शिवस्य । जघन्यभागः । अतितुर्यम् ।   
अभेदसुषुप्तिरूपं तुर्यं तुर्यदशाभागः । मूर्धा शिरः । अभवस्येति   
सम्बध्यते । शिवस्य निर्विकल्पप्रधानत्वाद्विकल्पाप्राधान्याच्चेति भावः ।   
अनयोरप्रधानप्रधानाङ्गयोः । क्षमध्यं क्षकाररूपं मध्यम् ।   
अनुभूः प्राणस्थानम् । जघन्यशिरोरूपयोरङ्गयोर्मध्यस्थाने कण्ठे खलु   
प्राणस्तितिरिति भावः । उभयाधिष्ठातुरुभयमध्यस्थितिरुपपन्नेति तात्पर्यम् ।   
शिवप्रसङ्गेन जीवस्याप्यङ्गविवेकमाह - जाग्रच्छिरो यस्य जाग्रच्छिराः   
। स्वपनसुप्तिजघन्यभागः स्वप्नं स्वप्नः । स्वपनसुषुप्तिर्जघन्यभागो   
यस्य असौ । विपरीतबोधः शिवाद्विपरीतज्ञानः । पशुः ।   
विकल्पप्राधान्यान्निर्विकल्पाप्राधान्याच्च पशोः शिवाद्वैपरीत्यम् ।   
एवंविधः । पशुः मप्राणकः । उभयाङ्गमध्यवर्तीयो मकारः स एव   
पशोःप्राणस्थानमिति पूर्ववद्विवेकः ॥ २१ ॥  
  
प्। १३१)  
  
मात्मा पशुः प्रकृतिरेव तया निगीर्णो  
हात्मापि चित्प्रकृतिरेव निवृत्तिरूपा ।  
इत्थं द्विधा प्रकृतिविश्रमभूः क्षकारः  
शम्भुः परः परत एव भवेत्प्रकृत्याः ॥ २२ ॥  
  
भेदसंसारप्रवर्तिन्या प्रकृत्या यथा मकाररूपः पशुर्बदधः   
अभेदसंसारप्रवर्तिन्या प्रकृत्या तथा क्षकाररूपस्यापि शिवस्य बन्धः   
सम्भाव्यते । तत्कथं नियतबन्धं   
मकारक्षकारसामरस्यमुपास्यत्वेनाङ्गीकृतमित्यत्राह -  
  
मात्मेति । मात्मा मकारस्वरूपः । पशुर्जीवः प्रकृतिरेव । तत्रहेतुमाह । तया   
निगीर्ण इति । प्रकृत्या ग्रस्तत्वात् । प्रकृत्युत्तीर्ण स्तदुतीर्ण इति भावः । हात्मापि   
चित् । हकाररुपिणी चित् । निवृत्तिरूपा प्रकृतिरेव ।   
तदनुषङ्गनैयत्यादित्यभिप्रायः । क्षकारस्तु इत्थं द्विधा   
प्रकृतिविश्रमभूः । इत्थमुक्तमर्यादया । द्विधा । द्विरूपिण्याः   
प्रवृत्तिनिवृत्तिरूपिण्याः । प्रकृतेर्विश्रमभूः - विश्रमस्थानम् ।   
शुद्धान्तर्मुखत्वेन संसारद्वयकलास्पृष्टत्वात् प्रकृत्यनावृतः किन्तु   
प्रकृतेः स्वयमावरकमित्यभिप्रायः । अत एव । क्षकारः । परः शम्भुः ।   
प्रकृत्याः परत एव । न तु तदन्तः पतितः । अतो नित्यमुक्तः क्षकारः । अस्यैव   
यद्बहीरूपं हकारः यच्चा(स्या)त्यन्त(र्ब)बहीरूपं   
मकारः तयोरेव प्रकृतिपारतन्त्र्येण प्रकृतित्वं न तु क्षकारस्य   
अतस्तस्योपास्यत्वं युज्यत एवेति तात्पर्यम् ॥ २२ ॥  
  
प्। १३२)  
  
यद्वा शिवः क्ष इह म प्रतियोगिभावात्  
सौषुप्तमेव परशम्भुपदं चिदात्मा ।  
यच्चक्रमध्यपदता तदधीशता च  
शम्भोः(स्तदस्य) सदेश्यगुणगन्धितयार्च्यभावात् ॥ २३ ॥  
  
क्षकारस्य मकारप्रतियोगितया विकल्पगन्धो दुर्निवारः अतः शुद्धनिर्विकल्पं   
चित्सुषुप्तिपदमेव परम तत्त्वम् । तदेवोपास्यमिति ये मन्यन्ते तदाक्षेपायाह -    
  
यद्वेति । मप्रतियोगिभावात् मकारस्य जीवप्रतिपादकस्य प्रतियोगिभावात्   
अन्योन्यव्याप्यव्यापकभावसंसर्गात् । क्षकारः । शिवः । न तु परमशिवः ।   
विकल्पगन्धनैयत्यादिति भावः । चिदात्मा चिन्मयं सौषुप्तपदं सुषुप्तिरेव ।   
परशम्भुपदं परमशिवतत्त्वम् । यद्वा । यद्वेति पक्षान्तरे । अस्मिन् पक्षे   
चित्सुषुप्तावपि विकल्पात्यन्तोच्छेदो दुष्प्रतिपादः । साधिते विकल्पात्यन्तोच्छेदे   
पर्यन्ततो जडत्वं प्रसज्येत । जडस्य च नोपास्यत्वम् । अतो विकल्पपदे वा   
गन्धपदे वा तत्त्वमुपास्यमिति क्षकारस्य चक्रमध्यस्थित्या विभाव्येन   
चक्राधिष्ठातृत्वेनोपास्यत्वं स्फुटीभूतमिति समाधत्ते -   
यच्चक्रमध्यपदतेत्यादि । क्षकारस्य शम्भोश्चक्रमध्यपदता   
साम्प्रदायिकी चक्रस्य मध्यप्रतिष्ठा तत्प्रतिबोधिता तदधीशता चक्राधीशता   
च तदेतदस्य शम्भोर्गुणगन्धितया हेतुना सिद्धिरेते (सिद्ध्यति)   
अर्च्यभावात् अर्चनीयत्वात् । उपपाद्यत इति शेषः । गुणगन्धाधानेनाऽर्चनीयो न   
तु निर्गुण इति प्रतिपत्तिरेव क्षकारस्य शम्भोश्चक्रमध्यस्थितिः साम्प्रदायिकीति   
समर्थयतीति विवेकः ॥ २३ ॥  
  
प्। १३३)  
  
चन्द्राग्निभुक्छशिभुगग्निरथः समस्वं  
भानुः पदे पद इदं त्रितयं स्वरादौ ।  
खण्डत्रयात्मकमखण्डपदं च तद्वत्  
तद्विश्रमः प्रतिदशं समसङ्ख्यतैषाम् ॥ २४ ॥  
  
अथ पुनः पुनरावर्तमानाभिर्दशाभिरेव तिथिभिः कालो व्यवस्थाप्यते ।   
तिथयश्च शुक्लपक्षे पञ्चदश कृष्णपक्षे च तावत्यः सम्भूय   
त्रिंशत्सङ्ख्यकाः पुनः पुनरावर्तन्ते । योगिदृष्टौ दशानामेव   
तिथिरूपतायां तिथिसमानसङ्ख्यता दशानां साम्प्रदायिकोपदेशगम्येति   
तदेव प्रमेयमुपदिशति -  
  
चन्द्रोऽग्निभुगित्यादि । सूत्रद्वयेन दशायां दशायां तथा तथारूपः   
संसारः पञ्चभूतात्मनैव कलापेन सम्पद्यते । तान्यपि भूतानि   
दशास्वभावान्येव । तथा हि । जलतत्त्वात्मकश्चन्द्रः सुषुप्तिरूपः ।   
वायुतत्त्वात्मकः सूर्यो जाग्रद्रूपः । तेजस्तत्त्वात्मको वह्निः स्वप्नस्वरूपः ।   
पृथ्वीतत्त्वात्मिका प्रकृतिर्गुणत्रयपर्यायतेजस्त्रयबीजभूता तुर्यम् ।   
आकाशतत्त्वात्मकः पुमान् सकलप्रपञ्चबीजरूपिण्याः प्रकृतेः   
विश्रान्तिस्थानम् तुर्यातीतम् । यद्यपि सुप्त्यादौ कलानां बाहुल्यं विद्यते ।   
तथापि ताः कलाः पञ्चस्वेवतत्त्वेष्वन्तर्भवन्ति । इति प्रतिदशं   
पञ्चैवाङ्गदशाः । सुषुप्तिसुषुप्तिर्जलम् सुषुप्तिजाग्रद्वायुः सुषुप्तिस्वप्नो   
वह्निः सुषुप्तितुर्यं पृथिवी सुषुप्तितुर्यातीतमाकाशः । इत्येवं   
जाग्रदादावप्यङ्गदशापञ्चकविभागोऽवगन्तव्यः । एवं प्रवृत्तिरूपासु   
सुषुप्तिजाग्रत्स्वप्नेषु प्रतिदशं पञ्चाङ्गदशागणनायां   
प्रवृत्तिरूपसंसारः पञ्चदशाङ्गवान्भवति । तान्येवाङ्गानि   
शुक्लपक्ष(स्य)योः पञ्चदशतिथय इति विवेकः । अथ निवृत्तिसंसारे   
प्रवृत्तिसंसाराङ्गानां सर्वेषां निवृत्तिरूपतेति तत्र   
कृष्णपक्ष(स्य)योस्तिथयः पञ्चदश भवन्ति । प्रवृत्तिसंसारे   
वेद्यमयस्य चन्द्रस्याभिवृद्धिरिति तत्संसार(क)स्य शुक्लपक्षता ।   
निवृत्तिसंसारे वेद्यस्य चन्द्रस्य क्षय इति कृष्णपक्षता तस्येति विवेकः ।   
सूत्रयोरक्षरार्थस्तु अग्निभुगग्निव्यापकश्चन्द्रः । शशिभुक्   
चन्द्रव्यापकोऽग्निः । एवं चन्द्राग्न्योःस्वभावोऽग्निः । न तु सर्वासु   
दशास्वग्निना चन्द्रकबलनं चन्द्रेणाग्निकबलनं विवक्षितम् तथात्वे   
प्रवृत्तिसुषुप्त्यादौ अग्निना चन्द्रकबलने शुक्लपक्षत्व(व्या)हानिरिति ।   
अथ । समता । अनयोश्चन्द्राग्न्योः समता । भानुः । स्वरादौ स्वरवर्गादौ पदे   
पद इदं त्रितयम् । संसारकलापत्वेन नियताभ्युपेयमिति शेषः ।   
तद्वच्चन्द्रादिवत् । खण्डत्रयात्मकं चन्द्राग्निभानुरूपखण्डत्रयात्मकम् ।   
चन्द्राद्याकारेण विलसनम् । अखण्डपदं प्रवृत्तिपर्यायपृथिवीरूपम् ।   
चन्द्रादयः खलु गुणत्रयमयाः प्रवृत्तिपर्यायपृथिवीविलासरूपा इति   
विवेकः । अखण्डपदं गुणत्रयसमष्टिरूपत्वात्प्रकृतेरखण्डपदत्वम् ।   
एतच्च पदं पदे चन्द्रादिपदवच्च संस्थानमिति एतद्वच्छब्दार्थः ।   
तद्विश्रमश्च तस्य प्रकृतिरूपपदस्य विश्रमः विश्रान्तिस्थानम् ।   
आकाशरूपम् । स्वात्मतत्त्वमित्यर्थः । एतदपि पदं प्रतिदशं नियतमिति   
अङ्गदशापञ्चकनैयत्यदशानामुक्तम् । एषामङ्गानां दशासु   
नियतानां तिथिभिः समसङ्ख्यता वेदितव्येति शेषः ॥ २४ ॥  
  
प्। १३५)  
  
भेदाविभेदसमतातनुभिः सुषुप्ति-  
स्वप्नप्रजागरपदैस्त्रिगुणीकृताभिः ।  
पृथ्वादिस्वान्ततिथिभिर्ननु शुक्लपक्षः  
कृष्णस्तुजागरपदादिकतन्निवृत्या ॥ २५ ॥  
  
भेदेत्यादि । भेदविभेदसमतातनुभिः । क्रमेण   
भेदाभेदतदुभयसाम्यस्वरूपैः सुषुप्तिस्वप्नजागरपदैः ।   
त्रिगुणीकृताभिः । पृथिव्यादिखान्ततिथिभिः   
पृथिव्याद्याकाशान्ताङ्गदशारूपाभिः । पञ्चभिस्तिथिभिः । त्रिगणनायां   
पञ्चदशभिः । शुक्लपक्षो ननु । भवतीति । शेषः ।   
जागरपदादिकतन्निवृत्त्या । अथ तुर्यदशायां   
जाग्रदादिप्रथममन्त्यात्तुनिवृत्तिरासां तिथीनां निवृत्त्या   
निवृत्तिरूपाङ्गीकारेण । कृष्णः पक्षः । तु शब्दो भेदे । एवं   
सिद्धसाम्प्रदायिककालविवेकयोगे दृप्तदृष्टेः पुरुषस्य कालपञ्चकत्वं   
सिध्यतीति एतत्प्रमेयोपदेशः ॥ २५ ॥  
  
देहात्मिका प्रकृतिरेव परा विमर्शः  
सैव प्रवृत्तिविनिवृत्त्युभयादिभूता ।  
वागर्थमिश्रवपुरिन्द्वनलार्यमत्र  
य्येकैक युक्त्रिपुटिका नवमूर्तिरेका ॥ २६ ॥  
  
इदानीं महाप्रकृतिरूपपरात्मिकाया   
विमर्शशक्तेर्दशाविशेषरूपाणामङ्गानां नवसङ्ख्याकत्वेन तस्याः   
प्रतिबिम्बरूपं श्रीचक्रमपि नवचक्रसमयरूपमिति व्युत्पादयन्नाह -  
  
देहात्मिकेत्यादि । देहात्मिका देहरूपिणी अनेन त्रिपुरेश्वर्याः शरीरत्रयमेव   
मुख्यं रूपमिति व्युत्पादितम् । प्रकृतिरेव परावाग्रूपिणी   
स्वरसप्रहणलक्षणा । एवम् प्रकृतिरिति परावागिति   
व्यव(स्थापिता)(स्थिता)धिष्ठा । विमर्शः । विमर्श शक्तिः   
सैव(शिव)प्रवृत्तिनिवृत्त्युभयादिभूता । प्रवृत्तिसंसारस्य   
निवृत्तिसंसारस्य मिश्रसंसारस्य च कारणभूतः सर्वोऽपि संसारः   
प्रकृते मूलः प्रकृतिरेव विलासरूपत्वादित्यर्थः । वागर्थमिश्रवपुः न तु   
केवलं परावाग्रूपत्वाच्छब्दरूपा अपि त्वर्थरूपा च मिश्ररूपा च   
सर्वव्यापिवस्तुनः शब्दमूलत्वाच्छब्देऽन्तर्भावात् एवं रूपता त्रिपुरेश्वरी ।   
इन्द्वनलार्यमादित्रय्येकैकयुक्त्रिपुटिका   
त्रिपुटिकाप्रमेयप्रमाणप्रमातृसमुदायलक्षणा इन्द्वनलार्यम्णां त्रय्या   
एकैकयुक् एकैकं प्रत्येकं युज्यते इत्येकैकयुक् । एवं प्रत्येकं   
प्रवृत्तिरूपेण चन्द्रेण निवृत्तिरूपेणानलेन उभयसाम्यरूपेणार्यम्णा   
सूर्येण युक्ता या त्रिपुटी प्रमेयादिपुरत्रयी तत्स्वरूपा सती तत्त्वत एकरूपापि   
विश्रान्तिदशायामद्वितीयापि नवमूर्तिः नवसङ्ख्याकस्वरूपभेदा ।   
अयमर्थः । जडत्वात्प्रमेयरूपं चतुर्दशारात्मकं सुषुप्तिपुरं   
विसर्गप्राधान्याद्विन्दुप्राधान्यादुभयप्राधान्याच्च त्रिधा भिद्यते ।   
प्रमाणरूपं दशारद्वयात्मकं जाग्रत्पुरमपि तथा प्रमातृरूपम्   
अष्टारात्मकं स्वप्नपुरमपि तथेति नवचक्रविवेकः । एतच्चक्रं   
तत्तद्दशारूपेण नवधाविलासं स्यात्सा त्रिपुरेश्वर्या बिम्बं भवतीति   
हृद्गताभिप्रायः ॥ २६ ॥  
  
प्। १३६)  
  
चैतन्यता च जडता च विमर्शचित्यो-  
स्तुल्या यदिन्द्वनलयोरुभयं तदिच्छा ।  
स्यात्कर्म चावगलितं तु मिथो जडत्वात्   
ज्ञानं तयोः समपदं च तथा द्विरूपम् ॥ २७ ॥  
  
एवं शिवस्य सगुणस्वरूपं प्रकृतिमेवोत्कृष्य उपास्यत्वसम्भावनया   
नवचक्रेश्वरीं व्युत्पाद्य तस्याश्चेत्यत्वे प्रसिद्धे   
सम्भावितमुपास्यत्वव्याहृतिशङ्काकरण्डत्वं (कारणत्व)   
प्रवादमपवदन्नाह -  
  
चैतन्यतेत्यादि । (भी)चितिरजडेति सम्प्रत्ययः विमर्शस्य   
चित्साम्यं(?) प्रतिपादयन् जडत्वमपवदति । विमर्शचित्योः   
विमर्शप्रकाशयोः चैतन्यता च जडता च तुल्या । उभयोरपि प्रत्येकं   
चैतन्यत्वं जडत्वं च भवतीति चमत्कारः । अयं   
चमत्कारोऽन्योन्यव्याप्तिनिबन्धनः । व्यापकमेव चैतन्यं व्याप्यमेव जडमिति   
द्वयोरपि व्यापकत्वे व्याप्यत्वे च सति चिदचिद्भावचमत्कारो निर्विशेषेण   
कर्तव्य इति भावः । उभावेतौ प्रकाशाविमर्शौ इच्छाज्ञानक्रियावन्ताविति   
विमर्शस्याजडत्वप्रतिपादने हेतुमाह - यद्यस्मात्कारणात्   
इन्द्वनलयोरुभयं द्वयम् । तदिच्छा । तयोःप्रकाशविमर्शयोरिच्छा ।   
प्रकाशस्यकदाचिद्व्यापकत्वे अनल इच्छा भवति । कदाचिद्व्याप्यत्वे इन्दुः ।   
विमर्शस्यापि तथा । विमर्शस्येन्दुरेवेच्छेति नाशङ्कनीयम् । तस्य विमर्शस्य   
व्यापकदशायां तदिच्छाया इन्दोरग्निवैभवप्राप्तिरग्नित्वमेव   
प्रकाशेच्छाया अग्नेरपि तद्व्याप्येदन्तायामिन्दुजाड्यप्राप्तेरिन्दुत्वमेव ।  
  
एवं प्रकाशविमर्शयोर्व्यवहारपदे   
स्वरूपस्याऽनलेन्दुद्वयस्याऽन्योन्यमेषितव्येच्छारूपेण प्रत्यैकयं   
(प्रत्येकं) जडाजडत्वमुक्त्वा मिथः कर्तृकार्यरूपं   
जडाऽजडत्वमाह - स्यादित्यादि । मिथः अवगिलितं व्याप्तं कर्त्रा खलु कर्म   
व्याप्यते । अतः परस्परमवगिलितं ग्रसितं कर्म च भवति भूतात्कर्ता च   
भवतीत्यर्थः । तयोः समपदम् । अन्योन्यविपयत्वात्तुल्यरूपं ज्ञानं च ।   
तथा पूर्ववदद्विरूपम् । अन्योन्यं ज्ञाता च भवति ज्ञानं च भवतीत्यर्थः ।   
एवमिन्द्वनलयोर्विमर्शप्रकाशयोरेषितव्येच्छाभावे कार्यकर्तृत्वभावे   
ज्ञातृज्ञेयभावे मिथो निर्विशेषे सति प्रकाशतत्त्वं जडमितिदुराग्रहे   
विवेकहीनतामापादयतीत्यर्थः ॥ २७ ॥  
  
प्। १३८)  
  
पक्षद्वयेऽपि परिवृत्तिवशात्त्रयाणा-  
मिच्छादिकत्रितयताप्रतिधाम धाम्नाम् ।  
षट्स्वत्रवृत्तिषु च कारणकार्यतास्या-  
द्बिन्दुक्षयोर्मभवयोः पफवर्ग(र्ण)योश्च ॥ २८ ॥  
  
अथ खण्डत्रयात्मनो मातृकामहामन्त्रस्य प्रतिबन्धमुभयपक्षार्थे न   
सदावर्तनं भवेत् ।   
खण्डानामन्योन्यमादिमध्यान्तत्वनिर्विशेषेऽन्योन्यकार्यकारणभावचमत्क्  
आरश्चक्राकारता च भवतीति रहस्यमेतद्व्युत्पादयति -  
  
पक्षद्वय इत्यादि । त्रयाणाम् धाम्नाम् । पदानाम् । मन्त्रखण्डानामित्यर्थः ।   
पक्षद्वयेऽपि । दक्षिणतो वामतश्चेत्यर्थः । परिवृत्तिवशात् आवर्तवशात् ।   
प्रतिधाम प्रतिपदम् इच्छादिकत्रितयता इच्छात्वं ज्ञानत्वं क्रियात्वं च   
भवति । यस्यकस्यचिद्वा खण्डस्याऽदित्वाङ्गीकारे इच्छात्वं   
मध्यत्वाङ्गीकारे ज्ञानत्वमन्त्यत्वाङ्गीकारे क्रियात्वमिति विवेकः । अत्र   
खण्डत्रये । उक्तमर्यादया षट्सु वृत्तिषु । सर्वासु ।   
बिन्दुक्षयोः(बिन्दुः)स्वरवर्गस्तस्य बिन्दोः क्षकारस्य च । तथा   
मभबयोः । व्यापकवर्गसन्निवेशवतो मकारस्य स्पर्शवर्गस्य ॥   
तयोर्भकारबकारयोर्युगलस्य स्पर्शवर्गस्य तयोरेव(म्)   
पकारफकारयोर्युगलस्य । स्वरवर्गस्थितस्य विसर्गस्य चान्योन्यं   
कार्यकारणभावो भवति । अयमर्थः ।   
प्रतिखण्डंहृदयप्रदेशात्प्राणपदादावर्तोदयः सम्भाव्यः   
प्रतिखण्डं च हृदयप्रदेशे बिन्दुविसर्गौ स्वरवर्गोदरे अन्तः इति   
विन्दुविसर्गौ स्वरवर्गोदरे चतुरस्रचक्रसन्निविष्टाः   
प्रकृत्यहङ्कारबुद्धिमनःप्रतिपादकाः पकारफकारबकारभकाराः ।   
तत्र विसर्गस्थानीयौ पकारफकारौ बिन्दुस्थानीयौ बकारभकारौ   
व्यापकवर्गोदरे मकारक्षकारौ (विसर्गबिन्दुस्थानीयौ) विसर्गः   
बिन्दुस्थाने । एवं सति (यदा) सर्वेषु बिन्दुमुपक्रम्य प्रतिलोमावर्तेन   
व्यापकवर्गावगाहे क्षकारपर्यन्तमावर्तः तदानीं बिन्दुः कारणं   
क्षकारः कार्यम् क्षकारमारभ्य अनुलोमावर्तेन बिन्दुपर्यवसाने क्षकारः   
कारणं बिन्दुः कार्यम् । अथ स्वरोदरगतं विसर्गमारभ्य   
स्पर्शोदरगतपफवर्णरूपविसर्गान्तमनुलोमेनावर्ते विसर्गः कारणं   
पफरूपविसर्गः कार्यम् पफरूपविसर्गमुपक्रम्य   
स्वरविसर्गान्तप्रतिलोमेनावर्ते पफविसर्गः कारणं स्वरस्थविसर्गः कार्यम् ।   
अथ स्पर्शोदरगतं बभवर्णरूपं बिन्दुमुपक्रम्यानुलोमेन   
व्यापकवर्गोदरस्थमकाररूपबिन्दुपर्यन्तमावर्ते बभरूपबिन्दुः कारणं   
मकारबिन्दुः कार्यम् । मकारबिन्दुमारभ्य प्रतिलोमेन   
बभरूपबिन्दुपर्यन्तमावर्ते मकारबिन्दुः कारणं बभरूपबिन्दुः   
कार्यमिति तद्विवेकः । अत्र बिन्दुक्षकारयोर्बिन्दुत्वं   
शुद्धविसर्गपफवर्णयुगलस्य विसर्गत्वं शुद्धं   
बभवर्णयुग्ममकारयोः साङ्कर्येण बिन्दुत्वं विसर्गत्वं चेति   
साम्प्रदायिकोपदेशः । प्रमेयप्रमाणप्रमातृखण्डेषु यस्य कस्यचिद्वा   
मूलत्वाभ्युपगमसिद्धान्तः सिद्धैरनुभवानुरोधेनापिकृतः ।   
अनुभवश्चैवं हि घटादिस्फुरणे चक्षुरादिप्रमाणस्फुरणं   
चक्षुष्मत्प्रमातृस्फुरणं चाऽविभाव्य क्रम मनुभूयते । तत्र कश्चित्   
घटस्फुरणं प्रधानतया मन्यते कश्चिदिन्द्रियस्फुरणं प्रधानम्   
(कश्चित्) प्रमातृस्फुरणमिति तत्पुरुष प्रतिभाव्यवस्थापिते   
सिद्धान्तत्रये विप्रतिषेधविषये सति सिद्धसिद्धान्तः   
प्रकाशविमर्शचमत्कारभूतेषु घटादि स्फुरणे(षु)   
सिद्धान्तत्रयसमष्टिरेव सन्तिष्ठतीति ॥ २८ ॥  
  
प्। १४०)  
  
चन्द्राग्निविश्रमणयोः स्वरयादिधाम्नोः  
र्विश्वस्य बीजदशयोः प्रथमे पदे चित् ।  
चित्ये निमज्जति परत्र चितौ तु चैत्य-  
मेतत्समस्तमुभयोल्लसिते तु भानौ ॥ २९ ॥  
  
ननु पूर्वोक्तत्रिखण्डस्वरूपस्य चतुर्दशारविन्यासवतः सुषुप्त्यात्मनः   
शाक्तस्य स्वरखण्डस्य प्राधान्येन यजद्भिः शाक्तैः सिद्धन्तीकृतम् ।   
चिन्निमग्नचैत्यस्वरूपस्या(सा)ष्टारविन्यासवतः स्वप्नात्मनः   
शैवस्य व्यापकखण्डस्य प्राधान्येन यजनं शैवेः सिद्धान्तितम् ।   
चतुरस्र(स्र)गर्भितदशारविनयसवतो जाग्रदात्मनः   
स्पर्शखण्डस्य पशुदशाशङ्कया प्राधान्येन यजन मविवेकिजनस्य   
उपेक्षाविषये वा स्यादिति तस्यैव खण्डस्य   
प्रधानयजनौचित्यंसाम्प्रदायिकमिति सूत्रचतुष्टयेन व्युत्पादयति -  
  
चन्द्राग्नीत्यादि । चन्द्राग्निविश्रमणयोः । स्वरयादिधाम्नोः ।   
स्वरवर्गव्यापकवर्गात्मनोः पदयोः चन्द्रस्य विसर्गस्य विश्रमणं   
विश्रान्तिस्थानत्वम् स्वरवर्गपदे अग्नेर्बिन्दोः विश्रमणं व्यापकवर्गपदे   
स्वरवर्गे चिन्निगरणेन चैत्यैकच्छत्रतो (ता)व्यापकवर्गे   
चैत्यनिगरणेन चिदेकश्चि(च्छ)त्रतेति भावः । विश्वस्य बीजदशयोः ।   
चैत्यविश्रमचिद्विश्रमयोः । प्रत्येकं विश्वबीजत्वं विश्वस्य   
विमर्शमयत्वेन प्रकाशमयत्वेन चानुभवात् । प्रथमे पदे स्वरपदे । चित् ।   
चित्ये चैत्यं चिता निमज्जति । चैत्यस्य दर्शनं नास्तीत्यर्थः । उभयोल्लसिते ।   
चिच्चैत्ययोरुल्लसिते । उल्लासरूपे । भानौ । तु । स्पर्शखण्डे तु एवं (एतत्)   
चिच्चैत्ययुगलम् । समस्तम् अन्योन्यनिगीर्णस्वरूपम् चिचैत्यरूपमुभ्यमपि   
तत्त्वं सम्भूय दर्शनपदे भवति । शिवशक्त्यो रुभयोरपि   
दर्शनस्थानत्वाद्भानुरूपं जाग्रच्चक्रमेव प्राधान्येन यजनीयमिति   
विवेकः ॥ २९ ॥  
  
प्। १४१)  
  
इन्दौ च हव्यभुजिचोदरसीम्नि यत्स्या-  
च्चक्रद्वयं चिदचिदभ्यवमर्दरूपम् ।  
बिम्बद्वयीयुगलमेतदशीत(ति)भानो-  
र्बिम्बस्थले हि चतुरश्र(स्र)तया समस्तम् ॥ ३० ॥  
  
चतुर्दशारचक्रे गर्भितचित्स्वरूपं यच्चैत्यम् अष्टारगर्भितचैत्यस्वरूपा या   
चित् एवमेतच्चक्रद्वयाधिष्ठातृभूतं   
देवतायुगलन्दशारद्वयाधिष्ठातृभूते   
चतुरश्र(स्र)चक्रेसम्मिलितम् । अत एवास्य चक्रस्य   
चतुरश्र(स्र)भाव इति व्युत्पादयति -  
  
इन्दौ चेत्यादि । इन्दौ । च । चतुर्दशारचक्रे । हव्यभुजि । च । अष्टारचक्रे ।   
प्रतिचक्रम् । उदरसीम्नि । बिम्बस्थरश्मिचक्रमध्ये बिम्बचक्रस्यौचित्यात् । यच्   
चक्रद्वयं स्यात्प्रतिचक्रं म(न्दि)न्दरे चक्रद्वयं भवतीत्यर्थः ।   
च्चतुर्दशारोदरे अष्टदलषोडशदलरूपं चिच्चैत्यरूपं चक्रद्वयम् ।   
अष्टारोदरे त्रिकोणबिन्दुरूपं चैत्यचिदात्मकं चक्रद्वयम् । कीदृशं   
चक्रद्वयम् चिदचिदभ्यवमर्दरूपम् । चिदचितोश्चिच्चैत्ययोरभ्यवमर्दः   
अन्योन्यक्रमणं तद्रूपं तदवस्थम् । चतुर्दशारे षोडशदलात्मना   
चैत्यचक्रेण अष्टदलात्मकचिच्चक्रक्रमणम् । अत एवाऽष्टदलस्य   
षोडशदलरश्मिरूपेण तद्बहिरवस्थानम् । अष्टारे बिन्द्वात्मना चिच्चक्रेण   
त्रिकोणात्मना ? चैत्यचक्रक्रमणम् । अत एव त्रिकोणस्य बिन्दुरश्मिरूपेण   
बहिरवस्थानम् । एवं व्यवस्थितमेतद्बिम्बद्वयीयुमलम् ।   
अष्टदलषोडशदलात्मकं त्रिकोणबिन्द्वात्मकं च युगलं सम्भूय   
चतुरूपम् । अशीत(ति) भानोः सूर्यबिम्बस्थले दशारद्वयोदरे   
चतुरश्र(स्र)तया चतुरश्र(स्र) रूपेण । समस्तं   
सम्भूयस्थितम् । अष्टदलषोडशदलत्रिकोणबिन्दुरूपं चक्रचतुष्टयं   
चतुरश्रचतुष्कोणरूपेण स्थितम् । अतश्चतुरश्रं प्राधान्येन यष्टव्यमिति   
निष्कर्षः ॥ ३० ॥  
  
प्। १४२)  
  
तस्माच्चतुष्पदमिदं चतुरस्रविम्बं  
चिच्चैत्यनिर्जरसरिद्यमुनाप्रयागः ।  
अर्च्यं भवेत्प्रथमतोऽथतदङ्गभूत-  
चिच्चैत्यचक्रयजनं त्वितिपूर्वतस्तत् ॥ ३१ ॥  
  
चतुरश्रचक्रस्य उक्तोपपत्त्या प्रथमतो यष्टव्यतां निगमयति -  
  
तस्मादित्यादि । तत्तस्मात्पूर्वसूत्रप्रतिपादितोपपत्तिरूपात्कारणात् । चतुष्पदम् ।   
अङ्गाङ्गिरूपेण स्थितस्य देवताचतुष्टयस्य समवायस्थलम् । इदं   
चतुरस्रबिम्बम् । चिच्चैत्यनिर्जरसरिद्यमुनयोः । भागीरथीयमुनयोः । चितः   
स्वच्छत्वात्तथावर्णभूतभागीरथीसाम्यम् चैत्यस्य संसाररूपतया   
कलङ्कितत्वान्नैल्येन यमुनासाम्यम् । प्रयागो नाम यमुनाभागीरथ्योः   
सङ्गमरूपः पुण्यतमस्तीर्थविशेषः ।   
देवताचतुरश्र(स्र)विम्बमिति(मपि) तथा पुण्यतमः । तत्र   
निमज्जने सद्यो (देवता) भावश्चेति तथा निरूपितम् । (इति ।   
प्रथमतः) प्रमेयतः । अर्च्यमर्चनीयं भवेत् ।  
  
अथ चतुरश्र(स्र)यजनानन्तरं   
तदङ्गभूतयोश्चिच्चैत्यचक्रयोरष्टारचतुर्दशाररूपयोर्यजनमिति ।   
तच्चतुरश्रचक्रम् । पूर्वतः प्रमुखे कृतमिति शेषः । पुरत्रयात्मके   
श्रीचक्रे चतुरश्र(स्र)मेव प्रथमतो   
यष्टव्यमित्येतदुपदेशायप्रमुखे देव्याः पदे(दम्)   
सर्वचक्रव्यापकस्थले कृतम् चतुरश्र(स्र)स्य नैसर्गिकस्थितिषु   
(अष्टार)चतुर्दशाररूपयोर्यजनमिति तच्चतुरश्रचक्रं पूर्वतः   
चतुर्दशाराष्टारमध्यदेश एव प्रथमयष्टव्यताव्युत्पादनाय   
तयोश्चक्रयोर्व्यापकत्वेनाभिमते बाह्यस्थले सन्निवेशः काल्पनिक इति भावः ।   
चतुरश्र(स्र)चक्रं दशारद्वयस्याप्युपलक्षणम् । तस्य   
रश्मिचक्रमन्तरेण बिम्बचक्रावस्थानस्यानुपपन्नत्वात् ॥ ३१ ॥  
  
प्। १४३)  
  
अन्तःस्थमेव चतुरस्रमुषर्बुधेन्द्वो-  
रर्कात्मकं चिदचिदुद्भवमेतदङ्गम् ।  
एवं च सत्यपि जडाजडसारमेतत्  
प्रागेव पूज्यमिति पूर्णपदे कृतं तत् ॥ ३२ ॥  
  
इति परमरहस्यं मातृकार्थस्वरूपं  
स्फुटतरमुपदिष्टं चक्रराजाभिनीतम् ।  
लगति यदयमर्थः शक्तिविद्धेऽन्तरङ्गे  
न तु तुनरपरत्र प्रत्यवायो(ऽस्ति) न तन्मे ॥ ३३ ॥   
  
[अत्रायंश्लोको मूलश्लोकानुपूर्वीसमानप्रायः आदर्श पुस्तके   
टीकायामधिकमुपलभ्यते ।  
  
इति परमरहस्यं मातृकार्थस्वरूपं  
स्फुटतरमुपदिष्टं चक्रराजाभिनीतम् ।  
लगति यदयमर्थः शक्तिविद्धेऽन्तरङ्गे  
न तु पुनरपरत्र प्रत्यवायोऽस्ति तस्मै ॥ १ ॥ ]  
  
  
इति मातृकाचक्रविवेके तुर्यविवेकः पञ्चमः खण्डः ॥ ५ ॥  
  
मातृकाचक्रविवेकमूलं सम्पूर्णम् ॥  
  
चतुरश्रो(स्रो)पलक्षितस्य जाग्रच्चक्रस्य बहिःसन्निवेशः   
शिष्यव्युत्पादनायैव व्युत्पन्नापेक्षया त्वियं कल्पना(ना)नुसरणीया   
अपि तु मध्यस्थितस्यैव चतुरश्र(स्र)स्य प्राधान्यदृष्ट्या   
प्रथमयष्टव्यता सिद्धेति चक्रस्यान्यथासन्निवेशकल्पनाप्रत्यवायं   
परिहरति -  
  
अन्तःस्थमित्यादि । उषर्बुधेन्द्वोः । अष्टारचतुर्दशारोपलक्षितयोः । अर्कात्मकं   
चतुरश्रं(स्रम्) दशारद्वयोदरनियतसन्निवेशमन्तः स्थमेव ।   
एवकारेण नैयत्यमुक्तम् । न तु बहिर्देशे तस्य सन्निवेशः शङ्कनीय##-  
भानुरूपं खलु भानुश्चाग्निचन्द्रयोरङ्गम् । तदुभयाधीनसिद्धिकत्वात् ।   
एवं चतुरश्र(स्र)स्य अङ्गत्वे सत्यपि । जडाजडसारं   
चन्द्राग्नितत्त्वयोः सारभूतमेतच्चतुरश्रचक्ररूपमङ्गसारत्वात्प्रागेव   
पूज्यमिति व्युपादनायैव । तच्चतुरश्र(स्र)चक्रम् । पूर्णपदे   
व्याप्तिस्थले । वाह्यदेशे कृतम् । आदिसिद्धेन शिवेनेति शेषः । मध्यचक्रस्य   
चतुरश्रोपलक्षितस्य । मूलाङ्कुरापेक्षया मध्यस्थितस्य बीजस्यैव   
यैरुपासकैः प्राधान्यमवगतं ते मध्यस्थितमपि   
चतुरश्रं(स्रम्) बीजवत्प्राधान्यदृष्ट्या प्रथमतो यजन्ते । ये   
तत्राव्युत्पन्नाः तदपेक्षयेयं चतुरश्रस्य बहिः सन्निवेशरूपकल्पना   
चक्रस्थितस्यैवार्थस्य व्याख्यानरूपता । तदप्रत्यवायविषय इति तात्पर्यम् ।   
अष्टालषोडशदलयोश्चतुर्दशारमध्य एव सन्निवेशः ।   
तयोश्चतुर(स्र)श्रस्योदरभागे यः   
सन्निवेशश्चतुरश्र(स्र)स्य   
दशारद्वयस्याप्युपलक्षकस्यसमनन्तरं चतुर्दशाराष्टारयोर्यजनं   
कर्तव्यमिति चतुर्दशारोपलक्षकत्वेन   
षोडशदलमष्टारोपलक्षकत्वेनाष्टदलं च शिष्यव्युत्पादनायैव बहिः   
सन्निवेशितमिति वेदितव्यम् । अयमर्थः । सुषुप्तिजाग्रत्स्वप्नात्मकं   
चक्रत्रयमपि प्रत्येकं प्रधान्येन यष्टव्यम् । तत्र सुषुप्तिचक्रस्य   
चतुर्दशारस्य व्याप्तिस्थले बहिर्देशे स्थित्या प्राधान्यमवगम्यते ।   
साम्प्रदायिकेन विलोमेन स्वप्नचक्रव्यापारस्यापि प्राधान्यमवगम्यते ।   
तदुभयमध्यपतितस्य जाग्रच्चक्रस्य बीजसन्निवेशन्यायेन यैः   
प्रधान्यमवगम्यते तदपेक्षया   
चतुरश्र(स्र)षोडशदलाष्टदलानां   
जाग्रत्सुषुप्तिस्वप्नचक्रोपलक्षकाणां बहिः सन्निवेशकल्पनानुसरणीया । ये तु   
पुनरत्राव्युत्पन्नाः तदपेक्षया जाग्रच्चक्रस्य प्रधान्यं   
बहिश्चतुरस्रादिचक्रस्य (रेखा) त्रयसन्न्निवेशेनव्युत्पादितम् ।   
तदीयाकल्पना (शिष्य)व्युत्पादनमात्रपरा सन्निवेशकल्पना विवेकेन   
व्युत्पत्तिमता च साधकजनेन चतुर्दशारपर्यन्त एव श्रीचक्रे   
सुषुप्त्यादिचक्रत्रयस्य प्रत्येकं (प्राधान्यमव)गन्तव्यमिति ?   
शिवम् ॥ ३२ ॥ ३३ ॥ (१)  
  
॥ इति मातृकाचक्रव्याख्यानं सम्पूर्णम् ॥  
  
  
  
  
  
