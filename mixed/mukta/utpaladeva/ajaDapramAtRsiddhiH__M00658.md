+++
"Catalog number" = "M00658"
"Uniform title" = "ajaḍapramātṛsiddhiḥ"
Author = [ "utpaladeva",]
Subjects = [ "tantric / āgamic literature", "non-dual  śaivism of Kashmir",]
Description = "Copied from volume 34 of the K.S.T.S. series"
"Publication year" = [ "1921",]
"Publication country" = "India"
title_iast = "ajaḍapramātṛsiddhiḥ"
author_iast = "utpaladeva"
title = "अजडप्रमातृसिद्धिः"

+++
  
ॐ   
काश्मीर-संस्कृतग्रन्थावलिः ।   
ग्रन्थाङ्कः ३४   
  
सिद्धित्रयी   
ईश्वरप्रत्यभिज्ञाकारिकावृत्तिश्च   
  
श्रीमन्महामाहेश्वराचार्यवर्य-राजानक-उत्पलदेवविरचिते   
श्रीभारतधर्ममार्तण्ड-कश्मीरमहाराज-  
श्रीप्रतापसिंहवर-प्रतिष्ठापिते   
प्रत्नविद्याप्रकाश- (रिसर्च) कार्यालये   
तदध्यक्ष-पण्डित-मधुसूदनकौल-शास्त्रिणा   
उद्दिष्ठकार्यालयस्थेतरपण्डितसहायेन   
पाश्चात्यविद्वत्परिपत्सम्मताधुनिकसुगमशुद्धरीत्युपन्यासादिसंस्कारैः परिष्कृत्य   
श्रीनगरे   
कश्मीर प्रताप स्टीम प्रेस मुद्रणालये मुद्रयापयित्वा प्राकाश्यमुपनीते   
विक्रमाब्दः १९७८ खैस्ताब्दः १९२१   
काश्मीर-श्रीनगर   
  
अथ   
अजडप्रमातृसिद्धिः   
महामाहेश्वराचार्योत्पलदेवविरचिता   
सवृत्तिः ।   
  
पृ० १) यथा सदसतां नैव   
विशेषोऽस्ति निजात्मनि ।  
जडाजडानामप्येवं   
नास्त्यसाविति निश्चयः ॥ १ ॥  
विज्ञानसन्तानवादिनां मते सर्वेषां भावानां क्षणिकत्वात् स्वलक्षणात्मके प्रातिस्विके स्वरूपे विशेषाभावः सन्तानिन एकस्यानुसन्धातुरनभ्युपगतत्वात् । एवं चेतनाचेतनानामपि स्वात्मनि निर्विशेषत्वम् ॥ १ ॥   
प्रख्योपाख्या च सत्ता य-  
द्यदसत्ता विपर्ययः ।  
नैतत्स्वरूपं स्पृशति   
वस्तुनो ज्ञातृगाम्यदः ॥ २ ॥  
  
पृ० २) प्रकाशविमर्शलक्षणाभ्यां प्रख्योपाख्याभ्यां तदभावेन च भावानां सदसत्तयोर्व्यवस्थापयितुमिष्टयोरपि वस्तुनः स्वरूपस्पर्शाभावः, यतस्तत्प्रख्यादि ज्ञातुर्धर्मस्ततस्तत्स्वरूपव्यवस्थानाभावः ॥ २ ॥   
प्रख्योपाख्याविषयता-  
प्यर्थस्यात्मा न युज्यते ।  
परापेक्षितया नैक-  
रूपत्वे सत्त्वलङ्घनात् ॥ ३ ॥  
  
न च प्रख्यादिविषयत्वेऽपि पदार्थस्वरूपतोपपद्यते परप्रकाशाधीनत्वात्तस्य । किं चानेकाकारत्वेऽपि वस्तुसत्ताया अप्रतिष्ठानात् । तस्मादन्योन्यं वस्तुतदभावयोर्निर्विशेषत्वम् ॥ ३ ॥   
मा भूद्विशेषः प्रख्यादि-  
भावाभावौ ततः पुनः ।  
सिद्ध्यत्येव विशेषोऽत्र   
तावता च प्रयोजनम् ॥ ४ ॥   
निर्विशेषत्वाभ्युपगमेऽपि सदसतोर्वस्तुनोः प्रख्यादिभावाभावावविकलावेव तदवलम्ब्य पुनर्विशेषवत्त्वस्य सिद्धेः, ततः साकल्येन भावेष्वर्थक्रियापि सिद्ध्येदेव ॥ ४ ॥   
एवमप्यवभासानु-  
षक्ता सत्तोचिता भवेत् ।  
  
पृ० ३) तदपेक्षां विना भावा-  
भावयोरविशिष्टता ॥ ५ ॥  
इत्थं च वस्तुसत्तायाः प्रकाशलग्नाया एवौचित्यं प्रकाशमानतालक्षणं सम्भाव्यतेऽन्यथा संविदनुषङ्गं विना सदसतोरन्योन्यनिरपेक्षत्वात् स्वस्वरूपनिष्ठयोर्विशेषानुपपत्तेः ॥ ५ ॥   
कथं स्यादविशेषोऽत्र   
यावतार्थक्रियां हि सन् ।  
कुर्यान्नान्यस्तथाप्यर्थो   
निर्विशेषो निजात्मनि ॥ ६ ॥   
यस्मात्सत एव वस्तुनोऽर्थक्रियाकारित्वमसतस्तदभाव इति कथमविशिष्टत्वमर्थक्रिययैव तद्भावोपपादनात्, इत्याक्षेपः । तत्राह तथाप्यर्थक्रियायास्तत्तत्प्रमात्रधीनतया नैसर्गिकत्वाभावाद्विना संविदाश्रयतामर्थस्य स्वात्मनि विशेषाधायकत्वासिद्धेः ॥ ६ ॥   
एवमर्थक्रियाभासो-  
पाधिसम्भेदमागतः ।  
सन्नर्थः स्यात्स्वरूपेण   
नासतस्तु विशिष्यते ॥ ७ ॥  
उक्तप्रकारेण संविद्यप्रतिष्ठानादर्थक्रियाकारिभिस्तत्तदाभासोपाधिभिः सम्भिन्नस्यार्थस्यार्थस्वरूपेण सत्तासम्पत्तावपि पुनरसतोऽर्थाद्विशेषो न सिद्ध्येत् ॥  
  
पृ० ४) तत्राप्यर्थक्रिया सिद्ध-  
सत्ताकार्थे न वर्णिता ।  
सममेवानयोस्तेन   
प्रतिष्ठा संविदाश्रया ॥ ८ ॥  
तयोरुभयोः सदसतोर्मध्येऽपि प्रागसिद्धेऽर्थेऽर्थक्रियाया अव्यवस्थितत्वात्, अथ च पूर्वसिद्धेऽर्थे तत्सिद्धेर्नार्थक्रियैव वस्त्वात्मा; तस्माद्भावाभावयोरक्रममेव संविदधीनैव सिद्धिः तन्निष्ठत्वादेव भावव्यवस्थितीनाम् ॥ ८ ॥   
संविदप्यपरामर्श-  
रूपा चेत्तदसावपि ।  
अभावेन जडेनाथ   
तुल्यैव प्राग्वदात्मनि ॥ ९ ॥  
निर्विमर्शस्य प्रकाशस्यापि स्फटिकादिवद्विश्वावभासनेऽपि अस्वतन्त्रत्वात्स्वात्मन्यसता जडेन च भावेन सादृश्यमेव स्यात् परस्परवृत्तपरिज्ञानेऽनेलमूकप्रायत्वात्, एतेन शान्तब्रह्मवादनिरासः कटाक्षितः ॥ ९ ॥   
सैवं भूतात्मना स्वेना-  
प्यलब्धपरिनिष्ठितिः ।  
कथमन्यस्य भावस्य   
प्रतिष्ठास्पदतामियात् ॥ १० ॥  
निर्विमर्शा संवित्स्वतोऽलब्धसत्ताका परं व्यवस्थापयितुं नालं गगनकुसुममिव सौरभादिजनने ॥ १० ॥   
  
पृ० ५) इदमित्युचितः संवि-  
त्प्रकाशोऽन्यस्य वस्तुनः ।  
प्रतिष्ठात्मकतां गच्छे-  
दहमित्यात्मना पुनः ॥ ११ ॥  
भिन्नं वस्तु इदन्ताविमर्शेन प्रकाशनार्हं सत्पुनरहन्तात्मना व्यवस्थामियात् । संविदेव विश्वस्फुरत्तामयी स्वस्वातन्त्र्यादेव विचित्रार्थात्मनाविभिन्नप्रकाशमयेन प्रस्फुरन्ती विश्वजीवितं, तदहन्ताविश्रान्तिं विना स्वतोऽसिद्धं कथं व्यवहार्यं स्यात् ॥ ११ ॥   
व्यतिरेकेतराभ्यां हि   
निश्चयोऽन्यजडात्मनोः ।  
व्यवस्थितिः प्रतिष्ठा च   
सिद्धिर्निर्वृत्तिरुच्यते ॥ १२ ॥   
ज्ञातरि व्यवस्थितत्वे सन् जडोऽन्यथासन्, स्वात्मान्यसंरम्भत्वे स्वप्रकाशत्वं तदभावे नास्तीत्यन्वयव्यतिरेकाभ्यां हि स्वपरत्वनिश्चयः, स च व्यवस्थाप्रतिष्ठादिशब्दैरुच्यते ॥ १२ ॥   
एवमात्मन्यसत्कल्पाः   
प्रकाशस्यैव सन्त्यमी ।   
जडाः प्रकाश एवास्ति   
स्वात्मनः स्वपरात्मभिः ॥ १३ ॥  
  
पृ० ६) इत्थं जडभावानां संविद्विश्रान्तिं विनासत्कल्पत्वात् स्वात्मन्यसत्स्वभावानां ज्ञातुः प्रकाशस्वभावस्य सम्बन्धितयैव सत्त्वं, तस्मात्संवित्प्रकाश एव स्वात्मोच्छलत्तया स्वमायाशक्त्युल्लासिते विश्ववैचित्र्ये जडाजडभावराशिद्वयेन वेद्यवेदकात्मकेन स्वरूपानतिरिक्तेनातिरिक्तेनेव प्रस्फुरेत्,- इति स्वातन्त्र्यवादस्य प्रोन्मीलनं सूचितवानाचार्यः ॥ १३ ॥   
नचैवानुभवोऽप्यस्ति   
भिन्नाभिन्नविनिश्चयम् ।   
मुक्त्वान्वयस्य प्रकाशस्य   
विमर्शरहितात्मनः ॥ १४ ॥   
संयोजनवियोजनात्मकं स्वातन्त्र्यं विहाय सतो जडप्रकाशस्य नैव संरम्भात्मानुभवो निर्विमर्शात्मकत्वात् । एतदेव हि प्रत्यवमर्शस्य माहात्म्यं यद्विश्वं स्वात्मैक्येनान्तःस्थितं बहिरिदन्तयोद्भासयन् उद्भास्यमानमपि पुनः पूर्णाहन्ताविश्रान्त्याभेदमापादयेत् ॥ १४ ॥   
इदमित्यस्य विच्छिन्न-  
विमर्शस्य कृतार्थता ।   
या स्वस्वरूपे विश्रान्ति-  
र्विमर्शः सोऽहमित्ययम् ॥ १५ ॥   
इदमिति विच्छिन्नतया विमृश्यस्यास्य जडस्य या संवित्स्वरूपविश्रान्तिलक्षणा कृतार्थता सोऽयमहमेव तत्तद्भाववैचित्र्यात्मना प्रकाशे इति चैतन्यप्रकाशतादात्म्याद-  
  
पृ० ७) हम्प्रत्यवमर्षात्मा जीवितस्थानीयो, यदाश्रयाज्जडमपि वस्तु विम्रष्टृस्वभावप्रमात्रैक्यादहम्भावविश्रान्तेरजडत्वमायाति । अजडाश्च वस्तुतः परप्रमात्रेकस्वभावाः,- इत्यद्वैतोऽजडप्रमातृभाव एव सर्वतः पारिपूर्ण्येन विजृम्भते इति तात्पर्यम् ॥ १५ ॥   
द्विधा स एष एवात्मा   
मितोऽपरिमितस्तथा ।   
प्राणादिना निरुद्धोऽणुः   
परमात्मा त्वखण्डितः ॥ १६ ॥   
स एव संविदात्मा परमेश्वरः स्वेच्छया विश्वक्रीडोल्लिलासयिषायां प्राणाद्यात्मतामवभास्य तत्प्रमातृत्वेन सङ्कुचितीभूय जीवतामेति, प्राणाद्यनिरुद्धस्तु विश्वनिर्भरितात्मतया पूर्णः स्वतन्त्रश्चिदात्मैवेति परिमितापरिमितत्वेन द्विविधत्वम् ॥ १६ ॥   
उभयोऽप्येष पर्यन्त-  
भूमिः सर्वार्थसंविदाम् ।   
एक एवानुसन्धाना-  
दतोऽन्यो नोपपद्यते ॥ १७ ॥   
द्विविधस्याप्यस्य प्रकाशात्मनः समस्तभावाभावात्मिकानामर्थसंविदां विश्रान्त्यास्पदत्वम् । स च पौर्वापर्यानुसन्धातृतया संविन्मात्रस्फुरत्तैकरूप एव यस्मादतो भेदानुपपत्तिः ॥ १७ ॥   
  
पृ० ८) न चाप्यव्यतिरेकात्म-  
विमर्शात्मन्यहंविदि ।   
भाति पर्यन्तवर्तिन्यां   
भासनादधिकं जडम् ॥ १८ ॥  
न च विश्वाभिन्नप्रत्यवमर्शस्वरूपेऽहम्प्रकाशे सर्वज्ञानविश्रान्तिभूमौ तत्प्रकाशाधिक्येन जडस्य सत्ता, तस्य संवित्प्रकाशाद्भेदाभेदविकल्पैरुपहतत्वात्, अत एक एवाजडप्रमाता स्वस्वातन्त्र्येण स्वाभिन्नं भावजातं स्वात्मन्येवोद्भासयन्विलापयंश्चाप्रच्युतस्वात्मस्थितिः प्रस्फुरतीत्यर्थः ॥ १८ ॥   
न सिद्धोऽप्रथनादेव   
ज्ञानादिसमवाय्यपि ।  
तत्प्राणादि प्रमेयं स्या-  
न्न प्रमातान्यतो भ्रमात् ॥ १९ ॥  
ज्ञानादिगुणैः समवेतोऽपि परिमितप्रमाता विमर्शवैधुर्यादेव न सिद्ध्यति निर्विमर्शत्वे जाड्यप्रसङ्गात्, तस्माद्व्यवच्छिन्नां भ्रान्तिमाश्रित्य प्राणपुर्यष्टकमातुर्वेद्यत्वं स्यात् न परमार्थप्रमातृभावः सम्भाव्यते ॥ १९ ॥   
यद्यप्यर्थस्थितिः प्राण-  
पुर्यष्टकनियन्त्रिते ।  
जीवे निरुद्धा तत्रापि   
परमात्मनि सा स्थिता ॥ २० ॥  
  
पृ० ९) मायाव्यवहारात्मनि लोकयात्रायां यद्यपि प्राणादि सङ्कोचवति जीवे सर्वेषां बाह्याभ्यन्तराणां विषयाणां व्यवस्थितिर्नियन्त्रिता तथापि सङ्कुचितात्मनि तत्र मितप्रमातरि सङ्कोचापहस्तनेन परप्रमात्रेकात्मतया शिवात्मन्येव सा तिष्ठति प्राणादेश्चित्प्रकाशादव्यतिरेकित्वात्, शिवस्यैव स्वेच्छया समुल्लासितायाः पशुभूमिकाया ग्रहणेनाणुभावाभ्युपगमात् ॥ २० ॥   
तदात्मनैव तस्य स्या-  
त्कथं प्राणेन यन्त्रणा ।  
साधिता प्रत्यभिज्ञाया-  
मख्यातेर्जीवता परम् ॥ २१ ॥  
तस्माद्वस्तुतः शिवस्वभावाभिन्नेन प्राणादिप्रमात्रा सङ्कुचितशुक्तिकेन कथमनवच्छिन्नप्रकाशानन्दमयपूर्णाहन्तास्फुरत्तात्मनः शिवस्यावभासननिरोधः स्यात् तथात्वे तस्य स्वयं स्थातुमशक्यत्वात् केवलमपरिच्छिन्नस्वशक्तिविकासस्याप्रथनमेव बन्धकत्वपर्यायं जीवत्वं, तस्य चेश्वरप्रत्यभिज्ञायां शास्त्रे सविस्तरं निर्णीतत्वादिति तत एव विवेच्यम् ॥ २१ ॥   
नार्थव्यवस्था प्राणादा-  
वहम्भावनिरोधतः ।  
प्रकाशस्यात्मविश्रान्ति-  
रहम्भावो हि कीर्तितः ॥ २२ ॥  
  
पृ० १०) उक्ता सैव च विश्रान्तिः   
सर्वापेक्षानिरोधतः ।  
स्वातन्त्र्यमथ कर्तृत्वं   
मुख्यमीश्वरतापि च ॥ २३ ॥  
प्राणादौ परिमितप्रमात्रास्पदे जडे स्वात्ममात्रस्फुरत्तात्मनः परामर्शस्य निरोधान्नैव वस्तुव्यवस्था तस्याः संविन्निष्ठत्वात्, यतो या संविदः स्वात्ममात्रविश्रान्तिः स एव पूर्णाहन्ताविमर्शस्वभावोऽहम्भावोऽर्थव्यवस्थापको गीयते । सैव विश्वभावानां पर्यन्तप्रतिष्ठाभूमिकत्वाद्विश्रान्तिः, विश्वप्रसरणे स्वव्यतिरिक्तसामग्रीनिरपेक्षत्वात् स्वातन्त्र्यं, तदेव कर्तृत्वं मुख्यमैश्वर्यमप्यागमेषूद्घोष्यते ॥ २३ ॥   
मायाभिधायास्तच्छक्ते-  
रेव चान्याप्रसिद्धितः ।  
तदख्यातिमयं ह्येत-  
ज्जगन्निर्मातृतेशिता ॥ २४ ॥  
माया नाम शक्तिः शिवस्य शक्तिमतोऽव्यतिरेकिणी स्वरूपगोपनात्मिका क्रीडा, तन्निमित्तादेव यस्मादख्यातिमयमेतद्विश्वं भासते व्यतिरिक्तकारणस्य भेदाभेदविकल्पोपहतत्वेनाप्रसिद्धत्वात्, तस्माद्विश्वाभासानां निर्मातृत्वमीश्वरत्वम् ॥ २४ ॥   
एकैव चानुसन्धाना-  
त्सा प्रोक्ता सर्वसंविदाम् ।   
  
पृ० ११) स्वसंवेदनपर्याय-  
मातृतत्त्वमनादि तत् ॥ २५ ॥  
सैश्वरी पराशक्तिः समस्तानां विच्छिन्ननीलादिसंविदां संयोजनवियोजनादौ कार्ये पूर्वापरादिकोटावैक्यानुसन्धानमाश्रित्य तदाधारभूतानवच्छेदिनी एकैव, तदेव स्वसंवेदनपर्यायं मातुरनादि तत्त्वमुच्यते ॥ २५ ॥   
भावव्यवस्था यन्निष्ठा   
तस्याहम्भावभागिनः ।  
व्यापित्वमनुसन्धानं   
तज्जडस्य न युज्यते ॥ २६ ॥  
यत्र सर्वार्थानां व्यवस्थितिः प्रतिष्ठिता तस्य संविदात्मनः पूर्णाहन्तापरामर्शसारस्याजडप्रमातुः स्वातन्त्र्याविनाभाववत्त्वात्सर्वत्रानुसन्धानात्मकं व्यापित्वमस्ति, तच्चास्वतन्त्रस्य जडस्य न घटते विमर्शसारत्वाभावात् ॥ २६ ॥   
ततो भेदे तु भासस्य   
घटते भासमानता ।  
तेनोक्तं प्रत्यभिज्ञायां   
तदद्वयमयं जगत् ॥ २७ ॥  
अजडत्वमाश्रित्य पुनरेतावति भेदोल्लासात्मके विश्वस्मिन् नीलसुखादेर्भास्यस्यापरिक्षीणान्तःस्थितेरेव ज्ञानशक्त्या बहिर्भासिनः प्रकाशमानताया घटनात्; अथ चाभे-  
  
पृ० १२) दमवलम्ब्य जडस्य पुनः प्रकाशनोपपत्तेरन्यथा त्वप्रकाशनात् । तेन हेतुना श्रीमदीश्वरप्रत्यभिज्ञायां संविदद्वयप्रकृति विश्वमुक्तं भवतीति शिवम् ॥ २७ ॥   
  
प्रमातृसिद्धावाचार्योत्पलदेवकृतौ मनाक् ।   
चन्द्राब्ध्यष्टेन्दु १८४१ शाकाब्दे शास्त्री वृत्तिं हरो व्यधात् ॥   
  
इत्यजडप्रमातृसिद्धौ श्रीमन्महामाहेश्वराचार्योत्पलदेवपादविरचितायां वृत्तिः समाप्ता ॥   
  
श्रीमत्प्रतापभूभर्तुराज्ञया प्रीतये सताम् ।   
मधुसूदनकौलेन सम्पाद्येयं प्रकाशिता ॥   
  
अयं ग्रन्थः   
पण्डित विश्वनाथ एण्ड सन्स   
फोटोग्राफर्स प्रोप्राइटर्स इत्यादि   
इत्येतैः स्वकीये   
काश्मीर प्रताप स्टीप प्रेस श्रीनगर  
इत्याख्याख्याते   
मुद्रणायन्त्रे सम्मुद्रितः   
  
