+++
"Catalog number" = "M00502"
"Uniform title" = "ājaḍapramātṛsiddhi"
Author = [ "utpaladeva",]
Commentator = [ "haribhaṭṭa śāstrī",]
Editor = [ "Madhusudan Kaul Shastri",]
Subjects = [ "tantric / āgamic literature", "śaiva", "pratyabhijñā",]
Description = "Taken from KSTS volume 34"
Publisher = [ "The Research Dept. Jammu and Kashmir State",]
"Publication year" = [ "1921",]
"Publication city" = [ "Srinigar",]
"Publication country" = "India"
title_iast = "ājaḍapramātṛsiddhi"
author_iast = "utpaladeva"
title = "आजडप्रमातृसिद्धि"

+++
  
  
  
  
यथा सदसताम् नैव विशेषो ऽस्ति निजात्मनि ।  
जदाजडानाम् अप्य् एवं नास्त्य् असाव् इति निश्चयः ॥ १ ॥  
  
 विज्ञानसन्तानवादिनां मते सर्वेषां भावानां क्षणिकत्वात्   
स्वलक्षणात्मके प्रातिस्विके स्वरूपे विशेषाभावः सन्तानिन   
एकस्यानुसन्धातुर् अनभ्युपगतत्वात् । एवं चेतनाचेतनानाम् अपि स्वात्मनि   
निर्विशेषत्वम् ॥  
  
प्रख्योपाख्या च सत्ता यद् यद् असत्ता विपर्ययः ।  
नैतत् स्वरूपं स्पृशति वस्तुनो ज्ञातृगाम्य् अदः ॥ २ ॥  
  
 प्रकाशविमर्शलक्षणाभ्यां प्रख्योपाख्याभ्यां तदभावेन च   
भावानां सदसत्तयोर् व्यवस्थापयितुम् इष्टयोर् अपि वस्तुनः   
स्वरूपस्पर्शाभावः, यतस् तत्प्रख्यादि ज्ञातुर् धर्मस् ततस्   
तत्स्वरूपव्यवस्थानाभावः ॥  
  
प्रख्योपाख्याविषयताप्य् अर्थस्यात्मा न युज्यते ।  
परापेक्षितया नैकरूपत्वे सत्त्वलऽऽन्घनात् ॥ ३ ॥  
  
 न च प्रख्यादिविषयत्वे ऽपि पदार्थस्वरूपतोपपद्यते परप्रकाशाधीनत्वात्   
तस्य । किं चानेकाकारत्वे ऽपि वस्तुसत्ताया अप्रतिष्ठानात् । तस्माद् अन्योन्यं   
वस्तुतदभावयोर् निर्विशेषत्वम् ।  
  
मा भूद् विशेषः प्रख्यादिभावाभावौ ततः पुनः ।  
सिद्ध्यत्य् एव विशेषो ऽत्र तावता च प्रयोजनम् ॥ ४ ॥  
  
 निर्विशेषत्वाभ्युपगमे ऽपि सदसतोर् वस्तुनोः प्रख्यादि भावाभावाव्   
अविकलाव् एव तद् अवलम्ब्य पुनर् विशेषवत्त्वस्य सिद्धेः, ततः साकल्येन भावेष्व्   
अर्थक्रियापि सिद्ध्येद् एव ॥  
  
एवम् अप्य् अवभासानुषक्ता सत्तोचिता भवेत् ।  
तदपेक्षां विना भावाभावयोर् अविशिष्टता ॥ ५ ॥  
  
 इत्थं च वस्तुसत्तायाः प्रकाशलग्नाया एवौचित्यं   
प्रकाशमानतालक्षणं सम्भाव्यते ऽन्यथा संविदनुषऽऽन्गं विना   
सदसतोर् अन्योन्यनिरपेक्षत्वात् स्वस्वरूपनिष्ठयोर् विशेषानुपपत्तेः ॥  
  
कथं स्याद् अविशेषो ऽत्र यावतार्थक्रियां हि सन् ।  
कुर्यान् नान्यस् तथाप्य् अर्थो निर्विशेषो निजात्मनि ॥ ६ ॥  
  
 यस्मात् सत एव वस्तुनो ऽर्थक्रियाकारित्वम् असतस् तदभाव इति कथम्   
अविशिष्टत्वम् अर्थक्रिययैव तद्भावोपपादनात्, इत्य् आक्षेपः । तत्राह तथाप्य्   
अर्थक्रियायास् तत्तत्प्रमात्रधीनतया नैसर्गिकत्वाभावाद् विना   
संविदाश्रयताम् अर्थस्य स्वात्मनि विशेषाधायक्त्वासिद्धेः ॥  
  
एवम् अर्थक्रियाभासोपाधिसम्भेदम् आगतः ।  
सन्न् अर्थः स्यात् स्वरूपेण नासतस् तु विशिष्यते ॥ ७ ॥  
  
 उक्तप्रकारेण संविद्य् अप्रतिष्ठानाद् अर्थक्रियाकारिभिस्   
तत्तदाभासोपाधिभिः सम्भिन्नस्यार्थस्यार्थस्वरूपेण सत्तासंओअत्ताव् अपि   
पुनर् असतो ऽर्थाद् विशेषो न सिद्ध्येत् ॥  
  
तत्राप्य् अर्थक्रिया सिद्धसत्ताकार्थे न वर्णिता ।  
समम् एवानयोस् तेन प्रतिष्ठा संविदाश्रया ॥ ८ ॥  
  
 तयोर् उभयोः सदसतोर् मध्ये ऽपि प्रागसिद्धे ऽर्थे ऽर्थक्रियाया अव्यवस्थितत्वात्,   
अथ च पूर्वसिद्धे ऽर्थे तत्सिद्धेर् नार्थक्रियैव वस्त्वात्मा; तस्माद्   
भावाभावयोर् अक्रमम् एव संविदधीनैव सिद्धिस् तन्निष्ठत्वाद् एव   
भावव्यवस्थितीनाम् ॥  
  
संविद् अप्य् अपरामर्शरूपा चेत् तद् असाव् अपि ।  
अभावेन जडेनाथ तुल्यैव प्राग्वद् आत्मनि ॥ ९ ॥  
  
 निर्विमर्शस्य प्रकाशस्यापि स्फटिकादिवद् विश्वावभासने ऽप्य् अस्वतन्त्रत्वात्   
स्वात्मन्य् असता जडेन च भावेन सादृश्यम् एव स्यात् परस्परवृत्तपरिज्ञाने   
ऽनेलमूकप्रायत्वात्, एतेन शान्तब्रह्मवादनिरासः कटाक्षितः ॥  
  
सैवं भूतात्मना स्वेनाप्य् अलब्धपरिनिष्ठितिः ।  
कथम् अन्यस्य भावस्य प्रतिष्ठास्पदताम् इयात् ॥ १० ॥  
  
 निर्विमर्शा संवित् स्वतो ऽ लब्धसत्ताका परं व्यवस्थापयितुं नालं   
गगनकुसुमम् इव सौरभादिजनने ॥  
  
इदम् इत्य् उचितः संवित् प्रकाशे ऽन्यस्य वस्तुनः ।  
प्रतिष्ठात्मकतां गच्छेद् अहम् इत्य् आत्मना पुनः ॥ ११ ॥  
  
 भिन्नं वस्तु इदन्ताविमर्शेन प्रकाशनार्हं सत् पुनर् अहन्तात्मना   
व्यवस्थाम् इयात् । संविद् एव विश्वस्फुरत्तामयी स्वस्वातन्त्र्याद् एव   
विचित्रार्थात्मनाविभिन्नप्रकाशमयेन प्रस्फुरन्ती विश्वजीवितं, तद्   
अहन्ताविश्रान्तिं विना स्वतो ऽसिद्धं कथं व्यवहार्यं स्यात् ॥  
  
व्यतिरेकेतराभ्याम् हि निश्चयो ऽन्यजडात्मनोः ।  
व्यवस्थितिः प्रतिष्ठा च सिद्धिर् निर्वृत्तिर् उच्यते ॥ १२ ॥  
  
 ज्ञातरि व्यवस्थितत्वे सन् जडो ऽन्यथासन्, स्वात्मान्यसंरम्भत्वे   
स्वप्रकाशत्वं तदभावे नास्तीत्य् अन्वयव्यतिरेकाभ्यां हि स्वपरत्वनिश्चयः,   
स च व्यवस्थाप्रतिष्ठादिशब्दैर् उच्यते ॥  
  
एवम् आत्मन्य् असत्कल्पाः प्रकाशस्यैव सन्त्य् अमी ।  
जडाः प्रकाश एवास्ति स्वात्मनः स्वपरात्मभिः ॥ १३ ॥  
  
 इत्थं जडभावानां संविद्विश्रान्तिं विनासत्कल्पत्वात् स्वात्मन्य्   
असत्स्वभावानां ज्ञातुः प्रकाशस्वभावस्य सम्बन्धितयैव सत्त्वं,   
तस्मात् संवित्प्रकाश एव स्वात्मोच्छलत्तया स्वमायाशक्त्युल्लासिते   
विश्ववैचित्र्ये जडाजडभावराशिद्वयेन वेद्यवेदकात्मकेन   
स्वरूपानतिरिक्तेनातिरिक्तेनेव प्रश्पुरेत्, -- इति स्वातन्त्र्यवादस्य प्रोन्मीलनं   
सूचितवान् आचार्यः ॥  
  
न चैवानुभवो ऽप्य् अस्ति भिन्नाभिन्नविनिश्चयम् ।  
मुक्त्वान्वयस्य प्रकाशस्य विमर्शरहितात्मनः ॥ १४ ॥  
  
 संयोजनवियोजनात्मकं स्वातन्त्र्यं विहाय सतो जडप्रकाशस्य नैव   
संरम्भात्मानुभवो निर्विमर्शात्मकत्वात् । एतद् एव हि प्रत्यवमर्शस्य   
माहात्म्यं यद् विश्वं स्वात्मैक्येनान्तःस्थितं बहिरिदन्तयोद्भासयन्   
उद्भास्यमानम् अपि पुनः पूर्णाहन्ताविश्रान्त्यभेदम् आपादयेत् ॥  
  
इदम् इत्य् अस्य विच्छिन्नविमर्शस्य कृतार्थता ।  
या स्वस्वरूपे विश्रान्तिर् विमर्शः सो ऽहम् इत्य् अयम् ॥ १५ ॥  
  
 इदम् इति विच्छिन्नतया विमृश्यस्यास्य जडस्य या संवित्स्वरूपविश्रान्तिलक्षणा   
कृतार्थता सो ऽयम् अहम् एव तत्तद्भाववैचित्र्यात्मना प्रकाशे इति   
चैतन्यप्रकाशतादात्म्याद् अहम्प्रत्यवमर्षात्मा जीवितस्थानीयः,   
यदाश्रयाज् जडम् अपि वस्तु विम्रष्टृस्वभावप्रमात्रैक्याद्   
अहम्भावविश्रान्तेर् अजडत्वम् आयाति । अजडाश् च वस्तुतः   
परप्रमात्रेकस्वभावाः, -- इत्य् अद्वैतो ऽजडप्रमातृभाव एव सर्वतः   
पारिपूर्ण्येन विजृम्भते इति तात्पर्यम् ॥  
  
द्विधा स एष एवात्मा मितो ऽपरिमितस् तथा ।  
प्राणादिना निरुद्धो ऽणुः परमात्मा त्व् अखण्डितः ॥ १६ ॥  
  
 स एव संविदात्मा परमेश्वरः स्वेच्छया विश्वक्रीडोल्लिलासयिषायां   
प्राणाद्यात्मताम् अवभास्य तत्प्रमातृत्वेन सङ्कुचितीभूय जीवताम् एति,   
प्राणाद्यनिरुद्धस् तु विश्वनिर्भरितात्मतया पूर्णः स्वतन्त्रश् चिदात्मैवेति   
परिमितापरिमितत्वेन द्विविधत्वम् ॥  
  
उभयो ऽप्य् एष पर्यन्तभूमिः सर्वार्थसंविदाम् ।  
एक एवानुसन्धानाद् अतो ऽन्यो नोपपद्यते ॥ १७ ॥  
  
 द्विविधस्याप्य् अस्य प्रकाशात्मनः समस्तभावाभावात्मिकानाम्   
अर्थसंविदां विश्रान्त्यास्पदत्वम् । स च पौर्वापर्यानुसन्धातृतया   
संविन्मात्रस्फुरत्तैकरूप एव यस्माद् अतो भेदानुपपत्तिः ॥  
  
न चाप्य् अव्यतिरेकात्मविमर्शात्मन्य् अहंविदि ।  
भाति पर्यन्तवर्तिन्यां भासनाद् अधिकं जडम् ॥ १८ ॥  
  
 न च विश्वाभिन्नप्रत्यवमर्शस्वरूपे ऽहम्प्रकाशे   
सर्वज्ञानविश्रान्तिभूमौ तत्प्रकाशाधिक्येन जडस्य सत्ता, तस्य   
संवित्प्रकाशाद् भेदाभेदविकल्पैर् उपहतत्वात्, अत एक एवाजडप्रमाता   
स्वस्वातन्त्र्येण स्वाभिन्नं भावजातं स्वात्मन्य् एवोद्भासयन् विलापयांश्   
चाप्रच्युतस्वात्मस्थितिः प्रस्फुरतीत्यर्थः ॥  
  
न सिद्धो ऽप्रथनाद् एव ज्ञानादिसमवाय्य् अपि ।  
तत् प्राणादि प्रमेयं स्यान् न प्रमातान्यतो भ्रमात् ॥ १९ ॥  
  
 ज्ञानादिगुणैः समवेतो ऽपि परिमितप्रमाता विमर्शवैधुर्याद् एव न   
सिद्ध्यति निर्विमर्शत्वे जाड्यप्रसऽऽन्गात्, तस्माद् व्यवच्छिन्नां भ्रान्तिम्   
आश्रित्य प्राणपुर्यष्टकमातुर् वेद्यत्वं स्यान् न परमार्थप्रमातृभावः   
सम्भाव्यते ॥  
  
यद्य् अप्य् अर्थस्थितिः प्राणपुर्यष्टकनियन्त्रिते ।  
जीवे निरुद्धा तत्रापि परमात्मनि सा स्थिता ॥ २० ॥  
  
 मायाव्यवहारात्मनि लोकयात्रायां यद्य् अपि प्राणादि सङ्कोचवति जीवे   
सर्वेषां बाह्याभ्यन्तराणां विषयाणां व्यवस्थितिर् नियन्त्रिता तथापि   
सङ्कुचितात्मनि तत्र मितप्रमातरि सङ्कोचापहस्तनेन परप्रमात्रेकात्मतया   
शिवात्मन्य् एव सा तिष्ठति प्राणादेश् चित्प्रकाशाद् अव्यतिरेकित्वात्, शिवस्यैव   
स्वेच्छया समुल्लासितायाः पशुभूमिकाया ग्रहणेनाणुभावाभ्युपगमात्   
॥  
  
तदात्मनैव तस्य स्यात् कथं प्राणेन यन्त्रणा ।  
साधिता प्रत्यभिज्ञायाम् अख्यातेर् जीवता परम् ॥ २१ ॥  
  
 तस्माद् वस्तुतः शिवस्वभावाभिन्नेन प्राणादिप्रमात्रा सङ्कुचितशुक्तिकेन   
कथम् अनवच्छिन्नप्रकाशानन्दमयपूर्णाहन्तास्फुरत्तात्मनः   
शिवस्यावभासननिरोधः स्यात् तथात्वे तस्य स्वयं स्थातुम् अशक्यत्वात्   
केवलम् अपरिच्छिन्नस्वशक्तिविकासस्याप्रथनम् एव बन्धकत्वपर्यायं   
जीवत्वं, तस्य चेश्वरप्रत्यभिज्ञायां शास्त्रे सविस्तरं निर्णीतत्वाद् इति तत   
एव विवेच्यम् ॥  
  
नार्थव्यवस्था प्राणादाव् अहम्भावनिरोधतः ।  
प्रकाशस्यात्मविश्रान्तिर् अहम्भावो हि कीर्तितः ॥ २२ ॥  
उक्ता सैव च विश्रान्तिः सर्वापेक्षानिरोधतः ।  
स्वातन्त्र्यम् अथ कर्तृत्वं मुख्यम् ईश्वरतापि च ॥ २३ ॥  
  
 प्राणादौ परिमितप्रमात्रास्पदे जडे स्वात्ममात्रस्फुरत्तात्मनः   
परामर्शस्य निरोधान् नैव वस्तुव्यवस्था तस्याः संविन्निष्ठत्वात्, यतो या   
संविदः स्वात्ममात्रविश्रान्तिः स एव पूर्णाहन्ताविमर्शस्वभावो   
ऽहम्भावो ऽर्थव्यवस्थापको गीयते । सैव विश्वभावानां   
पर्यन्तप्रतिष्ठाभूमिकत्वाद् विश्रान्तिः, विश्वप्रसरणे   
स्वव्यतिरिक्तसामग्रीनिरपेक्षत्वात् स्वातन्त्र्यं, तद् एव कर्तृत्वं मुख्यम्   
ऐश्वर्यम् अप्य् आगमेषूद्घोष्यते ॥  
  
मायाभिदास् तच्छक्तेर् एव चान्याप्रसिद्धितः ।  
तदख्यातिमयं ह्य् एतज् जगन्निर्मातृतेशिता ॥ २४ ॥  
  
 माया नाम शक्तिः शिवस्य शक्तिमतो ऽव्यतिरेकिणी स्वरूपगोपनात्मिका   
क्रीडा, तन्निमित्ताद् एव यस्माद् अख्यातिमयम् एतद् विश्वं भासते   
व्यतिरिक्तकारणस्य भेदाभेदविकल्पोपहतत्वेनाप्रसिद्धत्वात्, तस्माद्   
विश्वाभासानां निर्मातृत्वम् ईश्वरत्वम् ॥  
  
एकैव चानुसन्धानात् सा प्रोक्ता सर्वसंविदाम् ।  
स्वसंवेदनपर्यायमातृतत्त्वम् अनादि तत् ॥ २५ ॥  
  
 सैश्वरी पराशक्तिः समस्तानां विच्छिन्ननीलासिसंविदां   
संयोजनवियोजनादौ कार्ये पूरापरादिकोटाव् ऐक्यानुसन्धानम् आश्रित्य   
तदाधारभूतान् अवच्छेदिनी एकैव, तद् एव स्वसंवेदनपर्यायं मातुर्   
अनादि तत्त्वम् उच्यते ॥  
  
भावव्यवस्था यन् निष्ठा तस्याहम्भावभागिनः ।  
व्यापित्वम् अनुसन्धानं तज् जडस्य न युज्यते ॥ २६ ॥  
  
 यत्र सर्वार्थानां व्यवस्थितिः प्रतिष्ठिता तस्य संविदात्मनः   
पूर्णाहन्तापरामर्शसारस्याजडप्रमातुः स्वातन्त्र्याविनाभाववत्त्वात्   
सर्वत्रानुसन्धानात्मकं व्यापित्वम् अस्ति, तच् चास्वतन्त्रस्य जडस्य न घटते   
विमर्शसारत्वाभावात् ॥  
  
ततो भेदे तु भासस्य घटते भासमानता ।  
तेनोक्तम् प्रत्यभिज्ञायां तदद्वयमयं जगत् ॥ २७ ॥  
  
 अजडत्वम् आश्रित्य पुनर् एतावति भेदोल्लासात्मके विश्वस्मिन् नीलसुखादेर्   
भासस्यापरिक्षीणान्तःस्थितेर् एव ज्ञानशक्त्या बहिर्भासिनः   
प्रकाशमानताया घटनात्; अथ चाभेदम् अवलम्ब्य जडस्य पुनः   
प्रकाशनोपपत्तेर् अन्यथा त्व् अप्रकाशनात् । तेन हेतुना   
श्रीमदीश्वरप्रत्यभिज्ञायां संविदद्वयप्रकृति विश्वम् उक्तं भवतीति   
शिवम् ॥  
  
[प्रमातृसिद्धाव् आचार्योत्पलदेवकृतौ मनाक् ।  
चन्द्राब्ध्यष्टेन्दुशाकाब्दे शास्त्री वृत्तिं हरो व्यधात् ॥ [शाक एर १८४१]]  
  
इत्य् अजडप्रमातृसिद्धौ   
श्रीमान्महामाहेश्वराचार्योत्पलदेवपादविरचितायां वृत्तिः समाप्ता ॥]  
  
  
  
  
  
  
