+++
"Catalog number" = "M00532"
"Uniform title" = "spandapradīpikā"
Author = [ "bhagavatutpala",]
Editor = [ "Mark S. G. Dyczkowski",]
Subjects = [ "śaiva", "spanda",]
Description = "The Spandapradīpikā by the Vaiṣṇ ava      Bhagavatutpala.  A commentary on the Spandakārikā."
Publisher = [ "SUNY Press",]
"Publication year" = [ "1992",]
"Publication city" = [ "Albany",]
"Publication country" = "United States"
title_iast = "spandapradīpikā"
author_iast = "bhagavatutpala"
title = "स्पन्दप्रदीपिका"

+++
  
  
  
  
  
प्। १] स्पन्दप्रदीपिका:	   
उत्पलाचार्यविरचिता  
  
यत् परापरभूस्पर्शि यत्सङ्कल्पाल्लयोदयौ ।  
	स्पन्दसञ्ज्ञं ज्ञरूपं तच्छक्तीशं स्वबलं   
नुमः ॥  
	नत्वा विकल्पविलसत्सत्स्वभावगुरुं गुरुम् ।  
	भुक्तिमुक्त्यै युक्तियुक्तं किञ्चिद्वच्म्यर्थितोऽर्थिभिः ॥  
	ज्ञानान्तराणि सन्त्याशु नात्यन्तसुखदानि तु ।  
	मुक्तात्मज्ञानममृतं सुरसेष्विव मृत्युजित् ॥  
	चिन्तामणिस्त्वेक एव सगुणेषुमणिष्विव ।  
	तेजस्विषु यथैकोऽर्को निःशेषध्वान्तहा तथा ॥  
	नारायणस्थानसंस्थद्विजवर्यत्रिविक्रमात् ।  
	जातो जनानुग्रहार्थ व्याख्याति स्पन्दमुत्पलः ॥  
	मायाश्यामतमश्छन्न आत्मचिन्तामणिर्यतः ।  
	न दृश्यतेऽतस्तत्प्राप्त्यै ग्राह्या स्पन्दप्रदीपिका ॥  
अयमत्र किलाम्नायः सिद्धमुखेनागतं रहस्यं यत् ।  
तद् भट्टकल्लटेन्दुर्वसुगुप्तगुरोरवाप्य शिष्याणाम् ॥  
अवबोधार्थमनुष्टुप्पञ्चाशिकयाऽत्र सड्ग्रहं कृतवान् ।  
यदपि तदर्थो व्याख्याज्योत्स्नाप्रकटीकृतोऽस्ति तेनेषत् ॥  
मोहनिशामध्यगता मन्ददृशस्तदपि नार्थमीक्षन्ते ।  
सूक्ष्मं दीपिकयाऽन्ते स्वतस्तदुद्दीपनार्थमहमद्य ॥  
  
प्। २] स्वोद्यन्तृतः स्वरूपस्पन्दोल्लासेन चोदितश्च यदा ।  
परवश इव प्रवृत्तस्तदा न गर्वान्मयेयमारब्धा ॥  
(कलापकोऽयम्)  
  
अत्रादौ   
तावत्सम्बन्धाभिधानाभिधेयविषयप्रयोजनप्रयोजन -  
प्रयोजनानीति षडुच्यन्ते । यतस्तैर्विना श्रोतॄणां शास्त्रं   
प्रत्यनादर एव स्यादप्रयत्नश्च । इहैवोक्तं हि -  
  
प्रयत्नेन परीक्ष्यं तत्त्वमादरादिति  
		  
शास्त्रमन्तरेण च हेयोपादेयविचारमात्रमपि न भवेत्   
किं पुनस्तत्त्वपरीक्षणम् । तथा   
चोक्तमागमरहस्यस्तोत्रे -  
  
	साक्षाद्भवान् यदि विधाय न मूर्तिमाद्यां  
तत्त्वं निजं तदवदिष्यदतोऽतिगुह्यम् ।  
	नाज्ञास्यत त्रिभुवनम् ध्रुवमन्धमूक -  
	कल्पं समस्तमसमञ्जसतामयास्यत् ॥  
  
षाड्गुण्यविवेकेऽपि -  
		  
	साक्षात् त्वमेव वा शास्त्रं त्वदीयैव हि सा मतिः ।  
	शब्दद्वारेण सङ्क्रम्य संस्करोत्यधिकारिणः ॥  
  
पञ्चरात्रश्रुतावपि -  
  
	यद्वत् सोपानेन प्रासादमारुहेत् प्लवेन वा नदीं तरेत्   
तद्वच्छास्त्रेणैव हि भगवाञ्छास्ताऽवगन्तव्य इति ।  
	तत्रामीषां शास्त्राणां सम्बन्धस्तावत् पञ्चविधः   
। परो महान् दिव्यो दिव्येतर इतरेतरश्चेति । तत्रेह   
सिद्धपुरुषयोः प्रायेण दिव्येतरः । अथ   
वाच्यवाचकलक्षणः । वाच्योर्थः । वाचकं शास्त्रम् ।   
स्पन्दाभिधोऽर्थोऽत्र वाच्यः । तद्वाचकत्वा -  
दुपचाराच्छास्त्रस्याप्येतत्सञ्ज्ञा । स्पन्दशब्दस्यार्थो   
यद्यप्याद्यश्लोके युक्त्यैवोक्तस्तथापि धात्वर्थेन सहोच्यते ।  
  
			स्पदि किञ्चिच्चलने इति ।  
  
प्। ३] स्पन्दनात् स्पन्दः । स्पन्दनं निस्तरङ्गस्यास्य तावत्   
परमात्मनो युगपन्निर्विकल्पा या सर्वत्रौन्मुख्यवृत्तिता ।   
तस्मात् -  
  
	शान्तषाड्गुण्यरूपस्य यः स्फुरन् प्रतिभोदयः ।  
	स चाऽऽत्मबलशक्तीशश्चिद्रूपः स्पन्दसञ्ज्ञकः ॥  
  
अतश्चाऽस्मत्पितुर्मातामहाचार्येण महाबलेन -  
  
		यथार्थनाम्ना क्रोधे  
  
	इत्यादिनाक्तो विभवोदयो रहस्यस्तोत्रे । उक्तं   
चेश्वरप्रत्यभिज्ञायाम् -  
  
	या चैषा प्रतिभा तत्तत्पदार्थक्रमरूषिता ।  
	अक्रमानन्तचिद्रूपः प्रमाता स महेश्वरः ॥  
	व्यापकत्वात्स सामान्यः सर्वसाधारणादपि ।  
  
अस्य च -  
  
	स्पन्दः सामान्यपूर्वंश्च शुद्धात्मा शङ्करः   
शिवः ।  
	भावः स्वभावस्तत्त्वं च ज्ञातेत्याद्यभिधाः   
स्मृताः ॥  
  
	अन्यच्च, चित् संविज्ज्ञानं बोधश्चेति पर्यायाः । एष एव   
निरावरणचित्स्वरूपत्वाद्   
दिक्कालाद्यनवच्छिन्नप्रसरोऽद्वितीयः   
स्वानुभवैकप्रमाणः शक्तिचक्रेश्वर   
आत्मचिन्तामणिरुपेयतयाऽ -भिधेयः । कुतोऽस्य   
चिन्तामणित्वमिति चेत् । शास्त्रात् । श्रीपौष्करायां ह्युक्तम् -  
  
	चिन्तामणो स्वरूपेण न किञ्चिदुपलभ्यते ।  
	अथ चाभिमतं सूते ब्रह्मैवं सर्वशक्तिकम् ॥  
  
परमार्थसारे च -  
  
	सर्वाकारो भगवानुपास्यते येन येन भावेन ।  
	तं तं भावं भूत्वा चिन्तामणिरिव समभ्येति ॥  
  
ज्ञानसम्बोधेऽपि -  
  
	स्वभावादेकरूपापि नानात्वं प्रतिपद्यते ।  
	ज्ञानस्य शक्तिः सङ्कल्पैर्लक्ष्मीश्चिन्तामणेरिव ॥  
  
प्। ४] अस्य च   
शास्त्रकारेणान्वर्थसञ्ज्ञयाऽऽत्यन्तिकश्रेयस्करत् -  
वाच्छिवशङ्करशब्दाभ्यां निर्देशः कृतः । वस्तुवस्तु   
निर्नामक एव । प्रोक्तं च   
सिद्धनाथेनाभेदार्थकारिकास्विदम् -  
  
	वस्तुनो भावशून्यस्य त्वग्राह्यस्य निराकृतेः ।  
	कल्पनामात्रमेवैतत् यच्छिवव्यपदेशनम् ॥  
	नेत्थं विभोर्विवर्तोऽस्ति परिणामश्च न क्वचित् ।  
	अथवा द्वयमप्यस्तु तथाप्यस्य न खण्डना ॥  
  
संवित्प्रकाशेऽपि -  
  
	इति निर्मलबोधैकरूपे देहपरिग्रहः ।  
	विवर्तपरिणामाभ्यां द्वाभ्यामप्युपपद्यते ॥  
	विवर्तेऽप्यतथारूपस्तथा भासि त्वमच्युत ।  
	परिणामे स एव त्वं सुवर्णमिव कुण्डले ॥  
  
	ननु कथमस्य निरावरणत्वं यतः   
सुखदुःखमोहात्मक -गुणादिस्पन्दनिष्यन्दैरावृतमेव   
पश्यामः । अत्रोच्यते । एते हि ज्ञेयत्वात् स्वयं निःसत्ताकाः ।   
ज्ञातृसंश्रयात्तु लब्धप्रतिष्ठा इवाप्रबुद्धबुद्धीनां   
स्वं शुद्धबुद्धस्वरूपं विहायाहम् -प्रत्ययेन   
कामकामात्तादात्म्यं प्रतिपन्नानां निजधर्मैरधि -  
वास्य सङ्कोचरूपतामापादयन्त्यविद्यारूपत्वात् । न पुनः   
स्वस्वरूपस्थितानाम् । उक्तं चेहाग्रे -  
  
गुणादिस्पन्द इत्यादि ।  
  
धातुसमीक्षायां च -  
  
	अविद्याशबलस्यास्य स्थितं मेयत्वमात्मनः ।  
	गृहीतं न निजं रूपं शबलेन तदात्मना ॥  
	सा चाऽनृतात्मिकाऽविद्या नानृतस्य हि वस्तुता ।  
	नावस्तु वस्तुनो नाशं विकारं वा करोत्यतः ॥  
  
प्। ५] नाच्छादितस्य तमसा रज्जुखण्डस्य विक्रिया ।  
	नाशो वा क्रियते यद्वत् तद्वन्नाऽविद्ययाऽऽत्मनः ॥  
	नाऽतः स्वतो न परतो बन्धोऽस्य परमात्मनः ।  
	बद्धोऽथाऽविद्यया जीवो मुक्तिस्तस्य हि तत्क्षये ॥  
  
तत्वयुक्तौ च -  
  
	येन येन हि बद्ध्यन्ते जन्तवो रौद्रकर्मणा ।  
	सोपायेन तु तेनैव मुच्यन्ते भवबन्धनात् ॥  
  
कुलयुक्तौ च -  
  
	प्राणिनां पतनं येन तेनैवोत्पतनं स्मृतम् ।  
	अज्ञत्वा बध्यते येन ज्ञात्वा तेनैव मुच्यते ॥  
  
तथा मयाऽपि -  
  
	सीदति येनैव जडः प्राज्ञस्तेनैव सन्तरति दुःखात् ।  
	पिण्डितमयोऽप्सु मज्जति तदेव पात्रीकृतं प्लवते ॥  
  
गीतासु चेदृगेवाऽत्र युक्त्योपायः प्रदर्शितः -  
  
आपूर्यमाणमचलप्रतिष्ठं समुद्रमापः प्रविशन्ति   
यद्वत् ।  
तद्वत् कामा यं प्रविशन्ति सर्वे स शान्तिमाप्नोति न   
कामकामी ॥  
  
तथा -  
  
	रागद्वेषवियुक्तैस्तु विषयानिन्द्रियैश्चरन् ।  
	आत्मवश्यैर्विधेयात्मा प्रसादमधिगच्छति ॥  
  
अन्यच्च -  
  
	असन्त्यक्तात्मभावानां विषयाननुगृह्णताम् ।  
	विज्ञातपरमार्थानां जीवतामेव मुक्तता ॥  
	ते चैवास्यात्मनः स्पन्दो नटस्येवान्यरूपता ।  
  
उक्तं च योगिनाथेन ह्येतच्चिच्छक्तिसंस्तुतौ -  
  
प्। ६] तदेवं त्वत्प्रवृत्त्या त्वन्निवृत्त्या चोदयेतरे ।  
	जुषन्ते येन तत्त्वानि तान्यतः स्पन्द एव ते ॥  
	वैसादृश्येऽपि कार्यस्यास्यात्र दृष्टान्तमाह यत् ।  
	ज्वलनाद् धूमोद्गतिरिव विविधाकृतिरम्बरे गता भाति ।  
	तद्वद्विष्णोः सृष्टिः स्वभावजा द्वैतरूपेयम् ॥  
	प्राश्यानश्चिद्रसस्यौधः साकारत्वमुपागतः ।  
	अवश्यायः प्रबोधार्के तूदिते स्वस्वभावभाक् ॥  
  
	इत्यलमतिविस्तरेण, ग्रन्थगौरवभयात् । इह   
चैतदेवाशमा -प्तेर्विचार्यते । उपायोपेयप्रतिपादनमेव   
शास्त्रस्य प्रयोजनम् । या तदवबोधादुपेयस्वरूपापत्तिः   
स्थिरा तदेव प्रयोजनप्रयोजनमिति । अस्य चेदं दर्शनं   
स्वतन्त्रम् । प्रागुक्तोपपत्त्या सर्वशास्त्रसमुद् -भूतं   
चाद्वैतप्रतिपादकत्वं निर्बाधमेव । यतो विमर्शात्म -  
स्पन्दभूम्युपारोहात् पश्यन्त्यादिक्रमेण वाक्प्रसवलाभः   
। उक्तं च संवित्प्रकाशे -  
  
	संविन्मूलाद् वर्णपर्णाज्ज्ञानस्तम्भात् सरस्वती ।  
	प्रागघोषा सनादाऽनु पुण्यतीर्था प्रवर्तते ॥  
	त्वत्प्रवृत्ता प्राणयति शक्तिः सा विश्वमोजसा ।  
	प्रतियान्ती पुनस्त्वां सा सङ्कोचयति सम्भवम् ॥  
	कार्याऽनुरूपं सा रूपं तथा नामापि बिभ्रती ।  
	निर्वाहयति विश्वस्मिंश्चित्रां यात्रां चराचराम् ॥  
  
	तद्विना च सर्ववादिनां सत्तैव नास्त्यतस्ते निरस्ता एव   
स्थिताः । अत एवेश्वरप्रत्यभिज्ञायामादिसिद्धरित्युक्तम् -  
  
प्। ७] कर्तरि ज्ञातरि स्वात्मन्यादिसिद्धे महेश्वरे ।  
	अजडात्मा निषेधं वा सिद्धिं वा विदधीत कः ॥ इति ।  
  
	तदप्यत्र ये मोहाद्विप्रतिपद्यन्ते तेष्विदमापतितम् ।   
यथा कश्चिन्माण्डलिको राजा चक्रवर्तिनः सकाशात्   
किञ्चिच्चतुरङ्गादि -साधनं प्रार्थ्यानन्तरं   
साम्राज्यजिगीषया तेनैव सह युद्धं कर्तुमिच्छति,   
तदात्मविनाशायैव तस्य स्यात् । एवं तेषामपि तत् ।   
इत्थमप्यस्याजय्यत्वं सिद्धमेवेति ।  
	अथ सङ्ग्रहग्रन्थकृता समग्रमग्र्यग्रन्थार्थ   
गर्भीकृत्य ग्रन्थनिष्पत्त्यर्थमभिमतदेवतां स्तोतुं यः   
श्लोक उपन्यस्तस्तस् -यार्थः प्राक् श्लोके ध्वनितोऽपि वितत्योच्यते   
-  
  
यस्योन्मेषनिमेषाभ्यां जगतः प्रलयोदयौ ।  
तं शक्तिचक्रविभवप्रभवं शङ्करं स्तुमः ॥ १   
॥  
  
तं भगवन्तं शङ्करं स्तुमो नुमः ।   
भोगापवर्गाख्यं शं श्रेयः सुखं वा करोतीति   
शङ्करः । अमलः स्वस्वभावो य   
प्रागभिधेयतयोपात्तः । इह हि जीवन्मुक्ततैव मोक्षः ।   
उक्तं चेहाग्रे -  
  
इति वा यस्य संवित्तिरित्यादि ।  
  
	तस्याश्चैतद् द्वयमप्यन्तःस्थम् । यतः सा   
ज्ञत्वकर्तृत्वभोक् -तृत्वेश्वरतारूपा उक्तं चेह -  
  
तदास्याकृत्रिमो धर्म इत्यादि  
  
तथा -  
  
यदा त्वेकत्रेत्यादि ।  
  
सर्वज्ञभैरवे च -  
  
	नान्यत्र गमनं स्थानं मोक्षोऽस्ति सुरसुन्दरि ।  
	अज्ञानग्रन्थिभेदो यः स मोक्ष इति कथ्यते ॥  
  
मोक्षधर्मेषु -  
  
प्। ८] चित्तमेव हि संसारो रागादिक्लेशदूषितम् ।  
	तदेव तैर्विनिर्मुक्तं भवान्त इति कथ्यते ॥  
		  
बौद्धे च -  
  
	रागादिमलिनं चित्तं संसारस्तद्विमुक्तता ।  
	सङ्क्षेपात् कथितो मोक्षः प्रहीणावरणैर्जिनैः ॥  
  
नारदसङ्ग्रहे च -  
  
	सर्वो विकल्पः संसारो नान्यो बन्धो विकल्पतः ।  
		  
ग्रन्थकर्तुश्च स्वस्वभावसम्बोधने -  
  
	बन्धनं बन्धकृद् बध्यस्त्रिष्वप्येको न भिद्यते ।  
	स्वविकल्पकृतैर्बन्धैर्बद्ध्यते त्वनिशं जगत् ॥  
  
आत्मसप्ततौ च -  
		  
	वस्तुस्थित्या न बन्धोऽस्ति तदभावान्न मुक्तता ।  
	विकल्पघटितावेतावुभावपि न किञ्चिन ॥  
  
पञ्चरात्रेऽपि -  
  
	त्रिविधो दोषः - स्वभावजस्तामसो विकल्पजो राजस इत्यादि   
यावत् -तेनैव देहेन वशीभवति भगवद्भूतस्तदा सर्वज्ञो   
भवति सर्वदर्शी सर्वेश्वरः सर्वशक्तिरित्यादि ।  
  
अत एवाऽत्र भगवच्छव्दः प्रयुक्तः । यतः -  
  
	ऐश्वर्यस्य समग्रस्य ज्ञानस्य यशसः श्रियः ।  
	वैराग्यस्य च मोक्षस्य षण्णां भग इति स्मृतः ॥  
	भगवद्व्यतिरेकेण न च स्तुत्योऽस्ति मानिनाम् ।  
  
	तत्स्वरूपानुप्रवेश एव स्तुतिरत्र   
त्वभिन्नत्वमेवाभिमतम् । अन्यथा कः स्तोता कः स्तुत्यः का   
वा स्तुतिर्यस्मात् -  
  
प्। ९] विरुद्धमेतदद्वैतात् स्वच्छायोल्लङ्घनं यथा ।  
  
उक्तं च -  
  
	वेद्यं स्वरूपतां नीत्वा यदा जानाति वेदनम् ।  
	तदानीं वेद्यता का स्यात् का वा वेदनता परा ॥  
  
केवलं त्वत्र शब्दकृतो भेदः । सोऽपि विकल्पमूलत्वात्तेषाम्   
।  
उक्तं च -  
  
	विकल्पयोनयः शब्दा विकल्पाः शब्दयोनयः ।  
	यथा राहोः शिर इति धारा वा सर्पिषो यथा ॥  
  
अन्यच्च -  
  
	यदभिन्नं स्वसंवित्तौ तत् परस्य यदोच्यते ।  
	तद्भिन्नमिवाभाति शाब्दीं भूमिमुपागतम् ॥  
  
तैश्च विना व्यवहारोऽपि न निर्वहति । उक्तं संवित्प्रकाशे -  
  
वागेवास्याः कारणं विश्ववृत्तेर् -  
न्याय्यं चैतन्नागमः केवलोऽयम् ।  
नासङ्कल्पं किञ्चिदस्तीह कार्यं   
वाचं विना न विकल्पोऽस्ति कश्चित् ॥  
  
एषाऽपि बोधमूलेति प्रागेवोक्तम् । अन्यच्च   
जयाख्यसंहितायाम् -  
  
	निष्कम्पबोधसामान्यरूपो भूत्वा पुरा स्वयम् ।  
	ये शब्दजनिता भावाः सूक्ष्मसूक्ष्मतराऽखिलाः ॥	  
	सामान्यबोधशब्दस्य पश्यतस्त्वेकतां गताः ।  
	यदाऽभिमुखमायान्ति सङ्कल्पाद्युत्थितस्य च ॥  
	शब्दरूपपदार्थस्य शब्दः स परमः स्मृतः ।  
	सङ्कल्पपदवीरूढः स्फुरत्यन्तः स्थितः स्फुटम् ॥  
	पदार्थोपरि यः शब्दो मध्यमं विद्धि तं मुने ।  
	चिद्वायुकरणोत्थासु प्रयत्नपदवीषु च ॥  
  
प्। १०] वाच्यवाचकभावेनाऽभिव्यक्तः स्थूल उच्यते ।  
	दृश्यादृश्येषु भावेषु योऽभिव्यक्तिं प्रयाति च ॥  
	स तु स्थूलतरश्चैव व्यवहारेऽखिले स्थितः ।  
  
अन्यत्रापि -  
  
	शरीरजो वा शाब्दो वा मानसो वा समुद्गतः ।  
	व्यवहारोऽप्यसौ नास्ति यत्र त्वं नाथ नाग्रगः ॥  
  
	इत्युपपन्नमेतत् । तं स्तुम इत्युक्तम् । तं कम्?   
यदुन्मेषादौन् -मुख्याज्जगतो विश्वस्योदयः प्रभवः   
सन्ततिरिति यावत् । निमेषाद् -विश्रामात् प्रलयोऽप्ययः । न   
ह्येतद्व्यतिरिक्तस्य जगतोऽस्त्युदयोऽप्ययो वा ।  
  
किन्त्वीशशक्तिप्रसरविरामौ प्रभवाऽप्ययौ ।  
  
सिद्धोक्तं च -  
  
	समुदेति जगदशेषं तवोदयविमलसंविदाकारे ।  
	अस्तं याति समस्तं पुनरपि निजरूपरूढायाः ॥ इति ।  
  
ग्रन्थकृताप्युक्तं तत्त्वविचारे -  
  
	शक्तिप्रसरसङ्कोचनिबद्धावुदयव्ययौ ।  
	यस्यात्मा स शिवो ज्ञेयः सर्वभावप्रवर्तकः ॥  
  
कक्ष्यास्तोत्रेऽपि -  
		  
त्वदाशयोन्मेषनिमेषमात्रमयौ जगत्सर्गलयावितीदृक् ।  
स्फुटे स्फुटं त्वन्महिमाऽवभाति   
विचित्रनिर्माणनिदर्शनेन ॥  
	ज्ञानक्रियादिगर्भेच्छाशक्तिर्यः प्रसरात्मकः ।  
	सङ्कल्पोक्तः स उन्मेषः प्रोक्तो ह्येतत् स्वतन्त्रके ॥  
	यत्र यत्र भवेदिच्छा ज्ञानं तत्र प्रवर्तते ।  
	क्रियाकरणसंयोगात् पदार्थस्योदयो भवेत् ॥  
		  
	तद्विरतिश्च निमेषः । उदयप्रलयाविति वक्तव्ये   
प्रलयोदयाविति यदुक्तं तद्वृत्तभङ्गभयात् । विपर्ययेण   
चोन्मेषशब्दस्य मङ्गलार्थत्वादादिप्रयोगः   
सृष्टेश्चाद्यत्वात् ।  
  
प्। ११] यस्माद्वस्त्वभिधेयं नातः शब्दक्रमेऽत्र   
भवबन्धः ।  
	तत्पक्षो नीचः स्याद्ये तु ब्रुवते यथासङ्ख्यम् ॥  
  
	आभ्यामस्य जगत्सृष्टिसंहारयोः कारणभावः प्रोक्तो   
भुक्तिमुक्ती च । तत्रोन्मेषाद्भोगो नानाविधः ।   
निमेषान्मोक्षो निस्तरङ्गरूपता । अन्यच्च । तं किम्भूतम्   
शक्तिचक्रविभवप्रभव -मिति ।  
  
इच्छाख्यैका विभोः शक्तिः प्राग्द्विधा ज्ञक्रियाभिदा ॥   
इति ।  
तन्नानात्वं चक्रशब्देनोक्तम् । तदुक्तं मालिनीविजये -  
  
या सा शक्तिर्जगद्धातुः कथिता समवायिनी ।  
इच्छात्वं तस्य सा देवी सिसृक्षोः प्रतिपद्यते ॥  
सैकाऽपि सत्यनेकत्वं यथा गच्छति तच्छृणु ।  
एवमेतदिति ज्ञेयं नान्यथेति सुनिश्चितम् ॥  
ज्ञापयन्ती जगत्यत्र ज्ञानशक्तिर्निगद्यते ।  
एवं भवत्विदं सर्वमिति कार्योन्मुखी यदा ॥  
जाता तदैव सा तत्तद्वत्कुर्वत्यत्र क्रियोच्यते ।  
एवमेषा द्विरूपाऽपि पुनर्भेदैरनेकताम् ॥  
अर्थोपाधिवशाद्याति चिन्तामणिरिवेश्वरी ।  
तत्र मातृत्वमापन्ना पञ्चाशद्वर्णमालिनी ॥ इति ।  
  
शक्तीनां चक्रं शक्तिचक्रं मातृवर्गस्तच्च मुख्यं   
चतुर्विधम् । उक्तं च -  
  
	खेचरी गोचरी चाऽथ दिक्चरी भूचरी भिदा ।  
	परादिभारतीसंस्थं शक्तिचक्रं चतुर्विधम् ॥  
  
तथा -  
  
	आनन्देच्छा ज्ञ -क्रियाख्यं खेचर्याद्यं चतुष्टयम्   
॥ इति ।  
	तस्य यो विभवो विभूतिर्विस्तरो वा तस्याऽपि प्रभवम् ।   
प्रभवत् -यस्मादिति प्रभव उत्पत्तिस्थानम् ।   
  
प्। १२] यतः सर्वासां शक्तीनां   
सस्फारचिच्छक्त्यवगमनाच्छक्ति -त्वम् । सा च तदभिन्नैव ।   
प्रोक्तं हि श्रीजयायाम् -  
  
	तत्त्वनिर्मुक्तदेहस्य केवलस्य चिदात्मनः ।  
	य उदेति महानन्दः सा शक्तिर्वैष्णवी परा ॥ इति ।  
  
विष्णुयामले च -  
  
	पाहि पाहीति वचनात्तत्त्राणात्तस्वविग्रहाः ।  
	परापरबलस्पर्शात् स्वस्वरूपसमाश्रयात् ॥  
	निहता दानववराः परं वीर्य प्रकाशितम् ।  
	तेन ता मातरः प्रोक्ता विश्वसम्भवकारणात् ॥ इति ।  
  
	अत एव ग्रन्थकारेणासां विज्ञानदेहात्मकत्वमुक्तम् ।   
अथवालमत्र । किमनेनासां रहस्यस्वरूपातिप्रकाशनेन   
योगिनी -नां मुखगतेन । शक्तयश्च खेचर्याद्या वेच्छाद्या   
वा पराद्या वा अघोराद्या वा वामाद्या वा ब्राह्म्याद्या वा   
अन्या वैष्णव -शैव -सौरबौद्धाद्युक्ता वा । अथवा   
शब्दराशिसमुत्थस्येत्यादिना । वक्ष्यमाणा   
अकाराद्यक्षररूपा करणरूपा वा भवन्तु । एतावत्   
प्रयोजनमत्राभिर्यदासां सर्वासां स्पन्दरूपो   
भगवानेव प्रभव इति प्रतिपादनम् । तथा च   
मायांवामनसंहितायाम् - विष्णु -शिव -सूर्य -बुद्धादि   
रूपतया तत्तच्छक्तिचक्रपरिवारयुतस्तत् -कारणं   
भगवानेक एव ध्यानभेदेनोपास्यत्वेनाभिहितः । उक्तं च   
कुलयुक्तौ -  
  
	वेदान्ते वैष्णवे शैवे सौरे बौद्धेऽन्यतोऽपि च ।  
	एक एव परो ह्यात्मा ज्ञाता ज्ञेयं महेश्वरि ॥  
  
अन्यच्च -  
  
	यस्योन्मेषनिमेषाभ्यां जगतः प्रलयोदयौ । तं   
स्तुमः  
इत्येतावता सर्वमुक्तं स्याज्जगत्यन्तस्फुरणाच्छक्तिचक्रस्य ।   
उक्तं हि रहस्यशास्त्रेषु -  
  
	शक्तिश्च शक्तिमांश्चैव पदार्थद्वयमुच्यते ।  
  
प्। १३] शक्तयश्च जगत् सर्वं शक्तिमांस्तु महेश्वरः ॥ इति ।  
  
	यत्तु शक्तिचक्रविभवप्रभवमिति पदमुपन्यस्तं   
तदुद्देशार्थम् । साभिप्रायत्वान्महाकवेः । उक्तं च   
ध्वनौ -  
  
प्रतीयमानं पुनरन्यदेव वस्त्वस्ति वाणीषु महाकवीनाम् ।  
यत्तत् प्रसिद्धावयवातिरिक्तमाभाति लावण्यमिवाङ्गनासु ॥  
	तेनैतदेव शक्तीनां यतोऽन्तःप्रसरोदयौ ।  
	तद्बलालम्भनात्तासां प्रभुत्वं प्राप्यतेऽचिरात् ॥  
  
उक्तं चेह -  
  
	अपि त्वात्मबलस्पर्शात् पुरुषस्तत्समो भवेत् । इति ।  
	यदिदं पदमग्रेऽस्ति परीक्ष्यं तत्त्वमादरात् ।  
	इतः प्रभृति सर्वत्रेहानुयोज्यं तु तद्बुधैः ॥  
  
इति ॥ १ ॥  
  
	ननु संसार्यवस्थायां कथं शङ्करताऽऽत्मनि ।  
	इत्याशङ्कोत्थदुर्दोषपरिहाराय तूच्यते ॥ -  
		  
यत्र स्थितमिदं सर्वं कार्यं यस्माच्च निर्गतम् ।  
तस्यानावृतरूपत्वान्न निरोधोऽस्ति कुत्रचित् ॥ २ ॥  
  
यत्र यस्मिन् स्पन्दतत्त्वे इदं सर्वं जगल्लक्षणं   
कार्यं ज्ञानरूपतया शक्त्यात्मना स्थितं   
निमेषावस्थायां सत्कार्य -त्वात् । यस्माच्च   
निर्गतमभिव्यक्तिं गतमुन्मेषावस्थायां तस्या -  
नावृतरूपत्वाद् बोधरूपतयाऽनाच्छादितस्वभाव   
त्वाद्धेतोर्न कुत्रचिन्निरो धोऽस्ति । यतो बोध्यस्य स्वयं   
सत्तैव नास्त्यतो बोधृरूपमनावृतमेवावस्थाद्वयेऽपि   
। उक्तं च -  
  
यथा हेम्नो रूपकेषु वैचित्र्यं स्वापरिच्युतेः ।  
  
प्। १४] अथ नित्यस्वरूपस्य तथा ते विश्वरूपता ॥  
यथा गलितरूपस्य हेम्नः पिण्डात्मना स्थितिः ।  
तथा गलितवेद्यस्य तव शुद्धचिदात्मता ॥  
  
ज्ञानसम्बोधेऽपि -  
  
विश्वस्याश्रय आकाशं न विश्वं नभसो भवेत् ।  
ज्ञानं नभ इवानन्तं ज्ञेयं विश्ववदल्पकम् ॥  
आकाशस्य यथान्येन प्रतिबन्धो न केनचित् ।  
व्यापित्वात् तद्वदस्याऽपि ज्ञानस्याऽप्रतिबन्धता ॥  
  
इति ॥ २ ॥  
  
सर्ववृत्त्युपसंहारे निरोधो मास्तु तस्य तु ।  
जाग्रदाद्यास्ववस्थासु कुतः स्यादनिरुद्धता ॥  
  
जाग्रदादिविभेदेऽपि तदभिन्ने प्रसर्पति ।  
निवर्तते निजान्नैव स्वभावादुपलब्धृतः ॥ ३ ॥  
  
	जाग्रदादिविभेदे प्रसर्पति प्रसरत्यपि सति तत् स्पन्दतत्त्वं   
निजादात्मीयात् स्वभावादुपलब्धृरूपात्   
स्वसंवित्स्वरूपान्नैव निवर्तते । कुतः उपलब्धृतो हेतोर्वा ।   
यस्मादुपलब्धृरूपत्वं तिसृष्वप्यवस्थासु साधारणम् ।   
उक्तं च -  
  
	अवस्थास्वेव भेदोऽयं नावस्थातुः कदाचन ।  
	यथा विषस्याङ्कुरादौ तच्छक्तेर्न तु भिन्नता ॥ इति ।  
  
	जाग्रत्स्वप्नयोस्तावत्संवेदनं सर्वेषां प्रसिद्धमेव   
सुषुप्तेऽप्युत्तरकालं सुखमहमस्वाप्समित्याद्यज्ञस्याऽपि   
संवेदनात् सवेत्ता निर्नष्ट एव । उक्तं च -  
  
	वेल्लत्सु प्रतिबिम्बेषु जलस्पन्दानुवर्तिषु ।  
	यन्थेन्दोर्न क्रियावेशस्तथाऽत्र परमात्मनः ॥  
  
	अन्यच्च, कीदृशे विभेदे विशेषेण भेदो विभेदस्तस्मिन् ।   
किम्भूते तदभिन्ने । तस्यैव ताद्रूप्येणावस्थानात् । तथा   
च -  
  
प्। १५] अक्षैर्योऽर्थग्रहो द्रष्टुस्तज्जाग्रदिति कथ्यते ।  
	यत्तैर्विनार्थस्मरणं मनसा स्वप्नसञ्ज्ञितम् ॥  
	यत्रार्थस्मरणं नास्ति तत् सौषुप्तमुदाहृतम् ।  
	शुद्धबोधैकरूपो योऽवस्थाता सैव तुर्यता ॥  
  
  
॥ ३ ॥  
  
	अवस्था एव विश्वान्तर्नावस्थातेति ये जगुः ।  
	प्रत्यभिज्ञादियुक्त्येयं तन्निरासाय कारिका ॥ -  
		  
अहं सुखी च दुःखी च रक्तश्चेत्यादिसंविदः ।  
सुखाद्यवस्थानुस्यूते वर्तन्तेऽन्यत्रताः स्फुटम् ॥   
४ ॥  
  
	अहं सुखीत्यादि याः संविदः संवेदनान्यवस्थाः ।   
ताः संविद्भ्योऽन्यत्र संवेत्तर्यवस्थातरि   
सुखाद्युपलब्धरि उपराग -तया स्फुटं कृत्वा   
वर्तन्तेऽवतिष्ठन्ते । संवेत्तारं विना   
संवेदनस्याऽभावात् ।  
  
	नद्योऽब्धाविव तादात्म्यं तत्प्रविष्टाः प्रयान्ति वा ।  
	क्षणिकज्ञानानां ह्येव न तु ता एव केवलाः ॥  
  
यस्मात् -  
  
	कार्यकारणभावो हि बाध्यबाधकताऽपि च ।  
	पूर्वापरैकमातारमन्तरेण न सिध्यतः ॥ इति ।  
  
तत्र हि -  
  
	प्रमाण्यं क्षणिकत्वेन प्रत्यक्षेणोपपद्यते ।  
	प्राग्भाव्युत्तरज्ञानदार्ढ्यात् प्रामाण्यसिद्धितः ॥  
	प्रतिक्षणमथान्यत्वात् सामान्यस्याग्रहे सति ।  
	विलक्षणाः क्षणाः सर्वे प्रामाण्यं किं   
निबन्धनम् ॥  
  
प्। १६] सम्बन्धस्याग्रहश्चापि तेन मानस्य का गतिः ।  
	मिथ्याज्ञानस्य मिथ्यात्वं ब्रूहि वा किं निबन्धनम्   
॥  
	क्षणान्तरे शुक्तिकायां रजतं केन वार्यते ।  
	भिन्नज्ञानस्य कर्तृत्वे सर्व प्रामाण्यमाप्नुयात् ॥  
	अन्यस्वरूपसंसिद्धावन्यसिद्धिर्भवेद्यदि ।  
	घटस्वरूपसंसिद्धौ पटस्यावगमो भवेत् ॥  
	योऽयं स एवायमिति प्रत्ययः स्थिरकालजः ।  
	कर्तुं शक्यो न तद्बाधप्रामाण्यात् क्षणिकैस्ततः ॥  
	प्राग्विज्ञानस्मृतिं प्रत्यभिज्ञा नित्यं प्रतिष्ठिता ।  
	अतो नित्यस्वभावस्यैवात्मनः कर्तृतोदिता ॥ इति ।  
  
किं वा बहूक्त्या -  
  
	एकप्रमात्रभावात् स्यात् क्षणिकत्वादनिश्चयात् ।  
	प्रमाणमप्यप्रमाणं बौद्धानां हि निराश्रयम् ॥   
इति ।  
  
उक्तं च बौद्धायनसंहितायाम् -  
  
	कार्यकारणभावस्तु नास्ति ज्ञाने क्षणक्षयः ।  
	क्षणं द्वितीयं नास्तिचेत् स्मृतिबीजं कथं भवेत् ॥  
	जनकं तत् कथं नष्टमनष्टं वार्धनष्टकम् ।  
	नष्टस्य जनकत्वं चेदभावाद्भावसन्ततिः ॥  
	जनकत्वे त्वनष्टस्य क्षणभङ्गः प्रहीयते ।  
	द्वितीयं यत्क्षणं तिष्ठेत्तदास्ते शतमप्यथ ॥  
	जनकत्वेऽर्धनष्टस्यार्धे नाऽभावमेति तत् ।  
	तस्माद्भावाः स्थिराः सर्वे न च्यवन्ते स्वरूपतः ॥  
	आत्मावबोधविषये सुस्थिराः क्षणिका न ते ।  
  
प्। १७] बाध्यबाधकभावोऽपि न स्यान्निश्चायकं विना ॥  
	शुक्तौ हि रजतज्ञानभ्रान्तिभङ्गोऽस्ति नान्यथा ।  
	तस्माज्ज्ञानं नित्यमेकं क्षणिकानि बहूनि नो ॥ इति ।  
  
सत्कार्यसिद्धौ च -  
  
	न हि स्वनिष्ठैर्विज्ञानैरितरेतरवेदनम् ।  
	तस्मात् पूर्वापरावस्था परिग्रहणपण्डितः ॥  
	एकः प्रमाता चित्राभिर्वृत्तिभिर्व्यवहारभाक् ।  
  
प्रत्यभिज्ञायां च -  
  
	एवमन्योन्यभिन्नानाम परस्परवेदिनाम् ।  
	ज्ञानानामनुसन्धानजन्मा नश्येज्जनस्थितिः ॥  
	न चेदन्तःकृतानन्तविश्वरूपो महेश्वरः ।  
	स्यादेकश्चिद्वपुर्ज्ञानस्मृत्यपोहनशक्तिमान् ॥  
  
गीतास्वपि -  
  
मत्तः स्मृतिर्ज्ञानमपोहनं च  
  
	इत्यलं कुतर्काश्मनां चर्वणेन । अन्यच्च, किम्भूते   
संवेत्तरि ? सुखाद्यवस्थासु   
बोद्धृरूपतयाऽनुस्यूतेङुविद्धे । मणिषु सूत्रमिव   
सदानुस्यूते एव सर्वास्ववस्थासु । यस्माद्य एवाहं   
प्राक्सुखी स एवाद्य दुःखी । आदिग्रहणाद्रक्तोऽहं   
विरक्तोऽहं मूढोऽहं प्रबुद्धोऽहं   
धनादिमानहमिति स्मृतिप्रत्यभिज्ञानुसन्धानात् ।   
नन्वेवमसौ सावरणः । नैतत्सत्यम् । विकल्परूपतया   
तासामनित्यत्वात् । तद्व्यतिरिक्तत्वाच्च संवेत्तुः   
तास्त्वविद्यावशादुपरागमात्रमस्य । उक्तं च भर्तृहरिणा -  
  
	नाच्छादितस्य तमसा रज्जुखण्डस्य विक्रिया ।  
	नाशो वा क्रियते यद्वत्तद्वन्नाविद्ययाऽऽत्मनः ॥  
  
संवित्प्रकाशे च -  
  
	अत्यन्ताच्छस्वभावत्वात् स्फटिकस्य यथा स्वकम् ।  
	रूपं परोपरक्तस्य नित्यमेवोपलभ्यते ॥  
  
प्। १८] तथा भावसमासक्तं भगवꣳस्तावकं वपुः ।  
	अत्यन्तनिर्मलतया पृथक् तैर्नोपलभ्यते ॥  
	नैतावताऽसौ स्फटिकः पृथङ्नास्त्येव रञ्जकात् ।  
	भावरूपपरित्यक्ता तव वा निर्मला तनुः ॥ इति ।  
  
तथा -  
  
	उपरागेऽपि शुद्धत्वं न त्यक्तमनया प्रभो ।  
	परित्यज्य निजं रूपं संविदाख्या कुतः श्रयेत् ॥  
	अथाऽप्राप्यैव तद्रूपं भवेद्रूपान्तरानुगा ।  
	तद्रूपापि हि दृश्येत कारणस्याऽपि सम्भवात् ॥  
  
तथाऽत्रैव -  
  
	सदैव शुद्धोऽनुभवोऽयं प्रत्याकारकर्बुरः ।  
	आकारान्तरसञ्चारकाले तस्यापि निर्मलः ॥  
	यथा जात्या सितं वस्त्रं रक्तं रागेण केनचित् ।  
	तत्पदं प्राप्तशुक्लत्वं पुना रागान्तरं श्रयेत् ॥  
	एवं शुद्धा चितिर्जात्या यदाकारोपरागिणी ।  
	तत्त्यागापरसञ्चारमध्ये शुद्धैव तिष्ठति ॥  
  
तथा -  
  
	नीले पीते सुखे दुःखे चित्स्वरूपमखण्डितम् ।  
	विशिनष्टि विकल्पस्तच्चित्रयोपाधिसम्पदा ॥  
		  
॥ ४ ॥  
  
	तद्व्यतिरिक्तस्य च रूपमाह -  
  
न दुःखं न सुखं यत्र न ग्राह्यो ग्राहको न च ।  
न चास्ति मूढभावोऽपि तदस्ति परमार्थतः ॥ ५ ॥  
  
  
प्। १९] तत् स्पन्दतत्त्वं परमार्थतोऽस्ति नित्यत्वात्तस्य ।   
यत्र न दुःख -माध्यात्मिकादि । न सुखं वैषयिकम् ।   
न ग्राह्यं घटपटादि न ग्राहकमहमिदं   
गृह्णामीति प्राकृतं सविकल्पाहङ्काररूपत्व -  
मविद्यात्मकत्वादहङ्कारस्य । न   
त्वनेनाधिष्ठातृरूपस्य ग्राहकस्याभाव उक्तः ।   
उपेयत्वात्तस्य । उक्तं च तत्त्वगर्भ -  
  
	परमार्थेन न ग्राह्यं ग्राहकं वा न किञ्चन ।  
	यस्मादृते तत् स्वाभासमस्वाभासमिवेक्ष्यते ॥ इति ।  
  
	एवं तर्हि तत् पाषाणप्रख्यं मूढत्वमेव शून्यं   
वा । अत्रोच्यते - न चास्ति मुढभावोऽपीति । कुतश्चिद्रूपत्वात् ।   
उक्तं च मुनिना -  
		  
	यथा शीतोष्णयोर्मध्ये काले नोष्णो न शीतलः ।  
	एवं हि सुखदुःखाभ्यां हीनमस्ति पदं विभोः ॥  
  
स्तुतौ च -  
  
	समुदेति यथा भावान् विना भानुर्नभस्तले ।  
	वेद्यं विनैव भगवान् भवार्केण स्वतोदयः ॥  
  
तथा -  
  
	यथोद्धृतविशेषस्य सामान्यस्य निजा स्थितिः ।  
	पृथङ् न शक्या निर्देष्टुं न च तत्रास्ति तावता ॥  
	यथोद्धृता कुण्डलादेः केन कस्य निजा स्थितिः ।  
	पृथङ् न शक्या निर्देष्टुं न च तत्रास्ति तावता ॥  
	एवं नित्या निजा शुद्धा सुखदुःखाविशेषिता ।  
	स्वसंवेदनसंवेद्या तव संविन्मयी स्थितिः ॥  
  
नागार्जुनेनाऽप्युक्तम् -  
  
	सर्वालम्बनधर्मैश्च सर्वतत्त्वैरशेषतः ।  
	सर्वक्लेशाशयैः शून्यं न शून्यं परमार्थतः ॥   
इति ।  
  
प्। २०] आलोकमालायां च -  
  
	विरुद्धत्वात्तमोवृत्तेर्नावकाशं ददाति या ।  
	साऽवस्था काऽप्यविज्ञेया मादशां शून्यतोच्यते ॥  
	न पुनर्लोकरूढ्यैव नास्तिक्यार्थानुपातिनी ।  
		  
	इति ॥ ५ ॥  
  
अत्रास्याऽमूढत्वाऽस्तित्वयोः सन्दानितकेनोपपत्तिमाह   
-  
  
यतः करणवर्गोऽयं विमूढोऽमूढवत् स्वयम् ।  
सहान्तरेण चक्रेण प्रवृत्तिस्थितिसंहृतीः ॥ ६ ॥  
लभते, तत् प्रयत्नेन परीक्ष्यं तत्त्वमादरात् ।  
यतः स्वतन्त्रता तस्य सर्वत्रेयमकृत्रिमा ॥ ७ ॥  
  
  
	यतो यस्मात् स्पन्दतत्त्वादयं बाह्यः करणवर्गो   
बुद्धिकर्मेन्द्रियाख्योऽन्त - करणचक्रेण सह विशेषेण   
मूढ -चेतनोऽविचेतनवत् स्वयं प्रवृत्तिस्थितिसंहृतीर्लभते   
।  
  
	एषोपपत्तिहेतुस्तु दृष्टान्तो भ्रामको मणिः ।  
	यथा वाताग्निसम्पर्कादयः पिण्डोऽग्निवद्भवेत् ॥  
	दाहपाकप्रकाशादौ शक्तस्तद्वदयं गणः । इति ।  
  
	एवं योऽन्येषां चैतन्यापादने समर्थः स कथं   
निःस्वभावः । उक्तं षाड्गुण्यविवेके -  
  
	स्वदेहसाक्षिकं चैतत् सर्वस्य ज्ञानचेष्टितम् ।  
	ज्ञानानधिष्ठितः कायो लुठत्येव यतोऽधृतः ॥  
	अत एव जडानामप्यधिष्ठातृकृता धृतिः ।  
	गम्यते गगने ग्रावा न धार्येताऽन्यथा कथम् ॥ इति ।  
  
	तस्मात्तत् तत्त्वं प्रयत्नेनादरात्परीक्ष्यम् । प्रयत्न   
उद्योगरूप उत्साहः । आदरः श्रद्धा । अत्र च   
परीक्षणमुद्योग -बलानुप्रवेशेन स्वीकरणम् । उक्तं चेह -  
  
अतः सततमुद्युक्त इत्यादि ।  
  
प्। २१] सिद्धोक्तं च -  
  
	अदृश्यं नेत्रवद् ब्रह्म द्रष्टृत्वं चास्ति नेत्रवत् ।  
	स्वात्मन्येवोपलम्भोऽस्य दर्शनं घटवन्न तु ॥ इति ।  
  
	यतो यस्मात्तस्येयमकृत्रिमा निजैव स्वतन्त्रता सर्वत्र ।   
तेनैतदुक्तम् - यथास्य करणादिषु चैतन्यापादने   
स्वातन्त्र्यं तथा परपुरादिष्वपि सम्भाव्यतेऽभ्यासात् ॥ ७ ॥  
  
	तदिच्छयास्तु सामर्थ्यं करणानां स्वतन्त्रता ।  
	सर्वत्रोक्ताऽस्य या सा तु भुक्तियुक्तिरतस्त्वियम् ॥  
  
न हीच्छानोदनस्यायं प्रेरकत्वेन वर्तते ।  
अपि त्वात्मबलस्पर्शात्पुरुषस्तत्समो भवेत् ॥ ८ ॥  
  
	अयं पुरुषो जीवात्मा नेच्छानोदनस्य नेच्छाप्रेषणस्य   
करणचक्रचोदकस्यैव केवलं प्रेरकभावेन वर्तते । हिशब्द   
एवशब्दार्थेऽत्र केवलशब्दार्थे वा । अपित्विति निपातः   
प्रतिषेधनिवृत्तौ स्वरूपद्योतकः । आत्मनो बलमात्मबलं   
निरावरणचिद्रूपं ज्ञत्वकर्तृत्वलक्षणम् ।   
तत्स्पर्शात्तदवष्टम् -भात् तत्समो भवेत् । सर्वज्ञः   
सर्वकर्ता स्यादित्यर्थः ॥ ८ ॥  
  
	अनेन सर्वस्वातन्त्र्यमुक्तमस्य च तद्भवेत् ।  
	अभिमानात्मकक्षोभक्षयेन त्वन्यदाह च ॥ -  
  
निजाशुद्ध्यासमर्थस्य कर्तव्येष्वभिलाषिणः ।  
यदा क्षोभः प्रलीयेत तदा स्यात्परमं पदम् ॥ ९ ॥  
  
	निजा सहजानादिर्याऽशुद्धिरविद्याऽविवेकमूला   
भोगाभि -लाषमलरूपतयाऽसमर्थस्य सङ्कुचितशक्तेः । अत   
एव च कर्तव्येषु कार्येष्वभिलाषिणः साभिलाषस्य सतो न   
कार्यमिच्छतोऽपि भवति । तथा च श्रीसात्वता -  
  
	अज्ञानव्यापकत्वं च सुखदुःखादिवेदनम् ।  
	सर्वज्ञस्यात्मतत्त्वस्य कर्मचक्रावलम्बनात् ॥  
  
प्। २२] गीतास्वेषा प्रकृत्याख्याशुद्धिः प्राक्कर्मवासना   
।  
	मायाऽविद्या भ्रमो मोहोऽज्ञानं मलमिति क्वचित् ॥  
  
गीतं च -  
  
	प्रकृतिं पुरुषं चैव विद्ध्यनादी उभावपि ।  
	विकारांश्च गुणांश्चैव विद्धि प्रकृतिसम्भवान् ॥ इति ।  
	अनादित्वे समानेऽस्या विशेषोऽयं विचारतः ।  
  
लयो यन्मायारूपत्वात् । तदुक्तं संवित्प्रकाशे -  
  
	मायात्वमेतदेवास्या यन्नाशस्तत्त्वदर्शनात् ।  
	नहि विज्ञातरज्ज्वात्मा सर्पादीन्मन्यते पुनः ॥ इति ।  
  
अन्यत्र च -  
  
त्वत्तो द्वितीयमिह वस्तु यदस्ति   
किञ्चित्तत्तद्विचारपदवीमवतारितं चेत् ।   
गन्धर्वपत्तनमिवोपलयं प्रयाति त्वं शिष्यसे   
ध्रुवमतस्तव शेषसञ्ज्ञा ॥ इति ।  
  
विद्याधिपतेश्च -  
  
भक्षणप्रकृतिना समाधिना युक्तितो विषयधाम्नि भक्षिते ।  
सर्वभक्षपदवीमुपेयुपः शिष्यते परमभक्षितो भवान् ॥  
	सा चेन्द्रजालिनो मायेवाऽ स्थिता बाधकात्मनि ।  
	यथाऽग्नेर्धूमबिम्ब मलवद्दर्पणस्य वा ॥  
	बुद्बुदाः सलिलस्येव तच्छान्तौ निर्विकारिता ।  
  
	यदा तु क्षोभो विकारोऽशुद्धिजनितो   
देहाहम्प्रत्ययरूपो विवेकेनात्मबलस्पर्शात् प्रलीयते   
प्रलयं याति तदा स्यात् परमं पदं स्वस्वरूपे   
स्थितिर्भवेदित्यर्थः ।   
उक्तं षडधातुसमीक्षायाम् -  
  
	कर्माणि मोहमूलानि संसृतेः कारणं यतः ।  
	तत्क्षयात् कर्मनिर्मुक्तः स्वस्थः शान्ततमस्ततः ॥  
  
प्। २३] नारदसङ्ग्रहेऽपि -  
  
	यथा सुभर्जितं बीजं नेह भूयः प्ररोहति ।  
	विकल्पक्षीणचित्तस्य तथा भूयो न संसृतिः ॥  
  
स च क्षोभक्षयः शनैः शनैरभ्यासाद्भवेत् । उक्तं   
ह्यात्मसम्बोधे -  
  
यथाग्निपोत्रं ज्वलनोद्धृतं   
सच्छैत्यं प्रयायाच्छनकैर्न सद्यः ।  
अज्ञानपङ्केऽपि तथा निरस्ते   
कालेन कैवल्यमुपैति देही ॥  
  
षाङ्गुण्यविवेकेऽप्यात्मपरमात्मनोरेतावान् भेदोऽभिहितः   
-  
  
	अविद्याकृतसङ्कोचगृहीताहंयुतास्य या ।  
	तया भिन्नोऽप्यभिन्नोऽयं तत्त्वतः स्वप्नभीतवत् ॥  
	अभीत एव यः स्वप्ने बिभ्यदभ्येति सम्भ्रमम् ।  
	तस्य स्वप्नादभिन्नस्य को भेदः पारमार्थिकः ॥  
	तथा हि मिथ्यैव भयं ममेति यदि बुद्ध्यते ।  
	स्वप्नतत्त्वं परामृश्य भीतिभिन्नैन बाध्यते ॥  
	एवं त्वन्मय एवाऽहमिति भावनया त्वयि ।  
	प्रलीनाऽहङ्कृतिग्रन्थिः पश्यत्येव त्वदात्मताम् ॥ इति ।  
  
संवित्प्रकाशे च -  
  
	कर्मेदं त्वत्कृतमपि त्वन्मयं येन माधव ।  
	विहीनाऽहङ्कृतिस्ततस्त्वमेव परिशिष्यसे ॥  
	एतावतैव भेदोऽस्य यदहम्मानिताऽऽत्मनि ।  
	सा चेद्विलीना त्वद्भक्त्या नप्टो भेदः स्थितैकता ॥  
  
॥ ९ ॥  
  
स्वरूपस्थस्य गुणानाह -  
  
तदास्याकृत्रिमो धर्मो ज्ञत्वकर्तृत्वलक्षणः ।  
यतस्तदीप्सितं सर्वं जानाति च करोति च ॥ १० ॥  
  
  
	तदा तस्मिन् प्रलीनक्षोभात्मके कालेऽस्यात्मनः   
स्वरूपस्थत् -वादकृत्रिमः सहजो धर्मः स्वभावो भवतीति   
वाक्यशेषः ।   
  
प्। २४] किम्भूतः जानातीति ज्ञः । तस्य भावो ज्ञत्वम् ।   
करोतीति कर्ता । कर्तुर्भावः कर्तृत्वम् । आभ्यां यो लक्ष्यते,   
एते वा लक्षणरूपं चिह्न यस्य धर्मस्य स   
ज्ञत्वकर्तृत्वलक्षणः । यतो यस्माद्धर्माद् -धेतोर्वा   
यज्ज्ञातुमीप्सितमभिमतं तज्जानाति यत् कर्तुमिष्टं तत्   
करोति स्वात्मनो वा परस्य वा । पञ्चरात्रे चैष एव धर्मो   
विवेकजज्ञानशब्देनोक्तः -  
	तस्य च प्रादुर्भवतः किं पूर्वरूपं यत् सर्वज्ञो   
भवति संवदर्शी सर्वेश्वरः सर्वशक्तिरिति ।  
	स चाऽस्य करणैर्विनाऽपि स्यात् । तत्रैवोक्तं हि - तद्यथा   
अग्निर्नाम कस्मिंश्चिद्दह्ये नान्यत्किञ्चिदुपादत्ते तेन   
घक्ष्यामीति स्वयमेव दहति । एवमयमात्माऽनुपादाय   
ज्ञाताऽनुपादायकारी स्वात्मनैव सर्वकरः ।  
कुतो बोधरूपत्वात् । षाङ्गुण्यविवेके उक्तम् -  
  
	नहि बोधो विचित्रार्थनिर्माणेऽन्यमपेक्षते ।  
	सङ्कल्पादेव यो रूपसहस्राणि सृजत्यजः ॥  
  
	ये त्वस्य ज्ञत्वकर्तृत्वादीन्यन्यतो वदन्ति तेषामनीशतैव   
स्यात् । उक्तं ह्यागमरहस्ये -  
  
येऽपीश्वरं व्यपदिशन्ति निमित्तहेतुं   
तैरर्पितस्तिल जलाञ्जलिरोशितायै ।  
अन्याङ्गनोपगमनेन वशीकृतस्य  
कामीश्वरस्थितिममी बत सङ्गिरन्ते ॥ इति ॥  
  
तस्माद्युक्तमुक्तम् ॥ १० ॥  
अस्याऽकृत्रिमधर्मस्य स्थैर्यायोपाय उच्यते -  
  
तमधिष्ठातृभावेन स्वभावमवलोकयन् ।  
स्मयमान इवास्ते यस्तस्येयं कुसृतिः कुतः ॥ ११ ॥  
  
	तं शुद्धमात्मस्वभावमधिष्ठातृभावेन   
चिद्रूपतया सर्वव्यापकत्वेनावलोकयन् पश्यन् प्रतिजानन्   
स्मयमान इव विस्मयाविष्ट इव विकसन्निवास्ते यस्तिष्ठति   
तस्याविद्याविलयादियं कुतः कुसृतिः कुत्सितसंसरणं न   
कुतश्चिद् भवतीति वाक्यशेषः ।   
  
प्। २५] उक्तं च शिवसूत्रेषु -  
  
विस्मयो योगभूमिका ।  
  
अस्य चैतदवलोकनं यद् द्रष्टृरूपतयाऽनुभवनम् । उक्तं   
हीष्टोपदेशे -  
  
	यदिदं दृश्यते दृष्ट्या गृहं पुत्राऽत्र सन्त्यज ।  
	येन पश्यसि तं पश्य यं दृष्ट्वा पश्यसेऽखिलम् ॥  
  
कर्त्रा चोक्तम् -  
  
	यो जगु पश्चि एषु किनु वीक्षोमा -इत्थ करो ।  
	विषयालविलुद्दि एसे पत्तापत्त रावीक्षो अपल -इयद   
अस्त्युबुद्दि ॥  
  
	तथाऽस्यान्यतः कुतः साभिलाषतया   
विकल्पशिल्पादिकुमार्गा -नुसरणमपि त्वेवं सदैव   
स्वस्वरूपे स्थितिर्भवेत् । तत्स्थत्वाच्चेश्व -रवत् सत्यसङ्कल्पः   
स्यादित्यतोऽस्मिन्नेवासति । यतोऽभ्यास विना ज्ञातमपि   
स्वोकर्तुं न शक्यते । तदन्तरेण च कुतः सिद्धिः ? । उक्तं   
मुनिना -  
  
	यदि वाचनिकाज्ज्ञानान्मुक्तिः स्याद्भावनां विना ।  
	शारीरमानसैर्दुःखैर्मुच्येरन् सर्वजन्तवः ॥  
  
तथा च युक्तौ -  
  
	रसायनं विनास्वादात् सूचितं ह्यप्यसिद्धिदम् । इति ।  
  
अन्यच्चोक्तम् -  
  
आगोपबालवनितं भगवंस्त्वमित्थं   
ज्ञातोऽप्युपायविरहान्न तु मोक्षदोऽसि ।  
नान्तः स्थितं भवति धेनुषु तृड्विहर्तृ   
क्षीरं तदेव पुनरभ्यवहारतः स्यात् ॥  
  
॥ ११ ॥  
  
	तान् ध्वंसयितुमाहेदं ये त्वाहुः शून्यवादिनः ।  
	अभावं भावयेत्तावद्यावत्तन्मयतां व्रजेत् ॥ इति ।  
  
नाभावो भाव्यतामेति न च तत्रास्त्यमूढता ।  
यतोऽभियोगसंस्पर्शात्तदासीदिति निश्चयः ॥ १२ ॥  
	अतस्तत्कृत्रिमं ज्ञेयं सौषुप्तपदवत्सदा ।  
न त्वेवं स्मर्यमाणत्वं तत्तत्त्वं प्रतिपद्यते ॥ १३ ॥  
  
प्। २६] नाऽभावः शशविषाणसदृशो   
भाव्यतामनुभवविषयता -मेति प्राप्नोत्यवस्तुत्वात् । न च   
तत्राऽभावेऽमूढतास्त्यपि तु मूढावस्थैव सा ।   
यतोऽभियोगसंस्पर्शादभिलाषसंयोगात् -  
तदभावभावनमासीदभूदतीतमिति निश्चयः । यस्मात् स   
मम शून्यावस्थातीतेति स्मर्यते । तदुक्तम् -  
  
	अभावो येन भावेन बोध्यतेऽस्ति न नास्ति सः ।  
	तस्य भावस्य सद्भावो वद केन निवार्यते ॥  
	सोऽस्त्यतश्चिन्मयो भावो येन सर्व विभाव्यते । इति ।  
  
	अतो हेतोस्तदभावभावनं कृत्रिममनित्यं सदा   
ज्ञेयम् । किमित्र सौषुप्तपदवत् सुषुप्तावस्थेव । न त्वेवं   
मूढावस्थावत् तदात्मतत्त्वं स्मर्यमाणत्वं   
स्मर्तव्यतां प्रतिपद्यते गच्छति, स्मर्तृत्वाच्चिद्रूपस्य,   
नित्योदितत्वाच्च । तस्मात्तत्तत्त्वं गुरूपदेशे -नादरात्   
परीक्ष्यमिति ॥ १२ -१३ ॥  
  
	एवम् -  
  
	अवस्थाद्वयमत्राऽस्ति स्मर्तृस्मर्तव्यभेदतः ।  
	यत्तस्य नित्यानित्यत्वविचारायेदमुच्यते ॥ -  
  
अवस्थायुगलं चात्र कार्यकर्तृत्वशब्दितम् ।  
कार्यताक्षयिणी तत्र कर्तृत्वं पुनरक्षयम् ॥ १४ ॥  
  
	अत्रास्मिन् पूर्वोक्ते स्पन्दतत्त्वेऽवस्थायुगलं   
दशाद्वयं यदस्ति कार्यकर्तृत्वशब्दितं   
कार्यकारणसञ्ज्ञितं भोग्यभोक् -  
तृभेदभिन्नदृश्यद्रष्टृभिदा वेद्यवेदकरूपम् । तत्र   
तयोर्मध्याद्या कार्यता सा क्षयिणी उत्पत्तिविनाशयुक्ता ।   
यत्पुनः कर्तृत्वं तदक्षयिनिर्बाधं चित्स्वरूपत्वात्   
  
॥ १४ ॥  
  
अत एव -  
  
कार्योन्मुखः प्रयत्नो यः केवलं सोऽत्र लुप्यते ।  
तस्मिंल्लुप्ते विलुप्तोऽस्मीत्यबुधः प्रतिपद्यते ॥ १५ ॥  
  
  
प्। २७] अत्रास्मिन् कार्ये बाह्येऽर्थे क्षयिणि सति   
कार्योन्मुखः कार्यसम्पादनाभिमुखो यः प्रयत्नो   
बाह्यकरणव्यापाररूपः स केवलं लुप्यते न लक्ष्यते   
न्यग्भूयैव स्वात्मन्यास्ते, स्थगितेन्द्रि -यस्य वा   
व्यापारासामर्थ्यात् । तस्मिन् प्रयत्ने लुप्ते सति अस्मि अहं   
विलुप्तो नष्ट इत्यबुधोऽज्ञः प्रतिपद्यते जानाति । न तु   
चिद्रूपस्य विनाशोऽस्ति । उक्तं च -  
  
	विज्ञप्तेर्न विनाशोऽस्ति विनष्टेऽपि शरीरके ।  
	अभावे सूर्यकान्तस्य नैवास्ति सवितुः क्षतिः ॥  
  
  
इति ॥ १५ ॥  
  
कस्माच्चेत्याह -  
  
न तु योऽन्तर्मुखो भावः सर्वज्ञत्वगुणास्पदम् ।  
तस्य लोपः कदाचित्स्यादन्यस्यानुपलम्भनात् ॥ १६ ॥  
  
	देशकालादिविच्छिन्नस्य कार्यस्यैव लोपो निवृत्तिर्न तु   
योऽन्तर्मु -खो भावो बहिरप्रसुतेः स्वस्वरूपस्थः   
स्वस्वभावः सर्वज्ञतादी -नां   
गुणानामास्पदमाश्रयस्तस्य भावस्य लोपः कदाचित्स्याद् -  
भवेद् उपपद्यते । कुतो न स्यात् । चिद्रूपं मुक्त्वाऽन्यस्य   
द्वितीय -स्यानुपलम्भनादनुपलब्धेः । तस्यैव हि सर्वत्र   
सर्वदोपलब्धिः । एतदुक्तम् -  
  
	देशकालक्रियाकारैरवच्छिन्नेषु वस्तुषु ।  
	अनवच्छिन्नरूपस्त्वं भासि तस्य बहिः स्थितेः ॥ इति ।  
  
अत्र च -  
  
	भेदः सर्वज्ञतादीनां ज्ञानादीनां च नास्त्यमी ।  
	ज्ञानस्यैव धर्मतया चिद्रूपस्य स्थितिर्यतः ॥ इति ।  
  
उक्तं च षाड्गुण्यविवेके -  
  
	गुणेषु ज्ञानमाद्यन्ते तेन तत्त्वेऽवधारिते ।  
	धर्मत्वेनेशिताशक्तिबलवीर्यौजसां स्थितेः ॥ इति ।  
  
कक्ष्यास्तोत्रे च -  
  
	ज्ञानं प्रशान्तं तव बोधवृत्ति -   
रैश्वर्यमुद्यत्प्रसरा परेषाम् ।  
प्रकाशनं प्रत्यपि योग्यरूपा  
शक्तिर्बहिःस्थैर्यवती बलं सा ॥  
  
प्। २८] उत्पन्नबाह्यप्रसरा तु वीर्य  
तेजश्च बाह्यानवभासयन्ती ।  
षोढेत्थमेकैव तव स्वशक्तिर् -  
बाह्यावमर्शात्तु भवेदविद्या ॥  
तत्र सर्वज्ञता ज्ञानं सर्व हि जायते ततः ।  
बलस्य तृप्तिमूलत्वात् क्षम्यस्य तदभावतः ।  
अनादिबोधस्तेजोऽत्र बोधमूलं हि तत्सदा ॥  
  
तदुक्तम् -  
  
	प्रभावलक्षणं यच्च तेजः प्रह्वयते परान् ।  
	बोधत्वादेव तद्वेद्यं बोधः प्रह्वयते जगत् ॥  
	स्वतन्त्रताऽत्र चैस्?वर्यं स्वातन्त्र्यादीश्वरस्य तु । इति ।  
  
तदुक्तम् -  
  
	स्वतन्त्रः सर्वकृत्येषु न नियोज्यो न विघ्नवान् ।  
	प्रवृत्तोऽप्यप्रवृत्तो वा यतस्तेन त्वमीश्वरः ॥  
	वीर्यं सदाऽलुप्तशक्तिर्नाशाभावश्च तद्वतः ।  
  
तदुक्तम् -  
  
	आत्मसत्त्वापरिभ्रंशलक्षणाद्वैर्यमासते ।  
	वीर्यादेतच्च ते कार्येऽप्यन्वयः स्वर्णवच्च यः ।  
	अनन्तशक्तिः शक्तिः सा सामर्थ्यात् सर्वतः सदा ॥  
  
  
॥ १६ ॥  
  
तस्य तु क्व कस्योपलब्धिरित्याह -  
  
तस्योपलब्धिः सततं त्रिपदाव्यभिचारिणी ।  
नित्यं स्यात्सुप्रबुद्धस्य तदाद्यन्तेऽपरस्य तु ॥ १७ ॥  
  
	तस्य चिद्रूपस्यात्मनो योगिनः सततमुपलब्धिरनुभवो   
भवेत् । कीदृशस्य योगिनः नित्यं सदैव सुप्रबुद्धस्य ।   
कीदृश्युपलब्धिः । त्रिपदाव्यभिचारिणी त्रिष्वपि जाग्रदादिषु   
पदेष्ववस्थासु या न व्यभिचरति न निवर्तते सा तथोक्ता । तुर्ये   
तु निर्भ्रान्तैव ।   
  
प्। २९] उक्तं च -  
  
	काप्यवस्था न ते साऽस्ति यस्यां संविन्न वर्तते ।  
	तेन चिद्धनमेव त्वां योगिनः पर्युपासते ॥  
  
	अपरस्य पुनरीषत्प्रबुद्धस्य प्रबुद्धस्य च । तदाद्यन्ते   
तदिति पदत्रयस्य परामर्शः । एतदुक्तम् -  
  
	तदादौ प्रागवस्थायां (तदन्तेऽपि) च तन्मयम् ।  
	पदं प्रत्ययस्याद्यन्ते जाग्रत्तुर्याव वागमात् ॥ इति ।  
  
	अथवा तदादौ तदन्ते च तन्मध्ये   
जाग्रत्स्वप्नयोरित्यर्थः । यतः प्रबुद्धस्यैतयोरेव   
स्फुटोपलब्धिः संवेदनम् ॥ १७ ॥  
  
	स च तस्य क्व कथमिति स्फुटीकर्तुमाह -  
  
	ज्ञानज्ञेयस्वरूपिण्या शक्त्या परमया युतः ।  
पदद्वये विभुर्भाति तदन्यत्र तु चिन्मयः ॥ १८ ॥  
  
	विभुर्व्यापकः चिन्मयश्चिद्रूपः परमात्मा परमया   
शक्त्याऽत्युत्कृष्टेन सामर्थ्येन युक्तः । पदद्वये   
जाग्रत्स्वप्नात् -मके *?ति दीप्यते प्रकाशते । कीदृश्या शक्त्या ?   
ज्ञानज्ञेयभेदेन द्विरूपया । द्वैरूप्यात्त्वस्याः   
पारम्यम् । अत एवास्मिन्नवस्थाद्वये द्विविधोपलब्धिः ।   
तदन्यत्र पुनस्तस्मात्पदद्वयादन्यस्मिन् पदद्वये   
सुषुप्ततुर्याख्ये चिन्मयश्चिन्मात्र एव । ज्ञेयाभावाज् -  
ज्ञानस्वरूप एवेत्यर्थः ॥ १८ ॥  
  
	तस्योपलब्धिर्योक्ता सा गुणस्पन्दादिभिः स्थितैः ।  
	कुतस्त्या चेति सा शङ्का ये तान् प्रत्युच्यते त्विदम् ॥ -  
  
  
गुणादिस्पन्दनिःष्पन्दाः सामान्यस्पन्दसंश्रयात् ।  
लब्धात्मलाभाः सततम् स्युर्ज्ञस्यापरिपन्थिनः ॥ १९ ॥  
  
  
	गुणाः सत्त्वरजस्तमांसि ।   
आदिग्रहणान्महदहङ्कारतन्मा -त्रेन्द्रियभूतानि च ।   
गुडादिश्चासौ स्पन्दः गुणादिस्पन्दः । तस्य ये निष्यन्दाः   
प्रवाहाः सुखदुःखमोहोर्मिज्ञानविशेषास्ते   
प्रागुक्तलक्षणस्य सामान्यस्पन्दस्यान्तर्लीनाऽनन्तविशेषस्य   
संश्रयादालम्बनाद्धेतोर्लब्धात्मलाभाः   
प्राप्तसत्ताकाः । अत एव ज्ञस्य विदितवेद्यस्य योगिनः   
स्वरूपाव्यवधानादसम्पर्कात् सततं नित्यमपरिपन्थिनः   
स्युः ।   
  
प्। ३०] स्वभावाच्छादका न भवन्तीत्यर्थः । सिद्धोक्तं च -  
  
	यद्वत्प्रकाशकस्य प्रकाश्यविषये न दृश्यते मानः ।  
	सम्पर्कात्तव तद्वत् संविद्वेद्ये न भाव्यते जातु ॥  
  
ते चास्यैव स्पन्द इति प्रागेवोक्तम् । मतङ्गपारमेश्वरेऽपि -  
  
	शिवाद्यवनिपर्यन्तो योऽयमध्वाऽतिविस्तरः ।  
	स समस्तश्चितौ ज्ञेयस्तया संवेद्यते यतः ॥  
  
गीतासु च -  
  
	दैवी ह्येषा गुणमयी मम माया दुरत्यया ।  
	मामेव ये प्रपद्यन्ते मायामतितरन्ति ते ॥  
॥ १९ ॥  
  
अज्ञस्य तु -  
  
अप्रबुद्धधियस्त्वेते स्वस्थितिस्थगनोद्यताः ।  
पातयन्ति दुरुत्तारे घोरे संसारवर्त्मनि ॥ २० ॥  
  
	अप्रबुद्धा सम्मूढा धीर्बुद्धिर्यस्य पुंसस्तस्य   
पुनरेते गुणादिस्पन्दनिष्यन्दाः स्वस्थितेश्चिद्रूपाया   
अवस्थायाः स्थगनेऽवच्छादने प्रोद्यताः । यतोऽसौ   
तदात्मकमेव नित्यमात्मानं पश्यति, न   
शुद्धबुद्धरूपतया । उक्तं च -  
  
	यथादर्श शिशुः स्वच्छं निःश्वासैः स्वैर्मलीमसम् ।  
	करोति तद्वद्विज्ञानं स्वविकल्पैर्जडाशयः ॥ इति ।  
  
	अत एव संसारवर्त्मनि पातयन्ति   
जननमरणप्रवाहमार्गे प्रेरयन्ति । कीदृशे ? दुरुत्तारे   
दुःखेनोत्तरणं निस्तारो यत्रात एव घोरे क्लेशप्रदे ।   
तदुक्तं ज्ञानसम्बोधे -  
  
	यद्यपि स्वात्मशक्त्यैव गतिः साक्षान्धयोर्द्वयोः ।  
	तथाप्येकः स्वयं याति द्वितीयोऽन्येन नीयते ॥  
	साक्षवत् स्फीतबोधानां स्वातन्त्र्यं विषमेष्वपि ।  
	अन्धवन्मन्दबुद्धीनां पारतन्त्र्यं समेष्वपि ॥  
  
इति ॥ २० ॥  
  
प्। ३१] अथात्राऽज्ञस्याप्युत्तरणोपायमाह -  
  
  
अतः सततमुद्युक्तः स्पन्दतत्त्वविविक्तये ।  
जाग्रदेव निजं भावं न चिरेणाधिगच्छति ॥ २१ ॥  
  
	यतस्ते पातनशीलाः । अतोऽस्मात् कारणाद्यः सततं   
सर्वकाल -मुद्युक्तो विकस्वरस्वभावतया कृतोद्योगः ।   
किमर्थम् स्पन्दतत्त्वस्य विविक्तये विवेचनाय   
स्वरूपाभिव्यक्त्यर्थम् । यदुद्योक्तृरूपं तत् । उक्तञ्च   
शिवसूत्रेषु -  
  
उद्योगः शिव इति ।  
  
	अतः प्रजाग्रदेव जाग्रदवस्थायामेव व्युत्थानेऽपि   
निजमात् -मीयं स्वभावमचिरेण शीघ्रमधिगच्छति   
प्राप्नोति । अस्य चैतद् -विवेचनम् । यदहं शुद्धबोधैकरूपो   
जगच्चेदं मत्स्फार एव । उक्तं च -  
  
	सर्वो ममायं विभव इत्येवं परिजानतः ।  
	विश्वात्मनो विकल्पानां प्रसरेऽपि महेशता ॥  
  
पञ्चरात्रेऽपि  
  
	यदात्मनि सर्वभूतानि पश्यत्यात्मानं च तेषु   
पृथक्च तेभ्यस्तदा मृत्योर्मुच्यते जन्मनश्च ।  
  
अन्यत्र च -  
  
	निर्मला नन्तबोधैकरूपस्त्वं भव्यबुद्धिभिः ।  
	वेद्याद्वा वेदकाद्वापि लभ्यसेऽवहितात्मभिः ॥  
  
तत्त्वार्थचिन्तामणौ च -  
  
	इत्थं तत्तदनल्पमोहदलनप्राप्तस्वरूपोदयो  
	योगो नित्यमनात्मभावविरहात् स्वात्मस्थितो निर्वृतः ।  
	दृश्यद्रष्टृविवेकविद्भवपदव्यापी विमुक्तामयो  
	व्युत्थानेऽपि समाधिभाग्भवति सन्मोक्षश्रियः   
कारणम् ॥  
  
  
इति ॥ २१ ॥  
  
प्। ३२] जाग्रदेव स्वभावोक्तिर्योक्ता साऽज्ञैर्न लक्ष्यते ।  
	अतः स्पन्दोदयपदान्युच्यन्ते येषु लक्ष्यते ॥  
  
  
अतिक्रुद्धः प्रहृष्टो वा किं करोमीति वा मृशन् ।  
धावन् वा यत्पदं गच्छेत् तत्र स्पन्दः प्रतिष्ठितः ॥   
२२ ॥  
  
	द्विषोद्दीपितामर्षोऽतिक्रुद्धः सन् प्राग् यत्पदं गच्छेत्   
यं स्फारमालम्बते यामौन्मुख्यवृतिं स्पृशेत् । अथवा   
सुचिरागत -प्रियदर्शनादिना प्रहृष्टः प्रहर्षितो यत्पदं   
गच्छेत् परानन्द -रूपं गृह्णीयात् । तथा   
अनेककार्यकल्लोलाकुलतया किं करोमि ? इदं करोमि, अथवेदं   
करोमीति मृशन् परामृशंश्चिन्ताविष्टो यत्पदं   
गच्छेन्निश्चयकारिणीं दशामाश्रयेत्, तथा   
कान्ताहृतचित्ततया सम्भ्रमाद्वा धावन् धावमानो   
यत्पदं गच्छेद्यामवस्था -मारोहति, तत्र तस्मिन् पदे   
स्पन्दः प्रागुक्त आत्मस्वभावः प्रतिष्ठितः   
स्फुटोपलभ्यतया स्थितः । एतदुक्तं भवति -  
  
	यत्र यत्र यदा येन सर्वशक्तिलयो भवेत् ।  
	स्फुटः स्यात् स्पन्दतत्त्वस्य तत्र तत्र तदोदयः ॥ इति ।  
  
यतः -  
  
	क्रोधाद् दुःखभुवः सर्वा हर्षात् सुखभुवः   
स्मृताः ।  
	किं करोमीति मोहोत्था धावन्तीन्द्रियवृत्तयः ॥ इति ।  
  
उक्तं च विज्ञानभैरवे -  
  
	क्रोधाद्यन्ते भये शोके गह्वरे वारणे रणे ।  
	कुतूहले क्षुधाद्यन्ते ब्रह्मसत्ता समीपगा ॥ इति ।  
  
रहस्यस्तोत्रे च -  
  
क्रोधहर्षविवशः परां दंशामाश्रितोऽथ विमृशश्च   
यः क्रियाम् ।  
यत्स्पृशत्यनियतक्रियास्पदं स्पन्दमात्मबलदं वदन्ति ते ॥  
एषोऽन्यत्र तुटेः पातः प्रोक्तः सर्वज्ञतादिभाक् ॥ इति ।  
  
	तुटिपाते सर्वज्ञत्वसर्वकर्तृत्वसर्वेशितादयः । एष च   
गुरुपदेशेनादरात् परीक्ष्यः ॥ २२ ॥  
  
प्। ३३] अस्यैवोदयायोपायान्तरं विशेषकेणाह -  
  
यामवस्थां समालम्ब्य यदयं मम वक्ष्यति ।  
तदवश्यं करिष्येऽहमिति सङ्कल्प्य तिष्ठति ॥ २३ ॥  
तामाश्रित्योर्ध्वमार्गेण सोमसूर्यावुभावपि ।  
सौषुम्नेऽध्वन्यस्तमितो हित्वा ब्रह्माण्डगोचरम् ॥ २४ ॥  
तदा तस्मिन्महाव्योम्नि प्रलीनशशिभास्करे ।  
सौषुप्तपदवन्मूढः प्रबुद्धः स्यादनावृतः ॥ २५   
॥  
  
	अयमेष देवदत्तो ज्ञाता अद्भुतसद्वस्त्वभिधाय्यनुल्लङ्   
-ध्याज्ञो यत्किञ्चिन्मम वक्ष्यति वदिष्यति तदवश्यमहं   
करिष्ये -ऽनुष्ठाष्यामि करिष्यामीति सङ्कल्प्य   
यामवस्थामौन्मुख्य -रूपां वृत्तिं समालम्ब्य गृहीत्वा   
यस्तिष्ठति तस्य पुंसस्ताम -वस्थामांश्रित्योर्ध्वमार्गेण   
विषुवत्प्रवाहेण सोमसूर्यावु -भावपि द्वावप्यपानप्राणौ   
मनःप्राणौ वा । सौषुम्णेऽध्वनि मध्यमनाड्यां   
परशक्तिमार्गे स्वयमस्तमितो लयं गच्छतः । किमस्य   
हृद्गतं स्यादिति कुतूहलात् । कि कृत्वा भवतः ? ब्रह्माण्ड -  
गोचरं हित्वा शरीरविषयं विहाय, देहाहम्भावं   
त्यक्त्वेत्यर्थः । उक्तं च -  
  
जाते देहप्रत्ययद्वीपभङ्गे   
प्राप्तैकत्वे निर्मले बोधसिन्धौ ।  
अव्यावर्त्यैवेन्द्रियग्राममन्तर् -  
विश्वात्मा त्वं नित्यमेकोऽवभासि ॥ इति ।  
  
	तदा तस्मिन् काले तस्मिन् महाव्योम्नि च परचिदाकाशे   
प्रत्यस्त -मितशशिभास्करे प्रशान्तज्ञानक्रिये   
मूढोऽनभिव्यक्तस्वस्व -भावः स्वप्नादिना   
मुह्यमानोऽप्रबुद्धो निरुद्धः स्यात् सौषुप्तपदवत् । यथा   
सुषुप्तपदे तथा प्रबुद्धस्त्वनावृत एव भवेत् । उक्तं च   
रहस्यस्तोत्रे -  
  
	स्वात्मनि स्तिमितसोमभास्करं   
	व्योममार्गमतिवृत्य तस्थुषः ।  
	भावनाञ्जितदृशोऽपि खेचराः  
	केचिदेव तव धामदर्शिनः ॥ इति ।  
  
प्राणापानप्रशान्तिरेव चान्यत्र निरञ्जनतत्त्वोदये   
युक्तिः प्रोक्ता । मायाप्युक्तं भोगमोक्षप्रदीपिकायाम्   
-  
  
प्। ३४] कामाख्ये विषतत्त्वे निरञ्जनाह्वे क्रमाच्च सिद्धिः   
स्यात् ।  
	सूर्ये सोमे हृदयात्तयोः शमाच्चेति शास्त्रसर्वस्वम् ॥ इति   
।  
  
	एवं स्पन्दतत्त्वस्योदयः प्रोक्तः । तदाऽस्मादेव च   
सहजो मन्त्रोदयः । उक्तं च बौद्धायनसंहितायाम् -  
  
	शान्ते चन्द्रे त्वमान्ताख्ये यावन्नोच्चरते रविः ।  
	उदयः सर्वमन्त्राणां विलयश्च दिवौकसाम् ॥ इति ।  
  
मालिनीविजयेऽपि -  
  
	यत्राधारविनिर्मुक्तो जीवो लयमवाप्स्यति ।  
	तत् स्थानं सर्वमन्त्राणामुत्पत्तिक्षेत्रमिष्यते ॥  
  
तथा -  
  
	धर्माधर्मान्तरे चित्तं रुद्धं यस्य तदा तु सः ।  
	यद्वक्ति स भवेन्मन्त्रः किं पुनर्मातृकोत्थितः ॥  
  
  
इति ॥ २३ - २४ - २५ ॥  
  
अत एव  
  
तदाक्रम्य बलं मन्त्राः सर्वज्ञबलशालिनः ।  
प्रवर्तन्तेऽधिकाराय करणानीव देहिनाम् ॥ २६ ॥  
  
	तद्बलं निरावरणचिदुल्लासरूपं   
परशक्त्याख्यमाक्रम्या -धिष्ठाय मन्त्राः बीज - पिण्ड -   
पद - नामरूपा मननत्राणधर् -मिणः   
सहजनादशक्त्युद्बोधदीप्तत्वात् सर्वज्ञत्वादिना बलेन   
श्लाघायुक्ता मन्त्रिप्रयुक्ता अधिकारायानुग्रहादौ   
प्रवर्तन्ते । किमिव यथा शरीरिणः करचरणादीनि करणानि ।   
अनेन मन्त्रिणः परतत्त्वावबोधान्मन्त्रेष्विच्छामात्रेण   
यथेष्टविनियोज्यत्वमुक्तम् । तदुक्तं त्रिकसारे -  
  
	विदिते तु परे तत्त्वे वर्णातीते ह्यविग्रहे ।  
	किङ्करत्वं तु गच्छन्ति मन्त्रा मन्त्राधिपैः सह ॥  
  
	अन्यथा तु प्रयत्नप्रयुक्ता अपि ये   
पूर्वोक्तसङ्कल्पत्वाद्यास्प -दचिच्छक्तिबलास्पर्शात्   
केवलवर्णरूपत्वान्मन्त्राः पुत्रिकाकरण -वन्निष्फलचेष्टा   
भवन्ति ।  
  
प्। ३५] उक्तं च हंसपारमेश्वरे -  
  
	पशुभावे स्थिता मन्त्राः केवला वर्णरूपिणः ।  
	सौषुम्णेऽध्वन्युच्चरिताः पतित्वं प्राप्नुवन्ति ते ॥  
  
	यत एष शाक्तो मार्गोऽत्र च मन्त्राणां साफल्यम् ।   
तदुक्तं तत्त्वरक्षाविधाने -  
  
	अशक्तत्वान्निष्क्रियत्वान्न पुंसि न परे पदे ।  
	शक्तौ नियोजयेन्मन्त्रं जपस्तु सफलो भवेत् ॥ इति ।  
  
श्रीवैहायस्यां च -  
  
	विषुवत्स्थं जपं कुर्यान्नादोर्ध्वध्वनिबोधितम् ।  
	मन्त्राक्षराणि मणिवच्छक्तौ प्रोतानि भावयेत् ॥  
	तामेव च परे व्योम्नि परमामृतबृंहिताम् ।  
	दर्शयत्यात्मसद्भावमेवं मन्त्रो हुति विना ॥ इति ।  
  
श्रीकालपरायाम् -  
  
	शब्दो नादात्मकस्तस्मात् प्रत्ययेनोपबृंहितः ।  
	मन्त्रबोधस्वरूपस्थमभिन्नो बोधयत्यपि ॥ इति ।  
  
अन्यच्च सङ्कर्षणसूत्रेषु -  
  
	स्वात्मैकनिष्ठं चिद्रूपं भावाभावपरिष्कृतम् ।  
	स्वसंवेदनसंवेद्यं प्रकृत्यातीतगोचरम् ॥  
	इयं योनिः स्मृता विप्र मन्त्राणां प्रत्ययात्मिका ।  
	ते मन्त्रा वर्णरूपेण सबाह्याभ्यन्तरोदिताः ॥  
	नैष्कालिकपदावस्थाः करणानीव देहिनाम् ।  
	प्रयुक्ताः सर्वकालेषु सिद्ध्यन्ते वीर्ययोगतः ॥  
  
	एवं शुद्धबोधात्मकत्वेनान्तर्बाह्योदयादेकोऽपि जपो   
लक्षसङ्ख्याकः । तदुक्तं जयायाम् -  
  
	एकस्य मन्त्रनाथस्याप्यन्तर्बाह्योदितस्य च ।  
	यदैक्यं तं जपं विद्धि लक्षसङ्ख्याभिधं मुने   
॥ इति ।   
॥ २६ ॥  
  
प्। ३६] अनया युक्त्या मन्त्रवीर्यमुक्तम्,   
प्राक्चोदयोऽधुनास्तमय -माह -  
  
तत्रैव सम्प्रलीयन्ते शान्तरूपा निरञ्जनाः ।  
सहाराधकचित्तेन तेन ते शिवधर्मिणः ॥ २७ ॥  
  
	तत्रैव स्वस्वभावे शक्तिमत्येते मन्त्राः साधकचित्तेन   
तत् -प्रवृत्तिनिमित्तेन तदाधारभूतयेच्छया सह सम्यक्   
प्रलीयन्ते अस्तं गच्छन्ति । यतस्ते तदनुगास्तच्छक्तिरूपाश्च ।   
उक्तं च कालपरायाम् -  
  
	पराक्षरतरोर्धातुर्नानाशक्तेर्विवर्तगाः ।  
	शक्तयो वर्णदेहेषु वक्त्राद्वर्णत्वमागताः ॥ इति ।  
  
	किम्भूताः कृतकृत्यत्वाच्छान्तरूपाः । अत एव   
निरञ्जनाः महाकालुष्यरहिताः ।   
निरञ्जनतत्त्वानुप्राणनाद्वा । अनेनैव च हेतुना   
शिवधर्मिणः शिवस्येव धर्मा गुणा येषाम् । सर्वज्ञाः   
सर्वकर्तार इत्यर्थः । एवमेष एव मन्त्रात्मा । तेषां चात   
एव शिवधर्मित्वं सिद्धमिति ॥ २७ ॥  
  
	सह साधकचित्तेन लीयन्ते तत्र यत् स्मृतम् ।  
	शिवतात्मनि सर्वात्म्याच्चाहैतत्सोपपत्तिकम् ॥  
  
यस्मात्सर्वमयो जीवः सर्वभावसमुद्भवात् ।  
तत्संवेदनरूपेण तादात्म्यप्रतिपत्तितः ॥ २८ ॥  
तेन शब्दार्थचिन्तासु न सावस्था न यः शिवः ।  
भोक्तैव भोग्यभावेन सदा सर्वत्र संस्थितः ॥ २९ ॥  
  
	यस्माज्जीव आत्मैव सर्वमयः सर्वात्मको विश्वरूपो   
बोद्धृरूपत्वात् ।  
  
उक्तं च -  
  
	यदैव विदितं विश्वं तदानीमेव चिन्मयम् ।  
	यन्नास्ति भागो वेद्योऽसौ नाथ यो वेदकाद्बहिः ॥  
  
प्। ३७] वेद्यो वेदकतामाप्तो वेदकः संविदात्मताम् ।  
	संवित् त्वदात्मा चेत् सत्यं तदिदं त्वन्मयं जगत् ॥ इति ।  
  
श्रुतिश्च -  
  
	आत्मैवेदं जगत् सर्व नेह नानास्ति किञ्चन ।  
  
	अन्यच्च । सर्वभावसमुद्भव इति विशेषणं हेतुगर्भम्   
। हेतुर्वाऽयं समुद्भवादिति सर्वेषां भावानां   
समुद्भवो यस्मात् । परादिवाग्रूपतया संविद्युपारोहेण हि   
तेषामुदयः सत्ता च । तदुक्तम् -  
  
	त्वत्कारणत्वं सर्वस्मिन्नपि ज्ञातं त्वदन्वयात् ।  
	संवित्समन्विते विश्वे नाऽसंवित् कारणं भवेत् ॥  
	संविदायतनं ज्ञातं तत् सदाख्यां प्रपद्यते ।  
	तावतैव न लभ्या स्यादनुपासितसंविदा ॥ इति ।  
  
अन्यच्च -  
  
	त्वदात्मकत्वं भावानां विवदन्ते न केचन ।  
	यत्प्रकाश्यदशां यातो नाऽप्रकाशः प्रकाशते ॥ इति ।  
  
तथा -  
  
	सृजन् वदन् ज्ञापयंश्च त्रिधैकस्त्वं प्रकाशकः ।  
	व्यतिरिक्तः प्रकाशेभ्यो न यथाऽन्यप्रकाशकाः ॥  
	न प्रकाशाः प्रकाशन्ते त्वत्प्रकाशोदयं विना । इति ।  
  
पञ्चरात्रेऽपि -  
  
	न तत्रादित्यो भातीत्यादि ।  
  
यावत् -  
  
	तस्य भासा सर्वमिदं विभातीति ।  
  
	सर्वमयत्वेऽस्य हेत्वन्तरमाह - तत्संवेदन इत्यादि ।   
तदिति भावानां संवेद्यानां परामर्शः तेषां   
संवेदनरूपे -णानुभवद्वारेण   
यतस्तादात्म्यप्रतिपत्तिर्भावरूपतासम्प्राप्ति -  
स्तदभेदसंवित्तिस्ततो हेतोः । उक्तं हि स्वात्मसप्ततौ -  
  
प्। ३८] यद्वद् वस्तु स्वभावेन ज्ञानेन विषयीकृतम् ।  
	तद्वत्तादात्म्यमायाति जीवः सर्वमयो ह्यतः ॥ इति ।  
  
अन्यत् संवित्प्रकरणे -  
  
	यथाऽग्निना समाविष्टं सर्व तद्रूपमीक्ष्यते ।  
	तथा ज्ञानसमाविष्टं सर्व तद्रूपमीक्ष्यताम् ॥ इति ।  
  
तथाऽऽगमरहस्ये -  
  
	आकारवर्ग उपरि प्रतिभासतेऽस्य  
	ज्ञानस्य सापि तव विश्वमयी विभूतिः ।  
	विश्वात्मकस्त्वमिति नाऽऽगमसिद्धमेतत्  
	किन्तु स्वसंविदितरूपतयापि सिद्धम् ॥ इति ।  
  
एवं संविदेव प्राणद्वारेण वाग्रूपतां धत्ते । तदुक्तम्   
-  
  
	स्थानेषु विवृते वायौ कृतवर्णपरिग्रहा ।  
	वैखरी वाक् प्रायोक्तॄणां प्राणवृत्तिनिबन्धना ॥  
	केवलं बुद्ध्युपादानात् क्रमरूपानुपातिनी ।  
	प्राणवृत्तिमतिक्रम्य मध्यमा वाक् प्रवर्तते ॥  
	अविभागा तु पश्यन्ती सर्वतः संहृतक्रमा ।  
	स्वरूपज्योतिरेवान्तः सूक्ष्मा वागनपायिनी ॥ इति ।  
  
तथा -  
  
	स्वयं रौति य एषोऽन्तर्निर्विशेषरवात्मकः ।  
	स परः परमः स्थायी नित्योदितनिजाकृतिः ॥  
	चिदिच्छाशक्तिसम्बुद्धः स्पन्द आत्मबलेरितः ।  
	सवितेव स तेजांसि विचिन्वन् हृदि राजते ॥ इति ।  
  
प्रत्यभिज्ञायां च -  
  
	चितिः प्रत्यवमर्शात्मा परावाक् स्वरसोदिता ।  
	स्वातन्त्र्यमेतन्मुख्यं तदैश्वर्य परमात्मनः ॥  
	सा स्फुरत्ता महासत्ता देशकालाविशेषिणी ।  
	सैषा सारतया प्रोक्ता हृदयं परमेष्ठिनः ॥ इति ।  
  
प्। ३९] तस्यां चान्तःसञ्जल्परूपायां द्वावपि   
शब्दार्थौ समं स्फुरतः । अत एव तयोरभेद एव विख्यातः   
। उक्तं चेह -  
  
	यतः शब्दानुवेधेन न विना प्रत्ययोद्भवः ।  
  
	वाक् च संविन्मूलेति प्रागेवोक्तम् - संविन्मूलादित्यादि ।   
तथाजातीयैः श्लोकैरन्यच्चोक्तम् -  
  
	यथा त्वया जगद्विद्धं सर्वमेव निजात्मना ।  
	तथा त्वयाऽनुविद्धेयं सर्वतो भाति भारती ॥  
  
योगिनाथेन चोक्तम् -  
  
	तस्मात् सर्वस्य सिद्ध्यर्थं भारती कारणं परे ।  
	परेष्टव्या तदारोपारूषणेनार्थनिश्चयात् ॥  
	तस्या औन्मुख्यवृत्त्यैव सद्भावपरिकल्पना ।  
	नहि तामन्तरेणैषा लभेताऽऽत्मानमम्बिके ॥  
	सा च तस्यामवस्थायां स्वरूपज्योतिरिष्यते ।  
	निर्विभागक्रमापेक्षा योगिगम्यानुरूपिणी ॥  
	तत औन्मुख्यतश्चिन्तामयी भवति वाक् शिवे ।  
	विशिष्टशब्दविषयविवक्षास्फुरणात्मिका ॥  
	ततः शब्दात्मकत्वेन विवृत्तार्थमयी भवेत् ।  
	तदात्मतामन्तरेण यस्मान्नार्थावधारणम् ॥  
  
	एवं संवित्स्वरूपस्य सर्वप्रकाशकस्य प्रभैव   
प्रकाशन -शक्तिर्या वागन्तःसञ्जल्परूपा वर्ण -पद -  
वाक्य -जीवितभूता सैव पदार्थरूपतया बहिर्भवतीति   
स्वानुभवप्रसिद्धमेव प्रबुद्धानाम् । उक्तं च -  
  
	चिदात्मैव हि देवोऽन्तःस्थितमिच्छावशाद् बहिः ।  
	योगीव निरूपादानमर्थजातं प्रकाशयेत् ॥  
	स्वमिनश्चात्मसंस्थस्य भावजातस्य भासनम् ।  
	अस्त्येव न विना तस्मादिच्छामर्शः प्रवर्तते ॥  
  
प्। ४०] अन्यच्चोक्तम् -  
  
यत्किञ्चिदाभाति बहिस्तदीश नूनं तवास्त्येव समस्तमन्तः   
।  
निमीलिताक्षा हृदि लक्षयेयुस्तथैव सर्व कथमन्यथा तत् ॥  
  
	इत्थं स्वभाव एव यतः सर्वात्मस्थेन तथाविधेन   
सर्वात्म -केन स्वभावेन हतुना शब्दार्थयोश्चिन्तासु   
मध्याद्विषये वा न सा काचिदवस्यास्ति या न   
शिवस्वबावमभिव्यञ्जयति, या न चित्स्वरूपेत्यर्थः ।   
संवित्स्वीकरणैक्यात् यतः सर्वस्यास्तित्वम् । तदुक्तम् -  
  
	येन येन विभिद्यन्ते हेतुना भावनिम्नगाः ।  
	तेन तेनैक्यमायान्ति बोधोदधिसमागताः ॥  
  
प्रागुक्तं च -  
  
	शरीरजो वा शाब्दो वा मानसो वा समुद्गतः ।  
	व्यवहारोऽप्यसौ नास्ति यत्र त्वं नाथ नाग्रगः ॥ इति ।  
  
	अतश्च भोक्तैवानुभवितैव भोग्यभावेनानुभाव्यतया   
सदा सर्वत्र संस्थितो न त्वन्यद्भोग्यमस्ति । तथा च श्रुतिः -  
  
	अहमन्नमहमन्नमहमन्नम् ।  
	अहमन्नादोऽहमन्नादोऽहमन्नादः ॥  
  
ग्रन्थकृता तत्त्वविचारेऽप्युक्तम् -  
  
	स्वस्वभावस्थिता भावाः सम्बध्यन्ते परस्परम् ।  
	भोग्यभोक्तृत्वभावेन न कदाचित् स्वभावतः ॥  
	द्रष्टाऽनुभविता स्मर्ता ग्राहको भोक्तृवेदकः ।  
	कर्तोपलब्धा संवेत्ता ज्ञातेति ज्ञानसञ्ज्ञकाः ॥ इति ।  
  
तेन ज्ञानमेव ज्ञेयरूपतया प्रथते इत्यर्थः । उक्तं च -  
  
भोक्तुर्विभोर्ये भवतो विभिन्नः स   
दृश्यते मुग्धतया स्व आत्मा ।  
ते भोग्यभूताः पशुवत् परेषां   
भोगाय भूयोऽत्र भवे भ्रमन्ति ॥  
भवं भवद्वै भवभूतमेव   
विभावयन्तो भगवन् भवेयुः ।  
भवद्वदेव प्रभुभावभाजो   
विश्वं वशे वर्तयितुं समर्थाः ॥ इति ।  
  
ज्ञानसम्बोधेऽपि -  
  
	ज्ञाता ज्ञेयं ज्ञानमिति ज्ञानस्यैव त्रिधा स्थितिः ।  
  
प्। ४१] ब्रह्मार्पणं ब्रह्महविरित्यत्रोक्तं तदेव यत् ॥  
  
मयैव चोक्तं क्वाऽपि -  
  
	द्रष्टैवाऽस्ति न दृश्यमेतद्बुधैरध्यात्मना ज्ञायते  
	आदर्शप्रतिबिम्बवज्जगदिदं भिन्नं द्विधा भाति यत् ।  
	सत्तां यान्ति घटादयो बहिरमी बोधानुवेधात् सदा  
	ज्ञानाद्वैतमतः स्वतोऽस्ति न पुनर्ज्ञेयस्य सत्ता क्वचित् ॥   
इति ।  
  
तथात्मसप्ततौ -  
  
	यदिदं दृश्यते किञ्चिद्दर्शनात्तन्न भिद्यते ।  
	दर्शनं द्रष्टृतो नान्यद् द्रष्टैव हि ततो जगत् ॥ इति ।  
  
सङ्कर्षणसूत्रेष्वपि -  
  
	येनेदं दृश्यते विश्वं द्रष्टा सर्वस्य यः सदा ।  
	दृश्यश्चराचरत्वे यः स विष्णुरिति गीयते ॥ इति ।  
  
जाबालिसूत्रेष्वपि -  
  
	द्रष्टा स्प्रष्टा श्रोता घ्राता रसयिता मन्ता   
बोद्धाऽपरि -लुप्तचैतन्यस्वभावो जगदुत्पत्ति -स्थिति -  
लयैकहेतुर्भगवान् वासुदेव आत्मेति ।  
पञ्चरात्रोपनिषदि च -  
  
ज्ञाता च ज्ञेयं च वक्ता च वाच्यं च भोक्ता च भोग्यं   
च । इत्यादि ।  
  
	तथाऽत्रैव - ऽसर्वान्तरं सर्वबाह्य स्वयञ्ज्योतिः   
स्वयंसम् -बोध्यं स्वयम्भूरिति चऽ इति ।  
  
श्रुतिरपि -  
  
स एव ज्ञाता तज्ज्ञानमिति ।  
  
२८ -२९ ॥  
  
अत्रैव प्रशंसाद्वारेण स्वीकरणोपायं प्राह -  
  
इति वा यस्य संवित्तिः क्रिडात्वेनाखिलं जगत् ।   
स पश्यन्सततं युक्तो जीवन्मुक्तो न संशयः ॥ ३० ॥  
  
प्। ४२] वाशब्दः स्वार्थेऽत्र । किं बहुना, इत्येवं   
चोक्तप्रकाररूपा यस्य संवित्तिः संवेदनं ज्ञानं यथा   
मन्मयमेव सर्व सोऽखिलं समग्रं जगत् क्रीडारामतया   
पश्यन् विभावयन्नित्य -युक्तत्वाच्च बन्धकारणस्याज्ञानस्य   
क्षयात् प्रबोधाप्तौ जीवन्ने -वेश्वरवन्मुक्तो नाऽत्र   
संशयः ।  
  
	उपपत्त्युपलब्धिभ्यां सिद्धत्वाद् भ्रान्तिरत्र नो ।  
  
उक्तं च -  
  
	सम्यक् स्वबोधविश्रान्तौ योऽलुप्तानुभवः स्थितः ।  
	विषयानपि सोऽश्नन् स्याज्जीवन्मुक्तस्तु तत्त्ववित् ॥ इति ।  
  
ये त्वाहुः - विनोत्क्रान्तिं कुतो मोक्षः । तन्निरासायाह -  
  
विना स्वभावानुभवेन पुंसः   
कैवल्यमुत्क्रान्तिबलाद्यदि स्यात् ।  
अत्राऽपि पक्षे ननु मोक्षभागुद्बन्धनं   
यः कुरुते प्रमूढः ॥  
  
तथा -  
  
	विदेहा अपि बद्ध्यन्ते प्रलये गुणवासिताः ।  
	शरीरिणोऽपि मुच्यन्ते विशुद्धज्ञानसंश्रयात् ॥ इति ॥  
  
ज्ञानगर्भेऽपि -  
  
	मयि स्थितमिदं जगत् सकलमेव सर्वत्र वा  
	स्थितोऽहमिति धारणाद्वितयभावनावेशतः ।  
	जगत्त्रितयनाथ तैर्नातिचिरेण सम्प्राप्यते  
	नृभिस्तव सपर्यया दलितकिल्बिषोपप्लवैः ॥  
  
गीतास्वपि -  
  
	यो मां पश्यति सर्वत्र सर्व च मयि पश्यति ।  
	तस्याऽहं न प्रणश्यामि स च मे न प्रणश्यति ॥  
  
पञ्चरात्रेऽपि -  
  
प्। ४३] प्रज्ञाप्रासादमारुह्य अशोच्योऽशोचतो जनान् ।  
	भूमिष्ठानिव शैलस्थः सर्वान् प्राज्ञोऽनुपश्यति ॥  
  
	अत्र च नित्योद्युक्तरूपत्वमेवोपायो युक्त्या ध्वनितः ।   
प्राक् चोक्तं हि - अतः सततमुद्युक्त इत्यादि ॥ ३० ॥  
  
	अथ प्रागुक्तस्य मन्त्रात्मनो   
युक्त्यन्तरोदयवर्णनद्वारेण निगमनं करोति -  
  
अयमेवोदयस्तस्य ध्येयस्य ध्यायिचेतसि ।  
तदात्मतासमापत्तिरिच्छतः साधकस्य या ॥ ३१ ॥  
  
	अयमेव तस्य पूर्वोक्तस्य ध्येयस्य मन्त्रात्मनो   
ध्यायिचेतस् -युदयः समापत्तिमेकीभावं   
मन्त्रात्मतापत्तिमिच्छतो गृह्णतः साधकस्य ध्यायिनो या   
तदात्मता ध्येयस्वरूपापत्तिरित्यर्थः । उक्तं हि   
विश्वसंहितायाम् -  
  
	ध्येये चित्तं यदा लीनं तदा ध्यानमुदाहृतम् ।  
	ध्येयः प्रत्यक्षतां याति ध्याता तन्मयतां व्रजेत् ॥  
	ऋच्छतस्त्विति पाठाद्वा ध्येयं चिन्तयतोऽत्र या ।  
	तदात्मतासमापत्तिरैक्यं तस्योदयः स तु ॥  
  
	ग्रन्थकृतस्तु द्वयमप्याशयः सहते । यतो   
मन्त्रोच्चारणेच्छ -या मन्त्रदेवतया सह यत्तादात्म्यं   
योऽन्तःसंवेदनद्वारेण तदत्मग्रहो मन्त्रन्यासात्मकः स   
एवास्यो दय आविर्भाव इति   
॥ ३१ ॥  
  
	अस्यैव व्याप्तिफलमाह -  
  
इयमेवामृतप्राप्तिरयमेवात्मनो ग्रहः ।  
इयं निर्वाणदिक्षा च शिवसद्भावदायिनी ॥ ३२ ॥  
  
	येयं स्वरूपसंवित्तिः साऽमृताप्तिरिहात्मनः ।  
	जरामरणविच्छेदाद् पुनर्भवता न तु ॥  
  
प्। ४४] दुग्धाब्ध्युद्गतस्यायमेव चात्मनोऽनुग्रहः   
स्वतः ।  
	निर्वाणदीक्षा तच्चेयं परमात्मनियोजिका ॥ इति ।  
  
उक्तं च मोक्षधर्मेषु -  
  
	हित्वा तु सर्वसङ्कल्पान् सत्त्वे चित्तं निवेशयेत् ।  
	सत्त्वे चित्तं यदा लीनं ततः कालञ्जयो भवेत् ॥ इति ।  
  
आत्मसम्बोधे च -  
  
भवेद्भवानामभवाय नूनं   
स्वभावसंविद्विदितैव पुंसाम् ।  
आमर्त्यतां मर्त्यजने करोति   
सकृत्सुधाप्राशनमात्रमेव ॥ इति ।  
  
दीक्षार्थोऽयम् -  
  
	ददाति ज्ञानसद्भावं क्षपयत्यखिलं मलम् ।  
	बोधानुवेधाद्दीक्षोक्ता दानक्षपणधर्मिणी ॥  
  
इति ॥ ३२ ॥  
  
	स्पन्दतत्त्वोदयं प्रोच्याकृत्रिमं तत्र एव च ।  
	मन्त्रोदयं च तद्वीर्य तद्विभूतीरथाऽऽह तु ॥  
  
	यथोक्तस्य जाग्रत्येव निजभावाप्त्या स्वातन्त्र्यं तथा   
स्वप्नेऽप्यस्तीति वक्तुमाह -  
  
यथेच्छाभ्यर्थितो धाता जाग्रतोऽर्थान्हृदिस्थितान् ।  
सोमसूर्योदयं कृत्वा सम्पादयति देहिनः ॥ ३३ ॥  
तथा स्वप्नेऽप्यभीष्टार्थान्प्रणयस्यानतिक्रमात् ।  
नित्यं स्फुटतरं मध्ये स्थितोऽवंश्यं प्रकाशयेत् ॥ ३४ ॥  
  
	यथा जाग्रति जाग्रदवस्थायां धाता   
स्रष्टाऽऽत्मस्वभाव इच्छया दिदृक्षात्मिकया ऽभ्यर्थितो   
याचितः सन् देहिनः पुंसो हृदि स्थितानभिनतानर्थान्   
पदार्थान् सम्पादयति प्रकाशयति । स्वबला -वष्टम्भात् ।   
किं कृत्वा सोमसूर्ययोरपानप्राणयोश्चक्षुषोश्चो -दयं   
कृत्वा चक्षुरादिष्व वधानेनेत्यर्थः ।   
  
प्। ४५] एतदुक्तं भवति - अनेकार्थसन्निधानेऽपि   
गणिकानटमल्ल -प्रेक्षकादिषु मध्याद्यदेव वस्त्वभिमतं   
तदेव यथा पश्यति । स्वरूपानुप्रवेशात् । तथा   
स्वप्नेऽप्यभीष्टानेवार्थान् मध्ये हृदि स्वस्वभावे स्थितः   
सन् स्फुटतरं कृत्वा नित्यं सदैव प्रकाशयेद् दर्शयति ।   
कुतः प्रणयस्येच्छाभ्यर्थनाया अनतिक्रमात् त्यागात् ।  
  
मुक्त्वा दृढामभीष्टेच्छां नाऽन्यवृत्तिर्यदा भवेदिति ।  
  
	एतदुक्तम् - यदीच्छा तदनुगैव भवेन्न स्वातन्त्र्येण   
प्रभवति तदैतत्स्यात् तां चासौ नाप्यतिक्रामति । उक्तं च   
रहस्यस्तोत्रे -  
  
विस्मृतार्थमभियुज्यधीर्यथा त्वामशेषविदमाशु शंसति   
।  
यद्यदित्थमनयाऽर्थ्यते रसात् स्वप्नगोऽपि न विलङ्घयिष्यसि ॥   
इति ।  
  
सिद्धोक्तं च -  
  
	चिद्व्योम्निस्थोऽनुसन्धत्ते यत्तत्पश्यत्यखण्डितमिति ।  
  
ज्योतिःशास्त्रेऽपि -  
  
	येन येनेन्द्रियार्थेन विद्धः स्वपिति मानवः ।  
	तस्य तस्येन्द्रियार्थस्य सुप्तः कर्माणि पश्यति ॥  
  
  
इति ॥ ३३ - ३४ ॥   
  
  
	एवं स्वप्नस्वातन्त्र्यवर्णनद्वारेण युक्त्या   
सौषुप्ततमोव -रणनिर्भेद उक्तः । इत्थं स्वरूपस्थस्यैव   
जाग्रत्स्वप्नादौ स्वातत्र्यं न त्वन्यथेत्यभिधातुमाह -  
  
अन्यथा तु स्वतन्त्रा स्यात्सृष्टिस्तद्धर्मकत्वतः ।  
सततं लौकिकस्येव जाग्रत्स्वप्नपदद्वये ॥ ३५ ॥  
  
	अन्यथा पुनः स्वरूपस्थित्याभावे चित्तस्य चञ्चलत्वात्   
स्वप्ना -दौ सृष्टिरिच्छारूपा स्वतन्त्रा स्यात् ।   
स्वप्नादिप्रसरोऽसमञ्जसरूपो भवेदित्यर्थः ।   
कुतस्तद्धर्मकत्वात् सृष्टिस्वभावत्वात् । यतस्तत्तत्त्व -  
मिच्छाख्यप्रसवधर्मि नित्यम् । कस्येव । यथा   
लौकिकस्याप्रबुद्ध -मतेर्जाग्रत्स्वप्नपदद्वये सततं   
सर्वकालं सृष्टिरिच्छैव स्वतन्त्रा ।   
  
प्। ४६] न त्वसौ ह्यप्रबुद्धतया । साऽस्य सहस्रशः    
सम्बद्धाऽसम् -बद्धविकल्परूपैव   
भवेदवस्थाद्वितयेऽपीति यावत् ॥ ३५ ॥  
  
	एवमात्मनो विभूतिषु स्वातन्त्र्याख्यां   
युक्तिमुक्त्वाथेदा -नीं ज्ञत्वकार्यसामर्थ्याख्या या तां   
तत्र कथयति । सूक्ष्मव्य -वहितादौ ज्ञत्वोपायं   
तावत्कारिकाद्वयेन प्राह -  
  
यथा ह्यर्थोऽस्फुटो दृष्टः सावधानेऽपि चेतसि ।  
भूयः स्फुटतरो भाति स्वबलोद्योगभावितः ॥ ३६ ॥  
  
	यथा दूरस्थितः कश्चिदर्थ पदार्थो घटपटादिवस्तु   
विशेषो -ऽस्फुटः सन्दिग्धो दृष्टः   
सावधानेऽप्यन्यव्यावृत्तेऽप्येकाग्रेऽ -पि चेतसि सति हि यस्मात्   
स एवार्थो भूयः पुनः स्वबलोद्योगेनात्मब -  
प्रयत्नविशेषेण भावितो विचारिता सन्स्फुटतरो भाति   
निःसन्दिग्धः प्रकाशतेऽवभासते ।  
  
	तस्मात्तथा यद्वस्तु येन रूपेण यत्र यस्मिन् काले   
स्थितं तद्वस्तु तथा तेनैव प्रकारेण प्रयत्नविशेषेण   
स्वबलं स्वस्वरू -पं   
विकस्वरमाक्रम्याश्ह्रित्याऽवष्टभ्याभ्यासान्नचिरात्   
त्वरितं सम्प्रर्तते सम्यक प्रतिभाति निरावरणस्वरूपत्वात् ।  
  
प्रागुक्तं हि -  
  
	अपि त्वात्मबलस्पर्शात् पुरुषस्तत्समो भवेत् ।  
  
तत्त्वयुक्तौ च -  
  
	विषयाधिपतिर्यो हि येन जानाति पार्वति ।  
	तस्य यो वेत्ति तत्त्वेन तेन ज्ञातं चराचरम् ॥  
  
तेनाऽतीताऽनागतज्ञानं परिमितविषयं न   
किञ्चिदाश्चर्यम्   
॥ ३६ - ३७ ॥  
  
एवं ज्ञत्वमुक्त्वाऽधुना कार्यकर्तृत्वसामर्थ्ये क्षुज्जयाय   
चोपायान्तरमाह -  
  
दुर्बलोऽपि तदाक्रम्य यतः कार्ये प्रवर्तते ।  
आच्छादयेद्बुभुक्षां च तथा योऽतिबुभुक्षितः ॥ ३८ ॥  
  
प्। ४७] दुर्बलः क्षीणधातुरशक्तः कृशोऽपि तद्   
बलमुत्साहलक्षण -मुद्योगरूपमाक्रम्याऽधिष्ठाय   
स्वीकृत्य यतः कार्ये प्रवर्तते यस्माद् व्यापारं सम्पादयति ।   
अतिकृशस्याप्युद्योगबलावलम्बनात् समरादौ शक्तिदर्शनात् ।   
एतदुक्तं भवति - यथा कश्चिदसमर्थोऽपि   
व्यायामाभ्यासान्महतीं शक्तिं प्राप्नोत्युद्योगबलेन   
तथा योऽतिबुभुक्षितः क्षुधार्तः सोऽपि तेनैव   
स्वस्वभावानुशीलनेन बुभुक्षां   
भोक्तुमिच्छामप्याच्छादयेत् क्षुधं शमयति । प्रोक्तं च   
पतञ्ञ्जलिना -  
  
कण्ठकूपे क्षुत्पिपासानिवृत्तिः । तथा -  
बलेषु हस्तिबलादीनि ।  
  
	बुभुक्षाशब्दोऽत्रोपलक्षणार्थम् । तेन क्षुत्तृषौ   
शोकमोहौ जरामृत्यू चेति षडूर्मयोऽपि नश्यन्तीत्यर्थः ॥   
३८ ॥  
	एवं न केवलमस्मिन्नेव शरीरे तस्य सर्वज्ञतादयः   
सन्ति, यावत्सर्वत्रापीत्युपायद्वारेणाऽऽह -  
  
अनेनाधिष्ठिते देहे यथा सर्वज्ञतादयः ।  
तथा स्वात्मन्यधिष्ठानात्सर्वत्रैवं भविष्यति ॥ ३९ ॥  
  
	अनेन प्रागुक्तेनात्मस्वभावेनाऽस्मिन् देहेऽधिष्ठिते   
व्याप्ते -ऽन्वीक्षिते सति यथा सर्वज्ञतादयो गुणा विद्यन्ते ।   
यस्मादत्र स्वल्पयूकादिभक्षणाद्यपि क्षिप्रमेव जानाति ।   
उक्तं च ज्ञानसम्बोधे -  
  
	सर्वः स एव व्यापित्वाद् ज्ञः स एव स्वभावतः ।  
	सर्वज्ञश्चेति सर्वज्ञः पुमानेव निरुच्यते ॥  
  
अन्यच्च -  
  
	सर्वज्ञः सर्वदैव त्वं सर्वस्य हृदये न चेत् ।  
	केनाऽन्यथाऽस्य सम्भाव्या नष्टार्थविषया स्मृतिः ॥  
  
प्। ४८] तदहर्जातबालैश्च स्तनपानं क्व शिक्षितम् ।  
	प्राणिभिर्वाप्सु तरणमेतत् सर्वज्ञचेष्टितम् ॥  
  
अन्यच्च -  
  
	भक्ष्यं स्यात्किमभक्ष्यं वा स्वाद्वस्वाद्विति निश्चये ।  
	मक्षिकाणां कुतः संवित् क्षौद्रसञ्चितिकर्मणि ॥  
	सर्वज्ञस्याप्यधिष्ठातुस्तद्विजृम्भितमन्यथा ।  
	कृमिमात्राल्पकायानां सम्भृतिर्विस्मयास्पदम् ॥  
	कतकस्य फलं वारिप्रसादनविधित्सया ।  
	द्विपः क्षिपति तस्यैषा प्रज्ञा ह्यज्ञस्य किं पशोः ॥  
	गीताकर्णनवैदग्ध्यं मुग्धबुद्धेर्मृगस्य किम् ।  
	सम्भाव्यते हि येनाऽस्य रोमन्थविरता स्थितिः ॥  
	भक्षयिष्यति मामित्थमाखोर्विवरवर्तिनः ।  
	मार्जारं प्रति का शङ्का सर्वज्ञज्ञापनं विना ॥  
	भयात् कूर्मः स वार्यन्तः सर्वाण्यङ्गानि गूहते ।  
	दुर्भेदबुद्धिस्तत्रास्य विवेकविकलस्य किम् ।  
	वीक्ष्यान्यक्षीणपक्षाणां वैलक्षण्यमचेतनः ॥  
	नृत्तमारभते बर्ही स्फुरितं तज्जगद्गुरोः ॥  
	अगाधजलमध्यस्थमत्स्यभक्षणलक्षणम् ।  
	केनोपदष्टिं तन्मद्गोरनुमानं विना कृतम् ॥  
	अशक्यशक्तिः कस्येयं सलिलात् पिबतः पयः ।  
	हंसस्य न पुनस्तस्य हृदयान्तरवर्तिनः ॥  
	प्रतिभातप्रभातस्य मन्दिरान्तरवर्तिनः ।  
	कृक्रवाकोर्गिरः कस्मात् क्षेत्रज्ञप्यापिनं विना ॥  
	यासामाकलनोद्युक्ता कालवित्कलना ततः ।  
	प्रवर्तते दिनारम्भे निर्भ्रान्तकृतसंविधिः ॥  
	शृङ्गदन्तनखादीनि प्राणिनामायुधानि यत् ।  
	परप्रहरणोद्रेके केनाऽऽख्यातान्यसंविदाम् ॥  
  
प्। ४९] बलं तेजः करो सिंहो जानाति निजमूर्जितम् ।  
	को हेतुर्यावदन्तस्थप्रतिपत्तिर्न सस्फुरा ॥  
	अतिवृष्टेरनावृष्टेर्व्यञ्जकं चिह्नमिङ्गितैः ।  
	सूचयन्ति न तच्चित्रं पशवः पक्षिणोऽपि यत् ॥  
	कृतान्तकल्पैः सिंहाद्यैः प्रीतिः प्राणभृतां कुतः ।  
	विनैकस्य हृदिस्थस्य संवित्संवादसुस्थितिम् ॥ इति ।  
  
	तेषां च प्रागुक्तयुक्त्या विशेषाभिव्यक्तिः । तथा   
स्वात्मन्य -धिष्ठानात् स्वरूपाच्यवनादेवं सर्वत्र   
सर्वज्ञतादयो भविष्यन्त्यभिव्यक्तिं यान्तीत्यर्थः । उक्तं च   
-  
  
एको भावः सर्वभावस्वभावः   
सर्वे भावा ह्येकभावस्वभावाः ।  
एको भावस्तत्त्वतो येन दृष्टः सर्वे  
भावास्तत्त्वतस्तेन दृष्टाः ॥  
रहस्ययुक्तिरत्रेयं शरीरे यत्र यत्र च ।  
संविदो दार्ढ्यलाभः स्यात्तत्र तत्र गुणोदयः ॥ इति ॥   
३९ ॥  
  
अथैषां गुणानामाच्छादकमूलविच्छेदार्थमाह -  
  
	ग्लानिर्हर्षक्षतिरनुत्साहरूपा देहे किल विलुम्पिका   
विनाशिनी । तस्याश्च ग्लानेरज्ञानतः सृतिः सरणमुत्पत्तिः ।   
तच्चाऽज्ञानमुन् -मेषेण   
वक्ष्यमाणलक्षणेनाऽऽत्मस्वभावेन यदा विलुप्तं   
निर्णोदितं नाशितं तदा कुतः सा ग्लानिरेव का स्यात्कारण   
रहिता भवेदित्यर्थः । अत एव च योगिनां जरारोगाद्यभावः   
शरीरदार् -ढ्यं च भवेत् ॥ ४० ॥  
  
	अथोन्मेषस्य स्वरूपमाह -  
  
एकचिन्ताप्रसक्तस्य यतः स्यादपरोदयः ।  
उन्मेषः स तु विज्ञेयः स्वयं तमुपलक्षयेत् ॥ ४१ ॥  
  
प्। ५०] एकस्यां चिन्तायां प्रसक्तस्यैकत्र विषये क्वचिद्   
व्यापृतचित् -तस्य सतो यतो यस्मात्   
स्वस्वभावादपरस्याश्चिन्ताया उदयोऽभिव्य -क्तिर्भवेत् । झटिति   
यतोऽन्या चिन्तोत्पद्यते विस्मृतस्मरणादिका स चिन्तायाः   
कारणमुन्मेषो विज्ञेयः । तं च पुनरुन्मेषं   
स्वयमात्मनोपलक्षयेद्विजानीयात् । चिन्ताद्वयमध्ये   
व्यापकत्वेना -ऽनुभूयमानतया स्वसंवेद्यत्वाद्   
बृहत्कुमारीसुखवदनुपदे -श्य इत्यर्थः ॥ ४१ ॥  
  
	अस्य चानुशील्यमानस्य प्रत्ययानाह -  
  
अतो बिन्दुरतो नादो रूपमस्मादतो रसः ।  
प्रवर्तन्तेऽचिरेणैव क्षोभकत्वेन देहिनः ॥ ४२ ॥  
  
	अतोऽस्मादुन्मेषादनुशील्यमानादचिरेणैव कालेन   
देहिनः पुंसि बिन्द्वादयः प्रवर्तन्ते उत्पद्यन्ते ।   
बिन्दुस्तेजोरूपो भ्रूमध् -यादौ ।   
नादोऽकृत्रिमोऽनाहतात्मकः शब्दब्रह्माख्यो दूराच्छ्र -  
वणं च । रूपमन्धकारे दर्शनं देवतानां च   
सूक्ष्मादिप्र -दर्शनं च । रसो   
मुखेऽमृताश्वादः षड्रसानां च । कथमेते प्रवर्तन्ते   
क्षोभकत्वेन उत्कृष्टसिद्धिविघ्नकारित्वेन । तथा च   
पतञ्जलिः -  
	ततः प्रातिभश्रावणवेदनाऽदर्शनाश्वादवार्ता   
जायन्ते । ते समाधावुपसर्गा व्युत्थाने सिद्धयः इति ।  
	अन्यच्च अनेन युक्त्या सृष्ट्यादिक्रमो ध्वनितः । यतः   
प्रागुन्मे -षात् सृष्टिरुक्ता । सा च कथम् ? अतोऽस्मदादौ   
विन्दुरिच्छादृग्शक्तिप्र -सररूपः । ततो नादः शब्दात्मको   
वागाख्यः क्रियाशक्तिरूपः । ततो रूपं   
पदार्थदर्शनविचारस्वरूपम् । ततस्तत्रैव रसोऽभिलाष   
उपभोगरूपश्चेति । एष   
एवातिरहस्यक्रमार्थविदामुद्योगावभास -  
चर्वणविलापनरूपः क्रमचतुष्कक्रमोऽत्रैव युक्त्यैवोक्तः -  
  
	न बाधते विशेषो हि प्रकृतं परिभाषया इति ।  
		  
तद्यदुक्तं स्वयं तमुपलक्षयेदिति ॥ ४२ ॥  
  
	तत्कथमित्यत्रोपायमाह -  
  
दिदृक्षयेव सर्वार्थान् यदा व्याप्यावतिष्ठते ।  
तदा किं बहुनोक्तेन स्वयमेवावभोत्स्यते ॥ ४३ ॥  
  
प्। ५१] द्रष्टुमिच्छा दिदृक्षा तदवस्थास्थ इव सर्वार्थान्   
सर्वभा -वान् व्याप्याधिष्ठाय यदाऽवतिष्ठते वर्तते तदा   
किं बहु -नोक्तेनाधिककथनेन । स्वयमेवात्मनैव   
तत्तत्स्वभावमवभोत् -स्यतेऽवगम्यते ज्ञास्यतीत्यर्थः ।   
अयमत्रोपदेशाशयः - यथा कुतूहलदिदृक्षुर्विकासवृत्त्यास्ते   
एवं यः सर्वभावौन्मुख्य -रूपोद्यन्तृतास्वरूपे तिष्ठति   
स स्वभावं सर्वज्ञतादिगुणास् -पदं स्वयमाप्नोति । यतः   
प्रागुक्तम् - अतः सततमुद्युक्त इत्यादि । या चैषा स्थितिः सैव   
तत्त्वार्थचिन्तामणौ रहस्यमुद्रेत्युक्ता । मयोक्तं   
भोगमोक्षप्रदीपिकायाम् -  
  
उद्यन्तृताबलेन तु विकासवृत्त्या स्वरूपगस्तिष्ठेत् ।  
स्वयमुपसृतेन्द्रियार्थानश्नन्नानन्दभूमिगो योगी ॥  
एषोच्छृङ्खलरूपा विकस्वरतरा प्रबुद्धबुद्धीनाम् ।  
सिद्धाः स्थिता सदाऽस्यां ह्यानन्दरताः परा च मुद्रैषा   
॥  
  
अन्यत्रोक्तं च -  
  
सर्वाः शक्तीश्चेतसा दर्शनाद्याः   
स्वे स्वे वेद्ये यौगपद्येन विष्वक् ।  
क्षिप्त्वा मध्ये हाटकस्तम्भभूत -  
स्तिष्ठन्विश्वाधार एकोऽवभासि ॥  
  
तथा -  
  
स्वच्छन्दं वा यत्र तत्र व्रजन्तीर्वेश्या -   
स्त्रीवच्चञ्चला या दृगाद्याः ।  
शक्तीः पश्यन् केवलं नानुगच्छेद्विश्वं  
बिभ्रद्भासि तस्य त्वमन्तः ॥   
  
इति ॥ ४३ ॥  
  
अस्यामेव स्थितौ युक्तिमाह -  
  
  
प्रबुद्धः सर्वदा तिष्ठेज्ज्ञानेनालोच्य गोचरम् ।  
एकत्रारोपयेत्सर्वं ततोऽन्येन न पीड्यते ॥ ४४ ॥  
  
प्। ५२] प्रबुद्धोऽसङ्कुचितशक्तिनिर्विकल्प उद्योक्तृरूपतया   
सर्वकालं तिष्ठेद् वर्तेत । ज्ञानगोचरं विषयमालोक्य   
परिच्छिद्य संविद्दीप्त्या ज्ञेयं विलाप्याऽविभागं   
नीत्वेत्यर्थः । मयैव चोक्तं भोगमोक्षप्रदीपिकायाम् -  
  
अथवाविभागबोधज्वलनेन विलाप्य वेद्यपीयूषम् ।  
पीत्वा तृप्तो विचरन्नीरोगो योऽचिरात् सदैकाकी ॥  
एतत्क्रमार्थसारं परधाराभूमिका च शक्तीनाम् ।  
तदनुज्ञयाऽत्र कथितं सच्छिष्यविबोधनाय मया ॥  
  
अतः सा निर्विभागा चित् । उक्तं हि -  
  
	देशकालक्रियाकाराः प्रसिद्धा भागहेतवः ।  
	तेन सन्ति पुनर्यस्य विभागस्तस्य किङ्कृतः ॥  
  
अन्यच्च -  
  
	मनः सविषयं दाह्यं ज्ञानाग्निर्दर्शनैर्दहेत् ।  
	अन्तर्बहिर्मुखश्चैवं समाधिरूपपद्यते ॥  
  
तथा -  
  
	विज्ञानवाडवो दीप्तः स्वशक्त्या ज्ञेयतोयधीन् ।  
	अजस्रं ग्रसते नान्यस्तद्ग्रासे शक्तिमान् भवेत् ॥  
	नाऽप्राप्त्या पयसां तृष्णा प्राप्त्या वा भूयसामपि   
।  
	यस्यास्ति कृतकृत्यत्वं कोऽप्यसौ वडवामुखम् ॥ इति ।  
  
	प्राक्चैतत्सोपपत्तिकं वितत्योक्तम् । यस्मात् सर्वमयो जीव   
इत्यादि । एवमेकत्र तत्त्वस्वभावे विद्यात्मके ज्ञानरूपे   
सर्वमारोपयेदै -क्यं नयेत् । अत एव ततोऽन्येन   
वक्ष्यमाणेन कलासमूहेन शक्त्यात्मकेन विकल्परूपेण न   
पीड्यते न बाध्यते न स्वरूपात् प्रच्याव्यत इत्यर्थः । उक्तं   
च -  
		  
	एकं व्यापि व्योम कुड्यादियोगात् तस्मिन्   
बाह्याऽभ्यन्तरत्वं तथा त्वाम् ।  
पश्यत्येकं ग्राहकग्राह्यरूपं   
व्याक्षिप्ताक्षेप्यक्षतस्त्वत् समाधिः ॥  
  
इति ॥ ४४ ॥   
		  
	एवं यः प्रबुद्धः पतिः सोऽन्येन न पीड्यते ।   
अर्थाद्योऽप्र -बुद्धः पशुः स हन्यते ।  
  
प्। ५३] स च कथं किंलक्षणश्चेत्युच्यते -  
  
शब्दराशिसमुत्थस्य शक्तिवर्गस्य भोग्यताम् ।  
कलाविलुप्तविभवो गतः सन्स पशुः स्मृतः ॥ ४५ ॥  
  
	शब्दानां राशिः शब्दराशिः वर्णसमूहो मातृका   
अकारादिक्षकारान्ता शब्दजननी ।   
वर्णात्मकत्वाच्छब्दानाम् । तत्समुत्थस्य कादिवर्गात्मकस्य   
ब्राह्म्यादिशक्तिचक्रस्य कलाभिः   
ककाराद्यक्षरैर्विलुप्तविभवो हृतमहाव्याप्तिः स्वभावात्   
प्रच्यावितोऽत एवास्य भोग्यतां गतः सन् पुरुषः पशुरुच्यते   
अज्ञत्वात् । उक्तं चेश्वरप्रत्यभिज्ञायाम् -  
  
	स्वाङ्गरूपेषु भावेषु प्रमाता कथ्यते पतिः ।  
	मायातो भेदिषु क्लेशं कर्मादिकलुषः पशुः ॥  
  
क्वापि च -  
  
	भेदग्रन्थिविभङ्गे हि कर्मात्मैक्यं प्रपद्यते ।  
	सोऽविज्ञातः पशुः प्रोक्तो विज्ञातः पतिरेव सः ॥  
  
इति ॥ ४५ ॥  
  
अतश्च -  
  
परामृतरसापायस्तस्य यः प्रत्ययोद्भवः ।  
तेनास्वतन्त्रतामेति स च तन्मात्रगोचरः ॥ ४६ ॥  
  
	तस्य च पशोर्यः प्रत्ययोद्भवः श्रोत्रादिद्वारेण   
विषयदर् -शनेन स्मरणादिज्ञानोत्पत्तिः स एव परामृतरसात्   
स्वरूपोदयाद -पायः प्रच्युतिः । यतस्तेन स   
पुमानस्वतन्त्रतां पारतन्त्र्यमसर्व -गतत्वाद्यमेति   
प्राप्नोति । स च प्रत्ययोद्भवस्तन्मात्रगोचरः   
शब्दादिविषयविषयस्तदभिलाषात्मक इत्यर्थः ॥ ४६ ॥  
  
	अत एव च -  
  
स्वरूपावरणे चास्य शक्तयः सततोत्थिताः ।  
यतः शब्दानुवेधेन न विना प्रत्ययोद्भवः ॥ ४७ ॥  
  
प्। ५४] अस्य च पुंसः स्वरूपावरणे स्वस्वभावाच्छादने   
शक्तयः पूर्वोक्ताब्राह्म्याद्या शब्दरूपाः   
क्रियाशक्तिद्वारेण सततमुद्य -ताः सदा सन्निहिताः   
पुंरूपग्लपनाय । यतः शब्दानुवेधेन वर्णानुगमेन   
विना न प्रत्ययोद्भवो ज्ञानसंवेदनमस्ति ।   
शब्दायत्तत्वात्पदार्थस्य   
वाच्यवाचकयोरन्योन्यद्योतकत्वाच्च । तथा चोक्तं   
वाक्यपदीये -  
  
	न सोऽस्ति प्रत्ययो लोके यः शब्दानुगमादृते ।  
	अनुविद्धमिव ज्ञानं सर्वं शब्देन दृश्यते ॥ इति ॥  
  
प्राक्चोक्तं हि -  
  
	वागेवास्याः कारणं विश्ववृत्तेरित्यादि ।  
  
अन्यच्च -  
  
	वाग्रूपता चेदुत्क्रामेदवबोधस्य शाश्वती ।  
	न प्रकाशः प्रकाशेत सा हि प्रत्यवमर्शिनी ॥ इति ॥ ४७ ॥  
  
अथास्या एव क्रियाशक्तेर्बन्धमोक्षहेतुतामाह -  
  
  
सेयं क्रियात्मिका शक्तिः शिवस्य पशुवर्तिनी ।  
बन्धयित्री स्वमार्गस्था ज्ञाता सिद्ध्युपदादिका ॥ ४८ ॥  
  
	यैषा अज्ञानां बन्धयित्रीबन्धजननीभगवत्   
क्रियात्मिका क्रियास्वभावाऽशक्तिः सैवेयं शिवस्य   
सुप्रबुद्धस्य पशुवर्तिनी पशुवद्यथेष्टविनियोज्यतया या   
वर्तते सा यथोक्ता । सा च स्वमार्ग -स्था मदीयेति ज्ञाता   
सिद्ध्युपपादिका परापरसिद्धिप्रदा भोगमो -  
क्षावहेत्यर्थः । अर्थाच्च भिन्ना ज्ञाता बन्धदा भवति ।   
अथवेयं व्याख्या - सेयमित्याद्यन्यस्तुल्यार्थः ।   
स्वमार्गस्था स्वतन्त्रा अज्ञाता बन्धयित्री । ज्ञाता तु   
सिद्ध्युपपादिकेति । उक्तं चैतत्प्राक् - प्राणिनां पतनं येन   
इत्यादिना ॥ ४८ ॥  
  
	कथं त्वेषा बन्धहेतुतामापद्यत इति स्फुटीकर्तुमाह   
-  
  
  
तन्मात्रोदयरूपेण मनोऽहम्बुद्धिवर्तिना ।  
पुर्यष्टकेन संरुद्धस्तदुत्थं प्रत्ययोद्भवम् ॥ ४९ ॥  
  
प्। ५५] पुर्यष्टकस्य किल द्वे रूपे स्तः - एकं   
सूक्ष्ममातिवाहिका -ख्यं तन्मात्रमभिलापात्मकम्   
द्वितीयं स्थूलं भौतिकं भोगाख्यम् । तत्र सूक्ष्मेण   
पुर्यष्टकेन संरुद्धो बद्ध आवृतोऽतः एव परवशः सन्   
तदुत्थप्रत्ययोद्भवं सुखदुःख -संवेदनरूपं   
भोगं भुङ्क्ते अश्नाति । कीदृशम् । तन्मात्रा -णां   
शब्दादीनामनुभवद्वारेण य उदयोऽभिव्यक्तिः स एव   
रूपं यस्य तेन तथा मनोहङ्कारबुद्धिवर्तिना   
चान्तःकरणसं -युक्तेन । तस्य च पुर्यष्टकस्य   
भावात्तद्वशाच्छरीरी संसरेत् संसारं याति । अत एवास्य   
संसृतिप्रलयस्य जननमरणप्रवाहस् -यैतदेव कारणं   
हेतुं सम्प्रचक्ष्महे कथयामः ॥ ४९ - ५० ॥  
  
	एवं बन्धनिमित्तमुपवर्ण्यास्योच्छेदो पायमाह -  
  
यदा त्वेकत्र संरूढस्तदा तस्य लयोदयौ ।  
नियच्छन्भोक्तृतामेति ततश्चक्रेश्वरो भवेत् ॥ ५१ ॥  
  
	एवम् -  
  
	बन्धमोक्षविचारेण प्रबोधाख्या यदा पुन इति ।  
  
	पुर्यष्टकद्वयमध्यादेकत्रैकस्मिन् पुर्यष्टके स्थूले   
सूक्ष्मे वा पतित्वेन संरूढो लीनचित्तस्तदा तस्य   
तदुत्थप्रत्ययोद्भवस्य शब्दार्थोर्लयोद्भवौ   
प्रध्वंसप्रादुर्भावौ नियच्छन् स्वेच्छया कुर्वन्   
भोक्तृतामेति । प्रभुत्वं प्राप्नोति । भोग्यरूपात्   
पशुत्वान्मुच्यते इत्यर्थः । तदुक्तम् -  
  
प्। ५६] पशुनां तु पतिर्भूत्वा पशूनां तु पतिर्भवेत् ।  
	पशुत्वान्मुच्यते सद्यो भूत्वा पशुपतेः पतिः ॥ इति ।  
  
स्वबोधोदयमञ्जर्यां च -  
  
	यद्यन्मनोहरं किञ्चिदक्षिगोचरमागतम् ।  
	एकाग्रं भावयेत्तावद्यावल्लीनं निरोधकृत् ॥ इति ।  
  
	एवं सति स्वातन्त्र्याप्तेस्ततश्चक्रेश्वरः शक्तिचक्रस्वामी   
सर्वज्ञतादियुतः सर्वाधिपतिर्भवेदित्यर्थः ॥ ५१ ॥  
  
	एवमस्याद्यश्लोके शक्तिचक्रैश्वर्यं यदुक्तं तदिहापि -  
  
	अथेत्थं ग्रन्थनिष्पत्तेर्ग्रन्थकर्ता गुरोर्गिरम् ।  
	प्रहर्षवशतः स्तौति नीतिं शिष्याꣳश्च शिक्षयन् ॥  
  
अगाधसंशयाम्भोधिसमुत्तरणतारिणीम् ।  
वन्दे विचित्रार्थपदां चित्रां तां गुरुभारतीम् ॥ ५२ ॥  
  
	तमहं गुरुभारतीं वन्दे । कीदृशीम् ।   
दुरवगाहसन्देहार् -णवपारोत्तारिणीम् । अन्यच्च   
विचित्रोऽर्थोऽभिधेयो विचित्राणि पदानि शब्दा यस्याः सा   
यथोक्ता । अत एव चित्रामाश्चर्यभूतामाचार्य -सरस्वतीं   
स्तौमि । नहि गुरोर्गरीयानन्योऽस्ति । तदुक्तं जयायाम् -  
  
	यस्माद्देवो जगन्नाथः कृत्वा मर्त्यमयीं तनुम् ।  
	मग्नानुद्धरते लोकान् कारुण्याच्छास्त्रपाणिना ॥ इति ।  
  
नारदसङ्ग्रहे च -  
  
	गुरवे दक्षिणां दद्यात् सर्वस्वं स्वार्धमेव वा ।  
	सर्वस्वमथवाऽत्यल्पं संसारोच्छेदहेतवे ॥ इति ।  
  
मयोक्तं क्वापि -  
  
	भगवत्प्राप्तिकामो यस्तेनान्वेष्यो गुरुर्यतः ।  
	भगवान् ज्ञायते शास्त्राच्छास्त्रं च ज्ञायते गुरोः ॥  
  
प्। ५७] तद्बोधाद् ज्ञानविलयाज्ज्ञानाप्तौ प्राप्त एव सः ।  
	तस्माच्छास्त्रादीश्वराच्च गरीयान् गुरुरुच्यते ॥ इति ।  
  
पञ्चरात्रेऽपि -  
  
	यथा भगवत्येव वक्तरि वृत्तिरिति ॥ ५२ ॥  
  
	अथाम्नायक्रमवर्णनद्वारेण सङ्ग्रहकृत्स्वकीर्त्यर्थ   
श्लोकेन स्वनामोपबध्नाति -  
  
	वसुगुप्तादवाप्येदं गुरोस्तत्त्वार्थदर्शिनः ।  
	रहस्यं श्लोकयामास सम्यक् श्रीभट्टकल्लटः ॥ ५३ ॥  
  
	अस्यार्थः प्रारम्भ एवोक्त इति पुनर्नोच्यते । इदं च   
ब्रह्मविद् -याबीजं नाऽपरीक्ष्याऽस्थाने वपेत् । उक्तं   
ह्यनेनैवाऽन्यत्र -  
  
गुणैरूपेताऽपि तु सिद्धविद्या कन्येव दत्ता गुणवर्जिताय ।  
सम्भोगहीना विदधात्यकीर्तिं दातुर्यतस्तत्प्रगुणाय दद्यात्   
॥ इति ॥ ५३ ॥  
  
	इत्यविद्यातमःस्थानां दर्शनाय प्रकाशिता ।  
	सतां सुपूर्णादेशेव शुद्धामलगुणोज्ज्वला ॥  
	वाग्लुण्ठनार्थमन्येषां विद्वन्मन्यतयाऽपि तु ।  
	शुद्धबोलोल्लासवशात् कृत्वा स्पन्दप्रदीपिका ॥  
	तस्मात् प्रोत्सार्य मात्सर्यमर्थमर्थ विचार्य च ।  
	आर्यैराश्चर्यभूताया न कार्योऽस्या अनादरः ॥  
  
  
नारायणस्थानज उत्पलाख्यस्त्रिविक्रमाख्यस्य सुतोऽग्र्यजन्मा   
।  
यस्तेन सच्छिष्यहिताय दृब्धा व्याख्या मयैषा च तमोनुदे   
स्यात् ॥  
  
प्। ५८] गतिः स्खलन्ती न क्वचिद्यथा निशि   
स्याद्दोपहस्तस्य तथा स न क्वचित् ।  
स्खलत्यमार्गेऽपि करेऽस्ति यस्य हि   
प्रदीपिकेयं प्रगुणप्रकाशिका ॥  
  
किं वा बहूक्तिभिरिमां तु सरस्वतीं मे  
बोधद्रुमोत्तमसृतां परतीर्थयुक्ताम् ।  
स्वच्छां विगाह्य विबुधत्वमुपैति मर्त्यो -  
ऽप्यत्यक्तदेह इह चित्रमतः परं किम् ॥  
  
इत्याचार्यभगवदुत्पलविरचिता स्पन्दप्रदीपिका समाप्ता ॥  
  
॥ शुभं भूयात् ॥  
  
  
  
  
