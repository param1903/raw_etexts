+++
"Catalog number" = "M00530"
"Uniform title" = "sanatkumāratantra"
Subjects = [ "tantra / āgama", "vaiṣṇava",]
Description = "Vaiṣṇava tantra. Probably a late work of possibly Bengali origin. Teaches a program of daily worship focusing on the morning rites."
Publisher = [ "Rasika Monana Caṭṭopādhyāya",]
"Publication year" = [ "Pre-1900",]
"Publication city" = [ "Calcutta",]
"Publication country" = "India"
title_iast = "sanatkumāratantra"
title = "सनत्कुमारतन्त्र"

+++
  
  
  
  
सनत्कुमारतन्त्रम्  
  
प्रथमः पटलः  
  
ॐ नमो गणेशाय  
  
नमः कनक - किञ्जल्क - पीत - निर्मल - वाससे ।  
  
महाभुज - रिपुस्कन्ध - घृष्टचक्राय चक्रिणे ॥ १ ॥  
  
विविक्ते भुवने रम्ये सिद्धचारणसेविते ।  
  
सनत्कुमारं नत्वाऽथ पप्रच्छेदं पुलस्त्यकः ॥ २ ॥  
  
कृष्णस्य च महाबाहोर्माहात्म्यं वक्तुमर्हसि ।  
  
मन्त्रराजं यथान्यायं प्रसादं कुरु सुव्रत ॥ ३ ॥  
  
  
सनत्कुमार उवाच  
  
  
शृणु रूपं प्रवक्ष्म्यामि कृष्णस्यार्भककर्मणः ।  
  
यस्याऽहं वशगा नित्यं रविरुद्राः सवासवाः ॥ ४ ॥  
  
किं वा ते महिमा तस्य वक्तव्यो द्विजसत्तमः ।  
  
दिवि भुव्यन्तरिक्षे च विष्णुरित्यभिधीयते ॥ ५ ॥  
  
विधानं तस्य वक्ष्यामि यथातत्त्वं निशामय ।  
  
आदौ गुरुमुखाल्लब्ध्वा मन्त्रं भक्तिसमन्वितः ॥ ६ ॥  
  
गुरवे दक्षिणां दत्त्वा पूर्वसेवां समाचरेत् ।  
  
द्विजसन्तर्पणं कृत्वा प्रहृष्टेनाऽन्तरात्मना ॥ ७ ॥  
  
आदौ नैमित्तिकं कृत्वा सूर्यं सम्पूज्य भक्तितः ।  
  
देवार्चनं तथा कृत्वा यागं कुर्याद् दयान्वितः ॥ ८ ॥  
  
गिरौ नद्यां वने तीर्थे गोष्ठे देवालये तथा ।  
  
अश्वत्थे सागरान्ते वा जपेत् प्रतिसहस्रकम् ॥ ९ ॥  
  
शतं चैवाष्टकं कृत्वा भुक्त्वा स्थानेषु बुद्धिमान् ।  
  
षोडशेनोपचारेण सम्पूज्य मधुसूदनम् ॥ १० ॥  
  
काले ध्यात्वा यथान्यायं नैवेद्यं च निवेदयेत् ।  
  
विष्णवे हृदयाह्वानं मन्त्रराजं निशामय ॥ ११ ॥  
  
समाहितः शुचिर्भूत्वा भक्तिमानुद्धरेत् बुधः ।  
  
ओङ्कारं पूर्वमुद्धृत्य त्रिवारं परमेश्वरम् ॥ १२ ॥  
  
यद् यत् कामो भवेन्मन्त्री मन्त्रस्यादौ निवेदयेत् ।  
  
पद्मजं तन्मुखोपेतं शक्रस्योपरि संस्थितम् ॥ १३ ॥  
  
सेन्दुबिन्दुशिखोपेतं प्रथमं सर्वकामदम् ।  
  
तीर्थं वह्निसमारूढं श्रिया मूर्ध्निं व्यवस्थितम् ॥ १४ ॥  
  
शशिबिन्दुशिखाव्याप्तं द्वितीयं श्रीप्रदायकम् ।  
  
रुद्रं पद्मसमायुक्तं पावकोपरि संस्थितम् ॥ १५ ॥  
  
सेन्दुबिन्दुशिखाक्रान्तं तृतीयं मोक्षदं मतम् ।  
  
खान्तं नान्तं तथा छान्तं धान्तं लान्तं चलद्वयम् ॥ १६ ॥  
  
वान्तं मान्तं तथा षान्तं लान्तं सान्तान्तकं तथा ।  
  
एपरम् ऐपरं चैव अपरान्तं परात्रयम् ॥ १७ ॥  
  
आद्यं गोपीजनपदं वल्लभाय ततः परम् ।  
  
स्वाहा शब्दं ततो दद्यात् सम्पूर्णं सिद्धिदायकम् ॥ १८ ॥  
  
॥ इति सनत्कुमारीये प्रथमः पटलः समाप्तः ॥ १ ॥  
  
अथ द्वितीयः पटलः  
  
अथ सम्यक् प्रवक्ष्यामि यजनं ध्यानमेव च ।  
  
ध्यानं चैव त्रिकालस्य नैवेद्यं च निशामय ॥ १ ॥  
  
ब्राह्मे मुहूर्ते उत्थाय शुचिर्भूत्वा समाहितः ।  
  
आसने उपविश्याथ गुरुं नत्वा पुटाञ्जलिः ॥ २ ॥  
  
आत्मानं ब्रह्मणो रूपं चिन्तयेच्च मुहुर्मुहुः ।  
  
जप्त्वामन्त्रं च सर्वेषां वादिनां विजयी भवेत् ॥ ३ ॥  
  
ततः स्नात्वा शुचिर्भूत्वा सन्ध्यादीन् वैदिकांस्तथा ।  
  
कुर्याद् गुरूपदेशेन लौकिकानपि देशिकः ॥ ४ ॥  
  
श्रीकृष्णं तर्पयामीति मूलमुच्चार्य तर्पयेत् ।  
  
पूजाद्वारे चोपविश्य पादप्रक्षालनं सुधीः ॥ ५ ॥  
  
शिखाया बन्धनं चैव चास्त्रमन्त्रेण मन्त्रवित् ।  
  
आचम्य द्वारदेवांस्तु पूजयेत् साधकोत्तमः ॥ ६ ॥  
  
विघ्नानुत्सादयित्वा तु हस्तभूम्योर्विशोधनम् ।  
  
गुरुं नत्वा गणेशं च वास्तुपूजां समाचरेत् ॥ ७ ॥  
  
ब्रह्माणं पूजयित्वा तु आत्मासनमतः परम् ।  
  
भूतशुद्धिं विधायाऽथ देवेऽहं चिन्तयेद् बुधः ॥ ८ ॥  
  
ऋष्यादिन्याससर्वांश्च मातृकाणां ततो न्यसेत् ।  
  
प्राणायामत्रयं कुर्यादङ्गन्यासं च मन्त्रवित् ॥ ९ ॥  
  
आचक्रं च सुचक्रं च विचक्रं च द्विजोत्तमः ।  
  
त्रैलोक्यरक्षणं चक्रमसुरान्तकमेव च ॥ १० ॥  
  
एकैकं पूर्वतः कृत्वा चक्रशब्दं नियोजयेत् ।  
  
चतुर्थ्यन्तं तु संसाध्य स्वाहाशब्दमनन्तरम् ॥ ११ ॥  
  
तथा चाङ्गं समुच्चार्य प्रत्येकैकं नियोजयेत् ।  
  
नमः स्वाहा स्वधा वौषट् वषट्कारं तथास्त्रकम् ॥ १२ ॥  
  
हृदि मूर्ध्नि शिखादेशे तनौ दिक्षु तथाक्रमम् ।  
  
स्वशक्तिभिः केशवाद्यैर्न्यासं कुर्याद् विचक्षणः ॥ १३ ॥  
  
विभूतिपञ्जरं न्यस्य न्यसेत् तन्मूर्तिपञ्जरम् ।  
  
तत्त्वन्यासं प्रकुर्वीत करन्यासं तथा बुधः ॥ १४ ॥  
  
मन्त्रन्यासं प्रकुर्वीत व्यापकं च त्रिधा न्यसेत् ।  
  
विभूतिपञ्जरन्यासं यत्र यत्र दशाक्षरम् ॥ १५ ॥  
  
एवं कल्पोक्तकान् न्यासान् क्रमेण परिकल्पयेत् ।  
  
शङ्खस्थापनकं चापि कुर्याद् गुरुपदेशतः ॥ १६ ॥  
  
अर्घ्यं चापि तथा कृत्वा द्रव्यमभ्युक्ष्य यत्नतः ।  
  
पीठं प्रकल्प्य देहे स्वे धर्मादीन वै प्रपूजयेत् ॥ १७ ॥  
  
हृदि चैवमनन्तादीन् पूजयेच्च यथाविधि ।  
  
बाह्यं मुख्यं गृहस्थस्य वर्णिनोऽन्तःप्रपूजनम् ॥ १८ ॥  
  
यन्त्रं निर्माय ताम्रे तु ह्यनन्तादीन् प्रकल्पयेत् ।  
  
तस्य कोणेषु धर्मादीन् तत्पार्श्वे पूर्वधर्मकान् ॥ १९ ॥  
  
मध्येऽपि पूजयेन्नित्यमनन्तादि चतुर्दश ।  
  
केशरेषु च पूजा वै विमलाद्याश्च देवताः ॥ २० ॥  
  
आत्मानं देवतां भाव्य स्वनासापुटकेन तु ।  
  
निःसार्य पूजयेद् देवं समावाह्य च यत्नतः ॥ २१ ॥  
  
अनन्ताद्यैश्च बीजैश्च प्राणस्थानं समाचरेत् ।  
  
पाद्यादींश्चैव यत्नेन पूजयेदाकृतीगणान् ॥ २२ ॥  
  
धूपदीपौ समासाद्य नैवेद्यं च निवेदयेत् ।  
  
जप्त्वा मन्त्रं च तन्त्रोक्तं पूजयेद् देववत् स्वयम् ॥ २३ ॥  
  
श्रीकृष्णं तर्पयामीति मूलमुचार्य यत्नतः ।  
  
वारत्रिरर्घ्यतोयेन तर्पयेन्मन्त्रमध्यके ॥ २४ ॥  
  
प्राणायामत्रयं कुर्याद् व्यापकं च त्रयं न्यसेत् ।  
  
तन्त्रोक्तेन विधानेन प्रयोगं कुरुते सुधीः ॥ २५ ॥  
  
॥ इति सनत्कुमारतन्त्रे पूजासूत्रं नाम द्वितीयः पटलः ॥ २ ॥  
  
अथ तृतीयः पटलः  
  
  
अथ विस्तार्य वक्ष्यामि साधकानां हिताय च ।  
  
हंसमन्त्रेण जीवं वै सतत्त्वं कुण्डलीयुतम् ॥ १ ॥  
  
योगयुक्तेन विधिना परं ब्रह्मणि योजयेत् ।  
  
वामनासापुटे धूम्रं वायुबीजं विचिन्तयेत् ॥ २ ॥  
  
तेन संशोधिततनुर्दक्षे वातं विरेचयेत् ।  
  
दक्षनासापुटे रक्तं वह्निबीजं विचिन्तयेत् ॥ ३ ॥  
  
तेन सञ्जनितो वह्निः शुष्कं देहं च भस्मसात् ।  
  
कृत्वा तं वामया सेच्यं ठं बीजं शुक्लवर्णकम् ॥ ४ ॥  
  
ललाटे योज्य चन्द्रस्थं तेन वै ताडयेत् ततः ।  
  
तेन सञ्जनितं देहं पवित्रं सुमनोहरम् ॥ ५ ॥  
  
भावयित्वा विधानेन जीवं स्वस्थानमानयेत् ।  
  
सोऽहं मन्त्रेण कुण्डल्या तत्त्वैश्च परिवारितम् ॥ ६ ॥  
  
भूतशुद्धिरियं प्रोक्ता सर्वसम्पत्प्रदायिनी ।  
  
प्राणयाममथो वक्ष्ये यथावदवधारय ॥ ७ ॥  
  
दक्षया रेचयेद् वायुं द्वात्रिंशन्मानमानतः ।  
  
ईडया कर्षयेद् वायुं मनोः षोडशमात्रया ॥ ८ ॥  
  
सुषुम्नामध्यगं कृत्वा विद्यासङ्ख्येन धारयेत् ।  
  
येनैव पूरयेद् वायुं तेनैव रेचयेत् पुनः ॥ ९ ॥  
  
येनैव रेचयेत् पूर्वं तेनैव पूरयेत् पुनः ।  
  
उभयोर्मध्यगं कृत्वा तत्तन्मात्राभिधारणम् ॥ १० ॥  
  
ततः पूर्वोक्तरूपं तत् प्राणायामं व्यवस्थितम् ।  
  
मातृकान्यासकं वक्ष्ये यथावदवधारय ॥ ११ ॥  
  
ललाटे च मुखे चैव चक्षुषोः कर्णयोस्तथा ।  
  
नसोश्च गण्डयोश्चैव ओष्ठयोर्दन्तयोस्तथा ॥ १२ ॥  
  
मस्तके च मुखे चैव स्वरान् वै क्रमतो न्यसेत् ।  
  
हस्तयोः पादयोश्चैव सन्धिष्वग्रे यथाविधि ॥ १३ ॥  
  
पार्श्वयोः पृष्ठतश्चैव नाभौ च उदरे तथा ।  
  
ककारादीन् मकारान्तान् वर्णान् तत्तद्गतान् न्यसेत् ॥ १४ ॥  
  
हृदये स्कन्धद्वन्द्वे च अंसयोश्च निरामयः ।  
  
यादयश्चैव चत्वारो न्यसनीयाः प्रयत्नतः ॥ १५ ॥  
  
शादयश्च षडेवैते हृदयादिषु निर्दिर्शत् ।  
  
हस्तपादयुगे नाभौ वक्त्रौष्ठसुविनिश्चयः ॥ १६ ॥  
  
मातृकान्यासमेतद्धि प्रोक्तं सर्वसमृद्धिदम् ।  
  
पीठन्यासमथो वक्ष्ये यथावदवधारय ॥ १७ ॥  
  
कल्पयेदात्मनो देहे पाठं धर्मादितः क्रमात् ।  
  
भास्करं च गणेशानं शिवं दुर्गां प्रपूजयेत् ॥ १८ ॥  
  
अंशोरुयुगयोर्विद्वान् प्रादक्षिण्येन देशिकः ।  
  
धर्मं ज्ञानं च वैराग्यमैश्वर्यं न्यसतु क्रमात् ॥ १९ ॥  
  
मुखपार्श्वनाभिपार्श्वेष्वधर्मादीन् प्रकल्पयेत् ।  
  
धर्मादयः स्मृताः पादाः पीठगात्राणि चापरे ॥ २० ॥  
  
अनन्तहृदये पद्ममस्मिन् सूर्येन्दुपावकान् ।  
  
एषां स्वस्वकला न्यस्याः प्रणवाक्षरपूर्विकाः ॥ २१ ॥  
  
सत्वादींस्त्रीन् गुणान् न्यस्येत् तथैव त्रिगुरूत्तमः ।  
  
आत्मानमन्तरात्मानं परमात्मानमेव च ॥ २२ ॥  
  
ज्ञानात्मानं न्यसेद् धीमान् मायाबीजपुरःसरम् ।  
  
नमो भगवते ब्रूयात् विष्णवे च पदं वदेत् ॥ २३ ॥  
  
सर्वात्मसंयोगपदं योगपद्मपदं वदेत् ।  
  
पीठात्मने हृदन्तोऽयं मनुस्तवादिरीरितः ॥ २४ ॥  
  
विमलोत्कर्षिणी ज्ञाना क्रियायोगा च शक्तयः ।  
  
ब्रह्मीशयोस्तथेशाना नान्तर्ग्रहा नवमी मता ॥ २५ ॥  
  
यदासनं भवेद् यस्य तस्मिन् देवासने यजेत् ।  
  
इच्छा ज्ञानं क्रिया चैव कामिनी कामदायिनी ॥ २६ ॥  
  
रती रतिप्रिया चैव मध्ये चैव मनोन्मनी ।  
  
सोऽहं सदाशिवप्रेतं ङेऽतं देव्या समाश्रयेत् ॥  
  
पीठन्यासं विधायेत्थं चिन्तयेदिष्टदेवताम् ॥ २७ ॥  
  
॥ इति सनत्कुमारतन्त्रे पीठयजनं नाम तृतीयः पटलः ॥ ३ ॥  
  
अथ चतुर्थः पटलः  
  
  
ध्यात्वा विश्वमयं देवं नवीनजलदप्रभम् ।  
  
नवनीतं दक्षहस्ते दधानं पीतवाससम् ॥ १ ॥  
  
आवाह्य पूजयेन्मन्त्रे शङ्खस्थापनपूर्वकम् ।  
  
शङ्खमन्त्राम्बुभिः प्रोक्ष्य वामतो वह्निमण्डले ॥ २ ॥  
  
साधारं स्थापयेद् विद्वान् बिन्दुश्रुतसुधामयैः ।  
  
तोयैः सुगन्धिपुष्पाद्यैः पूजयेत् तं यथाविधि ॥ ३ ॥  
  
आधारं पावकं शङ्खं सूर्यं तोयं सुधाकरम् ।  
  
स्मरेद् वह्न्यर्कचन्द्राणां कलास्तास्ताष्वनुक्रमात् ॥ ४ ॥  
  
मूलमन्त्रं जपेत् स्पृष्ट्वा न्यसेत् तस्याऽङ्गमन्त्रवित् ।  
  
हृन्मन्त्रेणाऽभिसम्पूज्य हस्ताभ्यां छादयेत् पुनः ॥ ५ ॥  
  
जपेन्मन्त्रं यथाकालं देशिको देवताधिया ।  
  
अस्त्रमन्त्रेण संरक्ष्य कवचेनाऽवगुण्ठ्य च ॥ ६ ॥  
  
धेनुमुद्रां समापाद्य बोधयेत् तं स्वमुद्रया ।  
  
गङ्गे च यमुने चैव गोदावरि सरस्वति ॥ ७ ॥  
  
नर्मदे सिन्धु कावेरि जलेऽस्मिन् सन्निधिं कुरु ।  
  
तीर्थावाहनमन्त्रोऽयं प्रोक्तः सर्वसमृद्धिदः ॥ ८ ॥  
  
दक्षिणे प्रोक्षणीपात्रमादायाऽद्भिः प्रपूरितम् ।  
  
किञ्चिदर्घ्याम्बु सङ्गृह्य प्रोक्षण्यम्भसि योजयेत् ॥ ९ ॥  
  
अर्घ्यस्योत्तरतः कार्यं पाद्यार्घ्याचमनीयकम् ।  
  
आत्मानं यागवस्तूनि सर्वत्र प्रोक्षयेद् गुरुः ॥ १० ॥  
  
शङ्खस्थापनकं सम्यक् प्रोक्तं सर्वसमृद्धिदम् ।  
  
शिवादयश्च सम्पूज्याः केशवेष्वङ्गदेवताः ॥ ११ ॥  
  
आवाह्य प्राणमनुना प्राणस्थापनमाचरेत् ।  
  
पाशादित्र्यक्षरस्यान्ते हंसोऽमुष्य पदं पुनः ॥ १२ ॥  
  
क्रमात् प्राणा इह प्राणास्तथा जीव इह स्थितः ।  
  
अमुष्य सर्वेन्द्रियाणि भूयोऽमुष्यपदं वदेत् ॥ १३ ॥  
  
वाङ्मनोनयनश्रोत्रघ्राणप्राणाः पदान्यथ ।  
  
पश्चादिहागत्य मुखं चिरं तिष्ठन्तु ठद्वयम् ॥ १४ ॥  
  
अयं प्राणमनुः प्रोक्तः सर्वेषां प्राणदायकः ।  
  
स्वागतं कुशलप्रश्नं निगदेदग्रतो गुरुः ॥ १५ ॥  
  
पाद्यं पादाम्बुजे दद्याद् देवस्य हृदयात्मना ।  
  
एतच्छ्यामाकदूर्वाब्जविष्णुक्रान्ताभिरीरितम् ॥ १६ ॥  
  
स्वधामन्त्रेण वदने दद्यादाचमनीयकम् ।  
  
जाती - लवङ्ग - कक्कोलैस्तदुक्तं तन्त्रवेदिभिः ॥ १७ ॥  
  
अर्घ्यं दिशेत् ततो मूर्ध्नि शिरोमन्त्रेण देशिकः ।  
  
गन्ध - पुष्पाऽक्षत - यव - कुशाम्बु - तिल - सर्षपैः ॥ १८ ॥  
  
दूर्वाभिः सर्व - देवानामेतदर्घ्यमुदीरितम् ।  
  
स्वधात्मना ततः कुर्यान्मधुपर्कं समाहितः ॥ १९ ॥  
  
आज्यं दधिमधून्मिश्रमेतदुक्तं मनीषिभिः ।  
  
स्वधात्मना ततः कुर्यादद्भिराचमनीयकम् ॥ २० ॥  
  
गन्धाद्भिः कारयेत् स्नानं वाससी परिधापयेत् ।  
  
दद्याद् यज्ञोपवीतं च हाराद्याभरणैः सह ॥ २१ ॥  
  
अर्घ्येणाऽभ्युक्ष्य देवेशं गन्धाद्यैः पूजयेत् तदा ।  
  
गन्ध - चन्दन - कर्पूर - कालागुरुभिरीरितम् ॥ २२ ॥  
  
षोडशैरुपचारैश्च पूजयित्वा प्रत्यत्नतः ।  
  
आवृतीः पूजयेद् भक्त्या यथावदवधारय ॥ २३ ॥  
  
वासुदेवं देवकीं च नन्दं नन्दप्रियं तथा ।  
  
कमलां भारतीं चैव रतिं शान्तं च पत्रतः ॥ २४ ॥  
  
शङ्खं चक्रं गदां चैव पद्मङ्कौस्तुभमेव च ।  
  
श्रीवत्सं वत्सकं चैव वनमालां समर्चयेत् ॥ २५ ॥  
  
मूलैनैव खगाध्यक्षं पूजयेत् तदनन्तरम् ।  
  
स्वबीजेन ततो देवं गन्धपुष्पादिभिः क्रमात् ॥ २६ ॥  
  
यथासङ्ख्यं ततो मन्त्रं पद्माक्षेण जपेदथ ।  
  
समर्चयेत् ततो देवं हृदयादीननन्तरम् ॥ २७ ॥  
  
आत्मदेहमयं कृत्वा प्राणायामं समाचरेत् ।  
  
अथ देवस्य निर्माल्यैर्विष्वक्सेनं समर्चयेत् ॥ २८ ॥  
  
एवं क्रमेण कर्तव्या कृष्णपूजा समाहितैः ।  
  
पश्चाद् गोभ्यः समभ्यर्च्यग्रासं कुर्यात् सुशोभनम् ॥ २९ ॥  
  
केयूराङ्गदहारैश्च कुण्डलैः कटिसूत्रकैः ।  
  
नूपुरैर्वन्यपुष्पैश्च नानारत्नैर्विभूषितम् ॥ ३० ॥  
  
सचन्द्रग्रहनक्षत्रैर्निर्मलं गगनेचरम् ।  
  
अथ रत्नप्रभायुक्तं सर्वालङ्कारभूषितम् ॥ ३१ ॥  
  
सनकाद्यैः स्तूयमानं विमानस्थैर्नभोगतैः ।  
  
सर्वलक्षणसंयुक्तं प्रातः कृष्णं समर्चयेत् ॥ ३२ ॥  
  
तथा कल्पप्रभायुक्ते वन्ये काञ्चनमण्डपे ।  
  
रत्नपीठे समासीनं कामिनीशतमध्यगम् ॥ ३३ ॥  
  
चामराद्यैर्वीज्यमानं चन्दनाऽगुरुचर्चितम् ।  
  
ध्यायेन्मध्यन्दिनं कृष्णं सुन्दरं स्मरवर्धनम् ॥ ३४ ॥  
  
गोपालगणमध्यस्थं सुन्दरीशतमध्यगम् ।  
  
तत्सर्वं स्ववशं कृत्वा क्रीडयन्तं मुदान्वितम् ॥ ३५ ॥  
  
गन्धचन्दनमालाद्यैर्भूषितं नयनोत्सवम् ।  
  
यथा मध्ये तथारत्रौ चिन्तयेत् कञ्जलोचनम् ॥ ३६ ॥  
  
काञ्चने राजते पात्रे ताम्रके वाऽप्यभावतः ।  
  
भक्त्या कृष्णं समभ्यर्च्य नैवेद्यं च निवेदयेत् ॥ ३७ ॥  
  
प्रातर्दध्यौदनं दद्यात् पायसं च तथोत्तरम् ।  
  
तथा सशर्करं क्षीरं रात्रौ दद्यात् सुशोभनम् ॥ ३८ ॥  
  
एभिरेव विधानैश्च संसेव्यः परमेश्वरः ।  
  
धर्मार्थकाममोक्षांश्च लभते जपकृन्नरः ॥ ३९ ॥  
  
॥ इति सनत्कुमारतन्त्रे चतुर्थः पटलः ॥ ४ ॥  
  
अथ पञ्चमः पटलः  
  
  
अथ मन्त्रान्तरं वक्ष्ये यथावदवधारय ।  
  
मन्त्रदेहं प्रवक्ष्यामि त्रिषु लोकेषु दुर्लभम् ॥ १ ॥  
  
यस्य ग्रहणमात्रेण सर्वज्ञो जायते नरः ।  
  
अचलां च लभेत् लक्ष्मीं कवित्वं भवसम्मतम् ॥ २ ॥  
  
असाध्यं साधयेन्मन्त्री देवानामपि दुर्लभम् ।  
  
इदं मे हृदयं गुह्यं यत् प्रष्टव्यं महामुने ॥ ३ ॥  
  
अन्येषु साधिता मन्त्राः सर्वे च फलदायकाः ।  
  
गृहीतस्य फलं दाता मन्त्रोयद्यप्यसाधितः ॥ ४ ॥  
  
सन्तुष्टो हि गुरुर्यत्र तस्य तुष्टो जगत्पतिः ।  
  
मन्त्रं न्यस्य गुरोर्वाक्यं न कदाचिद् विकल्पयेत् ॥ ५ ॥  
  
गुरोर्देहं समाश्रित्य मन्त्रदेहोऽवतिष्ठते ।  
  
ततः सर्वेण भावेन गुरुं मन्त्रेण पूजयेत् ॥ ६ ॥  
  
गन्धमाल्यैर्धूपदीपैः सम्पूज्य गुरुमन्त्रतः ।  
  
ततो मन्त्रं च गृह्णीयात् वस्त्रेणाऽऽच्छाद्य मस्तकम् ॥ ७ ॥  
  
दक्षिणां गुरवे दद्यात् सुवर्णं धेनुमेव वा ।  
  
सर्वकर्म प्रकुर्वीत वित्तशाठ्यविवर्जितः ॥ ८ ॥  
  
अदक्षिणं कृतं कर्म वृथा विप्रेन्द्रनिश्चितम् ।  
  
नारदाय पुरा प्रोक्तं स्वयं विष्णुरतन्द्रितः ॥ ९ ॥  
  
स्वर्णं मे दक्षिणा देहि साक्षसूत्रकमण्डलुम् ।  
  
ततो मन्त्रं गृहाण त्वं यथाविधि महामुने ॥ १० ॥  
  
विधिहीनं कृतं कर्म सिद्धिं नैव प्रयच्छति ।  
  
भूमिभागे समे शुद्धे गोमयेनोपलेपिते ॥ ११ ॥  
  
तत्र शङ्खं प्रतिष्ठाप्य मातृकावपुषि न्यसेत् ।  
  
परं ब्रह्मादितः कृत्वा वर्णसङ्घं समुद्धरेत् ॥ १२ ॥  
  
सान्तं मथान्तं मां वह्निं वामत्रिकबिन्दुसंयुतम् ।  
  
त्रिभिरेकार्णवीभूतं स्वाहान्तं मन्त्रमुद्धरेत् ॥ १३ ॥  
  
ततो गुरुमुखाल्लब्ध्वा हृदये च निवेशयेत् ।  
  
अयुतं च जपं कृत्वा हविष्याशी जितेन्द्रियः ॥ १४ ॥  
  
दशांशं जुहुयादग्नौ मधुरत्रयसंयुतम् ।  
  
सहस्रं वाऽपि पुष्पाणां वैष्णवानां सुसंयतः ॥ १५ ॥  
  
माणिक्यसाधनार्थं च सहस्रमधिकं जपेत् ।  
  
दशांशं जुहुयात् तस्य जपस्य द्विगुणं स्मृतम् ॥ १६ ॥  
  
तस्य तत्त्वं निबोध त्वं वाह्यमानं महामुने ।  
  
शम्भोर्मूलाक्षरं ह्यस्य त्रिशक्तिश्चाप्यवस्थिता ॥ १७ ॥  
  
शिवोमन्तं तथा ब्रह्मा चेन्दुबिन्दुस्वरूपवान् ।  
  
एतत् ते कथितं वत्स हृदयं मन्त्रमुत्तमम् ॥ १८ ॥  
  
कस्यचिन्न हि वक्तव्यं त्रिषु लोकेषु दुर्लभम् ।  
  
एवं संसाधिते मन्त्रे साधितं भुवनत्रयम् ॥ १९ ॥  
  
कामं कृत्वा जपेन्मन्त्रं शुचिर्भूत्वा जितेन्द्रियः ।  
  
कर्मणा मनसा वाचा कुर्याद् यदभिवाञ्छितम् ॥ २० ॥  
  
तत् तस्य सिद्ध्यति क्षिप्रं यद्यपि स्यात् सुदुष्करम् ।  
  
विष्णुर्ब्रह्मा च रुद्रश्च दुर्गा च सर्वदेवताः ॥ २१ ॥  
  
अयं मन्त्रो महामन्त्रः सर्वेषां हृदये स्थितः ।  
  
मन्त्रमेनं समुच्चार्य लभते द्विगुणं फलम् ॥ २२ ॥  
  
पूजनं चास्य मन्त्रस्य यथाकार्यं तथा शृणु ।  
  
अङ्गन्यासकरन्यासौ मन्त्रस्याऽप्यक्षरेण तु ॥ २३ ॥  
  
कृत्वा चाऽष्टदलं पद्मं देवमावाह्य यत्नतः ।  
  
स्थण्डिले वा जले वाऽपि गोपालं पूजयेत् तदा ॥ २४ ॥  
  
ध्यानं चैव प्रवक्ष्यामि गोपालस्य जगद्गुरोः ।  
  
जटिलं द्विभुजं नग्नं नीलोत्पलदलप्रभम् ॥ २५ ॥  
  
बालं षण्मासदेशीयं देवं जानुचलं हरिम् ।  
  
दाम्ना चैवोदरे बद्धं वृक्षावुदूखलेन च ॥ २६ ॥  
  
लीलया कर्षमाणं च तिर्यक्कृतमुदूखलम् ।  
  
यमलार्जुनयोर्मध्ये द्रुतमागत्य लीलया ॥ २७ ॥  
  
मन्त्रेणाऽनेन चोत्पाट्य वृक्षौ द्वौ योजनायतौ ।  
  
दाम्नि वासुकिमारोप्य मन्त्रेणाऽनेन यन्त्रितम् ॥ २८ ॥  
  
उदूखले द्रुतं लग्नं नागराजेन वेष्टितम् ।  
  
समाकृष्य समुत्पाट्य हसन्तं यमलार्जुनौ ॥ २९ ॥  
  
हाहाकारपरैः सर्वैर्गोपगोपीजनैर्वृतम् ।  
  
यशोदया कृतं क्रोडे क्रन्दन्त्याऽऽगत्य सत्वरम् ॥ ३० ॥  
  
सर्वतो जगतो रूपं गोपवेशतिरोहितम् ।  
  
एवं सञ्चिन्त्य गोपालं मायामयमनामयम् ॥ ३१ ॥  
  
पाद्यादिभिः समभ्यर्च्य जपकर्म समापयेत् ।  
  
एभिरेवाऽथवा पूजा कर्तव्या सुरवैरिणः ॥  
  
धूपं दीपं च नैवेद्यं ताम्बूलादिकमर्पयेत् ॥ ३२ ॥  
  
  
॥ इति सनत्कुमारीये पञ्चमः पटलः ॥ ५ ॥  
  
अथ षष्ठः पटलः  
  
  
कृष्णाय पदमाभाष्य गोविन्दाय ततः परम् ।  
  
गोपीजनपदस्याऽन्ते वल्लभाय द्विठावधिः ॥ १ ॥  
  
कामबीजादिराख्यातो मनुरष्टादशाक्षरः ।  
  
अष्टादशार्णसंयुक्त उक्तो मन्त्रो यथाविधि ॥ २ ॥  
  
शक्तिश्रीपूर्वकोऽष्टादशार्णो विंशतिवर्णकः ।  
  
स्मरः कृष्णाय ठद्वन्द्वं षड्वर्णो मनुरीरितः ॥ ३ ॥  
  
प्रणवं हृदयं कृष्णं डेऽन्तमुक्त्वा ततः परम् ।  
  
तादृशं देवकीपुत्रं हुꣳफट् - स्वाहासमन्वितम् ॥ ४ ॥  
  
षोडशाक्षरमन्त्रोऽयं गोविन्दस्य समीरितः ।  
  
श्रीमन्मुकुन्दचरणं यदेति शरणं ततः ॥ ५ ॥  
  
अहं प्रसन्न इत्युक्तो मौकुन्दोऽष्टादशाक्षरः ।  
  
पञ्चान्तको धरासंस्थो मनुर्बिन्दुविभूषितः ॥ ६ ॥  
  
पिण्डबीजमिदं प्रोक्तं सर्वसिद्धिप्रदायकम् ।  
  
पिण्डं रतिपतेर्बीजं नमो भगवते ततः ॥ ७ ॥  
  
नन्दपुत्राय बालादिवपुषे श्यामलाय च ।  
  
गोपीजनपदस्यान्ते वल्लभाय द्विठावधिः ॥ ८ ॥  
  
अनुष्टुब् मन्त्र आख्यातो गोपालस्य जगत्पतेः ।  
  
गोपालायाऽग्निजायान्तः षडक्षर उदाहृतः ॥ ९ ॥  
  
कृष्णगोविन्दकौ डेन्तौ सप्तवर्णो मनुर्मतः ।  
  
श्रीशक्तिमाराः कृष्णाय मारः सप्ताक्षरः परः ॥ १० ॥  
  
क्लीं ग्लौं श्रीं श्यामलाङ्गाय नतिः स्याद् दशवर्णकः ।  
  
चक्री वामनसर्गौ च मनुरेकाक्षरः स्मृतः ॥ ११ ॥  
  
काममिन्द्रश्च माया च लवलाञ्छितमस्तकः ।  
  
एकवर्णो मनुः प्रोक्तः काममन्त्रः पुरोदितः ॥ १२ ॥  
  
एतत् सर्वं हृषीकेशं चतुर्थ्यन्तं नमःपदम् ।  
  
अष्टवर्णो मनुः प्रोक्तः सर्वेषां हृदयस्थितः ॥ १३ ॥  
  
वाग्भवं कामबीजं च कृष्णाय सुरसुन्दरी ।  
  
गोविन्दं ङेयुतं चैव रमाबीजमनन्तरम् ॥ १४ ॥  
  
दशाक्षरं ततः पश्चात् स्वबीजं तदनन्तरम् ।  
  
द्वाविंशत्यक्षरो मन्त्रः सर्वसिद्धिप्रदायकः ॥ १५ ॥  
  
कामं मायां च लक्ष्मीं च दशार्णं च ततः परम् ।  
  
त्रयोदशार्णमन्त्रोऽयं प्रोक्तः सर्वसमृद्धिदः ॥ १६ ॥  
  
कामं लक्ष्मीं च मायां च जयकृष्णपदद्वयम् ।  
  
मायां लक्ष्मीं तथा कामं जयं देहि पदद्वयम् ॥ १७ ॥  
  
चतुर्विंशत्यक्षरात्मा स्वाहान्तो मनुरीरितः ।  
  
कामं पिण्डं तथा लक्ष्मीं गोपालाय ततः परम् ॥ १८ ॥  
  
लक्ष्मीं पिण्डं तथा कामं गोविन्दाय पदं तथा ।  
  
कामपिण्डं तथा लक्ष्मीं स्वाहान्तः प्रणवादिकः ॥ १९ ॥  
  
॥ इति सनत्कुमारीये षष्ठः पटलः ॥ ६ ॥  
  
अथ सप्तमः पटलः  
  
  
क्रमात् पूजाविधिं वक्ष्ये यथावदवधारय ।  
  
नारदोऽस्य ऋषिः प्रोक्तो गायत्रीच्छन्द ईरितम् ॥ १ ॥  
  
देवता कथितः कृष्णः सर्वकामफलप्रदः ।  
  
चतुष्करणवेदाद्धि नेत्रयुग्माक्षरैः क्रमात् ॥ २ ॥  
  
पञ्चाङ्गानि मनोः कुर्यात् मन्त्रविन्नेत्रवर्जितम् ।  
  
अन्येषामपि मन्त्राणाम् ऋष्याद्याः पूर्वदेवताः ॥ ३ ॥  
  
अङ्गानि कामबीजेन सनेत्रं दीर्घयुक्तकैः ।  
  
दशाक्षरे विराट् छन्द आचक्राद्यैश्च पञ्चकम् ॥ ४ ॥  
  
पूर्वप्रोक्तानि कर्माणि न्यासादीनि विधानतः ।  
  
कुर्याच्छुद्धमतिर्धीमान् ध्यानमेवं जगत्पतेः ॥ ५ ॥  
  
स्मरेद् वृन्दावने रम्ये मोहयन्तमनारतम् ।  
  
गोविन्दं पुण्डरीकाक्षं गोपकन्याः सहस्रशः ॥ ६ ॥  
  
आत्मनो वदनाम्भोजे प्रेरिताक्षिमधुव्रताः ।  
  
पिडिताः कामबाणेन चिरमाश्लेषणोत्सुकाः ॥ ७ ॥  
  
मुक्ताहारलसत्पीनतुङ्गस्तनभरानताः ।  
  
स्रस्तधम्मिल्लवसना मदस्खलितभूषणा ॥ ८ ॥  
  
दन्तपङ्क्तिप्रभोद्भासिस्पन्दमालाधराञ्चिताः ।  
  
विलोकयन्तीर्विविधैर्विभ्रमैर्भावगर्वितैः ॥ ९ ॥  
  
फुल्लेन्दीवरकान्तिमिन्दुवदनं बर्हावतंसप्रियं  
	श्रीवत्साङ्कमुदारकौस्तुभधरं पीताम्बरं सुन्दरम् ।  
गोपीनां नयनोत्पलार्चिततनुं गोगोपसङ्घावृतं  
	गोविन्दं कलवेणुनादनपरं दिव्याङ्गभूषं भजे ॥ १० ॥  
  
एवं ध्यात्वा जपेल्लक्षं पञ्च चाऽष्टादशाक्षरम् ।  
  
अन्येषां लक्षमेकं च दशलक्षं दशार्णकम् ॥ ११ ॥  
  
पूर्वसेवां पुरा कुर्यात् पूर्वोक्तविधिना स्मृतः ।  
  
बालगोपालमन्त्राणां ध्यानं शृणु यथाविधि ॥ १२ ॥  
  
नवीननीरदश्यामं पक्वबिम्बाधरं विभुम् ।  
  
नवनीतं पायसं च धारयन्तं करद्वये ॥ १३ ॥  
  
होमश्चैव तथा कार्यो जपस्यैव दशांशतः ।  
  
सर्पिषा नवनीतेन दध्ना वा पायसेन वा ॥ १४ ॥  
  
मल्लिका - मालती - पुष्पैः शुक्लपद्मेन चैव हि ।  
  
तर्पणं तद्दशांशेन विशुद्धेन जलेन वा ॥ १५ ॥  
  
गन्धपुष्पाक्षतैर्युक्तमभिषेकं च मस्तके ।  
  
ब्राह्मणान् भोजयेच्चैव दशांशक्रमयोगतः ॥ १६ ॥  
  
यद् यदङ्गं भवेद् भङ्गं तत्सङ्ख्याद्विगुणो जपः ।  
  
होमाशक्तौ जपः प्रोक्तो होमसङ्ख्याचतुर्गुणः ॥ १७ ॥  
  
विप्राणां क्षत्रियाणां च रससङ्ख्यागुणः स्मृतः ।  
  
वैश्यानां वसुसङ्ख्याकमेषां स्त्रीणामयं विधिः ॥ १८ ॥  
  
यं वर्णमाश्रितः शूद्रः स च तस्य विधिं चरेत् ।  
  
वैश्याश्रितस्य शूद्रस्य दशसङ्ख्यागुणः स्मृतः ॥ १९ ॥  
  
होमार्थोऽयं विधिः प्रोक्तस्तर्पणेऽपि निबोधत ।  
  
तर्पणे द्विगुणं प्रोक्तं शक्तौ च सर्वसाधनम् ॥ २० ॥  
  
॥ इति सनत्कुमारीये जपहोमादिनिर्णयः सप्तमः पटलः ॥ ७ ॥  
  
अथाष्टमः पटलः  
  
  
अथ प्रयोगान् वक्ष्यामि यथावदवधारय ।  
  
लक्ष्मीप्रसूनैर्जुहुयात् श्रियमिच्छन्ननिन्दिताम् ॥ १ ॥  
  
साज्येनाऽन्नेन जुहुयाद् आज्यान्नस्य समृद्धये ।  
  
आरण्यैः कुसुमैर्विप्रान् जातिभिः पृथिवीपतीन् ॥ २ ॥  
  
चम्पकैश्च सितोपेतैर्वैश्यांश्च कमलैः शुभैः ।  
  
शूद्रांश्च वशयेन्मन्त्री त्रिमध्वक्तैर्यथाक्रमात् ॥ ३ ॥  
  
एवं हुत्वा द्विजश्रेष्ठः सर्वान् कामानवाप्नुयात् ।  
  
ततो भक्त्या श्यामलाङ्गं प्रसन्नं गोकुलश्रियम् ॥ ४ ॥  
  
शिशुवेषधरं देवं किङ्किणीदाममण्डितम् ।  
  
स्मृत्वा तं तर्पयेन्मन्त्री दुग्धबुद्ध्या शुभैर्जलैः ॥ ५ ॥  
  
धनधान्यांशुकादीनि प्रीतस्तस्मै ददाति सः ।  
  
मालती कुसुमैर्देवमर्चयित्वा यथाविधि ॥ ६ ॥  
  
आयुरारोग्यमैश्वर्यं मनोऽभीष्टानि विन्दति ।  
  
काशप्रसूनैर्जुहुयादष्टोत्तरसहस्रकम् ॥ ७ ॥  
  
नाममात्रेण वशगास्तस्य स्युः सकला नृपाः ।  
  
हुत्वा बिल्वफलैः पक्वैः श्रियमाप्नोत्थनिन्दिताम् ॥ ८ ॥  
  
प्रफुल्लैररुणाम्भोजैस्तामेव लभते पुनः ।  
  
हुत्वा ज्योतिष्मतीतैलं सहस्रं बहुसङ्ख्यया ॥ ९ ॥  
  
सुभगो जायते सम्यक् सर्वेषां नाऽत्र संशयः ।  
  
विधानेनाऽमुना मन्त्री महारोगात् प्रमुच्यते ॥ १० ॥  
  
अश्वत्थसमिधैर्होमः पराहृतधनावहः ।  
  
आज्याक्तदूर्वाहोमेन मुच्यते महतो भयात् ॥ ११ ॥  
  
यस्य नामयुतं पुण्यं जपेदयुतसङ्ख्यया ।  
  
स भवेद् दासवत् तस्य नात्र कार्या विचारणा ॥ १२ ॥  
  
बहुनाऽत्र किमुक्तेन मनुना साधकोत्तमः ।  
  
साधयेदखिलान् कामान् साक्षाद् विष्णुरिवाऽपरः ॥ १३ ॥  
  
अपुत्रो द्वादशीं प्राप्य पूजयित्वा जगद्गुरुम् ।  
  
देवकीसुत गोविन्द वासुदेव जगत्पते ॥ १४ ॥  
  
देहि मे तनयं देव त्वामहं शरणं गतः ।  
  
इति स्तुत्वा विधानेन पूजयेदावृतिगणान् ॥ १५ ॥  
  
आदावङ्गावृतीः पूज्या दामादि तदनन्तरम् ।  
  
दिक्षु दामसुदामौ च वसुदामश्च किङ्किणी ॥ १६ ॥  
  
रुक्मिण्याद्यष्टमहिषीर्दलेषु पूजयेत् ततः ।  
  
दक्षिणकरधृतकमलारसपूरितमुद्रि तान्यकराः ॥ १७ ॥  
  
रुक्मिण्याख्या तथा सत्या नागजित्या सुनन्दा च ।  
  
मित्तविन्धा सुलक्षणा ऋक्षजा सुशीला तथा ॥ १८ ॥  
  
ततो यजेद् दलाग्रेषु वसुदेवं च देवकीम् ।  
  
नन्दगोपं यशोदां च बलभद्रं सुभद्रिकाम् ॥ १९ ॥  
  
गोपा गोप्यश्च सम्पूज्याश्चित्रमाल्यानुलेपनाः ।  
  
यथाविधि इमाः पूज्या ब्रह्माद्यास्तदनन्तरम् ॥ २० ॥  
  
इन्द्राद्याः पूजनीयाश्च वज्राद्यास्तदनन्तरम् ।  
  
ब्राह्मी माहेश्वरी चैव कौमारी वैष्णवीति च ॥ २१ ॥  
  
वराही च तथेन्द्राणी चामुण्डा सप्तमी तथा ।  
  
अष्टमी स्यान्महालक्ष्मीः प्रोक्ताः स्युर्विश्वमातरः ॥ २२ ॥  
  
इन्द्रादीन् पूजयेद् बाह्ये जातिहेतिसशक्तिकान् ।  
  
वज्रं शक्तिं च दण्डं च खड्गं पाशं तथाऽङ्कुशम् ॥ २३ ॥  
  
गदां शूलं च चक्रं च पद्मं तत्रैव पूजयेत् ।  
  
नैवेद्यं विधिवद् दत्वा देवं ध्यात्वा जपेत् सुधीः ॥ २४ ॥  
  
स्तुत्वा प्रणम्य शिरसा जलेनाऽऽत्मानमर्पयेत् ।  
  
इतः पूर्वं पदं दत्त्वा प्राणबुद्धिपदं ततः ॥ २५ ॥  
  
देहधर्माधिकारतो जाग्रत्स्वप्नपदान्यथ ।  
  
सुषुप्त्यवस्थासु मनसा वाचा कर्मणा तथा ॥ २६ ॥  
  
हस्ताभ्यां च यथा पद्भ्यामुदरेण पदं तथा ।  
  
शिश्ना च यत् स्मृतं चैव यदुक्तं यत् कृतं तथा ॥ २७ ॥  
  
तत् सर्वं ब्रह्मार्पणमतो भवतु वह्निसुन्दरी ।  
  
मां मदीयं च सकलं हरये सम्यक् समर्पयेत् ॥ २८ ॥  
  
ॐ तत्सदिति च प्रोक्तो मन्त्रः स्वात्मसमर्पणे ।  
  
प्रत्यहं पूजयेद् देवं षोडशैरुपचारकैः ॥ २९ ॥  
  
तदशक्तौ तु पूजा स्याद् देशोपचारिकी तथा ।  
  
तदशक्तौ पञ्चभिस्तु पूजा स्यादुपचारकैः ॥ ३० ॥  
  
आसनं स्वागतं चैव पाद्यादिपञ्चकं तथा ।  
  
स्नानं वासो भूषणं च गन्धपुष्पं च धूपकम् ॥ ३१ ॥  
  
प्रदीपं चैव नैवेद्यं पुष्पाञ्जलिरतः परम् ।  
  
गन्धादयो नैवेद्यान्ता पूजा पञ्चोपचारिका ॥ ३२ ॥  
  
अर्घ्याद्याः पञ्च पञ्चैव गन्धाद्या इति भेदतः ।  
  
नमस्कृत्य षडङ्गं च पञ्चाङ्गं च विधानतः ॥ ३३ ॥  
  
देवं विसृज्य हृदये विष्वक्सेनं समर्चयेत् ।  
  
दण्डवत् प्रणिपत्याऽथ गण्डाभ्यां चिबुकेन च ॥ ३४ ॥  
  
नासया च कपालेन मनसा वचसा तथा ।  
  
साष्टाङ्गकः प्रणामः स्यात् हरेः प्रीतिप्रदायकः ॥ ३५ ॥  
  
एतत् सर्वं मयाऽऽख्यातं क्रमेण व्युत्क्रमेण च ।  
  
कथितं यन्न कथितं तत् सर्वं क्रमतः शृणु ॥ ३६ ॥  
  
प्रातः कृत्यमनुप्रदाय विनतिः स्नानं स्वसन्ध्यात्मकं  
सङ्कल्पान्तकभूतशूधिसकलामालामयं न्यासनम् ।  
अन्तर्यागविधिर्बहिर्यजनकं शङ्खादिसंस्थापनं  
पिठस्याऽर्चनमङ्गदेवयजनं प्राणप्रतिष्ठा ततः ॥ ३७ ॥  
  
आह्वानं निजमुद्रिकाविरचनं ध्यानं प्रभोः पूजनं  
वृत्याऽऽराधनधूपदीपवरनैवेद्यं जपो गुह्यतः ।  
जापस्याऽर्पणवायुधारणमतः स्वात्मार्पणं संस्तुति-  
र्लभ्यन्ते च विसर्जनं मुररिपोः पूजाक्रमः कीर्तितः ॥ ३८ ॥  
  
सूत्रं चैतत् प्रकथितमनेनाऽऽराधयेदच्युतम् ।  
  
इति नारायणेनैव सूत्रं प्रकथितं पुरा ॥ ३९ ॥  
  
ब्रह्मणे ब्रह्मणा पूर्वं मयि स्नेहात् प्रकाशितम् ।  
  
पुलस्त्यविधिनाऽनेन मया कृष्ण उपासितः ॥ ४० ॥  
  
॥ इति सनत्कुमारीये पूजाविधानं नामाऽष्टमः पटलः ॥ ८ ॥  
  
अथ नवमः पटलः  
  
  
पुलस्त्य उवाच  
  
  
भगवन् सर्वधर्मज्ञ कवचं यत् प्रकाशितम् ।  
  
त्रैलोक्यमङ्गलं नाम कृपया कथय प्रभो ॥ १ ॥  
  
  
सनत्कुमार उवाच  
  
  
शृणु वक्ष्यामि विप्रेन्द्र कवचं परमाद्भुतम् ।  
  
नारायणेन कथितं कृपया ब्रह्मणे पुरा ॥ २ ॥  
  
ब्रह्मणा कथितं मह्यं परं स्नेहाद् वदामि ते ।  
  
अतिगुह्यतरं तत्त्वं ब्रह्ममन्त्रौघविग्रहम् ॥ ३ ॥  
  
यद् धृत्वा पठनाद् ब्रह्मा सृष्टिं वितनुते ध्रुवम् ।  
  
यद् धृत्वा पठनात् पाति महालक्ष्मीर्जगत्त्रयम् ॥ ४ ॥  
  
पठनाद् धारणात् शम्भुः संहर्ता सर्वतत्त्ववित् ।  
  
त्रैलोक्यजननी दुर्गा महिषादिमहासुरान् ॥ ५ ॥  
  
नरदृप्तान् जघानैव पठनाद् धारणाद् यतः ।  
  
एवमिन्द्रादयः सर्वे सर्वैश्वर्यमवाप्नुयुः ॥ ६ ॥  
  
शिष्याय विष्णुभक्ताय साधकाय प्रकाशयेत् ।  
  
शठाय परशिष्याय दत्त्वा मृत्युमवाप्नुयात् ॥ ७ ॥  
  
त्रैलोक्यमङ्गलस्याऽस्य कवचस्य प्रजापतिः ।  
  
ऋषिः च्छन्दश्च गायत्री देवो नारायणः स्वयम् ॥ ८ ॥  
  
धर्मार्थकाममोक्षेषु विनियोगः प्रकीर्तितः ।  
  
प्रणवो मे शिरः पातु नमो नारायणाय च ॥ ९ ॥  
  
भालं पायान्नेत्रयुग्ममष्टार्णो भुक्तिमुक्तिदः ।  
  
क्लीं पायात् श्रौत्रयुग्मं चैकाक्षरः सर्वमोहनः ॥ १० ॥  
  
क्लीं कृष्णाय सदा घ्राणं गोविन्दायेति जिह्निकाम् ।  
  
गोपीजनपदं वल्लभायं स्वाहाङनं मम ॥ ११ ॥  
  
अष्टादशाक्षरो मन्त्रं कण्ठं पातु दशाक्षरः ।  
  
गोपीजनपदं वल्लभाय स्वाहा भुजद्वयम् ॥ १२ ॥  
  
क्लीं ग्लीं क्लीं श्यामलाङ्गाय नमः स्कन्धौ दशाक्षरः ।  
  
क्लीं कृष्ण क्लीं करौ पायात् क्लीं कृष्णाय चाङ्गजोऽवतु ॥ १३ ॥  
  
हृदयं श्रीं क्लीं भुवनेशीं क्लीं कृष्णाय क्लीं स्तनौ मम ।  
  
गोपालायाऽग्निजायान्तं कुक्षियुग्मं सदाऽवतु ॥ १४ ॥  
  
क्लीं कृष्णाय सदा पातु पार्श्वयुग्मं मनूत्तमः ।  
  
कृष्णगोविन्दकौ पातु स्मराद्यौ ङेयुतौ मनुः ॥ १५ ॥  
  
अष्टाक्षरः पातु नाभि कृष्णेति द्व्यक्षरोऽवतु ।  
  
पृष्ठं क्लीं कृष्ण कङ्कालं क्लीं कृष्णाय द्विठान्तकः ॥ १६ ॥  
  
सक्थिनी सततं पातु श्रीं ह्रीं क्लीं कृष्ण ठद्वयम् ।  
  
ऊरू सप्ताक्षरः पातु त्रयोदशाक्षरोऽवतु ॥ १७ ॥  
  
श्रीं ह्रीं क्लीं पदतो गोपीजनवल्लभदं ततः ।  
  
भायस्वाहेति पायुं वै क्लीं ह्रीं श्रीं दशवर्णकः ॥ १८ ॥  
  
जानुनी च सदा पातु ह्रीं श्रीं क्लीं सदशाक्षरः ।  
  
त्रयोदशाक्षरः पातु जङ्घे चक्रायुधः स्वयम् ॥ १९ ॥  
  
अष्टादशाक्षरो ह्रीं श्रीं पूर्वको विंशवर्णकः ।  
  
सर्वाङ्गं मे सदा पातु द्वारकानायको बली ॥ २० ॥  
  
नमो भगवते पश्चाद् वासुदेवाय तत्परम् ।  
  
ताराद्या द्वादशार्णोऽयं प्राच्यां मां सर्वदाऽवतु ॥ २१ ॥  
  
श्रीं ह्रीं क्लीं दशवर्णं तु क्लीं ह्रीं श्रीं षोडशाक्षरः ।  
  
गदाद्युदायुधो विष्णुर्मामग्नेर्दिशि रक्षतु ॥ २२ ॥  
  
ह्रीं श्रीं दशाक्षरो मन्त्रो दक्षिणे मां सदाऽवतु ।  
  
तारो नमो भगवते रुक्मिणीवल्लभाय च ॥ २३ ॥  
  
स्वाहेति षोडशार्णोऽयं नैर्-ऋत्यां दिशि रक्षतु ।  
  
क्लीं हृषीके पदंशाय नमो मां वारुणेऽवतु ॥ २४ ॥  
  
अष्टादशार्णः कामान्तो वायव्ये मां सदाऽवतु ।  
  
श्रीं मायाकामकृष्णाय गोविन्दाय द्विठो मनुः ॥ २५ ॥  
  
द्वादशाक्षरके विष्णुरुत्तरे मां सदाऽवतु ।  
  
वाग्भवं कामकृष्णाय ह्रीं गोविन्दाय ततः परम् ॥ २६ ॥  
  
श्रीं गोपीजनवल्लभान्ते भायस्वाहेति सौस्ततः ।  
  
द्वाविंशत्यक्षरो मन्त्रो मामैशान्यां सदाऽवतु ॥ २७ ॥  
  
काली यस्य फणामध्ये दिव्यं नृत्यं करोति यः ।  
  
नमामि देवकीपुत्रं नृत्यराजानमच्युतम् ॥ २८ ॥  
  
द्वाविंशत्यक्षरो मन्त्रोऽप्यधो मां सर्वतोऽवतु ।  
  
कामदेवाय विद्महे पुष्पबाणाय धीमहि ॥ २९ ॥  
  
तन्नोऽनङ्गः प्रचोदयादेष मां पातु चोर्द्ध्वतः ।  
  
इति ते कथितं विप्र ब्रह्ममन्त्रौघविग्रहम् ॥ ३० ॥  
  
त्रैलोक्यमङ्गलं नाम कवचं ब्रह्मरूपकम् ।  
  
ब्रह्नेशप्रमुखाऽधीशनारायणमुखाऽच्युतम् ॥ ३१ ॥  
  
तव स्नेहान्मयाख्यातं प्रवक्तव्यं न कस्य चित् ।  
  
गुरुं प्रणम्य विधिवत् कवचं प्रपठेत् ततः ॥ ३२ ॥  
  
सकृद् द्वित्रिर्यथाज्ञानं सोऽपि सर्वतपोमयः ।  
  
मन्त्रेषु सकलेष्वेव देशिको नाऽत्र संशयः ॥ ३३ ॥  
  
शतमष्टोत्तरं चास्य पुरश्चर्यांविधिः स्मृतः ।  
  
हवनादीन् दशांशेन कृत्वा तत् साधयेद् ध्रुवम् ॥ ३४ ॥  
  
यदि स्यात् सिद्धकवचो विष्णुरेव भवेत् स्वयम् ।  
  
मन्त्रसिद्धिर्भवेत् तस्य पुरश्चर्याविधानतः ॥ ३५ ॥  
  
स्पर्धामुद्धूय सततं लक्ष्मीर्वाणी वसेत् सदा ।  
  
पुष्पाञ्जल्यष्टकं दत्त्वा मूलेनैव पठेत् सकृत् ॥ ३६ ॥  
  
दशवर्षसहस्राणां पूजायाः फलमाप्नुयात् ।  
  
भूर्जे विलिख्य गुलिकां स्वर्णस्थां धारयेद् यदि ॥ ३७ ॥  
  
कण्ठे वा दक्षिणे बाहौ सोऽपि विष्णुर्न संशयः ।  
  
अश्वमेधसहस्राणि वाजपेयशतानि च ॥ ३८ ॥  
  
महादानानि यान्येव प्रादक्षिण्यं भुवस्तथा ।  
  
कलां नार्हन्ति तान्येव सकृदुच्चारणात् ततः ॥ ३९ ॥  
  
कवचस्य प्रसादेन जीवन्मुक्तो भवेन्नरः ।  
  
त्रैलोक्यं क्षोभयत्येव त्रैलोक्यविजयी भवेत् ॥ ४० ॥  
  
इदं कवचमज्ञात्वा भजेद् यः पुरुषोत्तमम् ।  
  
शतलक्षप्रजप्तोऽपि न मन्त्रः सिद्धिदायकः ॥ ४१ ॥  
  
इति सनत्कुमारीये त्रैलोक्यमङ्गल नाम नवमः पटलः ॥ ९ ॥  
  
अथ दशमः पटलः  
  
  
पुलस्त्य उवाच  
  
  
करमालान्तरे माला जपमाला च कथ्यताम् ।  
  
  
सनत्कुमार उवाच  
  
  
शृणु वक्ष्यामि विप्रेन्द्र माला पृष्टा त्वया हि या ॥ १ ॥  
  
अनामामध्यमारभ्य कनिष्ठादित एव च ।  
  
तर्जनीमूलपर्यन्तं दशपर्वसु सञ्जपेत् ॥ २ ॥  
  
तर्जनी मध्यमा चेति कनिष्ठा चापि ताः क्रमात् ।  
  
तिस्रोऽङ्गुल्यस्त्रिपर्वाः स्युर्मध्यमा चैकपर्विका ॥ ३ ॥  
  
पूर्वद्वयं मध्यमाया मेरुत्वेनोपकल्पयेत् ।  
  
क्रमोत्क्रमगतैर्माला मातृकार्णैः सबिन्दुकैः ॥ ४ ॥  
  
क्षमेककैः साष्टवर्गैरन्तर्यजनकर्मणि ।  
  
आदिकचटतपयशला इत्येवं चाष्टवर्गाः ॥ ५ ॥  
  
पद्मबीजादिभिर्माला बहिर्यागे शृणुष्व ताः ।  
  
रुद्राक्ष - शङ्ख - पद्माक्ष - पुत्र - जीवक - मौक्तिकैः ॥ ६ ॥  
  
स्फाटिकैर्मणिरत्नैश्च सौवर्णैर्विद्रुमैस्तथा ।  
  
कुशपत्रैर्द्वादश स्युर्गृहस्थस्याऽक्षमालिका ॥ ७ ॥  
  
अङ्गुलीगणनादेकं रेखायाऽष्टगुणं भवेत् ।  
  
पुत्रजीवैर्दशगुणं शतशङ्खैः सहस्रकम् ॥ ८ ॥  
  
प्रवालैर्मणिरत्नैश्च दशसाहस्रकं स्मृतम् ।  
  
तदेव स्फटिकं प्रोक्तं मौक्तिकैर्लक्षमुच्यते ॥ ९ ॥  
  
कुशग्रन्थ्या कोटिशतं रुद्राक्षं स्यादनन्तकम् ।  
  
तुलसीकाष्ठघटितैर्मालाभिर्जपमालिका ॥ १० ॥  
  
सर्वकर्माणि सर्वेषामीप्सितार्थफलप्रदा ।  
  
अष्टोत्तरशतैर्माला पञ्चाशत्तूत्तराधिकैः ॥ ११ ॥  
  
सप्तविंशतिभिः कार्या सर्वसाधारणे जपे ।  
  
मोक्षार्थी पञ्चविंशत्या धनार्थी र्त्रिशता जपेत् ॥ १२ ॥  
  
पुष्ट्यर्थी पञ्चविंशत्या पञ्चदश्याभिचारके ।  
  
मालासङ्ग्रथनं वक्ष्ये यदुक्तं ब्रह्मणा पुरा ॥ १३ ॥  
  
गोपुच्छसदृशी माला यद्वा सर्पाकृतिर्भवेत् ।  
  
मुखं मुखेन संयोज्य पुच्छं पुच्छेन योजयेत् ॥ १४ ॥  
  
सूत्रं विप्रेन्द्र कन्याभिः स्त्रीभिर्वाऽपि विनिर्मितम् ।  
  
त्रिगुणं त्रिगुणीकृत्य तदेव त्रिगुणं तथा ॥ १५ ॥  
  
शुक्लं रक्तं तथा कृष्णं पट्टसूत्रमथापि वा ।  
  
शान्तिवश्याभिचारेषु तथैव मारणेऽपि च ॥ १६ ॥  
  
शुक्लं रक्तं तथा पीतं कृष्णं वर्णेषु च क्रमात् ।  
  
सर्वेषामेव वर्णानां रक्तं सर्वेप्सितप्रदम् ॥ १७ ॥  
  
आश्रमेषु तथाऽप्येवं रक्तं सर्वेषु सिद्धिदम् ।  
  
फलोपचारतः कृष्णमिष्ट्वा तन्त्रानुसारतः ॥ १८ ॥  
  
एकैकं मातृकार्णं तु शतारं प्रजपेत् सुधीः ।  
  
मणिमादाय सूत्रेषु ग्रथनं मध्यमाग्रतः ॥ १९ ॥  
  
मध्यग्रन्थिं विधायेत्थं मेरुं च ग्रन्थियन्त्रितम् ।  
  
ग्रथयित्वा पुरो मालां ततः संस्कारमारभेत् ॥ २० ॥  
  
क्षालयेत् पञ्चगव्यैस्तु सद्योजातेन सज्जलैः ।  
  
चन्दनागरुगन्धाद्यैर्वामदेवेन घर्षयेत् ॥ २१ ॥  
  
धूपयेत् तामघोरेण प्रीणयेत् पुरुषेण तु ।  
  
मन्त्रयेत् पञ्चमेनैव प्रत्येकं तु सकृत् स्कृत् ॥ २२ ॥  
  
मेरुं सकृन्मन्त्रयेच्च मनसा च शतं शतम् ।  
  
येन प्रतिष्ठिता माला तयैव तु मनुं जपेत् ॥ २३ ॥  
  
अन्यमन्त्रं जपेद् विद्वान् न कार्या कार्हिचिद् बुधैः ।  
  
सद्योजातं प्रपद्यामि सद्योजाताय वै नमः ॥ २४ ॥  
  
भवे भवेऽनादिभवे भजस्व मां भवोद्भवम् ।  
  
ङेन्तान्तप्रणावाद्येन नमोऽन्तेन क्रमाज्जपेत् ॥ २५ ॥  
  
वामदेवाय नमो ज्येष्ठाय नमः रुद्राय नमः ।  
  
कालाय नमः कलविकरणाय नमो बलप्रमथनाय ॥ २६ ॥  
  
अघोरेभ्योऽथ घोरेभ्यो घोरघोरतरेभ्यश्च ।  
  
सर्वतः सर्वेभ्यो नमस्ते रुद्ररुपेभ्यः ॥ २७ ॥  
  
तत्पुरुषाय विद्महे महादेवाय धीमहि  
		  
	तन्नो रुद्रः प्रचोदयात् ॥ २८ ॥  
  
इशानः सर्वविद्यानामीश्वरः सर्वभूतानां  
  
ब्रह्माधिपतिर्ब्रह्मणोऽधिपतिर्ब्रह्मणि मे शिवोऽस्तु सदाशिवोऽम् ॥   
२९ ॥  
  
प्रणवाद्यो महामन्त्रः सदाशिवमिति क्रमात् ।  
  
संस्कृत्यैवं बुधो मालां तत्प्राणांस्तत्र योजयेत् ॥ ३० ॥  
  
मूलमन्त्रेण तां मालां पूजयेद् द्विजसत्तमः ।  
  
गुरुं सम्पूज्य तद्धस्तात् गृह्णीयादक्षमालिकाम् ॥ ३१ ॥  
  
न स्पृशेद् वामहस्तेन करभ्रष्टां न कारयेत् ।  
  
अङ्गुष्ठं मोक्षदं प्रोक्तं तर्जनी शत्रुनाशिनी ॥ ३२ ॥  
  
मध्यमा घनसिद्धिः स्यात् शान्तिकर्मण्यनामिका ।  
  
कनिष्ठाऽऽकर्षणे ज्ञेया जपकर्मणि सिद्धिदा ॥ ३३ ॥  
  
अङ्गुष्ठपर्वमध्यस्थं परिवर्त्त समाचरेत् ।  
  
पुरश्चर्यां ततः कुर्यात् स्वयमेव समाहितः ॥ ३४ ॥  
  
गुरुणा स्वानुगेनैव तद्भ्रातृपुत्रकैस्तथा ।  
  
सर्वासु दीक्षितेनैव पुरश्चर्यां समाचरेत् ॥ ३५ ॥  
  
  
पुलस्त्य उवाच  
  
  
सङ्कल्पश्च पुरश्चर्याविधानं तत्र कीदृशम् ।  
  
तत् सर्वं कृपया नाथ सङ्क्षेपेण प्रकथ्यताम् ॥ ३६ ॥  
  
  
सनत्कुमार उवाच  
  
  
प्रणवं तत्सदिति च मासपक्षतिथावपि ।  
  
अमुकोऽमुकगोत्रोऽहं मूलमुच्चार्य तत्परम् ॥ ३७ ॥  
  
सिद्धिकामोऽस्य मन्त्रस्य इयत्सङ्ख्यं जपेत् ततः ।  
  
दशांशं हवनं कुर्याद् दशांशं तर्पणं ततः ॥ ३८ ॥  
  
दशांशं मार्जनं तस्माद् दशांशं विप्रभोजनम् ।  
  
पुरश्चरंअमेवं हि करिष्ये प्रागुदङ्मुखः ॥ ३९ ॥  
  
इति सङ्कल्प्य विप्रेन्द्र जपयज्ञादिकं चरेत् ।  
  
मन्त्रं च प्रातरारम्भ्य जपेन्मध्यन्दिनावधि ॥ ४० ॥  
  
इत्यादि विधिनाऽऽलब्य पुरश्चर्यां समाचरेत् ।  
  
अथवाऽन्यप्रकारेण पुरश्चरणमुच्यते ॥ ४१ ॥  
  
ग्रहणेऽर्कस्य चेन्दोर्वा शुचिः पूर्वमुपोषितः ।  
  
नद्यां समुद्रगामिन्यां नाभिमात्रोदके स्थितः ॥ ४२ ॥  
  
ग्रहणान्मोक्षपर्यन्तं जपेन्मन्त्रं समाहितः ।  
  
दृष्ट्वा स्नात्वा तु सङ्कल्पप्य विमोक्षान्तं जपं चरेत् ॥ ४३ ॥  
  
तावज्जपादिकं कुर्याद् ग्रहणान्ते शुचिः पुमान् ।  
  
इति जापान्मन्त्रसिद्धिर्भवत्येव न संशयः ॥ ४४ ॥  
  
श्राद्धादेरनुरोधेन यदि जापं त्यजेन्नरः ।  
  
स भवेद् देवताद्रोही पितॄन् सप्त नयत्यधः ॥ ४५ ॥  
  
मासकृत्यं प्रवक्ष्यामि सावधानोऽवधारय ।  
  
कृष्णभक्तस्य सुद्ध्यर्थं यदुक्तं ब्रह्मणा पुरा ॥ ४६ ॥  
  
तत्तत् सर्वं समासेन वक्ष्येऽहमञ्जसा शृणु ।  
  
पूर्णीमाप्रतिपत्सन्धौ फल्गुन्यां फाल्गुने मुने ॥ ४७ ॥  
  
राजोपचारैः सम्पूज्य दोलयेद् यो जनार्दनम् ।  
  
अश्वमेधसहस्रस्य बाजपेयशतस्य च ॥ ४८ ॥  
  
गोससहस्रप्रदानस्य फलं प्राप्नोति मानवः ।  
  
दक्षिणाभिमुखं कृष्णं दोलमानञ्च सन्नरः ॥ ४९ ॥  
  
दृष्ट्वाऽपराधनिचयैर्मुक्तास्ते नाऽत्र संशयः ।  
  
दोलारूढस्य कृष्णस्य येऽग्रे कुर्वन्ति जागरम् ॥ ५० ॥  
  
सर्वपुण्यफलावाप्तिं निमेषाल्लभते नरः ।  
  
ततो विधिं प्रवक्ष्यामि यत्र यत्तु समाचरेत् ॥ ५१ ॥  
  
पौर्णमास्यां महत्पूजा सङ्घी च दोलयेत् प्रभुः ।  
  
त्रयोदशाक्षरेणैव अष्टादशाक्षरेण वा ॥ ५२ ॥  
  
फल्गुन्यां च प्रकर्तव्या पूजा पूर्वोक्तवर्त्मना ।  
  
उत्थाय मन्त्रं जप्तव्यमष्टाधिकसहस्रकम् ॥ ५३ ॥  
  
सूत्रं चैतत् प्रकथितं विस्तरेण शृणुष्व मे ।  
  
रेवत्यां तु वास्तुबलिं मण्डलं रचयेत् सुधीः ॥ ५४ ॥  
  
दिक्षु ध्वजान् समारोप्य लोकपालसमप्रभान् ।  
  
गोविन्दं फलकाधस्ताद् दोलारूढं जगत्पतिम् ॥ ५५ ॥  
  
पूजयेद् विधिवद् भक्त्या मण्डले च समाहितः ।  
  
ऋग्ययुःसामसूक्तैश्च मन्त्रैः पौराणिकस्तथा ॥ ५६ ॥  
  
मन्त्रैरागमिकैश्चैव वैष्णवैः पूजयेद्धरिम् ।  
  
तद्गुणोत्कीर्तनं चैव दिवारात्रिं नयेद् बुधः ॥ ५७ ॥  
  
केशवाग्रे नृत्यगीतं यः करोति कलौ युगे ।  
  
अपराधसहस्रैस्तैर्मुक्तः स्यान्नात्र संशयः ॥ ५८ ॥  
  
कर्मान्तरं प्रवक्ष्यामि येन विष्णुः प्रसीदति ।  
  
ब्रह्मणा कथितं पूर्वं प्रतिष्ठाविधिनिर्णयम् ॥ ५९ ॥  
  
गृहस्य भगवद्विष्णोः सावधानोऽवधारय ।  
  
तृणैस्तृणध्वजैश्चैव मन्दिरं निर्मितं शुचिः ॥ ६० ॥  
  
विधिनाऽनेन यो दद्याद् विष्णवे मनुजोत्तमः ।  
  
कोट्यब्दशतसङ्ख्यानि विष्णुलोके भवेद्ध्रुवम् ॥ ६१ ॥  
  
मन्दिरं दारवं चित्रं वासुदेवाय यो ददेत् ।  
  
युगानामयुतं तत्र निवसेत् सत्यमीरितम् ॥ ६२ ॥  
  
इष्टकैर्विविधैश्चित्रं वासुदेवाय यो जनः ।  
  
तत्रानुसङ्ख्यकान् कल्पान् विष्णुलोके वसेत् सदा ॥ ६३ ॥  
  
पाषाणैर्मन्दिरं चित्रं वासुदेवाय यो नरः ।  
  
प्रदद्यात् विधिवद् भक्त्या प्रोक्तं शतगुणं ततः ॥ ६४ ॥  
  
  
पुलस्त्य उवाच  
  
  
केन वा विधिना नाथ प्रदद्यान्मन्दिरं बुधः  
  
मोक्षप्रदाय कृष्णाय क्रमशः कथ्यां प्रभो ॥ ६५ ॥  
  
  
सनत्कुमार उवाच  
  
  
आदौ वास्तुबलिं दत्त्वा लोकेशाऽनुध्वजेषु च ।  
  
उक्तवर्णेषु गन्धाद्यैर्मूलपारिषदान्वितान् ॥ ६६ ॥  
  
हेतिजात्यधिपोपेतान् पूर्वादिक्क्रमतो यजेत् ।  
  
वज्रादीन तन्त्रकुम्भेषु गन्धाद्यैस्तत्क्रमाद् यजेत् ॥ ६७ ॥  
  
तत्तन्मण्डपतः पूर्वे यागमन्दिरमाचरेत् ।  
  
तत्रिभागमिते क्षेत्रेऽरत्निमात्रसमुन्नताम् ॥ ६८ ॥  
  
वेदिं कृत्वा तु तत्रैव सर्वतोभद्रमालिखेत् ।  
  
प्रधानमन्दिरे चापि सर्वतोभद्रमण्डलम् ॥ ६९ ॥  
  
विधाय पूजयेत् तत्र तोरणेषु समाहितः ।  
  
जयं च विजयं चैव विघ्नेशं क्षेत्रनायकम् ॥ ७० ॥  
  
गङ्गा च यमुनां चैव महालक्ष्मीं सरस्वतीम् ।  
  
पूर्वदिक्क्रमतो युग्मं क्रम्शो गन्धपूर्वकैः ॥ ७१ ॥  
  
सम्पूज्य विधिवद् भक्त्या गन्धपुष्पैश्च धूपकैः ।  
  
ततो गृहं प्रविश्याऽथ वास्त्वीशमजमर्चयेत् ॥ ७२ ॥  
  
पञ्चगव्याऽर्घ्यतोयाभ्यां प्रोक्षयेन्मण्डलं ततः ।  
  
निरस्य विघ्नान् तत्रैव बद्धपद्मासनो भवेत् ॥ ७३ ॥  
  
पूर्वोक्तेनैव विधिना भूतशुद्ध्यादिकं चरेत् ।  
  
अर्घ्यपात्रं ततः कृत्वा मण्डले पीठमर्चयेत् ॥ ७४ ॥  
  
प्रतिमां वासुदेवाख्यां तत्र संस्थापयेद् बुधः ।  
  
गृत्पद्मे देवमाराध्य गन्धाद्यैर्मानसैर्यजेत् ॥ ७५ ॥  
  
करस्थकुसुमे तेजः समानीय श्वासमार्गतः ।  
  
मूर्तौ तस्यां ससारोप्य तत् तेजोमूलमन्त्रतः ॥ ७६ ॥  
  
हृदये करमादाय जीवन्यासं समाचरेत् ।  
  
मायापाशाङ्कुशाद्यन्ता यादीन् सप्तसबिन्दुकान् ॥ ७७ ॥  
  
वियत्सत्येन्दुसंयुक्तं समस्तेऽहं समुच्चरेत् ।  
  
तस्य प्राणा इह प्राणाः पुनर्जीव इह स्थितः ॥ ७८ ॥  
  
पुनरुच्चार्य तस्यैव सर्वेन्द्रियाणि प्नर्वदेत् ।  
  
तस्यापि वाङ्मनश्चक्षुःश्रोत्रघ्राणपदान्यथ ॥ ७९ ॥  
  
प्राणा इहाऽऽगत्य सुखं चिरं तिष्ठन्तु ठद्वयम् ।  
  
इति प्राणान् प्रतिष्ठाप्य देवमावाह्य पूर्वत् ।  
  
करकच्छपिकां कृत्वा ततो ध्यायेदनन्यधीः ॥ ८० ॥  
  
विष्णुं शारदकोटिचन्द्रसदृशं शङ्खं रथाङ्गं गदा -  
मम्भोजन्धतं सिताब्जनिलयं कान्त्या जगन्मोहनम् ।  
आबद्धाङ्गदहारकुण्डलमहामौलिं स्फुरत्कङ्कणं  
श्रीवत्साङ्कमुदारकौस्तुभधरं वन्दे मुनीन्द्रैः स्तुतम् ॥ ८१ ॥  
  
इति ध्यात्वा जपेन्मन्त्रं राजोपचारवत् सुधीः ।  
  
तारोहृद्भगवान् डेन्तो वासुदेवाय तत्परम् ॥ ८२ ॥  
  
सर्वेषु विष्णुमन्त्रेषु प्रधानमनुरीरितः ।  
  
मनुनाऽनेन तत्सर्वानासनादीन् प्रदापयेत् ॥ ८३ ॥  
  
आसनं स्वागतं पाद्यमर्घ्यमाचमनीयकम् ।  
  
मधुपर्काऽऽचमनंस्नानं वसनाऽऽभरणानि च ॥ ८४ ॥  
  
गन्धपुष्पधूपदीपनैवेद्याचमनं तथा ।  
  
प्रदक्षिणं नमस्कारो विसर्गश्चैव षोडश ॥ ८५ ॥  
  
छायामण्डलमागत्य मण्डले पूर्ववद्धरिम् ।  
  
अभ्यर्च्य जुहुयाद् वन्हौ संस्कृते पूर्ववर्त्मना ॥ ८६ ॥  
  
शतमष्टोत्तरं हुत्वा मनुनाऽनेन वैष्णवः ।  
  
पुनर्यजेद् देवताग्रे ततः पारिषदान् यजेत् ॥ ८७ ॥  
  
प्रथमाऽऽवृत्तिरङ्गैः स्याद् वासुदेवादिभिः परा ।  
  
शान्त्यादिशक्तिसहितैः परा द्वादशमूर्तिभिः ॥ ८८ ॥  
  
चतुर्थी सुरनाथाद्यैर्वज्राद्यैः पञ्चमी मता ।  
  
एवं सम्पूजितो विष्णुः प्रसीदत्येव सत्वरम् ॥ ८९ ॥  
  
तारेण हृदयं प्रोक्तं नमसा शिर ईरितम् ।  
  
चतुर्वर्णैः शिखा प्रोक्ता पञ्चार्णैः कवचं मतम् ॥ ९० ॥  
  
समस्तेन भवेदस्त्रमङ्गकल्पनमीरितम् ।  
  
वासुदेवः सङ्कर्षणः प्रद्युम्नश्चाऽनिरुद्धकः ॥ ९१ ॥  
  
शङ्खचक्रगदाम्भोजधरा एते चतुर्भुजाः ।  
  
ततश्च मन्दिरं दद्यान्मनुनाऽनेन मानवः ॥ ९२ ॥  
  
पुण्यात्मा वैष्णवश्रेष्ठः स देवो न तु मानवः ।  
  
कृत्वैवं कृतकृत्यः स्यात् सत्यं सत्यं न संशयः ॥ ९३ ॥  
  
ऋग्यजुःसामसूक्तैश्च स्मार्तैः पौराणिकैरपि ।  
  
मन्त्रैरागमिकैश्चैव वैष्णवैः कीर्तयेद्धाम् ॥ ९४ ॥  
  
दर्पणं चामरं छत्रं व्यञ्जनं च पृथक् पृथक् ।  
  
दत्त्वा च मनुनाऽनेन प्राणायामं ततश्चरेत् ॥ ९५ ॥  
  
शतमष्टोत्तरं जप्त्वा पूर्णां दद्यात् ततः परम् ।  
  
गायत्र्या मूलमन्त्रेण स्वाहान्तेन द्विजोत्तमः ॥ ९६ ॥  
  
पूर्णागुतिं ततः कृत्वा विसर्जनमतः परम् ।  
  
ऋत्विग्भ्यो दक्षिणां दत्त्वा भोजयेच्च द्विजोत्तमान् ॥ ९७ ॥  
  
एवं कृत्वा तु पुण्यात्मा साक्षान्नारायणो भवेत् ।  
  
गृहादीनां च दानेषु ब्राह्मःअः क्षत्रीयस्तथा ।  
  
वैश्यश्च पादजश्चैव सर्वेऽप्यत्राऽधिकारिणः ॥ ९८ ॥  
  
॥ इति सनत्कुमारीये मालानिर्णयो नाम दशमः पटलः ॥ १० ॥  
  
अथैकादश पटलः  
  
ततो दीक्षावधिं वक्ष्ये यथावदवधारय ।  
  
क्रियावती कलावती वर्णात्मा वेदमप्यपि ॥ १ ॥  
  
पञ्चायतनदीक्षायां सर्वदीक्षोत्तमोत्तमा ।  
  
पितृमातृकृतं नाम त्यक्तायुर्वर्णवर्णकान् ॥ २ ॥  
  
संसृष्तिमन्त्रतो विद्वान् चक्रेषु गणयेत् क्रमात् ।  
  
आषाढो निन्दितो ज्येष्ठः पौषो भाद्रपदस्तथा ॥ ३ ॥  
  
मासेष्वनिन्दितेष्वेव दीक्षोक्ता ग्रहणे शुभा ।  
  
पुरुषार्थसमावाप्त्यै स शिष्यो गुरुमाश्रयेत् ॥ ४ ॥  
  
मातृतः पितृतः शुद्धः शुद्धभावो जितेन्द्रियः ।  
  
सर्वागमानां सारज्ञः सर्वशास्त्रार्थतत्त्ववित् ॥ ५ ॥  
  
परोपकारनिरतः पूजाजपपरायणः ।  
  
अमोघवचनः शान्तो वेदवेदाङ्गपारगः ॥ ६ ॥  
  
योगमार्गानुसन्धायी देवताहृदयङ्गमः ।  
  
इत्यादिगुणसम्पन्नो गुरुर्भवति मानवः ॥ ७ ॥  
  
शिष्यः कुलीनः शुद्धात्मा पुरुषार्थपरायणः ।  
  
अधीतवेदः कुशलो दूरमुक्तमनोभवः ॥ ८ ॥  
  
हितैषी प्राणिनां नित्यमास्तिकस्त्यक्तनास्तिकः ।  
  
स्वधर्मनिरतो नित्यं पितृमातृहिते रतः ॥ ९ ॥  
  
वाङ्मनःकायकृतिभिर्गुरुशुश्रूषणोद्यतः ।  
  
एभिरेव गुणैर्युक्तः शिष्यो भवति नाऽपरः ॥ १० ॥  
  
द्वादशेषु च मासेषु यान्येव शुभदानि च ।  
  
दिनानि तानि विप्रेन्द्र सावधानाऽवधारय ॥ ११ ॥  
  
चैत्रे त्रयोदशी शुक्ला वैशाखैकादशी सिता ।  
  
ज्येष्ठे च दशमी कृष्णा चाऽऽषाढे नागपञ्चमी ॥ १२ ॥  
  
श्रावणे द्वादशी भाद्रे रोहिणीसहिताऽष्टमी ।  
  
आश्विने च महापुण्या महाष्टम्यपयभीष्टदा ॥ १३ ॥  
  
कार्तिके पूर्णिमा शुक्ला मार्गशीर्षे सिता तथा ।  
  
षष्ठी चतुर्दशी पौषे माघेऽप्येकादशी सिता ॥ १४ ॥  
  
फाल्गुने च सिता षष्ठी चेति कालविनिर्णयः ।  
  
प्रशस्तास्तिथयः पुण्याः सिद्धिदाः श्रूयताम् बुधः ॥ १५ ॥  
  
पञ्चमी सप्तमी षष्ठी पूर्णिमा च सिता तथा ।  
  
त्रयोदशी तु दशमी प्रशस्ता सर्वकर्मणि ॥ १६ ॥  
  
एकादशी सिता कृष्णा प्रशस्ता कीर्तिता बुधैः ।  
  
अश्विनी श्रवणाऽऽर्द्रा च रेवती चोत्तरात्रयम् ॥ १७ ॥  
  
पुण्या शतभिषा चैव दीक्षादिषु प्रकीर्तिता ।  
  
अथ योगं प्रवक्ष्यामि साधकानां हिताय च ॥ १८ ॥  
  
ऐक्यं जीवात्मनोराहुर्योगं योगविशारदाः ।  
  
शिवात्मनोरभेदेन प्रतिपत्तिं परे विदुः ॥ १९ ॥  
  
कामक्रोधौ लोभमोहौ तत्परं मदमत्सरौ ।  
  
वदन्ति विषमानेतान् विषमं दुर्गमात्मनः ॥ २० ॥  
  
इडया कर्षयेद् वायुं बाह्यं षोडशमात्रया ।  
  
मध्यमा कुम्भयेद् वायुं विद्यया मात्रया शनैः ॥ २१ ॥  
  
नाड्या पिङ्गलया चैनं रेचयेद् योगवित्तमः ।  
  
प्राणायाममिदं प्राहुर्योगशास्त्रविशारदाः ॥ २२ ॥  
  
भूयो भूयः समाक्रम्य अभ्यासेन समाचरेत् ।  
  
सनत्कुमारतन्त्रं तत् सम्भूतं मुनिपुङ्गवात् ॥ २३ ॥  
  
सनत्कुमारात् सारं च तन्त्राणां ब्रह्मभावनात् ।  
  
यः पठेच्छुणुयाद् वाऽपि सोऽपि पुण्यवतां वरः ॥ २४ ॥  
  
पुस्तकं लिखितं यस्य गृहे तिष्ठति नित्यशः ।  
  
लक्ष्मीस्तस्य गृहं साक्षात् त्रिसन्ध्यं न विमुञ्चति ॥ २५ ॥  
  
॥ इति सनत्कुमारतन्त्रे सनत्कुमारपुलस्त्यसंवादे   
श्रीगोपालपूजाप्रयोगविधानं नामैकदशः पटलः ॥ ११ ॥  
  
  
  
  
  
