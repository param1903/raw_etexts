+++
"Catalog number" = "M00302"
"Uniform title" = "yogatattvopaniṣat"
"Main title" = "yoga upaniṣads with the commentary of śrī upaniṣad brahmayogin"
"Secondary title" = [ "yogatattva  upaniṣat",]
Commentator = [ "brahmayogin",]
"Alternate name" = [ "śrī upaniṣad brahmayogin",]
Editor = [ "śāstrī mahādeva",]
Subjects = [ "tantric / āgamic literature", "yoga", "upaniṣad", "yogopaniṣad", "yogopaniṣad",]
Publisher = [ "Adyar library and research centre",]
"Publication year" = [ "1920",]
"Publication city" = [ "Madras",]
"Publication country" = "India"
title_iast = "yogatattvopaniṣat"
title = "योगतत्त्वोपनिषत्"

+++
  
  
  
  
योगतत्त्वोपनिषत्  
  
सह नाववतु- इति शान्तिः  
  
अष्टाङ्गयोगजिज्ञासा  
  
योगतत्त्वं प्रवक्ष्यामि योगिनां हितकाम्यया ।  
यच्छ्रुत्वा च पठित्वा च सर्वपापैः प्रमुच्यते ॥ १ ॥  
  
विष्णुर्नाम महायोगी महाभूतो महातपाः ।  
तत्त्वमार्गे यथा दीपो दृश्यते पुरुषोत्तमः ॥ २ ॥  
  
तमाराध्य जगन्नाथं प्रणिपत्य पितामहः ।  
पप्रच्छ योगतत्त्वं मे ब्रूहि चाष्टाङ्गसंयुतम् ॥ ३ ॥  
  
विवरणम्  
  
योगैश्वर्यं च कैवल्यं जायते यत्प्रसादतः ।  
तद्वैष्णवं योगतत्त्वं रामचन्द्रपदं भजे ॥  
  
	इह खलु कृष्णयजुर्वेदप्रविभक्तेयं योगतत्त्वोपनिषत्   
मन्त्रलयराजयोगविशिष्टारम्भघटपरिचयनिष्पत्तिचैत्यावस्थोपेतय##-  
ब्रह्ममात्रपर्यवसन्ना विराजते । अस्याः उपनिषदः सङ्क्षेपतो   
विवरणमारभ्यते । सृष्टिस्थितिकर्तृब्रह्मविष्ण्वाख्यायिका तु   
विद्यास्तुत्यर्था । आदौ तावत्   
वक्ष्यमाणयोगतत्त्वोपनिषच्छ्रवणपठनफलं  
  
प्। ३६४) प्रकटयति- योगतत्त्वमिति । प्रत्यक्परयोः योगः तत्त्वं   
प्रत्यक्परविभागैक्यासहं निष्प्रतियोगिकब्रह्ममात्रं यस्यामुपनिषदि   
प्रतिपाद्यते सेयं योगतत्त्वोपनिषत् । केवलं तच्छ्रवणपठनतः   
सर्वपापनिवृत्तिर्भवतीत्यर्थः ॥ १ ॥ एतद्विद्याचार्यस्वरूपं   
विशदयति- विष्णुरिति । तत्त्वज्ञानयोगमार्गे योगिभिः यथा दीपः   
तथा पुरुषोत्तमो विष्णुः दृश्यते साक्षात्क्रियत इत्यर्थः ॥ २ ॥ तं   
ब्रह्मा पृच्छतीत्याह- तमिति ॥ ३ ॥  
  
योगतत्त्वस्य दुर्लभत्वम्  
  
तमुवाच हृषीकेशो वक्ष्यामि शृणु तत्त्वतः ।  
सर्वे जीवाः सुखैर्दुःखैर्मायाजालेन वेष्टिताः ॥ ४ ॥  
  
तेषां मुक्तिकरं मार्गं मायाजालनिकृन्तनम् ।  
जन्ममृत्युजराव्याधिनाशनं मुक्तितारकम् ॥ ५ ॥  
  
नानामार्गैस्तु दुष्प्रापं कैवल्यं परमं पदम् ।  
पतिताः शास्त्रजालेषु प्रज्ञया तेन मोहिताः ॥ ६ ॥  
  
अनिर्वाच्यपदं वक्तुं न शक्यं तैः सुरैरपि ।  
स्वात्मप्रकाशरूपं तत् किं शास्त्रेण प्रकाश्यते ॥ ७ ॥  
  
	एवं पृष्टो भगवान् प्रश्नोत्तरमाह- तमिति ।   
स्ववक्तव्यरहस्यार्थस्य नानामार्गालङ्कारनानाशास्त्रतत्प्रवर्तकैरपि   
दुष्प्रापतामाह- सर्व इति । मायाजालेन वेष्टिताः मायातत्कार्यपटैः   
आवृताः इत्यर्थः ॥ ४-५ ॥ कैवल्यमार्गस्य ज्ञानेतरसाधनेन   
दुष्प्रापत्वे नान्यः पन्था अयनाय विद्यते इति श्रुतेः । शास्त्रजालमोहितैः   
यन्मयोच्यमानं तद्वक्तुं न शक्यमित्याह- पतिता इति । तेन   
स्वाज्ञानेन च मोहिताः ॥ ६ ॥ सूर्यादिघटान्ताः येन प्रकाश्यन्ते  
  
प्। ३६५) येन वेदशास्त्राण्यर्थवन्ति तत् कदापि शास्त्रप्रकाश्यं न   
भवति, ब्रह्मणः स्वप्रकाशमात्रत्वेन   
व्याविद्धपदवाक्यार्थत्वात् ॥ ७ ॥  
  
परस्यैव जीवत्वम्  
  
निष्कलं निर्मलं शान्तं सर्वातीतं निरामयम् ।  
तदेव जीवरूपेण पुण्यपापफलैर्वृतम् ॥ ८ ॥  
  
परमात्मपदं नित्यं तत् कथं जीवतां गतम् ।  
सर्वभावपदातीतं ज्ञानरूपं निरञ्जनम् ॥ ९ ॥  
  
वारिवत् स्फुरितं तस्मिंस्तत्राहङ्कृतिरुत्थिता ।  
पञ्चात्मकमभूत् पिण्डं धातुबद्धं गुणात्मकम् ॥ १० ॥  
  
सुखदुःखैः समायुक्तं जीवभावनया कुरु ।  
तेन जीवाभिधा प्रोक्ता विशुद्धे परमात्मनि ॥ ११ ॥  
  
	जीवः परस्मात् भिद्यत इत्याशङ्क्य यन्निर्विशेषं तदेव जीवतां   
गच्छतीव भातीत्याह- निष्कलमिति ॥ ८ ॥ तत् कथं जीवतामर्हति   
इत्याक्षिपति- परमात्मेति । प्रश्नोत्तरमाह- सर्वेति । वस्तुतो ब्रह्म   
सर्वभावपदातीतम् । स्वातिरिक्तभावः शशविषाणवत् नास्त्येव । यदि   
स्वाज्ञदृष्ट्या स्यात्तदा स्वज्ञदृष्ट्या सर्वभावपदातीतं   
ज्ञानरूपं ज्ञप्तिमात्रत्वात्, निरञ्जनं सर्वत्रासङ्गमित्यर्थः ॥   
९ ॥ यत् स्वमात्रम् अवशिष्टं तत्र स्वाज्ञः स्वातिरिक्तम् अध्यस्थतीत्याह##-  
मन्दवातेरितवारिवत् स्फुरितं तत्र गुणासाम्यात्मिका मूलप्रकृतिवाच्या   
अहङ्कृतिरुत्थिता । ततः पञ्चतन्मात्राणि, ततः   
पञ्चीकृतपञ्चमहाभूतानि, ततः सप्तधातुबद्धं   
त्रिगुणात्मकं पञ्चात्मकं पिण्डमभूत् ॥ १० ॥ तत्र   
सुखदुःखसमायुक्तं यच्चैतन्यं तत्  
  
प्। ३६६) जीवभावनया कुरु । सर्वभावातीतविशुद्धे परमात्मनि तेन   
प्राकृतगुणयोगेन निर्विशेषब्रह्मण एव जीवाभिधा प्रोक्ता ॥ ११ ॥  
  
प्राकृतगुणवियुक्तस्य जीवस्य परमात्मत्वम्  
  
कामक्रोधभयं चापि मोहलोभमदो रजः ।  
जन्म मृत्युश्च कार्पण्यं शोकस्तन्द्रा क्षुधा तृषा ॥ १२ ॥  
  
तृष्णा लज्जा भयं दुःखं विषादो हर्ष एव च ।  
एभिर्दोषैर्विनिर्मुक्तः स जीवः केवलो मतः ॥ १३ ॥  
  
	यदा प्राकृतगुणवियुक्तो भवति तदा जीव एव केवलपरमात्मा   
भवतीत्याह- कामेति । अत्र वचनलिङ्गव्यत्ययः छान्दसः ॥ १२##-  
  
ज्ञानयोगयोः युगपदभ्यासः  
  
तस्माद्दोषविनाशार्थमुपायं कथयामि ते ।  
योगहीनं कथं ज्ञानं मोक्षदं भवति ध्रुवम् ॥ १४ ॥  
  
योगोऽपि ज्ञानहीनस्तु न क्षमो मोक्षकर्मणि ।  
तस्माज्ज्ञानं च योगं च मुमुक्षुर्दृढमभ्यसेत् ॥ १५ ॥  
  
	यस्मादेवं तस्मात् । केवलनिर्विशेषज्ञानस्य मोक्षदत्वेऽपि   
सविशेषज्ञानस्य तदभावात् योगाकाङ्क्षा भवेदिति ज्ञानयोगौ   
युगपदभ्यसेदित्याह- योगहीनमिति ॥ १४ ॥ यस्मादेवं तस्मात् ॥ १५ ॥  
  
ज्ञानस्वरूपम्  
  
अज्ञानादेव संसारो ज्ञानादेव विमुच्यते ।  
ज्ञानस्वरूपमेवादौ ज्ञानं ज्ञेयैकसाधनम् ॥ १६ ॥  
  
प्। ३६७) ज्ञातं येन निजं रूपं कैवल्यं परमं पदम् ।  
निष्कलं निर्मलं साक्षात् सच्चिदानन्दरूपकम् ॥ १७ ॥  
  
उत्पत्तिस्थितिसंहारस्फूर्तिज्ञानविवर्जितम् ।  
एतज्ज्ञानमिति प्रोक्तमथ योगं ब्रवीमि ते ॥ १८ ॥  
  
	बन्धमोक्षहेतू स्वाज्ञानस्वज्ञाने इत्याह- अज्ञानादिति । तत्र   
ज्ञानं कीदृशम् इत्याह- ज्ञानेति ॥ १६-१७ ॥ स्वातिरेकेण   
इदमुत्पन्नं स्थितम् उपसंहृतम् इति या स्फूर्तिः तज्ज्ञानविवर्जितं   
तदेव निर्विशेषज्ञानमिति प्रोक्तम् । नहि तत् स्वफलाप्तौ   
योगादिसाधनमपेक्षते । यद्यपरब्रह्मगोचरं सविशेषज्ञानं   
स्वगतविशेषताशान्तये तदेव योगमपेक्षते । यत् सविशेषज्ञानेन   
समुच्चिचीषितं तत् ब्रवीमीत्याह- अथेति । अथ   
सविशेषज्ञानोत्पत्त्यनन्तरं तन्निर्विशेषताहेतुयोगं शृण्वित्यर्थः ॥   
१८ ॥  
  
मन्त्रयोगादिः चतुर्विधो योगः  
  
योगो हि बहुधा ब्रह्मन् भिद्यते व्यवहारतः ।  
मन्त्रयोगो लयश्चैव हठोऽसौ राजयोगकः ॥ १९ ॥  
  
	सोऽयं योगः कीदृश इत्याकाङ्क्षायां पारमार्थिकयोग एकोऽपि   
साधनवैचित्र्यात् बहुधा भिद्यते इत्याह- योगो हीति । तत् कथमित्यत्र   
मन्त्रेति । इति प्रधानयोगाः चत्वारः ॥ १९ ॥  
  
आरम्भादयो योगावस्थाः  
  
आरम्भश्च घटश्चैव तथा परिचयः स्मृतः ।  
निष्पत्तिश्चेत्यवस्था च सर्वत्र परिकीर्तिता ॥ २० ॥  
  
	अङ्गयोगास्तु- आरम्भश्चेति ॥ २० ॥  
  
प्। ३६८) मन्त्रयोगलक्षणम्  
  
एतेषां लक्षणं ब्रह्मन् वक्ष्ये शृणु समासतः ।  
मातृकादियुतं मन्त्रं द्वादशाब्दं तु यो जपेत् ॥ २१ ॥  
  
क्रमेण लभते ज्ञानमणिमादिगुणान्वितम् ।  
अल्पबुद्धिरिमं योगं सेवते साधकाधमः ॥ २२ ॥  
  
	इति सूत्रवाक्यानि, एतेषाम् । तत्रादौ मन्दानुकम्पया   
मन्त्रयोगमाह- मातृकेति ॥ २१-२२ ॥  
  
लययोगलक्षणम्  
  
लययोगश्चित्तलयः कोटिशः परिकीर्तितः ।  
गच्छंस्तिष्ठन् स्वपन् भुञ्जन् ध्यायेन्निष्कलमीश्वरम् ॥ २३ ॥  
  
स एव लययोगः स्याद्घठयोगमतः शृणु ।  
  
	लययोगप्रकारमाह- लयेति । तत्रायं सारतरो गच्छन्निति ॥ २३ ॥  
  
हठयोगाङ्गानि  
  
यमश्च नियमश्चैव ह्यासनं प्राणसंयमः ॥ २४ ॥  
  
प्रत्याहारो धारणा च ध्यानं भ्रूमध्यमे हरिम् ।  
समाधिः समतावस्था साष्टाङ्गो योग उच्यते ॥ २५ ॥  
  
महामुद्रा महाबन्धो महावेधश्च खेचरी ।  
जालन्धरोड्डियाणश्च मूलबन्धस्तथैव च ॥ २६ ॥  
  
प्। २६९) दीर्घप्रणवसन्धानं सिद्धान्तश्रवणं तथा ।  
वज्रोली चामरोली च सहजोली त्रिधा मता ॥ २७ ॥  
  
	अष्टाङ्गविशिष्टहठयोगमाह- हठेति ॥ २४-२५ ॥ पुनः   
द्वादशाङ्गयोगमाचष्टे- महामुद्रेति ॥ २६-२७ ॥  
  
यमनियमासनेषु प्रधानाङ्गानि  
  
एतेषां लक्षणं ब्रह्मन् प्रत्येकं शृणु तत्त्वतः ।  
लघ्वाहारो यमेष्वेको मुख्यो भवति नेतरः ॥ २८ ॥  
  
अहिंसा नियमेष्वेका मुख्या वै चतुरानन ।  
सिद्धं पद्मं तथा सिंहं भद्रं चेति चतुष्टयम् ॥ २९ ॥  
  
	आहत्य अयं योगो विंशत्यङ्गविशिष्टः । एतेषामङ्गानां   
पृथग्लक्षणमाह- एतेषामिति । दशयमेषु   
प्रधानसाधनमाह- लघ्विति ॥ २८ ॥ तथा दशनियमेषु   
मुख्यसाधनमाह अहिंसेति । आसनानि अनन्तानि । तेषु अशीत्यासनानि   
मुख्यानि । तेष्वपि सिद्धाद्यासनचतुष्टयं मुख्यम् इत्याह-   
सिद्धमिति ॥ २९ ॥  
  
योगाभ्यासविघ्नत्यागः  
  
प्रथमाभ्यासकाले तु विघ्नाः स्युश्चतुरानन ।  
आलस्यं कत्थनं धूर्तगोष्ठी मन्त्रादिसाधनम् ॥ ३० ॥  
  
धातुस्त्रीलौल्यकादीनि मृगतृष्णामयानि वै ।  
ज्ञात्वा सुधीस्त्यजेत् सर्वान् विघ्नान् पुण्यप्रभावतः ॥ ३१ ॥  
  
	योगाभ्यासकालप्रादुर्भूतविघ्नजालं त्यजेदित्याह- प्रथमेति   
॥ ३०-३१ ॥  
  
प्। ३७०) प्राणायामोचितमठासनयोः स्वरूपम्  
  
प्राणायामं ततः कुर्यात् पद्मासनगतः स्वयम् ।  
सुशोभनं मठं कुर्यात् सूक्ष्मद्वारं तु निर्व्रणम् ॥ ३२ ॥  
  
सुष्ठु लिप्तं गोमयेन सुधया वा प्रयत्नतः ।  
मत्कुणैर्मशकैर्लूकैर्वर्जितं च प्रयत्नतः ॥ ३३ ॥  
  
दिने दिने च सम्मृष्टं सम्मार्जन्या विशेषतः ।  
वासितं च सुगन्धेन धूपितं गुग्गुलादिभिः ॥ ३४ ॥  
  
नात्युछ्रितं नातिनीचं चेलाजिनकुशोत्तरम् ।  
तत्रोपविश्य मेधावी पद्मासनसमन्वितः ॥ ३५ ॥  
  
	ततः किमित्यत आह- प्राणायाममिति ।   
प्राणायामोचितमठलक्षणमाह- सुशोभनमिति ॥ ३२-३४ ॥   
योगिनो लक्षणमाह- तत्रेति ॥ ३५ ॥  
  
प्राणायामारम्भप्रकारः  
  
ऋजुकायः प्राञ्जलिश्च प्रणमेदिष्टदेवताम् ।  
ततो दक्षिणहस्तस्य अङ्गुष्ठेनैव पिङ्गलाम् ॥ ३६ ॥  
  
निरुध्य पूरयेद्वायुमिडया तु शनैः शनैः ।  
यथाशक्त्यविरोधेन ततः कुर्याच्च कुम्भकम् ॥ ३७ ॥  
  
पुनस्त्यजेत् पिङ्गलया शनैरेव न वेगतः ।  
पुनः पिङ्गलयापूर्य पूरयेदुदरं शनैः ॥ ३८ ॥  
  
प्। ३७१) धारयित्वा यथाशक्ति रेचयेदिडया शनैः ।  
यया त्यजेत् तयापूर्य धारयेदविरोधतः ॥ ३९ ॥  
  
	योगारम्भसमये प्रणमेत् । ततः किमित्यत्र   
प्राणायामानुष्ठानक्रममाह- तत इति ॥ ३६-३९ ॥  
  
मात्रानियमपूर्वकः प्राणायामः  
  
जानु प्रदक्षिणीकृत्य न द्रुतं न विलम्बितम् ।  
अङ्गुलिस्फोटनं कुर्यात् सा मात्रा परिगीयते ॥ ४० ॥  
  
इडया वायुमापूर्य शनैः षोडशमात्रया ।  
कुम्भयेत् पूरितं पश्चाच्चतुःषष्ट्या तु मात्रया ॥ ४१ ॥  
  
रेचयेत् पिङ्गलानाड्या द्वात्रिंशन्मात्रया पुनः ।  
पुनः पिङ्गलयापूर्य पूर्ववत् सुसमाहितः ॥ ४२ ॥  
  
प्रातर्माध्यन्दिने सायमर्धरात्रे च कुम्भकान् ।  
शनैरशीतिपर्यन्तं चतुर्वारं समभ्यसेत् ॥ ४३ ॥  
  
	सामान्यप्राणायामलक्षणमुक्त्वा अथ   
मात्राकालप्रदर्शनपूर्वकं विशेषप्राणायामलक्षणमाह-   
जान्विति ॥ ४०-४२ ॥ प्रत्यहं प्राणायामकालसङ्ख्येयत्तामाह-   
प्रातरिति ॥ ४३ ॥  
  
आन्तरालिकफलं नाडीशुद्धिः तच्चिह्नानि च  
  
एवं मासत्रयाभ्यासान्नाडीशुद्धिस्ततो भवेत् ।  
यदा तु नाडीशुद्धिः स्यात् तदा चिह्नानि बाह्यतः ॥ ४४ ॥  
  
प्। ३७२) जायन्ते योगिनो देहे तानि वक्ष्याम्यशेषतः ।  
शरीरलघुता दीप्तिर्जाठराग्निविवर्धनम् ॥ ४५ ॥  
  
कृशत्वं च शरीरस्य तदा जायेत निश्चितम् ।  
  
	एवमभ्यासान्तरालिकफलमाह- एवमिति । नाडीशुद्धिचिह्नानि   
कानीत्यत आह- यदेति ॥ ४४-४८ ॥  
  
योगाभ्यासकाले आहारादिनियमः  
  
योगविघ्नकराहारं वर्जयेद्योगवित्तमः ॥ ४६ ॥  
  
लवणं सर्षपं चाम्लमुष्णं रूक्षं च तीक्ष्णकम् ।  
शाकजातं रामठादि बह्निस्त्रीपथिसेवनम् ॥ ४७ ॥  
  
प्रातःस्नानोपवासादिकायक्लेशांश्च वर्जयेत् ।  
अभ्यासकाले प्रथमं शस्तं क्षीराज्यभोजनम् ॥ ४८ ॥  
  
गोधूममुद्गशाल्यन्नं योगवृद्धिकरं विदुः ।  
  
केवलकुम्भकसिद्धिः  
  
ततः परं यथेष्टं तु शक्तः स्याद्वायुधारणे ॥ ४९ ॥  
  
यथेष्टधारणाद्वायोः सिध्येत् केवलकुम्भकः ।  
केवले कुम्भके सिद्धे रेचपूरविवर्जिते ॥ ५० ॥  
  
न तस्य दुर्लभं किञ्चित् त्रिषु लोकेषु विद्यते ।  
  
	ततः किमित्यत्र आह- तत इति ॥ ४९ ॥ तेन किं स्यादित्यत आह-   
यथेष्टेति ॥ ५० ॥  
  
प्। ३७३) प्रस्वेदादिसिद्धयः  
  
प्रस्वेदो जायते पूर्वं मर्दनं तेन कारयेत् ॥ ५१ ॥  
  
ततोऽपि धारणाद्वायोः क्रमेणैव शनैः शनैः ।  
कम्पो भवति देहस्य आसनस्थस्य देहिनः ॥ ५२ ॥  
  
ततोऽधिकतराभ्यासात् दर्दरी स्वेन जायते ।  
यदा च दर्दरो भाव उत्प्लुत्योत्प्लुत्य गच्छति ॥ ५३ ॥  
  
पद्मासनस्थितो योगी तथा गच्छति भूतले ।  
ततोऽधिकतराभ्यासाद्भूमित्यागश्च जायते ॥ ५४ ॥  
  
पद्मासनस्थ एवासौ भूमिमुत्सृज्य गच्छति ।  
अतिमानुषचेष्टादि तथा सामर्थ्यमुद्भवेत् ॥ ५५ ॥  
  
न दर्शयेच्च सामर्थ्यं दर्शनं वीर्यवत्तरम् ।  
स्वल्पं वा बहुधा दुःखं योगी न व्यथते तदा ॥ ५६ ॥  
  
अल्पमूत्रपुरीषश्च स्वल्पनिद्रश्च जायते ।  
कीलवो दूषिका लाला स्वेददुर्गन्धतानने ॥ ५७ ॥  
  
एतानि सर्वथा तस्य न जायन्ते ततः परम् ।  
ततोऽधिकतराभ्यासाद् बलमुत्पद्यते बहु ॥ ५८ ॥  
  
येन भूचरसिद्धिः स्याद्भूचराणां जये क्षमः ।  
व्याघ्रो वा शरभो वापि गजो गवय एव वा ॥ ५९ ॥  
  
प्। ३७४) सिंहो वा योगिना तेन म्रियन्ते हस्तताडिताः ।  
कन्दर्पस्य यथा रूपं तथा स्यादपि योगिनः ॥ ६० ॥  
  
तद्रूपवशगा नार्यः काङ्क्षन्ते तस्य सङ्गमम् ।  
यदि सङ्गं करोत्येष तस्य बिन्दुक्षयो भवेत् ॥ ६१ ॥  
  
वर्जयित्वा स्त्रियां सङ्गं कुर्यादभ्यासमादरात् ।  
योगिनोऽङ्गे सुगन्धश्च जायते बिन्दुधारणात् ॥ ६२ ॥  
  
	पादार्धत्रिपादपूर्णाभ्यासतः प्रस्वेदाद्यतिमानुषचेष्टान्त##-  
पादप्राणायामतः प्रस्वेदः ॥ ५१-५५ ॥ दुःखं प्राप्यापि ॥ ५६ ॥   
एवमभ्यासं कुर्वतो योगिनो मानुषविकारराहित्यपूर्वकं महाबलं   
सौन्दर्यं स्त्र्यादिपराङ्मुखत्वं स्वाङ्गदिव्यसुगन्धश्च जायत   
इत्याह- अल्पेति । स्वदेहजकीलं सन्धिबन्धमुद्बध्नन्तीति कीलवो   
वायुबन्धाः । शरीरं दूषयति कार्श्यभावं करोतीति दूषिका   
क्षयादि, नेत्रमलं वा । शिष्टं स्पष्टम् ॥ ५७ ॥ किञ्च- तत इति ॥ ५८   
॥ तत् कथम् ? व्याघ्र इति ॥ ५९-६२ ॥  
  
योगप्रतिबन्धनाशाय प्रणवजपः आरम्भावस्था  
  
ततो रहस्युपाविष्टः प्रणवं प्लुतमात्रया ।  
जपेत् पूर्वार्जितानां तु पापानां नाशहेतवे ॥ ६३ ॥  
  
सर्वविघ्नहरो मन्त्रः प्रणवः सर्वदोषहा ।  
एवमभ्यासयोगेन सिद्धिरारम्भसम्भवा ॥ ६४ ॥  
  
प्। ३७५) यदि प्रतिबन्धकवशात् योगो न सिध्यति तदा तच्छान्त्यै   
प्रणवजपः कार्यः इत्याह- तत इति ॥ ६३ ॥ प्रस्वेदादिसुगन्धश्च जायते   
इत्यन्तसिद्धेरारब्धत्वादयमारम्भः इत्याह- एवमिति ॥ ६४ ॥  
  
घटावस्था  
  
ततो भवेद्घटावस्था पवनाभ्यासतत्परा ।  
प्राणोऽपानो मनो बुद्धिर्जीवात्मपरमात्मनोः ॥ ६५ ॥  
  
अन्योन्यस्याविरोधेन एकतां घटते यदा ।  
घटावस्थेति सा प्रोक्ता तच्चिह्नानि ब्रवीम्यहम् ॥ ६६ ॥  
  
पूर्वं यः कथितोऽभ्यासश्चतुर्थांशं परिग्रहेत् ।  
दिवा वा यदि वा सायमेककालं समभ्यसेत् ॥ ६७ ॥  
  
एकवारं प्रतिदिनं कुर्यात् केवलकुम्भकम् ।  
  
	घटयोगमाह- तत इति ॥ ६५-६७ ॥  
  
प्रत्याहारलक्षणम्  
  
इन्द्रियाणीन्द्रियार्थेभ्यो यत्प्रत्याहरणं स्फुटम् ॥ ६८ ॥  
  
योगी कुम्भकमास्थाय प्रत्याहारः स उच्यते ।  
  
	प्रत्याहारस्वरूपमाह- इन्द्रियाणीति ॥ ६८ ॥  
  
धारणास्वरूपम्  
  
यद्यत् पश्यति चक्षुर्भ्यां तत्तदात्मेति भावयेत् ॥ ६९ ॥  
  
यद्यच्छृणोति कर्णाभ्यां तत्तदात्मेति भावयेत् ।  
लभते नासया यद्यत् तत्तदात्मेति भावयेत् ॥ ७० ॥  
  
प्। ३७६) जिह्वया यद्रसं ह्यत्ति तत्तदात्मेति भावयेत् ।  
त्वचा यद्यत् स्पृशेद्योगी तत्तदात्मेति भावयेत् ॥ ७१ ॥  
  
एवं ज्ञानेन्द्रियाणां तु तत्तदात्मनि धारयेत् ।  
  
	धारणालक्षणमाह- यद्यदिति ॥ ६९-७१ ॥   
चक्षुरादीन्द्रियेन्द्रियार्थजातं स्वाज्ञदशायामब्रह्मतया विकल्पितं   
स्वज्ञदशायां तत् ब्रह्मेति प्रतीचि धारयेदित्यर्थः ॥  
  
धारणासिद्धयः तद्गोपनविधिश्च  
  
याममात्रं प्रतिदिनं योगी यत्नादतन्द्रितः ॥ ७२ ॥  
  
यथा वा चित्तसामर्थ्यं जायते योगिनो ध्रुवम् ।  
दूरश्रुतिर्दूरदृष्टिः क्षणाद्दूरागमस्तथा ॥ ७३ ॥  
  
वाक्सिद्धिः कामरूपत्वमदृश्यकरणी तथा ।  
मलमूत्रप्रलेपेन लोहादेः स्वर्णता भवेत् ॥ ७४ ॥  
  
खे गतिस्तस्य जायेत सन्तताभ्यासयोगतः ।  
सदा बुद्धिमता भाव्यं योगिना योगसिद्धये ॥ ७५ ॥  
  
एते विघ्ना महासिद्धेर्न रमेत् तेषु बुद्धिमान् ।  
न दर्शयेत् स्वसामर्थ्यं यस्य कस्यापि योगिराट् ॥ ७६ ॥  
  
यथा मूढो यथा मूर्खो यथा बधिर एव वा ।  
तथा वर्तेत लोकस्य स्वसामर्थ्यस्य गुप्तये ॥ ७७ ॥  
  
प्। ३७७) शिष्याश्च स्वस्वकार्येषु प्रार्थयन्ति न संशयः ।  
तत्तत्कर्मकरव्यग्रः स्वाभ्यासे विस्मृतो भवेत् ॥ ७८ ॥  
  
सर्वव्यापारमुत्सृज्य योगनिष्ठो भवेद्यतिः ।  
अविस्मृत्य गुरोर्वाक्यमभ्यसेत् तदहर्निशम् ॥ ७९ ॥  
  
एवं भवेत् घटावस्था सन्तताभ्यासयोगतः ।  
अनभ्यासवतश्चैव वृथागोष्ठ्या न सिध्यति ॥ ८० ॥  
  
तस्मात् सर्वप्रयत्नेन योगमेव सदाभ्यसेत् ।  
  
	ततः किं जायते इत्यत आह- याममात्रमिति ॥ ७२ ॥ किं तत् ?   
दूरश्रुतिरिति ॥ ७३-७५ ॥ यतः स्वात्तसिद्धिप्रकटनाद्योगान्तरायो भवति   
तस्मात् सिद्धिजालोपेक्षापूर्वकं स्वसामर्थ्यं गोपयन् योगमेवाभ्यसेत्   
इत्याह- एत इति ॥ ७६-७७ ॥ तत्तत्कर्मकरव्यग्रः तत्तत्कर्मकरणे   
व्यग्रचित्तो भवति । ततः स्वाभ्यासे ॥ ७८-७९ ॥ अभ्यासत एव इयं   
घटावस्था सिध्यति नान्यथेत्याह- एवमिति ॥ ८० ॥  
  
परिचयावस्था  
  
ततः परिचयावस्था जायतेऽभ्यासयोगतः ॥ ८१ ॥  
  
वायुः परिचितो यत्नादग्निना सह कुण्डलीम् ।  
भावयित्वा सुषुम्नायां प्रविशेदनिरोधतः ॥ ८२ ॥  
  
वायुना सह चित्तं च प्रविशेच्च महापथम् ।  
यस्य चित्तं स्वपवनः सुषुम्नां प्रविशेदिह ॥ ८३ ॥  
  
	परिचयस्वरूपमाह- तत इति ॥ ८१ ॥ तत् कथम् ? वायुरिति ॥ ८२ ॥   
महापथं सुषुम्नाद्वारमित्यर्थः । तथा सेयं परिचयावस्थेत्युच्यते ॥   
८३ ॥  
  
प्। ३७८) पञ्चभूतमण्डलेषु पञ्चब्रह्मधारणानि  
  
भूमिरापोऽनलो वायुराकाशश्चेति पञ्चकः ।  
येषु पञ्चसु देवानां धारणा पञ्चधोच्यते ॥ ८४ ॥  
  
पादादिजानुपर्यन्तं पृथिवीस्थानमुच्यते ।  
पृथिवी चतुरश्रं च पीतवर्णं लवर्णकम् ॥ ८५ ॥  
  
पार्थिवे वायुमारोप्य लकारेण समन्वितम् ।  
ध्यायंश्चतुर्भुजाकारं चतुर्वक्त्रं हिरण्मयम् ॥ ८६ ॥  
  
धारयेत् पञ्च घटिकाः पृथ्वीजयमाप्नुयात् ।  
पृथिवीयोगतो मृत्युर्न भवेदस्य योगिनः ॥ ८७ ॥  
  
आ जानोः पायुपर्यन्तमपां स्थानं प्रकीर्तितम् ।  
अपोऽर्धचन्द्रं शुक्लं च वम्बीजं परिकीर्तितम् ॥ ८८ ॥  
  
वारुणे वायुमारोप्य वकारेण समन्वितम् ।  
स्मरन् नारायणं देवं चतुर्बाहुं किरीटिनम् ॥ ८९ ॥  
  
शुद्धस्फटिकसङ्काशं पीतवाससमच्युतम् ।  
धारयेत् पञ्च घटिकाः सर्वपापैः प्रमुच्यते ॥ ९० ॥  
  
ततो जलाद्भयं नास्ति जले मृत्युर्न विद्यते ।  
आ पायोर्हृदयान्तं च वह्निस्थानं प्रकीर्तितम् ॥ ९१ ॥  
  
वह्निस्त्रिकोणं रक्तं च रेफाक्षरसमुद्भवम् ।  
वह्नौ चानिलमारोप्य रेफाक्षरसमुज्ज्वलम् ॥ ९२ ॥  
  
प्। ३७९) त्रियक्षं वरदं रुद्रं तरुणादित्यसन्निभम् ।  
भस्मोद्धूलितसर्वाङ्गं सुप्रसन्नमनुस्मरन् ॥ ९३ ॥  
  
धारयेत् पञ्च घटिका वह्निनासौ न दह्यते ।  
न दह्यते शरीरं च प्रविष्टस्याग्निकुण्डके ॥ ९४ ॥  
  
आ हृदयाद् भ्रुवोर्मध्यं वायुस्थानं प्रकीर्तितम् ।  
वायुः षट्कोणकं कृष्णं यकाराक्षरभासुरम् ॥ ९५ ॥  
  
मारुतं मरुतां स्थाने यकाराक्षरभासुरम् ।  
धारयेत् तत्र सर्वज्ञमीश्वरं विश्वतोमुखम् ॥ ९६ ॥  
  
धारयेत् पञ्च घठिका वायुवद्व्योमगो भवेत् ।  
मरणं न तु वायोस्तु भयं भवति योगिनः ॥ ९७ ॥  
  
आ भ्रूमध्यात्तु मूर्धान्तमाकाशस्थानमुच्यते ।  
व्योम वृत्तं च धूम्रं च हकाराक्षरभासुरम् ॥ ९८ ॥  
  
आकाशे वायुमारोप्य हकारोपरि शङ्करम् ।  
बिन्दुरूपं महादेवं व्योमाकारं सदाशिवम् ॥ ९९ ॥  
  
शुद्धस्फटिकसङ्काशं धृतबालेन्दुमौलिनम् ।  
पञ्चवक्त्रयुतं सौम्यं दशबाहुं त्रिलोचनम् ॥ १०० ॥  
  
सर्वायुधैर्धृताकारं सर्वभूषणभूषितम् ।  
उमार्धदेहं वरदं सर्वकारणकारणम् ॥ १०१ ॥  
  
आकाशधारणात् तस्य खेचरत्वं भवेद् ध्रुवम् ।  
यत्र कुत्र स्थितो वापि सुखमत्यन्तमश्नुते ॥ १०२ ॥  
  
प्। ३८०) एवं धारणाः पञ्च कुर्याद्योगी विचक्षणः ।  
ततो दृढशरीरः स्यान्मृत्युस्तस्य न विद्यते ॥ १०३ ॥  
  
ब्रह्मणः प्रलयेनापि न सीदति महामतिः ।  
  
	ततः स्वावयवप्रविभक्तपञ्चभूतमण्डले   
पञ्चब्रह्मधारणमाह- भूमिरिति । देवानां   
ब्रह्मादिसदाशिवान्तानाम् ॥ ८४ ॥ तत्रादौ पादादीति । पृथिवीशब्देन   
पार्थिवमण्डलमुच्यते ॥ ८५ ॥ ततः पार्थिवे ॥ ८६-८७ ॥ अस्मण्डले   
विष्णुध्यानं तत्फलं चाह- आ जानोरिति ॥ ८८-९० ॥ वह्निमण्डले   
रुद्रध्यानं तत्फलं चाह- आ पायोरिति ॥ ९१-९४ ॥ वायुमण्डले   
ईश्वरध्यानं तत्फलं चाह- आ हृदयादिति ॥ ९५-९७ ॥   
आकाशमण्डले सदाशिवध्यानं तत्फलं चाह- आ भ्रूमध्यादिति   
॥ ९८-१०३ ॥  
  
सगुणध्यानम्  
  
समभ्यसेत् तथा ध्यानं घटिकाषष्टिमेव च ॥ १०४ ॥  
  
वायुं निरुध्य चाकाशे देवतामिष्टदामिति ।  
सगुणध्यानमेतत् स्यादणिमादिगुणप्रदम् ।  
  
	सगुणनिर्गुणभेदेन द्विप्रकारं ध्यानमाह- समभ्यसेदिति   
॥ १०४ ॥  
  
निर्गुणध्यानतः समाधिसिद्धिः  
  
निर्गुणध्यानयुक्तस्य समाधिश्च ततो भवेत् ॥ १०५ ॥  
  
दिनद्वादशकेनैव समाधिं समवाप्नुयात् ।  
वायुं निरुध्य मेधावी जीवन्मुक्तो भवत्ययम् ॥ १०६ ॥  
  
समाधिः समतावस्था जीवात्मपरमात्मनोः ।  
  
प्। ३८१) ब्रह्मातिरिक्तं न किञ्चिदस्तीति तत्स्वरूपेणावस्थानं   
समाधिरित्यर्थः ॥ १०५ ॥ तथाविधं दिनद्वादकेनैव ॥ १०६ ॥   
समाधिशब्दं व्युत्पादयति- समाधिरिति । जीवात्मपरमात्मनोः   
वाच्यार्थवैषम्यत्यागपूर्वकं तयोः लक्ष्यरूपेण समतावस्थैव   
समाधिरित्यर्थः ॥  
  
सिद्धयोगस्य स्वेच्छया देहत्यागात्यागौ  
  
यदि स्वदेहमुत्स्रष्टुमिच्छा चेदुत्सृजेत् स्वयम् ॥ १०७ ॥  
  
परब्रह्मणि लीयेत न तस्योत्क्रान्तिरिष्यते ।  
अथ नो चेत् समुत्स्रष्टुं स्वशरीरं प्रियं यदि ॥ १०८ ॥  
  
सर्वलोकेषु विहरन्नणिमादिगुणान्वितः ।  
कदाचित् स्वेच्छया देवो भूत्वा स्वर्गे महीयते ॥ १०९ ॥  
  
मनुष्यो वापि यक्षो वा स्वेच्छयापि क्षणाद्भवेत् ।  
सिंहो व्याघ्रो गजो वाश्वः स्वेच्छया बहुतामियात् ॥ ११० ॥  
  
यथेष्टमेव वर्तेत योगी यद्वा महेश्वरः ।  
अभ्यासभेदतो भेदः फलं तु सममेव हि ॥ १११ ॥  
  
	यः स्वातिरेकेणाभासतोऽपि शरीरत्रयमस्तीति मन्यते सोऽयं योगी तत्   
त्यक्त्वा परब्रह्मणि लीयते । यद्येवं नहि त्यक्तुमिच्छति विचित्रशक्तिं   
प्रकटयन् आभूतसम्प्लवम् अस्मिन् लोके विहरेदित्याह- यदीति ॥ १०७##-  
मुख्यफलं कैवल्यं सममेवेत्यर्थः ॥ १११ ॥  
  
प्। ३८२) महाबन्धलक्षणम्  
  
पार्ष्णि वामस्य पादस्य योनिस्थाने नियोजयेत् ।  
प्रसार्य दक्षिणं पादं हस्ताभ्यां धारयेद् दृढम् ॥ ११२ ॥  
  
चुबुकं हृदि विन्यस्य पूरयेद्वायुना पुनः ।  
कुम्भकेन यथाशक्त्या धारयित्वा तु रेचयेत् ॥ ११३ ॥  
  
वामाङ्गेन समभ्यस्य दक्षाङ्गेन समभ्यसेत् ।  
प्रसारितस्तु यः पादस्तमुरूपरि मानयेत् ॥ ११४ ॥  
  
अयमेव महाबन्ध उभयत्रैवमभ्यसेत् ।  
  
महामुद्रालक्षणम् अन्यत्राम्नायते-  
  
वक्षोन्यस्तहनुर्निपीड्य सुषिरं योनेश्च वामाङ्घ्रिणा  
हस्ताभ्यामनुधारयन् प्रसरितं पादं तथा दक्षिणम् ।  
आपूर्य श्वसनेन कुक्षियुगलं मूर्ध्नि स्थितं धारये-  
देषा पातकनाशनी ननु महामुद्रा नृणां प्रोच्यते ॥  
  
इति । महाबन्धलक्षणमाह- पार्ष्णिमिति ॥ ११२-११३ ॥ मानयेत्   
समर्पयेत् आरोपयेदित्यर्थः ॥ ११४ ॥ अभ्यसेत् वामाङ्गवत्   
दक्षाङ्गेऽपीत्यर्थः ।  
  
महावेधलक्षणम्  
  
महाबन्धस्थितो योगी कृत्वा पूरकमेकधीः ॥ ११५ ॥  
  
वायूनां गतिमावृत्य निभृतं कण्ठमुद्रया ।  
पुटद्वयं समाक्रम्य वायुः स्फुरति सत्वरम् ॥ ११६ ॥  
  
अयमेव महावेधः सिद्धैरभ्यस्यतेऽनिशम् ।  
  
प्। ३८३) वेधस्वरूपमाह- महाबन्धेति ॥ ११५ ॥   
उच्छ्वासनिश्वासरेचकपूरकवायूनां गतिम् आवृत्य आच्छाद्य   
कण्ठमुद्रया जालन्धरबन्धेन निरुध्य ततः प्राणवायुः   
इडापिङ्गलापुटद्वयं सम्यगाक्रम्य अतिक्रम्य सत्वरं सुषुम्नायां   
स्फुरतीति यत् अयमेव ॥ ११६ ॥  
  
खेचरीस्वरूपम्  
  
अन्तः कपालकुहरे जिह्वां व्यावृत्य धारयेत् ॥ ११७ ॥  
  
भ्रूमध्यदृष्टिरप्येषा मुद्रा भवति खेचरी ।  
  
खेचरीस्वरूपमाह- अन्तरिति ॥ ११७ ॥  
  
बन्धत्रयस्वरूपं तत्फलं च  
  
कण्ठमाकुञ्च्य हृदये स्थापयेद् दृढया धिया ॥ ११८ ॥  
  
बन्धो जालन्धराख्योऽयं मृत्युमातङ्गकेसरी ।  
बन्धो येन सुषुम्नायां प्राणस्तूड्डीयते यतः ॥ ११९ ॥  
  
उड्याणाख्यो हि बन्धोऽयं योगिभिः समुदाहृतः ।  
पार्ष्णिभागेन सम्पीड्य योनिमाकुञ्चयेद् दृढम् ॥ १२० ॥  
  
अपानमूर्ध्वमुत्थाप्य योनिबन्धोऽयमुच्यते ।  
प्राणापानौ नादबिन्दू मूलबन्धेन चैकताम् ॥ १२१ ॥  
  
गत्वा योगस्य संसिद्धिं यच्छतो नात्र संशयः ।  
  
	बन्धत्रयस्वरूपं तत्फलं चाह- कण्ठमिति ॥ ११८-१२१ ॥  
  
प्। ३८४) विपरीतकरणीलक्षणं तत्फलं च  
  
करणी विपरीताख्या सर्वाधिव्याधिनाशिनी ॥ १२२ ॥  
  
नित्यमभ्यासयुक्तस्य जाठराग्निविवर्धनी ।  
आहारा बहवस्तस्य सम्पाद्याः साधकस्य च ॥ १२३ ॥  
  
अल्पाहारा यदि भवेदग्निर्देहं हरेत् क्षणात् ।  
अधःशिरश्चोर्ध्वपादः क्षणं स्यात् प्रथमे दिने ॥ १२४ ॥  
  
क्षणात्तु किञ्चिदधिकमभ्यसेत्तु दिने दिने ।  
वली च पलितं चैव षण्मासार्धान्न दृश्यते ॥ १२५ ॥  
  
याममात्रं तु यो नित्यमभ्यसेत् स तु कालजित् ।  
  
	विपरीतकरणीं तत्फलं चाह- करणीति ॥ १२२-१२३ ॥   
स्वस्थितिविपरीतं क्रियत इति विपरीतकरणी । तदेव प्रपञ्चयति- अध इति ॥   
१२४-१२५ ॥  
  
वज्रोलीस्वरूपम्  
  
वज्रोलीमभ्यसेद्यस्तु स योगी सिद्धिभाजनम् ॥ १२६ ॥  
  
लभ्यते यदि तस्यैव योगसिद्धिः करे स्थिता ।  
अतीतानागतं वेत्ति खेचरी च भवेद् ध्रुवम् ॥ १२७ ॥  
  
	वज्रोल्यादिस्वरूपं तत्फलं चाह- वज्रोलीमिति । किं नाम वज्रोली   
? कांस्यपात्रे गोक्षीरं निक्षिप्य वज्रोलीतुल्यलिङ्गनालेन ग्रसित्वा   
पुनर्विरेच्य  
  
प्। ३८५) पुनर्ग्रसनादिकमभ्यस्याथ स्त्रीयोनिमण्डले रेतो विसृज्य   
तच्छोणितेन साकं ग्रसेदिति यत् सैव वज्रोलीत्युच्यते । यस्तामभ्यस्यति स तु   
सिद्धो भवतीत्याह- लभ्यत इति । सोऽयं योगी अतीतानागतं वेत्ति । तस्यैव   
खेचरी ॥ १२६-१२७ ॥  
  
अमरोलीस्वरूपम्  
  
अमरीं यः पिबेन्नित्यं नस्यं कुर्वन् दिने दिने ।  
वज्रोलीमभ्यसेन्नित्यममरोलीति कथ्यते ॥ १२८ ॥  
  
	अमरोलीस्वरूपमाह- अमरीमिति । अमरीशब्देन मूत्रमुच्यते ।   
तत्र प्रथमान्त्यधारे विहाय मध्यधारां हस्ते पात्रे वा गृहीत्वा   
योऽयं योगी तत्त्रिभागं दिने दिने पिबन् नासापुटयोः नस्यं कुर्वन् नित्यं   
वज्रोलीमभ्यसेत् इति यत् सैव अमरोलीति कथ्यते । तथा च हठयोगतन्त्रे   
अभिहितम्-  
  
पित्तोल्बणात्वात् प्रथमां च धारां  
विहाय निःसारतयान्त्यधाराम् ।  
निषेव्यते शीतलमध्यधारा  
वज्रोलिसिद्धैरमरोलिसिद्ध्यै ॥  
  
इति । एवममरोलीसिद्धस्यामरीपाननस्यं विना या सिद्धिरुदेति सैव   
सहजोलीत्युच्यते ॥ १२८ ॥  
  
राजयोगनिष्पत्तिः  
  
ततो भवेद्राजयोगो नान्तरा भवति ध्रुवम् ।  
यदा तु राजयोगेन निष्पन्ना योगिभिः क्रियाः ॥ १२९ ॥  
  
तदा विवेकवैराग्यं जायते योगिनो ध्रुवम् ।  
विष्णुर्नाम महायोगी महाभूतो महातपाः ॥ १३० ॥  
  
तत्त्वमार्गे यथा दीपो दृश्यते पुरुषोत्तमः ।  
  
प्। ३८६) राजयोगस्वरूपमाह- तत इति । न हि   
विंशत्यवयवहठाभ्यासमन्तरा राजयोगो भवतीत्यर्थः ॥ १२९ ॥   
हठयोगसिद्धोऽयं राजयोगः योगराजत्वात् । तत्रैव हि भगवान्   
दृश्यते इत्याह- विष्णुरिति । क्षराक्षरकलनाविरलपुरुषोत्तमतत्त्वस्य   
सोऽहमस्मीति राजयोगेनैव लक्षितत्वात् ॥ १३० ॥  
  
वैराग्यहेतुनिरूपणम्  
  
यः स्तनः पूर्वपीतस्तं निष्पीड्य मुदमश्नुते ॥ १३१ ॥  
  
यस्माज्जातो भगात् पूर्वं तस्मिन्नेव भगे रमन् ।  
या माता सा पुनर्भार्या या भार्या मातरेव हि ॥ १३२ ॥  
  
यः पिता स पुनः पुत्रो यः पुत्रः स पुनः पिता ।  
एवं संसारचक्रेण कूपचक्रे धटा इव ॥ १३३ ॥  
  
भ्रमन्तो योनिजन्मानि श्रुत्वा लोकान् समश्नुते ।  
  
	पुरुषोत्तमत्वातिरिक्तदारादिबाह्यवैराग्यहेतवे इदमाम्नायते-   
यः स्तन इति । तं तादृशमित्यर्थः ॥ १३१ ॥ तस्मिन्नेव तथाविधे भगे   
रमन् रममाणो मुदमश्नुते । अस्मिन् जन्मनि या माता सा पुनः   
भवान्तरे भार्या भवति, या भार्या सा भवान्तरे मातैव   
भवतीत्याह- या मातेति । मातरेव मातैवेत्यर्थः ॥ १३२ ॥ एवं   
पुरुषोत्तमतत्त्वातिरिक्तं किञ्चिदप्यस्तीति पश्यन्तः कूपचक्रे धटा इव##-  
परिभ्रमन्तो नानायोनिषु जन्ममृती भजन्ते । यतः एवम् अतः ब्रह्मैव   
सर्वम् ब्रह्मातिरिक्तं न किञ्चिदस्ति इति श्रुत्याचार्यमुखतः श्रुत्वा   
मुमुक्षुरुत्तमलोकान् ब्रह्माद्यावासभूतान् समश्नुते ।   
यावद्ब्रह्मोपाधि तावदुषित्वा तेन साकं कैवल्यं लभन्ते ॥  
  
प्। ३८७) हृत्पद्मे प्रणवोपासनम्  
  
त्रयो लोकास्त्रयो वेदास्तिस्रः सन्ध्यास्त्रयः स्वराः ॥ १३४ ॥  
  
त्रयोऽग्नयश्च त्रिगुणाः स्थिताः सर्वे त्रयाक्षरे ।  
त्रयाणामक्षराणां च योऽधीतेऽप्यर्धमक्षरम् ॥ १३५ ॥  
  
तेन सर्वमिदं प्रोतं तत् सत्यं तत् परं पदम् ।  
पुष्पमध्ये यथा गन्धः पयोमध्ये यथा घृतम् ॥ १३६ ॥  
  
तिलमध्ये यथा तैलं पाषाणेष्विव काञ्चनम् ।  
हृदि स्थाने स्थितं पद्मं तस्य वक्त्रमधोमुखम् ॥ १३७ ॥  
  
ऊर्ध्वनालमधोबिन्दुस्तस्य मध्ये स्थितं मनः ।  
अकारे रेचितं पद्ममुकारेणैव भिद्यते ॥ १३८ ॥  
  
मकारे लभते नादमर्धमात्रा तु निश्चला ।  
शुद्धस्फटिकसङ्काशं निष्कलं पापनाशनम् ॥ १३९ ॥  
  
लभते योगयुक्तात्मा पुरुषस्तत्परं पदम् ।  
  
	तदुपायत्वेन परापरब्रह्मगोचराकारादिमात्राचतुष्टय##-  
प्रणवावयवाकारादित्र्यक्षरे क्रमेण भूरादयः त्रयो लोकाः,   
ऋगादयः त्रयो वेदाः, प्रातःसन्ध्यादिसन्ध्याः तिस्रः,   
अकारोकारमकारभेदेन त्रयः स्वराः ॥ १३४ ॥ गार्हपत्यादिभेदेन   
अग्नयः त्रयः, सत्त्वादित्रिगुणाश्च सर्वे स्थिताः प्रतिष्ठिता इत्यर्थः ।   
अकारादित्रयाणामक्षराणां तदारोपाधिकरणविश्वविराडोत्रादि##-  
श्रुत्याचार्यमुखतो जानाति ॥ १३५ ॥ तेन तुर्यभावमापन्नेन  
  
प्। ३८८) योगिना सर्वमिदं प्रपञ्चजातं प्रोतम् अहमेवेदं सर्वमिति   
व्याप्तम् । यद्व्याप्यसापेक्षव्यापकतापह्नवसिद्धं तत् सत्यम् । यत्   
सत्तामात्रं तदेव परं निरतिशयं स्वावशेषतया पद्यत इति पदं   
ब्रह्ममात्रमवशिष्यत इत्यर्थः । कथं पुनः तुर्यस्य   
सर्वप्रोतत्वमित्यत्र दृष्टान्तचतुष्टयमाचष्टे- पुष्पेति ॥ १३६ ॥   
यथा हेमनिमिल[बिड]शिलायां निर्विशेषतया काञ्चनं तत्   
सर्वं व्याप्य वर्तते तथा इत्यर्थः । यदेवं व्यापकचैतन्यं   
तदुपलब्धिस्थाननिर्देशपूर्वकं तत्स्वरूपं तज्ज्ञानफलं च   
विशदयति- हृदिस्थान इति । हृदिस्थाने उरोभागे   
कदलीपुष्पवदूर्ध्व-नालम् अधोवक्त्रं हृत्पद्मं स्थितं भवति   
॥ १३७ ॥ तदधोभागे बिन्द्वव्याकृताकाशं विद्यते । तस्य मध्ये मन##-  
तद्वृत्तिसहस्रभावाभावप्रकाशकतया प्रत्यक्चैतन्यं स्थित भवति ।   
तदूर्ध्वनयनार्थं विकसनार्थं तद्गतचैतन्यसाक्षात्कारार्थं   
चोपायमाह- अकार इति । अकारे विश्वविराडोतृचैतन्ये साक्षात्कृते   
सति हृत्पद्ममूर्ध्वमुखतया रेचितम् उत्थितं भवति ।   
उकारतदध्यक्षतैजससूत्रानुज्ञातृचैतन्य-साक्षात्कारेण तत्   
पद्मं भिद्यते विकासमेति ॥ १३८ ॥   
मकारतदध्यक्षप्राज्ञबीजानुज्ञैकरसचैतन्ये साक्षात्कृते सति   
नादमीश्वरतत्त्वं तदात्मकप्रणवनादो विजृम्भते ।   
अकारादिमात्रात्रयप्रपञ्चपर्यवसानार्धमात्रा तु   
द्वितुर्याविकल्पाधिष्ठिता निश्चला भवति । तत्र यदुपलभ्यते   
यदनुसन्धानतः पुण्यपापजालं नश्यति तत्   
शुद्धस्फटिकसङ्काशं पापनाशनं वस्तुतो निष्प्रतियोगिकनिष्कलं   
यत् स्वमात्रमवशिष्यते ॥ १३९ ॥ यथोक्तयोगयुक्तात्मा पुरुषः तत् परं   
पदं लभते कृतकृत्यो भवतीत्यर्थः ॥  
  
सर्वकरणव्यापारोपरतिः आत्मावगत्युपायः  
  
कूर्मः स्वपाणिपादादिशिरश्चात्मनि धारयेत् ॥ १४० ॥  
  
एवं द्वारेषु सर्वेषु वायुपूरितरेचितः ।  
निषिद्धे तु नवद्वारे ऊर्ध्वं प्राङ् निःश्वासस्तथा ॥ १४१ ॥  
  
प्। ३८९) घटमध्ये यथा दीपो निवातं कुम्भकं विदुः ।  
निषिद्धैर्नवभिर्द्वारैर्निर्जने निरुपद्रवे ॥ १४२ ॥  
  
निश्चितं त्वात्ममात्रेणावशिष्टं योगसेवया ॥  
  
इत्युपनिषत् ॥  
  
	तदवगत्युपायस्तु सर्वकरणव्यापृत्युपरतिरेवेत्याह- कूर्म   
इति । यथा कूर्मः स्वाङ्गान्युपसंहृत्य शिलावत् वर्तते ॥ १४० ॥ एवं   
योगी नवद्वारेषु सर्वेषु नाडीद्वारेषु च वायुपूरितरेचितः   
पूरकरेचकावस्थायां वायुना पूरितरेचितनाडीसुषिरावच्छिन्ननिर्##-  
सुषुम्नामार्गेण ऊर्ध्वनिःश्वासो भवेदित्याह- निषिद्ध इति ।   
नवद्वारे निषिद्धे निरुद्धे सत्यथ सुषुम्नायाः प्राक् पूर्वद्वारं   
मूलाधारस्थं भित्त्वा अथोर्ध्वं निःश्वासः निर्गतश्वासव्यापारो   
भवेत्, केवलकुम्भकेन तिष्ठेदित्यर्थः ॥ १४१ ॥   
कुम्भकलक्षणमाह घटमध्य इति । एवं केवलकुम्भकयोगेन   
आत्मतत्त्वमवगम्य कृतार्थो भवेदित्युपसंहरति- निषिद्धैरिति ।   
स्वस्वव्यापृतिनिषिद्धैः निरुद्धैः नवद्वारैः विशिष्टदेहो योगी निर्जने   
निरुपद्रवे प्रदेशे सिद्धाद्यासनमास्थाय ॥ १४२ ॥ निर्विकल्पकयोगसेवया   
कैवल्यनाडीं भित्त्वा तत्र आत्ममात्रेणावशिष्टमिति तत्त्वज्ञानेन   
निश्चितं विकलेबरकैवल्यं भजेदिति शेषः । तुशब्दोऽवधारणार्थः ।   
इत्युपनिषच्छब्दौ योगतत्त्वोपनिषत्समाप्त्यर्थौ ॥  
  
श्रीवासुदेवेन्द्रशिष्योपनिषद्ब्रह्मयोगिना ।  
लिखितं स्याद्विवरणं योगतत्त्वस्य सुस्फुटम् ॥  
योगतत्त्वविवरणं षष्ट्युत्तरशतद्वयम् ॥  
  
इति श्रीमदीशाद्यष्टोत्तरशतोपनिषच्छास्त्रविवरणे   
एकचत्वारिंशत्सङ्ख्यापूरकं योगतत्त्वोपनिषद्विवरणं सम्पूर्णम्  
  
  
  
  
