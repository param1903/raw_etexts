+++
"Catalog number" = "M00296"
"Uniform title" = "darśanopaniṣat"
"Main title" = "yoga upaniṣads with the commentary of śrī upaniṣad brahmayogin"
"Secondary title" = [ "darśana upaniṣat",]
Commentator = [ "brahmayogin",]
"Alternate name" = [ "śrī upaniṣad brahmayogin",]
Editor = [ "śāstrī mahādeva",]
Subjects = [ "tantric / āgamic literature", "yoga", "upaniṣad", "yogopaniṣad", "yogopaniṣad",]
Publisher = [ "Adyar library and research centre",]
"Publication year" = [ "1920",]
"Publication city" = [ "Madras",]
"Publication country" = "India"
title_iast = "darśanopaniṣat"
title = "दर्शनोपनिषत्"

+++
  
  
  
  
दर्शनोपनिषत्  
  
आप्यायन्तु- इति शान्तिः  
  
प्रथम खण्डः  
  
जीवन्मुक्तिसाधनम् अष्टाङ्गयोगः  
  
दत्तात्रेयो महायोगी भगवान् भूतभावनः ।  
चतुर्भुजो महाविष्णुर्योगसाम्राज्यदीक्षितः ॥ १ ॥  
  
तस्य शिष्यो मुनिवरः साङ्कृतिर्नाम भक्तिमान् ।  
पप्रच्छ गुरुमेकान्ते प्राञ्जलिर्विनयान्वितः ॥ २ ॥  
  
भगवन् ब्रूउहि मे योगं साष्टाङ्गं सप्रपञ्चकम् ।  
येन विज्ञानमात्रेण जीवन्मुक्तो भवाम्यहम् ॥ ३ ॥  
  
साङ्कृते शृणु वक्ष्यामि योगं साष्टाङ्गदर्शनम् ।  
  
विवरणम्  
  
यमाद्यष्टाङ्गयोगेद्धब्रह्ममात्रप्रबोधतः ।  
योगिनो यत्पदं यान्ति तत्कैवल्यपदं भजे ॥  
  
इह खलु समावेदप्रविभक्तेयं दर्शनोपनिषत्   
निर्विशेषब्रह्मज्ञानसहकृतयमाद्यष्टाङ्गयोगप्रकटनव्यग्रा   
निष्प्रतियोगिकब्रह्ममात्रपर्यवसन्ना विजृम्भते । अस्याः स्वल्पग्रन्थतो   
विवरणमारभ्यते ।   
साङ्कृतिदत्तात्रेयप्रश्नप्रतिवचनरूपेयमाख्यायिका विद्यास्तुत्यर्था ।   
आख्यायिकामवतारयति- दत्तात्रेय इति ॥ १-२ ॥ किमिति ? भगवन्   
इत्यादि ॥ ३ ॥ साङ्कृतिना एवं पृष्टो भगवानाह- साङ्कृत इति ॥  
  
प्। १५३) अष्टाङ्गोद्देशः  
  
यमश्च नियमश्चैव तथैवासनमेव च ॥ ४ ॥  
  
प्राणायामस्तथा ब्रह्मन् प्रत्याहारस्ततः परम् ।  
धारणा च तथा ध्यानं समाधिश्चाष्टमं मुने ॥ ५ ॥  
  
	अष्टाङ्गानि कानीयत आह- यमश्चेति ॥ ४-५ ॥  
  
दशविधयमः  
  
अहिंसा सत्यमस्तेयं ब्रह्मचर्यं दयार्जवम् ।  
क्षमा धृतिर्मिताहारः शौचं चेति यमा दश ॥ ६ ॥  
  
	दशधा भिन्नयमावयवमाह- अहिंसेति ॥ ६ ॥  
  
अहिंसा  
  
वेदोक्तेन प्रकारेण विना सत्यं तपोधन ।  
कायेन मनसा वाचा हिंसा हिंसा न चान्यथा ॥ ७ ॥  
  
आत्मा सर्वगतोऽच्छेद्यो न ग्राह्य इति या मतिः ।  
सा चाहिंसा वरा प्रोक्ता मुने वेदान्तवेदिभिः ॥ ८ ॥  
  
	उपायोपेयभेदेन अहिंसादिदशयमलक्षणमाह- वेदेति ।   
वेदोक्तयज्ञीयपश्चादिहिंसा अहिंसैवेत्यर्थः ॥ ७ ॥ यद्वा-   
आत्मेत्यादि ॥ ८ ॥  
  
सत्यम्  
  
चक्षुरादीन्द्रियैर्दृष्टं श्रुतं घ्रातं मुनीश्वर ।  
तस्यैवोक्तिर्भवेत् सत्यं विप्र तन्नान्यथा भवेत् ॥ ९ ॥  
  
प्। १५४) सर्वं सत्यं वरं ब्रह्म न चान्यादिति या मतिः ।  
तच्च सत्यं वरं प्रोक्तं वेदान्तज्ञानपारगैः ॥ १० ॥  
  
	उपायोपेयसत्यलक्षणं तु- चक्षुरित्यादि ॥ ९-२५ ॥  
  
अस्तेयम्  
  
अन्यदीये तृणे रत्ने काञ्चने मौक्तिकेऽपि च ।  
मनसा विनिवृत्तिर्या तदस्तेयं विदुर्बुधाः ॥ ११ ॥  
  
आत्मन्यनात्मभावेन व्यवहारविवर्जितम् ।  
यत्तदस्तेयमित्युक्तमात्मविद्भिर्महामुने ॥ १२ ॥  
  
ब्रह्मचर्यम्  
  
कायेन वाचा मनसा स्त्रीणां परिविवर्जनम् ।  
ऋतौ भार्यां तदा स्वस्य ब्रह्मचर्यं तदुच्यते ॥ १३ ॥  
  
ब्रह्मभावे मनश्चारं ब्रह्मचर्यं परन्तप ।  
  
दया  
  
स्वात्मवत् सर्वभूतेषु कायेन मनसा गिरा ॥ १४ ॥  
  
अनुज्ञा या दया सैव प्रोक्ता वेदान्तवेदिभिः ।  
  
आर्जवम्  
  
पुत्रे मित्रे कलत्रे च रिपौ स्वात्मनि सन्ततम् ॥ १५ ॥  
  
एकरूपं मुने यत्तदार्जवं प्रोच्यते मया ।  
  
प्। १५५) क्षमा  
  
कायेन मनसा वाचा शत्रुभिः परिपीडिते ॥ १६ ॥  
  
बुद्धिक्षोभनिवृत्तिर्या क्षमा सा मुनिपुङ्गव ।  
  
धृतिः  
  
वेदावेद विनिर्मोक्षः संसारस्य न चान्यथा ॥ १७ ॥  
  
इति विज्ञाननिष्पत्तिर्धृतिः प्रोक्ता हि वैदिकैः ।  
अहमात्मा न चान्योऽस्मीत्येवमप्रच्युता मतिः ॥ १८ ॥  
  
मिताहारः  
  
अल्पमृष्टाशनाभ्यां च चतुर्थांशावशेषकम् ।  
तस्माद्योगानुगुण्येन भोजनं मितभोजनम् ॥ १९ ॥  
  
शौचम्  
  
स्वदेहमलनिर्मोक्षो मृज्जलाभ्यां महामुने ।  
यत्तच्छौचं भवेद्बाह्यं मानसं मननं विदुः ॥ २० ॥  
  
अहं शुद्ध इति ज्ञानं शौचमाहुर्मनीषिणः ।  
अत्यन्तमलिनो देहो देही चात्यन्तनिर्मलः ॥ २१ ॥  
  
उभयोरन्तरं ज्ञात्वा कस्य शौचं विधीयते ।  
ज्ञानशौचं परित्यज्य बाह्ये यो रमते नरः ॥ २२ ॥  
  
स मूढः काञ्चनं त्यक्त्वा लोष्टं गृह्णाति सुव्रत ।  
  
प्। १५६) ब्रह्मात्मवेदनविधिः  
  
ज्ञानमृतेन तृप्तस्य कृतकृत्यस्य योगिनः ॥ २३ ॥  
  
न चास्ति किञ्चित् कर्तव्यमस्ति चेन्न स तत्त्ववित् ।  
लोकत्रयेऽपि कर्तव्यं किञ्चिन्नास्त्यात्मवेदिनाम् ॥ २४ ॥  
  
तस्मात् सर्वप्रयत्नेन मुनेऽहिंसादिसाधनैः ।  
आत्मानमक्षरं ब्रह्म विद्धि ज्ञानात्तु वेदनात् ॥ २५ ॥  
  
इति प्रथमः खण्डः  
  
द्वितीयः खण्डः  
  
दशविधनियमः  
  
तपः सन्तोषमास्तिक्यं दानमीश्वरपूजनम् ।  
सिद्धान्तश्रवणं चैव ह्रीर्मतिश्च जपो व्रतम् ॥ १ ॥  
  
एते च नियमाः प्रोक्तास्तान् वक्ष्यामि क्रमाछृणु ।  
  
	दशधा भिन्ननियमावयवानाह- तप इति ॥ १ ॥  
  
तपः  
  
वेदोक्तेन प्रकारेण कृच्छ्रचान्द्रायणादिभिः ॥ २ ॥  
  
शरीरशोषणं यत्तत्तप इत्युच्यते बुधैः ।  
को वा मोक्षः कथं केन संसारं प्रतिपन्नवान् ॥ ३ ॥  
  
इत्यालोचनमर्थज्ञास्तपः शंसन्ति पण्डिताः ।  
  
	उपायोपेयभेदेन तप आदिनियमलक्षणमाह- वेदेति ॥ २-१०   
॥  
  
प्। १५७) सन्तोषः  
  
यदृच्छालाभतो नित्यं प्रीतिर्या जायते नृणाम् ॥ ४ ॥  
  
तत् सन्तोषं विदुः प्राज्ञाः परिज्ञानैकतत्पराः ।  
ब्रह्मावलोकपर्यन्ताद्विरक्त्या यल्लभेत् प्रियम् ॥ ५ ॥  
  
सर्वत्र विगतस्नेहः सन्तोषं परमं विदुः ।  
  
आस्तिक्यम्  
  
श्रौते स्मार्ते च विश्वासो यत्तदास्तिक्यमुच्यते ॥ ६ ॥  
  
दानम्  
  
न्यायार्जितधनं श्रान्ते श्रद्धया वैदिके जने ।  
अन्यद्वा यत् प्रदीयन्ते तद्दानं प्रोच्यते मया ॥ ७ ॥  
  
ईश्वरपूजनम्  
  
रागाद्यपेतं हृदयं वागदुष्टानृतादिना ।  
हिंसादिरहितं कर्म यत्तदीश्वरपूजनम् ॥ ८ ॥  
  
सिद्धान्तश्रवणम्  
  
सत्यं ज्ञानमनन्तं च परानन्दं परं ध्रुवम् ।  
प्रत्यगित्यवगन्तव्यं वेदान्तश्रवणं बुधः ॥ ९ ॥  
  
प्। १५८) ह्रीः  
  
वेदलौकिकमार्गेषु कुत्सितं कर्म यद्भवेत् ।  
तस्मिन् भवति या लज्जा ह्रीः सैवेति प्रकीर्तिता ॥ १० ॥  
  
मतिः  
  
वैदिकेषु च सर्वेषु श्रद्धा या सा मतिर्भवेत् ।  
गुरुणा चोपदिष्टोऽपि तत्र सम्बन्धवर्जितः ॥ ११ ॥  
  
	वेदविरुद्धमार्गः गुरुणा उपदिष्टोऽपि तत्र सम्बन्धवर्जितः सन्   
वेदोक्तानुष्ठानमेव कुर्यादित्यर्थः ॥ ११- १६ ॥  
  
जपः  
  
वेदोक्तेनैव मार्गेण मन्त्राभ्यासो जपः स्मृतः ।  
कल्पसूत्रे यथा वेदे धर्मशास्त्रे पुराणके ॥ १२ ॥  
  
इतिहासे च वृत्तिर्या स जपः प्रोच्यते मया ।  
जपस्तु द्विविधः प्रोक्तो वाचिको मानसस्तथा ॥ १३ ॥  
  
वाचिकोपांशुरुच्चैश्च द्विविधः परिकीर्तितः ।  
मानसो मननध्यानभेदात् द्वैविध्यमाश्रितः ॥ १४ ॥  
  
उच्चैर्जपादुपांशुश्च सहस्रगुणमुच्यते ।  
मानसश्च तथोपांशोः सहस्रगुणमुच्यते ॥ १५ ॥  
  
प्। १५९) उच्चैर्जपश्च सर्वेषां यथोक्तफलदो भवेत् ।  
नीचैः श्रोत्रेण चेन्मन्त्रः श्रुतश्चेन्निष्फलं भवेत् ॥ १६ ॥  
  
इति द्वितीयः खण्डः  
  
तृतीयः खण्डः  
  
आसनानि नव  
  
स्वस्तिकं गोमुखं पद्मं वीरसिंहासने तथा ।  
भद्रं मुक्तासनं चैव मयूरासनमेव च ॥ १ ॥  
  
सुखासनसमाख्यं च नवमं मुनिपुङ्गव ।  
  
यमनियमलक्षणमुक्त्वा आसनलक्षणमाह- स्वस्तिकमिति ॥   
१-१४ ॥  
  
स्वस्तिकम्  
  
जानूर्वोरन्तरे कृत्वा सम्यक् पादतले उभे ॥ २ ॥  
  
समग्रीवशिरःकायः स्वस्तिकं नित्यमभ्यसेत् ।  
  
गोमुखम्  
  
सव्ये दक्षिणगुल्फं तु पृष्ठपार्श्वे नियोजयेत् ॥ ३ ॥  
  
दक्षिणेऽपि तथा सव्यं गोमुखं तत् प्रचक्षते ।  
  
पद्मम्  
  
अङ्गुष्ठावधि गृह्णीयाद्धस्ताभ्यां व्युत्क्रमेण तु ॥ ४ ॥  
  
ऊर्वोरुपरि विप्रेन्द्र कृत्वा पादतलद्वयम् ।  
पद्मासनं भवेत् प्राञ सर्वरोगभयापहम् ॥ ५ ॥  
  
प्। १६०) वीरासनम्  
  
गुल्फौ च वृषणस्याधः सीविन्याः पार्श्वयोः क्षिपेत् ।  
दक्षिणं सव्यगुल्फेन दक्षिणेन तथेतरत् ॥ ६-१ ॥  
  
हस्तौ जानौ समास्थाप्य स्वाङ्गुलींश्च प्रसार्य च ।  
व्यक्तवक्त्रो निरीक्षेत नासाग्रं सुसमाहितः ॥ ६-२ ॥  
  
सिंहासनं भवेदेतत् पूजितं योगिभिः सदा ॥ ६-३ ॥  
  
भद्रासनम्  
  
गुल्फौ तु वृषणस्याधः सीविन्याः पार्श्वयोः क्षिपेत् ।  
पार्श्वपादौ च पाणिभ्यां दृढं बद्ध्वा सुनिश्चलम् ॥ ७ ॥  
  
भद्रासनं भवेदेतद्विषरोगविनाशनम् ।  
  
मुक्तासनम्  
  
निपीड्य सीविनीं सूक्ष्मां दक्षिणेतरगुल्फतः ॥ ८ ॥  
  
वामं याम्येन गुल्फेन मुक्तासनमिदं भवेत् ।  
मेढ्रादुपरि निक्षिप्य सव्यं गुल्फं ततोपरि ॥ ९ ॥  
  
गुल्फान्तरं च सङ्क्षिप्य मुक्तासनमिदं मुने ।  
  
प्। १६१) मयूरासनम्  
  
कूर्पराग्रे मुनिश्रेष्ठ निक्षिपेन्नाभिपार्श्वयोः ॥ १० ॥  
  
भूम्यां पाणितलद्वन्द्वं निक्षिप्यैकाग्रमानसः ।  
समुन्नतशिरःपादो दण्डवद्व्योम्नि संस्थितः ॥ ११ ॥  
  
मयूरासनमेतत् स्यात् सर्वपापप्रणासनम् ।  
  
सुखासनम्  
  
येन केन प्रकारेण सुखं धैर्यं च जायते ॥ १२ ॥  
  
तत् सुखासनमित्युक्तमशक्तस्तत् समाश्रयेत् ।  
  
आसनजयफलम्  
  
आसनं विजितं येन जितं तेन जगत्त्रयम् ॥ १३ ॥  
  
अनेन विधिना युक्तः प्राणायामं सदा कुरु ॥  
  
इति तृतीयः खण्डः  
  
चतुर्थः खण्डः  
  
देहप्रमाणम्  
  
शरीरं तावदेव स्यात् षण्णवत्यङ्गुलात्मकम् ।  
देहमध्ये शिखिस्थानं तप्तजाम्बूनदप्रभम् ॥ १ ॥  
  
त्रिकोणं मनुजानां तु सत्यमुक्तं हि साङ्कृते ।  
गुदात्तु द्व्यङ्गुलादूर्ध्वं मेढ्रात्तु द्व्यङ्गुलादधः ॥ २ ॥  
  
प्। १६२) देहमध्यं विजानीहि मनुजानां तु साङ्कृते ।  
कन्दस्थानं मुनिश्रेष्ठ मूलाधारान्नवाङ्गुलम् ॥ ३ ॥  
  
चतुरङ्गुलमायामविस्तारं मुनिपुङ्गव ।  
कुक्कुटाण्डवदाकारं भूषितं तु त्वगादिभिः ॥ ४ ॥  
  
तन्मध्ये नाभिरित्युक्तं योगज्ञैर्मुनिपुङ्गव ।  
  
	प्राणायामस्य नाडीपुञ्जदेहप्राणनिर्वर्त्यत्वेन   
देहतत्कार्येयत्तापरिज्ञानं विना प्राणायामसिद्धिः न स्यादिति   
देहनाडीप्राणेयत्तां प्रपञ्चयति- शरीरमिति । शिखिस्थानम्   
अग्निस्थानम् ॥ १-१० ॥  
  
नाडीपरिगणनम्  
  
कन्दमध्यस्थिता नाडी सुषुम्नेति प्रकीर्तिता ॥ ५ ॥  
  
तिष्ठन्ति परितस्तस्य नाडयो मुनिपुङ्गव ।  
द्विसप्ततिसहस्राणि तासां मुख्याश्चतुर्दश ॥ ६ ॥  
  
सुषुम्ना पिङ्गला तद्वदिडा चैव सरस्वती ।  
पूषा च वरुणा चैव हस्तिजिह्वा यशस्विनी ॥ ७ ॥  
  
अलम्बुसा कुहूश्चैव विश्वोदारा पयस्विनी ।  
शङ्खिनी चैव गान्धारा इति मुख्याश्चतुर्दश ॥ ८ ॥  
  
आसां मुख्यतमास्तिस्रस्तिसृष्वेकोत्तमोत्तमा ।  
ब्रह्मनाडीति सा प्रोक्ता मुने वेदान्तवेदिभिः ॥ ९ ॥  
  
पृष्ठमध्यस्थितेनास्थ्ना विणादण्डेन सुव्रत ।  
सह मस्तकपर्यन्तं सुषुम्ना सुप्रतिष्ठिता ॥ १० ॥  
  
प्। १६३) कुण्डल्याः स्थानं स्वरूपं च  
  
नाभिकन्दादधः स्थानं कुण्डल्या द्व्यङ्गुलं मुने ।  
अष्टप्रकृतिरूपा स कुण्डली मुनिसत्तमः ॥ ११ ॥  
  
यथावद्वायुचेष्टां च जलान्नादीनि नित्यशः ।  
परितः कन्दपार्श्वेषु निरुध्यैव सदा स्थिता ॥ १२ ॥  
  
स्वमुखेन सदावेष्ट्य ब्रह्मरन्ध्रमुखं मुने ।  
  
	कुण्डलिनीस्थानं तत्स्वरूपं चाह- नाभीति ।   
पृथिव्यप्तेजोवाय्वाकाशमनोबुद्ध्यहङ्काररूपिण्यः अष्टौ   
प्रकृतयः ॥ ११- १२ ॥  
  
नाडीस्थानानि  
  
सुषुम्नाया इडा सव्ये दक्षिणे पिङ्गला स्थिता ॥ १३ ॥  
  
सरस्वती कुहूश्चैव सुषुम्नापार्श्वयोः स्थिते ।  
गान्धारा हस्तिजिह्वा च इडायाः पृष्ठपूर्वयोः ॥ १४ ॥  
  
पूषा यशस्विनी चैव पिङ्गलापृष्ठपूर्वयोः ।  
कुहोश्च हस्तिजिह्वाया मध्ये विश्वोदरा स्थिता ॥ १५ ॥  
  
यशस्विन्याः कुहोर्मध्ये वरुणा सुप्रतिष्ठिता ।  
पूषायाश्च सरस्वत्या मध्ये प्रोक्ता यशस्विनी ॥ १६ ॥  
  
गान्धारायाः सरस्वत्या मध्ये प्रोक्ता च शङ्खिनी ।  
अलम्बुसा स्थिता पायुपर्यन्तं कन्दमध्यगा ॥ १७ ॥  
  
पूर्वभागे सुषुम्नाया राकायाः संस्थिता कुहूः ।  
अधश्चोर्ध्वं स्थिता नाडी याम्यनासान्तमिष्यते ॥ १८ ॥  
  
प्। १६४) इडा तु सव्यनासान्तं संस्थिता मुनिपुङ्गव ।  
यशस्विनी च वामस्य पादाङ्गुष्ठान्तमिष्यते ॥ १९ ॥  
  
पूषा वामाक्षिपर्यन्ता पिङ्गलायास्तु पृष्ठतः ।  
पयस्विनी च याम्यस्य कर्णान्तं प्रोच्यते बुधैः ॥ २० ॥  
  
सरस्वती तथा चोर्ध्वं गता जिह्वा तथा मुने ।  
हस्तिजिह्वा तथा सव्यपादाङ्गुष्ठान्तमिष्यते ॥ २१ ॥  
  
शङ्खिनी नाम या नाडी सव्यकर्णान्तमिष्यते ।  
गान्धारा सव्यनेत्रान्ता प्रोक्ता वेदान्तवेदिभिः ॥ २२ ॥  
  
विश्वोदराभिधा नाडी कन्धमध्ये व्यवस्थिता ।  
  
	सुषुम्नानाडीपरितः प्रधाननाड्यः तिष्ठन्तीत्याह-   
सुषुम्नाया इति ॥ १३-२२ ॥  
  
नाडीषु वायुसञ्चारः  
  
प्राणोऽपानस्तथा व्यानः समानोदान एव च ॥ २३ ॥  
  
नागः कूर्मश्च कृकरो देवदत्तो धनञ्जयः ।  
एते नाडीषु सर्वासु चरन्ति दश वायवः ॥ २४ ॥  
  
तेषु प्राणादयः पञ्च मुख्याः पञ्चसु सुव्रत ।  
प्राणसञ्ज्ञस्तथापानः पूज्यः प्राणस्तयोर्मुने ॥ २५ ॥  
  
आस्यनासिकयोर्मध्ये नाभिमध्ये तथा हृदि ।  
प्राणसञ्ज्ञोऽनिलो नित्यं वर्तते मुनिसत्तम ॥ २६ ॥  
  
प्। १६५) अपानो वर्तते नित्यं गुदमध्योरुजानुषु ।  
उदरे सकले कट्यां नाभौ जङ्घे च सुव्रत ॥ २७ ॥  
  
व्यानः श्रोत्राक्षिमध्ये च ककुद्भ्यां गुल्फयोरपि ।  
प्राणस्थाने गले चैव वर्तते मुनिपुङ्गव ॥ २८ ॥  
  
उदानसञ्ज्ञो विज्ञेयः पादयोर्हस्तयोरपि ।  
समानः सर्वदेहेषु व्याप्य तिष्ठत्यसंशयः ॥ २९ ॥  
  
नागादिवायवः पञ्च त्वगस्थ्यादिषु संस्थिताः ।  
  
	एवमुक्तासु नाडीषु प्राणादयश्चरन्तीत्याह- प्राण इति ॥ २३##-  
  
वायुव्यापाराः  
  
निःश्वासोच्छ्वासकासाश्च प्राणकर्म हि साङ्कृते ॥ ३० ॥  
  
अपानाख्यस्य वायोस्तु विण्मूत्रादिविसर्जनम् ।  
समानः सर्वसामीप्यं करोति मुनिपुङ्गव ॥ ३१ ॥  
  
उदान ऊर्ध्वगमनं करोत्येव न संशयः ।  
व्यानो विवादकृत् प्रोक्तो मुने वेदान्तवेदिभिः ॥ ३२ ॥  
  
उद्गारादिगुणः प्रोक्तो नागाख्यस्य महामुने ।  
धनञ्जयस्य शोभादि कर्म प्रोक्तं हि साङ्कृते ॥ ३३ ॥  
  
निमीलनादि कूर्मस्य क्षुधा तु कृकरस्य च ।  
देवदत्तस्य विप्रेन्द्र तन्द्रीकर्म प्रकीर्तितम् ॥ ३४ ॥  
  
प्राणादिदशवायुव्यापारानाह- निःश्वासेति ॥ ३०-३४ ॥  
  
प्। १६६) नाडीदेवताः  
  
सुषुम्नायाः शिवो देव इडया देवता हरिः ।  
पिङ्गलाया विरिच्चः स्यात् सरस्वत्या विराण्मुने ॥ ३५ ॥  
  
पूषाधिदेवता प्रोक्तो वरुणा वायुदेवता ।  
हस्तिजिह्वाभिधायास्तु वरुणो देवता भवेत् ॥ ३६ ॥  
  
यशस्विन्या मुनिश्रेष्ठ भगवान् भास्करस्तथा ।  
अलम्बुसाया अबात्मा वरुणः परिकीर्तितः ॥ ३७ ॥  
  
कुहो क्षुद्देवता प्रोक्ता गान्धारी चन्द्रदेवता ।  
शङ्खिन्याश्चन्द्रमास्तद्वत् पयस्विन्याः प्रजापतिः ॥ ३८ ॥  
  
विश्वोदराभिधायास्तु भगवान् पावकः पतिः ।  
  
	सुषुम्नादिचतुर्दशनाडीदेवताभेदमाह- सुषुम्नाया इति ॥   
३५-३८ ॥  
  
नाडीषु चन्द्रसूर्यसञ्चारः  
  
इडायां चन्द्रमा नित्यं चरत्येव महामुने ॥ ३९ ॥  
  
पिङ्गलायां रविस्तद्वन्मुने वेदविदां वर ।  
  
	सदेडापिङ्गलयोश्चन्द्रसूर्यौ चरत इत्याह- इडायामिति ॥ ३९ ॥  
  
नाडीषु संवत्सरात्मकप्राणसूर्यसञ्चारः  
  
पिङ्गलाया इडायां तु वायोः सङ्क्रमणं तु यत् ॥ ४० ॥  
  
तदुत्तरायणं प्रोक्तं मुने वेदान्तवेदिभिः ।  
इडायाः पिङ्गलायां तु प्राणसङ्क्रमणं मुने ॥ ४१ ॥  
  
प्। १६७) दक्षिणायनमित्युक्तं पिङ्गलायामिति श्रुतिः ।  
इडापिङ्गलयोः सन्धिं यदा प्राणः समागतः ॥ ४२ ॥  
  
अमावस्या तदा प्रोक्ता देहे देहभृतां वर ।  
मूलाधारं यदा प्राणः प्रविष्टः पण्डितोत्तम ॥ ४३ ॥  
  
तदाद्यं विषुवं प्रोक्तं तापसैस्तापसोत्तम ।  
प्राणसञ्ज्ञो मुनिश्रेष्ठ मूर्धानं प्राविशद्यदा ॥ ४४ ॥  
  
तदन्त्यं विषुवं प्रोक्तं तापसैस्तत्त्वचिन्तकैः ।  
निःश्वासोच्छ्वासनं सर्वं मासानां सङ्क्रमो भवेत् ॥ ४५ ॥  
  
इडया कुण्डलीस्थानं यदा प्राणः समागतः ।  
सोमग्रहणमित्युक्तं तदा तत्त्वविदां वर ॥ ४६ ॥  
  
यदा पिङ्गलया प्राणः कुण्डलीस्थानमागतः ।  
तदा तदा भवेत् सूर्यग्रहणं मुनिपुङ्गव ॥ ४७ ॥  
  
	संवत्सरात्मकप्राणसूर्यस्य नाडीराशिसञ्चारतो   
दिनपक्षमासायनादिग्रहणादिः भवतीत्याह- पिङ्गलाया इति ॥ ४०##-  
  
अन्तस्तीर्थप्राशस्त्यम्  
  
श्रीपर्वतं शिरःस्थाने केदारं तु ललाटके ।  
वाराणसीं महाप्राज्ञ भ्रूवोर्घ्राणस्य मध्यमे ॥ ४८ ॥  
  
कुरुक्षेत्रं कुचस्थाने प्रयागं हृत्सरोरुहे ।  
चिदम्बरं तु हृन्मध्ये आधारे कमलालयम् ॥ ४९ ॥  
  
प्। १६८) आत्मतीर्थं समुत्सृज्य बहिस्तीर्थानि यो व्रजेत् ।  
करस्थं स महारत्नं त्यक्त्वा काचं विमार्गते ॥ ५० ॥  
  
भावतीर्थं परं तीर्थं प्रमाणं सर्वकर्मसु ।  
अन्यथालिङ्ग्यते कान्ता अन्यथालिङ्ग्यते सुता ॥ ५१ ॥  
  
तीर्थानि तोयपूर्णानि देवान् काष्ठादिनिर्मितान् ।  
योगिनो न प्रपद्यन्ते स्वात्मप्रत्ययकारणात् ॥ ५२ ॥  
  
बहिस्तीर्थात् परं तीर्थमन्तस्तीर्थं महामुने ।  
आत्मतीर्थं महातीर्थमन्यत्तीर्थं निरर्थकम् ॥ ५३ ॥  
  
चित्तमन्तर्गतं दुष्टं तीर्थस्नानैर्न शुध्यति ।  
शतशोऽपि जलैर्धौतं सुराभाण्डमिवाशुचि ॥ ५४ ॥  
  
विषुवायनकालेषु ग्रहणे चान्तरे सदा ।  
वारणस्यादिके स्थाने स्नात्वा शुद्धो भवेन्नरः ॥ ५५ ॥  
  
ज्ञानयोगपराणां तु पादप्रक्षालितं जलम् ।  
भावशुद्ध्यर्थमज्ञानां तत्तीर्थं मुनिपुङ्गव ॥ ५६ ॥  
  
	मस्तकाद्याधारान्तं श्रीशैलादिपुण्यस्थलं भवतीत्याह-   
श्रीपर्वतमिति ॥ ४८-४९ ॥ एवं भावनामयमात्मतीर्थं तदेव   
मुमुक्षुभिः सेव्यम् इति स्तौति- आत्मतीर्थमिति । काचं- काचमणिम्   
॥ ५० ॥ देहादिनिर्वर्त्यसर्वकर्मसु तीर्थबुद्धिः गरीयसीत्यर्थः । तत्र   
दृष्टान्तस्तु- अन्यथेति ॥ ५१ ॥ अत एवं तीर्थानीति ॥ ५२ ॥ तदेव   
आत्मतीर्थम् ॥ ५३ ॥ बाह्यतीर्थस्नानेन कोऽपि न शुध्यतीति   
सदृष्टान्तमाह- चित्तमिति ॥ ५४ ॥ न तथा भावतीर्थस्नानेनेत्याह##-  
  
प्। १६९) भ्रूमध्यादिस्थानेषु स्वात्मलक्ष्यानुसन्धानतः   
शुद्धात्मैव भवतीत्यर्थः ॥ ५५ ॥   
एवात्मतीर्थस्नानानधिकारो[री] तीर्थपादचरणोदकस्पर्शतः   
शुद्धो भवतीत्याह- ज्ञानेति ॥ ५६ ॥  
  
आत्मनि शिवदृष्टिः  
  
तीर्थे दाने जपे यज्ञे काष्ठे पाषाणके सदा ।  
शिवं पश्यति मूढात्मा शिवे देहे प्रतिष्ठिते ॥ ५७ ॥  
  
अन्तःस्थं मां परित्यज्य बहिष्ठं यस्तु सेवते ।  
हस्तस्थं पिण्डमुत्सृज्य लिहेत् कूर्परमात्मनः ॥ ५८ ॥  
  
शिवमात्मनि पश्यन्ति प्रतिमासु न योगिनः ।  
अज्ञानां भावनार्थाय प्रतिमाः परिकल्पिताः ॥ ५९ ॥  
  
	स्वाज्ञाः स्वातिरिक्तात्मानं द्रष्टुमिच्छन्ति, स्वज्ञाः   
स्वामात्मानं पश्यन्तीत्याह- तीर्थ इति ॥ ५७-५८ ॥ अत एव शिवमिति ।   
अयोगिजनानुकम्पया प्रतिमापि विकल्पितेत्याह- अज्ञानामिति ॥ ५९ ॥  
  
ब्रह्मदर्शनेन ब्रह्मभावः  
  
अपूर्वमपरं ब्रह्म स्वात्मानं सत्यमद्वयम् ।  
प्रज्ञानघनमानन्दं यः पश्यति स पश्यति ॥ ६० ॥  
  
नाडीपुञ्जं सदासारं नरभावं महामुने ।  
समुत्सृज्यात्मनात्मानमहमित्यवधारय ॥ ६१ ॥  
  
अशरीरं शरीरेषु महान्तं विभुमीश्वरम् ।  
आनन्दमक्षरं साक्षान्मत्वा धीरो न शोचति ॥ ६२ ॥  
  
प्। १७०) विभेदजनकेऽज्ञाने नष्टे ज्ञानबलात्मुने ।  
आत्मनो ब्रह्मणो भेदमसन्तं किं करिष्यति ॥ ६३ ॥  
  
	निर्विशेषं ब्रह्म यः पश्यति स तदेव भवतीत्याह-   
अपूर्वमिति । यस्मात् पूर्वं कारणं परं कार्यं वा न विद्यते तत्   
कार्यकारणकलनाशून्यं ब्रह्म स्वमात्रमिति यः पश्यति स   
तन्मात्रमवशिष्यत इत्यर्थः ॥ ६० ॥ यावच्चित्तशुद्धिः तावत्   
नरभावनया योगं युञ्जीत, ततः शुद्धावुदितायां नरभावं   
विहाय ब्रह्मभावेन वर्तस्वेत्याह- नाडीति ॥ ६१ ॥ यः   
कोऽप्येवमात्मानं जानाति स कृतकृत्यो भवतीत्याह- अशरीरमिति ॥   
६२ ॥ स्वज्ञानजभेददृष्ट्यपाये निर्भेदं ब्रह्म प्रसीदतीत्याह-   
विभेदेति । वस्तुतः कालत्रयेऽप्यसम्भवभेदः किं करिष्यति ? स्वस्य   
लब्धात्मकत्वान्निर्भेदं ब्रह्मावशिष्यते इत्यर्थः ॥ ६३ ॥  
  
इति चतुर्थःखण्डः  
  
पञ्चमः खण्डः  
  
नाडीशोधनम्  
  
सम्यक्कथय मे ब्रह्मन् नाडीशुद्धिं समासतः ।  
यया शुद्ध्या सदा ध्यायन् जीवन्मुक्तो भवाम्यहम् ॥ १ ॥  
  
साङ्कृते शृणु वक्ष्यामि नाडीशुद्धिं समासतः ।  
विध्युक्तकर्मसंयुक्तः कामसङ्कल्पवर्जितः ॥ २ ॥  
  
यमाद्यष्टाङ्गसंयुक्तः शान्तः सत्यपरायणः ।  
स्वात्ममन्यवस्थितः सम्यक् ज्ञानिभिश्च सुशिक्षितः ॥ ३ ॥  
  
प्। १७१) पर्वताग्रे नदीतीरे बिल्वमूले वनेऽथवा ।  
मनोरमे शुचौ देशे मठं कृत्वा समाहितः ॥ ४ ॥  
  
आरभ्य चासनं पश्चात् प्राङ्मुखोदङ्मुखोऽपि वा ।  
समग्रीवशिरःकायः संवृतास्यः सुनिश्चलः ॥ ५ ॥  
  
नासाग्रे शशभृद्बिम्बे बिन्दुमध्ये तुरीयकम् ।  
स्रवन्तममृतं पश्येन्नेत्राभ्यां सुसमाहितः ॥ ६ ॥  
  
इडया प्राणमाकृष्य पूरयित्वोदरस्थितम् ।  
ततोऽग्निं देहमध्यस्थं ध्यायन् ज्वालावलीयुतम् ॥ ७ ॥  
  
बिन्दुनादसमायुक्तमग्निबीजं विचिन्तयेत् ।  
पश्चाविरेचयेत् सम्यक् प्राणं पिङ्गलया बुधः ॥ ८ ॥  
  
पुनः पिङ्गलयापूर्य वह्निबीजमनुस्मरेत् ।  
पुनर्विरेचयेद्धीमानिडयैव शनैः शनैः ॥ ९ ॥  
  
त्रिचतुर्वासरं वाथ त्रिचतुर्वारमेव च ।  
षट्कृत्वो विचरेन्नित्यं रहस्येवं त्रिसन्धिषु ॥ १० ॥  
  
	नरभावभावितनाडीशुद्धिबुभुत्सया पृच्छतीत्याह-   
सम्यगिति ॥ १ ॥ प्रश्नोत्तरं भगवानाह- साङ्कृत इति ॥   
कस्तत्प्रकारः इत्यत्र- विध्युक्तेति ॥ २-५ ॥   
स्रवदमृतचन्द्रबिम्बं नासाग्रे अवलोकयन् योगं समारभेदित्यर्थः   
॥ ६-७ ॥ रामिति अग्निबीजम् ॥ ८-९ ॥ प्रतिदिनं त्रिचतुर्वारम् ॥ १०-१४   
॥  
  
प्। १७२) नाडीशुद्धिचिह्नानि  
  
नाडीशुद्धिमवाप्नोति पृथक्चिह्नोपलक्षितः ।  
शरीरलघुता दीप्तिर्वह्नेर्जाठरवर्तिनः ॥ ११ ॥  
  
नादाभिव्यक्तिरित्येतच्चिह्नं तत्सिद्धिसूचकम् ।  
यावदेतानि सम्पश्येत् तावदेवं समाचरेत् ॥ १२ ॥  
  
स्वात्मशुद्धिः  
  
अथवैतत् परित्यज्य स्वात्मशुद्धिं समाचरेत् ।  
आत्मा शुद्धः सदा नित्यः सुखरूपः स्वयम्प्रभः ॥ १३ ॥  
  
अज्ञानान्मलिनो भाति ज्ञानाच्छुद्धो विभात्ययम् ।  
अज्ञानमलपङ्कं यः क्षालयेज्ज्ञानतोयतः ।  
स एव सर्वदा शुद्धो नान्यः कर्मरतो हि सः ॥ १४ ॥  
  
इति पञ्चमः खण्डः  
  
षष्ठः खण्डः  
  
प्राणायामलक्षणम्  
  
प्राणायामक्रमं वक्ष्ये साङ्कृते शृणु सादरम् ।  
प्राणायाम इति प्रोक्तो रेचपूरककुम्भकैः ॥ १ ॥  
  
वर्णत्रयात्मकाः प्रोक्ता रेचपूरककुम्भकाः ।  
स एष प्रणवः प्रोक्तः प्राणायामश्च तन्मयः ॥ २ ॥  
  
प्। १७३) इडया वायुमाकृष्य पूरयित्वोदरस्थितम् ।  
शनैः षोडशभिर्मात्रैरकारं तत्र संस्मरेत् ॥ ३ ॥  
  
पूरितं धारयेत् पश्चाच्चतुःषष्ट्या तु मात्रया ।  
उकारमूर्तिमत्रापि संस्मरन् प्रणवं जपेत् ॥ ४ ॥  
  
यावद्वा शक्यते तावद्धारयेज्जपतत्परः ।  
पूरितं रेचयेत् पश्चान्मकारेणानिलं बुधः ॥ ५ ॥  
  
शनैः पिङ्गलया तत्र द्वात्रिंशन्मात्रया पुनः ।  
प्राणायामो भवेदेष ततश्चैवं समभ्यसेत् ॥ ६ ॥  
  
पुनः पिङ्गलयापूर्य मात्रैः षोडशभिस्तथा ।  
अकारमूर्तिमत्रापि स्मरेदेकाग्रमानसः ॥ ७ ॥  
  
धारयेत् पूरितं विद्वान् प्रणवं सञ्जपन् वशी ।  
उकारमूर्तिं स ध्यायन् चतुःषष्ट्या तु मात्रया ॥ ८ ॥  
  
मकारं तु स्मरन् पश्चाद्रेचयेदिडयानिलम् ।  
एवमेव पुनः कुर्यादिडयापूर्य बुद्धिमान् ॥ ९ ॥  
  
एवं समभ्यसेन्नित्यं प्राणायामं मुनीश्वर ।  
एवमभ्यासतो नित्यं षण्मासाद् ज्ञानवान् भवेत् ॥ १० ॥  
  
वत्सराद्ब्रह्मविद्वान् स्यात् तस्मान्नित्यं समभ्यसेत् ।  
योगाभ्यासरतो नित्यं स्वधर्मनिरतश्च यः ॥ ११ ॥  
  
प्राणसंयमनेनैव ज्ञानमुक्तो भविष्यति ।  
  
	विशेषतः प्राणायामेति ॥ १-११ ॥  
  
प्। १७४) पूरकादिलक्षणम्  
  
बाह्यदापूरणं वायोरुदरे पूरको हि सः ॥ १२ ॥  
  
सम्पूर्णकुम्भवद्वायोर्धारणं कुम्भको भवेत् ।  
बहिर्विरेचनं वायोरुदराद्रेचकः स्मृतः ॥ १३ ॥  
  
	पूरकादिलक्षणमाह- बाह्यादिति ॥ १२-१३ ॥  
  
प्राणायामसिद्धयः  
  
प्रस्वेदजनको यस्तु प्राणायामेषु सोऽधमः ।  
कम्पनं मध्यमं विद्यादुत्थानं चोत्तमं विदुः ॥ १४ ॥  
  
पूर्वपूर्वं प्रकुर्वीत यावदुत्थानसम्भवः ।  
सम्भवत्युत्तमे प्राज्ञः प्राणायामे सुखी भवेत् ॥ १५ ॥  
  
प्राणायामेन चित्तं तु शुद्धं भवति सुव्रत ।  
चित्ते शुद्धे शुचिः साक्षात् प्रत्यग्ज्योतिर्व्यवस्थितः ॥ १६ ॥  
  
प्राणश्चित्तेन संयुक्तः परमात्मनि तिष्ठति ।  
प्राणायामपरस्यास्य पुरुषस्य महात्मनः ॥ १७ ॥  
  
देहश्चोत्तिष्ठते तेन किञ्चिज्ज्ञानाद्विमुक्तता ।  
रेचकं पूरकं मुक्त्वा कुम्भकं चित्यमभ्यसेत् ॥ १८ ॥  
  
सर्वपापविनिर्मुक्तः सम्यग्ज्ञानमवाप्नुयात् ।  
मनोजवत्वमाप्नोति पलितादि च नश्यति ॥ १९ ॥  
  
प्। १७५) प्राणायामैकनिष्ठस्य न किञ्चिदपि दुर्लभम् ।  
तस्मात् सर्वप्रयत्नेन प्राणायामान् समभ्यसेत् ॥ २० ॥  
  
	स्वेदादिसिद्धिमाह- प्रस्वेदेति ॥ १४-१७ ॥ उत्तिष्ठते भूतलात् ॥   
१८-२० ॥  
  
रोगनिवर्तकप्राणायामभेदाः  
  
विनियोगान् प्रवक्ष्यामि प्राणायामस्य सुव्रत ।  
सन्ध्ययोर्ब्राह्मकालेऽपि मध्याह्ने वाथवा सदा ॥ २१ ॥  
  
बाह्यं प्राणं समाकृष्य पूरयित्वोदरेण च ।  
नासाग्रे नाभिमध्ये च पादाङ्गुष्ठे च धारणात् ॥ २२ ॥  
  
सर्वरोगविनिर्मुक्तो जीवेद्वर्षशतं नरः ।  
नासाग्रधारणाद्वापि जितो भवति सुव्रत ॥ २३ ॥  
  
सर्वरोगनिवृत्तिः स्यान्नाभिमध्ये तु धारणात् ।  
शरीरलघुता विप्र पादाङ्गुष्ठनिरोधनात् ॥ २४ ॥  
  
जिह्वया वायुमाकृष्य यः पिबेत् सततं नरः ।  
श्रमदाहविनिर्मुक्तो योगी नीरोगतामियात् ॥ २५ ॥  
  
जिह्वया वायुमाकृष्य जिह्वामूले निरोधयेत् ।  
पिबेदमृतमव्यग्रं सकलं सुखमाप्नुयात् ॥ २६ ॥  
  
इडया वायुमाकृष्य भ्रूवोर्मध्ये निरोधयेत् ।  
यः पिबेदमृतं शुद्धं व्याधिभिर्मुच्यते हि सः ॥ २७ ॥  
  
प्। १७६) योगोपनिषदः  
  
इडया वेदतत्त्वज्ञ तथा पिङ्गलयैव च ।  
नाभौ निरोधयेत्तेन व्याधिभिर्मुच्यते नरः ॥ २८ ॥  
  
मासमात्रं त्रिसन्ध्यायां जिह्वयारोप्य मारुतम् ।  
अमृतं च पिबन्नाभौ मन्दं मन्दं निरोधयेत् ॥ २९ ॥  
  
वातजाः पित्तजा दोषा नश्यन्त्येव न संशयः ।  
नासाभ्यां वायुमाकृष्य नेत्रद्वन्द्वे निरोधयेत् ॥ ३० ॥  
  
नेत्ररोगा विनश्यन्ति तथा श्रोत्रनिरोधनात् ।  
तथा वायुं समारोप्य धारयेच्छिरसि स्थितम् ॥ ३१ ॥  
  
शिरोरोगा विनश्यन्ति सत्यमुक्तं हि साङ्कृते ।  
  
	योगसिद्ध्यन्तरायरोगनिरासकान् धारणाभेदानाह-   
विनियोगानिति । ब्रह्मकाले ब्राह्मे मुहूर्ते ॥ २१-३५ ॥  
  
षण्मुखीमुद्राभ्यासादिना वायुजयः  
  
स्वस्तिकासनमास्थाय समाहितमनास्तथा ॥ ३२ ॥  
  
अपानमूर्ध्वमुत्थाप्य प्रणवेन शनैः शनैः ।  
हस्ताभ्यां धारयेत् सम्यक् करणादिकरणानि च ॥ ३३ ॥  
  
अङ्गुष्ठाभ्यां मुने श्रोत्रे तर्जनीभ्यां तु चक्षुषी ।  
नासापुटावस्थान्याभ्यां प्रच्छाद्य करणानि वै ॥ ३४ ॥  
  
आनन्दाविर्भवो यावत् तावन्मूर्धनि धारयेत् ।  
प्राणः प्रयात्यनेनैव ब्रह्मरन्ध्रं महामुने ॥ ३५ ॥  
  
प्। १७७) ब्रह्मरन्ध्रं गते वायौ नादश्चोत्पद्यतेऽनघ ।  
शङ्खध्वनिनिभश्चादौ मध्ये मेघध्वनिर्यथा ॥ ३६ ॥  
  
शिरोमध्यगते वायौ गिरिप्रस्रवणं यथा ।  
पश्चात् प्रीतो महाप्राज्ञ साक्षादात्मोन्मुखो भवेत् ॥ ३७ ॥  
  
पुनस्तज्ज्ञाननिष्पत्तिर्योगात् संसारनिह्नुतिः ।  
दक्षिणोत्तरगुल्फेन सीविनीं पीडयेत् स्थिराम् ॥ ३८ ॥  
  
सव्येतरेण गुल्फेन पीडयेद् ब्द्धिमान् नरः ।  
जान्वोरधः स्थितां सन्धिं स्मृत्वा देवं त्रियम्बकम् ॥ ३९ ॥  
  
विनायकं च संस्मृत्य तथा वागीश्वरीं पुनः ।  
लिङ्गनालात् समाकृष्य वायुमप्यग्रतो मुने ॥ ४० ॥  
  
प्रणवेन नियुक्तेन बिन्दुयुक्तेन बुद्धिमान् ।  
मूलाधारस्य विप्रेन्द्र मध्ये तं तु निरोधयेत् ॥ ४१ ॥  
  
निरुध्य वायुना दीप्तो वह्निरूहति कुण्डलीम् ।  
पुनः सुषुम्नया वायुर्वह्निना सह गच्छति ॥ ४२ ॥  
  
एवमभ्यसतस्तस्य जितो वायुर्भवेद् भृशम् ।  
  
	एवं षण्मुखीमुद्राभ्यासतः ब्रह्मरन्ध्रमिति ॥ ३६ ॥ यथा तथा   
चन्द्रमण्डलगिरितः अमृतप्रवाहो जायते । तेन   
भ्रूमध्यस्थज्योतिर्लिङ्गमभिषिच्य तदमृतास्वादनतो योगी विमृत्युः   
भवति । ततः पश्चात् ॥ ३७-३८ ॥ दक्षिणेतरगुल्फाभ्यां सीविनीं   
मेढ्रगुदान्तरालस्थनाडीं सम्पीडयन् जान्वोरधः- स्थितसन्धिं   
शिवलिङ्गं स्मृत्वा विनायकं वागीश्वरीं च ध्यात्वा ततो   
लिङ्गनालादित्यादि ॥ ३९-४२ ॥  
  
प्। १७८) वायुजयचिह्नानि  
  
प्रस्वेदः प्रथमः पश्चात् कम्पनं मुनिपुङ्गव ॥ ४३ ॥  
  
उत्थानं च शरीरस्य चिह्नमेतज्जितेऽनिले ।  
  
	वायुजयसूचकाचिह्नान्याह- प्रस्वेद इति ॥ ४३-४८ ॥  
  
	वायुजयेन रोगपापविनाशवैराग्यपूर्विका ज्ञानोत्पत्तिः  
  
एवमभ्यसतस्तस्य मूलरोगो विनश्यति ॥ ४४ ॥  
  
भगन्धरं च नष्टं स्यात् सर्वरोगाश्च साङ्कृते ।  
पातकानि विनश्यन्ति क्षुद्राणि च महान्ति च ॥ ४५ ॥  
  
नष्टे पापे विशुद्धं स्याच्चित्तदर्पणमद्भुतम् ।  
पुनर्ब्रह्मादिभोगेभ्यो वैराग्यं जायते हृदि ॥ ४६ ॥  
  
विरक्तस्य तु संसाराज्ज्ञानं कैवल्यसाधनम् ।  
तेन पाशापहानिः स्यात् ज्ञात्वा देवं सदाशिवम् ॥ ४७ ॥  
  
ज्ञानामृतरसो येन सकृदास्वादितो भवेत् ।  
स सर्वकार्यमुत्सृज्य तत्रैव परिधावति ॥ ४८ ॥  
  
ज्ञानस्वरूपमेवाहुर्जगदेतद्विचक्षणाः ।  
अर्थस्वरूपमज्ञानात् पश्यन्त्यन्ये कुदृष्टयः ॥ ४९ ॥  
  
आत्मस्वरूपविज्ञानादज्ञानस्य परिक्षयः ।  
क्षीणेऽज्ञाने महाप्राज्ञ रागादीनां परिक्षयः ॥ ५० ॥  
  
प्। १७९) रागाद्यसम्भवे प्राज्ञ पुण्यपापविमर्शनम् ।  
तयोर्नाशे शरीरेण न पुनः सम्प्रयुज्यते ॥ ५१ ॥  
  
	विचक्षणाः ज्ञानिनः ॥ ४९-५० ॥ विमर्शनं विशोधनं   
विनाशनमित्यर्थः ॥ ५१ ॥  
  
इति षष्ठः खण्डः  
  
सप्तमः खण्डः  
  
प्रत्याहारलक्षणम्, तद्भेदाश्च  
  
अथातः सम्प्रवक्ष्यामि प्रत्याहारं महामुने ।  
इन्द्रियाणां विचरतां विषयेषु स्वभावतः ॥ १ ॥  
  
बलादाहरणं तेषां प्रत्याहारः स उच्यते ।  
यत् पश्यति तु तत् सर्वं ब्रह्म पश्यन् समाहितः ॥ २ ॥  
  
प्रत्याहारो भवेदेष ब्रह्मविद्भिः पुरोदितः ।  
यद्यच्छुद्धमशुद्धं वा करोत्यामरणान्तिकम् ॥ ३ ॥  
  
तत् सर्वं ब्रह्मणे कुर्यात् प्रत्याहारः स उच्यते ।  
अथवा नित्यकर्माणि ब्रह्माराधनबुद्धितः ॥ ४ ॥  
  
काम्यानि च तथा कुर्यात् प्रत्याहारः स उच्यते ।  
अथवा वायुमाकृष्य स्थानात् स्थानं निरोधयेत् ॥ ५ ॥  
  
दन्तमूलात् तथा काष्ठे कण्ठादुरसि मारुतम् ।  
उरोदेशात् समाकृष्य नाभिदेशे निरोधयेत् ॥ ६ ॥  
  
प्। १८०) नाभिदेशात् समाकृष्य कुण्डल्यां तु निरोधयेत् ।  
कुण्डलीदेशतो विद्वान् मूलाधारे निरोधयेत् ॥ ७ ॥  
  
अथापानात् कटिद्वन्द्वे तथोरौ च सुमध्यमे ।  
तस्माज्जानुद्वये जङ्घे पादाङ्गुष्ठे निरोधयेत् ॥ ८ ॥  
  
प्रत्याहारोऽयमुक्तस्तु प्रत्याहारपरैः पुरा ।  
  
	यमनियमासनप्राणायामेयत्तां प्रतिपाद्य ततः   
प्रत्याहारस्वरूपमाह- अथेति ॥ १-१२ ॥  
  
प्रत्याहारफलम्  
  
एवमभ्यासयुक्तस्य पुरुषस्य महात्मनः ॥ ९ ॥  
  
सर्वपापानि नश्यन्ति भवरोगश्च सुव्रत ।  
  
वायुधारणात्मकप्रत्याहारः  
  
नासाभ्यां वायुमाकृष्य निश्चलः स्वस्तिकासनः ॥ १० ॥  
  
पूरयेदनिलं विद्वानापादतलमस्तकम् ।  
पश्चात् पादद्वये तद्वत् मूलाधारे तथैव च ॥ ११ ॥  
  
नाभिकन्दे च हृन्मध्ये कण्ठमूले च तालुके ।  
भ्रुवोर्मध्ये ललाटे च तथा मूर्धनि धारयेत् ॥ १२ ॥  
  
वेदान्तसम्मतप्रत्याहारः  
  
देहे त्वात्ममतिं विद्वान् समाकृष्य समाहितः ।  
आत्मनात्मनि निर्द्वन्द्वे निर्विकल्पे निरोधयेत् ॥ १३ ॥  
  
प्। १८१) प्रत्याहारः समाख्यातः साक्षाद्वेदान्तवेदिभिः ।  
एवमभ्यसतस्तस्य न किञ्चिदपि दुर्लभम् ॥ १४ ॥  
  
	किं बहुना- देहे इति ॥ १३-१४ ॥  
  
इति सप्तमः खण्डः  
  
अष्टमः खण्डः  
  
पञ्चभूतेषु धारणा  
  
अथातः सम्प्रवक्ष्यामि धारणाः पञ्च सुव्रत ।  
देहमध्यगते व्योम्नि बाह्याकाशं तु धारयेत् ॥ १ ॥  
  
प्राणे बाह्यानिलं तद्वत् ज्वलने चाग्निमौदरे ।  
तोयं तोयांशके भूमिं भूमिभागे महामुने ॥ २ ॥  
  
हयरावलकाराख्यं मन्त्रमुच्चारयेत् क्रमात् ।  
धारणैषा परा प्रोक्ता सर्वपापविशोधिनी ॥ ३ ॥  
  
जान्वन्तं पृथिवी ह्यंशो ह्यपां पाय्वन्तमुच्यते ।  
हृदयांशस्तथाग्न्यंशो भ्रूमध्यान्तोऽनिलांशकः ॥ ४ ॥  
  
आकाशांशस्तथा प्राज्ञ मूर्धांशः परिकीर्तितः ।  
ब्रह्माणं पृथिवीभागे विष्णुं तोयांशके तथा ॥ ५ ॥  
  
अग्न्यंशे च महेशानमीश्वरं चानिलांशके ।  
आकाशांशे माहाप्रज्ञ धारयेत्तु सदाशिवम् ॥ ६ ॥  
  
	प्रत्याहारलक्षणमुक्त्वा धारणालक्षणमाह- अथेति ॥ १##-  
  
प्। १८२) आत्मनि धारणा  
  
अथ वा तव वक्ष्यामि धारणां मुनिपुङ्गव ।  
पुरुषे सर्वशास्तारं बोधानन्दमयं शिवम् ॥ ७ ॥  
  
धारयेद्बुद्धिमान् नित्यं सर्वपापविशुद्धये ।  
ब्रह्मादिकार्यरूपाणि स्वे स्वे संहृत्य कारणे ॥ ८ ॥  
  
सर्वकारणमव्यक्तमनिरूप्यमचेतनम् ।  
साक्षादात्मनि सम्पूर्णे धारयेत् प्रणवे मनः ।  
इन्द्रियाणि समाहृत्य मनसात्मनि योजयेत् ॥ ९ ॥  
  
	पुरुषे प्रतीचि स्वातिरिक्तसर्वग्रासतया शिवं धारयेत् । यद्वा-   
पुरुषे परमात्मनि सर्वशास्तारं प्रत्यञ्चं धारयेत् ॥ ७-९ ॥  
  
इत्यष्टमः खण्डः  
  
नवमः खण्डः  
  
सवेशेषब्रह्मध्यानम्  
  
अथातः सम्प्रवाक्ष्यामि ध्यानं संसारनाशनम् ।  
ऋतं सत्यं परं ब्रह्म सर्वसंसारभेषजम् ॥ १ ॥  
  
ऊर्ध्वरेतं विरूपाक्षं विश्वरूपं महेश्वरम् ।  
सोऽहमित्यादरेणैव ध्यायेद्योगीश्वरेश्वरम् ॥ २ ॥  
  
	धारणामुक्त्वा सविशेषनिर्विशेषब्रह्मध्यानमाह- अथेति ।   
ऋतं कर्मफलमपरं ब्रह्म । सत्यं ज्ञानफलं प्रं ब्रह्म ॥   
१-२ ॥  
  
प्। १८३) निर्विशेषब्रह्मध्यानम्  
  
अथ वा सत्यमीशानं ज्ञानमानन्दमद्वयम् ।  
अत्यर्थममलं नित्यमादिमध्यान्तवर्जितम् ॥ ३ ॥  
  
तथास्थूलमनाकाशमसंस्पृश्यमचाक्षुषम् ।  
न रसं न च गन्धाख्यमप्रमेयमनूपमम् ॥ ४ ॥  
  
आत्मानं सच्चिदानन्दमनन्तं ब्रह्म सुव्रत ।  
अहमस्मीत्यभिध्यायेद्देहातीतं विमुक्तये ॥ ५ ॥  
  
	अर्थजातमतीत्य ज्ञप्तिमात्रतया वर्तते इति अत्यर्थम् ॥ ३ ॥   
अनाकाशमित्यादिपञ्चविशेषणतः पञ्चभूतवैलक्षण्यमुक्तं   
भवति ॥ ४-६ ॥  
  
ध्यानफलम्  
  
एवमभ्यासयुक्तस्य पुरुषस्य महात्मनः ।  
क्रमाद्वेदान्तविज्ञानं विजायेत न संशयः ॥ ६ ॥  
  
इति नवमः खण्डः  
  
दशमः खण्डः  
  
समाधिस्वरूपम्  
  
अथातः सम्प्रवक्ष्यामि समाधिं भवनाशनम् ।  
समाधिः संविदुत्पत्तिः परजीवैकतां प्रति ॥ १ ॥  
  
नित्यः सर्वगतो ह्यात्मा कूटस्थो दोषवर्जितः ।  
एकः सन् भिद्यते भ्रान्त्या मायया न स्वरूपतः ॥ २ ॥  
  
प्। १८४) तस्मादद्वैतमेवास्ति न प्रपञ्चो न संसृतिः ।  
तथाकाशो घटाकाशो मठाकाश इतीरितः ॥ ३ ॥  
  
तथा भ्रान्तैर्द्विधा प्रोक्तो ह्यात्मा जीवेश्वरात्मना ।  
नाहं देहो न च प्राणो नेन्द्रियाणि मनो न हि ॥ ४ ॥  
  
सदा साक्षिस्वरूपत्वाच्छिव एवास्मि केवलः ।  
इति धीर्या मुनिश्रेष्ठ सा समाधिरिहोच्यते ॥ ५ ॥  
  
	ध्यानप्रकारमुक्त्वा समाधिप्रकारमाह- अथेति ॥ १-२ ॥   
यस्मादेवं तस्मात् । यथाकाश एव घटाकाशः ॥ ३-६ ॥  
  
ब्रह्ममात्रावशेषः  
  
सोऽहं ब्रह्म न संसारी न मत्तोऽन्यः कदाचन ।  
यथा फेनतरङ्गादि समुद्रादुत्थितं पुनः ॥ ६ ॥  
  
समुद्रे लीयते तद्वत् जगन्मय्यनुलीयते ।  
तस्मान्मनः पृथङ् नास्ति जगन्माया च नास्ति हि ॥ ७ ॥  
  
यस्यैव परमात्मायं प्रत्यग्भूतः प्रकाशितः ।  
स तु याति च पुम्भावं स्वयं साक्षात् परामृतम् ॥ ८ ॥  
  
यदा मनसि चैतन्यं भाति सर्वत्रगं सदा ।  
योगिनोऽव्यवधानेन तदा सम्पद्यते स्वयम् ॥ ९ ॥  
  
यदा सर्वाणि भूतानि स्वात्मन्येव हि पश्यति ।  
सर्वभूतेषु चात्मानं ब्रह्म सम्पद्यते तदा ॥ १० ॥  
  
प्। १८५) यदा सर्वाणि भूतानि समाधिस्थो न पश्यति ।  
एकीभूतः परेणासौ तदा भवति केवलः ॥ ११ ॥  
  
यदा पश्यति चात्मानं केवलं परमार्थतः ।  
मायामात्रं जगत् कृत्स्नं तदा भवति निर्वृतिः ॥ १२ ॥  
  
	यस्मादेवं तस्मात् मनः मत्तः पृथक् नास्ति ॥ ७ ॥   
प्रत्यक्परचितोरेकत्वात् स्वयम् इत्यादि । स्वातिरिक्तप्रपञ्चे मायामात्रपदं   
गते स्वयमेव निष्प्रतियोगिकब्रह्ममात्रमवशिष्यते इति   
दर्शनोपनिषत्फलितोऽर्थः ॥ ८-१२ ॥  
  
उपसंहारः  
  
एवमुक्त्वा स भगवान् दत्तात्रेयो महामुनिः ।  
साङ्कृतिः स्वस्वरूपेण सुखमास्तेऽतिनिर्भयः ॥ १३ ॥  
  
इति ॥  
  
	आख्यायिकामुपसंहरति- एवमिति । इति शब्दो   
दर्शनोपनिषट्परिसमाप्त्यर्थः ॥ १३ ॥  
  
इति दशमः खण्डः  
  
श्रीवासुदेवेन्द्रशिष्योपनिषद्ब्रह्मयोगिना ।  
दर्शनोपनिषद्व्याख्या लिखिता ब्रह्ममात्रगा ॥  
दर्शनोपनिषद्व्याख्याग्रन्थस्तु द्विशतं स्मृतः ॥  
  
इति श्रीमदीशाद्यष्टोत्तरशतोपनिषच्छास्त्रविवरणे   
नवतिसङ्ख्यापूरकं दर्शनोपनिषद्विवरणं सम्पूरणम्  
  
  
  
  
