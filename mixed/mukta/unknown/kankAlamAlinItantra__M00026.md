+++
"Catalog number" = "M00026"
"Uniform title" = "kaṅkālamālinītantra"
"Main title" = "kaṅkālamālinītantram"
Editor = [ "Chatterjee",]
Subjects = [ "tantric / āgamic literature", "tantra / āgama", "kālīkula / krama",]
Description = "From the edition by Chatterjee published in Calcutta end of 19th century  Script Bengali"
"Publication year" = [ "Pre-1900",]
"Publication city" = [ "Calcutta",]
"Publication country" = "India"
title_iast = "kaṅkālamālinītantra"
title = "कङ्कालमालिनीतन्त्र"

+++
  
  
  
कङ्कालमालिनीतन्त्रम्  
  
  
ॐ नमः श्रीगुरवे  
  
  
श्रीभैरवी उवाच  
  
  
त्रिपुरेश महेशान पार्वतीप्राणवल्लभ ।  
  
जगद्वन्द्य शूलपाणे वर्णानां कारणं वद ॥ १ ॥  
  
  
श्रीभैरव उवाच  
  
  
कथयामि वरारोहे वर्णानां भेदमुत्तमम् ।  
  
न प्रकाश्यं महादेवि ! तव स्नेहात् सुभाषिणि ॥ २ ॥  
  
यज्ज्ञात्वा योगिनो यान्ति निर्गुणत्वं मम प्रिये !  
  
तच्छृणुश्व स्वरूपेण महायौवनगर्विते ॥ ३ ॥  
  
शब्दब्रह्मस्वरूपं तद् आदिक्षान्तं जगत्प्रभुः ।  
  
विद्युद्जिह्वा करालास्या गर्जिनी धूम्रभैरवी ॥ ४ ॥  
  
कालरात्रिर्विदारी च महारौद्री भयङ्करी ।  
  
संहारिणी करालिनी ऊर्ध्वकेश्युग्रभैरवी ॥ ५ ॥  
  
भीमाक्षी डाकिनी रुद्रडाकिनी चण्डिकेति च ।  
  
एते वर्णाण् स्वरा ज्ञेयाः कौलिनि व्यञ्जनान् शृणु ॥ ६ ॥  
  
क्रोधीशो वामनश्चण्डो विकार्युन्मत्तभैरवः ।  
  
ज्वालामुखो रक्तदंष्ट्रो हसिताङ्गो वडवामुखः ॥ ७ ॥  
  
विद्युन्मुखो महाज्वालः कपाली भीषणो रुरुः ।  
  
संहारी भैरवो दण्डी वलिभुगुग्रशूलधृक् ॥ ८ ॥  
  
सिंहनादी कपर्दी च करालाग्निर्भयङ्करः ।  
  
बहुरूपी महाकालो जीवात्मा क्षतजोक्षितः ॥ ९ ॥  
  
बलभेदी रक्तपश्च चण्डीशो ज्वलनध्वजः ।  
  
वृषध्वजो व्योमवक्त्रस्त्रैलोक्यग्रसनात्मकः ॥ १० ॥  
  
एते च व्यञ्जना ज्ञेयाः कादिक्षान्ताः क्रमादिताः ।  
  
अकारादिक्षकारान्ता वर्णास्तु शिवशक्तयः ॥ ११ ॥  
  
पञ्चाशच्च इमे वर्णा ब्रह्मरूपाः सनातनाः ।  
  
येषां ज्ञानं विना वामे सिद्धिर्न स्याद् गुरुस्तनि ॥ १२ ॥  
  
ते वर्णसागराः प्रोक्ता गुणत्रयमयाः शुभे ।  
  
विद्युद्जिह्वा मुखं कृत्वा चण्डिकान्तं नगात्मजे ॥ १३ ॥  
  
सत्त्वगुणमया वर्णा रजोगुणमयान् शृणु ।  
  
क्रोधीशाद् दण्डिपर्यन्ता व्यञ्जना राजसाः स्मृताः ॥ १४ ॥  
  
बलिभुग्वर्णमारभ्य त्रैलोक्यग्रसनावधि ।  
  
ज्ञेयास्तमःस्वरूपास्ते तेभ्यो जातान् शृणु प्रिये ॥ १५ ॥  
  
गुशब्दश्चान्धकारः स्याद् रुशब्दस्तन्निरोधकृत् ।  
  
अन्धकारनिरोधित्वाद् गुरुरित्यभिधीयते ॥ १६ ॥  
  
गकारः सिद्धिदः प्रोक्तो रकारः पापहारकः ।  
  
उकारस्तु भवेद् विष्णुस्त्रितयात्मा गुरुः स्वयम् ॥ १७ ॥  
  
आदावसौ जायते च शब्दब्रह्मसनातनः ।  
  
वसुजिह्वा कालरात्र्या रुद्रडाकिन्यलङ्कृता ॥ १८ ॥  
  
विषबीजं श्रुतिमुखं ध्रुवं हालाहलं प्रिये ।  
  
ॐ चण्डीशः क्षतजारूढो धूम्रभैरव्यलङ्कृतः ॥ १९ ॥  
  
नादबिन्दुसमायुक्तं लक्ष्मीबीजं प्रकीर्तितम् ।  
  
श्रीम् । क्रोधीशं क्षतजारूढं धूम्रभैरव्यलङ्कृतम् ॥ २० ॥  
  
नादबिन्दुयुतं देवि नामबीजं प्रकीर्तितम् ।  
  
ध्रीं (क्रोधीशोवलभृद्)(वलिभुग्) धूम्रभैरवीनादबिन्दुभिः ॥ २१ ॥  
  
त्रिमूर्तिर्मन्मथः कामबीजं त्रैलोक्यमोहनम् ।  
  
क्री। । क्षतजस्थो व्योमवक्त्रो थूम्रभैरव्यलङ्कृतः ॥ २२ ॥  
  
नादबिन्दुसुशोभाढ्य मायालज्जाह्वयं स्मृतम् ।  
  
क्रीम् । व्योमास्यञ्ज विदारीस्थं नादबिन्दुविराजितम् ॥ २३ ॥  
  
कूर्चकालं क्रोधबीजं जानीहि वीरवन्दिते ।  
  
हू। । व्योमास्यः कालरात्र्याढ्यो वर्मबिद् बिन्दुसंयुतः ॥ २४ ॥  
  
कथितं वचनं बीजं कुलाचारप्रियेऽमले ।  
  
दू। । व्योमास्यं क्षतजारूढं डाकिन्या नादबिन्दुभिः ॥ २५ ॥  
  
ज्योतिर्मन्त्रं समाख्यातं महापातकनाशनम् ।  
  
द्रा। । नादबिन्दुसमायुक्तां समादायोग्रभैरवीम् ॥ २६ ॥  
  
भौतिकं वाग्भवं बीजं विद्धि सारस्वतं प्रिये ।  
  
ऐं प्रलयाग्निर्महाजालः ख्यातोऽस्त्रमनुः शिवे ॥ २७ ॥  
  
रक्तक्रोधीशभीमाख्योऽङ्कुशोऽयं नादबिन्दुमान् ।  
  
क्रौ। । द्विठः शिवो वह्नि जाया स्वाहा ज्वलनवल्लभा ॥ २८ ॥  
  
स्वाहास्वाहासंयुतं धूम्रभैरव्या रक्तस्य बलिभोजनम् ।  
  
नादबिन्दुसमायुक्तं किङ्किणीबीजमुत्तमम् ॥ २९ ॥  
  
द्री। । नादबिन्दुसमायुक्तं रक्तस्थं बलिभोजनम् ।  
  
करालास्यासनोपेतं विशिकाख्यं महामनुम् ॥ ३० ॥  
  
दू। । विदार्या नेक्षितो गुह्ये वलिभुक् क्षतजोक्षितः ।  
  
नादबिन्दुसमायुक्तो विज्ञेयः पिशिताशनः ॥ ३१ ॥  
  
धूमोज्ज्वलकरालाग्नि ऊर्ध्वकेशीन्दुबिन्दुभिः ।  
  
युगान्तकारकं बीजं वीरपत्निप्रकाशितम् ॥ ३२ ॥  
  
संहारिण्या स्थितञ्चोर्ध्वं कशिनन्तु कपर्दिनम् ।  
  
नादबिन्दुसमायुक्तं बीजं बैतालिकं स्मृतम् ॥ ३३ ॥  
  
सनादबिन्दुक्रोधीशं गुह्ये संहारिणीस्थितम् ।  
  
कम्पिनीबीजमित्युक्तं चण्डिकाख्यं मनोहरम् ॥ ३४ ॥  
  
कपर्दिनं समादाय क्षतजोक्षितसंस्थितम् ।  
  
संयुक्तं धूम्रभैरव्या ध्वाङ्क्षोऽयं नादबिन्दुमान् ॥ ३५ ॥  
  
प्रीम् । कदलीद्वयमादाय महाकालेन मण्डितम् ।  
  
सनादस्तु नमित्युक्तं चण्डिकाख्यं पयोधरम् ॥ ३६ ॥  
  
ठ। ठ। । प्रलयाग्निस्थितो धूमध्वजो गुह्येशबिन्दुमान् ।  
  
संयुक्तो धूम्रभैरव्या स्मृता फेत्कारिणी प्रिये ॥ ३७ ॥  
  
स्फीम् । क्षतजस्थं व्योमवक्त्रं बिन्दुखण्डेन्द्वलङ्कृतम् ।  
  
खद्योतमिति विख्यातं ग्रसिनीकालरात्रियुक् ॥ ३८ ॥  
  
द्रू। । क्षतजोक्षितमारूढं नादबिन्दुसमन्वितम् ।  
  
विदारीभूषितं देवि बीजं वैवस्वतात्मकम् ॥ ३९ ॥  
  
॥ इति दक्षिणाम्नाये सार्घलक्षग्रन्थे कङ्कालमालिनीतन्त्रे   
प्रथमः पटलः ॥ १ ॥  
  
अथ द्वितीयः पटलः  
  
  
श्रीपार्वती उवाच  
  
  
देव देव महादेव नीलकण्ठ तपोधन ।  
  
योनिमुद्रां महादेव तत्त्वत्रयं परात्परम् ।  
  
एतदेव महादेव कथ्यतां मे पिनाकधृक् ॥ १ ॥  
  
  
श्री-ईश्वर उवाच  
  
  
शृणु वक्ष्यामि देवेशि दासोऽहं तव सुव्रते ।  
  
अतिगुह्यं महापुण्यं तत्त्वत्रयं वरानने ॥ २ ॥  
  
सारात् सारं परं गुह्यमतिगोप्यं सुनिश्चितम् ।  
  
शङ्कापि जायते देवि कथं तत्कथयाम्यहम् ॥ ३ ॥  
  
कथयामि महेशानि आज्ञया तव भामिनि ।  
  
न चेत् तत् कथ्यते देवि तव क्रोधः प्रजायते ॥ ४ ॥  
  
त्वया क्रोधे कृते देवि हानिः स्यान्मम कामिनि ।  
  
मन्त्रार्थं मन्त्रचैतन्यं धर्मार्थकामदं प्रिये ॥ ५ ॥  
  
योनिमुद्रा महेशानि तृतीयं ब्रह्मरूपिणी ।  
  
अज्ञात्वा यो जपेन्मन्त्रं नहि सिद्धिः प्रजायते ॥ ६ ॥  
  
ज्ञात्वा प्रारभ्य कुर्वीत ह्यकुर्वाणो विनश्यति ।  
  
योनिमुद्रा महेशानि साक्षान्मोक्षप्रसाधिनी ॥ ७ ॥  
  
ततो योनिर्महेशानि प्रिया मम यथा प्रिये ।  
  
सततं परमेशानि दासोऽहं तव योनिना ॥ ८ ॥  
  
तव योनिप्रसादेन मृत्युं जित्वा वरानने ।  
  
मृत्युज्जयोऽहं देवेशि सततं कमलानने ॥ ९ ॥  
  
तव योनौ महेशानि ब्रह्माण्डं सचराचरम् ।  
  
तिष्ठन्ति सततं देवि ब्रह्माद्यास्त्रिदिवौकसः ॥ १० ॥  
  
मयूरस्य महेशानि पुच्छे कृत्वा च अद्भुतम् ।  
  
योन्याकारं महेशानि दृष्ट्वा कृष्णः शुचिस्मिते ॥ ११ ॥  
  
शिरे धृत्वा वरारोहे त्रैलोक्यं वशमानयेत् ।  
  
तव योनिं महेशानि भावयामीत्यहर्न्निशम् ॥ १२ ॥  
  
तत्रैव दृष्ट्वा ब्रह्माण्डं नान्यं पश्यामि कामिनि ।  
  
कर्पूरपुलकोद्भूतं तव योनिपुरं परम् ॥ १३ ॥  
  
तव योनिर्महेशानि तत्त्वत्रयसुपूजितम् ।  
  
रेतोरजःसमायुक्तं साक्षान्मन्मथमन्दिरम् ॥ १४ ॥  
  
न जाने किं कृतं कर्म कालिके कमलेक्षणे ।  
  
तव योनौ महादेवि अत एव वरानने ॥ १५ ॥  
  
योनिमुद्रां योनिबीजं सततं परमेश्वरि ।  
  
अहं मृत्युज्जयो देवि योनिमुद्राप्रसादतः ॥ १६ ॥  
  
योनिबीजं महेशानि निगदामि शृणु प्रिये ।  
  
प्रथमे परमेशानि योगिनीं रुद्रयोगिनीम् ॥ १७ ॥  
  
उत्कृत्य वहुयत्नेन बलबीजयुतं कुरु ।  
  
विन्द्वर्धचन्द्रसंयुक्तं बीजं त्रैलोक्यमोहनम् ॥ १८ ॥  
  
बद्ध्वा तु योनिमुद्रां वै पूर्वोक्तक्रमतः प्रिये ।  
  
योनिबीजं महेशानि अष्टोत्तरशतं जपेत् ॥ १९ ॥  
  
अष्टोत्तरशतं जप्त्वा यत् फलं लभते प्रिये ।  
  
माहात्म्यं तस्य देवेशि वक्तुं को वा क्षमो भवेत् ॥ २० ॥  
  
यः करोति प्रसन्नात्मा रहस्ये योनिरूपिणीम् ।  
  
ब्रह्माण्डं पूजयेत् ते न ब्रह्माद्यास्त्रिदिवौकसः ॥ २१ ॥  
  
तव योनिर्महेशानि परं ब्रह्मस्वरूपिणी ।  
  
तव योनिर्महेशानि भवस्य मोहिनी प्रिये ॥ २२ ॥  
  
तव योनिर्महेशानि सिद्धिसूत्रेण वेष्टयेत् ।  
  
सिद्धिसूत्रं महेशानि त्रिप्रकारं वरानने ॥ २३ ॥  
  
ईडा च पिङ्गला चैव सुषुम्नात्रितयं तथा ।  
  
सदानन्दमयीं योनिं नानासुखविलासिनीम् ॥ २४ ॥  
  
शृङ्गारसमये देवि नान्तं गच्छामि पार्वति ।  
  
मम लिङ्गो महेशानि भिनत्ति सकलं जगत् ॥ २५ ॥  
  
तथापि परमेशानि नान्तं गच्छामि कामिनि ।  
  
तव योनिर्महेशानि न जाने कीदृशीं गतिम् ॥ २६ ॥  
  
तव योनिर्महेशानि आद्या प्रकृतिरूपिणी ।  
  
सदा कुण्डलिनीं योनिमहाकुण्डलिनीं पराम् ॥ २७ ॥  
  
यः सदा परमेशानि योनिं दृष्ट्वा वरानने ।  
  
जपेद् बीजं वरारोहे भगारव्यं भगरूपिणीम् ॥ २८ ॥  
  
योनिं बद्ध्वा महेशानि भगबीजेन पार्वति ।  
  
अष्टोत्तरशतं जप्त्वा मम तुल्यो भवेत् प्रिये ॥ २९ ॥  
  
तव योनौ महेशानि रमणं यत्नतश्चरेत् ।  
  
तस्या रमणमात्रेण ब्रह्मविष्णुशिवात्मकः ।  
  
स एव धनवान् वाग्मी वागीशसमतां व्रजेत् ॥ ३० ॥  
  
  
श्रीदेवी उवाच  
  
  
नीलकण्ठ महादेव रहस्यं कृपया वद ।  
  
यदि नो कथ्यते देव विमुञ्चामि तदा तनुम् ॥ ३१ ॥  
  
  
श्री ईश्वर उवाच  
  
  
शृणु पार्वति कृ।प्णाङ्गि खज्जनाक्षि सुलोचने ।  
  
गोपनीयं रहस्यं हि सर्वकामफलप्रदम् ॥ ३२ ॥  
  
तिस्रः कोट्यस्तदर्धेन शरीरे नाडिका मताः ।  
  
तासु मध्ये दश प्रोक्तास्तासु तिस्रो व्यवस्थिताः ॥ ३३ ॥  
  
प्रधाना मेरुदण्डाग्रे चन्द्रसूर्याग्निरूपिणी ।  
  
मज्जयित्वा सुषुम्नायामहं योगी सुरेश्वरि ॥ ३४ ॥  
  
षट्चक्रे परमेशानि भावयेद् योनिरूपिणीम् ।  
  
प्रथमं परमेशानि आधारयुगपत्रकम् ॥ ३५ ॥  
  
वादिसान्त्यैश्चतुर्वर्णैर्द्रुतहेमसमप्रभम् ।  
  
तडित्कोटिप्रभाकारं स्थानं परमदुर्लभम् ॥ ३६ ॥  
  
तत् कर्णिकायां देवेशि त्रिकोणमतिसुन्दरम् ।  
  
इच्छाज्ञानक्रियारूपं ब्रह्मविष्णुशिवात्मकम् ॥ ३७ ॥  
  
मध्ये स्वयं भूलिङ्गं च कुण्डलीवेष्टितं सदा ।  
  
त्रिकोणाख्यं तु देवेशि लकारं चिन्तयेत् तथा ॥ ३८ ॥  
  
ब्रह्माण्डं तत्र सञ्चिन्त्य कामदेवं च चिन्तयेत् ।  
  
बीजं तत्रैव निश्चिन्त्यं योनावादानमेव च ॥ ३९ ॥  
  
पदे च गमनं पायौ विसर्गं नसि कामिनि ।  
  
घ्राणं सञ्चिन्त्य देवेशि महेशि प्राणवल्लभे ॥ ४० ॥  
  
डाकिनीं परमाराध्यां शक्तिं च भावयेत् ततः ।  
  
एतानि गिरिजे मातः पृथ्वीं नीत्वा गणेश्वरि ॥ ४१ ॥  
  
तन्मध्ये लिङ्गरूपं हि कुण्डलीवेष्टितं प्रिये ।  
  
तत्र कुण्डलिनीं नित्यां परमानन्दरूषिणीम् ॥ ४२ ॥  
  
तत्र ध्यानं प्रकुर्वीत सिद्धिकामो वरानने ।  
  
कोटिचन्द्रप्रभाकारां परम्ब्रह्मस्वरूपिणीम् ॥ ४३ ॥  
  
चतुर्भुजां त्रिनेत्राञ्च वराभयकरां तथा ।  
  
तथा च पुस्तकं वीणां धारिणीं सिंहवाहिनीम् ॥ ४४ ॥  
  
गच्छन्ति स्वासनं भीमां नानारूपधरां पराम् ।  
  
पूर्वोक्तां पृथ्वीं धन्यां गन्धे नीत्वा महेश्वरि ॥ ४५ ॥  
  
आकृष्य प्रणवेनैव जीवात्मानं नगेन्द्रजे ।  
  
कुण्डलिन्या सह प्रेमे गन्धमादाय साधकः ॥ ४६ ॥  
  
सोऽहमिति मनुना देवि स्वाधिष्ठाने प्रवेशयेत् ।  
  
तत्पद्मं लिङ्गमूलस्थं सिन्दूराभं च षड्दलम् ॥ ४७ ॥  
  
स्फुरद्विक्रमसङ्काशैर्वादिनान्तैः सुशोभितम् ।  
  
तत्कर्णिकायां वरुणं तत्रापि भावयेद्धरिम् ॥ ४८ ॥  
  
युवतिं राकिणीं शक्तिं चिन्तयित्वा वरानने ।  
  
रसनेन्द्रिययूपस्थं जलञ्च कामलालसे ॥ ४९ ॥  
  
एतानि गन्धञ्च शिवे रसे नीत्वा विनोदिनीम् ।  
  
जीवात्मानं कुण्डलिनीं रसञ्च मणिपूरके ॥ ५० ॥  
  
नीत्वा परमयोगेन तत्पद्मं दिग्दलं प्रिये ।  
  
नीलवर्णं तडिद्रूपं डादिफान्तैश्च मण्डितम् ॥ ५१ ॥  
  
तत्कर्णिकायां सुश्रोणि वह्निं सञ्चिन्त्य साधकः ।  
  
तत्र रुद्रः स्वयं कर्ता संहारे सकलस्य च ॥ ५२ ॥  
  
लाकिनीशक्तिसंयुक्तो भावयेत् तं मनोहरे ।  
  
तत्र चक्षुरिन्द्रियञ्च कृत्वा तेजोमयं यजेत् ॥ ५३ ॥  
  
एतं रसञ्च सुभगे रूपं नीत्वा महाभागे ।  
  
जीवात्मानं कुण्डलिनीरूपञ्चानाहते नयेत् ॥ ५४ ॥  
  
बन्धूकपुष्पसङ्काशं तत्पद्मं द्वादशारकम् ।  
  
कादिठान्तैः स्फुरद्वर्णैः शोभितां हरवल्लभाम् ॥ ५५ ॥  
  
तत्कर्णिकायां वायुञ्च जीवस्थाननिवासिनम् ।  
  
तत्र योनेर्मण्डलञ्च बाणलिङ्गविराजितम् ॥ ५६ ॥  
  
काकिनीशक्तिसंयुक्तं तत्र वायोस्त्वगिन्द्रियम् ।  
  
एतद् रूपञ्च संयोज्य स्वर्गे रमणकामिनि ॥ ५७ ॥  
  
जीवकुण्डलिनीं स्पर्शं विशुद्धौ स्थापयेत् ततः ।  
  
धूम्रवर्णं कण्ठपद्मं षोडशस्वरमण्डितम् ॥ ५८ ॥  
  
तत्कर्णिकायामाकाशं शिवञ्च कारिणीयुतम् ।  
  
वाचं श्रोत्रं च आकाशे संस्थाप्य नगनन्दिनि ॥ ५९ ॥  
  
एतानि स्पर्शं शब्दे च नीत्वा शाङ्करि मत्प्रिये ।  
  
जीर्व कुण्डलिनीं शब्दञ्चाज्ञापत्रे निधापयेत् ॥ ६० ॥  
  
नेत्रपद्मं शुक्लवर्णं द्विदलमक्षभूषितम् ।  
  
तत्कर्णिकायां त्रिकोणं यद् बाणलिङ्गञ्च सङ्गतम् ॥ ६१ ॥  
  
मनश्चात्र सदा भाति हाकिनीशक्तिलाञ्छितम् ।  
  
बुद्धिप्रकृत्यहङ्कारलक्षितं तेजसा परम् ॥ ६२ ॥  
  
जीवात्मानं कुण्डलिनीं मनश्चापि महेश्वरि ।  
  
सहस्रारे महापद्मे मनश्चापि नियोजयेत् ॥ ६३ ॥  
  
सहस्रारं नित्यपद्मं शुक्लवर्णमधोमुखम् ।  
  
अकारादिक्षकारान्तैः स्फुरद्वर्णैर्विराजितम् ॥ ६४ ॥  
  
तत्कर्णिकायां देवेशि अन्तरात्मा ततो गुरुः ।  
  
सूर्यस्य मण्डलञ्चैव चन्द्रमण्डलमेव च ॥ ६५ ॥  
  
ततो वायुर्महानादो ब्रह्मरन्ध्रं ततः स्मृतम् ।  
  
तस्मिन् रन्ध्रे विसर्गञ्च नित्यानन्दं निरञ्जतम् ॥ ६६ ॥  
  
तदूर्ध्वे शङ्खिनी देवी सृष्टिस्थित्यन्तकारिणी ।  
  
तस्याधःस्था च देवेशि चतुर्मण्डलमध्यगम् ॥ ६७ ॥  
  
त्रिकोणं तत्र सञ्ञ्चिन्त्य कैलासमत्र भावयेत् ।  
  
इह स्थाने महादेवि स्थिरचित्तं विधाय च ॥ ६८ ॥  
  
जीवजीवी गतव्याधिर्न पुनर्जन्मसम्भवः ।  
  
अत्र नित्योदिता वृद्धिक्षयहीना अमाकला ॥ ६९ ॥  
  
तन्मध्ये कुटिला निर्वाणाख्या सप्तदशी कला ।  
  
निर्वाणाख्यान्तर्गता वह्निरूपा निरोधिका ॥ ७० ॥  
  
नादोऽव्यक्तस्तदुषरि कोट्यादित्यसमप्रभा ।  
  
निर्वाणशक्तिः परमा सर्वेषां योनिरूपिणी ॥ ७१ ॥  
  
अस्यां शक्तौ शिवं ज्ञेयं निर्विकारं निरञ्जनम् ।  
  
अत्रैव कुण्डलीशक्ति र्मुद्राकारा सुरेश्वरि ॥ ७२ ॥  
  
पुनस्तेन प्रकारेण गच्छन्त्याधारपङ्कजे ।  
  
कथिता योनिमुद्रेयं मया ते परमेश्वरि ॥ ७३ ॥  
  
विना येन न सिद्धेन निहरेत् परमात्मना ।  
  
तद् दिव्यामृतधाराभिर्लाक्षाभाभिर्महेश्वरि ॥ ७४ ॥  
  
तर्पयेद् देवतां योगी योगेनाऽनेन साधकः ।  
  
कुण्डलीशक्तिसिद्धिः स्याद् वर्णकोटिशतैरपि ॥ ७५ ॥  
  
तस्मात् त्त्वयापि गिरिजे गोपनीयं प्रयत्नतः ।  
  
मन्त्ररूपां कुण्डलिनीं ध्यात्वा षट्चक्रमण्डले ॥ ७६ ॥  
  
कन्दमध्यात् सुमधुरं कूजन्तीं सततोत्थिताम् ।  
  
गच्छन्तीं ब्रह्मरन्ध्रेण प्रविशन्तीं स्वकेतनम् ॥ ७७ ॥  
  
मूलाधारे च तां देवीं संस्थाप्य वीरवन्दिते ।  
  
चित्रिणीग्रथिता मालाजापं ब्रह्माण्डसुन्दरि ॥ ७८ ॥  
  
रहस्यं परमं दिव्यं मन्त्रचैतन्यमीरितम् ।  
  
मुद्राचैतन्ययोर्ज्ञानं वर्णानां ज्ञानमेव च ॥ ७९ ॥  
  
मन्त्रार्थं कथितं देवि तव स्नेहात् प्रियंवदे ।  
  
अस्य ज्ञानं विना भद्रे सिद्धिर्न स्यात् सुलोचने ।  
  
इति ते कथितं देवि योनिक्रीडेदमुत्तमम् ॥ ८० ॥  
  
  
श्री-ईश्वर उवाच  
  
  
सुरासुरजगद्वन्द्य पार्वतीभगसेवक ।  
  
इदानीं श्रोतुमिच्छामि योनेः कवचमुत्तमम् ॥ ८१ ॥  
  
  
श्री-ईश्वर उवाच  
  
  
यद् धृत्वा पठनात् सर्वाः शक्तयो वरदाः प्रिये ।  
  
एतस्य कवचस्यापि ऋषिश्च श्रीसदाशिवः ॥ ८२ ॥  
  
छन्दो गायत्री देवता योनिरूपा सनातनी ।  
  
चतुर्वर्गेषु देवेशि विनियोगः प्रकीर्तितः ॥ ८३ ॥  
  
ॐ मम् माम् मिम् मीम् मुम् मूम् मेम् मैम् मोम् मौम् मं मः ।  
(दक्षपादम्) मम शिरो रक्षन्तु स्वाहा ।  
  
ॐ मम् माम् मिम् मीम् मुम् मूम् मेम् मैम् मोम् मौम् मं मः  
ॐ माम् ॐ आकुटाम् मम रक्षन्तु स्वाहा मम् माम् ।  
  
ॐ मम् माम् मिम् मीम् मुम् मूम् मेम् मैम् मोम् मौम् मम्मः मम हृदयादिदक्षबाहुं रक्षन्तु ।  
  
ॐ मं मां मिं मीं मुम् मूम् मेम् मैम् मोम् मौं मः  
  
ॐ मम् माम् मिम् मीम् मुम् मूम् मेम् मैम् मोम् मौम् मं मः  
  
मम हृदयादिवामबाहु रक्षन्तु मम । ॐ मम् माम् मिम् मीम् मुम् मूम् मेम् मैम् मोम् मौम् मं मः दक्षपादं रक्षन्तु मम । वामपादं रक्षन्तु मम सदा स्वाहा स्वाहा स्वाहा ।  
  
ॐ मम् माम् मिम् मीम् मुम् मूम् मेम् मैम् मोम् मौम् मं मः  
मम हृदादिषु नासां रक्षन्तु स्वाहा । ॐ मम् माम् मिम् मीम् मुम् मूम् मेम् मैम् मोम् मौम् मं मः उपस्थं रक्षन्तु मम सदा स्वाहा । ॐ मम् माम् मिम् मीम् मुम् मूम् मेम् मैम् मोम् मौम् मं मः ॥  
  
इदं हि योनिकवचं रहस्यं परमाद्भुतम् ।  
  
अज्ञात्वा यो जपेन्मन्त्रं सर्वं निष्फलतां व्रजेत् ॥ ८४ ॥  
  
रहस्यं परमं दिव्यं सावधानाऽवधारय ।  
  
मूलाधारे महेशानि जपेद् यन्त्रं वरानने ॥ ८५ ॥  
  
मूलाधारे महेशानि वरारोहेऽन्तरात्मनि ।  
  
प्रतिचक्रे महेशानि पठेद् योनिं सनातनीम् ॥ ८६ ॥  
  
चन्द्रसूर्योपरागे च पठेद् वा कवचं प्रिये ।  
  
स्वनारीं रमयेद् यन्त्रे परनारीमथापि वा ॥ ८७ ॥  
  
कवचस्य प्रसादेन योनिमुद्रा हि सिद्ध्यति ।  
  
इदं हि कवचं देवि पठित्वा कमलानने ॥ ८८ ॥  
  
मैथुनं महदाख्यानं त्वया सह मया कृतम् ।  
  
कवचस्य प्रसादेन जना यान्ति परां गतिम् ॥ ८९ ॥  
  
भूर्जपत्रे समालिख्य स्वयम्भूकुसुमेन तु ।  
  
शुक्लेन कुसुमेनापि रोचनालक्तकेन च ॥ ९० ॥  
  
स्वर्णस्थां गुटिकां कृत्वा धारयेद् यन्त्रमानवः ? ।  
  
इह लोके परत्रे च स एव श्रीसदाशिवः ॥ ९१ ॥  
  
अष्टोत्तरशतञ्चास्य प्रपठेत् सिद्धि वाञ्छया ।  
  
किमत्र बहुनोक्तेन अस्मात् परतरो नहि ।  
  
नमो योन्यै नमो योन्यै कुण्डलिन्यै नमो नमः ॥ ९२ ॥  
  
इति दक्षिणाम्नाये सार्धलक्षग्रन्थे कङ्कालमालिनीतन्त्रे योनिमुद्रादिकथनं द्वितीयः पटलः ॥ २ ॥  
  
अथ तृतीयः पटलः  
  
  
श्रीदेवी उवाच  
  
  
इदानीं श्रोतुमिच्छामि गुरुपूजनमुत्तमम् ॥  
  
  
श्री-ईश्वर उवाच  
  
  
कथयामि महादेवि अप्रकाश्यं वरानने ।  
  
निर्गुणञ्च परं ब्रह्म गुरुरित्यक्षरद्वयम् ॥ १ ॥  
  
महामन्त्रं महेशानि गोपनीयं परात्परम् ।  
  
तत्र ध्यानं प्रवक्ष्यामि शृणु पार्वति सादरम् ॥ २ ॥  
  
सहस्रदलपद्मस्थमन्तरात्मानमुज्ज्वलम् ।  
  
तस्योपरि नादबिन्दोर्मध्ये सिंहासनोज्ज्वले ॥ ३ ॥  
  
चिन्तयेन्निजगुरुं नित्यं रजताचलसन्निभम् ।  
  
वीरासनसमासीनं मुद्राभरणभूषितम् ॥ ४ ॥  
  
शुभ्रमाल्याम्बरधरं वरदाभयपाणिनम् ।  
  
वामोरुशक्तिसहितं कारुण्येनावलोकितम् ॥ ५ ॥  
  
प्रियया सव्यहस्तेन धृतचारुकलेवरम् ।  
  
वामेनोत्पलधारिण्या रक्ताभरणभूषया ॥ ६ ॥  
  
ज्ञानानन्दसमायुक्तं स्वरेत्तन्नामपूर्वकम् ।  
  
मानसैस्तूपचारैश्च सम्पूज्य कल्पयेत् सुधीः ॥ ७ ॥  
  
गन्धं भूम्यात्मकं दद्याद् भावपुष्पैस्ततः परम् ।  
  
धूपं वाय्वात्मकं देवि तेजसा दीपमेव च ॥ ८ ॥  
  
नैवेद्यममृतं दद्यात् पानीयं वरुणात्मकम् ।  
  
अम्बरं मुकुटं दद्यात् वस्त्रञ्चैव मम प्रिये ॥ ९ ॥  
  
चामरं पादुकाच्छत्रं तथालङ्कारभूषणैः ।  
  
तत्तन्मुद्राविधानेन सम्पूज्याथ गुरुं यजेत् ॥ १० ॥  
  
यथाशक्ति जपं कृत्वा समर्प्य कवचं पठेत् ।  
  
इति ते कथितं सम्यग् गुरुपूजनमुत्तमम् ॥ ११ ॥  
  
  
श्रीदेवी उवाच  
  
  
भूतनाथ महादेव कवचं तस्य मे वद ॥ १२ ॥  
  
  
श्री-ईश्वर उवाच  
  
  
अथ ते कथयामीशे कवचं मोक्षदायकम् ।  
  
यस्य ज्ञानं विना देवि न सिद्धिर्न च सद्गतिः ॥ १३ ॥  
  
ब्रह्मादयोऽपि गिरिजे सर्वत्र जयिनः स्मृताः ।  
  
अस्य प्रसादात् सकला वेदागमपुरःसराः ॥ १४ ॥  
  
कवचस्यास्य देवेशि ऋषिर्विष्णुरुदाहृतः ।  
  
छन्दो विराड् देवता च गुरुदेवः स्वयं शिवः ॥ १५ ॥  
  
चतुर्वर्गे ज्ञानमार्गे विनियोगः प्रकीर्तितः ।  
  
सहस्रारे महापद्मे कर्पूरधवलो गुरुः ॥ १६ ॥  
  
वामोरुगतशक्तिर्यः सर्वतः परिरक्षतु ।  
  
परमाख्यो गुरुः पातु शिरसं म वल्लभे ॥ १७ ॥  
  
परापराख्यो नासां मे परमेष्ठिर्मुखं मम ।  
  
कण्ठं मम सदा पातु प्रह्लादानन्दनाथकः ॥ १८ ॥  
  
बाहू द्वौ सनकानन्दः कुमारानन्दनायकः ।  
  
वशिष्ठनन्दनाथश्च हृदयं पातु सर्वदा ॥ १७ ॥  
  
क्रोधानन्दः कटिं पातु सुखानन्दः पदं मम ।  
  
ध्यानानन्दश्च सर्वाङ्गं बोधानन्दश्च कानने ॥ २० ॥  
  
सर्वत्र गुरवः पान्तु सर्वे ईश्वररूपिणः ।  
  
इति ते कथितं भद्रे कवचं परमं शिवे ॥ २१ ॥  
  
भक्तिहीने दुराचारे दद्यान्मृत्युमवाप्नुयात् ।  
  
अस्यैव पठनाद् देवि धारणाच्छ्रवणात् प्रिये ॥ २२ ॥  
  
मन्त्राः सिद्धाश्च जायन्ते किमन्यत् कथयामि ते ।  
  
कण्ठे वा दक्षिणे बाहौ शिखायां वीरवन्दिते ॥ २३ ॥  
  
धारणान्नाशयेत् पापं गङ्गायां कलुषं यथा ।  
  
इदं कवचमज्ञात्वा यदि मन्त्रं जपेत् प्रिये ॥ २४ ॥  
  
तत् सर्वं निष्फलं कृत्वा गुरुर्याति सुनिश्चितम् ।  
  
शिवे रुष्टे गुरुस्त्राता गुरौ रुष्टे न कश्चन ॥ २५ ॥  
  
  
श्रीपार्वती उवाच  
  
  
लोकेश कथ्यताम् देव गुरुगीता मयि प्रभो ॥ २६ ॥  
  
  
श्रीशिव उवाच  
  
  
शृणु तारिणि वक्ष्यामि गीतां ब्रह्ममयीं पराम् ।  
  
गुरुः स्वयं सर्वशास्त्राणामहमेव प्रकाशकः ॥ २७ ॥  
  
त्वमेव गुरुरूपेण लोकानां प्राणकारिणी ।  
  
गया गङ्गा काशिका च त्वमेव सकलं जगत् ॥ २८ ॥  
  
कावेरी यमुना रेवा करतोया सरस्वती ।  
  
चन्द्रभागा गौतमी च त्वमेव कुलपालिका ॥ २९ ॥  
  
ब्रह्माण्डं सकलं देवि कोटिब्रह्माण्डमेव च ।  
  
नहि ते वक्तुमर्हामि क्रियाजालं महेश्वरि ॥ ३० ॥  
  
उक्त्वा उक्त्वा भावयित्वा भिक्षुकोऽयं नगात्मजे ।  
  
कथं त्वं जननी भूत्वा बधूस्त्वं मम देहिनाम् ॥ ३१ ॥  
  
तव चक्रं महेशानि अतीतं परमात्मनः ।  
  
इति ते कथिता गीता गुरुदेवस्य ब्रह्मणः ॥ ३२ ॥  
  
सङ्क्षेपेण महेशानि प्रभुरेव गुरुः स्वयम् ।  
  
जगत् समस्तमस्थेयं गुरुस्थेयो हि केवलम् ॥ ३३ ॥  
  
तं तोषयित्वा देवेशि नतिभिस्तत्त्रिभिस्तथा ।  
  
नानाविधद्रव्यदानैः सिद्धिः स्यात् साधकोत्तमः ॥ ३४ ॥  
  
इति श्रीदक्षिणाम्नाये सार्धलक्षग्रन्थे कङ्कालमालिनीतन्त्रे श्रीगुरुपूजनकवचगुरुगीता नाम तृतीयः पटलः ॥ ३ ॥  
  
अथ चतुर्थः पटलः  
  
  
श्रीपार्वती उवाच  
  
  
कथयस्व विरूपाक्ष महाकालीमनुं प्रभो ।  
  
  
श्री-ईश्वर उवाच  
  
  
अथातः सम्प्रवक्ष्यामि महाकालीमनुं प्रिये ।  
  
यस्य विज्ञानमात्रेण सर्वसिद्धीश्वरो भवेत् ॥ २ ॥  
  
श्रिया विष्णुं मम कान्त्या सम्मुखेन समः सुखी ।  
  
शौचेन शुचिना तुल्यो बलेन पवनोपमः ॥ ३ ॥  
  
वागीश्वरः समो वाचि धनेन धनपः स्वयम् ।  
  
सार्वज्ञे शम्भुना तुल्यो दाने दाधीचिना समः ॥ ४ ॥  
  
आज्ञया देवराजोऽसौ ब्राह्मण्येन प्रजापतिः ।  
  
भृगोरिव तपस्वी च चन्द्रवत् प्रीतिवर्धनः ॥ ५ ॥  
  
तेजसाग्निसमो भक्त्या नारदः शिवकृष्णयोः ।  
  
रूपेण मदनः साक्षात् प्रतापे भानुसन्निभः ॥ ६ ॥  
  
शास्त्रचर्चास्वाङ्गिरसो जामदग्न्यः प्रतिज्ञया ।  
  
सिद्धानां भैरवः साक्षात् गङ्गेव मलनाशकः ॥ ७ ॥  
  
अथवा बहुनोक्तेन किं वा तेन वरानने ।  
  
न तस्य दूरितं किञ्चित् महाकालीं स्मरेद्धिया ॥ ८ ॥  
  
शब्दब्रह्ममयीं स्वाहां भोगमोक्षैकदायिकाम् ।  
  
भोगेन मोक्षमाप्नोति श्रुत्वा गुरुमुखात् पराम् ॥ ९ ॥  
  
तां विद्यां शृणु वक्ष्यामि यया भैरवतां व्रजेत् ।  
  
क्रोधीशं क्षतजारूढं धूम्रभैरव्यलक्षितम् ॥ १० ॥  
  
नादबिन्दुसमायुक्तं मन्त्रं स्वर्गेऽपि दुर्लभम् ।  
  
एकाक्षरीसमा नास्ति विद्या त्रिभुवने प्रिये ॥ ११ ॥  
  
महाकाली गुह्यविद्या कलिकाले च सिद्धिदा ।  
  
अथान्यत् सम्प्रवक्ष्यामि दक्षिणां कालिकां पराम् ॥ १२ ॥  
  
वाग्भवं बीजमुच्चार्य कामराजं ततः परम् ।  
  
मायाबीजं ततो भद्रे त्र्यक्षरं मन्त्रमीरितम् ॥ १३ ॥  
  
कामराजं ततो कूर्चं मायाबीजमतः परम् ।  
  
अपरं त्र्यक्षरं प्रोक्तं पूर्वोक्तं फलदं प्रिये ॥ १४ ॥  
  
हालाहलं समुच्चार्य मायाद्वयमतः परम् ।  
  
एतत्तु त्र्यक्षरं देवि सर्वकामफलप्रदम् ॥ १५ ॥  
  
एतेषाञ्चैव मन्त्राणां फलमन्यत् शृणु प्रिये ।  
  
न कालनियमोऽत्रास्ति नारिमित्रादिदूषणम् ॥ १६ ॥  
  
कायक्लेशकरं नैव प्रयासो नास्य साधने ।  
  
दिवा वा यदि वा रात्रौ जपः सर्वत्र शोभनः ॥ १७ ॥  
  
भोगमोक्षविरोधोऽत्र साधने नास्ति निश्चितम् ।  
  
भोगेन लभते मोक्षं नरोऽपि विद्ययानया ॥ १८ ॥  
  
अस्या जपात्तथा ध्यानात् लभेन्मुक्तिं चतुर्विधाम् ।  
  
नानया सदृशी विद्या नानया सदृशो जपः ॥ १९ ॥  
  
नानया सदृशं ध्यानं नानया सदृशं तपः ।  
  
सत्यं सत्यं पुनः सत्यं सत्यपूर्वं वदाम्यहम् ॥ २० ॥  
  
अनया सदृशी विद्या नास्ति सिद्धिः सुगोचरे ।  
  
अथ सङ्क्षेपतो वक्ष्ये पूजाविधिमनुत्तमम् ॥ २१ ॥  
  
विस्तारे कस्य वा शक्तिः को वा जानाति तत्त्वतः ।  
  
पूजा च त्रिविधा प्रोक्ता नित्यनैमित्तिकाम्यतः ॥ २२ ॥  
  
तत्रैव नित्यपूजाञ्च वक्ष्ये ताञ्च निशामय ।  
  
भैरवोऽस्य ऋषिः प्रोक्त उष्णिक् छन्द उदाहृतम् ॥ २३ ॥  
  
देवता मुनिभिः प्रोक्ता महाकाली पुरातनी ।  
  
विनियोगस्तु विद्यायाः पुरुषार्थचतुष्टये ॥ २४ ॥  
  
पञ्चशुद्धिविहीनेन यत्कृतं न च तत्कृतम् ।  
  
पञ्चशुद्धिं विना पूजा अभिचाराय कल्प्यते ॥ २५ ॥  
  
आत्मशुद्धिः स्थानशुद्धिर्द्रव्यस्य शोधनस्तथा ।  
  
मन्त्रशुद्धिर्देवशुद्धिः पञ्चशुद्धिरितीरिता ॥ २६ ॥  
  
भूप्रदेशे समे शुद्धिः पुष्पः प्रकरसङ्कुले ।  
  
आसनं कल्पयेदादौ कोमलं कम्बलन्तु वा ॥ २७ ॥  
  
वामे गुरून् पुनर्नत्वा दक्षिणे गणपतिं विभुम् ।  
  
भूतशुद्धिं तथा कुर्यात् पूजायोग्या यथा भवेत् ॥ २८ ॥  
  
प्राणायामादि विधिवत् ऋण्यादिन्यासमाचरेत् ।  
  
आदौ शुद्धिभैरवाय ऋषये नम इत्यथ ॥ २९ ॥  
  
उष्णिक् छन्दसे नमसा मुखे छन्दो विनिर्दिशेत् ।  
  
मम प्रिये महाकाली देवतायै नमो हृदि ॥ ३० ॥  
  
ह्रीं बीजाय नमः पूर्वं हुं शक्तये नमोऽप्यथ ।  
  
कवित्वार्थे विनियोग इति विन्यस्य वाञ्छया ॥ ३१ ॥  
  
केवलां मातृकां न्यस्य बीजन्यास समाचरेत् ।  
  
ॐ क्रा। अङ्गुष्ठयोर्न्यस्य ॐ क्री। तर्जन्योर्नमः ॥ ३२ ॥  
  
ॐ क्र। मध्यमयोर्न्यस्य ॐ क्रै। अनामिकाद्वयोः ।  
  
ॐ क्रौ। कनिष्ठायुगले ॐ क्रः करतले तथा ॥ ३३ ॥  
  
पुनर्हृदयादिष्वेतैर्जातियुक्तैः षडङ्गकम् ।  
  
षडदीर्घभावं स्वबीजैः प्रणवाद्यैस्तु विन्यसेत् ॥ ३४ ॥  
  
वर्णन्यासं तथा कुर्याद् येन देवीमयो भवेत् ।  
  
अ आ इ ई उ ऊ ऋ ॠ ऌ ॡ च हृदये न्यसेत् ॥ ३५ ॥  
  
ए ऐ ओ औ अम् अः क ख ग घ वै दक्षिणे भुजे ।  
  
ङ च छ ज झ ञ ट ठ ड ढ वै वामके भुजे ॥ ३६ ॥  
  
ण त थ द ध न प फ ब भ दक्षजङ्घके न्यसेत् ।  
  
म य र ल व श ष स ह ल क्ष वामजङ्घके ॥ ३७ ॥  
  
पञ्चधा सप्तधा वापि मूलविद्यां समुच्चरन् ।  
  
शिर-आदि च पादान्तं न्यसेद् व्यापकमुत्तम् ॥ ३८ ॥  
  
नित्यन्यास इति प्रोक्तः सर्व एव सुखावहः ।  
  
अथ ध्यानं प्रवक्ष्यामि भैरवाकारदायकम् ॥ ३९ ॥  
  
हिमालयगिरेर्मध्ये नगरे भैरवस्य च ।  
  
दिव्यस्थाने महापीठे मणिमण्डपराजिते ॥ ४० ॥  
  
नारदाद्यैर्मुनिश्रेष्ठैः संसेवितपदाम्बुजाम् ।  
  
तत्र ध्यायेन्महाकालीमाद्यां भैरवन्दिताम् ॥ ४१ ॥  
  
नीलेन्दीवरवर्णिनीं युग्मापीनतुङ्गस्तनीम्  
सुप्तश्रीहरिपीठराजितवतीं भीमां त्रिनेत्रां शिवाम् ।  
मुद्राखड्गकरां वराभययुतां चित्राम्बरोद्दीपनीं  
वन्दे चञ्चलचन्द्रकान्तमणिभिर्मालां दधानां पराम् ॥ ४२ ॥  
  
ध्यानान्तरं प्रवक्ष्यामि शृण गौरि गिरेः सुते ।  
  
तत्र पीठे महादेवीं कालीं दानवसेविताम् ॥ ४३ ॥  
  
मेघाङ्गी विगताम्बरां शवशिरारूढां त्रिनेत्रां परां  
कर्णालम्बितबाणयुग्मलसितां मुण्डावलीमण्डिताम् ।  
  
वामाधोर्ध्व कराम्बुजे नरशिरःखड्गञ्च सव्येतरे ।  
  
दानाभीतिविमुक्तकेशनिचया ध्येया सदा कालिका ॥ ४४ ॥  
  
अपरञ्च प्रवक्ष्यामि ध्यानं परमदुर्लभम् ।  
  
कालीं करालवदनां घोरदंष्ट्रां त्रिलोचनाम् ॥ ४५ ॥  
  
स्मरेच्छरकरश्रेणिकृतकाञ्चीं दिगम्बराम् ।  
  
वीरासनसमासीनां महाकालोपरि स्थिताम् ॥ ४६ ॥  
  
श्रुतिमूलसमाकीर्णां सृक्कणीं घोरनादिनीम् ।  
  
मुण्डमालागलद्रक्तचर्चितां पीवरस्तनीम् ॥ ४७ ॥  
  
मदिरामोदितास्फालकम्पिताखिलमेदिनीम् ।  
  
वामे खड्गं छिन्नमुण्डं धारिणीं दक्षिणे करे ॥ ४८ ॥  
  
वराभययुतां घोरवदनां लोलजिह्विकाम् ।  
  
शकुन्तपक्षसंयुक्तवाणकर्णविभूषिताम् ॥ ४९ ॥  
  
शिवाभिर्घोररावाभिः सेवितां प्रलयोदिताम् ।  
  
चण्डहासचण्डनादचण्डाख्यानैश्च भैरवैः ॥ ५० ॥  
  
गृहीत्वा नरकङ्कालं जयशब्दपरायणैः ।  
  
सेविताखिलसिद्धौघैर्मुनिभिः सेवितां पराम् ॥ ५१ ॥  
  
एषामन्यतमं ध्यानं कृत्वा च साधकोत्तमः ।  
  
मानसैरुपचारैश्च सोऽहमात्मानमर्चयेत् ॥ ५२ ॥  
  
ततो देवीं समभ्यर्च्य अर्घ्यद्वयं निवेदयेत् ।  
  
दशपञ्चारपद्मेषु पीठपूजां समाचरेत् ॥ ५३ ॥  
  
तत्रावाह्य महादेवीं नियमेन समाहितः ।  
  
ततो ध्यायेन्महादेवीं कालिकां कुलभूषणाम् ॥ ५४ ॥  
  
महाकालं यजेद्द्यत्नात् पीठशक्तिं ततो यजेत् ।  
  
कालीं कपालिनीं कुल्लां कुरुकुल्लां विरोधिनीम् ॥ ५५ ॥  
  
विप्रचित्तां तथा चैव वहिः षट्कोणके पुनः ।  
  
उग्रामुग्रप्रभां दीप्तां तत्र त्रिकोणके पुनः ॥ ५६ ॥  
  
महाकालं यजेद्यत्नात्पीठशक्तिं ततोयजेत् ।  
  
कालीं कृपालिनी कुल्लां कुरुकुल्लां विरोधिनीम् ॥ ५७ ॥  
  
विप्रचिन्त्तां तथा चैव वहिः षट्कोणके पुनः ।  
  
उग्रामुग्रेप्रभां दीप्तां तत्र त्रिकोणके पुनः ॥ ५८ ॥  
  
नीलां घनां वलाकाञ्च तथा परत्रिकोणके ।  
  
मात्रां मुद्रां नित्याञ्चैव तथैवान्तस्त्रिकोणके ॥ ५९ ॥  
  
सर्वा श्यामा असिकरा मुण्डमालाविभूषणा ।  
  
तर्जनीं वामहस्तेन धारयन्ती शुचिस्मिता ॥ ६० ॥  
  
ब्राह्म्याद्यास्तथावाह्य यजेत् पूर्वदलक्रमात् ।  
  
ब्राह्मी नारायणी चैव तथैव च महेश्वरी ॥ ६१ ॥  
  
चामुण्डापि च कौमारी तथा चैवात्र राजिता ।  
  
वाराही च तथा पूज्या नारसिंही तथैव च ॥ ६२ ॥  
  
सर्वासामपि दातव्या बलिः पूजा तथैव च ।  
  
अनुलेपनकं गन्धं धूपदीपौ च पानकम् ॥ ६३ ॥  
  
त्रिस्त्रिः पूजा च कर्तव्या सर्वासामपि साधकैः ।  
  
पुनर्गन्धादिभिः पूज्य जप्त्वा शेषं समर्पयेत् ॥ ६४ ॥  
  
समयं चार्चयेद् देव्या योगिनीयोगिभिः सह ।  
  
मधु मांसं तथा मत्स्यं यत् किञ्च कुलसाधनम् ॥ ६५ ॥  
  
शक्त्यै दत्वा ततः पश्चाद् गुरवे विनिवेदयेत् ।  
  
तदनुज्ञां मूर्ध्नि कृत्वा शेषं चात्मनि योजयेत् ॥ ६६ ॥  
  
मधु मांसं विना यस्तु कुलपूजां समाचरेत् ।  
  
जन्मान्तरसहस्रस्य सुकृतिस्तस्य नश्यति ॥ ६७ ॥  
  
तस्मात् सर्वप्रयत्नेन मकारपञ्चकैर्यजेत् ।  
  
मधुना न विना मन्त्रं न मन्त्रेण विना मधु ॥ ६८ ॥  
  
परस्परविरोधेन कथं सिध्यन्ति साधकाः ।  
  
कुण्डकुम्भकपालादिपदार्थानां निषेवणम् ॥ ६९ ॥  
  
सौरे तन्त्रे विरुद्धं च शैवे शाक्ते महाफलम् ।  
  
ब्रह्माण्डखण्डसम्भूतमशेषरत्नसम्भवम् ॥ ७० ॥  
  
श्वेतं पीतं सुगन्धं च निर्मलं भूरितेजसम् ।  
  
अथवा कुम्भमध्येऽस्मिन् स्रवन्तं परमामृतम् ॥ ७१ ॥  
  
अन्तर्लयो बहिर्मध्ये त्रिकोणोदरवर्तिनि ।  
  
तद् वाह्यं स्फाटिकोदारमणिचन्द्रं च मण्डलम् ॥ ७२ ॥  
  
तेनामृतेन तद्बाह्ये चिन्तयेत् परमामृतम् ।  
  
आरम्भस्तरुणः प्रौढस्तदन्ते तरुणः पुनः ॥ ७३ ॥  
  
एभिरुल्लासवान् योगी स्वयं शिवमयो यतः ।  
  
सर्वशेषे च देवेशि सामान्यार्घ्यं पदेऽर्पयेत् ॥ ७४ ॥  
  
विशेषार्घ्यं शिवे दत्वा देव्याः प्रियतमो भवेत् ।  
  
साङ्गक्रियां पदे दत्वा सामान्यार्घ्यं शिवे भवेत् ॥ ७५ ॥  
  
इत्युक्त्वा स परामर्षी[र्शी] शक्तितोषणकारकः ।  
  
भोगेन लभते मोक्षं बहुना जल्पितेन किम् ॥ ७६ ॥  
  
नियमः पुरुषे ज्ञेयो न योषित्सु कदाचन ।  
  
यद्वा तद्वा येन केन सर्वदा सर्वतोऽपि च ॥ ७७ ॥  
  
योषितां ध्यानयोगेन शुद्धशेषं न संशयः ।  
  
बालां वा यौवनोन्मत्तां वृद्धां वा युवतीं तथा ॥ ७८ ॥  
  
कुत्सितां वा महादुष्टां नमस्कृत्य विसर्जयेत् ।  
  
तासां प्रहारो निन्दा च कौटिल्यमप्रियं तथा ॥ ७९ ॥  
  
सर्वथा न च कर्तव्यमन्यथा सिद्धिरोधकृत् ।  
  
इति ते कथितं शेषमाचरेद् लक्षणं प्रिये ॥  
  
नित्यपूजाक्रमं भक्त्या ज्ञात्वा सिद्धिमवाप्नुयात् ॥ ८० ॥  
  
  
इति दक्षिणाम्नाये कङ्कालमालिनीतन्त्रे सार्धलक्षग्रन्थे महाकालीमन्त्रपूजाकथनं नाम चतुर्थः पटलः ॥ ४ ॥  
  
पञ्चमः पटलः  
  
श्रीपार्वती उवाच  
  
  
कथयस्व महाभाग पुरश्चरणमुत्तमम् ।  
  
कस्मिन् काले च कर्तव्यं कलौ सिद्धिदमद्भुतम् ॥ १ ॥  
  
  
श्री-ईश्वर उवाच  
  
  
सामान्यतः प्रवक्ष्यामि पुरश्चर्याविधिं शृणु ।  
  
नाशुभो विद्यते कालो नाशुभो विद्यते क्वचित् ॥ २ ॥  
  
न विशेषो दिवारात्रौ न सन्ध्यायां महानिशि ।  
  
कालाकालं महेशानि भ्रान्तिमात्रं न संशयः ॥ ३ ॥  
  
प्रलये महति प्राप्ते सर्वं गच्छति ब्रह्मणि ।  
  
तत्काले च महाभीमे को गच्छति शुभाशुभम् ॥ ४ ॥  
  
कलिकाले महामाये भवन्त्यल्पायुषो जनाः ।  
  
अनिर्दिष्टायुषः सर्वे कालचिन्ता कथं प्रिये ॥ ५ ॥  
  
यत्कालं ब्रह्मचिन्तायां तत्कालं सफलं प्रिये ।  
  
पुरश्चर्याविधौ देवि कालचिन्तां न चाचरेत् ॥ ६ ॥  
  
नात्र शुद्ध्याद्यपेक्षास्ति न निषिद्धादिदूषणम् ।  
  
दिक्कालनियमो नात्र स्थित्यादिनियमो नहि ॥ ७ ॥  
  
न जपे कालनियमो नार्चादिष्वपि सुन्दरि ।  
  
स्वेच्छाचारोऽत्र नियमो महामन्त्रस्य साधने ॥ ८ ॥  
  
नाधर्मो विद्यते सुभ्रु प्रचरेद् हृष्टमानसः ।  
  
जम्बूद्वीपे च वर्षे च कलौ भारतसञ्ज्ञके ॥ ९ ॥  
  
षण्मासादपि गिरिजे जपात् सिद्धिर्न संशयः ।  
  
यन्नोक्तं सर्वतन्त्रेषु तदद्य कथयामि ते ॥ १० ॥  
  
सुभगे शृणु चार्वङ्गि कल्याणि कमलेक्षणे ।  
  
कलौ च भारते वर्षे येन सिद्धिः प्रजायते ॥ ११ ॥  
  
तत्सर्वं कथयाम्यद्य सावधानाऽवधारय ।  
  
कलिकाले वरारोहे जपमात्रं प्रशस्यते ॥ १२ ॥  
  
न तिथिर्न व्रतं होमं स्नानं सन्ध्या प्रशस्यते ।  
  
पुरश्चर्यां विना देवि कलौ मन्त्रं न साधयेत् ॥ १३ ॥  
  
सत्यत्रेतायुगं देवि द्वापरं सुखसाधनम् ।  
  
कलिकाले दुराघर्षं सर्वदुःखमयं सदा ॥ १४ ॥  
  
सारं हि सर्वतन्त्राणां महाकालीषु कथ्यते ।  
  
प्रातःकृत्यादिकं कृत्वा ततः स्नानं समाचरेत् ॥ १५ ॥  
  
कृत्वा सन्ध्यां तर्पणं च सङ्क्षेपेण वरानने ।  
  
पूजां चैव वरारोहे यस्य यत् पटलक्रमात् ॥ १६ ॥  
  
पूजाद्वारे च विन्यस्य बलिं दद्याद् यथाक्रमम् ।  
  
प्राणायामत्रयं चैव माषभक्तबलिं तथा ॥ १७ ॥  
  
सङ्कल्प्योपास्य देवेशि बलिदानस्य साधकः ।  
  
आदौ गणपतेर्बीजं गमित्येकाक्षरं विदुः ॥ १८ ॥  
  
भूमौ विलिख्य गुप्तेन बलिं पिण्डोपमं ततः ।  
  
ॐ गं गणपतये स्वाहा इति मन्त्रेण साधकः ॥ १९ ॥  
  
बलिमित्थं च सर्वत्र बीजोपरि प्रदापयेत् ।  
  
ॐ भैरवाय ततः स्वाहा भैरवाय बलिं ततः ॥ २० ॥  
  
ॐ क्षं क्षेत्रपालाय स्वाहा क्षेत्रपालबलिं ततः ।  
  
ॐ यां योगिनिभ्यो नमः स्वाहा च योगिनीबलिम् ॥ २१ ॥  
  
सम्पूज्य विधिना दद्यात् पूर्ववत् क्रमतो बलिम् ।  
  
कथोपकथनं देवि त्यजेदत्र सुरालये ॥ २२ ॥  
  
पूर्वे गणपतेर्भद्रे उत्तरे भैरवाय च ।  
  
पश्चिमे क्षेत्रपालाय योगिन्यै दक्षिणे ददेत् ॥ २३ ॥  
  
इन्द्रादिभ्यो बलिं दद्यादात्मकल्याणहेतवे ।  
  
तदा सिद्धिमवाप्नोति चान्यथा हास्यकेवलम् ॥ २४ ॥  
  
पलैकं माषकल्कञ्च पलमेकञ्च तण्डुलम् ।  
  
अर्द्धतोलं घृतञ्चैव दधि अर्द्धार्द्धतोलकम् ॥ २५ ॥  
  
शर्करैकतोलकेन बलिं दद्यात् सुसिद्धये ।  
  
एतेषां सहयोगेन बलिर्भवति शाम्भवि ॥ २६ ॥  
  
पूजास्थाने तथा भद्रे कूर्मबीजं लिखेत् ततः ।  
  
चन्द्रबिन्दुमयं बीजं कूमबीजम् इतीरितम् ॥ २७ ॥  
  
स्थापयेदासनं तत्र पूजयेत् पटलक्रमात् ।  
  
भूतशुद्धिं ततः कृत्वा प्राणायामं ततः परम् ॥ २८ ॥  
  
अङ्गन्यासं करन्यासं मातृकान्यासमेव च ।  
  
यः कुर्यान्मातृकान्यासं स शिवो नात्र संशयः ॥ २९ ॥  
  
ततस्तु भीमतिलकं रुद्राक्षं धारयेत्ततः ।  
  
रुद्राक्षस्य च माहात्म्यं भस्मनश्च शृणु प्रिये ॥ ३० ॥  
  
आग्नेयमुच्यते भस्म दुग्धगोमयसम्भवम् ।  
  
शोधयेन्मूलमन्त्रेण अष्टोत्तरशतं जपन् ॥ ३१ ॥  
  
शिरोदेशे ललाटे च स्कन्धयोर्भ्रूप्रदेशके ।  
  
बाह्वोः पार्श्वद्वये देवि कण्ठदेशे हृदि प्रिये ॥ ३२ ॥  
  
श्रुतियुग्मे पृष्ठदेशे नाभौ तुण्डे महेश्वरि ।  
  
कूर्पराद् बाहुपर्यन्तं कक्षे ग्रीवासु पार्वति ॥ ३३ ॥  
  
सर्वाङ्गे लेपयद् देवि किमन्यत् कथयामि ते ।  
  
मध्यमानामिकाङ्गुल्यङ्गुष्ठेन तिलकं ततः ॥ ३४ ॥  
  
तिलकं तु त्रिरेखं स्याद् रेखाणां नवधा मतम् ।  
  
पृथिव्यग्निस्तथा शक्तिः क्रियाशक्तिर्महेश्वरः ॥ ३५ ॥  
  
देवः प्रथमरेखायां भक्त्या ते परिकीर्तितः ।  
  
न भस्मांश्चैव सुभगे द्वितीया चैव देवता ॥ ३६ ॥  
  
परमात्मा शिवो देवस्तृतीयायाश्च देवता ।  
  
एतान्नित्यं नमस्कृत्य त्रिपुण्ड्रं धारयेद् यदि ॥ ३७ ॥  
  
महेश्वरव्रतमिदं कृत्वा सिद्धीश्वरो भवेत् ।  
  
ब्रह्मचारी गृहस्थो वा वनस्थो वा यतिस्तथा ॥ ३८ ॥  
  
महापातकसङ्घातैर्मुच्यते सर्वपातकात् ।  
  
तथाऽन्यक्षत्रविट्शूद्रस्त्रीहत्यादिषु पातकैः ॥ ३९ ॥  
  
वीरब्राह्मणहत्याभिर्मुच्यते सुभगेश्वरि ।  
  
अमन्त्रेणापि यः कुर्याद् ज्ञात्वा च महिमोन्नतिम् ॥ ४० ॥  
  
त्रिपुण्ड्रभालतिलको मुच्यते सर्वपातकैः ।  
  
परद्रव्यापहरणं परदाराभिमर्षणम् ॥ ४१ ॥  
  
परनिन्दा परक्षेत्रहरणं परपीडनम् ।  
  
असत्यवाक्यपैशुन्यं पारुष्यं देवविक्रयम् ॥ ४२ ॥  
  
कूटसाक्ष्यं व्रतत्यागं कैतवं नीचसेवनम् ।  
  
गोमृगाणां हिरण्यस्य तिलकम्बलवाससाम् ॥ ४३ ॥  
  
अन्नधान्यकुशादीनां नीचेभ्योऽपि परिग्रहम् ।  
  
दासीवेश्यासु कृष्णासु वृषलीसु नदीषु च ॥ ४४ ॥  
  
रजस्वलासु कन्यासु विधवासु च सङ्गमे ।  
  
मांसचर्मरसादीनां लवणस्य च विक्रयम् ॥ ४५ ॥  
  
एवंरूपाण्यसङ्ख्यानि पापानि विविधानि च ।  
  
सद्य एव विनश्यन्ति त्रिदण्डस्य च धारणात् ॥ ४६ ॥  
  
शिवद्रव्यापहरणात् शिवनिन्दाञ्च कुत्रचित् ।  
  
निन्दायाः शिवभक्तानां प्रायश्चित्तैर्न शुध्यति ॥ ४७ ॥  
  
त्रिपुण्ड्रं शिरसा धृत्वा तत्क्षणादेव शुध्यति ।  
  
देवद्रव्यापहरणे ब्रह्मस्वहरणेन च ॥ ४८ ॥  
  
कुलान्यग्नय एवात्र विनश्यन्ति सदाशिवे ।  
  
महादेवि महाभागे ब्राह्मणातिक्रमेण च ॥ ४९ ॥  
  
कुलरक्षा भवत्यस्मात् त्रिपुण्ड्रस्य च सेवनात् ।  
  
रुद्राक्षं यस्य देहेषु ललाटेषु त्रिपुण्ड्रकम् ॥ ५० ॥  
  
यदि स्यात् स च चाण्डालः सर्ववर्णोत्तमोत्तमः ।  
  
यानि तीर्थानि लोकेऽस्मिन् गङ्गाद्याः सरितश्च याः ॥ ५१ ॥  
  
स्नातो भवति सर्वत्र यल्ललाटे त्रिपुण्ड्रकम् ।  
  
सप्तकोटिमहामन्त्रा उपमन्त्रास्तथैव च ॥ ५२ ॥  
  
श्रीविष्णोः कोटिमन्त्राश्च कोटिमन्त्राः शिवस्य च ।  
  
ते सर्वे तेन जप्ता च यो बिभर्ति त्रिपुण्ड्रकम् ॥ ५३ ॥  
  
सहस्रं पूर्वजातानां सहस्रं च जनिष्यताम् ।  
  
स्ववंशजातमर्त्यानामुद्धरेद् यस्त्रिपुण्ड्रकृत् ॥ ५४ ॥  
  
षडैश्वर्यगुणोपेतः प्राप्य दिव्यवपुस्ततः ।  
  
दिव्यं विमानमारुह्य दिव्यास्त्रशतसेवितः ॥ ५५ ॥  
  
विद्याधारणां सिद्धानां गन्धर्वाणां महौजसाम् ।  
  
इन्द्रादिलोकपालानां लोकेषु च यथाक्रमम् ॥ ५६ ॥  
  
भुक्त्वा भोगान् सुविपुलं प्रदेशानां पुरेषु च ।  
  
ब्रह्मणः पदमासाद्य तत्र कल्पायुतं वसेत् ॥ ५७ ॥  
  
विष्णुलोके च रमते आब्रह्मणः शतायुषम् ।  
  
शिवलोकं ततः प्राप्य रमते कालमक्षयम् ॥ ५८ ॥  
  
शिवसायुज्यमाप्नोति न स भूयोऽपि जायते ।  
  
शैवे विष्णौ च सौरे च गाणपत्येषु पार्वति ॥ ५९ ॥  
  
शक्तिरूपा च या गौः स्यात् तस्या गोमयसम्भवम् ।  
  
भस्म तेषु महेशानि विशिष्टं परिकीर्तितम् ॥ ६० ॥  
  
शैवापि च वरारोहे साद्गुण्यं वरवर्णिनि ।  
  
शक्तौ प्रशस्तमोक्षं हि भस्म यौवनजीवने ॥ ६१ ॥  
  
अन्येषां गोकरीषेण भस्म शक्त्यादिकेष्वपि ।  
  
सामान्यमेतत् सुश्रोणि विशेषं शृणु मत्प्रिये ॥ ६२ ॥  
  
करीषभस्मादनघे हौमं भस्म महाफलम् ।  
  
हौमभस्मात् कोटिगुणं विष्णुहोमं महेश्वरि ॥ ६३ ॥  
  
शिवहोमं तद्द्विगुणं भस्मात्तु शृणु सुन्दरि ।  
  
स्वीयेष्टदेवताहोममनन्तं प्रियवादिनि ॥ ६४ ॥  
  
तन्माहात्म्यमहं वक्तुं कल्पकोटिशतैरपि ।  
  
न समर्थो योगमार्गो किमन्यत् कथयामि ते ॥ ६५ ॥  
  
होमः कलियुगे देवि जम्बूद्वीपस्य वर्षके ।  
  
भारताख्ये महाकालि दशांशं क्रमतः शिवे ॥ ६६ ॥  
  
नास्तिकास्ते महामोहे केवलं होममाचरेत् ।  
  
लक्षं वाप्ययुतं वापि सहस्रं वा वरानने ॥ ६७ ॥  
  
अष्टाधिकशतं वापि काम्यहोमं प्रकल्पयेत् ।  
  
नित्यहोमं च कर्तव्यं शक्त्या च परमेश्वरि ॥ ६८ ॥  
  
प्रजपेन्नित्यपूजायामष्टोत्तरसहस्रकम् ।  
  
अष्टोत्तरशतं वापि अष्टपञ्चाशतं चरेत् ॥ ६९ ॥  
  
अष्टात्रिंशत्सङ्ख्यकं वा अष्टाविंशतिमेव च ।  
  
अष्टादशं द्वादशं च दशाष्टौ च विधानतः ॥ ७० ॥  
  
होमं चैव महेशानि एतत्सङ्ख्याविधानतः ।  
  
एवं सर्वत्र देवेशि नित्यकर्ममहोत्सवः ॥ ७१ ॥  
  
इत्थं प्रकारं यद् भस्म अङ्गे संलिप्य साधकः ।  
  
मालाञ्चैव महेशानि नरास्थ्यद्भुतपूजिताम् ॥ ७२ ॥  
  
गले दद्याद् वरारोहे शक्तश्चेद् दिव्यनायिके ।  
  
रुद्राक्षमाल्यं सन्धार्यं ततः शृणु मम प्रिये ॥ ७३ ॥  
  
एवं कृत्वा त्वया सार्द्धं पितृभूमौ स्थितं मया ।  
  
सुभगे शृणु सुश्रोणि रुद्राक्षं परमं पदम् ॥ ७४ ॥  
  
सर्वपापक्षयकरं रुद्राक्षं ब्रह्मणीश्वरि ।  
  
अभुक्तो वाऽपि भुक्तो वा नीचान्नीचतरोऽपि वा ॥ ७५ ॥  
  
रुद्राक्षं धारयेद् यस्तु मुच्यते सर्वपातकात् ।  
  
रुद्राक्षधारणं पुण्यं कैवल्यसदृशं भवेत् ॥ ७६ ॥  
  
महाव्रतमिदं पुण्यं त्रिकोटितीर्थसंयुतम् ।  
  
सहस्रं धारयेद् यस्तु रुद्राक्षाणां शिचिस्मिते ॥ ७७ ॥  
  
तं नमन्ति सुराः सर्वे यथा रुद्रस्तथैव सः ।  
  
अभावे तु सहस्रस्य बाह्वोः षोडश षोडश ॥ ७८ ॥  
  
एकं शिखायां कवचयोर्द्वादश द्वादश क्रमात् ।  
  
द्वात्रिंशत् कण्ठदेशे तु चत्वारिंशत् शिरे तथा ॥ ७९ ॥  
  
उभयोः कर्णयोः षट् षड् हृदि अष्टोत्तरं शतम् ।  
  
यो धारयति रुद्राक्षान् रुद्रवत् स च पूजितः ॥ ८० ॥  
  
मुक्ताप्रवालस्फटिकैः सूर्येन्दुमणिकाञ्चनैः ।  
  
समेतान् धारयेद् यस्तु रुद्राक्षान् शिव एव सः ॥ ८१ ॥  
  
केवलानपि रुद्राक्षान् यो बिभर्ति वरानने ।  
  
तं न स्पृशन्ति पापानि तिमिरानीव भास्करम् ॥ ८२ ॥  
  
रुद्राक्षमालया जप्तो मन्त्रोऽनन्तफलप्रदः ।  
  
यस्याङ्गे नास्ति रुद्राक्ष एकोऽपि वरवर्णिनि ॥ ८३ ॥  
  
तस्य जन्म निरर्थं स्यात् त्रिपुण्ड्ररहितं यथा ।  
  
रुद्राक्षं मस्तके बध्वा शिरःस्नानं करोति यः ॥ ८४ ॥  
  
गङ्गास्नानफलं तस्य जायते नात्र संशयः ।  
  
रुद्राक्षं पूजयेद् यस्तु विना तोयाभिषेचनैः ॥ ८५ ॥  
  
यत्फलं शिवपूजायां तदेवाप्नोति निश्चितम् ।  
  
एकवक्त्रैः पञ्चवक्त्रैस्त्रयोदशमुखैस्तथा ॥ ८६ ॥  
  
चतुर्दशमुखैर्जप्त्वा सर्वसिद्धिः प्रजायते ।  
  
किं बहूक्त्या वरारोहे कृत्वा गतिकमद्भुतम् ॥ ८७ ॥  
  
रुद्राक्षं यत्नतो धृत्वा शिव एव स साधकः ।  
  
भस्मना तिलकं कृत्वा पश्चाद् रुद्राक्षधारणम् ॥ ८८ ॥  
  
प्राणायामं ततः कृत्वा सङ्कल्प्योपास्य साधकः ।  
  
मूलमन्त्रसिद्धिकामः कुर्याच्च वर्णपूजनम् ॥ ८९ ॥  
  
षट्त्रिंशद्वर्णमालार्चा विस्तारोन्नतिशालिनी ।  
  
विलिप्य चन्दनं शुद्धं सर्ववर्णात्मके घटे ॥ ९० ॥  
  
सर्वावयवसंयुक्तान् विलिख्य मातृकाक्षरान् ।  
  
गुरुं सम्पूज्य विधिवद् घटस्थापनमाचरेत् ॥ ९१ ॥  
  
पञ्चाशमातृकावर्णान् पूजयेद् विभवक्रमात् ।  
  
पञ्चोपचारैः सम्पूज्य ध्यानं कृत्वा प्रसन्नधीः ॥ ९२ ॥  
  
शुक्लविद्युत्प्रतीकाशां द्विभुजां लोललोचनाम् ।  
  
कृष्णाम्बरपरिधानां शुक्लवस्त्रोत्तरीयिणीम् ॥ ९३ ॥  
  
नानाभरणभूषाढ्यां सिन्दूरतिलकोज्ज्वलाम् ।  
  
कटाक्षविशिखोद्दीप्तामज्जनाञ्चितलोचनाम् ॥ ९४ ॥  
  
मन्त्रसिद्धिप्रदां नित्यां ध्यायेत् सत्त्वस्वरूपिणीम् ।  
  
रक्तविद्युत्प्रतीकाशां द्विभुजां लोललोचनाम् ॥ ९५ ॥  
  
शुक्लाम्बरपरीधानां कृष्णवस्त्रोत्तरीयिणीम् ।  
  
नानाभरणभूषाढ्यां सिन्दूरतिलकोज्ज्वलाम् ॥ ९६ ॥  
  
कटाक्षविशिखोद्दीप्तामञ्जनाञ्चितलोचनाम् ।  
  
मन्त्रसिद्धिप्रदां नित्यां ध्यायेद् रजःस्वरूपिणीम् ॥ ९७ ॥  
  
भ्रमद्भ्रमरसङ्काशां द्विभुजां लोललोचनाम् ।  
  
रक्तवस्त्रपरीधानां कृष्णवस्त्रोत्तरीयिणीम् ॥ ९८ ॥  
  
नानाभरणभूषाढ्यां सिन्दूरतिलकोज्ज्वलाम् ।  
  
कटाक्षविशिखोद्दीप्तां भ्रूलतापरिसेविताम् ॥ ९९ ॥   
  
मन्त्रसिद्धिप्रदां नित्यां ध्यायेत् तमः स्वरूपिणीम् ।  
  
ध्यात्वा पाद्यादिकं दत्वा त्रिगुणां पूजयेत् क्रमात् ॥ १०० ॥  
  
ॐ ऊङ्काररूपिण्यै नमः पाद्यैः प्रपूजयेत् ।  
  
आदिध्यानेन सुभगे यजेत् सत्त्वमयीं पराम् ॥ १०१ ॥  
  
ॐ कङ्काररूपिण्यै नमः पाद्यादिभिर्यजेत् ।  
  
क्रमात् सप्तदशार्णं हि द्वितीयं ध्यानमाचरन् ॥ १०२ ॥  
  
ॐ दङ्काररूपिण्यै नमः पाद्यादिभिर्यजेत् ।  
  
क्रमात् सप्तदशार्णं हि तृतीयं ध्यानमाचरन् ॥ १०३ ॥  
  
एवं क्रमेण पञ्चाशद्ववर्णान् हि परिपूजयेत् ।  
  
इति ते कथितं भद्रे पञ्चाशद्वर्णपूजनम् ॥ १०४ ॥  
  
वर्णानां पूजनाद् भद्रे देवपूजा प्रजायते ।  
  
अणिमाद्यष्टसिद्धीनां पूजा स्याद् वर्णपूजनात् ॥ १०५ ॥  
  
सप्तकोटिमहाविद्या उपविद्या तथैव च ।  
  
श्रीविष्णोः कोटिमन्त्राश्च कोटिमन्त्राः शिवस्य च ॥ १०६ ॥  
  
पूजनात् पूजितं सर्वं वर्णानां सिद्धिदायकम् ।  
  
प्रथमं प्रणवं दत्वा सहस्रं कुण्डलीमुखे ॥ १०७ ॥  
  
मूलविद्यां ततो भद्रे सहस्रयुगलं जपेत् ।  
  
ततस्तु सुभगे मातर्जपेच्च दीपिनीं पराम् ॥ १०८ ॥  
  
आदौ गायत्रीमुच्चार्य मूलमन्त्रं ततः परम् ।  
  
प्रणवं च ततो भीमे भयानां सहयोगतः ॥ १०९ ॥  
  
सदैवैनां महेशानि दीपिनीं परिकीर्तिताम् ।  
  
एतामपि सहस्रं च प्रजपेत् कुण्डलीमुखे ॥ ११० ॥  
  
प्रणवादौ जपेद् विद्यां गायत्र्यां दीपिनीं पराम् ।  
  
गायत्रीं शृणु वक्ष्यामि अ। ङ। म। म। ङ। न। प्रिये ॥ १११ ॥  
  
षडक्षरमिदं मन्त्रं गायत्री समुदीरितम् ।  
  
अस्याश्च फलमाप्नोति तदैव वरवर्णिनि ॥ ११२ ॥  
  
स्मरणं कुण्डलीमध्ये मनसा उन्मनी सह ।  
  
सहस्रारे कर्णिकायां चन्द्रमण्डलमध्यगाम् ॥ ११३ ॥  
  
सर्वसङ्कल्परहिता कला सप्तदशी भवेत् ।  
  
उन्मनीनाम तस्य हि भवपाशनिकृन्तनी ॥ ११४ ॥  
  
उन्मन्या सहितो योगी न योगी उन्मनीं विना ।  
  
बुद्धिमङ्कुशसंयुक्तामुन्मनीं कुसुमान्विताम् ॥ ११५ ॥  
  
उन्मनीञ्च मनोवर्णं स्मरणात् सिद्धिदायिनीम् ।  
  
स्मरेत् कुण्डलीयोगादमृतं रक्तरोचिषम् ।  
  
उन्मनीकुसुमं तत्तु ज्ञेयं परमदुर्लभम् ॥ ११६ ॥  
  
हंसं नित्यमनन्तमध्यमगुणं स्वाधारतो निर्गतां  
शक्तिं कुण्डलिनी समस्तजननी हस्ते गृहीत्वा च ताम् ।  
कान्ता स्वाश्रममर्ककोटिरुचिरा नामामृतोल्लासिनी  
देवीं तां गमनागमैः स्थिरमतिर्ध्यायेद् जगन्मोहिनीम् ॥ ११७ ॥  
  
इति ते कथितं ध्यानं मृत्युञ्जयमनामयम् ।  
  
विना मनोन्मनीमन्त्रं विना ध्यानं जपं वृथा ॥ ११८ ॥  
  
ततः सङ्कल्प्य ध्यात्वैव मूलमन्त्रस्य सिद्धये ।  
  
गायत्रीमयुतं जप्त्वा तदर्धं प्रणवं जपेत् ॥ ११९ ॥  
  
दीपनं प्रणवस्यार्धं जपेत् पञ्चदिनावधि ।  
  
शूद्राणां प्रणवं देवि चतुर्दशस्वरं प्रिये ॥ १२० ॥  
  
नादबिन्दुसमायुक्तं स्त्रीणां चैव वरानने ।  
  
मनौ स्वाहा च या देवी शूद्रोच्चार्या न संशयः ॥ १२१ ॥  
  
होमकार्ये महेशानि शूद्रः स्वाहां न चोच्चरेत् ।  
  
मन्त्रोऽप्यूहो नास्ति शूद्रे विषबीजं विना प्रिये ॥ १२२ ॥  
  
गणपत्याद्यौ यद् दत्तं बलिदानं दिने दिने ।  
  
तेनैव बलिना भद्रे हविष्यं सम्मतं सदा ॥ १२३ ॥  
  
शेष इष्टं प्रपूज्याथ हविष्याशी स्त्रिया सह ।  
  
जापकस्य च यन्मन्त्रमेकवर्णं ततः प्रिये ॥ १२४ ॥  
  
तस्य पत्नी साभिरूपा प्रयतं प्रजपेत् यदि ।  
  
तदा फलमवाप्नोति साधकः शक्तिसङ्गतः ॥ १२५ ॥  
  
शक्तिहीने भवेद् दुःखं कोटिपुरश्चरणेन किम् ।  
  
साधकश्च हविष्याशी साधिका तद्विवर्जिता ॥ १२६ ॥  
  
यथेच्छाभोजनं तस्यास्ताम्बूलपूरितानना ।  
  
नानाभरणवेषाढ्या धूपामोदनमोदिता ॥ १२७ ॥  
  
शिवहीना तु या नारी दूरे तां परिवर्जयेत् ।  
  
  
श्रीदेवी उवाच  
  
  
गायत्रीजपकाले तु साधिका किं जपेत् प्रभो ॥ १२८ ॥  
  
  
श्रीशिव उवाच  
  
श्लोक नो। २९, ३०अ मिस्सिन्ग्  
  
गायत्रीमजपाविद्यां प्रजपेद् यदि साधिका ।  
  
पूर्वोक्तेन विधानेन ध्यात्वा कृत्वा च पूजनम् ॥ १३१ ॥  
  
मानसं परमेशानि जपेत् तद्गतमानसा ।  
  
ततः षष्ठदिनं प्राप्य प्रातः स्नानं समाचरेत् ॥ १३२ ॥  
  
कुङ्कुमागुरुपङ्केन कस्तूरीचन्दनेन च ।  
  
कूर्मबीजं लिखेद् भद्रे अथवा श्वेतचन्दनैः ॥ १३३ ॥  
  
तत्रासनं समास्थाय विशेत् साधकसन्निधौ ।  
  
एवं विधाय सा साध्वी साधकोऽपि प्रसन्नधीः ॥ १३४ ॥  
  
सङ्कल्प्य विधिना भक्त्या मूलमन्त्रस्य सिद्धये ।  
  
लक्षं जपेत् पुरश्चर्याविधौ विधिविधानतः ॥ १३५ ॥  
  
तद्विधानं वदामीशे श्रुत्वा त्वमवधारय ।  
  
ॐ ॐ क। हु। भ। स। देवि प्रातः स्नानोत्तर परम् ॥ १३६ ॥  
  
दशधा प्रजपेन्मन्त्रं जिह्वाशोधनकारकम् ।  
  
ततश्च प्रजपेन्मन्त्रं मौनी मध्यन्दिनावधि ॥ १३७ ॥  
  
तस्य वामे तस्य पत्नी तस्य एकाक्षरं जपेत् ।  
  
साधकः शिवरूपश्च साधिका शिवरूपिणी ॥ १३८ ॥  
  
अन्योन्यचिन्तनाच्चैव देवत्वं जायते ध्रुवम् ।  
  
आदावन्ते च प्रणवं दत्वा मन्त्रं जपेत् सुधीः ॥ १३९ ॥  
  
दशधा वा सप्तदशं जप्त्वा मन्त्रं जपेत्तु सः ।  
  
प्रातःकालं समारभ्य जपेन्मध्यन्दिनावधि ॥ १४० ॥  
  
एवं हि प्रत्यहं कुर्याद् यावल्लक्षं समाप्यते ।  
  
द्वितीयप्रहरादूर्ध्वं नित्यपूजादिकं चरेत् ॥ १४१ ॥  
  
स्नानं कृत्वा ततो धीमान् हविष्यं बुभुजेत् ततः ।  
  
तत्पत्नी शक्तिरूपा च पातिव्रत्यपरायणा ॥ १४२ ॥  
  
तस्याश्चेच्छा भवेद् येषु बुभुजेत् पानभूषिता ।  
  
दशदण्डगते रात्रौ शय्यायां प्रजपेन्मनुम् ॥ १४३ ॥  
  
ताम्बूलपूरितमुखो धूपामोदेन मोदितः ।  
  
वामे श्रीशक्तिरूपा च जपेच्च साधकाक्षरम् ॥ १४४ ॥  
  
दक्षिणे साधकः सिद्धो दिवामाने जपेन्मनुम् ।  
  
आद्यन्तगोपनं कृत्वा प्रत्यहं प्रजपेद् यदि ॥ १४५ ॥  
  
ततः सिद्धिमवाप्नोति प्रकाशाद्धानिरेव च ।  
  
मातृकापुटितं कृत्वा चन्द्रबिन्दुसमन्वितम् ॥ १४६ ॥  
  
प्रत्यहं प्रजपेन्मन्त्रमनुलोमविलोमतः ।  
  
जपादौ सुभगे प्रौढे प्रत्यहं प्रजपेन्मनुम् ॥ १४७ ॥  
  
तेन हे सुभगे मातः पुरश्चरणमीरितम् ।  
  
समाप्ते पुरश्चरणे गुरुदेवं प्रपूजयेत् ॥ १४८ ॥  
  
तदा सिद्धो भवेन्मन्त्रो गुरुदेवस्य पूजनात् ।  
  
जम्बूद्वीपस्य वर्षे च कलिकाले च भारते ॥ १४९ ॥  
  
दशांशं वर्जयेद् भद्रे नास्ति होमः कदाचन ।  
  
दशांशं क्रमतो देवि पञ्चाङ्गविधिना कलौ ॥ १५० ॥  
  
नाचरेत् कुत्रचिन्मन्त्री पुरश्चर्याविधिं शुभे ।  
  
भ्रमाद् यदि महेशानि कारयेत् साधकोत्तमः ॥ १५१ ॥  
  
सिद्धिहानिर्महानिष्टं जायते भारतेऽनघ ।  
  
दशांशं जायते पूर्णं गुरुदेवस्य पूजनात् ॥ १५२ ॥  
  
अत एव महेशानि भक्त्या गुरुपदं यजेत् ।  
  
दक्षिणां गुरवे दद्यात् सुवर्णं वाससान्वितम् ॥ १५३ ॥  
  
धान्यं तिलं तथा दद्याद् धेनुं वापि पयस्विनीम् ।  
  
अन्यथा विफलं सर्वं कोटिपुरश्चरेण किम् ॥ १५४ ॥  
  
कुमारीभोजनं सान्तं सर्वसिद्धिप्रदायकम् ।  
  
कुमारी भोजिता येन त्रैलोक्यं तेन भोजितम् ॥ १५५ ॥  
  
पूजनाद् दर्शनाद् तस्या रमणात् स्पर्शनात् प्रिये ।  
  
सर्वं सम्पूर्णमायाति साधको भक्तिमानसः ॥ १५६ ॥  
  
पुरश्चरणसम्पन्नो वीरसाधनमाचरेत् ।  
  
यस्यानुष्ठानमात्रेण मन्दभाग्योऽपि सिध्यति ॥ १५७ ॥  
  
पुत्रदारधनस्नेहलोभमोहविवर्जितः ।  
  
मन्त्रं वा साधयिष्यामि देहं वा पातयाम्यहम् ॥ १५८ ॥  
  
एवं प्रतिज्ञामासाद्य गुरुमाराध्य यत्नतः ।  
  
बलिदानादिना सर्वं मानसैः परिपूज्य च ॥ १५९ ॥  
  
शरत्काले महापूजा क्रियते या च वार्षिकी ।  
  
तस्मिन् पक्षे विशेषेण पुरश्चरणमाचरेत् ॥ १६० ॥  
  
देव्या विधिं समारभ्य यावत् स्यान्नवमी तिथिः ।  
  
प्रत्यहं प्रजपेन्मन्त्रं सहस्रं भक्तिभावतः ॥ १६१ ॥  
  
होमपूजादिकं चैव यथाशक्त्या विधिं चरेत् ।  
  
सप्तम्यादौ विशेषेण पूजयेदिष्टदेवताम् ॥ १६२ ॥  
  
अष्टम्यादि नवम्यान्तमुपवासपरो भवेत् ।  
  
अष्टमी-नवमीरात्रौ पूजां कुर्यात् महोत्सवम् ॥ १६३ ॥  
  
इत्थं जपादिकं कुर्यात् साधकः स्थिरमानसः ।  
  
शक्त्या सह वरारोहे कुमारीपूजनं चरेत् ॥ १६४ ॥  
  
दशम्यां पारणं कुर्यान्मत्स्यमांसादिभिः प्रिये ।  
  
एवं पुरस्क्रियां कृत्वा साधकः शिवतां व्रजेत् ॥ १६५ ॥  
  
अथवान्यप्रकारेण पुरश्चरणमुच्यते ।  
  
शरत्काले महादेव्या बोधेन च महोत्सवे ॥ १६६ ॥  
  
प्रतिपत्तिथिमारभ्य नवमान्तं मम प्रिये ।  
  
पूर्वोक्तविधिना मन्त्री कुर्यात् पुरस्क्रियां धिया ॥ १६७ ॥  
  
अथवान्य प्रकारेण पुरश्चरणमुच्यते ।  
  
शरत्काले चतुर्थ्यादि नवम्यन्तं सहस्रकम् ॥ १६८ ॥  
  
जपित्वा प्रत्यहं भद्रे सप्तम्यादौ प्रपूजयेत् ।  
  
तथा सर्वोपचारैस्तु वस्त्रालङ्कारभूषणैः ॥ १६९ ॥  
  
महिषैश्छागलैर्मेषैश्चतुर्वर्गं लभेन्नरः ।  
  
अष्टमीसन्धिवेलायां तेनैन विधिना पशुम् ॥ १७० ॥  
  
छित्त्वा तस्योपरि स्थित्वा मध्यनक्तं जपेत् सुधीः ।  
  
विभीर्ध्यानपरो भूत्वा वाञ्छितां सिद्धिमाप्नुयात् ॥ १७१ ॥  
  
नवम्यां नियतं जप्त्वा पूजयित्वा यथाविधि ।  
  
गुरवे दक्षिणां दद्याद् दशम्यां पारयेत्ततः ॥ १७२ ॥  
  
एवं कृत्वा पुरश्चर्यां किं न साधयति साधकः ।  
  
अथवान्यप्रकारेण पुरश्चरणमुच्यते ॥ १७३ ॥  
  
अष्टमीसन्धिवेलायामष्टोत्तरलतागृहे ।  
  
प्रविश्य मन्त्री विधिवत् तासामभ्यर्च्य यत्नतः ॥ १७४ ॥  
  
पूर्वोक्तकल्पमासाद्य पूजादिकमथाचरन् ।  
  
केवलं कामदेवोऽसौ जपेदष्टोत्तरं शतम् ॥ १७५ ॥  
  
महासिद्धो भवेत् सद्यो लतादर्शनपूजनात् ।  
  
लतागृहं शृणु प्रौढे कामकौतुकलालसे ॥ १७६ ॥  
  
अष्टौ सङ्ख्या अतिक्रम्य नवसङ्ख्यादिसाङ्खिकाम् ।  
  
यौवनादिगुणैर्युक्ताः साधिकाः कामगर्विताः ॥ १७७ ॥  
  
स्त्रियो यत्र गृहे सन्ति तद्गृहं हि लतागृहम् ।  
  
अथवान्यप्रकारेण पुरश्चरणमुच्यते ॥ १७८ ॥  
  
पूर्वोक्तानि महेशानि हेमन्तादि-ऋतौ चरेत् ।  
  
साधकः पूर्णतां प्राप्य सर्वभोगेश्वरो भवेत् ॥ १७९ ॥  
  
अथवान्यप्रकारेण पुरश्चरणमुच्यते ।  
  
चतुर्दशीं समारभ्य यावदन्या चतुर्दशी ॥ १८० ॥  
  
तावज्जप्ते महेशानि मन्त्री वाञ्छितमाप्नुयात् ।  
  
अथवान्यप्रकारेण पुरश्चरणमुच्यते ॥ १८१ ॥  
  
कृष्णाष्टम्यां समारभ्य यावत् कृष्णाष्टमी भवेत् ।  
  
सहस्रसङ्ख्याजप्ते तु पुरश्चरणमिष्यते ॥ १८२ ॥  
  
यत् कृत्वा परमेशानि सिद्धिः स्यान्नत्र संशयः ।  
  
अथवान्यप्रकारेण पुरश्चरणमुच्यते ॥ १८३ ॥  
  
कृष्णां चतुर्दशीं प्राप्य नवम्यन्तं महोत्सवे ।  
  
अष्टमी-नवमीरात्रौ पूजां कुर्याद् विशेषतः ॥ १८४ ॥  
  
दशम्यां पारणं कुर्यान्मत्स्यमांसादिभिः प्रिये ।  
  
षट्सहस्रञ्जपेन्नित्यं भक्तिभावपरायणः ॥ १८५ ॥  
  
अथवान्यप्रकारेण पुरश्चरणमुच्यते ।  
  
अष्टम्याञ्च चतुर्दश्यां नवम्यां वीरवन्दिते ॥ १८६ ॥  
  
सूर्योदयं समारभ्य यावत् सूर्योदयो भवेत् ।  
  
तावज्जप्ते निरातङ्कः सर्वसिद्धीश्वरो भवेत् ॥ १८७ ॥  
  
अथवान्यप्रकारेण पुरश्चरणमुच्यते ।  
  
अष्टम्याञ्च चतुर्दश्यां पक्षयोरुभयोरपि ॥ १८८ ॥  
  
अस्तमारभ्य सूर्यस्य यावत् सूर्यास्तमं भवेत् ।  
  
तावज्जप्तो निरातङ्कः सर्वसिद्धीश्वरो भवेत् ॥ १८९ ॥  
  
अथवा निर्जनस्थस्य अस्थिशय्यासनेन च ।  
  
उदयास्तं दिवा जप्त्वा सर्वसिद्धीश्वरो भवेत् ॥ १९० ॥  
  
तेनासनेन वा देवी अस्तमारभ्य भस्वतः ।  
  
जपित्वा चास्तपर्यन्तं साधकः सिद्धिमाप्नुयात् ॥ १९१ ॥  
  
जपान्ते पूजयित्वा च गुरवे दक्षिणां ददेत् ।  
  
अथवान्यप्रकारेण पुरश्चरणमुच्यते ॥ १९२ ॥  
  
सूर्योदयं समारभ्य घटिका च दशक्रमात् ।  
  
ऋतवः स्युर्वसन्ताद्या अहोरात्रं दिने दिने ॥ १९३ ॥  
  
वसन्तो ग्रीष्म वर्षा च शरधेमन्तशिशिराः ।  
  
वसन्तश्चैव पूर्वाह्णे ग्रीष्मो मध्यन्दिनं तथा ॥ १९४ ॥  
  
अपराह्ने प्रावृषः स्युः प्रदोषे शरदः स्मृताः ।  
  
अर्द्धरात्रौ तु हेमन्तः सेषे च शिशिरः स्मृतः ॥ १९५ ॥  
  
सूर्योदयं समारभ्य वसन्तान्तं समाहितः ।  
  
तावज्जप्ते महेशानि पुरश्चर्या हि सिध्यति ॥ १९६ ॥  
  
ततः पूजादिकं कृत्वा शक्तियुक्तश्च साधकः ।  
  
गुरवे दक्षिणां दत्वा सर्वसिद्धीश्वरो भवेत् ॥ १९७ ॥  
  
अथवान्यप्रकारेण पुरश्चरणमुच्यते ।  
  
ग्रीष्मादिषु महेशानि पञ्चस्वर्त्तुषु साधकः ॥ १९८ ॥  
  
पृथग्जप्त्वा वरारोहे पुरश्चर्या हि सिध्यति ।  
  
पूर्वोक्तविधिना सर्वं कर्तव्यं वीरवन्दिते ॥ १९९ ॥  
  
ऋतौ जप्त्वा समस्ते तु शक्तितः पूजयेत् पराम् ।  
  
एवमाचर्यकृत्यं वै धनानामीश्वरो भवेत् ॥ २०० ॥  
  
अथवान्यप्रकारेण पुरश्चरणमुच्यते ।  
  
कुमारीपूजनादेव पुरश्चर्याविधिः स्मृतः ॥ २०१ ॥  
  
अथवान्यप्रकारेण पुरश्चरणमुच्यते ।  
  
गुरुमानीय संस्थाप्य देववत् पूजयेद् विभुम् ॥ २०२ ॥  
  
वस्त्रालङ्कारभूषाद्यैः स्वयं सन्तोषयेद् गुरुम् ।  
  
तत्सुतं तत्सुतं वापि तत्पत्नीञ्च विशेषतः ॥ २०३ ॥  
  
पूजयित्वा मनुं जप्त्वा सर्वसिद्धीश्वरो भवेत् ।  
  
गुरुसन्तोषमात्रेण दुष्टमन्त्रोऽपि सिध्यति ॥ २०४ ॥  
  
मासि मासि च मन्त्रस्य संस्कारान् दशधा चरेत् ।  
  
एवं क्रमविधानेन कृत्वा नित्यं हि साधकः ॥ २०५ ॥  
  
षण्मासाभ्यन्तरे वापि एकवर्षान्तरेऽपि वा ।  
  
साधनैः सुभगे भद्रे यदि सिद्धिर्न जायते ॥ २०६ ॥  
  
उपायास्तत्र कर्तव्याः सत्यमेतं मतं शृणु ।  
  
ख्यातिर्वाहनभूषादिलाभः सुचिरजीविता ॥ २०७ ॥  
  
नृपाणां तत्कुलानाञ्च वात्सल्यं लोकवश्यता ।  
  
महदैश्वर्यनित्यञ्च पुत्रपौत्रादिसम्पदः ॥ २०८ ॥  
  
अधमा सिद्धयो भद्रे षण्मासाभ्यन्तरे यदि ।  
  
एकवर्षान्तरे वापि सन्ति शङ्करवन्दिते ॥ २०९ ॥  
  
साधकाश्च तदा सिद्धा नात्र कार्या विचारणा ।  
  
अत्रोपायान् प्रवक्ष्यामि यदि सिद्धिविलम्बनम् ॥ २१० ॥  
  
भ्रामणं बोधनं वश्यं पाडनञ्च तथा प्रिये ।  
  
पोषणं तोषणञ्चैव दहनञ्च ततः परम् ॥ २११ ॥  
  
उपायाः सन्ति सप्तैते कृत्वा त्रेतायुगेषु च ।  
  
द्वापरे च तथा भद्रे उपायं सप्तमं स्मृतम् ॥ २१२ ॥  
  
न प्रशस्तं कलौ भद्रे सप्तशङ्करभाषितम् ।  
  
डाकिन्यादियुतं कृत्वा लक्षञ्च प्रजपेन्मनुम् ॥ २१३ ॥  
  
डाकिनीपुटितं कृत्वा यदि सिद्धिर्न जायते ।  
  
राकिणीपुटितं कृत्वा लक्षञ्च प्रजपेन्मनुम् ॥ २१४ ॥  
  
राकिणीपुटितं कृत्वा यदि सिद्धिर्न जायते ।  
  
लाकिनीपुटितं कृत्वा लक्षञ्च प्रजपेन्मनुम् ॥ २१५ ॥  
  
लाकिनीपुटितं कृत्वा यदि सिद्धिर्न जायते ।  
  
काकिनीपुटितं कृत्वा लक्षञ्च प्रजपेन्मनुम् ॥ २१६ ॥  
  
काकिनीपुटितं कृत्वा यदि सिद्धिर्न जायते ।  
  
शाकिनीपुटितं कृत्वा लक्षञ्च प्रजपेन्मनुम् ॥ २१७ ॥  
  
शाकिनीपुटितं कृत्वा जपेल्लक्षं समाहितः ।  
  
तदा सिद्धो भवेन्मन्त्रो नात्र कार्या विचारणा ॥ २१८ ॥  
  
लाकिनीपुटितं कृत्वा यदि सिद्धिर्न जायते ।  
  
पुटितं सत्त्वरुपिण्या लक्षञ्च प्रजपेन्मनुम् ॥ २१९ ॥  
  
पुटितं सत्त्वरूपिण्या यदि सिद्धिर्न जायते ।  
  
ककारादिक्षकारान्ता मातृका वर्णरूपिणी ॥ २२० ॥  
  
तथा सम्पुटितं कृत्वा लक्षञ्च प्रजपेन्मनुम् ।  
  
छिन्नविद्यादयो मन्त्रास्तन्त्रे तन्त्रे निरूपिताः ॥ २२१ ॥  
  
एते ते सिद्धिमायान्ति मातृकावर्णभावतः ।  
  
निश्चितं मन्त्रसिद्धिः स्यान्नात्र कार्या विचारणा ॥ २२२ ॥  
  
वर्णमयी पुटीकृत्य यदि सिद्धिर्न जायते ।  
  
ततो गुरुपुटीकृत्य लक्षञ्च सञ्जपेन्मनुम् ॥ २२३ ॥  
  
गुरुदेवप्रसादेन अतुलां सिद्धिमाप्नुयात् ।  
  
  
श्रीपार्वती उवाच  
  
  
आदिदेव महादेव आद्यन्तगोपनं वद ।  
  
यदि नो कथ्यते देव विमुञ्चामि तदा तनुम् ॥ २२४ ॥  
  
  
श्री-ईश्वर उवाच  
  
  
आद्यन्तगोपनं सूक्ष्मं कथं तत् कथयाम्यहम् ।  
  
जम्बूद्वीपस्य वर्षेषु कलौ लोकाधमाः स्मृताः ॥ २२५ ॥  
  
गुरुभक्तिविहीनाश्च भविष्यन्ति गृहे गृहे ।  
  
दुष्क्रियायां रताः सर्वे परमज्ञानवर्जिताः ॥ २२६ ॥  
  
लौकिकाचारिणः सर्वे भविष्यन्ति गृहे गृहे ।  
  
विना शब्दपरिज्ञानं मन्त्रदाता द्विजो भवेत् ॥ २२७ ॥  
  
मम सः श्रीमतीमन्त्रः संसारोद्भवबन्धनात् ।  
  
कथ्यते देवदेवेशि मन्त्रः सर्वत्र सिद्धिदः ॥  
  
जायते तेन मे शङ्का कथं मे प्राणवल्लभे ॥ २२८ ॥  
  
  
श्रीभैरवी उवाच  
  
  
भूतनाथ महाभाग हृदये मे कृपां कुरु ।  
  
कथ्यतं कथ्यतां देव यतस्ते सेविका वयम् ॥ २२९ ॥  
  
  
श्री-ईश्वर उवाच  
  
  
सुभगे शृणु मे मातः कृपया कथयामि ते ।  
  
प्रथमे डाकिनी बीजं युवती षोडशाक्षरम् ॥ २३० ॥  
  
अ। आ। इ। ई। उ। ऊ। ऋ। ॠ। ऌ। ॡ। ए। ऐ। ओ। औ। अ। अ।ः  
डाकिनी देवदेवस्य ईरितं बीजमुत्तमम् ।  
आद्यन्तपुटितं कृत्वा मन्त्रं लक्षं जपेद् यदि ॥ २३१ ॥  
  
तदा सिद्धो वरारोहे नान्यथा वचनं मम ।  
अधुना सम्प्रवक्ष्यामि डाकिनीबीजमद्भुतम् ॥  
  
एकोच्चारणमात्रेण सत्यत्रेतायुगे भवेत् ॥ २३३ ॥  
  
क। ख। ग। घ। ङ। च। छ। ज। झ। ञ। दश तथा महेश्वरि ।  
  
इति ते कथितं भक्त्या राकिनीबीजमद्भुतम् ॥ २३४ ॥  
  
ट। ठ। ड। ढ। ण। त। थ। द। ध। न। दशकं परमेश्वरि ।  
  
इति ते कथितं भक्त्या लाकिनीबीजनिर्णयम् ॥ २३५ ॥  
  
अधुना सम्प्रवक्ष्यामि काकिनीं सिद्धिदायिनीम् ।  
  
प। फ। ब। भ। म। य। र। ल। आर्णः श्रीवीरवन्दिते ॥ २३६ ॥  
  
कथितं काकिनीबीजं चतुर्वर्गफलप्रदम् ।  
  
अधुना सम्प्रवक्ष्यामि सुभगे शृणु शाकिनीम् ॥ २३७ ॥  
  
व। श। ष। स। चतुर्वर्णं वाञ्छितार्थप्रदं प्रिये ।  
  
इदं तु शाकिनीबीजं चतुर्वर्गप्रदायकम् ॥ २३८ ॥  
  
अधुना सम्प्रवक्ष्यामि सुभगे शृणु हाकिनीम् ।  
  
ह। ल। क्ष। हाकिनीबीजं क्षिप्रं सिद्धिप्रदायकम् ॥ २३९ ॥  
  
सत्त्वस्वरूपिणीबीजं शृणु सिद्धिप्रदायकम् ।  
  
अ। आ। इ। ई। उ। ऊ। ऋ। ॠ। ऌ। ॡ। ए। ऐ। ओ। औ। अ। अ।ः ॥ २४० ॥  
  
षोडशार्णमहाबीजं सत्त्वमध्ये प्रकीर्तितम् ।  
  
रजःस्वरूपिणीबीजं शीघ्रसिद्धिप्रदायकम् ॥ २४१ ॥  
  
क। ख। ग। घ। ङ। च। छ। ज। झ। ञ। ट। ठ। ड। ढ। ण। त। थ। ।  
  
इदं सप्तदर्शार्णं हि रजोमध्ये प्रकीर्तितम् ॥ २४२ ॥  
  
रम्यं तमोमयीबीजमधुना ते वदाम्यहम् ।  
  
द। ध। न। प। फ। ब। भ। म। य। र। ल। व। श। ष। स। ह। क्ष। ॥ २४३ ॥  
  
इदं सप्तदशार्णं हि तमोमध्ये उदाहृतम् ।  
  
अधुना सम्प्रवक्ष्यामि मातृकाबीजमद्भुतम् ॥ २४४ ॥  
  
अ। आ। इ। ई। उ। ऊ। ऋ। ॠ। ऌ। ॡ। ए। ऐ। ओ। औ। अ। अ।ः  
क। ख। ग। घ। ङ। च। छ। ज। झ। ञ। ट। ठ। ड। ढ। ण। त। थ। द। ध। न।  
प। फ। ब। भ। म। य। र। ल। व। श। ष। स। ह। क्ष।  
  
इदं पञ्चाशदर्णं हि मातृकायाः प्रकीर्तितम् ।  
  
अनुलोमविलोमेन पुटीकृत्य जपं चरेत् ॥ २४५ ॥  
  
लक्षं यावन्महेशानि ततः सिद्धो न संशयः ।  
  
गुरुबीजं समुद्दिष्टं गुरुरित्यक्षरद्वयम् ॥ २४६ ॥  
  
डाकिनी राकिनी देवि लाकिनी काकिनी ततः ।  
  
शाकिनी हाहिनी सञ्ज्ञा सत्त्वरूपा ततः ॥ २४७ ॥  
  
रजोरूपा तमोरूपा मातृकारूपिणी गुरुः ।  
  
एतास्तु परमेशानि मूर्तिः पञ्चाशदक्षरम् ॥ २४८ ॥  
  
डाकिनी च महादेवि अणिमासिद्धिदायिनी ।  
  
राकिणी लघिमासिद्धिदायिनी लाकिनी तथा ॥ २४९ ॥  
  
प्राप्तिसिद्धिदायिनी च काकिनी काम्यदायिनी ।  
  
शाकिनी महिमासिद्धिदायिनी हाकिनी ततः ॥ २५० ॥  
  
कामावशायितासिद्धिं जपादेव प्रयच्छति ।  
  
सत्त्वरूपा तमोरूपा रजोरूपा तथैव च ॥ २५१ ॥  
  
एताश्चैव महादेवि चतुर्वर्गं ददन्ति हि ।  
  
पञ्चाशद्वर्णरूपा या निर्वाणं सा ददाति हि ॥ २५२ ॥  
  
गुरुर्ददाति सकलं ब्रह्माण्डज्ञानमव्ययम् ।  
  
इति ते कथितं भक्त्या डाकिन्यादिविनिर्णयम् ॥ २५३ ॥  
  
डाकीनी राकिणी चैव लाकिनी काकिनी तथा ।  
  
शाकिनी लाकिनी देवि वर्णानामत्र देवताः ॥ २५४ ॥  
  
गुणानां सिद्धिवर्णानां षडेता अधिदेवताः ।  
  
डाकिन्यादेर्विना ज्ञानं वर्णे वर्णे पृथक् पृथक् ॥ २५५ ॥  
  
अज्ञानात् प्रजपेन्मन्त्रं डाकिन्यादेश्च भक्षणम् ।  
  
विना वर्णपरिज्ञानं कोटिपुरश्चरणेन किम् ॥ २५६ ॥  
  
तस्य सर्वं भवेद् दुःखमरण्ये रोदनं यथा ।  
  
शृणु ध्यानं प्रवक्ष्यामि डाकिनीनां शुचिस्मिते ॥ २५७ ॥  
  
  
ध्यानानि यथा -  
  
  
शरच्चन्द्रप्रतीकाशां द्विभुजां लोललोचनाम् ।  
  
सिन्दूरतिलकोद्दीप्तामञ्जनाञ्चितलोचनाम् ॥ २५८ ॥  
  
कृष्णाम्बरपरीधानां नानालङ्कारभूषिताम् ।  
  
ध्यायेच्छशिमुखीं नित्यां डाकिनीमन्त्रसिद्धये ॥ २५९ ॥  
  
अरुणादित्यसङ्काशां द्विभुजां मृगलोचनाम् ।  
  
सिन्दूरतिलकोद्दीप्तामञ्जनाञ्चितलोचनाम् ॥ २६० ॥  
  
शुक्लाम्बरपरीधानां नानाभरणभूषिताम् ।  
  
ध्ययेच्छशिमुखीं नित्यां राकिनीमन्त्रसिद्धये ॥ २६१ ॥  
  
सिन्दूरवर्णसङ्काशां द्विभुजां खञ्जनेक्षणाम् ।  
  
सिन्दूरतिलकोद्दीप्तामञ्जनाञ्चितलोचनाम् ॥ २६२ ॥  
  
शुक्लाम्बरपरीधानां नानालङ्कारभूषिताम् ।  
  
ध्यायेच्छशिमुखीं नित्यां लाकिनीमन्त्रसिद्धये ॥ २६३ ॥  
  
यवयावकसङ्काशां द्विभुजां कञ्जनेक्षणाम् ।  
  
सिन्दूरतिलकोद्दीप्तामञ्जनाञ्चितलोचनाम् ॥ २६४ ॥  
  
शुक्लाम्बरपरिधानां नानाभरणभूषिताम् ।  
  
ध्यायेच्छशिमुखीं नित्यां काकिनीमन्त्रसिद्धये ॥ २६५ ॥  
  
शुक्लज्योतिप्रतीकाशां द्विभुजां मृगलोचनाम् ।  
  
सिन्दूरतिलकोद्दीप्ताम् अञ्जनाञ्चितलोचनाम् ॥ २६६ ॥  
  
कृष्णाम्बरपरीधानां नीनालङ्कारभूषिताम् ।  
  
ध्यायेच्छशिमुखीं नित्यां शाकिनीमन्त्रसिद्धये ॥ २६७ ॥  
  
शुक्लकृष्णारुणाभासां द्विभूजां लोललोचनाम् ।  
  
भ्रमद्भ्रमरसङ्काशां कुटिलालककुन्तलाम् ॥ २६८ ॥  
  
सिन्दूरतिलकोद्दीप्ताम् अञ्जनाञ्चितलोचनाम् ।  
  
रक्तवस्त्रपरीधानां शुक्लवस्त्रोत्तरीयिणीम् ॥   
  
ध्यायेच्छशिमुखीं नित्यां हाकिनीमन्त्रसिद्धये ॥ २६९ ॥  
  
त्रिगुणायाश्च देवेशि ध्यानं पूर्वमुदाहृतम् ।  
  
अधुना सम्प्रवक्ष्यामि मातृकाध्यानमुत्तमम् ॥ २७० ॥  
  
पञ्चाशल्लिपिभिर्विभक्तमुखदोःपन्मध्यवक्षस्थलीम् ।  
  
भास्वन्मौलिनिबद्धचन्द्रशकलामापीनतुङ्गस्तनीम् ।  
  
मुद्रामक्षगुणं सुधाढ्यकलशं विद्याञ्च हस्ताम्बुजै-  
र्बिभ्राणां विशदप्रभां त्रिनयनां वाग्देवतामाश्रये ॥ २७१ ॥  
  
गुरोरपि महेशानि पूर्वोक्तध्यानमाचरन् ॥  
  
पाद्यादिभिर्वरारोहे सम्पूज्य प्रजपेन्मनुम् ।  
  
पूर्वोक्तो यस्य यद्बीजं यन्मन्त्रस्तस्य निर्णयम् ॥ २७२ ॥  
  
अं डाकिन्यै नमः स्वाहा कं काकिन्यै नमस्ततः ।  
  
टं लाकिन्यै नमः स्वाहा पं काकिन्यै नमस्ततः ॥ २७३ ॥  
  
वं शाकिन्यै नमः स्वाहा हं हाकिन्यै नमस्ततः ।  
  
तत्तद्ध्यानेन इत्युक्त्वा पूजयेदुपचारतः ॥ २७४ ॥  
  
उक्तबीजेन पुटितं कृत्वा मन्त्रं जपेद् यदि ।  
  
तदा सिद्धो भवेन्मन्त्रो शापादिदोषदूषितः ॥ २७५ ॥  
  
इति ते कथितं दिव्यं कलिकालस्य सम्मतम् ।  
  
कलौ भारतवर्षे च नान्यद्वर्षे कदाचन ॥ २७६ ॥  
  
शमादिषोडशभाण्डारं डाकिनीसिद्धिसंयुतम् ।  
  
चण्डिकादिदशभाण्डारं काकिनीसिद्धिसंयुतम् ॥ २७७ ॥  
  
शमादिदशभाण्डारं लाकिनीसिद्धिनिर्णयम् ।  
  
गदादिदशभाण्डारं काकिनीसिद्धिनिर्णयम् ॥ २७८ ॥  
  
कल्याणीत्यादिकीर्त्यन्तं शाकिनीसिद्धिनिर्णयम् ।  
  
बद्धादिविलक्षणान्तं हाकिनीसिद्धिनिर्णयम् ॥ २७९ ॥  
  
गुरुदेवं विना भद्रे निष्फलं श्रमकेवलम् ।  
  
कलिकाले वरारोहे कलहं गुरुशिष्ययोः ॥ २८० ॥  
  
भविष्यति न सन्देहः प्रहारं गुरुशिष्ययोः ।  
  
इति ते कथितं सर्वं कालिकायाः सुदुर्लभम् ॥ २८१ ॥  
  
कालिका भैरवो देवो जागर्ति हि सदा कलौ ।  
  
तारा चैव महाविद्या तथा त्रिपुरसुन्दरी ॥ २८२ ॥  
  
धनदा छिन्नमस्ता च मातङ्गी बगलामुखी ।  
  
त्वरिता अन्नपूर्णा च तथा वाग्वादिनी प्रिये ॥ २८३ ॥  
  
महिषघ्नी विशालाक्षी तारिणी भुवनेशिका ।  
  
धूमावती भैरवी च तथा प्रत्यङ्गिरादिकाः ॥ २८४ ॥  
  
दुर्गा शाकम्भरी चैव कलिकाले हि निद्रिता ।  
  
एतासां जपमन्त्रेण निद्राभङ्गोऽभिजायते ॥ २८५ ॥  
  
निद्राभङ्गे कृते देवि सिद्धिहानिश्च जायते ।  
  
किं तासां जपपूजायां हानिः स्यादुत्तरोत्तरम् ॥ २८६ ॥  
  
ब्राह्मणे क्षत्रिये वैश्ये शूद्रे विद्या प्रशस्यते ।  
  
सत्यादि च चतुर्युगे सर्वजातिषु कालिका ॥ २८७ ॥  
  
प्रशस्ता कालिका विद्या अस्याश्च फलबोधिका ।  
  
उपायांस्तत्र वक्ष्यामि येन सिद्धिः प्रजायते ॥ २८८ ॥  
  
सहस्रं डाकिनीमन्त्रं निशायां प्रजपेद् यदि ।  
  
बहुकाले तदा सिद्धिर्जायते नात्र संश्यः ॥ २८९ ॥  
  
स्त्रीशूद्राणां पुरश्चर्या नास्ति भद्रे कदाचन ।  
  
जपपूजा सदैवासां प्रशस्ता वीरवन्दिते ॥ २९० ॥  
  
चन्द्रसूर्योपरागे च शूद्राणां सिद्धिरुत्तमा ।  
  
जायते सुभगे मातर्गुरुभक्तिर्भवेत् यदि ॥ २९१ ॥  
  
तदा सिद्धिमवाप्नोति गुरुभक्त्या विशेषतः ।  
  
इति दक्षिणाम्नाये श्रीकङ्कालमालिनीतन्त्रे पञ्चमः पटलः समाप्तः ॥  
  
ग्रन्थश्च समाप्तः  
  
  
