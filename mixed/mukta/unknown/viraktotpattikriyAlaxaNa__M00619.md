+++
"Catalog number" = "M00619"
"Uniform title" = "viraktotpattikriyālakṣaṇa"
Subjects = [ "śaiva", "vīraśaiva",]
Publisher = [ "vīraśaivaliṅgibrahmaṇagranthamala",]
"Publication year" = [ "1906",]
"Publication city" = [ "Solapur",]
"Publication country" = "India"
title_iast = "viraktotpattikriyālakṣaṇa"
title = "विरक्तोत्पत्तिक्रियालक्षण"

+++
  
  
  
  
ॐ  
  
वीरशैवलिङ्गिब्राह्मणधर्मग्रन्थमाला ।   
ग्रन्थ २४ वा   
विरक्तोत्पत्तिक्रियालक्षण ।   
  
शके १८२८-१९०६   
  
  
पृ० १) श्रीरस्तु   
विरक्तोत्पत्तिः   
  
उत्तरवातुले प्रमथपर शिवसंवादे ।   
मन्दराद्रौ गणाः सर्वे समेताः परमेश्वरम् ॥   
निरञ्जनविभोर्लीलां भाविनीं भवनाशिनीम् ॥ १ ॥   
जिज्ञासवः परशिवं प्रार्थयामासुरादरात् ॥   
एवं गणैः प्रार्थ्यमानः शिवः प्रोवाच लीलया ॥ २ ॥   
मच्छिखाचक्रमध्यस्थं चरलिङ्गं निरञ्जनम् ॥   
दीप्तमाविरभूत्साक्षान्मोक्षसाम्राज्यदायकम् ॥ ३ ॥   
ममैतच्चरलिङ्गं तु मत्तः शतगुणाधिकम् ॥   
युक्तोऽहं परया शक्त्या शक्त्यतीतमिदं गणाः ॥ ४ ॥   
इदं तु निष्कलं ज्ञेयं सकलोऽहं गणेश्वराः ॥   
वर्णेनाहं समायुक्तो वर्णातीतमिदं गणाः ॥ ५ ॥   
आदौ तच्चरलिङ्गं तु निरञ्जन इति स्मृतम् ॥   
त्रेतायां दैवतं चैतन्निर्माय इति कीर्तितम् ॥ ६ ॥   
द्वापरे निष्कलश्चेति विश्रुतं च तदेव हि ॥   
कलौ प्रभुरिति ख्यातं तस्य नामानि वै क्रमात् ॥ ७ ॥   
कलौ तत्प्रभुदेवस्य पीठं कल्याणपत्तने ॥   
बसवेशादिप्रमथसन्दोहपरिकल्पितम् ॥ ८ ॥   
त्रिचैतन्यं त्रिकं शून्यं नादबिन्दुकलात्मकम् ॥   
प्रणवं निर्गुणं तत्तु सर्व शून्यं त्रिधा स्थितम् ॥ ९ ॥   
त्रिवृत्प्रवणगर्भत्वात्तत्पीठत्वात्तथा मतम् ॥   
शून्यसिंहासनं चेति सर्वतः प्रथितं भुवि ॥ १० ॥   
  
पृ० २) भक्ताधीनतया गत्वा श्रीमद्बसवमन्दिरम् ॥   
पीठमारुह्य भगवान् प्रभुः प्रमथराट् तदा ॥ ११ ॥   
बसवेश्वरमुख्यानां ज्ञानदीक्षामनुग्रहात् ॥   
विधाय सर्ववेदान्तसारसङ्ग्रहरूपकम् ॥ १२ ॥   
लिङ्गाङ्गसामरस्यं हि बोधयित्वा तु संस्फुटम् ॥   
ततस्तेभ्यः प्रसादादि दत्वा सर्वमलापहम् ॥ १३ ॥   
पावयित्वाऽखिलांस्तत्र श्रीचन्नबसवाङ्कितम् ॥   
स्थलषट्कोयसम्पत्तिगरिष्ठं ब्रह्मचारिणम् ॥ १४ ॥   
विलोक्य कृपया दृष्ट्वा तमाहूयान्तिके विभुः ॥   
स्वमुद्रणं स्वाश्रमं च पीठमाचारपुस्तकम् ॥ १५ ॥   
सम्प्रदायैवमेवैतन्मतस्य परिपालनम् ॥   
कुरुष्व लोकोद्धरणार्थं (लोकोद्धाराय) शिष्यपङ्क्तिं प्रवर्द्धय ॥ १६   
॥   
इत्थं प्रशास्य भगवान्निरञ्जनविभुस्तदा ॥   
गणाध्यक्षैः समं लोकहितार्थं सञ्चरन् भुवि ॥ १७ ॥   
भक्तौघाघविनाशार्थं दीक्षाशिक्षादिकं तथा ॥   
विधायाथ समस्तेषु देशेष्वपिहितेच्छया ॥ १८ ॥   
विस्तार्य मामकं धर्मं पुनर्मां समुपेष्यति ॥   
ततस्तद्वंशजा भूमौ तदाचरणसंयुताः ॥ १९ ॥   
सर्वभक्तानुग्रहार्थमटित्वा भूतलेऽखिले ॥   
तत्र तत्र मठांस्थापयित्वा दीक्षादिकानपि ॥ २० ॥   
संस्कारान् बहुधा कृत्वैवोद्धरिष्यन्ति मन्मतम् ॥ २१ ॥  
  
पृ० ३) मराठी भाषा***********  
  
पृ० ४) मराठी भाषा **********  
  
पृ० ५) ॥ श्रीरस्तु ॥   
निराभारिलक्षणम् ।   
सूक्ष्मागमे, १२ पटले    
निराभारिचराणां च षड्गुणं भूषणं स्मृतम् ।   
एकन्यूनो भवति वा स दारीति निगद्यते ॥ १ ॥   
वैराग्यं ज्ञानसम्पत्तिर्ब्रह्मचर्यं तपोज्वलम् ।   
कारुण्यं च सदाचारमेतत् षट् सम्प्रकीर्तितम् ॥ २ ॥   
षट्संस्कारगुणं त्यक्त्वा लिङ्गधारी चरो यदि ।   
स चरो न सदाचारी सोऽपि व्यक्तो निशाचरः ॥ ३ ॥   
लिङ्गिब्राह्मणसम्भूतो लिङ्गधारी क्रियान्वितः ।   
कामिनीरहितो भूत्वा निराभारिपदं व्रजेत् ॥ ४ ॥   
यो वीरमार्गगामी च चरधारी भवेत्सदा ।   
अचरंश्चान्नभोक्ता च स कथं वीरशैववान् ॥ ५ ॥   
सर्वे भक्ताः सदाचारदक्षवृत्तिप्रपूजिताः ।   
भवन्ति यदि देवेशि न जायन्ते हि किं चराः ॥ ६ ॥   
चराद्ज्ञानपरा जाताश्शापदानदयापराः ।   
सद्भक्ता नच जायन्ते वीरमार्गेषु कोविदाः ॥ ७ ॥   
आचारपुरुषो वीर आचारी वीरशैववान् ।   
  
पृ० ६) अनाचारी चरेन्द्रोऽपि दूषणीयो गणेश्वरैः ॥ ८ ॥   
अनाचारपरत्वेन महापातकसम्भवः ।   
महापापोद्भवाद्देवि यातनाभाजनो भवेत् ॥ ९ ॥   
अज्ञानादपि क्रोधाद्वा मोहनाद्वापि मानवः ।   
बहुपापानि सङ्कुर्वन् यातनाभाजनो भवेत् ॥ १० ॥   
भक्तानां वीरशैवानां निराभारवतां सदा ।   
काषायवस्त्र मीशानि स्वेष्टलिङ्गस्य भूषणम् ॥ ११ ॥   
पाण्डुरं लिङ्गसूत्रं च पाण्डुरं शाम्भवाम्बरम् ।   
पाण्डुरं वसनं दूष्यं मद्ध्यानरतभाविनाम् ॥ १२ ॥   
निराभारी विरक्तश्च लोकपूज्यो महेश्वरि ।   
विना काषायवसनं न वहेच्छ्वेतमम्बरम् ॥ १३ ॥   
क्रिमिकीटपतङ्गेभ्यः पशवः प्रज्ञयाधिकाः ।   
पशुभ्योऽपि नराः श्रेष्ठास्तेषु श्रेष्ठा द्विजातयः ॥ १४ ॥   
द्विजातिष्वधिका विप्रा विप्रेषु क्रतुबुद्धयः ।   
क्रतुबुद्धिषु कर्तारस्तेभ्यः सन्यासिनोऽधिकाः ॥ १५ ॥   
तेभ्यो विज्ञानिनः श्रेष्ठास्तेषु शङ्करपूजकाः ।   
तेषु श्रेष्ठा महाभाग मम लिङ्गाङ्गसङ्गिनः ॥ १६ ॥   
लिङ्गाङ्गसङ्गिष्वधिकः षट्स्थलज्ञानवान् पुमान् ।   
तस्मादप्यधिको नास्ति त्रिषु लोकेषु सर्वदा ॥ १७ ॥   
स वन्द्यः सर्वदा पूज्यः संसारविजिगीषुभिः ।   
बहुनोक्तेन किं वत्स स एवायं न संशयः ॥ १८ ॥  
  
पृ० ७) इत्येकवचनं पूर्वं सुयशावल्लभो मुदा ।   
कुमाराय बभाणाद्य बोधितं चेह शाङ्करि ॥ १९ ॥   
यस्मिन् स्थले वीरशैवो विराजति क्षणं क्षणम् ।   
तत् स्थलं लिङ्गसदनमिति भावय निश्चयम् ॥ २० ॥   
वीरशैवोदराज्जातो निराभारी महेश्वरः ।   
निराभारिपिता देवि वीरशैवो गणेश्वरः ॥ २१ ॥   
वीरशैवः पितारूपी जननीरूप एव हि ।   
गुरुरूपो वीरशैवो लिङ्गरूपो निरञ्जनः ॥ २२ ॥   
निराभारी देशिकेन्द्रो निगमागमपाठकः ।   
पश्चिमस्थानगलितो भक्तिकारणवैभवात् ॥ २३ ॥   
तत्पादपद्मगलिता जाह्नवी लोकपावनी ।   
इयं गङ्गा वीरशैवे बभूव गलमालिका ॥ २४ ॥   
क्रियाहीनः सञ्चरामि लिङ्गहीनस्तथैवच ।   
आकारहीनतो देवि केवलं ज्ञानरूपतः ॥ २५ ॥   
देहधारी लिङ्गधारी क्रियाज्ञानात्मकः सदा ।   
भूत्वा सञ्चरते देवि मद्भक्तो वीरशैववान् ॥ २६ ॥   
सर्वेषामधिकश्चाहं ममेशा वीरशैविनः ॥   
तेषां नास्त्यधिको देवि सत्यं सत्यं न संशयः ॥ २७ ॥   
आचारहीनता यस्मिन् निराभारिणि वर्तते ।   
यदि स चाधमः प्रोक्तो वचनेन मम प्रिये ॥ २८ ॥   
सर्वधर्माय गाम्भीर्यं वर्तते शुद्धवर्तनात् ।   
अवर्तनात्सर्वधर्मं विनाश्य ति वरानने ॥ २९ ॥  
  
पृ० ८) शङ्करसंहितायां, अध्याय ८३ ।   
धारयेत्समतां कन्थां क्षमाख्यां भस्मघुण्टिकाम् ।   
दयाकमण्डलुं सत्यज्ञानदण्डं मनोहरम् ॥ ५१ ॥   
वैराग्यभिक्षापात्रं च भक्तिभिक्षां च याचयेत् ।   
लिङ्गाङ्गसङ्गिनः शुद्धान् सदाचारान्वितान्नरान् ॥ ५२ ॥   
एवं विचरतस्तस्य भवन्त्येते परिग्रहाः ।   
विद्या भार्या सुतस्तोषः क्षमा हि परिचारिका ॥ ५३ ॥   
माता भक्तिः पिताचारस्सत्यं नप्ता शमः सखा ।   
वैराग्यं सुहृदाचार्यो दमः श्रद्धा स्वसा मता ॥ ५४ ॥   
दासीत्वहिंसा दासः स्यादस्तेयं परिकीर्तितः ।   
मैत्र्याद्यास्तनयाः प्रोक्ता धर्मोऽसौ वाहनं मतम् ॥ ५५ ॥   
ज्ञानं देहस्तथा क्षेत्रं विचारः सर्वगोचरः ।   
देशो मोक्षः सुगम्योऽयं प्राणलिङ्गाङ्गसङ्गिनः ॥ ५६ ॥   
एतान् परिग्रहान् वत्स गृहीत्वा शुद्धमानसः ।   
परिपूर्णश्चिदानन्दश्चरेदुर्वीमिमां नरः ॥ ५७ ॥   
  
८१ अध्याये ।   
  
अत्याश्रमी प्राणलिङ्गसम्बन्धी भस्मघुण्टिकाम् ।   
कन्थां कमण्डलुं भिक्षापात्रं दण्डं च धारयेत् ॥ ४८ ॥   
एताः पञ्च महामुद्रा यस्मिन् यस्मिन् भवन्ति हि ।   
तं तं शरणमभ्येत्य सर्वभावेन पूजयेत् ॥ ४९ ॥   
पञ्चमुद्रान्वितो धर्मो यस्मिन् वत्स प्रवर्तते ।   
स वन्द्यः सर्वदा पूज्यः प्राणलिङ्गसमन्वितैः ॥ ५० ॥  
  
पृ० ९) सूक्ष्मागमे ७ पटले ।   
  
निराभारमतं वक्ष्ये समाहितमनाः शृणु ॥ ७५ ॥   
जन्तोः पुण्यं पापमिति कर्म द्विविधमुच्यते ।   
निवृत्तकर्मभारत्वान्निराभार इति स्मृतः ॥ ७६ ॥   
जटी मुण्डी शिखी वापि काषायवसनान्वितः ।   
निस्पृहो निजलिङ्गैक्यो भिक्षाशी भयवर्जितः ॥ ७७ ॥   
मौनी भूतदयायुक्तो निराभार इति स्तुतः ।   
माहात्म्यं जटिनां यत्स्यान्मुण्डिनां च तदेव हि ॥ ७८ ॥   
कन्थाकमण्डलुधरो भूतिरुद्राक्षसंयुतः ।   
दण्डकौपीनधारी च निराभार इति स्मृतः ॥ ७९ ॥   
वन्यैः पत्रैश्च पुष्पैश्च फलैर्लिङ्गं प्रपूजयेत् ।   
कामक्रोधादिरहितः शिवज्ञाना जिताद्रयः ॥ ८० ॥   
जङ्गमस्तु चरेद्भिक्षां यावत्स्वोदरपूरणम् ।   
चरेन्माधुकरीं भिक्षां चरस्थानो दयापरः ॥ ८१ ॥   
एकान्नं तु न चाश्नीयाद्देवि तद्दोषकृद्यतः ।   
यथा मधुकरः पुष्पान्मधु गृह्णाति पार्वति ॥ ८२ ॥   
तथा गृहस्थाद्भिक्षेत उपवाससमोविधिः ।   
एकान्नं वापि भुञ्जीयात् प्रार्थितं सद्भिरादरात् ॥ ८३ ॥   
भक्तैर्गृहस्थैः सम्पूज्या एते माहेश्वरा जनाः ।   
एतान्विना यात्रकृता पूजा सा निष्फला भवेत् ॥ ८४ ।   
न वस्तुसङ्ग्रहं कुर्याद्यत्रकुत्रापि जङ्गमः ।   
दत्तं दद्याच्च भक्तेभ्यो दरिद्रेभ्यो दयान्वितः ॥ ८५ ॥   
सुवर्णरत्नदानादिवस्तुवृद्ध्युपजीवनात् ।   
  
पृ० १०) अत्याश्रमी यदि चरेत् सोऽयं पातकिनां वरः ॥ ८६ ॥   
जटाधारी शिखी मुण्डी पञ्चमुद्रासमन्वितः ।   
स्त्रीसङ्गं कुरुते यस्तु स मद्द्रोही न संशयः ॥ ८७ ॥   
अतिवर्णाश्रमी मुण्डा प्राणलिङ्गाङ्गयोगभाक् ।   
न धारयेच्छिरोवस्त्रमुष्णीषं वा न धारयेत् ॥ ८८ ॥   
छिन्नभिन्नादि दुष्टं च यद्वल्लिङ्गं न पूज्यते ।   
लिङ्गाचारव्रतभ्रष्टो जङ्गमस्तु न पूज्यते ॥ ८९ ॥   
अन्योन्यमेतद्वन्द्यं स्याच्छिवभावेन चेतसा ।   
जङ्गमो जङ्गमं दृष्ट्वा न प्रणामं करोति यः ॥ ९० ॥   
स एव जङ्गमद्रोही मम द्रोही न संशयः ।   
जङ्गमं द्वेष्टि यो मोहात्स तु मां द्वेष्टि शाङ्करि ॥ ९१ ॥   
तस्मादन्योन्यमपि च पूज्याः स्युर्जङ्गमस्थले ।   
शिवभक्तिः शिवज्ञानं शिवमुद्रा शिवव्रतम् ॥ ९२ ॥   
शिवलिङ्गार्चनश्रद्धा वृत्त्यन्तरनिरोधनम् ।   
एते धर्मा यत्र सन्ति स भाराभारवर्जितः ॥ ९३ ॥   
षट्स्थलज्ञानसम्पन्नः षडङ्गाङ्गसमाधिमान् ।   
आत्मवत्परद्रष्टा च स एवाहं न संशयः ॥ ९४ ॥   
वीरशैवपरो यस्तु यत्र तिष्ठति पार्वति ।   
तत्तीर्थं तत्तपः शान्तिस्तत्र तिष्ठामि सर्वदा ॥ ९५ ॥   
तीर्थयात्रादिकं चैषां नास्ति चान्यत्र पार्वति ।   
  
पृ० ११) कैलासादिपदापेक्षां त्यजेल्लिङ्गाङ्गयोगभाक् ॥ ९६ ॥   
यत्रान्यदेवतापूजा तत्स्थानं परिवर्जयेत् ।   
शिवभक्तिविहीनं च जनं नैव समाश्रयेत् ॥ ९७ ॥   
आदातृदातृदेयानां शिवचिह्ने सुशोभनम् ।   
शिवचिह्नाङ्कितं ग्राह्यमन्यच्चाण्डालविट्समम् ॥ ९८ ॥   
न तिथि र्नच नक्षत्रं न योगकरणादिकम् ।   
सामुद्रिकं च भक्तानां नास्ति लिङ्गाङ्गसङ्गिनाम् ॥ ९९ ॥    
सर्वं शिवमयं पश्येदन्यभावो न विद्यते ।   
लिङ्गाङ्गसम्बन्धपदार्थज्ञानं मोक्षसाधनम् ॥ १०० ॥   
तदेकमेव मोक्षः स्यान्मम लिङ्गाङ्गसङ्गिनाम् ।   
तस्मात्सर्वैः सदा कार्यं लिङ्गाराधनमादरात् ॥ १०१ ॥   
  
पारमेश्वरागमे ८ पटले ।   
ईश्वर उवाच ।   
शृणु देवि प्रवक्ष्यामि यन्मां त्वं परिपृच्छसि ।   
सरहस्यं सविस्तारं महिमानं मतस्य मे ॥ १ ॥   
वीरत्वं नाम देवेशि यथा वीरो रणे भटः ।   
तथा मते च सद्भक्त्या वीरो वैराग्यतो दृढात् ॥ २ ॥   
ईषणत्रयनिर्मुक्ता ज्ञानविज्ञानतत्पराः ।   
दृढवैराग्यसम्पन्ना वीरास्ते शिवयोगिनः ॥ ३ ॥   
अन्धा ये लिङ्गिनो देवि परस्त्रीरूपदर्शने ।   
युवानश्चापि पटवस्ते वीराः शिवयोगिनः ॥ ४ ॥   
ये मूका लिङ्गिनो देवि परदोषानुवादने ।   
सर्वज्ञा अपि वाचालास्ते वीराः शिवयोगिनः ॥ ५ ॥   
  
पृ० १२) ये पण्ढाः परकान्तासु पङ्गवो येऽन्यपीडने ।   
अजिह्वा ये रसास्वादे वीरास्ते शिवयोगिनः ॥ ६ ॥   
अमानिनोऽदम्भिनश्चाहिंसाक्षान्त्यार्जवान्विताः ।   
आचार्योपासनपरा वीरास्ते शिवयोगिनः ॥ ७ ॥   
शौचात्मनिग्रहस्थैर्यैरनहङ्कारशालिनः ।   
सर्वत्र समचित्ता ये वीरास्ते शिवयोगिनः ॥ ८ ॥   
  
सत्यव्रतोक्तिनिरता अस्तेयधनतत्पराः ।   
अपरिग्रहशीला ये वीरास्ते शिवयोगिनः ॥ १३ ॥   
अद्वेष्टारोऽधिके स्वस्मात् स्वसमेष्वनसूयवः ।   
अतिरस्कारिणो न्यूने वीरास्ते शिवयोगिनः ॥ १४ ॥   
स्पर्धासूयातिरस्कारवर्जिताः शान्तचेतसः ।   
मम ध्यानपरा नित्यं वीरास्ते शिवयोगिनः ॥ १५ ॥   
  
यदोत्तिष्ठति स्वापेन स्मरन्नेव गुरुं शिवम् ।   
उत्थाय चिन्तयेद्देवि गुरुं मां लिङ्गरूपिणम् ॥ १८ ॥   
यावल्लब्धेन देवेशि पत्रपुष्पाक्षतादिभिः ।   
सम्पाद्य पूर्वदिवसे सर्वदोषसि पूजयेत् ॥ १९ ॥   
नित्यं पूजोषसि शिवे मध्याह्ने सायमेव च ।   
सायम्प्रातरशक्तौ तु पूजयेत्सर्वदोषसि ॥ २० ॥   
शक्तावुषस्यर्चनायामर्चयेदन्यथा शिवे ।   
सन्ध्यायामर्चयेन्नित्यं यथारुचि तथा भवेत् ॥ २१ ॥   
  
पृ० १३) नित्यं त्रिकालतो नित्यं मध्याह्नेऽर्चनमैच्छिकम् ॥   
नित्यं प्रातश्च सायं च पूजा नित्यैकदा शिवे ॥ २२ ॥   
अशक्तश्चासहायश्च यथेच्छं पूजयेत्सदा ॥   
शक्तोऽपि यो न कुरुते रौरवे नरके वसेत् ॥ २३ ॥   
सत्यामपि च सामग्र्यां शक्तावपि ममार्चने ॥   
न पूजयेद्यः शाठ्येन कामुको विषयातुरः ॥ २४ ॥   
कर्मज्ञानोभयभ्रष्टो निमग्नो दुःखसागरे ॥   
रौरवे नरके घोरे वसेदाचन्द्रतारकम् ॥ २५ ॥   
उषः सूर्योदयात्पूर्वं मुहूर्तावध्यनेहसि ॥   
पूजाकालः स विज्ञेयः शिवत्वप्राप्तिकारकः ॥ २६ ॥   
अथवानन्तरं भानोरुदयादर्चयेच्छिवम् ॥   
मध्याह्नेऽपि तथा सायं कृत्वा नक्षत्रदर्शनम् ॥ २७ ॥   
निर्वर्त्यौषसिकीं पूजां जपस्तोत्रादिकं प्रिये ॥   
निर्गमेदटितुं भैक्ष्यं प्रणम्य गुरुमादितः ॥ २८ ॥   
पर्यटेल्लिङ्गिनामेव भक्तानां शिवयोगिनाम् ॥   
यावदिच्छन् गृहद्वारं पक्कं वाऽपक्कमेव वा ॥ ३० ॥   
निबद्धपादघण्टो वा घण्टो वा जयघण्टिकः ॥   
शङ्खश्च शृङ्गिनादो वा दण्डघण्टोऽपि पर्यटन् ॥ ३१ ॥   
रुद्राक्षाणां च मालाभिः कन्थाकम्बलभूषितः ॥   
विज्ञापयित्वा गृहिणः कया चिच्छब्दसञ्ज्ञया ॥ ३२ ॥   
भिक्षेत्याज्ञापयेल्लिङ्गी गुरुधर्ममनुस्मरन् ॥   
गृही वा गृहिणी वापि नत्वा जङ्गममानयेत् ॥ ३३ ॥   
  
पृ० १४) शिवबुद्ध्यार्चयित्वा तं सन्तृप्तं प्रेषयेत्पुनः ॥   
यद्यपक्वं समानीतं पक्वं कृत्वार्पयेन्मम ॥ ३४ ॥   
यदि स्यात् पक्कमानीतमश्नीयादर्पितं मम ॥   
न चैकभुक्तिनियमो नोपवासादि नो व्रतम् ॥ ३५ ॥   
  
यथैव गच्छन्मार्गेषु शीतवातातपादिकम् ॥ ३८ ॥   
विषह्य लघु देवेशि स्वपदं चाधिगच्छति ॥   
न स्त्रीषु नैवानर्हेषु नाधर्मेष्वपि जन्मसु ॥ ३८ ॥   
न तिर्यगादिनीचेषु जायते वीरशैवगः ॥ ३९ ॥   
  
पटले ९   
दैवोपलब्धसुखभुक् शिवपूजापराणः? ॥   
वीरशैवपदं प्राप्य सुखेनोपेति निर्वृतिम् ॥ ४० ॥   
पात्रमेकं? तु? भैक्षायाः कन्थैका कृष्णकम्बलः? ॥   
दण्डो ध्वनिः शिवे भक्तिर्वीरशैवस्य लक्षणम् ॥ ४६ ॥   
शान्तिर्निष्ठा भूतदमा? चित्तवृत्तिनिरोधनम् ॥   
सर्वत्रेश्वरतादात्म्यं वीरशैवस्य लक्षणम् ॥ ४५ ॥   
नैव रक्षन्ति? विषया न भोगा न च बान्धवाः ॥   
नैव सम्पन्नदारिद्र्यं निष्ठैका सति शङ्करे ॥ ४८ ॥   
अरण्ये सन्ति पत्राणि नद्यां स्वादुकानि च ॥   
सन्ति हस्तौ च पादौ च मल्लिङ्गं निरुपद्रवम् ॥ ५१ ॥   
  
पृ० १५) नोद्यमो नास्य सेवा वा नायासो नार्थसङ्क्षयः ॥   
आराध्य सुखमीशं मां धीमानेति शिवं पदम् ॥ ५२ ॥   
प्राप्य वीरमतं त्यक्त्वान्यथेच्छेद्यः परं मम ॥   
स गृहीत्वा शुनः पुच्छं तर्तुमिच्छति सागरम् ॥ ५३ ॥   
ज्ञात्वा गुरुमुखाच्छास्त्रं धृतकाषायदण्डकः ॥   
प्रव्रजेद्गृहमुत्सृज्य शिखी मुण्ड्यपि वा? जटी ॥ ५४ ॥   
  
पटले १५ ।   
वन एव वसेन्नित्यभजनग्रामसङ्गतिः ॥   
न विशेन्नगरं ग्रामं गृहं वा गृहमेधिनाम्? ॥ ५६ ॥   
यदि भक्तः समानीय दद्याद्भैक्ष्यं महेश्वरि ॥   
न रुचिं नापि वा सौख्यं चिन्तयेन्न हिताहिते ॥ ५७ ॥   
न स्त्रीणां वीक्षयेदास्यं न धर्मं शृणुयाद्वचः ॥   
न समाजं जनैरन्यैर्नेच्छासञ्चारमीश्वरि ॥ ५८ ॥   
शयीत भूतले खट्वां वर्जयेच्छयने शिवे   
वसीत? वासः * * *? विवर्णं यद्यदीप्सति ॥ ५९ ॥   
मुण्डी जटी शिखी वापि कीर्णकेशोपि वा भवेत् ॥   
यदि मुण्डी शिखी वा स्यादभ्यङ्गं स्वेच्छया यदि ॥ ६० ॥   
जटी यदि न कुर्वीत तैलाभ्यङ्गमपि क्वचित् ॥   
यदि पूर्वं जटाधारी न पुनः क्षौरमाचरेत् ॥ ६१ ॥   
  
पृ० १६) शिखी यदि शिवे लिङ्गी कुर्यादभ्यङ्गमैच्छिकम् ॥   
न चर्मपात्रसंस्पृष्टं तैलं स्पृश्येन्मदात्मकम् ॥ ६२ ॥   
न नर्तनादिकं चित्रमीक्षेदेकान्ततो वसेत् ॥ ६३ ॥   
शास्त्रेण गुरुवाक्येन यथावत्सम्प्रवर्तिनौ ॥   
मम लोके निवसतः स शिष्यः स गुरुः शिवे ॥ ६६ ॥   
  
॥ सुप्रबोधागमे ॥   
  
निराभारस्य वीरस्य लक्षणं शृणु पार्वति ॥   
सर्वस्नक्चन्दनादीनि वनितादिमहासुखम् ॥ १ ॥   
तिरस्कृत्य स्वचित्तं तन्न्यसेत्परशिवे सदा ॥   
स्वात्मन्येकं विदित्वा तु सर्वसङ्गविवर्जितः ॥ २ ॥   
दण्डकौपीनकाषायजटायोगकमण्डलून् ॥   
धृत्वाऽथवा शिरोमुण्डी भूत्वा वसनवर्जितः ॥ ३ ॥   
अजिनासनयुक्तः सन् काषायाच्छादकश्चरेत् ॥   
कूष्माण्डखर्परं धृत्वा भवेच्छैवं दिगम्बरः ॥ ४ ॥   
यदृच्छया लब्धशैवप्रसादास्वादने रतः ॥   
कायेन वाचा मनसा त्यक्तभूवित्तकन्यकः ॥ ५ ॥   
त्यक्त्वा गृहं मठादीनि मनुष्यादिगृहाणि च ॥   
प्रवासं तेन कर्तव्यं वने गिरिगुहादिषु ॥ ६ ॥   
तृणीकृतजगज्जीवो लौकिकाचारवर्जितः ॥   
  
पृ० १७) त्यक्तप्रवरगोत्रश्च सूत्रवर्णादिकस्तथा ॥ ७ ॥   
स्वयम्भूलीलया सोऽहं ब्रह्मेति विदितात्मवान् ॥   
निर्ममो विग्रहो भूत्वा वधूसङ्गविवर्जितः ॥ ८ ॥    
निष्कारणो निष्कलङ्को निर्विकल्पश्च निष्क्रियः ॥   
निष्प्रपञ्चो निरालस्यो रागद्वेषादिवर्जितः ॥ ९ ॥   
निषिद्धे विधिरूपे च एकचित्तो भवेच्च सः ॥   
कर्मकाण्डिगृहस्थानां मन्दिरेषु शुभाशुभे ॥ १० ॥   
विवाहादिषु कार्येषु शवादिस्थापनेषु च ॥   
आगत्वा चैकदिवसं पुरग्रामे वसेच्च सः ॥ ११ ॥   
गृहत्रयेष्वन्नपानं याचमानो भवेच्च सः ॥   
दत्तं चेदपि भुञ्जीत नोचेत्क्लेशं न कारयेत् ॥ १२ ॥   
नान्दोलिकां रोहयेत्स अश्वारोहणवर्जितः ॥   
पादचारी च सम्भूय चरेद्भूवलये सदा ॥ १३ ॥   
अभक्तानां च भक्तानां शिक्षाशापविवर्जितः ॥   
एकभुक्तो भवेत्सोऽपि सदा वैराग्यवान् भवेत् ॥ १४ ॥   
सती विद्या सुतस्तोषो विरागो बान्धवः स्मृतः ॥ १५ ॥   
क्षमैव परिवारस्तु सखा शान्तिरितीरितः ॥   
भक्तिर्माता सदाचारः पिता सत्यं सुतो मम ॥ १६ ॥   
स्नुषा श्रद्धैव सम्प्रोक्ता नाशादास स्तथैव च ॥   
धर्मो वाहनमित्युक्त आचारो दम एव च ॥ १७ ॥   
दासी त्वहिंसा सम्प्रोक्ता पौत्रा मैत्र्यादिसद्गुणाः ॥   
ज्ञानमेव शरीरं स्याद्विचारः क्षेत्रमेव च ॥ १८ ॥   
मुक्तिरेव वरो देश इति निश्चितधीः सदा ॥   
कन्था कमण्डलुश्चैव दण्डो वै भैक्षपात्रकम् ॥ १९ ॥   
  
पृ० १८) भस्मपात्रं च पञ्चैतान् बाह्यमुद्राश्च धारयेत् ॥   
तत्तन्मन्त्रानुसारेण धृत्वा तु तदनन्तरम् ॥ २० ॥   
तदन्याः पञ्चमुद्रास्तु ह्यन्तरङ्गे तु धारयेत् ॥   
समतैव च कन्था स्याद्दण्डो ज्ञानं तथैव च ॥ २१ ॥   
कमण्डलुदयैवासीद्वैराग्यं भैक्षपात्रकम् ॥   
क्षमैव भस्मघुटिकामेवं चान्तेऽपि धारयेत् ॥ २२ ॥   
एवंविधान् शैववेषान् ह्यङ्गीकृत्य सदाचरेत् ॥   
शिवार्चनं त्रिपुण्ड्राणां धारणं भस्मधूलनम् ॥ २३ ॥   
शिवमन्त्रजपश्चैव शिवध्यानपरायणः ॥   
सदा लिङ्गाङ्गसंयोगक्रियाज्ञानादिसंयुतः ॥ २४ ॥   
रसायनाद्यकृत्वा तु तथा वै क्रयविक्रयम् ॥   
वैद्यं वश्यं ज्योतिषं च व्यवहाराश्च लौकिकान् ॥ २५ ॥   
विषयादीन् परित्यक्त्वा विरक्तः स्यादनन्तरम् ॥   
भवाख्यारण्यमध्यस्थलोभपकं परित्यजेत् ॥ २६ ॥   
  
शुद्धवीरशिवाचार्याः पञ्चमुद्रान्विता भुवि ॥ ५ ॥   
सञ्चारं स्वेच्छया कुर्युर्भक्तैर्वन्द्याश्च सर्वशः ॥   
दैवादागच्छतां पुंसामुपदेशः कृतो भवेत् ॥ ६ ॥   
ज्ञानोपदेशः कर्तव्यो न च क्रियोपदेशकृत् ॥   
निराभारा वीरशैवाः सर्वे वन्द्या न संशयः ॥ ७ ॥   
दण्डखण्डनकर्तृत्वं तेषां नास्ति कदाचन ॥ ८ ॥   
  
पृ० १९) ॥ सिद्धान्तशिखामणौ ॥   
  
तद्धर्माचारं विरक्तोऽपि न त्यजेदित्याह ॥   
धर्म एव समस्तानां यतस्संसिद्धिकारणम् ॥   
निस्पृहोऽपि महायोगी धर्ममार्गं च न त्यजेत् ॥ १ ॥   
ननु ज्ञानिनां किं धर्माचरणेनेत्यत्राह ॥   
ज्ञानामृतेन तृप्तोऽपि योगी धर्म न सन्त्यजेत् ॥   
आचारं महतां दृष्ट्वा प्रवर्तन्ते हि लौकिकाः ॥ २ ॥   
  
सूक्ष्मागमे पटले १२ ।   
  
प्रभोर्हस्ताब्जजातानां चरानां लक्षणं शृणु ॥   
कलशो वज्ररूपस्तु गोप्याननसमुद्भवः ॥ १ ॥   
मूलप्रणवसंयुक्तो गङ्गातोयप्रपूरितः ॥   
जटिनो मुण्डिनो वापि शिखिनो वापि सन्ततम् ॥ २ ॥   
भिक्षाशिनो भयातीताः काषायवसनान्विताः ॥   
निष्कामा निरहङ्कारा निरुत्सेका निरामयाः ॥ ३ ॥   
निस्पृहा निजलिङ्गैक्या निरपेक्षा निराकुलाः ॥   
सर्वभूतदयायुक्ता निराभारा इति स्मृताः ॥ ४ ॥   
  
पारमेश्वरागमे पटले ८ ।   
  
धृत्वा काषायवसनं भिक्षाटनपराः सदा ॥   
शिवध्यानरताः शुद्धा वीरशैवा हि ते सदा ॥ १६ ॥   
  
पृ० २०) वीरशैवव्रतस्थस्य नान्यत् कार्यं हि विद्यते ॥   
मम पू * * *? ध्यानं स्मरणं कीर्तनं विना ॥ १७ ॥   
विशुद्धभक्ता मयि ये ये च वैका * * * *?    
मम ध्यानरता नित्यं वीरास्ते शिवयोगिनः ॥ ९ ॥   
स्मरणं कीर्तनं के * * * *? गुह्यभाषणम् ॥   
सङ्कल्पोऽध्यवसायश्च क्रियानिर्वृत्तिरेव च ॥ १० ॥   
एतन्मै * * * * *? प्रवदन्ति मनीषिणः ॥   
विपरीतं ब्रह्मचर्यमेतदेवाष्टलक्षणम् ॥ ११ ॥   
तदुक्तलक्षण ब्रह्मचर्यव्रतपरा हि ये ॥   
योगिनो ये महात्मानस्ते वीराः शिवयोगिनः ॥ १२ ॥   
यदि भिक्षाटनेच्छास्ते तदा भिक्षाटनं चरेत् ॥   
न कर्तव्यस्त्वनियमः साधनं ज्ञानमेव हि ॥ २९ ॥   
त्रिकालमर्चयेल्लिङ्गं विहरेत यथासुखम् ॥   
विषयेन्द्रियसंयोगं नैरन्तर्येण यावता ॥ ३६ ॥   
यत्नेन यतते लिङ्गी तावल्लघु सुखं व्रजेत् ॥   
वीरशैवमतस्थं यः पूजयेच्छिवरूपिणम् ॥ ३९ ॥   
निस्तारयति दातारं दशपूर्वान् दशापरान् ॥   
यस्तिरस्कुरुते मूढः शिवलिङ्गिनमीश्वरि ॥ ४० ॥   
स कोटिकुलसंयुक्तो रौरवे नरके पतेत् ॥   
तदेतत् कथितं देवि वीरशैवस्य लक्षणम् ॥ ४१ ॥   
त्रिकालं भस्मना स्नानं शक्तितो लिङ्गपूजनम् ॥   
भैक्षं च शिवभक्तेषु वीरशैवस्य लक्षणम् ॥ ४३ ॥   
  
पृ० २१) शिरोमुण्डनं ध्यानं तत्कथास्तोत्रमन्वहम् ॥   
शङ्करस्य ममेशस्य वीरशैवस्य लक्षणम् ॥ १२४ ॥   
मौनमेकान्तवासश्च मच्छास्त्रस्यावलोकनम् ॥   
विरक्तिर्विषयग्रामे वीरशैवस्य दने रत ॥ ४६ ॥   
गुरुशुश्रूषणं शास्त्रचिन्तनं तदनुष्ठिभिः ॥   
शान्तिरेकान्तवासश्च ठादी * *? शिवे मयि ॥ ४९ ॥   
पूजनं सर्वदा लिङ्गी वीरशैवोपसर्पणम् ॥   
मत्पदप्राप्तये * *? सोपानपथमुच्यते ॥ ५० ॥   
  
पारमेश्वरागमे पटले ॥ १५ ॥   
  
अथाधिकारी गच्छेत मतं मम महत्तरम् ॥   
तुर्यवीरमहाशैवमप्रमत्तो वसेत्तदा ॥ ५५ ॥   
तुर्यवीरमताविष्टो निवसेदेवमीश्वरि ॥   
अन्यथा भ्रंशते भूयोऽप्यधःकूपे न संशयः ॥ ६४ ॥   
अज्ञात्वैतन्महाशास्त्ररहस्यं श्रीगुरोर्मुखात् ॥   
अबोधयित्वा शिष्यं यो भ्रष्टौ तावप्युभौ शिवे ॥ ६५ ॥   
  
सुप्रभेदागमे ।   
  
उपचारैः षोडशभिः पूजितस्तोषवर्जितः ॥   
अपूजितश्चेन्नो दुःखी भवेदेकप्रकारवान् ॥ २७ ॥   
शीतोष्णयोः सुखे दुःखे शिलाविग्रहवद्भवेत् ॥   
  
पृ० २२) सुप्रभेदागमे ।   
मदूर्ध्वमुखसञ्जातो निरञ्जनगणेश्वरः ।   
शून्यपीठाधिकारी च पञ्चाचार्य * * *? रः । ८ ।   
॥ व्यासकृतभविष्यत्पुराणे ॥   
राजयोगैकसाम्राज्यसौभाग्यः सर्वसुन्दरः ॥   
मायाकोलाहलमहामायामदविभञ्जनः ॥ १ ॥   
स गुरुः समस्तजगतामगोचरो निगमागमार्थनिरवद्यविग्रहः ॥   
मम चात्मबोधजनकाल्लमप्रभुः किमुतात्मनां सदृशप्रबोधवान् ॥ २ ॥   
  
वीरशैवसदाचारसङ्ग्रहे प्रकरणे ॥ ८ ॥   
अथ निराभारिवीरशैवलक्षणम् ॥   
सर्वस्रक्चन्दनादीनि वनितादिमहासुखम् ॥   
तिरस्कृतस्वचित्तः सन् न्यसेत्परशिवे सदा ॥ १२२ ॥   
स्वात्मन्यैक्यं विदित्वाथ सर्वसङ्गविवर्जितः ॥   
दण्डकौपीनकाषायजटायोगकमण्डलून् ॥ १२३ ॥   
धृत्वाऽथवा शिरोमुण्डी भूत्वा वसनवर्जितः ॥   
  
पृ० २३) अजिनासनयुक्तस्सन् काषायाच्छादकश्चरेत् ॥ १२४ ॥   
कूष्माण्डखर्परं धृत्वा भवेच्चैव दिगम्बरः ॥   
यदृच्छया लब्धशैवप्रसादास्वादने रतः ॥ १२५ ॥   
कायेन वाचा मनसा त्यक्तभूवित्तकन्यकः ॥   
त्यक्त्वा गृहमठादीनि मनुष्यादिगृहाणि च ॥   
प्रवासस्तेन कर्तव्यो वने गिरिगुहादिषु ॥ १२६ ॥   
तृणीकृतजगज्जीवो लौकिकाचारवर्जितः ॥   
त्यक्तप्रवरगोत्रश्च सूत्रवर्णादिकं तथा ॥ १२७ ॥   
पादाङ्गुलीयवलयश्यामदन्तादिभिः सदा ॥   
स्त्रीजातिभिः कृतान्नादितिरस्कारी शिवव्रती ॥ १२८ ॥   
पूर्वाश्रमगतान्मातृपितृर्नपि परित्यजेत् ॥   
स्वयम्भुलीलया सोऽहं ब्रह्मेति विदितात्मवान् ॥ १२९ ॥   
गृहस्थाचारवर्तीनां न कर्ता कार्यमञ्जसा ॥   
निर्नामो निर्ग्रहो भूत्वा वधूसङ्गविवर्जितः ॥ १३० ॥   
निष्कारणो निष्कलङ्को निर्विकल्पश्च निष्क्रियः ॥   
निष्प्रपञ्चो निरालश्च रागद्वेषादिवर्जितः ॥ १३१ ॥   
निषेधविधिरूपे च एकचित्तो भवेच्च सः ॥   
कर्मकाण्डिगृहस्थानां मन्दिरेषु शुभाशुभे ॥ १३२ ॥   
विवाहादिषु कार्येषु शवसंस्थापनादिषु ॥   
आगत्य चैकदिवसं पुरग्रामे वसेच्च सः ॥ १३३ ॥   
ग्रहत्रयेष्वन्नपानं याचमानो भवेच्च सः ॥   
दत्तं चेदपि भुञ्जीत नो चेत्क्लेशं न कारयेत् ॥ १३४ ॥   
  
पृ० २४) नान्दोलिकां समारोहेदश्वारोहणवर्जितः ॥   
पादचारी च सम्भूय चरेद्भूवलये सदा ॥ १३५ ॥   
अभक्तानां च भक्तानां शिक्षाशापविवर्जितः   
एकभुक्तो भवेत्सोऽपि सदा वैराग्यवान् भवेत् ॥ १३६ ॥   
षट्स्थलान्त्यनिरालम्बस्थानेषूद्यमवान्भवेत् ॥   
सती विद्या सुतस्तोषो वैराग्यं बान्धवः स्मृतः ॥ १३७ ॥   
क्षमैव परिवारस्तु सखा शान्तिरितीरितः ॥   
भक्तिर्माता सदाचारः पिता सत्यं सुता मता ॥ १३८ ॥   
स्नुषा श्रद्धैव सम्प्रोक्ता पौत्रा मैत्र्यादिसद्गुणाः ॥   
ज्ञानमेव शरीरं स्याद्विचारः क्षेत्रमेव च ॥ १३९ ॥   
दासी त्वहिंसा सम्प्रोक्ता दासस्त्वास्था तथैव च   
धर्मो वाहनमित्युक्तं त्वाचारो दम एव च ॥ १४० ॥   
मुक्तिरेव परो देश इति निश्चितधीः सदा ॥   
कन्था कमण्डलुश्चैव दण्डं वै भैक्ष्यपात्रकम् ॥ १४१ ॥   
भस्मपात्रं च पञ्चैता बाह्यमुद्राश्च धारयेत् ॥   
तत्तन्मन्त्रानुसारेण धृत्वा तु तदनन्तरम् ॥ १४२ ॥   
तदन्यपञ्चमुद्रास्तु चान्तरङ्गेऽपि धारयेत् ॥   
समतैव च कन्था स्याद्दण्डो ज्ञानं तथैव च ॥ १४३ ॥   
कमण्डलुर्दयैवासीद्वैराग्यं भैक्ष्यपात्रकम् ॥   
क्षमैव भस्मघुटिकामेवं चान्तेऽपि धारयेत् ॥ १४४ ॥   
केशग्रन्थिजटावांश्च शिरोमुण्डी तथैव च   
मृगाजिनी च सम्भूय भूत्वा चैव दिगम्बरः ॥ १४५ ॥   
एवं विधाञ्छैववेषानङ्गीकृत्य सदा चरेत् ॥   
  
पृ० २५) शिवार्चनं त्रिपुण्ड्रस्य धारणं भस्मधूलनम् ॥ १४६ ॥   
शिवमन्त्रजपश्चैव शिवध्यानपरायणः ॥   
सदा लिङ्गाङ्गसंयोगक्रियाज्ञानादिसंयुतः ॥ १४७ ॥   
रसायनाद्यकृत्वा तु तथा वै क्रयविक्रयम् ॥   
वैद्यं वैश्यं ज्योतिषं च व्यवहारांश्च लौकिकान् ॥ १४८ ॥   
विषयादीन्परित्यज्य विरक्तस्तदनन्तरम् ॥   
भवाख्यारण्यमध्यस्थलोभपङ्कं परित्यजेत् ॥ १४९ ॥   
तिरस्कृत्येन्द्रियरिपून् मोहपैशाचिकं भयम् ॥   
तथैव क्रोधशार्दूलं ममतासर्पभीतिजम् ॥ १५० ॥   
मन्मथाख्यस्तेयिनं च मदाख्यतिमिरं तथा ॥   
तापत्रयाख्यगर्ते च न प्रविष्टो भवेच्च सः ॥ १५१ ॥   
विषयाख्ये कण्टकेऽपि पादप्रक्षेपवर्जितः ॥   
न प्रविष्टो भवेदेव सोऽहङ्कारमहाहृदे ॥ १५२ ॥   
सर्वावधानी भूत्वैव विरक्तस्थाननिष्ठितः ॥   
षोडशैरुपचारैश्च पूजितस्तोषवर्जितः ॥ १५३ ॥   
अपूजितश्चेन्नो दुःखी भवेदेकप्रकारवान् ॥   
शीतोष्णयोः सुखे दुःखे शिलाविग्रहवद्भवेत् ॥ १५४ ॥   
क्रियादीक्षादिना पूर्वैराचार्यैर्दत्तमञ्जसा ॥   
सत्क्रियासंयुतं चेष्टलिङ्गं ब्रह्ममयं तथा ॥ १५५ ॥   
गुरुवक्त्रेण सूक्ष्मे तु शरीरे च द्वितीयके ॥   
इदं प्राणमयं लिङ्गमिति सम्भावयेत्तथा ॥ १५६ ॥   
तथैव प्राणलिङ्गं तु शरीरे कारणाह्वये ॥   
भावलिङ्गमिति ज्ञात्वा चेष्टलिङ्गं त्रिधा कृतम् ॥ १५७ ॥   
  
पृ० २६) महालिङ्गमिति ज्ञात्वा तेषु भेदं न भावयेत् ॥   
इष्टलिङ्गं ततो धृत्वा पञ्चाचार्यैस्ततः परम् ॥ १५८ ॥   
  
प्रकरणे ॥ १५ ॥   
देव्युवाच ।   
भगवंस्त्वन्मुखादेव गुरोर्लिङ्गस्य लक्षणम् ॥   
श्रुत्वा तद्वयमाहात्म्यमहं धन्याऽभवं विभो ॥ २ ॥   
इदानीं चरमाहात्म्यं तच्चिह्नं तस्य गौरवम् ॥   
तदाचारविधिं श्रोतुं ममेच्छा वर्तते विभो ॥   
कृपया केवलं नाथ वद कारुण्यसागर ॥ ३ ॥   
  
ईश्वर उवाच ।   
सम्यक्पृष्टं त्वया गौरि साधु सन्मति मत्प्रिये ॥   
वक्तुं तच्चरमाहात्म्यं कल्पकोटिशतैरपि ॥   
ब्रह्मादीनां च सर्वेषामशक्यं मम तु प्रिये ॥ ४ ॥   
तथापि त्वन्मुदे देवि सङ्क्षेपेण वदाम्यहम् ॥   
गोपनीयं प्रयत्नेन मन्त्रवत्प्राणवल्लभे ॥ ५ ॥   
जङ्काराज्जननं दूरं गकाराद्गतिनाशनम् ॥   
मकारान्मरणं नष्टं जङ्गमस्त्त्र्यक्षरात्मकः ॥ ६ ॥   
यस्य नास्ति पुनर्जन्म गतिर्नास्ति कदाचन ॥   
बाधते यं न मरणं शृणु नाथे स जङ्गमः ॥ ७ ॥   
जरामरणशून्यत्वाद्गमागमनवर्जनात् ॥   
मनुष्याचारराहित्याज्जङ्गमोऽयमुदाहृतः ॥ ८ ॥   
  
पृ० २७) निरालम्बो निर्विकल्पः कर्मपाशविवर्जितः ॥   
निःशून्यो निष्कलः साक्षाज्जङ्गमः स परः स्मृतः ॥ ९ ॥   
गुणातीतः क्रियातीतः कलातीतश्चिरन्तनः ॥   
तत्वातीतः परः साक्षाज्जङ्गमः शृणु मत्प्रिये ॥ १० ॥   
निर्मोही निष्प्रियः शून्यः सत्वादिगुणवर्जितः ॥   
निराभारी निष्प्रपञ्चः सच्चिदानन्दलक्षणः ॥ ११ ॥   
शुद्धदेहः शुद्धमनाः शुद्धभावः शिवात्मकः ॥   
शुद्धबुद्धिः शुद्धगतिः शुद्धानां शुद्धिदायकः ॥ १२ ॥   
सदसद्वस्तुरहितः सत्यासत्यविवर्जितः ॥   
कर्माकर्मविनिर्मुक्तश्चरः साक्षान्निरञ्जनः ॥ १३ ॥   
स्वयञ्चरः पर इति जङ्गमेऽस्मिन्निरञ्जने ॥   
अस्ति भेदत्रयं सम्यग्ज्ञातव्यं वल्लभे त्वया ॥ १४ ॥   
देव्युवाच ।   
स्वामिन्सत्करुणावार्थे तस्य भेदत्रयस्य च ॥   
लक्षणं श्रोतुमिच्छामि वद सत्कृपया विभो ॥ १५ ॥   
ईश्वर उवाच ।   
साधु साधु महाभागे सम्यक्पृष्टं त्वयाऽधुना ॥   
ज्ञातुं शक्यं न सर्वेषामिदं तेऽद्य वदाम्यहम् ॥ १६ ॥   
अङ्गीकृत्य सदाचारं धृत्वा जङ्गमलक्षणम् ॥   
ज्ञात्वा सद्धर्ममखिलं भूत्वा सुज्ञानवान्शुचिः ॥ १७ ॥   
त्यक्त्वा दुष्कर्मनिचयं मुक्त्वा दौर्जन्यलक्षणम् ॥   
  
पृ० २८) हित्वा दुष्टमति शास्त्रं मत्वा सद्वेदशैवकम् ॥ १८ ॥   
मठमेकं समाश्रित्य कृत्वा मल्लिङ्गपूजनम् ॥   
तत्पुरस्थितसद्भक्तगृहे भिक्षामटन्मुदा ॥ १९ ॥   
तद्भिक्षार्जितसद्द्रव्येष्वास्थां हित्वा निरन्तरम् ॥   
सावधानमनाः सम्यक्सत्यज्ञानपरो भवेत् ॥ २० ॥   
गतागतेशभक्तानां चराणामौपचारकम् ॥   
कुर्वन्यो वसते नित्यं स एव स्वयजङ्गमः ॥ २१ ॥   
  
अथ चरजङ्गमलक्षणम् ।   
षट्स्थलाचारसम्पत्तिं धृत्वा हित्वाऽष्टदुर्मदान् ॥   
षड्वर्गविक्रियां त्यक्त्वा कृत्वा षट्कर्मभञ्जनम् ॥ २२ ॥   
षडूर्मिकचयं नीत्वा भित्वा षट्भ्रमणोन्मदम् ॥   
षडक्षरमनुं जप्त्वा भूत्वा तद्वन्निरञ्जनः ॥ २३ ॥   
पञ्चाक्षरमनुं ध्यात्वा पञ्चक्लेशान्विपाटयन्   
वञ्चयन् वञ्चतां सम्यग्ज्ञानं सम्पत्तिवैभवात् ॥ २४ ॥   
मलत्रयतरुं च्छित्वा धुलीकुर्वन्मदाचलम् ॥   
छिन्दन्पाशाष्टकलतां भिन्दन् व्यसनसप्तकम् ॥ २५ ॥   
वीरमाहेश्वराचारसम्पद्वृद्धिं दिने दिने ॥   
पालयित्वा प्राणसमं कायवाङ्मानसैः परम् ॥ २६ ॥   
शैवानुभावकं शास्त्रमङ्गीकृत्य पुराश्रयम् ॥   
तदैवाखिलशिष्याणामुपदिश्य दिने दिने ॥ २७ ॥   
तदन्तःस्थमलं क्षाल्य कृत्वा तानखिलान् शुचीन् ॥   
तैः समं निखिलान् देशान्सञ्चरन् शुद्धभावतः ॥ २८ ॥   
तद्देशस्थमहाभक्तनिवहैः कृतपूजनम् ॥   
स्वीकुर्वन्मोदतोऽबाधं पावयंस्तान्महाजनान् ॥ २९ ॥   
  
पृ० २९) कांश्चिद्दर्शनमात्रेण कांश्चिदङ्घ्रिसमीलनात् ॥   
हस्तस्पर्शनतः कांश्चित्पावयन्प्रणिनोयने (प्रणतान् जनान्) ॥ ३० ॥   
एवं रीत्या भक्तिभिक्षां स्वीकुर्वन्सञ्चरन्सदा ॥   
चरपट्टाधिकारी यः स एव चरजङ्गमः ॥ ३१ ॥   
  
पारमेश्वरतन्त्रे पटले १४   
अशक्तः पूजने भक्त उक्तलक्षणकर्मणि ॥   
सर्वसङ्कल्पसिद्ध्यर्थं ध्यायेद्गुरुपदाम्बुजम् ॥ ८६ ॥   
मन्त्रमूलं गुरोर्वाक्यं पूजामूलं गुरोः पदम् ॥   
ध्यानमूलं गुरोर्मूर्तिर्मोक्षमूलं गुरोः कृपा ॥ ८७ ॥   
यस्त्वशक्तो मम ध्याने स ध्यायेद्गुरुमीश्वरम् ॥   
जपे मन्त्रस्य मे देवि श्रीगुरोर्नाम संस्मरेत् ॥ ८८ ॥   
सर्वमन्त्रमयं दिव्यं सर्वशास्त्रमयं शुभम् ॥   
सर्ववेदात्मकं पुण्यं श्रीगुरोर्नाम मङ्गलम् ॥ ८९ ॥   
यदा साक्षाद्गुरोरूपं भक्तः पश्यति पुण्यवान् ॥   
तदेव मम देवेशि साक्षाद्दर्शनमुत्तमम् ॥ ९० ॥   
तस्मात्स्वर्गापवर्गेच्छुरिह भोगेच्छुरास्तिकः ।   
सर्वदा सर्वयत्नेन गुरुदेवं समाश्रयेत् ॥ ९१ ॥   
सर्वे वेदाश्च शास्त्राणि पुराणानि च संहिताः ॥   
स्मृतयो धर्मशास्त्राणि श्रीगुरोर्वचनं परम् ॥ ९२ ॥   
गुकारोऽन्धन्तमः प्रोक्तं रुकारो भास्करोदयः ॥   
  
पृ० ३०) मोहान्धकारहरणाद्गुरुरित्यभिधीयते ॥ ९३ ॥   
सप्तकोटिमहामन्त्राश्चित्तविभ्रमकारकाः ॥   
एक एव महामन्त्रो गुरुरित्यक्षरद्वयम् ॥ ९४ ॥   
द्वावेव मन्त्रौ देवेशि सर्वेषामपि मुक्तये ॥   
सर्वक्लेशविनाशाय तौ गुर्विति शिवेति च ॥ ९५ ॥   
भावयेत्सततं धीमान् जगदेतच्चराचरम् ॥   
इन्द्रियोपगतं यद्यत् श्रीगुरो रूपमैश्वरम् ॥ ९६ ॥   
गुरुयात्रा सदा काशीयात्रा तस्य प्रदक्षिणम् ॥   
भूमिप्रदक्षिणं वत्ते दर्शनं मम सुव्रते ॥ ९७ ॥   
इत्येत्कथितं देवि सर्वसारमनुत्तमम् ॥   
रहस्यमात्मरक्षार्थं किं भूयः श्रोतुमिच्छसि ॥ ९८ ॥   
  
पारमेश्वरतन्त्रे पटले १५   
ईश्वर उवाच-   
साधु साधु समीचीनः प्रश्नोऽस्ति भुवनेश्वरि ॥   
लोकोपकाराय कृतः शृणु वक्ष्यामि कृत्स्नशः ॥ १५ ॥   
यदि त्वयात्र देवेशि न कृतः प्रश्न ईदृशः ॥   
भ्रश्येयुर्वीरशैवस्थाः रहस्याच्चाविवेकत; ॥ १६ ॥   
रहस्यं विदितं देवि त्वया परममङ्गले ॥   
अद्य त्वयोद्धृताः सर्वे वीरशैवमतेश्वराः ॥ १७ ॥   
अन्यदैवान्धकूपेषु पतन्ति कुधियः शिवे ॥   
अज्ञात्वा मन्मते सारं रहस्यं परमार्थतः ॥ १८ ॥   
वीरशैवमहाशूलखातेन पतिता अमी ॥   
  
पृ० ३१) देवि त्वत्प्रश्ननिश्रेणिप्रोद्धृताः सुखमद्य ते ॥ १९ ॥   
यदा जालगतः पक्षी निर्गन्तुं जालसूत्रतः ॥   
बहिर्द्वारमजानानो म्रियते यो यथा शिवे ॥ २० ॥   
वीरभेदा न विज्ञेया हठाद्वीरमहाह्रदे ॥   
निपत्य दुःखं क्लिश्यन्ति शून्यकूपगता इव ॥ २१ ॥   
न साधु बहु सेवन्ते गुरुं मद्रूपिणं शिवे ॥   
न जानन्ति ततः साधु पृष्ट्वा मतरहस्यकम् ॥ २२ ॥   
नाल्पज्ञः पारमन्वेति नाल्पज्ञः सुखमेधते ॥   
न लज्जेद्गुरुसेवायां नाल्पज्ञश्चाप्यपृच्छतः ॥ २३ ॥   
प्राणार्थमानवसुभिर्गुरुशुश्रूषणोत्सुकः ॥   
साधयेदात्मनोऽभीष्टं गुरोरेव मदात्मकः ॥ २४ ॥   
किञ्चिज्ञ्ज्ञा दाम्भिका भ्रष्टा गुरुरित्यभिमानिनः ॥   
वीरशैवं न जानन्ति शठाः पण्डितमानिनः ॥ २५ ॥   
अन्यस्मै बोधयन्ति स्म सर्वज्ञत्वं परं खलाः ॥   
नाचरन्ति स्वयं किञ्चिदधस्ते निपतन्ति हि ॥ २६ ॥   
ततः स मद्गुरुमुखाच्छास्त्रमूलं विचारयेत् ॥   
न विशेदप्रमत्तोऽथ ह्यवीक्ष्यात्मबलाबले ॥ २७ ॥   
  
पारमेश्वरतन्त्रे पटले १७   
शिवार्पितात्मा सततं न तेन सदृशः क्वचित् ॥   
भस्मच्छन्नः स एवाहं महापातकवानपि ॥ ५६ ॥   
  
पृ० ३२) पापैर्विमुच्यते सद्यो मुच्यते च भवार्णवात् ॥   
रुद्राग्नेर्यत्परं वीर्यं तद्भस्म परिकीर्तितम् ॥ ५७ ॥   
तस्मात्सर्वेषु कालेषु वीर्यवान् भस्मसंयुतः ॥   
भस्मसन्दिग्धसर्वाङ्गो भस्मदीप्तत्रिपुण्ड्रकः ॥ ५८ ॥   
भस्मशायी च पुरुषो भस्मनिष्ठ इति स्मृतः ॥   
भूतप्रेतपिशाचाद्या रोगाश्चातीवदुःसहाः ॥ ५९ ॥   
भस्मनिष्ठस्य सान्निध्याद्विद्रवन्ति दिशो दश ॥   
भासनाद्भसितं प्रोक्तं भस्म कल्मषभक्षणात् ॥ ६० ॥   
भूतिर्भूतिकरी यस्माद्रक्षा रक्षकरी यतः ॥   
किमत्र बहुनोक्तेन भस्ममाहात्म्यकारणात् ॥ ६१ ॥   
व्रती च भस्मना स्नाति सोऽहमेव न संशयः ॥   
परमास्त्रं च देवानां भस्मैतदहमेव हि ॥ ६२ ॥   
रुद्राक्षमालाभरणो भाले भस्मत्रिपुण्ड्रकम् ॥   
मुखे मन्त्रो गले लिङ्गं वीरमाहेश्वरः शिवः ॥ ६३ ॥   
जटी मुण्डी शिखी वापि कीर्णकेशो दिगम्बरः ॥   
भाले भस्म गले लिङ्गं रुद्राक्षाभरणान्वितः ॥ ६४ ॥   
शिवपञ्चाक्षरीयुक्तः सोऽहमेव महेश्वरि ॥   
वशी काषायवसनो निर्लज्जश्च दिगम्बरः ॥ ६५ ॥   
वल्कली वा भवेद्दण्डी कुण्डी कौपीनपात्रवान् ॥   
यत्र यत्र मनो याति स तत्र विहरेत्सुखम् ॥ ६६ ॥   
यत्र यत्र मनोरम्यमठे वा मण्डपेऽपि वा ॥   
  
पृ० ३३) वने वा सुसुखासीनः शुद्धवस्त्रसमावृतः ॥ ६७ ॥   
पाणौ लिङ्गं प्रतिष्ठाप्य पाणिमन्त्रेण मन्त्रितम् ॥   
लिङ्गं शुद्धजलैः स्नाप्य शिवपञ्चाक्षरं जपेत् ॥ ६८ ॥   
हस्ते पद्मं च सम्भाव्य तन्मध्ये पूजयेच्छिवम् ॥   
देवीं च लिङ्गनाले तु ध्यात्वा पुष्पाक्षतादिभिः ॥ ६९ ॥   
पूजयेद्योगवान्सम्यक् षोडशैरुपचारकैः ॥   
पूर्वोक्तेनैव सम्पूज्य क्षीरतोयैः शनैरपि ॥ ७० ॥   
निवेद्य भक्तिसंयुक्तो बिरक्त्या वीरशैविनः ॥   
त्रियम्बकेन मन्त्रेण धारयेद्भक्तिपूर्वकम् ॥ ७१ ॥   
एवं पूजां च निर्वर्त्य भिक्षाटनमथाचरेत् ॥   
भिक्षाहारी निराहारी भिक्षान्नं न प्रतिग्रहः ॥ ७२ ॥   
नित्यं भिक्षान्नभोजी च ह्युपवासफलं लभेत् ॥   
प्रत्यहं चन्द्रवारे वा कन्थादण्डसमन्वितः ॥ ७३ ॥   
घण्टो वा जयघण्टो वा दण्डघण्टादिसंयुतः ॥   
प्रेरयित्वा रवैर्भक्तं येन केनापि शब्दतः ॥ ७४ ॥   
विरक्तमागतं ज्ञात्वा गृही चान्नजलादिभिः ॥   
नमस्कृत्वादराद्दद्याच्छिव एवागतः स्वयम् ॥ ७५ ॥   
तस्यान्नं भक्तिसंयुक्तो दद्याच्छङ्कररूपिणः ॥   
एवं पूर्वाह्णकाले तु विचरेद्वीरशैवकः ॥ ७६ ॥   
वीरशैवमतं देवि देहपातान्तमाचरेत् ॥   
कृत्यमित्येव निष्कामो यश्चरेद्वीरशैवकः ॥ ७७ ॥   
ममार्पितात्मा सततं न तेन सदृशः क्वचित् ॥   
दिवा भिक्षाशनं चैव सदा लिङ्गार्चनं तथा ॥ ७८ ॥   
  
पृ० ३४) वीरमाहेश्वराणां तु हीदमेव विशिष्यते   
सायाह्ने लिङ्गपूजा तु शिवपञ्चाक्षरीजपः ॥ ७९ ॥   
शिवलीलाकथालापः स वै माहेश्वरोत्तमः ॥   
शिवार्थं देहसंशोषस्तपः कृछ्रादि नो मतम् ॥ ८० ॥   
शिवार्चाकर्म विज्ञेयं बाह्यं यागादि नोच्यते ॥   
जपः पञ्चाक्षाराभ्यासः प्रणवाभ्यास एव वा ॥ ८१ ॥   
रुद्राध्यायादिकाभ्यासो न चान्याध्ययनादिकम् ॥   
ध्यानं शिवस्य रूपादिचिन्ता ह्यात्मादिचिन्तनम् ॥ ८२ ॥   
य एवं वर्तते योगी स वै माहेश्वरोत्तमः ॥   
अष्टधा लक्षणं देवि शिवधर्माधिकारिणः ॥ ८३ ॥   
शिवभक्तेषु वात्सल्यं पूजायां चानुमोदनम् ॥   
स्वयमभ्यर्चनं चैव तदर्थं चाङ्गचेष्टनम् ॥ ८४ ॥   
तत्कथाश्रवणे भक्तिः स्वरनेत्राङ्गविक्रियाः ॥   
शिवानुस्मरणं नित्यं सर्वदा तदकैतवम् ॥ ८५ ॥   
एतदष्टगुणं चिह्नं यस्मिन् म्लेञ्छेऽपि दृश्यते ॥   
स एवातिप्रियो भक्तो मम योगी स एव हि ॥ ८६ ॥   
इति ते कथितं देवि कार्यकर्मानुवर्तिनाम् ॥   
शिवाश्रमयुतानां च किं भूयः श्रोतुमिच्छसि ॥ ८७ ॥   
  
पारमेश्वरतन्त्रे पटले २२   
अनाचारोऽपि वाचारवृत्तिः शुद्धापि वा नवा ॥   
सुजनो दुर्जनो वापि मद्भक्त्या पदमुतरेत् ॥ ५ ॥   
  
पृ० ३५) भक्तः सर्वोत्तमो देवि निरपेक्षो ह्यकिञ्चनः ॥   
अप्युत्कटेभ्यः कर्मभ्यो महदादिभ्य एव च ॥ ६ ॥   
यथा नदीषु मन्दाकिन्यमरेषु शचीपतिः ॥   
भवती गिरिजा स्त्रीषु पुरुषेष्वहमीश्वरः ॥ ७ ॥   
सर्वासां मद्विभूतीनां भक्त एव तथा वरः ॥   
तं बिभेमि कुतश्चापि यथा भक्तादहं प्रिये ॥ ८ ॥   
  
अनादिवीरशैवसारसङ्ग्रहे प्रकरणे १   
परमरहस्ये ॥   
सर्वसंसारसौख्यानि त्यक्त्वा चित्तं शिवे लयेत् ॥   
दण्डकौपीनकाषायजटावल्कलधारकः ॥ ३२७ ॥   
मुण्डी वा शिवचिह्नानि धारयेदजिनादिकम् ॥   
भिक्षाशी नियताहारो सुखसंसारवर्जितः ॥   
निराभार इति ज्ञेयः स एव परमः शिवः ॥ ३२८ ॥   
यजुर्वेदे ॥   
अस्मान्सखा प्रतरणः स वीरः ॥ ३२९ ॥   
वीरागमे सर्वेषामपि शैवानां वीरशैवं महोत्तमम् ॥   
सुलभा देवपूजा च सुलभं च क्रियावहम् ॥ ३३० ॥   
सुलभं देवपूजायाः सुलभं च क्रिया बहु ॥   
स्वल्पक्रिया बहुफलं वीरशैवं महेश्वरि ॥ ३३१ ॥   
  
पृ० ३६) उत्तरवातुले ॥   
फलाधिकं क्रिया सूक्ष्मं वीरशैवं तु कथ्यते   
अन्यशैवं तु तत्सर्वं फलमल्पं क्रिया बहु ॥ ३३२ ॥   
वृत्तम् ॥   
शुद्धं समस्तेन्द्रियशर्मदं च स्वल्पप्रयासात्फलवृद्धिदं च ॥   
मोक्षप्रदं चैहिकसौख्यदं च सर्वोत्तमं शाङ्करकर्म सत्यम् ॥ ३३३ ॥   
वीरागमे ॥   
तस्मात्सर्वप्रयत्नेन वीरमाहेश्वरं शुभम् ॥   
जीवन्मुक्तः स विज्ञेयो वीरमाहेश्वरः पुमान् ॥ ३३४ ॥   
सत्यं वक्ष्यामि हे वत्स शिवलिङ्गार्चनक्रमम् ॥   
संसारदुःखरोगस्य भेषजं मुक्तिसाधनम् ॥ ३३५ ॥   
नित्यं वेदितशैवैश्च सेव्यते लिङ्गसेवितम् ॥   
तत्वार्थैर्वीरशैवैश्च सेव्यते चरसेवितम् ॥ ३३६ ॥   
शङ्करसंहितायाम् ॥ वृत्तम् ॥   
यो हस्तपीठे निजलिङ्गमिष्टं विन्यस्य तल्लीनमनः प्रचारः ॥   
बाह्यक्रियासङ्कुलनिस्पृहात्मा सम्पूजयत्यङ्ग स वीरशैवः ॥ ३३७ ॥   
  
अनादिवीरशैवसारसङ्ग्रहे प्रकरणे ३   
वीरागमे ॥   
देव्युवाच-   
जङ्गमस्य च माहात्म्यं वर्णितं तत्वतस्त्वया ॥   
किमिदं तस्य माहात्म्यं ज्ञातुमिच्छामि शङ्कर ॥ २ ॥   
  
पृ० ३७) ईश्वर उवाच-   
शृणु देवि प्रयत्नेन तेषां च महिमाव्ययम् ॥   
समुद्रवालुकश्चैव गणितुं शक्यते न हि ॥ ३ ॥   
उपनिषदि ॥ वृत्तम् ॥ निर्नामं निरवग्रहं निरशनं निष्कारणं   
निष्कलं निस्सङ्गं निरुपाधिकं निरुपमं निष्प्रक्रियं निश्चलम् ॥   
निष्पुण्यं निरनुग्रहं निरधिकं निर्वासनं निर्वहं निर्भेद्यं निरघं   
निरञ्जनपदं चैतद्भवेज्जङ्गमम् ॥ ४ ॥   
ब्रह्मबिन्दूपनिषदि ॥   
तदेव निष्कलं ब्रह्म निर्विकल्पं निरञ्जनम् ॥ ५ ॥   
परमरहस्ये ॥   
निराकारं निरालम्बं निराकुलनिरञ्जनम् ॥   
निष्पदं निष्प्रकाशं च ज्ञेयं जङ्गमलक्षणम् ॥ ६ ॥   
गोरक्षसंहितायाम् ॥   
महानादं महाबिन्दु महाशून्यं तु जङ्गमम् ॥   
महाशून्यमिदं सर्वमादिनाथं तु जङ्गमम् ॥ ७ ॥   
वीरागमे ॥   
आदिमध्यान्तशून्यश्च सर्वानन्दमयो विभुः ॥   
  
पृ० ३८) अनादिजङ्गमो देवि शिवरुद्रादिपूजितः ॥ ८ ॥   
शून्यशून्यं परं शून्यं निःशून्यं निष्कलं तथा ॥   
आदिमध्यान्तशून्यं च ह्यनादिजङ्गमस्थलम् ॥ ९ ॥   
निःशून्यं निर्वयः शून्यं शून्यशून्यमनामयम् ॥   
आदिशून्यं निरन्तर्यमनादिजङ्गमस्थलम् ॥ १० ॥   
आकाशं च जटाकाशं तत्वाकाशं निरञ्जनम् ॥   
हृदाकाशं चिदाकाशं शून्यजङ्गमलक्षणम् ॥ ११ ॥   
आद्यन्तशून्यममलं सदानन्दमयं विभु ॥   
अनादिजङ्गमं देवि ब्रह्मविष्ण्वेन्द्रपूजितम् ॥ १२ ॥   
आद्यन्तरहितं ज्योतिरनादि प्रभु चाव्ययम् ॥   
अनादीशमजातं च ह्यनादिप्रभुजङ्गमम् ॥ १३ ॥   
ईश्वर उवाच-   
निःसङ्गं च निराहारं निर्देहं निरुपाधिकम् ॥   
निस्सीमं निर्मल? चैव निरूपं जङ्गमं स्मृतम् ॥ १४ ॥   
जगन्मध्ये स्थितो लोको न बाह्यो जङ्गमात्परः ॥   
जङ्गमः पञ्चभूतात्मा ह्यष्टमूर्त्यात्मजङ्गमः ॥ १५ ॥   
सप्तद्वयभुवनानि सप्तोदन्वन्त एव च ॥   
सप्तद्वीपाश्च निखिलं त्रैलोक्यं सचराचरम् ॥ १६ ॥   
अनन्तकोटिब्रह्माण्डं भूम्यादिकुलपर्वताः ॥   
चतुर्वेदाश्च गर्भश्च पुराणं तस्य मध्यमम् ॥   
  
पृ० ३९) योगिनो मुनयस्सर्वे जङ्गमाङ्घ्रिं समाश्रिताः ॥ १८ ॥   
उत्तरवातुले ॥ वृत्तम ॥   
साभ्यन्तरं सबहिरङ्गममूर्ततत्वं ज्योतिःपरं पुरुषमक्षरतः   
पराख्यम् ॥   
स्वात्मादिशक्तिघटितं मनसैव नित्यं ध्यातव्यरूपमिह   
यच्चरलिङ्गमाहुः ॥ १९ ॥   
तस्य देहे समस्तानि भुवनानि चतुर्दश ॥   
पादयोरतलं विन्द्यात्पादोर्ध्व वितलं तथा ॥ २० ॥   
जङ्घयोः सुतलं ज्ञेयं जानुस्थं च महीतलम् ॥   
तलातलं तथोरौ च गुह्यस्थाने रसातलम् ॥ २१ ॥   
पातालं कटिबन्धे तु सप्तलोका इतीरिताः ॥   
भूलोको नाभिमध्ये तु भुवर्लोकस्तु कुक्षिके ॥ २२ ॥   
हृदये चापि स्वर्लोको जनोलोकस्तु कन्धरे ॥   
ताल्वोश्चापि तपोलोको ललाटे सत्यलोककः ॥   
महर्लोकस्त्वय मूर्ध्नि चतुर्दश समीरिताः ॥ २३ ॥   
ब्रह्माण्डं मुकुटं तस्य वदनं गगनं शृणु ॥   
दिशस्सर्वाश्च बाहू च नेत्रे चन्द्रार्कसञ्ज्ञके ॥ २४ ॥   
शरीरं व्योमरूपं च पातालं पादपङ्कजम् ॥   
करस्थले शून्यलिङ्गं मेघास्सर्वे जटामयाः ॥ २५ ॥   
चन्द्रज्योत्स्ना विभूतिश्च वेदास्सव क्रियामयाः ॥   
  
पृ० ४०) नक्षत्रं पुष्पनिचयं रुद्राक्षाः कुलपर्वताः ॥ २६ ॥   
सागरा जलपात्रं च कन्था सृष्टिमयं जगत् ॥   
आसनं पृथिवी तस्य चाहोरात्रं गुहामठम् ॥ २७ ॥   
त्रिकालं ज्ञानसौभाग्यम् ऋतवः षट्स्थलं प्रिये ॥   
शेषोऽपि कटिसूत्रं च ज्ञानमुद्रा च वाङ्मयी ॥ २८ ॥   
मेरुर्दण्डो गुणः सूत्रं गोत्रं शिवकुलं भवेत् ॥   
वनस्पतयश्च रोमाण्येवमेतानि पार्वति ॥ २९ ॥   
  
॥ द्वादशप्रकरणम् ॥   
एवम्भूतसंसारजुगुप्सानन्तरं गुरूपदेशाभावे   
स्वस्वरूपसाक्षात्कारासम्भवात्तदथ गुरूपसदने कृते सत्यनन्तरं   
गुरुकारुण्यस्थलमित्युच्यते ॥   
वातुले ॥   
यस्संसारान्महाघोरान्मोचयत्याश्रितान् जनान् ॥   
कृपाकटाक्षपातेन तस्मै श्रीगुरवे नमः ॥ १ ॥   
शिवसूत्रवार्तिकायाम् ॥   
अगाधसंशयाम्भोधितारकानुग्रहप्रदः ॥   
परमोपायरूपत्वाद्गुरुदेवः परः शिवः ॥ २ ॥   
शिवधर्मोत्तरे ॥ वृत्तम् ॥   
स एव वन्द्यः प्रतिपूजनीयः स एव माता जगतां पिता च ॥   
  
पृ० ४१) स एव बन्धुस्स गुरुः शिवः स्यात् ज्ञानामृतं यः परमं   
प्रदद्यात् ॥ ३ ॥   
शङ्करसंहितायाम् ॥   
नित्यानित्यविवेकवानिह   
परत्रापेक्षितार्थारतिश्शान्त्याद्यङ्गसमन्वितस्सुचरितो   
मोक्षार्थितौत्सुक्यवान् ॥   
सत्यानन्दपरप्रकाशपरिपूर्णात्मावबोधान्वितं कृत्याकृत्यविवेकिनं   
गुरुवरं प्रेयान्नरो भक्तिमान् ॥ ४ ॥   
कठवल्युपनिषदि ॥ श्रवणायापि बहुभिर्यो न लभ्यः शृण्वन्तोऽपि   
बहवो यं न विदुराचार्यो यो वक्त्रा कुशलोऽस्य लब्धा आचार्यो ज्ञाता   
कुशलोऽनुशिष्टः ॥ ५ ॥   
स्कान्दे ॥   
तस्मादात्मविचारेण भवदोषविवर्जितः ॥   
शिवज्ञानपरं शान्तं महापातकनाशनम् ॥   
प्रणिपत्य गुरुं प्राज्ञः प्रार्थयेद्बुद्धिमात्मनः ॥ ६ ॥   
मैत्रेयोपनिषदि ॥   
अथ किमेतैर्वान्यानां शोषणं महार्णवानां शिखरिणां प्रपतनं   
ध्रुवस्य प्रचलनं स्थानं वा तरूणां निमज्जनं पृथिव्याः   
स्थानादपसरणं सुराणां सोहमित्येतद्विधेऽस्मिन्संसारे किं   
कामोपभोगैर्यैरेवाश्रितस्यासकृदिहावर्तनं दृश्यत   
इत्युद्धर्त्तुमर्हसीत्यन्धोदपानस्थो भेक इवासमस्मिन्संसारे   
  
पृ० ४२) भगवंस्त्वं नो गतिरिति ॥ ७ ॥   
वाक्यवृत्तौ ॥   
अनायासेन येनास्मान्मुच्येयं भवबन्धनात् ॥   
तन्मे सङ्क्षिप्य भगवन्केवलं कृपया वद ॥ ८ ॥   
शङ्करसंहितायाम् ॥ वृत्तम् ॥   
मत्वा भक्तिपुरःसरं गुरुवरं विज्ञाय तत्पार्श्वतः स्थित्वा   
जन्मशतागताद्भवभयाद्भीतोऽस्मि मां पाहि भो ॥   
इत्युक्तो गुरुरादरेण कृपया शिष्यं समीपस्थितं स्पृष्ट्वा पाणितलेन   
साधु गदितं प्रीतोऽस्मि वत्स त्वया ॥   
संसारार्णवतारके परशिवे लिङ्गस्वरूपेऽमले प्राणं जीवकलाधरं   
तव विधास्ये त्वं तथा स्याः परम् ॥ ९ ॥   
भविजन्मकृतं पापं भक्तजन्मविवर्जितम् ॥   
भक्तजन्मक्रियाहीनं चेद्भवेद्घोरकिल्विषम् ॥ १० ॥   
बोधायनशाखायाम् ॥ अदीक्षितः शिवं न स्पृशेत् ॥ ११ ॥   
वीरागमे ॥ अदीक्षितैरनाचारैरमन्त्रज्ञैरवैदिकैः ॥   
  
पृ० ४३) दूषितैः समयभ्रष्टैर्न? कार्यं शिवपूजनम् ॥ १२ ॥   
यथा मृगपतिं दृष्ट्वा महामीतो वने गजः ॥   
अदीक्षितार्चनाल्लिङ्गं तथा भीतं महेश्वरि ॥ १३ ॥   
शिवरहस्ये ॥   
त्रिपुण्ड्रं चैव रुद्राक्षं नित्यार्चनजपस्तथा ॥   
होमध्यानादिकं सर्वं दीक्षाहीनस्य निष्फलम् ॥ १४ ॥   
अदीक्षितश्च यो विप्रश्चतुर्वेदधरोऽपि वा ॥   
संस्पृशेद्यदि वा लिङ्गं श्वानयोनिषु जायते ॥ १५ ॥   
सोमशम्भुतन्त्रे ॥   
शिवसंस्कारहीनास्तु स्पृष्ट्वा लिङ्गं द्विजातयः ॥   
सञ्चरन्ति महाघोरे नरके कालमक्षयम् ॥ १६ ॥   
अदीक्षो नार्चयेल्लिङ्गं प्रविशेद्गर्भमन्दिरम् ॥   
प्रमादात्तत्प्रविष्टे तु प्रायश्चित्तं तु कारयेत् ॥ १७ ॥   
अदीक्षितैर्वा विद्वद्भिर्लिङ्गं बिम्बादिकं तु वा॥   
गर्भगेहप्रवेशे तु परचक्राद्भवेद्भयम् ॥ १८ ॥   
अदीक्षितश्च यो विप्रो न कुर्याल्लिङ्गपूजनम् ॥   
अरण्ये निर्जने देवि भवति ब्रह्मराक्षसः ॥ १९ ॥   
वैदिकैर्गर्भगेहे तु प्रविष्टे स्पर्शने कृते ॥   
मृद्भाण्डानि परित्यज्य पुनः पुण्यं समाचरेत् ॥ २० ॥   
  
पृ० ४४) अदीक्षितश्चतुर्वेदी शिवलिङ्गं यदि स्पृशेत् ॥   
कल्पकोटिसहस्राणि भवति ब्रह्मराक्षसः ॥ २१ ॥   
चतुर्वेद्यप्यहङ्काराच्छिवलिङ्गं तु पूजयेत् ॥   
राजा राष्ट्रं तु सर्वस्वं तस्य ग्रामं विनश्यति ॥ २२ ॥   
ईश्वर उवाच-   
पतिपत्नीभ्रातृपुत्रदासीगृहपदातयः ॥   
एकदीक्षा भवेद्देवि विशेषः शुद्धभक्तिमान् ॥ २३ ॥   
वातुलतन्त्रे ॥ देव्युवाच ॥   
पुत्रमातृपितृभ्रातृदारा बन्धुजनाश्च ये ॥   
एक एव गुरुस्तेषामन्यथा नरकं भवेत् ॥ २४ ॥   
वीरागमे ॥   
गुरुरेको लिङ्गमेकं दीक्षा चैका प्रसादकम् ॥   
एका मुक्तिरियं देवि शैवदीक्षा विशिष्यते ॥ २५ ॥   
दीक्षा च पतिपत्न्योश्च गुरुरेको भवेत्खलु ॥   
तन्मनःप्राणनैवेद्यं रतिसङ्गो वरानने ॥ २६ ॥   
पतिपत्न्योरन्यगुरुर्दीक्षा चान्या भवेद्यदि ॥   
भ्रातृभृत्यसुतानां च भक्तिहीनं तु शाङ्करि ॥ २७ ॥   
यथा दीक्षा द्विधा चैव प्रसादो द्विविधं भवेत् ॥   
  
पृ० ४५) तथा द्वयमिदं देवि विशेषः पातको भवेत् ॥ २८ ॥   
पतिः पत्नी गुरुं लिङ्गमेकीभावान्न पश्यतः ॥   
अष्टाविंशतिकोटौ स्तो नरके कालमक्षयम् ॥ २९ ॥   
पतिपत्न्योर्गुरौ लिङ्गे भाव एकः प्रशस्यते ॥   
त्रिषु लोकेषु पूज्येते गुरुभक्तियुतावपि ॥ ३० ॥   
गुरुदेवं महादेवमेकीभावेन भावयेत् ॥   
भावद्वयेन भावेत नरके कालमक्षयम् ॥ ३१ ॥   
गुरुसाहित्यभक्तानां मृते गुरौ प्रशस्यते ॥   
लिङ्गलीनश्चेतिभावश्चण्डालश्चान्यभावतः ॥ ३२ ॥   
आचार्ये बालबुद्धिं च नरबुद्धिं तथैव च ॥   
अशिष्टबुद्धिं कुर्वाणो रौरवं नरकं व्रजेत् ॥ ३३ ॥   
गुरुं सदाशिवं मन्येत्* गुरुपत्नीं च पार्वतीम् ॥   
ज्येष्ठपुत्रं गुरुं मन्येत्* कनिष्ठानात्मना समान् ॥ ३४ ॥   
शिवरहस्ये ॥   
इत्युक्त्वा पुरुषस्यास्य देशिकः करुणाबलात् ॥   
चक्रे दीक्षां महाशैवीमविद्यापाशकृन्तनीम् ॥ ३५ ॥   
योगसारे ॥   
शुद्धां यः शाम्भवीं दीक्षां करोति गुरुरुत्तमः ॥   
तस्मै दद्यात् स्वमात्मानं पूज्यो वन्द्यः स सद्गुरुः ॥ ३६ ॥  
  
पृ० ४६) स्वायम्भुवसूत्रे ॥   
स देशिकमनुप्राप्य दीक्षाविच्छिन्नबन्धनः ॥   
प्रयाति शिवसायुज्यं निर्मलो निरुपप्लवः ॥ ३७ ॥   
सर्वज्ञानोत्तरसूत्रे ॥   
तत्वैरेभिर्निबद्धात्मा सर्वधर्मैश्च संयुतः ॥   
नान्येन शक्यते भोक्तुं मुक्त्वा दीक्षां शिवात्मिकाम् ॥ ३८ ॥   
सिद्धान्तशिखामणौ ॥   
गुरुदेवः परं तत्वं प्रकाशयति देहिनाम् ॥   
एवं सूर्यं विना लोके तमसां विनिवर्तकः ॥ ३९ ॥   
मतङ्गपारमेश्वरे ॥ वृत्तम् ॥   
दीक्षानलप्लुष्टमलस्य जन्तोः स्वाक्यं बलं व्यक्तिमुपैति योगात् ॥   
शक्त्या विभोश्चुम्बितहृत्प्रदेशो नान्येन पुंसो विनिवृत्तिमेति ॥ ४० ॥   
स्वायम्भुवसूत्रे ॥   
अनेन क्रमयोगेन परां केवलतां गतः ॥   
अनाद्यशुद्धशून्यत्वात्प्राप्नोति न भवान्तरम् ॥ ४१ ॥   
गरुलिङ्गजङ्गमाश्चैव प्रसादे करदर्शनम् ॥   
युतं धारणमेवोक्तं वीरशैवमहागमे ॥ ४२ ॥   
वेधा मान्त्री क्रिया दीक्षा वीरशैवं तु कथ्यते ॥   
कलशपञ्चकजाता वै शैवदीक्षा इति स्मृता ॥ ४३ ॥    
  
पृ० ४७) अचिन्त्यविश्वसादाख्ये ॥   
दीयते लिङ्गसम्बन्धः क्षीयते च मलत्रयम् ॥   
दीयते क्षीयते यस्यास्सा दीक्षेति निगद्यते ॥ ४४ ॥   
योगषट्सहस्रिकायाम् ॥   
दीयते च महाज्ञानं क्षीयते च मलं यथा ॥   
सा दीक्षा सञ्ज्ञिका तस्य गुरुदीक्षा गुरोर्मता ॥ ४५ ॥   
वासिष्ठपुराणे ॥   
प्रसन्नं परमाचार्यं भुक्तिमुक्तिप्रदर्शकम् ॥   
प्रार्थयेदग्रतः शिष्यः प्राञ्जलिर्विनयान्वितः ॥ ४६ ॥   
मुण्डकोपनिषदि ॥   
तस्मै स विद्वानुपसन्नाय सम्यक्प्रशान्तचित्ताय शमान्विताय येनाक्षरं   
पुरुषं वेद सत्यं प्रोवाच तां तत्वतो ब्रह्मविद्याम् ॥ ४७ ॥   
षडध्वशुद्धये प्रोक्तः षट्स्थलब्रह्मशाम्भवम् ॥   
उपदेशः षडध्वानमन्त्राध्वाख्यादयः क्रमात् ॥ ४८ ॥   
वातुलतन्त्रे ॥   
लिङ्गवृत्तसमं पीठं दीर्घं विस्तारमेव च ॥   
तदर्धं गोमुखं चैव इत्येतल्लिङ्गलक्षणम् ॥ ४९ ॥   
इत्यादिलक्षणलक्षितस्य लिङ्गस्य   
तैलगुडगैरिकगुग्गुलसिकतासिक्थसर्जरसलाक्षाख्याष्टभिर्द्रव्यैरष्टब्  
अन्धं कृत्वा शिव-   
  
पृ० ४८) लिङ्गमेकां रात्रिं जलाधिवासेन पञ्चगव्येनैकां रात्रिं   
श्रीविभूतिसम्मिश्रोदकेनैकां रात्रिमधिवासयेत् ॥ ५० ॥   
मन्त्रेण मन्त्रितं तोयं तत्तीर्थमिति कथ्यते ॥ ५१ ॥   
उदङ्मुखो गुरुः प्रत्यङ्मुखं शिष्यं नियुज्य च ॥   
अभिषेकं ततः कुर्यात्कलशस्थाम्बुभिश्शिवैः ॥ ५२ ॥   
श्रीमत्पञ्चाक्षरीमन्त्रं सतारं तु षडक्षरम् ॥   
षडङ्गलिङ्गसंयुक्तं षट्स्थलब्रह्मवर्चसम् ॥ ५३ ॥   
स्वार्थं समुपदिश्याथ शिवसिद्धान्न्ततन्त्रके ॥   
शिवानुभवसूत्रेऽस्मिन्यदुक्तं तत्समादिशेत् ॥ ५४ ॥   
वीरभद्रपुराणे ॥   
दीक्षाकाले तु गुरुणा साक्षी तु चरलिङ्गकम् ॥   
गुरुलिङ्गद्वयोः कर्ता मम कर्ता तु जङ्गमः ॥ ५५ ॥   
शिवरहस्ये ॥   
कृत्वा शैवीं परां दीक्षां दत्वा विद्यां शिवात्मिकाम् ॥   
छित्वाऽविद्यामहापाशं कलाध्वानं विचिन्तयेत् ॥ ५६ ॥   
मध्यमानुवाके ॥   
तस्य मध्ये वह्निशिखा अणीयोर्ध्वा व्यवस्थिता ॥   
नीलतोयदमध्यस्था विद्युल्लेखेव भास्वरा ॥ ५७ ॥   
नीवारशूकवत्तन्वी पीता भास्वत्यणूपमा ॥   
  
पृ० ४९) तस्यास्त्वग्निशिखामध्ये परमात्मा व्यवस्थितः ॥ ५८ ॥   
वाचातीता मनोतीता वर्णातीता च तत्परा ॥   
ज्ञानातीता निरञ्जन्या कला या सूक्ष्मभावतः ॥ ५९ ॥   
एवं भेदकला देवि सद्गुरोः शिष्यमस्तके ॥   
हस्ताब्जमथनाद्ग्राह्यात्तस्य भावकरोदितः ॥ ६० ॥   
वातुलतन्त्रे ॥ देव्युवाच ॥   
कर्णे शिष्यस्य शनकैः शिवमन्त्रमुदीरयेत् ॥   
स तु बद्धाञ्जलिः शिष्यो मन्त्रतद्गतमानसः ॥ ६१ ॥   
शनैस्तं व्याहरेच्छिष्यः शिवाचार्यस्य शासनात् ॥   
पाशानशेषान्कर्तर्या छित्वा लिङ्गं समादिशेत् ॥ ६२ ॥   
कर्तरी ज्ञानशक्तिः स्याद्यया पाशान् छिनत्यसौ ॥   
या कला परमा सूक्ष्मा मन्त्राणां बोधिनी परा ॥ ६३ ॥   
शिवरहस्ये ॥   
यथा कला तथा भावो यथा भावस्तथा मनः ॥   
यथा मनस्तथा दृष्टिर्यथा दृष्टिस्तथा स्थलम् ॥ ६४ ॥   
सा कला परमा सूक्ष्मा मन्त्राणां बोधिनी परा ॥   
तामाकृष्य यथान्यायं लिङ्गे समुपदेशयेत् ॥ ६५ ॥   
सर्वलक्षणसम्पन्ने तस्मिन् लिङ्गे वियोजिते ॥   
पीठस्थितेऽभिषिक्ते च गन्धपुष्पादिपूजिते ॥   
  
पृ० ५०) मन्त्रपूते कलां शैवीं योजयेद्विधिना गुरुः ॥ ६६ ॥   
वीरागमे ॥   
एकत्वं च परं साक्षात्प्रणवं प्राणगोचरम् ॥   
गुरुः प्रमथयन् शिष्यस्य लिङ्गे तं विनियोजयेत् ॥ ६७ ॥   
अचिन्त्यविश्वसादाख्ये ॥   
शिष्यस्य प्राणमादाय लिङ्गेऽस्मिन्स्थापयेद्गुरुः ॥   
तल्लिङ्गं तस्य तत्प्राणं स्थापयेदेकभावतः ॥ ६८ ॥   
तद्भागलक्षणां भक्तिं सुसूक्ष्मां परमामपि ॥   
दर्शयामास शिष्यस्य देशिकः परमेश्वरः ॥ ६९ ॥   
तस्मिन् लिङ्गे परे दृष्टे निष्कले निरुपाधिके ॥   
यस्य जीवस्य कर्माणि क्षीयन्ते सकलानि वै ॥ ७० ॥   
ततस्तल्लिङ्गमस्याङ्गे शिष्यस्यामिततेजसः ॥   
गुरुः संयोजयामास पूर्वोक्तेनैव वर्त्मना ॥ ७१ ॥   
आणवं गर्भसम्बन्धमणुरूपं व्यवस्थितम् ॥   
मायिकं जातिभेदं च मोह इत्यभिधीयते ॥ ७२ ॥   
कार्मिकं द्रव्यसम्बन्धमीषणत्रयसंयुतम् ॥   
इदं मलत्रयं दोषं गुरुणैव विमोचयेत् ॥ ७३ ॥   
वातुलतन्त्रे ॥ यथा पुरत्रयं दग्धं युगपत्पुरवैरिणा ॥   
तथा मलत्रयं दग्धं युगपद्देशिकात्मना ॥ ७४ ॥   
तनुत्रयगतानादिमलत्रयमसौ गुरुः ॥   
  
पृ० ५१) दीक्षात्रयेण निर्दह्य लिङ्गत्रयमुपादिशत् ॥ ७५ ॥   
वेदमन्त्रक्रियाकारा दीक्षा शैवी शिखा मता ॥   
तच्छिखा लिङ्गमित्युक्तं कर्ममायाणुवासना ॥ ७६ ॥   
सा दीक्षा परमा शैवी त्रिधा भवति निर्मला ॥   
एका * वेधात्मिका साक्षादन्या मन्त्रात्मिका मता ॥ ७७ ॥   
क्रियात्मिकाऽपरा काचिदेवमेव त्रिधा भवेत् ॥   
हस्तमस्तकसंयोगच्छलाद्वेधेति गीयते ॥ ७८ ॥   
गुरुणोदीरिता कर्णे या सा मन्त्रेति कथ्यते ॥   
शिष्यपाणितले दत्ता या दीक्षा सा क्रिया मता ॥ ७९ ॥   
त्रिष्वङ्गेष्वस्य शिष्यस्य लिङ्गत्रयमयं गुरुः ॥   
संयुयोज त्रिधाभूतपरदीक्षाबलेन तु ॥ ८० ॥   
योगषट्साहस्रिकायाम् ॥   
सर्वाङ्गपूततां प्राप्य यश्च सद्गुरुदीक्षितः ॥   
तस्य हस्तस्थिता मुक्तिः सद्गुरोः पाणिसम्भवा ॥ ८१ ॥   
शाकटिकागमे ॥   
वाचातीतं मनोऽतीतं भावातीतं निरञ्जनम् ॥   
नादबिन्दुकलातीतं गुरुणा लिङ्गमुद्भवम् ॥ ८२ ॥   
यतो वाचो निवर्तन्ते अप्राप्य मनसा सह ॥   
  
पृ० ५२) नादबिन्दुकलातीतं तल्लिङ्गं गुरुसम्भवम् ॥ ८३ ॥   
वेदादिनाम निर्नाम महत्वं मम रूपकम् ॥   
गुरूक्तमन्त्रमार्गेण इष्टलिङ्गं तु शाङ्करि ॥ ८४ ॥   
वीरभद्रपुराणे ॥   
गुरुर्लिङ्गं समादाय शिष्यमस्तकसत्कलाम् ॥   
निजस्वभावमात्रेण विलोक्याकृष्य तां कलाम् ॥ ८५ ॥   
लिङ्गे संस्थाप्य पादाम्बुस्नानं कृत्वा चरस्य च ॥   
तल्लिङ्गं तत्प्रसादेन भोजयित्वा विधानतः ॥ ८६ ॥   
स्कान्दे ॥   
लिङ्गं संस्नाप्य पादाम्बुना प्रक्षाल्य चरस्य च ॥   
तल्लिङ्गस्य प्रसादं च भोजयित्वा विधानतः ॥ ८७ ॥   
पश्चाच्च्छिष्यकरे दत्वा मूलपञ्चाक्षरीं स्मरेत् ॥   
चरलिङ्गप्रसादेन भुञ्जीयाच्च दिने दिने ॥ ८८ ॥   
वीरागमे ॥   
परञ्ज्योतिः प्रसादं च हस्तमूले सुधारणम् ॥   
प्रतिष्ठं गुरुमन्त्रस्य श्रुतिस्मृतिष्वगोचरम् ॥ ८९ ॥   
वातुलतन्त्रे ॥   
एकमेव परं लिङ्गमङ्गेऽस्मिन् सुप्रतिष्ठितम् ॥   
सर्वतोमुखमाभाति नामरूपक्रियात्मना ॥ ९० ॥   
  
पृ० ५३) योगसारसङ्ग्रहे ॥   
हररूपं कायसम्बन्धं गुरुरूपं प्राणसंयुतम् ॥   
अशरीरमात्मसम्बन्धं गुरुलिङ्गचरानुग्रहम् ॥ ९१ ॥   
गुरुदेवं शिवं साक्षात्तच्छिष्यो ज्ञानसारवित् ॥   
त्रिविधं हृदि सम्भावः कीर्तितं गौरवं व्रतम् ॥ ९२ ॥   
तत्प्राणो लिङ्गदेहश्च जातो गुरुकरेऽपि च ॥   
आचारगौरवं लैङ्ग्यं जङ्गमं च प्रसादकम् ॥ ९३ ॥   
महालिङ्गमिदं ज्ञात्वा षड्विधं व्रतमाचरेत् ॥   
इति भेदं न जानाति प्रसादो निष्फलो भवेत् ॥ ९४ ॥   
लिङ्गाङ्गेन सुसम्पन्नो लिङ्गप्राणदृढीकृतः ॥   
अभूत्सद्देशिकेन्द्रेण प्रयत्नाद्दीक्षितो नरः ॥ ९५ ॥   
एवं कृत्वा गुरुर्लिङ्गं शिष्यहस्ते निदापयेत् ॥   
प्राणवद्धारणीयं तत्प्राणलिङ्गमिदं भवेत् ॥ ९६ ॥   
स्वीकरोति यदा लिङ्गं गुरुणा दीक्षयाऽणुना ॥   
तदा प्रभृति लिङ्गैक्यमविनाभावयोगतः ॥ ९७ ॥   
रूपं कर्पूरमाख्यातं तद्गन्धोऽङ्गमितीरितम् ॥   
एतल्लिङ्गाङ्गसंयोगः शिखिकर्पूरयोगवत् ॥ ९८ ॥   
गुरुसंस्मृतभावः स्यां गुरुनिर्मितदेहवान् ॥   
विस्मृत्य पूर्वभावं च तदादीन्न समाचरेत् ॥ ९९ ॥   
लैङ्ग्ये ॥   
  
पृ० ५४) यथैव वह्निसम्पर्कान्मलं त्यजति काञ्चनम् ॥   
तथैव गुरुसम्पर्कात्पापं त्यजति मानवः ॥ १०० ॥   
मुण्डकोपनिषदि ॥   
भिद्यते हृदयग्रन्थिश्छिद्यन्ते सर्वसंशयाः ॥   
क्षीयन्ते चाऽस्य कर्माणि तस्मिन् दृष्टे परात्परे ॥ १०१ ॥   
वातुले ॥   
तस्मिन् दृष्टे परे लिङ्गे निष्कले निरुपाधिके ॥   
अस्य जीवस्य कर्माणि क्षीयन्ते सकलानि वै ॥ १०२ ॥   
अविद्या हृदयग्रन्थिर्भिद्यते शतधापि च ॥   
संशया बहुसङ्कल्पाश्छिद्यन्ते च सहस्रधा ॥ १०३ ॥   
सूतसंहितायाम् ॥   
प्रकृतिज्ञानकायश्च द्विधा भेदसमन्वितः ॥   
तथा * गुणनभावेन ज्ञानकायस्ततो भवेत् ॥ १०४ ॥   
शिवरहस्ये ॥   
सर्पदष्टस्य यद्देहं तद्देहं विषदेहवत् ॥   
लिङ्गदष्टस्य यद्देहं तद्देहं लिङ्गदेहवत् ॥ १०५ ॥   
योगदीपिकायाम् ॥   
यथा संस्कारसम्पत्त्या ब्राह्मणो द्विजतामियात् ॥   
तथोपदेशसम्पत्त्या स्यात्पुमानप्यलौकिकः ॥ १०६ ॥   
तैलयुक्तं च कार्पासं ज्योतिःस्पर्शेन ज्योतिवत् ॥   
स्नेहयुक्तश्च सद्भक्तो लिङ्गस्पर्शेन लिङ्गवत् ॥ १०७ ॥   
मुण्डकोपनिषदि ॥   
सम्प्राप्यैनमृषयो ज्ञान-   
  
पृ० ५५) तृप्ताः कृतात्मानो वीतरागाः प्राशान्तास्ते सर्वगं सर्वतः   
प्राप्य धीरा युक्तात्मानस्सर्वमेव विशन्ति ॥ १०८ ॥   
शिवाद्वैते ॥   
ऋजवो मृदवः शुद्धा विनीताः स्थिरचेतसः ॥   
शौचाचारसमोपेताः शिष्यास्तेऽत्र प्रकीर्तिताः ॥ १०९ ॥   
वातुले ॥   
आकृष्टास्ताडिता वाऽपि ये विषादं न यान्ति हि ॥   
ते योग्यास्संयुताः शिष्याः शिवसंस्कारकर्मणि ॥ ११० ॥   
शिवाद्वैते ॥   
प्रह्वीभावं समासाद्य मनोवाक्कायकर्मभिः ॥   
गुरुभक्तिः सदा यस्य स शिष्य इति कथ्यते ॥ १११ ॥   
सिद्धान्तशिखामणौ ॥   
गुरौ निजगुणाधारे मनोवाक्कायकर्मभिः ॥   
भावो यस्य स्थितो नित्यं स शिष्य इति गीयते ॥ ११२ ॥   
कर्मणा मनसा वाचा गुरूणां भक्तिवत्सलाः ॥   
शरीरमर्थं प्राणं च सद्गुरुभ्यो निवेदयेत् ॥ ११३ ॥   
अन्यथा वित्तहीनोऽपि गुरवे तत्परायणः ॥   
कृत्वा दण्डनमस्कारं स्वशरीरं निवेदयेत् ॥ ११४ ॥   
दीर्घदण्डनमस्कारो निर्लज्जो गुरुसन्निधौ ॥    
  
पृ० ५६) शरीरमर्थं प्राणं च सद्गुरुभ्यो निवेदयेत् ॥ ११५ ॥   
श्रीमान्महातपा ज्ञानी शास्त्रज्ञः कुलजो महान् ॥   
कुर्याद्दण्डनमस्कारं निर्लज्जो गुरुसन्निधौ ॥ ११६ ॥   
मानवपुराणे ॥   
शिवे क्रुद्धे गुरुस्त्राता गुरौ क्रुद्धे न कश्चन ॥   
तस्मादिष्टं गुरोः कार्यं कायेन मनसा गिरा ॥ ११७ ॥   
क्रियासारे ॥   
ईश्वर उवाच ॥   
देवयात्रा गुरोर्यात्रा तीर्थयात्रेति च त्रिधा ॥   
आसां त्रिविधयात्राणां गुरुयात्रा फलाधिका ॥ ११८ ॥   
गुरुसन्दर्शनार्थन्तु भक्त्या यात्रां करोति यः ॥   
पुण्यदेही स विज्ञेयस्समस्तामरवल्लभः ॥ ११९ ॥   
शिष्यो गुरुस्थितं ग्रामं प्रविशन्वाहनादिकम् ॥   
वर्जयेद्गृहसामीप्ये उष्णीषं पादुके अपि ॥ १२० ॥   
क्रियासारे ॥   
उक्तलक्षणसम्पन्नो यस्मिन्देशे गुरुः स्थितः ॥   
तत्र शिष्यः स्वयं गत्वा प्रणमेद्दण्डवद्गुरुम् ॥ १२१ ॥   
फलं प्रसूनं ताम्बूलमन्यत्किमपि वस्तु च ॥   
एष्वेकं गुरवे दत्वा नमस्कुर्यात्ततो गुरुम् ॥ १२२ ॥   
उपचारेषु सर्वेषु द्वावेवात्यन्तशोभनौ ॥   
  
पृ० ५७) प्रियवाक् च प्रणामश्च तौ विनान्ये वृथा श्रमः ॥ १२३ ॥   
पदे पदान्तरं न्यस्य करौ चलनवर्जितौ ॥   
स्तुतिर्वाचा हृदि ध्यानं चतुरङ्गं प्रदक्षिणम् ॥ १२४ ॥   
नापृच्छन्नामुखो ब्रूयाद्गुरोरग्रे कदाचन ॥   
स्वामिभट्टारकाचार्यदेवश्रीगुरुनामभिः ॥ १२५ ॥   
अङ्गुलीपर्वस्फोटं च पादप्रक्षालनं तथा ॥   
तद्वाक्यप्रतिकूलं च न कुर्याद्गुरुसन्निधौ ॥ १२६ ॥   
अपहास्यमवष्टम्भं लीलयाङ्घ्रिप्रसारणम् ॥   
विनोदोज्ज्वलवेषं च पर्यकं दन्तधावनम् ॥ १२७ ॥   
परिहासविहीनस्य पुंसो जन्म निरर्थकम् ॥   
गुरुणापि समं हास्यं कर्तव्यं कुटिलं विना ॥ १२८ ॥   
एकासनेऽपि विषये गुरुणा सह मोदते ॥   
प्रायश्चित्तं न तस्यास्ति पापं गुरुतरं हि तत् ॥ १२९ ॥   
प्रदक्षिणं नमस्कारं कुर्यात्पादाब्जसेवनम् ॥   
पयसाज्येन दध्ना वा शुद्धेनाङ्घ्रिप्रलेपनम् ॥ १३० ॥   
शम्भुप्रभायाम् ॥   
  
पृ० ५८) प्रशान्तं गुरुमभ्येत्य शिवज्ञानामृताम्बुधिम् ॥   
भजेत सततं यस्तु स शिष्य इति कथ्यते ॥ १३१ ॥   
क्रियासारे ॥   
ततः श्लक्ष्णैर्मुद्गचूर्णैः कोष्णेन सलिलेन च ॥   
सम्प्रक्षाल्याथ वस्त्रेण तथार्द्रत्वप्रमार्जनम् ॥ १३२ ॥   
शय्यासंस्तरणं सम्यक्केशसम्मार्जनं नखैः ॥   
तैलाभ्यङ्गक्रियाचारस्नानकर्म यथासुखम् ॥ १३३ ॥   
शौचार्थं मृज्जलादीनि दन्तकाष्ठप्रदेशनम् ॥   
पूजास्थानानुलेपं च गोमयेन सवारिणा ॥ १३४ ॥   
शुभकार्येषु सर्वेषु विवादादिषु भक्तितः ॥   
गुरुमभ्यर्चयेच्छिष्यो वस्त्रहेमाङ्गुलीयकैः ॥ १३६ ॥   
विशीर्णं स्फुटितं दग्धं प्राक्तनं स्वधृतं पुरा ॥   
दष्टमाख्वादिभिर्वस्त्रं न दद्याद्गुरवे बुधः ॥ १३६ ॥   
समीपे वापि दूरे वा स्वशरीरं निवेदनम् ॥   
गत्यागत्यादिकायासे स्वभार्यानन्दनैस्तथा ॥ १३७ ॥   
क्रियासारे ॥   
स्वाचार्यचरणद्वन्द्वप्रक्षालितजलं सदा ॥   
यः पिबेद्धारयेद्भक्त्या सर्वपापैः प्रमुच्यते ॥ १३८ ॥   
  
पृ० ५९) स्कान्दे ॥   
गुरुपादोदकस्नानं गुरूच्छिष्टं तु सेवयेत् ॥   
गुरुमूर्तिं सदा ध्यायेत् गुरुनाम सदा जपेत् ॥ १३९ ॥   
बोधायनोपनिषदि ॥   
गुरूच्छिष्टप्रसादप्रक्षालिततीर्थग्रहणमुखेन दीक्षान्यायमाहुः ॥   
१४० ॥   
पादोदकं पाशहरं निर्माल्यं चैहिकप्रदम् ॥   
गुरुभुक्तं सदाकालमामुष्मिकफलप्रदम् ॥ १४१ ॥   
स्कान्दे ॥   
गुरुपादोदकं नित्यं सेवेत गुरुपूजकः ॥   
गुरूच्छिष्टपुरोडाशं भुञ्जीयाद्भक्तिनम्रधीः ॥ १४२ ॥   
क्रियासारे ॥   
ईश्वर उवाच ॥   
यो भक्त्या स्वगुरोर्भक्तः शिष्यः पात्रेऽन्नमुझ्झितम् ॥   
भुङ्क्ते स सर्वदुरितैर्मुच्यते नात्र संशयः ॥ १४३ ॥   
प्रदत्तं यत्स्वगुरुणा ताम्बूलं परिचर्वितम् ॥   
शिष्यस्तद्भक्षयेद्भक्त्या शुद्धान्तःकरणो भवेत् ॥ १४४ ॥   
शिष्यस्तु शिक्षणीयत्वाद्गुरुर्गौरवकारणात् ॥   
तस्मात्सर्वप्रयत्नेन गुरोर्गौरवमाचरेत् ॥ १४५ ॥   
गुरोः प्रीतिकरः शिष्यो यस्स प्रीतिकरो मम ॥   
  
पृ० ६०) तस्याप्रीतिकरः शिष्यो ममाप्रीतिकरो भृशम् ॥ १४६ ॥   
तस्मात्सर्वप्रयत्नेन गुरोः प्रीतिकरो भवेत् ॥   
गुरुभक्तिविहीनस्य मयि भक्तिर्वृथा भवेत् ॥ १४७ ॥   
यजुर्वेदोपनिषदि ॥ वेदमनूच्यार्योऽन्तेवासिनमनुशास्ति सत्यं वद धर्मं   
चर स्वाध्यायान्माप्रमदः भूत्यै न प्रमदितव्यं मातृदेवो भव   
पितृदेवो भव आचार्यदेवो भव अतिथिदेवो भव यान्यनवद्यानि कर्माणि   
तानि सेवितव्यानि नो इतराणि यान्यस्माकं सुचरितानि तानि त्वयोपास्यानि नो   
इतराणि एष उपदेशः ॥ १४८ ॥   
कैवल्योपनिषदि ॥   
यावदुपाधिपर्यन्तं गुरुं शुश्रूषयेत् ॥ १४९ ॥   
परातश्रुतौ ॥   
तस्माच्छुश्रूषुः पुत्राणां हृद्यतमः नेदिष्ठो ब्राह्मणो भवति ॥ १५०   
॥   
सिद्धान्तशेखरे ॥   
गुरुशुश्रूषणं कार्यं गुरोर्वाक्यानुवर्तनम् ॥   
सदा गुरुपरो नित्यं गुरोराज्ञां न लङ्घयेत् ॥ १५१ ॥   
सूतसंहितायाम् ॥   
परमाद्वैतविज्ञाननिष्ठस्य परयोगिनः ॥   
शुश्रूषा शुद्धविद्यायाः साधनं न हि संशयः ॥ १५२ ॥   
  
पृ० ६१) ऐतरेयोपनिषदि ॥   
अथाधिविद्यमाचार्यः पूर्वरूपम् अन्तेवास्युत्तररूपं विद्यासन्धिः   
प्रवचनं सन्धानम् ॥ १५३ ॥   
ग्रन्थान्तरे ॥   
उपायैर्न शिवो भाति भान्ति ते तत्प्रसादतः ॥   
स एवाहं स्वप्रकाशो भाति विश्वप्रकाशकः ॥ १५४ ॥   
  
॥ श्रीगुरुबसवलिङ्गाय नमः ॥   
॥ चतुर्दशप्रकरणम् ॥   
एवं लिङ्गधारणसम्पन्नो भक्तः सर्वाङ्गेष्वालिङ्गितगुरुमाहात्म्यं   
यथेत्याकाङ्क्षायामनन्तरं गुरुमाहात्म्यस्थलमित्युच्यते ॥   
अथर्वणवेदे ॥ कदम्बगोलकाकारो विश्वस्यातिहितो वपुर्धत्ते   
जगद्धितार्थं वेदादिनिगमैः प्रणवादिमन्त्रैः क्रियादिकर्मणे   
आत्माऽयं बोधः स रुद्रः स चरः द्विभुजः द्व्यक्षः द्विपाद एकशिरा   
एको रुद्र आचार्यरूपः ॥ १ ॥   
वीरागमे ॥   
ललाटलोचनं चान्द्रीं कलामपि च दोर्द्वयम् ॥   
  
पृ० ६२) अन्तर्निधाय वर्तेऽहं गुरुरूपो महेश्वरि ॥ २ ॥   
लैङ्ग्ये ॥   
स्पर्शादप्यधिकं मन्ये गुरुपादसरोरुहम् ॥   
स्पर्शश्च कुरुते स्वर्णं गुरुरात्मसमं हि तत् ॥ ३ ॥   
श्रीरत्नाकरे ॥ परमेश्वर उवाच ॥   
गुरुमूर्तिः शिवः साक्षान्नान्यथा च सुरेश्वर ॥   
वसते पादयुग्मे तु त्रैलोक्यं सचराचरम् ॥ ४ ॥   
शिवरहस्ये ॥   
अङ्गुष्ठाग्रे चाष्टषष्ठितीर्थानि हि वसन्ति वै ॥   
नक्षत्रग्रहवृन्दानि गुल्फे तस्य वसन्ति वै ॥ ५ ॥   
सप्ताब्धयश्च पादाधस्तदूर्ध्वेऽष्टकुला नगाः ॥   
जङ्घयोर्वसते नित्यं षट्त्रिंशत्तत्वरूपकम् ॥ ६ ॥   
जङ्गमस्थावराधारनिर्मलस्थिरचेतसे ॥   
जगद्वन्दितपादाय तस्मै श्रीगुरवे नमः ॥ ७ ॥   
चैतन्यं शाश्वतं शान्तं व्योमातीतं निरञ्जनम् ॥   
नादबिन्दुकलातीतं तस्मै श्रीगुरवे नमः ॥ ८ ॥   
वाचातीतं मनोऽतीतं भावातीतं निरञ्जनम् ॥   
नादबिन्दुकलातीतं तस्मै श्रीगुरवे नमः ॥ ९ ॥   
निराकारं निरालम्बं निर्मलं निर्विकल्पकम् ॥   
निर्गुणं निश्चलं नित्यं परात्परपदं गुरुः ॥ १० ॥   
  
पृ० ६३) निःशब्दश्च निरालम्बो निश्शून्यश्च निराश्रयः ॥   
निर्देहो निर्मलो नित्यो गुरुदेवो नमोऽस्तु ते ॥ ११ ॥   
यो गुरुः स शिवः प्रोक्तो यः शिवः स गुरुः स्मृतः ॥   
भुक्तिमुक्तिप्रदात्रे च तस्मै श्रीगुरवे नमः ॥ १२ ॥   
गुरुदेवो महादेवो गुरुदेवः सदाशिवः ॥   
गुरुदैवात्परं नास्ति तस्मै श्रीगुरवे नमः ॥ १३ ॥   
परः शिवो गुरुर्भूत्वा शिष्यदीक्षादिकारणात् ॥   
विश्वातीतो महाचोद्यश्चोद्यरूपाय वै नमः ॥ १४ ॥   
ब्रह्मा विष्णुश्च रुद्रश्च ईश्वरश्च सदाशिवः ॥   
एते गर्भगता ज्ञेयास्तस्मै श्रीगुरवे नमः ॥ १५ ॥   
अखण्डमण्डलाकारं व्याप्तं येन चराचरम् ॥   
तत्पदं दर्शितं येन तस्मै श्रीगुरवे नमः ॥ १६ ॥   
ज्ञानशक्तिसमारूढस्तत्वमालाविभूषितः ॥   
अज्ञानान्धतमस्सूर्यस्तस्मै श्रीगुरवे नमः ॥ १७ ॥   
अन्तस्तिमिरनिर्भेदभानवे कामधेनवे ॥   
सदाऽन्तेवासिनां कल्पतरवे गुरवे नमः ॥ १८ ॥   
  
पृ० ६४) बहिस्तिमिरविच्छेत्ता भानुरेष प्रकीर्तितः ॥   
बहिरन्तस्तमश्छेत्ता विभुर्देशिकभास्करः ॥ १९ ॥   
अचिन्त्यविश्वसादाख्ये ॥   
अज्ञानतिमिरान्धस्य ज्ञानाञ्जनशलाकया ॥   
चक्षुरुन्मीलितं येन तस्मै श्रीगुरवे नमः ॥ २० ॥   
भवारण्यप्रविष्टस्य दृङ्मोहभ्रान्तचेतसः ॥   
येन मे दर्शितः पन्थास्तस्मै श्रीगुरवे नमः ॥ २१ ॥   
अनन्तजन्मसम्प्राप्तकर्मेधनविदाहिने ॥   
ज्ञानानलप्रभावेन तस्मै श्रीगुरवे नमः ॥ २२ ॥   
वृत्तम् ॥   
आनन्दमानन्दकरं प्रसन्नं ज्ञानस्वरूपं निजबोधयुक्तम् ॥   
योगीन्द्रवन्द्यं भवरोगवैद्यं श्रीसद्गुरुं नित्यमहं नमामि ॥ २३ ॥   
वासिष्ठपुराणे ॥   
अगाधसंशयाम्भोधिसमुत्तरणतारणम् ॥   
वन्दे विचित्रार्थपदं चित्रं तं गुरुस्वामिनम् ॥ २४ ॥   
नादबिन्दुकलातीतं वेदशास्त्रानुवर्तिनम् ॥   
आदिमध्यान्तरहितं नित्यानन्दात्मकं गुरुम् ॥ २५ ॥   
शिवः समस्तकल्याणो नाथो नाथविवर्जितः ॥   
नादबिन्दुकलातीतः शोभते सधनो गुरुः ॥ २६ ॥   
  
पृ० ६५) शिवरहस्ये ॥   
अहमेव गुरुर्भूत्वा चरामि वसुधातले ॥   
अत्रिनेत्रचतुर्बाहुरव्यक्तोमार्धविग्रहः ॥ २७ ॥   
निष्कलो हि महादेवो नित्यज्ञानमहोदधिः ॥   
सकलो गुरुरूपेण सर्वानुग्राहको भवेत् ॥ २८ ॥   
हस्तपादादिसाम्येन नेतरैः सदृशं वदेत् ॥   
आचार्यं ज्ञानदं शुद्धं शिवरूपतया स्थितम् ॥ २९ ॥   
शिवज्ञानं महाघोरसंसारार्णवतारकम् ॥   
दीयते येन स गुरुः कस्य वन्द्यो न जायते ॥ ३० ॥   
अप्रत्यक्षो महादेवः सर्वेषामात्ममायया ॥   
प्रत्यक्षो गुरुरूपेण वर्तते भक्तिसिद्धये ॥ ३१ ॥   
गुरोः कटाक्षवेधेन शिवो भवति मानवः ॥   
रसवेधाद्यथा लोहो हेमतां प्रतिपद्यते ॥ ३२ ॥   
सूर्यस्योदयमात्रेण सूर्यकान्तः प्रकाशते ॥   
गुरोरालोकमात्रेण शिष्यो बोधेन भासते ॥ ३३ ॥   
चन्द्रावलोकने ॥ वृत्तम् ॥   
वेद्यवेदकभेदविरोधिने वाच्यवाचकविकारहारिणे ॥   
नेति नेति परमार्थरूपिणे स्वस्वभावगुरवे नमो नमः ॥ ३४ ॥   
  
पृ० ६६) परमाद्वैतविज्ञानपरमौषधदानतः ॥   
संसारोरगसंहारी देशिकः केन लभ्यते ॥ ३५ ॥   
ब्रह्माण्डबुद्बुदोद्भूतं मायासिन्धुं महत्तरम् ॥   
गुरोः कवलयत्याशु कटाक्षवडवानलः ॥ ३६ ॥   
यत्सूक्तिदर्पणाभोगे निर्मला दृश्यते सदा ॥   
मोक्षस्त्रीबिम्बरूपेण स गुरुर्भवतारकः ॥ ३७ ॥   
कैवल्यकल्पतरवो गुरवः करुणलयाः ॥   
दुर्लभा हि जगत्यस्मिन् शिवाद्वैतपरायणाः ॥ ३८ ॥   
हररूपं समादाय पूजां गृह्णाति सर्वदा ॥   
गुरुरूपं समादाय भवपाशं निकृन्तति ॥ ३९ ॥   
वीरागमे ॥   
गुरोरालोकमात्रेण स्पर्शात्सम्भाषणादपि ॥   
सद्यस्सञ्जायते ह्यस्य पशोः पाशपरिक्षयः ॥ ४० ॥   
पशुनाथः शिवस्तस्मात्पशूनां पतिरित्यभूत् ॥   
पशुपाशविनिर्मुक्त्यै गुरोराज्ञां निरीक्षयेत् ॥ ४१ ॥   
शिवरहस्ये ॥ वृत्तम् ॥   
शिवताभरिते भुवनत्रितये शिवतां जनतां न तथापि गता ॥   
  
पृ० ६७) गुरुदर्शनतः शिवतामगमद्गुरुतः शिवतो गुरुरेव गुरुः ॥ ४२ ॥   
न गुरोरधिकं न गुरोरधिकं न गुरोरधिकं विदितं विदितम् ॥   
शिवशासनतश्शिवशासनतश्शिवशासनतः शिवशासनतः ॥ ४३ ॥   
महिम्नस्तवे ॥   
महेशान्नापरो देवो महिम्नो नापरा स्तुतिः ॥   
अघोरान्नापरो मन्त्रो नास्ति तत्वं गुरोः परम् ॥ ४४ ॥   
शिष्याणां हृदयालेख्ये प्रद्योतयति यः स्वयम् ॥   
ज्ञानतूलिकया तेन गुरुणा कस्समो भवेत् ॥ ४५ ॥   
आधाराद्यम्बुजान्तस्थमाद्यन्तरहितं गुरुः ॥   
वाचश्च मनसश्चैव गुरोर्भावस्त्वगोचरः ॥ ४६ ॥   
मन्नाथस्त्रिजगन्नाथो मद्गुरुस्त्रिजगद्गुरुः ॥   
ममात्मा सर्वभूतात्मा तस्मै श्रीगुरवे नमः ॥ ४७ ॥   
ध्यानमूलं गुरोर्मूर्तिः पूजामूलं गुरोः पदम् ॥   
मन्त्रमूलं गुरोर्वाक्यं मुक्तिमूलं गुरोः कृपा ॥ ४८ ॥   
अगमार्थानुसन्धानाद्रागद्वेषविभञ्जनात् ॥   
ध्यानज्ञानद्वयान्नित्यमाराध्य इति कथ्यते ॥ ४९ ॥   
आचिनोति च शास्त्रार्थमाचारं स्थापयत्यपि ॥   
स्वयमाचरते यस्तु आचर्यो हि स कथ्यते ॥ ५० ॥   
वातुले ॥ वृत्तम् ॥   
स्वज्ञानशक्तिविभवोत्थितकर्तृतत्वं   
सर्वोपदेशविधितन्त्रकृतप्रतिष्ठम् ॥   
  
पृ० ६८) तेजोनिधिं परमपारसुखाम्बुराशिं बुद्धेः पदं विनिहितं   
गुरुलिङ्गमाहुः ॥ ५१ ॥   
योगमुक्तामणौ ॥   
नास्ति माता पिता नास्ति नास्ति भ्राता सती सुतः ॥   
नास्ति बन्धुः सखा चैव परमात्मा गुरोः परः ॥ ५२ ॥   
गुरुः पिता गुरुर्माता गुरुर्बान्धव एव च ॥   
गुरुदैवात्परं नास्ति तस्मै श्रीगुरवे नमः ॥ ५३ ॥   
सिद्धान्तशेखरे ॥   
गुरुः शिवो गुरुर्मन्त्रो गुरुर्माता गुरुः पिता ॥   
गुरुर्भ्राता गुरुर्बन्धुर्गुरुर्मित्रं गुरुर्धनम् ॥ ५४ ॥   
गुरुर्लोको गुरुर्मुक्तिर्गुरुर्भोगो गुरुः सुखम् ॥   
गुरुर्वेदो गुरुः शास्त्रं गुरुर्योगो गुरुः फलम् ॥ ५५ ॥   
गुरुर्दानं गुरुर्धर्मो गुरुर्दैवं गुरुर्मतिः ॥   
गुरुर्नेत्रं गुरुर्वक्त्रं गुरुर्वाणी गुरुर्मनः ॥   
गुरुः सर्वं गुरुः सत्वं गुरुरेव परः शिवः ॥ ५६ ॥   
न मुक्तिर्न च धर्मश्च न पुण्यं न च पापकम् ॥   
न कर्म जन्म नेच्छा वै गुरोः पादनिरीक्षणात् ॥ ५७ ॥   
योगषट्साहस्त्रिकायां गुकारश्च गुणातीतो रुकारो रूपवर्जितः ॥   
  
पृ० ६९) गुणातीतमरूपं च यत्तत्वं स गुरुः स्मृतः ॥ ५८ ॥   
गुकारस्तैलवर्तिश्च रुकारो ज्वलनस्तथा ॥   
द्वयोर्योगप्रभावेन स्वयञ्ज्योतिर्गुरुः स्मृतः ॥ ५९ ॥   
गुकारस्तव रूपं च रुकारा मम रूपकम् ॥   
उभयोस्सङ्गसौख्यं च गुरुवर्णं जपेत्सुधीः ॥ ६० ॥   
तदहं सम्प्रवक्ष्यामि गोप्याद्गोप्यतरं परम् ॥   
सारात्सारतरं प्रोक्तं पदं प्रश्नाक्षरद्वयम् ॥ ६१ ॥   
ज्योतिर्मयमनिर्देश्यं योगिनामात्मनि स्थितम् ॥   
कथं विज्ञायते लोके महागुरुदयां विना ॥ ६२ ॥   
  
॥ षोडशप्रकरणम् ॥   
एवं मनसि स्थिरीकृतलिङ्गमाहात्म्यवतः भक्तस्य   
ज्ञानान्तरावस्थितजङ्गममाहात्म्यं यथेत्याकाङ्क्षायामनन्तरं   
जङ्गममाहात्म्यस्थलमित्युच्यते ॥   
ऋग्वेदादरणे ॥ ईश्वरोऽतिथिरेव चरितस्तदिहाह स्म ॥ १ ॥   
वीरागमे ॥   
सर्वलोकोपकाराय यो देवः परमेश्वरः ॥   
  
पृ० ७०) चरत्यतिथिरूपेण नमस्ते जङ्गमात्मने ॥ २ ॥   
यजुर्वेदे ॥ देवानां देवोऽतिथिः ॥ ३ ॥   
पावनागमे ॥   
ब्रह्मविष्णुसुरेन्द्राद्यैर्वन्द्यमानपदद्वयम् ॥   
वेदागमार्थनिरतमुत्तमं जङ्गमस्थलम् ॥ ४ ॥   
नवनाथप्रबोधायाम् ॥   
ब्रह्मा विष्णुश्च रुद्रश्च ईश्वरश्च सदाशिवः ॥   
सर्वदेवमयः श्रीमानुत्तमं जङ्गमस्थलम् ॥ ५ ॥   
स्कान्दे ॥   
सर्वानुग्रहणार्थाय जगतां हितकारणात् ॥   
तज्जङ्गममिदं पुत्र जायते मोक्षकारणम् ॥ ६ ॥   
अन्तर्धाय ललाटाक्षि शशाङ्कं च पिधाय च ॥   
अवामभागललनो जङ्गमः परमेश्वरः ॥   
श्रुतिः ॥ एवं सर्वदेवतात्मकं जङ्गमलिङ्गं भक्तानुग्रहार्थं   
पञ्चेन्द्रियेषु पञ्चवक्त्राणि भुजद्वये दशभुजान् सर्वपादान् चरणद्वये   
विधाय दिव्यमङ्गलविग्रहान् दधातीति भगवत्यथर्वणशिखा   
प्रतिपादयति ॥ ८ ॥   
वीरागमे ॥   
नित्यानन्दपदं ज्ञानं चैतन्यं ज्योतिरूपकम् ॥   
शान्तज्ञानमनन्तं स्याच्चरमित्युन्नमस्कृतम् ॥ ९ ॥   
  
पृ० ७१) पैङ्गलशाखायाम् ॥   
एतज्जङ्गमः शान्तमजरमभयममृतं परं ज्योतिः ॥ १० ॥   
वीरागमे ॥   
निरामयं निराभासं निष्प्रपञ्चं निरञ्जनम् ॥   
सर्वस्वभावसम्पन्नमुत्तमं जङ्गमस्थलम् ॥ ११ ॥   
निरञ्जनं निराभासं निर्विकारं निराश्रयम् ॥   
निर्गुणं ज्ञानरूपं च उत्तमं जङ्गमस्थलम् ॥ १२ ॥   
निराकारं निरालम्बं निर्विकल्पं निरञ्जनम् ॥   
निष्पदं निष्प्रकारं च ज्ञानवज्जङ्गमस्थलम् ॥ १३ ॥   
द्वैतातीतं महाद्वैती ध्यानमौनपदद्वयम् ॥   
वेदागमार्थनिरतमुत्तमं जङ्गमस्थलम् ॥ १४ ॥   
वेदातीतो महाद्वैती मार्गातीतोऽतिमार्गिकः ॥   
शास्त्रातीतो महाशास्त्री तत्स्याज्जङ्गमलक्षणम् ॥ १५ ॥   
वेदातीतं मनोऽतीतमागमातीतमार्गिकम् ॥   
शास्त्रातीतं महाशास्त्री तत्स्याज्जङ्गमलक्षणम् ॥ १६ ॥   
क्षरं न चाक्षरं चैव द्वयोर्नाम प्रवर्तकम् ॥   
यदुन्मुखपरिज्ञानं दुर्लभं जङ्गमस्थलम् ॥ १७ ॥   
अमृतबिन्दूपनिषदि ॥   
विश्वातीतो विश्वमयो विश्वात्मा विश्वसम्भवः ॥   
  
पृ० ७२) विश्वचक्षुश्च तत्सर्वं वीरमाहेश्वरः पुमान् ॥ १८ ॥   
आर्यभट्टारके ॥   
परं ज्योतिः परं लिङ्गं परमीशं परात्परम् ॥   
परं व्योममयं रूपमेतज्जङ्गमलक्षणम् ॥ १९ ॥   
निस्सङ्गत्वं निराभारं निस्सीमं निरुपाधिकम् ॥   
निर्देहं निर्मलं नित्यं तत्स्याज्जङ्गमलक्षणम् ॥ २० ॥   
रूपारूपसमाख्यातं कामनिष्काममेव च ॥   
मायानिर्मायमेवोक्तमेतज्जङ्गमलक्षणम् ॥ २१ ॥   
निराकारं सदाकारं निर्विकारं सुखावहम् ॥   
साक्षान्मुक्तिपदं भावमुत्तमं जङ्गमस्थलम् ॥ २२ ॥   
माता नास्ति पिता नास्ति नास्ति नामकुलेऽपि च ॥   
अयोनि शम्भुरूपं च उत्तमं जङ्गमस्थलम् ॥ २३ ॥   
परमरहस्ये ॥   
शृणु देवि महातन्त्रे दीक्षितो जङ्गमश्च यः ॥   
तस्य देहे समस्तं च भुवनं च प्रकाशते ॥ २४ ॥   
तस्मिन् सुरासुरास्सर्वे जङ्गमस्थावरात्मकाः ॥   
यत्रैव जङ्गमाः सन्ति तत्रैव निखिलामराः ॥ २५ ॥   
सप्तकोटिमहामन्त्रा उपमन्त्रास्त्वनेकशः ॥   
आम्नायादीनि तन्त्राणि सिद्धान्ता बहवश्च ये ॥ २६ ॥   
भूतानि भुवनान्येव परिवेष्टन्ति सन्ततम् ॥   
  
पृ० ७३) तस्मात्सदा शिवाकाराः साक्षाद्वै प्राणलिङ्गिनः ॥   
प्राणलिङ्गिपरं नास्ति न भूतो न भविष्यति ॥ २७ ॥   
किं च ॥ सामवेदे ॥   
यस्यान्तस्थानि भूतानि यस्मात्सर्वं प्रवर्तते ॥   
यमाहुस्तत्परं तत्वं स देवः स्यान्महेश्वरः ॥ २८ ॥   
ग्रन्थान्तरे ॥   
पञ्चवक्त्रसमारूढं जायते भौतिकं तथा ॥   
तस्मात्तदुद्भवेल्लिङ्गं चिद्रूपं जङ्गमस्थलम् ॥ २९ ॥   
वीरागमे ॥   
नादनिश्चलितं लिङ्गं बिन्दुनिश्चलजङ्गमम् ॥   
नादबिन्दुसमायुक्तं श्रेष्ठं तल्लिङ्गजङ्गमम् ॥ ३० ॥   
तत्रैव ॥   
लिङ्गं च जङ्गमश्चैव तदाधिक्यं वदामि ते ॥   
जङ्गमं ज्ञानरूपं तु क्रियारूपं तु लिङ्गकम् ॥ ३१ ॥   
परात्परतरं साक्षात्परब्रह्मस्वरूपकम् ॥   
चैतन्यं शङ्करं ज्योतिरक्षरं जङ्गमं स्मृतम् ॥ ३२ ॥   
नारायणोपनिषदि ॥   
परात्परं यन्महतो महान्तं परात्परं परादव्यक्तात्परं   
यज्जङ्गमलिङ्गम् ॥ ३३ ॥   
पारमेश्वरागमे ॥   
इष्टोत्पत्तिर्गुरोश्चैव गुरूत्पत्तिस्तु जङ्गमात् ॥   
जङ्गमोत्पत्तिशून्यत्वात्तच्छून्यं चरलिङ्गकम् ॥ ३४ ॥   
स्वायम्भुवागमे ॥   
निःशब्दं स्थावरं चैव मन्त्रशब्दोपदेशयोः ॥   
लोकपूज्यतरं श्रेष्ठं देवि जङ्गमलिङ्गकम् ॥ ३५ ॥   
उत्तरवातुले ॥   
दीक्षामूर्तिर्गुरुर्देवो पूजामूर्तिस्सदाशिवः ॥   
  
पृ० ७४) दीक्षापूजातिशिक्षा च सर्वकर्ता च जङ्गमः ॥ ३६ ॥   
मतङ्गपारमेश्वरे ॥   
आदिमूर्तिश्च तल्लिङ्गं मूर्त्यनादिस्तु जङ्गमम् ॥   
मायाकुण्डलिसम्भूतं न च मूर्तिर्महेश्वरि ॥ ३७ ॥   
वीरागमे ॥   
आदिलिङ्गं यथा नाम त्वनादिश्शरणस्तथा ॥   
द्विविधं भेदनामानि अभेद्यं जङ्गमं भवेत् ॥ ३८ ॥   
मतङ्गपारमेश्वरे ॥   
गगनं तु निराकारं साकारं लिङ्गरूपकम् ॥   
लिङ्गं रूपधरं देवि जङ्गमं रूपवर्जितम् ॥ ३९ ॥   
ललितागमे ॥   
अणिमादिगुणं लिङ्गं गुणातीतं च जङ्गमम् ॥   
तत्वरूपमयं लिङ्गं तत्वातीतं च जङ्गमम् ॥ ४० ॥   
सर्वागमोत्तरे ॥   
सप्तकोटिमहामन्त्रं लिङ्गरूपं महेश्वरि ॥   
अक्षरं मन्त्ररूपं च मन्त्रातीतं च जङ्गमम् ॥ ४१ ॥   
परमरहस्ये ॥   
मद्रूपं जङ्गमं देवि मम प्राणं समाधिकम् ॥   
मद्गुरुश्च मदङ्गं च मन्नाथं चरलिङ्गकम् ॥ ४२ ॥   
स्मृत्वा स्मृत्वा सदा देवि जङ्गमं हृदयस्थितम् ॥   
सत्यं सत्यं मया ख्यातं चरलिङ्गं समाधिकम् ॥ ४३ ॥   
उत्तरवातुले ॥   
नमस्ते चरलिङ्गाय तत्पुरुषाय वायवे ॥   
  
पृ० ७५) क्षाराभ्युक्तप्रकाशाय वकारमनुमूर्तये ॥ ४४ ॥   
वीरागमे ॥   
जङ्गमस्तु महादेवि महतश्चाप्यगोचरः ॥   
जङ्गमस्तु महाश्रेष्ठो जङ्गमस्तु प्रशस्यते ॥ ४५ ॥   
परमरहस्ये ॥   
निर्मलं निष्कलं शान्तं निर्भेद्यं निरुपाधिकम् ॥   
अद्वैतपरमानन्दं ज्ञेयं जङ्गमलक्षणम् ॥ ४६ ॥   
शङ्करसंहितायाम् ॥ वृत्तम् ॥   
पुराणवेदान्तशिवागमेषु विचार्यमाणं च तथान्तहीनम् ॥   
सदाशिवाख्यं विमलं चिदंशं परात्परं जङ्गमलिङ्गरूपम् ॥ ४७ ॥   
अथर्वणे ॥ रुद्रः सर्वेषां यो जङ्गमानां वितरतचक्षुस्तनुकुले   
तेजःस्वाहा यस्सर्वेषामधिपतिः परमपुराणि परितो लोकानां   
जितेर्जितिर्विभुर्विभूनां भवोद्भवाय स्वाहा यः सुसूक्ष्मः   
सर्वेषामन्तरात्मा स्तुतस्तेषामधिपतिर्जङ्गमो जङ्गमानां बभूव   
भवति स्वाहा यो ब्रह्मशब्दप्रणवाध्रुवशब्दशब्द अन्तरात्मा   
  
पृ० ७६) सर्वेषामधिपतिर्यो जङ्गमे स्वाहा यो बभूव ॥ ४८ ॥   
शिवसङ्कल्पोपनिषदि ॥ परात्परतरं ब्रह्म ॥ ४९ ॥   
परमरहस्ये ॥   
वेदमन्त्रक्रियायुक्तं सर्वमन्त्रमनूद्भवम् ॥   
मद्रूपं जङ्गमं देवि सर्वक्रियाप्रतिष्ठितम् ॥ ५० ॥   
वीरागमे ॥   
सर्वभावविनिर्मुक्तं सर्वसङ्कल्पनातिगम् ॥   
सर्वशून्यं परानन्दं चिद्रूपं जङ्गमं स्मृतम् ॥ ५१ ॥   
अजितागमे ॥   
सर्वतत्वाद्यसम्भिन्नं देहाद्भिन्नं तथैव च ॥   
अहमंशाद्यसम्भिन्नं चैतन्यं सर्वतोमुखम् ॥ ५२ ॥   
अस्मिन्नर्थे वीरागमे ॥   
अणूनामप्यणुतरं महतां च महत्तरम् ॥   
मध्यस्थं सर्वदेहेषु उत्तमं जङ्गमस्थलम् ॥ ५३ ॥   
गोरक्षसंहितायाम् ॥   
शिष्याणां च गुरुर्माता गुरोर्माता तु जङ्गमः ॥   
जङ्गमस्य न माताऽस्ति ह्यादिनाथस्तु जङ्गमः ॥ ५४ ॥   
शिष्योत्पत्तिर्गुरोश्चैव गुरूत्पत्तिस्तु जङ्गमात् ॥   
जङ्गमोत्पत्तिशून्यत्वात्तच्छून्यो जङ्गमो भवेत् ॥ ५५ ॥   
स्कन्दपुराणे ॥   
अहम्ममत्वशून्यत्वान्निजबोधैक्यरूपधृत् ॥   
स्वयमेव स्वयं भूत्वा चरतीति चरः स्मृतः ॥ ५६ ॥   
वीरागमे ॥ शिव एव समुत्पन्नः शिव एव विभूषितः ॥   
  
पृ० ७७) शिव एव जगत्कर्ता जङ्गमाख्यः प्रशस्यते ॥ ५७ ॥   
जङ्गमं त्र्यक्षरं विन्द्याद्भुवनानि चतुर्दश ॥   
स्वर्गो मर्त्यश्च पातालं जङ्गमाख्यं प्रशस्यते ॥ ५८ ॥   
सद्रूपश्च जकारश्च चिद्रूपश्च गकारकः ॥   
आनन्दः स्यान्मकारश्च सच्चिदानन्दजङ्गमम् ॥ ५९ ॥   
सूतसंहितायाम् ॥   
जकारो गुरुरूपं च गकारो लिङ्गमुच्यते ॥   
मकारो जङ्गमो ज्ञेयस्त्रिमूर्त्यात्मकजङ्गमः ॥ ६० ॥   
वीरागमे ॥   
जकारो गुरुरूपं च गकारो लिङ्गरूपकम् ॥   
मकारो जङ्गमश्चैव सर्वकर्ता च जङ्गमः ॥ ६१ ॥   
जकारः कथ्यते चन्द्रो मकारः सूर्य उच्यते ॥   
एतयोर्गमनं मध्ये यस्य सोऽपि च जङ्गमः ॥ ६२ ॥   
वीरागमे ॥   
जगन्मध्ये स्थितं यस्य जगद्भिर्वन्द्यते सदा ॥   
जरामरणनिर्मुक्तं जकाराय नमो नमः ॥ ६३ ॥   
गकारो भावपूर्णश्च गजाननपिता स्वयम् ॥   
गगनं व्यापकश्चैव गकाराय नमो नमः ॥ ६४ ॥   
महामहो महातेजा महीतलविचारकः ॥   
महामूर्तिर्महाध्येयो मकाराय नमोऽस्तु ते ॥ ६५ ॥   
वायवीयसंहितायाम् ॥   
  
पृ० ७८) महानादो महाबिन्दुर्महदाकाशरूपकः ॥   
महायोगमयं रूपं परमात्मेति जङ्गमः ॥ ६६ ॥   
वीरागमे ॥   
जकारोऽभेद्यरूपं च गकारश्चाप्यगोचरम ॥   
मकारो मनसा ग्राह्यमभेद्यं जङ्गमस्थलम् ॥ ६७ ॥   
जकारं चैव नादश्च गकारं बिन्दुरूपकम् ॥   
मकारं च कलातीतं सर्वकर्तृ च जङ्गमम् ॥ ६८ ॥   
जकारं जननं दूरं गकारं गमिवर्जितम् ॥   
मकारं मरणं नास्ति जङ्गमस्थलमुच्यते ॥ ६९ ॥   
जकरो हंसवाहः स्याद्गकारो गरुडध्वजः ॥   
मकारो रुद्ररूपश्च त्रिमूर्त्यात्मकजङ्गमः ॥ ७० ॥   
वीरागमे ॥   
जकाराज्जनिता पृथ्वी गकाराद्व्यामसम्भवः ॥   
मकारान्मर्त्यलोकश्च जङ्गमो जगदीश्वरः ॥ ७१ ॥   
अणिमाद्यष्टसिद्धीनां निधीनां च नवाकरम् ॥   
सर्वसिद्धिस्रष्टृपदं सत् स्याज्जङ्गमलक्षणम् ॥ ७२ ॥   
वीरागमे ॥   
आनभिर्ब्रह्मणो रूपमाकण्ठाद्वैष्णवं वपुः ॥   
आललाटान्महादेवस्त्रिरूपं जङ्गमस्थलम् ॥ ७३ ॥   
कूर्मपुराणे ॥   
भूसुरो ब्राह्मणः प्रोक्तो भूरुद्रो जङ्गमस्तथा ॥   
सुररुद्रद्वयोर्मध्ये रुद्र एव विशिष्यते ॥ ७४ ॥   
मूलमूर्तिर्महादेवो वेदवेद्यः सदाशिवः ॥   
  
पृ० ७९) आदिकर्ता जगन्नाथो वर्णानां जङ्गमो गुरुः ॥ ७५ ॥   
प्रभाते जङ्गमे दृष्टे कोटिलिङ्गस्य दर्शनम् ॥   
ललाटान्नमते यस्तु सर्वपापैः प्रमुच्यते ॥ ७६ ॥   
वीरागमे ॥   
प्रभाते जङ्गमे दृष्टे सर्वलिङ्गस्य दर्शनम् ॥   
ललाटेन नमेद्यस्तु सर्वतीर्थफलं भवेत् ॥ ७७ ॥   
कोटिलिङ्गार्चने पुण्यं दृढभक्तस्य भक्तितः ॥   
तस्माच्छतगुणं पुण्यं जङ्गमानां च दर्शने ॥ ७८ ॥   
कोटिलिङ्गार्चने पुण्यं शिलारूपा हि देवताः ॥   
तस्मात्कोटिगुणं पुण्यं जङ्गमानां च दर्शने ॥ ७९ ॥   
स्कन्दपुराणे ॥   
व्रतिनश्चरलिङ्गस्य पूजनं श्रेष्ठमक्षयम् ॥   
दर्शनं चाधिकं वत्स मयोदितमिदं शृणु ॥ ८० ॥   
चरस्य पूजावेलायां मत्सेवां शिवभक्तिमान् ॥   
आचरेत्सर्ववस्तूनि समर्प्य तदनन्तरम् ॥ ८१ ॥   
वीरागमे ॥   
स्थावराराधनात्पुण्यं जङ्गमाराधनाधिकम् ॥   
साधारणं सहस्रेषु जङ्गमं तु विशेषकम् ॥ ८२ ॥   
ग्रन्थान्तरे ॥ नादबिन्दुकलातीतं वेदशास्त्रातिवर्तनम् ॥   
आदिमध्यान्तरहितं नित्यानन्दात्मकं निजम् ॥   
  
पृ० ८०) शुचिर्भूत्वा विधानेन चरलिङ्गं प्रपूजयेत् ॥ ८३ ॥   
लैङ्ग्ये ॥   
कोटितीर्थसदास्नानात्कोटिलिङ्गार्चनाज्जपात् ॥   
कोटिक्षेत्राटनात्पुण्यं विशेषं चरपूजने ॥ ८४ ॥   
वीरागमे ॥   
पञ्चत्वं प्रापिते देहे वस्त्रालङ्करणादिवत् ॥   
विना जङ्गमलिङ्गस्य प्रसादं च ममार्पयेत् ॥ ८५ ॥   
शिवरहस्ये ॥   
अनादिर्जङ्गमश्चैव सादिलिङ्गस्थलं भवेत् ॥   
अनादेस्तु विरुद्धो न इष्टोच्छिष्ठं तु किल्बिषम् ॥ ८६ ॥   
स्कान्दे ॥   
लिङ्गस्य चेतनं कृत्वा जङ्गमस्य प्रसादतः ॥   
चरोच्छिष्टं विना वत्स न च लिङ्गं न च क्रिया ॥ ८७ ॥   
लैङ्ग्ये ॥   
क्षीरकुम्भसहस्राणि घृतकुम्भशतानि च ॥   
विनार्पयेच्चरोच्छिष्टमिष्टलिङ्गेन हि प्रिये ॥ ८८ ॥   
वीरागमे ॥   
स्वर्णोदकसहस्त्रैश्च रत्नोदकशतैरपि ॥   
स्नापिते चरपादाम्बु विना लिङ्गे निरर्थकम् ॥ ८९ ॥   
तत्रैव ॥   
चरपादोदकस्नानं विशेषं मम कथ्यते ॥   
एतद्भक्तिविहीनस्य रोचते न च पूजनम् ॥ ९० ॥   
  
पृ० ८१) किञ्च ॥   
चरोच्छिष्टेन मां कोऽपि विनापि भजते यदि ॥   
नास्ति तस्य विनिर्मोक्षः संसारे जन्मकोटिभिः ॥ ९१ ॥   
शिवरहस्ये ॥   
चरलिङ्गस्य शेषं च भुङ्क्ते लिङ्गार्पणं विना ॥   
गुरुद्रोही शिवद्रोही परलोको न विद्यते ॥ ९२ ॥   
वीरागमे ॥   
प्रसादं शिवलिङ्गस्य न सन्देहात्समर्पयेत् ॥   
जारात्तु जन्म भवति विदुः प्राज्ञा नरोत्तमाः ॥ ९३ ॥   
भैरवागमे ॥   
चरोच्छिष्टं विना यो मां भजते श्रद्धयान्वितः ॥   
नास्ति तस्य विनिर्मोक्षः संसाराज्जन्मकोटिभिः ॥ ९४ ॥   
शिवरहस्ये ॥   
निवेदनेन विधिना विशेषाश्रयमीशितुः ॥   
निर्मलस्य विभोस्तस्यामयिकं कलुषान्वितम् ॥ ९५ ॥   
विनिवेद्यान्तकथनं वद कारुण्यसागर ॥   
प्रसादकलुषं वस्तु जङ्गमं लिङ्गमेव च ॥   
मन्त्रवारि विशुद्धं यच्छिवाय विनिवेदयेत् ॥ ९६ ॥   
सूतसंहितायाम् ॥   
इष्टलिङ्गप्रतिष्ठायां श्रीरुद्रं शतरुद्रियम् ॥   
अभिषेको न कर्तव्यः कर्तव्यं पादतीर्थतः ॥ ९७ ॥   
वीरागमे ॥   
जङ्गमानां च चरणपूजनं शिवपूजनम् ॥   
गन्धाक्षतप्रसूनादिधूपदीपनिवेदनैः ॥ ९८ ॥   
चरलिङ्गस्य पूजायां पादतीर्थं प्रपूजयेत् ॥   
  
पृ० ८२) गन्धाक्षतप्रसूनादिधूपदीपं निवेदयेत् ॥ ९९ ॥   
शिवलिङ्गाभिषेकार्थं साधयेत् पापशोधनम् ॥   
प्रसादान्नं भोजयेच्च वीरशैवस्य दीक्षया ॥ १०० ॥   
ब्रह्माण्डपुराणे ॥   
ममापि चरलिङ्गस्य प्रसादान्नं समर्पयेत् ॥   
तच्छेषं शिवभक्तश्च भुञ्जीयात्सविशेषतः ॥ १०१ ॥   
कालिकाखण्डे ॥   
जङ्गमे सर्ववस्तूनि समर्प्य सुविचारतः ॥   
तद्द्रव्यं च पदार्थोक्तं तत्पदार्थं च लिङ्गके ॥ १०२ ॥   
निवेदितप्रसादं च भोजयेत् सततं सुधीः ॥   
रसानां लम्पटं त्यक्त्वा शिवमार्गानुवर्तिनाम् ॥   
भक्तानां सुप्रसादं च शिवलिङ्गे निवेदयेत् ॥ १०३ ॥   
शिवधर्मोत्तरे ॥   
लिङ्गार्पितप्रसादं च न दद्याच्चरलिङ्गके ॥   
चरार्पितप्रसादं च दद्याच्च शिवलिङ्गके ॥ १०४ ॥   
समाघ्रातं परिस्पृष्टं यथा दृढमनिच्छया ॥   
मनोवाक्वायकर्मभ्यश्चरलिङ्गे समर्पयेत् ॥   
तत्प्रसादं पुनर्लिङ्गे दत्वोच्छिष्टं तु सेवयेत् ॥ १०५ ॥   
ग्रन्थान्तरे ॥   
मुक्त्वा पूजां तु लिङ्गस्य चरलिङ्गं तु सेवयेत् ॥   
तां पूजां चरलिङ्गस्य कृत्वा द्रव्यं निवेदयेत् ॥   
तत्प्रसादविमिश्रं तु श्रेष्ठं लिङ्गे निवेदयेत् ॥ १०६ ॥   
श्रोत्रादीन्द्रियसौख्यं च मुक्त्वा लिङ्गोपभोगिना ॥   
  
पृ० ८३) लिङ्गेऽपि तु समर्प्यं स्याच्चरलिङ्गप्रसादकम् ॥ १०७ ॥   
पारमेश्वरागमे ॥ वृत्तम् ॥   
तापत्रयाणां च मलत्रयाणां गुणत्रयाणां विहृतिप्रभावम् ॥   
प्रसादलेपं च पुनश्चरस्य लिङ्गे च दत्वा शरणः प्रभुङ्क्ते ॥ १०८ ॥   
विजयभैरवागमे ॥   
लिङ्गप्रसादं सकलं चरोच्छिष्टं तु निष्कलम् ॥   
चरशेषात्पदं नास्ति लिङ्गोच्छिष्टं फलप्रदम् ॥ १०९ ॥   
तन्निमित्ताद्भवाम्भोधिं तर्तुं तच्चरशेषकम् ॥   
स्वेष्टलिङ्गे तु तद्दत्वा पुनर्भोजनमाचरेत् ॥ ११० ॥   
किञ्च ॥   
तच्छेषं स्वेष्टलिङ्गस्य भोजयेत् सततं सुधीः ॥ १११ ॥   
स्थावरं जङ्गमं चेति द्विविधं लिङ्गमुच्यते ॥   
चराग्रे स्थापयेत्पश्चात् शुद्धान्नमिति कथ्यते ॥ ११२ ॥   
तदन्नं शिवलिङ्गे तु दत्वा निर्मलभावतः ॥   
प्रसाद इति निश्चित्य तत्प्रसादं तु सेवयेत् ॥ ११३ ॥   
चरलिङ्गे विचारेण समर्प्य तदनन्तरम् ॥   
स्वलिङ्गे च प्रसादान्नं दत्वा भोजनमाचरेत् ॥ ११४ ॥   
स्कान्दे ॥   
चर एव स्वलिङ्गं च शेषं लिङ्गे समर्पयेत् ॥   
चरेन्द्रियमुखद्वारे सदा सन्निहितः शिवः ॥ ११५ ॥   
  
पृ० ८४) ग्रन्थान्तरे ॥   
सिक्थे सिक्थे महादेवि कोटिलिङ्गार्चनं भवेत् ॥   
जङ्गमस्य प्रसादान्नं नैवेद्याय प्रकल्पयेत् ॥ ११६ ॥   
प्रदेशान्तरे ॥   
द्रव्यं क्रियास्वरूपं च प्रसादं निर्मलं तथा ॥   
पदार्थो जन्महेतुः स्यात्प्रसादो भवनाशनः ॥   
तस्माज्जङ्गमलिङ्गस्य प्रसादं च ममार्पणम् ॥ ११७ ॥   
ग्रन्थान्तरे ॥   
निखिलानि पदार्थानि समर्प्य तदनन्तरम ॥   
ममापि तत्प्रसादं च दत्वोच्छिष्टं तु भोजयेत् ॥ ११८ ॥   
वीरागमे ॥   
द्रव्यस्वरूपं विज्ञाय चरलिङ्गे समर्पयेत् ॥   
तत्प्रसादं स्वेष्टलिङ्गे दत्वा तच्छेषमुत्तमम ॥   
भोजयेत् सततं भक्त्या स एव शिव उच्यते ॥ ११९ ॥   
ब्रह्माण्डपुराणे ॥   
चरमेव प्रशंसन्ति तच्छेषान्नस्य भोजनात् ॥   
सायुज्यपदवी देवि मम वाक्यं न संशयः ॥ १२० ॥   
अस्मिन्नर्थे कालिकाखण्डे ॥   
तम्माल्लिङ्गार्चनं कार्यं शुद्धवस्त्विति भावतः ॥ १२१ ॥   
चराचरविभेदन मद्रूपं द्विविधं स्मृतम् ॥   
चरेण शुद्धं द्रव्यं चेदचरे चार्पितं मम ॥ १२२ ॥   
योऽयं चर इति ख्यातो मम देहात्मतां गतः ॥   
शब्दादिविषयास्तेन स्पृष्टाः शुद्धिं प्रयान्ति हि ॥ १२३ ॥   
  
पृ० ८५) तैत्तरीयोपनिषदि ॥ चरणं पवित्रं विततं पुराणं येन   
पृत?स्तरति दुष्कृतानि तेन पवित्रेण शुद्धेन पृता अतिपाप्मानमरातिं   
तरेम ॥ १२४ ॥   
पारातश्रुतौ ॥ लोकस्य द्वारमर्चिमत्पवित्रं ज्योतिष्मत् भ्राजमानं   
महस्वदमृतस्य धारा बहुधा दोहमानं चरणं नो लोके सृयितां   
दधातु ॥ १२५ ॥   
अथर्वणे ॥ तं त्वोदनस्य पृच्छामि ॥ १२६ ॥   
वाचिकत्वाच्छुद्धो लिङ्गार्पणचेता मुखेन जङ्गमानां च शुद्धं द्रव्यं   
भवति ॥ १२७ ॥   
जाबालोपनिषदि ॥ चरं मेयमानं दृशे तच्छेषं येन भुज्यते   
परब्रह्मणस्तच्छेषं मम तृप्तिर्न संशयः ॥ १२८ ॥   
अथर्वणशिखायाम् ॥ भ्रुवोर्मध्ये मम रूपं सहस्राब्जे लिङ्गं स्थितं   
पश्चिमे शिखायां जङ्गमः शून्यो विश्वानुग्राहको जङ्गमः जङ्गमस्य   
पादाम्बुना शिवलिङ्गस्य स्नपनं तत्प्रसादं च भोजयेत् ॥ १२९ ॥   
अथर्वणे ॥ ॐ जङ्गमस्य सिक्तपादाम्भो लिङ्गस्य तनुमीरयेत् तत्प्रसादो   
भोग्यपदं पादाम्बुजसलिलं   
  
पृ० ८६) आसेवितं भुञ्जीयादन्यं नोपासीत शिवलिङ्गकारिं पायात् ॥ १३०   
॥   
यजुर्वेदे ॥ ॐ नमः परमात्मने ब्राह्मे मुहूर्ते उत्थाय शरीरं   
परिमार्जयेत् गुरुवन्दनं कृत्वास्य मठे आगत्य जङ्गमपादयोर्नमः   
जङ्गमं स्वगृहं प्रवेश्य तत्रादौ प्रोक्षयित्वास्य परमेश्वरस्य आशा   
नास्ति परमेश्वरो भगवान् स्यात् स्थावरं जङ्गमं चैव त्रैलोक्यं   
जङ्गममध्यात् जङ्गम ईश्वररूपः जङ्गमपादोदकं सकलतीर्थानां   
श्रेष्ठं यदा लिङ्गस्य समर्पितं तत्तीर्थं पाषाणं लिङ्गं भवेत्   
तस्य सेवितभक्तास्ते भक्ताः परमेश्वररूपाः ये जङ्गमरूपिणः   
प्रणवस्वरूपाः यथा तद्रूपः परमेश्वर एकमूर्तिस्त्रयो भागाः   
स्युर्गुरुः स्याद्भवेल्लिङ्गरूपं च तयोर्जङ्गमाधिकं भवेत्   
त्रिविधमेकभेदं च एकभेदं त्रिभागं च त्रिविधस्वरूपमेकं भवेत्   
वेदा वदन्ति सर्वे मुनयो भाषितं सत्यं सत्यं   
पुराणागमोपपुराणप्रसिद्धं स्मरेत् सर्वदेवानां ब्रह्मविष्णुरुद्राणां   
च त्रिमूर्तीनां चैतन्यं जङ्गमं चैव जङ्गममुखेन   
परमेश्वरस्तृप्तः रुद्रस्तस्य प्राणायामत्रयं कृत्वा समाम्नातमूले   
तत्र स्थितो   
  
पृ० ८७) ब्रह्ममध्ये मातृगणाः स्मृताः कुक्षौ च सागरास्सर्वेऽपि   
द्वीपाः वसुन्धरा ऋग्वेदो यजुर्वेदः सामवेदो ह्यथर्वणः अङ्गैश्च   
सहितास्सर्वे मार्जयेत् वेदा वदन्ति भाषितं सा प्रतिष्ठा त्रैलोक्ये च   
यजुर्वेदादिसमश्रुतिपञ्चदशाध्याये प्रोक्तम् ॥ १३१ ॥   
जाबालोपनिषदि ॥ चरमियं वै देवता दृश्यते शेषो भुञ्जते परब्रह्म   
स्यात्तच्छेषं तृप्तिर्न संशयः ॥ १३२ ॥   
ब्रह्मगीतायाम् ॥   
जङ्गमानां च पादाम्बु तत्प्रसादस्य सेवनम् ॥   
सेविनां मोक्षसिद्ध्यर्थं सत्यमीश्वरभाषितम् ॥ १३३ ॥   
अस्मिन्नर्थे परमरहस्ये ॥   
चरस्य पादतीर्थेन लिङ्गमज्जनमुत्तमम् ॥   
तत्प्रसादो महादेवि नैवेद्यं शुभदं भवेत् ॥ १३४ ॥   
स्कान्दे ॥   
तस्य जङ्गमलिङ्गस्य प्रसादं लिङ्गसेवितम् ॥   
मया प्रोक्तं तु कर्तव्यं पज्जलं शिखिवाहन ॥ १३५ ॥   
वीरागमे ॥   
चरपादोदकाल्लिङ्गं स्नाप्य प्रसादमर्पयेत् ॥   
एतन्मार्गप्रचारी यः स भक्त इति कथ्यते ॥ १३६ ॥   
  
पृ० ८८) स्कन्दपुराणे ॥   
लिङ्गभक्ताश्रयं वत्स शृणुष्वैकमना इह ॥   
चरपादोदकाल्लिङ्गं स्नाप्य प्रसादमर्पयेत् ॥ १३७ ॥   
निरञ्जनस्य शुद्धस्य निस्स्थलस्य चरस्य च ॥   
पादाम्बुना लिङ्गमूर्तेः स्नानं कुर्वीत भाजनम् ॥   
तत्प्रसादेन तं पश्चाच्छिष्यः प्राणे विनिक्षिपेत् ॥ १३८ ॥   
पादोदकं प्रसादान्नं विशेषमधुनोच्यते ॥   
मत्प्राणो जङ्गमो नित्यं मल्लिङ्गं जङ्गमस्तथा ॥ १३९ ॥   
वीरागमे ॥   
पादाभिषेकसलिलं भुक्तशेषान्नमुत्तमम् ॥   
अभिषेकं च नैवेद्यप्रसादं शिवलिङ्गके ॥ १४० ॥   
तत्रैव ॥   
पादतोयं च निर्माल्यं प्रसादं च चरस्य च ॥   
योऽपि लिङ्गार्पितं भुङ्क्ते स रुद्रो नात्र संशयः ॥ १४१ ॥   
शिवरहस्ये ॥   
पादाब्जतोयनिर्माल्यप्रसादं तु चरस्य च ॥   
यस्तु लिङ्गार्पितं भुङ्क्ते स रुद्रो नात्र संशयः ॥ १४२ ॥   
स्कान्दे ॥   
तस्माल्लिङ्गे प्रसादं च निर्माल्याङ्घ्रिजलं तथा ॥   
अर्पयेच्चरलिङ्गस्य शृणु षण्मुख सर्वदा ॥ १४३ ॥   
वीरागमे ॥   
जङ्गमस्य प्रसादं तं नैवेद्यार्थं प्रकल्पयेत् ॥   
पादोदकजलस्नानं विशेषो हि ममोच्यते ॥ १४४ ॥   
  
पृ० ८९) शिवरहस्ये ॥   
पादतीर्थप्रसादाभ्यां कुर्याल्लिङ्गार्चनं सदा ॥   
यः सेवेत स भक्तानां मम रूपं तु पार्वति ॥ १४५ ॥   
पारमेश्वरागमे ॥   
पादाभिषेकसलिलं लिङ्गमज्जनमुत्तमम् ॥   
मत्प्रसादं च नैवेद्यं तथा मुक्तिफलं ध्रुवम् ॥ १४६ ॥   
ब्रह्माण्डपुराणे ॥   
जङ्गमानां च चरणसलिलं पापनाशनम् ॥   
प्रसादं मोक्षसिद्ध्यर्थं सत्यमीश्वरभाषितम् ॥ १४७ ॥   
जङ्गमस्य पादतीर्थं लिङ्गमज्जनमुत्तमम् ॥   
तत्प्रसादं महादेवि नैवेद्यं शुभमङ्गलम् ॥ १४८ ॥   
ईश्वर उवाच ॥   
तस्माज्जङ्गमलिङ्गस्य प्रसादेन ममार्पयेत् ॥   
अभिषेकजलस्नानं विशेषं मम कथ्यते ॥ १४९ ॥   
चरपादोदकं लिङ्गे स्नानं प्रसादमर्पयेत् ॥   
प्रचारानुभवश्चेति सोऽपि भक्तश्च कथ्यते ॥ १५० ॥   
जङ्गमो ज्ञानरूपश्च क्रियारूपं च लिङ्गकम् ॥   
तदङ्घ्रिजलस्नानं च शेषं समर्पणं भवेत् ॥ १५१ ॥   
तस्माज्जङ्गमलिङ्गस्य प्रसादः सेवितो मया ॥   
पज्जलेनैव स्नानं हि कर्तव्यं शिखिवाहन ॥ १५२ ॥   
लिङ्गभक्ताश्रयं वत्स शृणुष्वैकमनास्सदा ॥   
चरपादोदकं लिङ्गे स्नाप्य प्रसादमर्पयेत् ॥ १५३ ॥   
  
पृ० ९०) नन्दिकेश्वर उवाच ॥   
पादोदकं प्रसादान्नं नित्यमासेविनां नृणाम् ॥   
दशपापविनाशस्तु कथ्यते गणपुङ्गव ॥ १५४ ॥   
मत्प्राणो जङ्गमो देवि मल्लिङ्गं जङ्गमस्तथा ॥   
आवयोस्तत्प्रसादस्तु भोग्यः स्यादिति निश्चिनु ॥ १५५ ॥   
वीरागमे ॥   
स्वयं प्रसादरूपोऽयं सच्चिज्जङ्गम उच्यते ॥   
सौख्यं शतगुणाधिक्यं प्रसादात्प्राप्यते नृणाम् ॥ १५६ ॥   
शाकटायने ॥   
शिष्यप्राणो गुरुर्देवि गुरुप्राणस्तु जङ्गमः ॥   
जङ्गमस्य प्रसादः स्यात्सर्वशास्त्रेषु गीयते ॥ १५७ ॥   
  
वीरशैवाचारप्रदीपिकायां गुरुलक्षणम्   
देव्युवाच-   
कलेः कलुषिते काले दुर्जये दुरतिक्रमम् ॥   
क्षीणे वर्णाश्रमाचारे सङ्करे समुपागते ॥ १ ॥   
केनोपायेन मुच्यन्ते भक्तास्तव महेश्वर ॥ २ ॥   
ईश्वर उवाच ॥   
संसारदुःखकान्तारे निमग्नश्च महातपे ॥   
चक्रवद्भ्रमते देवि लिङ्गार्चनविवर्जितः ॥ ३ ॥   
यो जातु नार्चयेल्लिङ्गं न स्मरेन्न च कीर्तयेत् ॥   
किं तेन जातमात्रेण भूभारेणान्नशत्रुणा ॥ ४ ॥   
  
पृ० ९१) अपूजयित्वा चेशानं यो हि भुङ्क्ते नराधमः ॥   
पापानामन्नरूपाणां तस्य भोजनमुच्यते ॥ ५ ॥   
नास्ति लिङ्गार्चनं यस्य म्लेञ्छयोनौ प्रजायते ॥   
न शिवार्चनसाम्योऽस्ति धर्मोऽन्यो भुवनत्रये ॥ ६ ॥   
इति ज्ञात्वा प्रयत्नेन पूजनीयः सदाशिवः ॥   
सत्यं वच्मि हितं वच्मि सारं वच्मि पुनः पुनः ॥ ७ ॥   
लिङ्गमध्ये महादेवः साक्षाद्देवो व्यवस्थितः ॥   
अनुग्रहाय लोकानां तस्माल्लिङ्गं प्रपूजयेत् ॥ ८ ॥   
उपदेशं विना लिङ्गं प्रपूजयति यो नरः ॥   
नरके पच्यते देवि सूपदेशो ह्यतः स्मृतः ॥ ९ ॥   
यथा मृगपतिं दृष्ट्वा भवेद्भीतो वने गजः ॥   
अदीक्षितोऽर्चयेल्लिङ्गं तथा भीतो महेश्वरः ॥ १० ॥   
त्रिपुण्ड्रं चैव रुद्राक्षं नित्यार्चनजपस्तथा ॥   
होमध्यानादिकं सर्वं दीक्षाहीनस्य निष्फलम् ॥ ११ ॥   
अदीक्षितश्चतुर्वेदी न विशेद्गर्भगेहकम् ॥   
प्रमादाद्गर्भगेहं तु प्रायश्चित्तं तु कारयेत् ॥ १२ ॥   
अदीक्षितश्च यो विप्रः कुर्याल्लिङ्गस्य पूजनम् ॥   
अरण्ये निर्जने देवि भवति ब्रह्मराक्षसः ॥ १३ ॥   
चतुर्वेदी त्वहङ्कारी शिवलिङ्गं तु पूजयेत् ॥   
राजराष्ट्रविनाशश्च तस्य ग्रामोऽपि नश्यति ॥ १४ ॥   
दीयते ज्ञानसम्बन्धः क्षीयते च मलत्रयम् ॥   
दीयते क्षीयते येन सा दीक्षति निगद्यते ॥ १५ ॥   
उपदेशं चौपदिश वीरशैवीयदीक्षया ॥   
  
पृ० ९२) गुरुं विचारयेच्छिष्यो महादेवं प्रपूजयेत् ॥ १६ ॥   
वृत्तम् ॥   
नित्यानित्यविचारवानिह परत्रापेक्षितार्थारतिः शान्त्याद्यङ्गसमन्वितः   
सुचरितो मोक्षाभिलाषी सुखी ॥   
सत्यानन्दपरं प्रकाशपरिपूर्णात्मावबोधान्वितं कृत्याकृत्यविवेकिनं   
गुरुवरं प्रेयान्नरो भक्तिमान् ॥ १७ ॥   
सद्वंशजः समापूर्णः प्रशान्तः प्रियभाषणः ॥   
गम्भीरः सत्यवाग्वाग्मी सन्तुष्टः करुणास्पदः ॥ १८ ॥   
स्निग्धः स्मितमुखो रागी प्रगल्भो निरहङ्कृतिः ॥   
शुचिः सुशीलो धर्मिष्ठः सदाक्षिण्यो बृहद्ध्वनिः ॥ १९ ॥   
निर्मत्सरो गुणग्राही प्रशान्तो विजितेन्द्रियः ॥   
वेदाङ्गेषु कृताभ्यासः पुराणश्रुतिवित्तमः ॥ २० ॥   
सर्वागमेषु कुशलः कुलीनश्च महामतिः ॥   
मन्त्रोद्धारप्रवीणश्च मन्त्रार्थप्रतिपादकः ॥ २१ ॥   
(सुप्रबोधागमे)   
पदवाक्यप्रमाणज्ञो वेदवेदान्तपारगः ॥   
तिथिनक्षत्रयोगज्ञो भूपरिग्रहकर्मवित् ॥ २२ ॥   
शैवसिद्धान्ततत्वज्ञः प्रतिष्ठामन्त्रपारगः ॥   
मोक्षदः करुणोपेतो वीतरागो विमत्सरः ॥ २३ ॥   
क्रियापादे तु निपुणश्चर्यापादे तु रञ्जकः ॥   
योगपादे कृताभ्यासो ज्ञानपादे विशेषवित् ॥ २४ ॥   
क्रियादिज्ञानपर्यन्तं शिवतत्वविनिश्चयः ॥   
  
पृ० ९३) सम्प्रदायागतज्ञानो लोभदम्भविवर्जितः ॥ २५ ॥   
लिङ्गाङ्गस्थलभेदज्ञः षट्स्थलज्ञानतत्परः ॥   
शिवसिद्धान्ततत्वज्ञः षडध्वज्ञानवत्सलः ॥ २६ ॥   
नित्यकर्मादिकुशलो नमित्तिकविचक्षणः ॥   
काम्यादिकर्मचतुरो दीक्षाकर्मादिकर्मठः ॥ २७ ॥   
मण्डले मण्डपे कुण्डे प्रासादे प्रतिमासु च ॥   
लिङ्गपीठे शिलायां च परीक्षानिपुणाग्रणीः ॥ २८ ॥   
शिवस्य च गुरोर्भक्तः शिवैकाहितमानसः ॥   
शिवार्चनासक्तचित्तः शिवध्यानैकतत्परः ॥ २९ ॥   
गुकारं च गुणातीतं रुकारं रूपवर्जितम् ॥   
गुणातीतमरूपं च यो दद्यात्स गुरुः स्मृतः ॥ ३० ॥   
निराकारं निरालम्बं निर्मलं निर्विकल्पकम् ॥   
निर्गुणं निष्कलं नित्यं परात्परपदं गुरुम् ॥ ३१ ॥   
(वीरागमे)   
ललाटलोचनं चान्द्रीं कलामपि च दोर्द्वयम् ॥   
अन्तर्निधाय वर्तेऽहं गुरुरूपो महेश्वरि ॥ ३२ ॥   
वसते पादयुग्मे तु त्रैलोक्यं सचराचरम् ॥   
अङ्गुष्ठाग्रे चाष्टषष्ठितीर्थान्यस्मिन्वसन्ति वै ॥ ३३ ॥   
सप्ताब्धयस्तु पादाधस्तदूर्ध्वं चाष्ट ते नगाः ॥   
जङ्घयोर्वसते नित्यं षट्त्रिंशत्तत्वसञ्चयः ॥ ३४ ॥   
  
पृ० ९४) स्मर्तव्यः पठनीयश्च गुरुः परमकारणः ॥   
गुरुदेवं महादेवं चैकभावेन भाविताः ॥ ३५ ॥   
त्रिषु लोकेषु पूज्यन्ते ते नरा गुरुभक्तितः ॥   
गुरुर्गृहस्थ एव स्यान्न कदाचिद्यतिर्गुरुः ॥ ३६ ॥   
यथाहं सर्वलोकानां गुरुरम्बिकया सह ॥ ३७ ॥   
(क्रियासारे)   
ईश्वर उवाच ॥   
गृहस्थः सर्ववर्णेषु श्रेष्ठो गुरुरुदाहृतः ॥   
नैष्ठिकस्त्वधमो ज्ञेयो भान्तिकस्तु ततोऽधमः ॥ ३८ ॥   
वानप्रस्थयतीनां तु गुरुत्वं निष्फलं सदा ॥   
शिष्यस्य शिक्षणीयत्वाद्गुरुर्गौरवभावतः ॥ ३९ ॥   
तस्मात्सर्वप्रयत्नेन गुरुर्गौरवमाचरेत् ॥   
वयः षोडशकादूर्ध्वमिष्यते सप्ततेरधः ॥ ४० ॥   
शिवज्ञानामृतस्वादपरिसन्तुष्टमानसः ॥   
तत्वविच्छिवसंयुक्तो मुक्तिदो न तु चापरः ॥ ४१ ॥   
गुरवो बहवः सन्ति शिष्यवित्तापहारकाः ॥   
दुर्लभोऽयं गुरुर्देवि शिष्यहृत्तापहारकः ॥ ४२ ॥   
(सिद्धान्तशिखामणौ)   
ज्ञानहीनं गुरुं प्राप्य कुतो मुक्तिमवाप्नुयात् ॥   
भिन्ननौकागतः [भिन्ननावं गतः] सिन्धोर्यथा पारं न गच्छति ॥ ४३   
॥   
तस्माज्ज्ञानाधिकं शिष्यो गुरुमेव समाश्रयेत् ॥   
इत्थं गुरुः समाख्यातो वर्जनीयोऽधुनोच्यते ॥ ४४ ॥   
  
पृ० ९५) व्यसनी वामनः कुब्जः कोपी च कुलटः शठः ॥   
चपलोऽधिकहीनाङ्गः पापीयान्सूचकोऽन्यजः ॥ ४५ ॥   
व्याधिगस्तार्किकः शूरः काकनादो बकव्रती ॥   
गुरुदेवद्विजातीनां निन्दको वृषलीपतिः ॥ ४६ ॥   
अपूज्यकुलसम्भूतस्त्रीकर्मी शिववर्जितः [सेव्यवर्जितः]॥   
लम्बोष्ठो वक्रनासश्च गवीनः कलहप्रियः ॥ ४७ ॥   
परापवादशीलश्च परग्रन्थोपजीवकः ॥   
बाला बहुगुणैर्युक्ता वृद्धाः खञ्जास्तथैव च ॥ ४८ ॥   
एवमादिगुणैर्युक्ता वर्जनीयाः प्रयत्नतः ॥   
पूर्वं गुरुं परित्यज्य योऽन्यं गुरुमुपाश्रयेत् ॥ ४९ ॥   
स पुनर्भूरिति ज्ञेयः सर्वकर्मसु गर्हितः ॥   
द्विजातिर्वा ततः शूद्रः स्वस्वोक्ताचारवान् शुचिः ॥ ५० ॥   
सत्यवाग्गुरुभक्तश्च दम्भाहङ्कारवर्जितः ॥   
रागद्वेषविनिर्मुक्तः शान्तः सर्वजनप्रियः ॥ ५१ ॥   
अहिंसको दयावांश्च नित्यमुद्युक्तचेतनः [नित्यविध्युक्तचेतनः]॥   
गुरुशुश्रूषणरतो मनोवाक्कायकर्मभिः ॥ ५२ ॥   
बहिरन्तश्चरैः प्राणैर्गुरुभक्तियुतो नरः ॥   
गुरुरेवंविधं शिष्यं वर्षमेकं परीक्षयेत् ॥ ५३ ॥   
गुर्वाज्ञाचकितः सौम्यः शिष्य इत्यभिधीयते ॥   
  
पृ० ९६) ज्ञानेन क्रियया चाथ गुरुः शिष्यं विशोधयेत् ॥ ५४ ॥   
योऽन्यथा कुरुते मोहात्स विनश्यति दुर्मतिः ॥   
तस्मात्सर्वप्रयत्नेन गुरुः शिष्यं परीक्षयेत् ॥ ५५ ॥   
भक्तिश्च शिवभक्तेषु श्रद्धा तच्छासनाविधौ ॥   
देहपातस्तथा कम्पः परमानन्दहर्षणे ॥   
स्वेदो रोमाञ्च इत्येतच्छक्तिपातस्य लक्षणम् ॥ ५६ ॥   
(इति शक्तिपातलक्षणम्)   
उक्तलक्षणसम्पन्नो यस्मिन् देशे गुरुः स्थितः ॥   
तत्र शिष्यः स्वयं गत्वा प्रणमेद्दण्डवद्गुरुम् ॥ ५७ ॥   
स्वगुरुं वा महेशं वा प्रणमेदेकपाणिना ॥   
यदि पूर्वार्जितं पुण्यं तत्सर्वं च विनश्यति ॥ ५८ ॥   
अष्टाङ्गैरथ पञ्चाङ्गैस्त्रिभिरङ्गैर्नमस्त्रिधा ॥   
उरसा शिरसा दृष्ट्या मनसा श्रद्धया गिरा ॥ ५९ ॥   
पद्भ्यां कराभ्यां जानुभ्यां प्रणामोऽष्टाङ्ग उच्यते ॥   
शिरः कराभ्यां जानुभ्यां पञ्चाङ्गैः प्रणमेच्छिवम् ॥ ६० ॥   
ब्रह्मा विष्णुश्च रुद्रश्च ईश्वरश्च सदाशिवः ॥   
एते गर्भगता यस्य तस्मै श्रीगुरवे नमः ॥ ६१ ॥   
अज्ञानतिमिरान्धस्य ज्ञानाञ्जनशलाकया ॥   
चक्षुरुन्मीलितं येन तस्मै श्रीगुरवे नमः ॥ ६२ ॥   
अनन्तजन्मसम्प्राप्तकर्मेधनविदाहिने ॥   
ज्ञानानलप्रभावेन तस्मै श्रीगुरवे नमः ॥ ६३ ॥   
भवारण्यप्रविष्टस्य दिङ्मोहभ्रान्तचेतसः ॥   
येन मे दर्शितः पन्थास्तस्मै श्रीगुरवे नमः ॥ ६४ ॥   
  
पृ० ९७) देशिकस्य मुखं दृष्ट्वा प्रणमेद्दण्डवद्भुवि ॥   
पतन्ति सर्वपापानि नोत्तिष्ठन्ति पुनः सह ॥ ६५ ॥   
गुरुं दिदृक्षुर्यः शिष्यः सद्भक्त्याऽनुदिनं स तु ॥   
रिक्तपाणिर्न तं पश्येद्यथा राजा तथा गुरुः ॥ ६६ ॥   
स्वामिन् भट्टारकाचार्य मय्येवं त्वं कृपां कुरु ॥   
इत्युक्तं प्रवदेच्छिष्यमुपदेशं करोम्यहम् ॥ ६७ ॥   
अनुग्रहकरणार्थे जपे विनियोगः निष्कलो देवता सुज्ञान ऋषिः ॥   
अनुष्टुप् छन्दः नादरूपे प्रणवं बीजम् ॥   
मूलमन्त्रेण पञ्चतत्वानां सादाख्यानां समारभेत् ॥   
  
दशमाध्याये   
गुरुशुश्रूषणं वक्ष्ये तद्यथा शृणु यत्नतः ॥   
ततः कुर्वीत शुश्रूषां सद्भक्त्याऽहरहर्गुरोः ॥ १ ॥   
शुश्रूषायाः क्रमं चाथ शृणुष्व चतुरानन ॥   
मनस्यविरतं सम्यग्गुरोराकारचिन्तनम् ॥ २ ॥   
शुश्रूषोपायता काचित् हृच्छुश्रूषेत्युदाहृता ॥   
देव किं कर्म कर्तव्यं तदेवेत्युत्तरं पुनः ॥ ३ ॥   
एवमादिप्रियोक्तिश्च सा वाक्शुश्रूषिका स्मृता ॥   
समीपे वापि दूरे वा स्वशरीरनिवेदनम् ॥ ४ ॥   
गमनागमनायासैः स्वभावानन्दनैस्तथा ॥   
  
पृ० ९८) प्रदक्षिणनमस्कारान्सम्यक् पादावनेजनम् ॥ ५ ॥   
पयसाऽऽज्येन दध्ना वा लब्धेनाङ्घ्रिप्रपूजनम् ॥   
ततः सूक्ष्मैर्मुद्गचूर्णैरुष्णेन सलिलेन च ॥ ६ ॥   
प्रक्षाल्य शुद्धवस्त्रेण तदूर्ध्वोदकमार्जनम् ॥ ७ ॥   
शय्यासंस्तरणं कृत्वा केशान्सम्मार्जयेन्नखैः ॥   
तैलाभ्यङ्गक्रियाश्चाथ स्नानकर्म यथा शुभम् ॥ ८ ॥   
श्रीखण्डलेपनं पुष्पमालिकाचारुबन्धनम् ॥   
शौचार्थं मृज्जलादीनि दन्तकाष्ठप्रदापनम् ॥ ९ ॥   
पूजास्थानानुलेपं च गोमयेन सवारिणा ॥   
पूजायै जलपुष्पाणि तत्र योग्यानि विन्यसेत् ॥ १० ॥   
एवमादीनि चान्यानि गृहकर्माणि यानि वै ॥   
एतैः कृता च सा सेवा कायिकेत्यभिधीयते ॥ ११ ॥   
धान्यस्वर्णपशुक्षेत्रदासीदासाम्बराणि च ॥   
पर्यङ्कभूषणान्यत्र त्रिपादचषकानि च ॥ १२ ॥   
चन्दनान्यनुलेपोक्तद्रव्याणि सुरभीणि च ॥   
केशानुलेपद्रव्याणि कस्तूर्यादीनि यानि च ॥ १३ ॥   
तुरङ्गमगजान्दोलस्यन्दनानि शुभानि च ॥   
तेषां प्रदानं सद्भक्त्या घनशुश्रूषिका स्मृता ॥ १४ ॥   
द्रव्यसामर्थ्यसम्पन्नो यः कश्चिच्छिष्यकस्सदा ॥   
सर्वशुश्रूषिकां कुर्यात्स गुरोरेव भक्तितः ॥ १५ ॥   
न्यायार्जितं स्थितं स्वर्णमुख्यं यद्व्यावहारतः ॥   
तदेव द्रव्यं गुरवे दद्याद्दाने हि तद्वरम् ॥ १६ ॥   
अन्यायेन यदानीतं पुरुषेण तु केन चित् ॥   
  
पृ० ९९) न दद्याद्गुरवे तत्तु रत्नं स्वर्णमपि क्वचित् ॥ १७ ॥   
नूतनं सदृढं स्निग्धं धवलं नेत्रवल्लभम् ॥   
दद्यादाच्छादनं भक्त्या गुरवे सर्वदा बुधः ॥ १८ ॥   
परुषं दुष्क्रियायुक्तं नीलसूत्रविनिर्मितम् ॥   
पट्टवस्त्रेतरं वस्त्रं सुजीर्णं न प्रदापयेत् ॥ २० ॥   
पट्टदेवाङ्गचीनानि वासांस्यन्यानि यानि च ॥   
चित्राणि दद्यान्नृपतिरितरो वा धनाधिपः ॥ २१ ॥   
गुरोः प्रियाणि द्रव्याणि यानि कानि चिदन्वहम् ॥   
तानि भक्त्या प्रदेयानि शिष्येण सुलभानि वै ॥ २२ ॥   
दरिद्रश्च स्वयं शिष्यः प्रतिसंवत्सरं यजेत् ॥   
वासः प्रावरणार्थाय दद्यात्तन्नेत्रवल्लभम् ॥ २३ ॥   
गुरुं स्वगृहमायान्तं दृष्ट्वा भक्तियुतो नृपः ॥   
तस्मै दत्वाशनं नत्वा चाग्रे तिष्ठेदनुज्ञया ॥ २४ ॥   
आचार्यचरणद्वन्द्वप्रक्षालितजलं सदा ॥   
यः पिबेद्धारयेद्भक्त्या सर्वपापैः प्रमुच्यते ॥ २५ ॥   
चन्दनं साक्षतं पुष्पं स्वर्णं ताम्बूलमम्बरम् ॥   
पात्रे विधाय गुरवे शिष्यो दद्यात्स्वपाणिना ॥ २६ ॥   
सम्भोजयित्वा स्वगुरुं पश्चाद्भुञ्जीत बुद्धिमान् ॥   
गुरोः पुरस्ताद्यो भुङ्क्ते गुरुद्रोही न संशयः ॥ २७ ॥   
यानि भक्त्या च नूत्नानि कन्दमूलफलानि च ॥   
  
पृ० १००) अपूपान्यपि चान्यानि गुरोः पूर्वं न भक्षयेत् ॥ २८ ॥   
शिष्येन भोजनात्पूर्वं न भोक्तव्यं कदाचन ॥   
भोजनानन्तरेऽश्नीयात्स्वगुरोर्यः स पुण्यभाक् ॥ २९ ॥   
यो भक्त्या गुरुणा भुक्तं पात्रस्थं न च मुञ्चति ॥   
स भोक्ता सर्वदुरितैर्मुच्यते नात्र संशयः ॥ ३० ॥   
ताम्बूलमुत्तमं तस्मै ततः पात्रेण दापयेत् ॥   
पश्चादिष्टानि वस्तूनि दत्वा नत्वा क्षमापयेत् ॥ ३१ ॥   
प्रदत्तं च स्वगुरुणा ताम्बूलं परिचर्वितम् ॥   
शिष्यस्तद्भक्षयेद्भक्त्या शुद्धान्तःकरणो भवेत् ॥ ३२ ॥   
शुभकार्येषु सर्वेषु विवाहादिषु भक्तितः ॥   
गुरुमभ्यर्चयेच्छिष्यो वस्त्रहेमादिभिस्तदा ॥ ३३ ॥   
तत्रापि च सभापूजाविधेः पूर्वं गुरुं यजेत् ॥   
ततः सभां यजेद्योग्यः क्रमेणैव यथाशुभम् ॥ ३४ ॥   
सभान्तरे गुरुं धीमान् कदाचिदपि नार्चयेत् ॥   
आसनस्थं विशोध्याङ्घ्री गन्धपुष्पाक्षतैर्यजेत् ॥ ३५ ॥   
ततोऽर्पयेत्स्वगुरवे वस्त्रहेमाङ्गुलीयकान् ॥   
दरिद्रश्चोदितेष्वेषु यथाशक्ति त्ववञ्चयन् ॥ ३६ ॥   
एवमेवार्चयेच्छिष्यो गुरुं लब्धधनेन वा ॥   
गुरुयात्रा देवयात्रा तीर्थयात्रेति च त्रिधा ॥ ३७ ॥   
आसां त्रिविधयात्राणां गुरुयात्रा फलाधिका ॥   
गुरोः सन्दर्शनार्थं तु भक्त्या यात्रां करोति यः ॥ ३८ ॥   
पुण्यदेही स विज्ञेयः समस्तामरवल्लभः ॥   
शिष्यो गुरुस्थितं ग्रामं न विशेद्वाहनेन च ॥ ३९ ॥   
वर्जयेद्गृहसामीप्ये तथा वै पादुकानि च ॥   
  
पृ० १०१) गुरोर्दिदृक्षुर्यः शिष्यः सद्भक्त्याऽनुदिनं तदा ॥ ४० ॥   
रिक्तपाणिर्न तं पश्येद्यथा राजा तथा गुरुः ॥   
फलं प्रसूनं ताम्बूलमन्यत्किमपि वस्तु च ॥ ४१ ॥   
एष्वेकं गुरवे दत्वा नमस्कुर्यात्ततो गुरुम् ॥   
श्रीमांश्चापि तपस्वी च शास्त्रतः कुलशीलवान् ॥ ४२ ॥   
कुर्याद्दण्डनमस्कारं निर्लज्जो गुरुसन्निधौ ॥   
उपचारेषु सर्वेषु द्वावेवात्यन्तशोभनौ ॥ ४३ ॥   
प्रियवाणी प्रणामश्च तौ विनान्ये वृथा स्मृताः   
अग्रे दृष्ट्वा नमस्कृत्वा प्रदक्षिणमनुस्मरन् ॥ ४४ ॥   
प्रदक्षिणं च कुर्वीत यथाशक्त्यनुसारतः ॥   
प्रदक्षिणज्ञो यो धीमान्न तु दीर्घपदं न्यसेत् ॥ ४५ ॥   
न गच्छेच्चरितो धीमान्न जल्पेदितरैः सह ॥   
पदे पदान्तरं न्यस्य करौ चलनवर्जितौ ॥ ४६ ॥   
स्तुतिं वाचा हृदा ध्यानमेवं कुर्यात्प्रदक्षिणम् ॥   
एवं शिष्यः शुचिः कुर्याद्भक्त्या सह परिक्रमम् ॥   
स्वगुरोः पुरतः शिष्यौ नेतरान्कीर्तयेज्जनान् ॥ ४७ ॥   
असह्यभाषणं चैव न वदेदितरेतरम् ॥   
नानृतं नाप्रियं वाक्यं न गुह्यं चापि भाषयेत् ॥ ४८ ॥   
नाप्रच्छन्नमुखो ब्रूयाद्गुरोरग्रे कदाचन ॥   
स्वामिभट्टारकाचार्यदेवश्रीगुरुनामभिः ॥ ४९ ॥   
वाच्यः सदा गुरुः शिष्यैर्जातुचित्रानुनामभिः ॥   
त्वं शब्दं न प्रयुञ्जीत गुरौ शिष्यः कदाचन ॥ ५० ॥   
आज्ञां न लङ्घयेत्तस्य समं नोपविशेद्यथा ॥   
आसनं वाहनं वस्त्रं भूषणं शयनं तथा ॥ ५१ ॥   
न कुर्याद्गुरुसादृश्यं गतिसिद्धिहितेच्छुकः ॥   
गुरुगेहे समीपे वा न यथेष्टासनो भवेत् ॥ ५२ ॥   
  
पृ० १०२) गुरुर्देवो यतः साक्षात्तद्गृहं शिवमन्दिरम् ॥   
गरुस्थितस्थलादुच्चैः स्थले वा चोन्नतासने ॥ ५३ ॥   
उदग्रवेदिकायां तु शिष्यो नासीत जातु चित् ॥ ५४ ॥   
नोल्बणं धारयेद्वेषं नालङ्कारांश्च जातु चित् ॥   
नानाभोगादिकान्कुर्यान्न विलासपरो भवेत् ॥ ५५ ॥   
न चोत्तिष्ठेद्विशेन्नैव न वृथा कार्यमाचरेत् ॥   
दीक्षां व्याख्यां प्रमत्तत्वं गुरोरग्रे विवर्जयेत् ॥ ५६ ॥   
अतिहासमवष्टम्भं लीलामङ्घ्रिप्रसारणम् ॥   
विनोदोज्ज्वलवेषं च पर्यङ्कं दन्तधावनम् ॥ ५७ ॥   
पूर्वस्फोटविकार च पादप्रक्षालनं तथा ॥   
तद्वाक्यप्रतिकूलं च न कुर्याद्गुरुसन्निधौ ॥ ५८ ॥   
पात्रं स्नानजलं छायां माल्योपकरणानि च ॥   
भक्तिहीनोऽपि पादाभ्यां न स्पृशेन्नैव लङ्घयेत् ॥ ५९ ॥   
पादुकासनशय्यादि गुरुणा यद्यदीहितम् ॥   
नमस्कुर्वीत तत्सर्वं पादाभ्यां न स्पृशेत्क्वचित् ॥ ६० ॥   
न गुरोराश्रमे कुर्यादुपानट्परिसर्पणम् ॥   
गच्छतः पृष्ठतो गच्छेद्गुरोश्छायां न लङ्घयेत् ॥ ६१ ॥   
नोपविष्टे भवेदूर्ध्वं नोच्चासनगते विशेत् ॥   
पश्चात्पादेन निर्गच्छेन्नमस्कृत्वाऽग्रतो गुरोः ॥ ६२ ॥   
स्वगुरोर्मनसाभीष्टं यत्तदेवाचरेत्सुधीः ॥   
कार्यविज्ञापनार्थं तु गुरूणां दूरवासिनाम् ॥ ६३ ॥   
या त्रिरेखावृता सङ्ख्या षडित्यभिहिता बुधैः ॥   
  
पृ० १०३) ताडपत्रं दृढं सौम्यमृजुं साग्रं द्विधा कृतम् ॥ ६४ ॥   
मृदुलं यत्प्रशस्तं तन्मतं लेखाविलेखने ॥   
कर्कशं कल्मषं वक्रं हीनाग्रं स्फुटितं युगम् ॥ ६५ ॥   
तालपत्रं न तच्छ्रेष्ठं मतं लेखाविलेखने ॥   
विसर्गमात्रानुस्वारैर्वर्णस्पष्टं यथा भवेत् ॥ ६६ ॥   
तथैव विलिखेत्पत्रे छिन्द्याद्वर्णं न जातुचित् ॥   
सन्दिग्धं छिन्नवर्णं चाप्रशस्तं गूढभाषणम् ॥ ६७ ॥   
न कदाचिल्लिखेत्पत्रे स्वाचार्याय सदा सुधीः ॥   
प्रशस्तभाषासंयुक्तं विनयस्तुतिपूर्वकम् ॥ ६८ ॥   
विज्ञापनीयं गुरवे यत्कार्यं तत्समालिखेत् ॥   
पत्रं चाल्पमिति ज्ञेयं प्रविलिख्य प्रयोजनम् ॥ ६९ ॥   
गुरोर्विज्ञापनार्थाय प्रेषयेदन्तिकं गुरोः ॥   
गच्छंस्तिष्ठन्स्वपन्जाग्रन् यद्यत्कर्म तमाचरेत् ॥ ७० ॥   
समक्षं त्वपरोक्षं वा कर्तव्यं गुर्वनुज्ञया ॥   
गुरोर्गुरुस्तस्य गुरुस्तद्गुरोरग्रजा अपि ॥ ७१ ॥   
तद्भार्याश्च नमस्कुर्यात्सदा वै प्रीतिवत्सलैः ॥   
तथापि स्वगुरोः पुत्रं पश्येद्गुरुमिवापरम् ॥ ७२ ॥   
आत्मा वै पुत्रनामासीदागमोक्तिनिदर्शनात् ॥ ७३ ॥   
कदाचिदपि शिष्यो वै न निन्देदीश्वरं गुरुम् ॥   
शिवस्य च गुरोर्निन्दां तथा न शृणुयात्सदा ॥ ७४ ॥   
स्वमातृपितृभार्यादिभ्रातृबन्धुसुतेषु च ॥   
ये गुरुद्वेषिणस्तान् हि नत्वा शिष्यः परित्यजेत् ॥ ७५ ॥   
  
पृ० १०४) गुरुं निन्दति य शिष्यो द्रव्यं हरति तस्य च ॥   
करोति द्वेषिभिः स्नेहं? स चाण्डालो न संशयः ॥ ७६॥   
सन्मानं गुरुभाषायां गुरोः शिष्यो य इच्छति ॥   
स महापातकी ज्ञेयः पतत्येव स दुर्गतो ॥ ७७ ॥   
यः पश्यति गुरुं शिष्यः साधारणमनुष्यवत् ॥   
तस्य भक्तिर्द्वया ब्रह्मन्नेवास्त्यत्र? न संशयः ॥ ७८ ॥   
यः पश्यति गुरुं शिष्य उदासीनमनीषया ॥   
स पापात्मा महाघोरे नरके परिवर्तते ॥ ७९ ॥   
दूरतो यो गुरुं दृष्ट्वा चोदासीनतया व्रजेत् ॥   
श्वानयोनिशतं गत्वा भवेच्चाण्डालवेश्मनि ॥ ८० ॥   
समस्तदेवतावासं सर्वमन्त्रास्पदं गुरुम् ॥   
उपेक्षते यः पापात्मा रौरवं नरकं व्रजेत् ॥ ८१ ॥   
हृदि नायं ममाचार्य इत्युपेक्षां करोति चेत् ॥   
मयि भक्तिर्वृथा तस्य तथैव च समर्चनम् ॥ ८२ ॥   
योग्यमाद्यं गुरुं त्यक्त्वा शिष्यः क्षुद्रक्रियान्वितम् ॥   
गुरुं समाश्रयेद्दन्यं यः स याति सदुर्गतिम् ॥ ८३ ॥   
गुरोरत्यन्तभक्तस्य शिष्यस्येह परत्र च ॥   
न किञ्चिद्दुर्लभं ब्रह्मन् समस्तं सुलभं सदा ॥ ८४ ॥   
अथ किं बहुनोक्तेन गुरुदेवो महेश्वरः ॥   
प्रत्यक्षे वा परोक्षे वा गुरोः प्रीतिं समाचरेत् ॥ ८५ ॥   
गुरुप्रीतिकरः शिष्यो यः स प्रीतिकरो मम ॥   
तस्य प्रियकरः शिष्यो मम प्रियकरो भृशम् ॥ ८६ ॥   
  
पृ० १०५) तस्मात्सर्वप्रयत्नेन गुरोः प्रीतिकरो भवेत् ॥   
गुरुभक्तिं विना तस्य मयि भक्तिर्वृथा भवेत् ॥ ८७ ॥   
शिष्यस्तस्मात्प्रयत्नेन गुरौ भक्तिं समाचरेत् ॥   
यः कश्चिद्गुरुभक्तः स्यात्स याति परमां गतिम् ॥ ८८ ॥   
    
पारमेश्वरतन्त्रे २ पटले ।   
मुमुक्षुरीश्वरे भक्तः श्रीगुरुं शिवमाश्रयेत् ॥   
सर्वलक्षणसम्पन्नं सर्वज्ञं सर्वसम्मतम् ॥ ६३ ॥   
सदाचाररतं शुद्धं शिवभक्तमलोलुपम् ॥   
यथार्थवादिनं शान्तं द्वेषासुयादिवर्जितम् ॥ ६४ ॥  
विदिताखिलशास्त्रार्थमिङ्गितज्ञमनाकुलम् ॥   
अथेऽन्नातुरमात्मज्ञमकासुकमवञ्चकम्? ॥ ६५ ॥   
वाग्मिवं? शिवतत्वार्थबोधकं हृष्टमानसम् ॥   
एतादृशगुणोपेतमुपेयाद्गुरुमीश्वरम् ॥ ६६ ॥   
रिक्तहस्तेन नोपेयादुपसर्पन् गुरुं शुचिः ॥   
नमस्कृत्य विधानेन साष्टाङ्गं भक्तिपूर्वकम् ॥ ६७ ॥   
कृताञ्जलिपुटः स्थित्वा स्तुत्वा विज्ञापयेत्ततः ॥   
नमस्ते नाथ भगवन् शिवाय गुरुरूपिणे ॥ ६८ ॥   
देहि शिष्याय मे वीरशैवदीक्षामभीष्टदाम् ॥   
  
पृ० १०६) इति पृष्टोऽथ शिष्येण यदि दातुमना गुरुः ॥ ६९ ॥   
विशोध्य वर्षत्रितयमथ तं दीक्षयेद्बुधः ॥   
कुशलं श्रीगुरोर्भक्तं श्रीगुरोः प्रियकारिणम् ॥ ७० ॥   
कर्मणा मनसा वाचा छायेवानुचरं सदा ॥   
गुरुमन्त्रात्मदैवेषु तथैवासनमुद्रयोः ॥ ७१ ॥   
अभेदभावनाधीरं सत्यवादिनमास्तिकम् ॥   
प्राणार्थमानवसुभिर्मनोवाक्कायकर्मभिः ॥ ७२ ॥   
सर्वदा सर्वभावेन गुरुशुश्रूषणे रतम् ॥   
अप्रमत्तमुदाराङ्गं दृढचित्तमनामयम् ॥ ७३ ॥   
असत्यवादरहितमवञ्चकमदुर्हृदम् ॥   
अनर्थलोभमर्थाढ्यं मृदुसम्भाषणप्रियम् ॥ ७४ ॥   
इत्यादिगुणसम्पन्नमथ तं दीक्षयेच्छिवम् ॥   
हस्तमस्तकसंयोगमाचरेच्च शिवं स्मरेत् ॥ ७५ ॥   
  
७ पटले ।   
नात्मार्थं पाचयेदन्नं नाद्याच्चातिथ्यनर्पितम् ॥   
शक्त्या सम्पूजयेल्लोके जङ्गमं गृहमागतम् ॥ ४१ ॥   
नाद्यादलिङ्गिनश्चान्नं दृष्टं चान्नमलिङ्गिना ॥   
याचयेद्गृहमागत्य दद्यादन्नमलिङ्गिने ॥ ४२ ॥   
नोदासीनं न च द्वेषं न हिंसा नापि वञ्चनम् ॥   
कुर्वीत लिङ्गी यत्नेन विमतेष्वप्यलिङ्गिषु ॥ ४३ ॥   
  
पृ० १०७) पूज्यपूजकभावादौ भोजनादिषु कर्मसु ॥   
विमतत्वादयोग्यत्वादेवमेवाखिलं जगत् ॥ ४४ ॥   
गृहमायान्तमालोक्य गुरुं वाऽगुरुमेव च ॥   
यो गृही भवते नम्रः स गुरुर्नेतरः क्वचित् ॥ ४५ ॥   
तदागतं गृहे वीक्ष्य प्रत्युत्थायाभिवादयेत् ॥   
श्रमापनोदनं कुर्याद्व्यजनादिभिरादरात् ॥ ४६ ॥   
प्रणम्य स्वागतं ब्रूयात्पादप्रक्षालनं चरेत् ॥   
प्रथमं पूजयेद्गन्धपुष्पैः सङ्क्षालयेत्ततः ॥ ४७ ॥   
अङ्गुष्ठे भावयेद्रुद्रं तर्जन्यां शङ्करं स्मरेत् ॥   
मध्यमायां महादेवमनामिक्यां त्रियम्बकम् ॥ ४८ ॥   
कनिष्ठिकायामीशानं पादोपरि कपर्दिनम् ॥   
पादाधः पञ्चवदनं गुल्फयोरुग्रभर्गकौ ॥ ४९ ॥   
सर्वं लिङ्गमयं ध्यात्वा पादं जङ्गमलिङ्गिनः ॥   
पिबेत्सङ्क्षालितं तोयं पीत्वा शिरसि धारयेत् ॥ ५० ॥   
न पातयेदधो बिन्दुं पादप्रक्षालनाम्भसाम् ॥   
पुनः सम्पूजयेद्गन्धपुष्पधूपादिभिः क्रमात् ॥ ५१ ॥   
स्त्रियो वा पुरुषो वापि सर्वत्रातिथिपूजने ॥   
पुम्भिः पुंसां स्त्रियां स्त्रीभिर्दद्याद्गन्धादिकं करे ॥ ५२ ॥   
न जातिभेदस्तत्रास्ति लिङ्गिनां शिवयोगिनाम् ॥   
न दृष्टिस्पृष्टदोषो वा सर्व एव शिवाः शिवे ॥ ५३ ॥   
गुरुर्लिङ्गं जङ्गमश्च पादतीर्थं प्रसादकम् ॥   
देहे विभूतिरुद्राक्षौ मम पञ्चाक्षरीमनुः ॥ ५४ ॥   
  
पृ० १०८) अष्टावरणसंयुक्ता वीरमाहेश्वरा नराः ॥   
मम रूपधरा देवि विचरन्ति महीतले ॥ ५५ ॥   
न त्यजेल्लिङ्गिना भुक्तं शिष्टमुच्छिष्टधीहतः ॥   
न क्षालयेच्च तत्पात्रं न भेदं तत्र कारयेत् ॥ ५६ ॥   
येन केनापि भुक्ते तु लिङ्गिनोच्छिष्टपात्रके ॥   
पात्राभावैककालादौ सर्वेऽप्यश्नन्ति लिङ्गिनः ॥ ५७ ॥   
  
सिद्धान्तशिखामणौ   
�अथ गुरुमाहात्म्यस्थलम्�   
अवतरणिका- अथ प्रसादनिष्ठेन ज्ञातव्यं गुरुमाहात्म्यस्थलं   
निरूपयति-   
श्लोकः- गुरुरेवात्र सर्वेषां कारणं सिद्धिकर्मणाम् ॥   
गुरुरूपो महादेवो यतः साक्षादुपस्थितः ॥ १ ॥   
व्याख्यानं- अत्र लोके भोगमोक्षलक्षणसकलसिद्धिकर्मणां गुरुरेव   
कारणं ङ रोरधिकं न गुरोरधिकं� इति शिवरहस्यवचनात् यतः   
परमेश्वर एव साक्षाद्गुरुरूपः सन् उपस्थितः तिष्ठतीत्यर्थः ॥ १ ॥   
  
अवतरणिका- ननु निष्कलः शिवः किमर्थं सकलगुरुरूपेण प्रकाशत   
इत्यत्राह-   
श्लोकः- निष्कलो हि महादेवो नित्यज्ञानमहोदधिः ॥   
सकलो गुरुरूपेण सर्वानुग्राहको भवेत् ॥ २ ॥   
व्याख्यानं- नित्यज्ञानार्णवपरमेश्वरः निष्कलोऽपि निरवयवोऽपि   
गुरुरूपेण सकलः   
  
पृ० १०९) सन् करचरणादिविशिष्टः सन् सर्वानुग्राहको-भवेत्   
लोकानुग्रहार्थं भातीत्यर्थः ॥ २ ॥   
  
अवतरणिका-तस्माद्गुरुशिवयोर्भेदो नास्तीत्याह-   
श्लोकः- यश्शिवस्स गुरुर्ज्ञेयो यो गुरुस्स शिवः स्मृतः ॥   
न तयोरन्तरं कुर्यात् ज्ञानावाप्तो महामतिः ॥ ३ ॥   
व्याख्यानं- गुरोर्मोक्षकारणीभूतज्ञानप्रदत्वेन शिवाभिन्नत्वात्   
अन्यथा ज्ञानानुदयप्रसङ्गात् तदर्थं सूक्ष्मदृक् तयोरन्तरं भेदं   
न कुर्यादित्यर्थः ॥ ३ ॥   
  
अवतरणिका- �यथाहं सर्वलोकानां गुरुरम्बिकया सह� इत्यागमोक्तेः   
शिवसदृशं श्रीगुरुं प्राकृतैस्सदृशमनुक्त्वा पूजयेदित्याह-   
श्लोकः- हस्तपादादिसाम्येन नेतरैस्सदृशं वदेत् ॥   
आचार्यं ज्ञानदं शुद्धं शिवरूपतया स्थितम् ॥ ४ ॥   
व्याख्यानं- शुद्धं निर्मलान्तःकरणम् शिवज्ञानप्रकाशकम्   
उमामहेश्वररूपेण स्थितम् श्रीगुरुं हस्तपादादिसाम्येन   
प्राकृतैस्सदृशं सन्तं न वदेत् ॥ ४ ॥   
  
अवतरणिका- तेन किं भवतीत्यत्राह-   
श्लोकः- आचार्यस्यावमानेन श्रेयःप्राप्तिर्विहन्यते ॥   
तस्मान्निश्रेयसप्राप्त्यै पूजयेत्तं समाहितः ॥ ५ ॥   
व्याख्यानं- आचार्यस्यावमानेन प्राकृतजनसमोक्त्या   
भोगमोक्षलक्षणश्रेयःप्राप्तिर्विहन्यते तस्मात् निःश्रेयसप्राप्त्यै   
भोगमोक्षावाप्त्यै समाहित एकाग्रचित्तः सन् तं श्रीगुरुं   
पूजयेदित्यर्थः ॥ ५ ॥   
  
पृ० ११०) अवतरणिका- अथ �यस्य देवे परा भक्तिर्यथा देवे तथा गुरौ�   
इति श्वेताश्वतरश्रुत्यर्थं प्रकटयन् गुरुमहत्वस्थलं समापयति-   
श्लोकः- गुरुभक्तिविहीनस्य शिवभक्तिर्न जायते ॥   
ततः शिवे यथा भक्तिस्तथा भक्तिर्गुरावपि ॥ ६ ॥   
व्याख्यानं-स्पष्टम् ॥ ६ ॥   
�इति गुरुमहत्वस्थलम्�   
�अथ जङ्गममाहात्म्यस्थलम्�   
अवतरणिका-अथ गुरुलिङ्गमहत्वात्संवेद्यजङ्गमस्थलं प्रकाशयति-   
श्लोकः- गुरुशिष्यसमारूढलिङ्गमाहात्म्यसम्पदः ॥   
सर्वं चिद्रूपविज्ञानाज्जङ्गमाधिक्यमुच्यते ॥ १ ॥   
व्याख्यानं- �आचार्यः पूर्वरूपमन्तेवास्युत्तररूपं विद्यासन्धिः� इति   
श्रुतेः गुरुशिष्यमध्यगतशिवलिङ्गमहत्वसम्पदः सर्वं   
विश्वप्रपञ्चं चिद्रूपविज्ञानात् चित्क्रियारूपत्वेन विज्ञानात्   
जङ्गमाधिक्यमुच्यते, गुरुशिष्ययोरिष्टप्राणभावेषु तादात्म्यभावनया   
समारूढलिङ्गमहत्वसम्पत्त्या सर्वं विश्वं शिवशक्त्यात्मकमिति   
विज्ञानमेव जङ्गमाधिक्यमित्यर्थः ॥ १ ॥   
  
अवतरणिका- अथ ते केषु जङ्गमा इत्यत्राह-   
श्लोकः- जानन्त्यतिशयाद्ये तु शिवं विश्वप्रकाशकम् ॥   
स्वस्वरूपतया ते तु जङ्गमा इति कीर्तिताः ॥ २ ॥   
व्याख्यानं- �तस्य भासा सर्वमिदं विभाति� इति श्रुतेः ये   
विश्वप्रकाशकं स्वकीयचित्क्रियाशक्तिभ्यां प्रपञ्चप्रकाशं शिवम्   
अतिशयेन सर्वासर्वशब्दार्थयोर्मायाकार्यको-   
  
पृ० १११) टिप्रविष्टत्वेनासनातनत्वात्   
एतज्जीवनभूतज्ञत्वकर्तृत्वयोस्सनातनत्वात् अन्यथा   
स्वविषयकज्ञानशून्यत्वेन स्फटिकान्दिप्रकाशवज्जडत्वप्रसङ्गात्   
तयोर्जीवेश्वरसाधारणीभूतास्मद्रूपात्मतत्वनिजस्वभावत्वात् स्वयं   
तदनतिरिक्त इति दृढतरनिश्चयेन स्वस्वरूपतया जानन्ति ते जङ्गमा   
इत्यर्थः ॥ २ ॥   
अवतरणिका- अथ शिवयोगित्वेन प्रसिद्धजङ्गममहत्वं पञ्चभिस्सूत्रैः   
प्रतिपादयति-   
श्लोकः- ये पश्यन्ति जगज्जालं चिद्रूपं शिवयोगतः ॥   
निर्धूतमलसंस्पर्शास्ते स्मृताश्शिवयोगिनः ॥ ३ ॥   
व्याख्यानं- ये जङ्गमा देवा विश्वं शिवयोगतो विश्वस्य   
शिवसम्बन्धाभावे चिद्बाह्यत्वेन सङ्कल्पतापत्तेः   
शिवसम्बन्धोऽङ्गीकरणीय एव स च संयोगरूपो न भवति तस्य   
क्रियापूर्वत्वेन भिन्नदेशस्थितयोरेवोपपद्यत इति ब्रह्मबाह्यदेशाभावेन   
तादात्म्यरूप एवेत्युपपादितत्वात् चिद्रूपं चित्क्रियास्वरूपमिति पश्यन्ति   
जानन्ति ते निर्धूतमलसंस्पर्शा निर्गताणवादिमलसम्बन्धिनः   
शिवयोगिन इति स्मृता इत्यर्थः ॥ ३ ॥   
श्लोकः- घोरसंसारतिमिरपरिध्वंसनकारणम् ॥   
येषामस्ति शिवज्ञानं ते मताश्शिवयोगिनः ॥ ४ ॥   
व्याख्यानं- भयङ्करसंसारान्धकारनिवारकं शिवाधिक्यज्ञानं   
येषामस्ति ते शिवयोगिन इति मताः स्मृता इत्यर्थः ॥ ४ ॥   
अवतरणिका- अथ ते कीदृशाः कथं तिष्ठन्तीत्यत्राह-   
श्लोकः- जितकामा जितक्रोधा मोहग्रन्थिविभेदिनः ॥   
समलोष्टाश्मकनकास्साधवश्शिवयोगिनः ॥ ५ ॥   
समाः शत्रौ च मित्रे च साक्षात्कृतशिवात्मकाः ॥   
निस्पृहा निरहङ्कारा वर्तन्ते शिवयोगिनः ॥ ६ ॥   
व्याख्यानं- स्पष्टम् ॥ ५ ॥ ६ ॥   
  
पृ० ११२) अवतरणिका- एवमुक्तलक्षणज्ञानसम्पन्नाः साक्षाच्छिवा   
एवेत्याह-   
श्लोकः- दुर्लभं हि शिवज्ञानं दुर्लभं शिवचिन्तनम् ॥   
येषामेतद्द्वयं चास्ति ते च साक्षाच्छिवात्मकाः ॥ ७ ॥   
व्याख्यानं- शिवज्ञानं शिवाधिक्यज्ञानं शिवचिन्तनम् उक्तयुक्तिभिः   
स्वयमेव शिव इति मननं च दुर्लभम् एतद्द्वयं येषामस्ति ते   
साक्षाच्छिवरूपा इत्यर्थः ॥ ७ ॥   
  
अवतरणिका- अथ पुनस्तेषां महत्वं श्लोकद्वयेनाह-   
श्लोकः- पादाग्ररेणवो यत्र पतन्ति शिवयोगिनाम् ॥   
तदेव सदनं पुण्यं पावनं गृहमेधिनाम् ॥ ८ ॥   
सर्वसिद्धिकरं पुंसां दर्शनं शिवयोगिनाम् ॥   
स्पर्शनं पापशमनं पूजनं मुक्तिसाधनम् ॥ ९ ॥   
व्याख्यानं- शिवयोगिनाम् जङ्गमदेवानामित्यर्थः गृहमेधिनाम्   
गृहस्थानामित्यर्थः पुण्यं पुण्यक्षेत्रमित्यर्थः पावनं पवित्रं   
शिष्टं स्पष्टम् ॥ ८ ॥ ९ ॥   
अवतरणिका- अथैवं तादृशशिवयोगिनां   
सम्पर्कात्सर्वेप्सितार्थसिद्धिरित्याह-   
श्लोकः- महतां शिवतात्पर्यवेदिनामनुमोदिनाम् ॥   
किं वा फलं न सिद्ध्येत सम्पर्काच्छिवयोगिनाम् ॥ १० ॥   
  
पृ० ११३) व्याख्यानं- शिवरहस्याभिप्रायवेदिनाम् शिवसुखानुमोदिनां   
महतां सत्पुरुषाणाम् जङ्गमदेवानां सम्पर्कात्किं वा फलं न   
सिद्ध्येत सर्वं सिद्ध्येदित्यर्थः ॥ १० ॥   
�इति जङ्गममहत्वस्थलम्�   
�भक्तमाहात्म्यस्थलम्�   
अवतरणिका- अथ गुरुलिङ्गजङ्गममहत्वलम्पटस्य भक्तस्य महत्वं   
द्वादशसूत्रैः प्रतिपादयति-   
श्लोकः- गुरोर्लिङ्गस्य माहात्म्यकथनाच्छिवयोगिनाम् ॥   
सिद्धं भक्तस्य माहात्म्यं तथाप्येष प्रशस्यते ॥ १ ॥   
व्याख्यानं- गुरुलिङ्गजङ्गमेष्वेवंविधमाहात्म्यज्ञानपूर्वकं भक्तेः   
क्रियमाणत्वेन भक्तमाहात्म्यं सिद्धमिति तथैवायं शास्त्रे प्रशस्यते   
उत्कर्षेण भण्यत इत्यर्थः ॥ १ ॥   
अवतरणिका- अथ के भक्ता इत्यत्र �यद्धि मनसा ध्यायति तद्वाचा वदति   
तत्कर्मणा करोति� इति श्रुत्यर्थानुसारेण भक्तस्वरूपमाह-   
श्लोकः- ये भजन्ति महादेवं परमात्मानमव्ययम् ॥   
कर्मणा मनसा वाचा ते भक्ता इति कीर्तिताः ॥ २ ॥   
व्याख्यानं- हस्ताभ्यामर्चनारूपकायिकक्रियया   
शिवमूर्तिध्यानरूपमानसक्रियया स्तुतिरूपवाचिकक्रियया च ये   
परमात्मानं लिङ्गरूपिणं महादेवं भजन्ति ते भक्ता इत्यर्थः ॥ २   
॥   
अवतरणिका- शिवभक्तेः जातिभेदोऽस्ति किमित्यत्राह-   
श्लोकः- दुर्लभा हि शिवे भक्तिस्संसारभयतारिणी ॥   
सा यत्र वर्तते साक्षात्स भक्तः परिगीयते ॥ ३ ॥   
व्याख्यानं- स्पष्टम् ॥ ३ ॥  
  
पृ० ११४) अवतरणिका- तस्माज्जननमरणपरिपीडितानां जनानां   
शिवभक्तिव्यतिरेकेण केनापि सत्कर्मणा प्रयोजनं नास्तीत्याह-   
श्लोकः- किं वेदैः किं ततः शास्त्रैः किं यज्ञैः किं तपोव्रतैः ॥   
नास्ति चेच्छाङ्करी भक्तिर्देहिनां जन्मरोगिणाम् ॥ ४ ॥   
व्याख्यानं- शास्त्रैः वेदार्थानुगैः   
शिवागमसूत्रपुराणादिभिरित्यर्थः शिष्टं स्पष्टम् ॥ ४ ॥   
  
अवतरणिका- अथ शिवभक्तिव्यतिरेकेण विधीयमानं सत्कर्म विफलं   
विपरीतफलदं चेति दृष्टान्तपूर्वकमाह-   
श्लोकः- शिवभक्तिविहीनस्य सुकृतं चापि निष्फलम् ॥   
विपरीतफलं च स्याद्दक्षस्यापि महाध्वरे ॥ ५ ॥   
व्याख्यानं- स्यात् अभवदित्यर्थः ॥ ५ ॥   
  
अवतरणिका- अथ शिवभक्त्या दुष्कर्मापि सत्कर्म भवेदिति   
दृष्टान्तपूर्वकमाह-   
श्लोकः- अत्यन्तपापकर्माऽपि शिवभक्त्या विशुद्ध्यति ॥   
चण्डो यथा पुरा भक्त्या पितृहाऽपि शिवोऽभवत् ॥ ६ ॥   
व्याख्यानं- शिवः शिवगणाधीश इत्यर्थः शिष्टं स्पष्टम् ॥ ६ ॥   
  
अवतरणिका- नन्वेवं चेत् शिवभक्तानां पुण्यपापसम्बन्धोऽस्ति वा   
नवेत्यत्राह-   
  
पृ० ११५) श्लोकः- सुकृतं दुष्कृतं चापि शिवभक्तस्य नास्ति हि ॥   
शिवभक्तिविहीनानां कर्मपाशनिबन्धनम् ॥ ७ ॥   
व्याख्यानं- स्पष्टम् ॥ ७ ॥   
  
अवतरणिका- तत्कथमित्यत्र दृष्टान्तपूर्वकं सूत्रद्वयेनाह-   
श्लोकः- शिवाश्रितानां जन्तूनां कर्मणा नास्ति सङ्गमः ॥   
वाजिनां दिननाथस्य कथं तिमिरजं भयम् ॥ ८ ॥   
व्याख्यानं- दिननाथस्य रवेर्वाजिनामश्वानां   
यथाऽन्धकारप्रयुक्तभीर्नास्ति तथा शिवभक्तानां कर्मणा   
पुण्यपापमयेन कर्मणा सङ्गमः सम्बन्धो नास्तीत्यर्थः ॥ ८ ॥   
श्लोकः- निरोद्धुं न क्षमं कर्म शिवभक्तान्विशृङ्खलान् ॥   
कथं मत्तगजान् रुन्धेच्छृङ्खला बिसतन्तुजा ॥ ९ ॥   
व्याख्यानं- शिवदीक्षयाऽऽणवादिमलत्रयस्य निवृत्तत्वेन विशृङ्खलान्   
शिवभक्तान् कर्म निरोद्धुं न क्षमं न समर्थं तत्र दृष्टान्तः   
मृणालतन्तुनिर्मिता शृङ्खला यथा मत्तगजं न रुन्धेत न   
तथेत्यर्थः ॥ ९ ॥   
  
अवतरणिका- तस्माच्छिवभक्त एव पूज्य इत्याह-   
श्लोकः- ब्राह्मणः क्षत्रियो वाऽपि वैश्यो वा शूद्र एव वा ॥   
अन्त्यजो वा शिवे भक्तः शिववन्मान्य एव सः ॥ १० ॥   
व्याख्यानं- स्पष्टम् ॥ १० ॥   
  
अवतरणिका- ननु शूद्रादीनां ब्राह्मणाद्यपेक्षया निकृष्टत्वात्   
कथं तेषां तत्समानत्वमित्यत्राह-   
श्लोकः- शिवभक्तिसमावेशे क्व जातिपरिकल्पना ॥  
  
पृ० ११६) इन्धनेष्वग्निदग्धेषु को वा भेदः प्रकीर्त्यते ॥ ११ ॥   
व्याख्यानं- स्पष्टम् ॥ ११ ॥   
  
अवतरणिका- तस्माच्छिवभक्ता एव गणेश्वरा इत्युक्त्वा भक्तमाहात्म्यं   
समापयति-   
श्लोकः- शुद्धा नियमसंयुक्ताः शिवार्पितफलागमाः ॥   
अर्चयन्ति शिवं लोके विज्ञेयास्ते गणेश्वराः ॥ १२ ॥   
व्याख्यानं- ये शुद्धाः दीक्षया परिपूतः नियमसम्पन्नाः   
शिवव्रतिनः शिवार्पितफलागमाः तदर्पितपुण्यपापफलागमाः सन्तः   
लोके शिवलिङ्गमर्चयन्ति ते ङाशिवस्य शिवोपास्तिः� ङारुद्रो रुद्रमर्चयेत्�   
इत्यादिवचनैः गणेश्वरा इति रुद्रा इति विज्ञेया इत्यर्थः ॥ १२ ॥   
  
�इति भक्तमाहात्म्यस्थलम्�   
अवतरणिका- गुरुस्वरूपं विशदयति-   
श्लोकः- गुणातीतं गुकारं च रूपातीतं रुकारकम् ॥   
गुणातीतमरूपं च यो दद्यात्स गुरुः स्मृतः ॥ ८ ॥   
व्याख्यानं- गुकारं प्राकृतगुणातीतं रुकारम्   
अशुद्धमायारूपातीतं गुणातीतमरूपं च   
मण्डलत्रयात्मकगुणत्रयं ज्योतिर्मयबैन्दवकलाशून्यचिन्मयवस्तु यः   
ददाति उपदिशति सः गुरुः स्मृतः गुरुरिति स्मृत इत्यर्थः ॥ ८ ॥   
  
अवतरणिका- अथैतत्प्रसङ्गादाचार्यस्वरूपं च विशदयति-   
श्लोक- आचिनोति च शास्त्रार्थानाचारे स्थापयत्यलम् ॥   
  
पृ० ११७) स्वयमाचरते यस्मादाचार्यस्तेन चोच्यते ॥ ९ ॥   
व्याख्यानं- शास्त्रार्थान् वीरशैवशास्त्ररहस्यार्थान् प्रकटीकृत्य   
कथयति आचारे वीरशैवाचारे शिष्यान् अलम् आधिक्येन स्थापयति   
नियमयति स्वयं च वीरशैवाचारे आचरते तेन हि तेन कारणेन आचार्यो   
वक्ता �कुशलोऽस्य लब्ध� इति कठवल्लीश्रुत्यनुसारेणाचार्य इत्युच्यत   
इत्यर्थः ॥ ९ ॥   
  
अवतरणिका- अथ देशिकशब्दनिर्वचनं च कृत्वा शिवलिङ्गैक्य एव   
जगद्गुरुरिति सूत्रद्वयेनोक्तदीक्षागुरुस्थलं समापयति-   
श्लोकः- षडध्वातीतयोगेन यतते यस्तु देशिकः ॥   
मायाब्धितारणोपायहेतुर्विश्वगुरुः शिवः ॥ १० ॥   
व्याख्यानं- ज्ञानान्मुक्तिं दिशति �यस्स देशिक इति स्मृतः� इति   
कामिकवाक्यप्रसिद्धो यो देशिकः षडध्वातीतयोगेन �अध्वनामध्वपते   
श्रेष्ठस्याध्वनः पारमय� इति   
श्रुतिप्रसिद्धवर्णपदादिषडध्वातीतयोगेन यतते उद्योगवानास्ते स   
शिवः शिवलिङ्गैक्यः मायाब्धितारणोपायहेतुभूतजगद्गुरुरित्यर्थः ॥   
१० ॥   
  
अवतरणिका- अथ कथमयं जगद्गुरुरित्याह-   
श्लोकः- अखण्डं येन चैतन्यं व्यज्यते सर्ववस्तुषु ॥   
आत्मयोगप्रभावेन स गुरुर्विश्वभासकः ॥ ११ ॥   
व्याख्यानं- सर्ववस्तुषु नीलपीतादिसकलवस्तुषु आत्मयोगप्रभावेन   
स्वानुभवबलात् अखण्डं सच्चिदानन्दात्मकं चैतन्यं येन व्यज्यते   
नीलपीतादिप्रतिनियतपदार्थावभासनकालेऽप्यहमित्यखण्डचैतन्यमनुवर्  
तत एव अन्यथा तद्वेद्यदर्शनं न स्यादिति स्फुटीक्रियते स गुरुः   
विश्वभासकः विश्वप्रकाशक इत्यर्थः ॥ ११ ॥   
॥ इति दीक्षागुरुस्थलम् ॥   
  
पृ० ११८) ॥ अथ शिक्षागुरुस्थलम् ॥   
अवतरणिका- अथ �बोध्यबोधकभावेन ज्ञानद्वारेण शास्यते ॥ शिष्यो हि   
येन गुरुणा स शिक्षागुरुरुच्यते� इति वातुलोत्तरवचनानुसारेण   
शिक्षागुरुस्थलं निरूपयति-   
श्लोकः- दीक्षागुरुरसौ शिक्षाहेतुः शिष्यस्य बोधकः ॥   
प्रश्नोत्तरप्रवक्ता च शिक्षागुरुरितीर्यते ॥ १ ॥   
व्याख्यानं- असौ दीक्षागुरुः शिष्यस्य बोधकः सन् प्रश्नोत्तरप्रवक्ता   
शिष्यकृतप्रश्नस्योत्तरं दत्वा शिक्षाहेतुश्च शिक्षाकारणः सन्   
शिक्षागुरुरिति कथ्यत इत्यर्थः ॥ १ ॥   
  
अवतरणिका- अथामुमेवार्थं स्फुटयति-   
श्लोकः- बोधकोऽयं समाख्यातो बोध्यमेतदिति स्फुटम् ॥   
शिष्ये नियुज्यते येन स शिक्षागुरुरुच्यते ॥ २ ॥   
व्याख्यानं- अयं शिवसिद्धान्तबोधकः परतत्वप्रकाशक इत्यर्थः ङ   
सोऽस्ति प्रत्ययो लोके यः शब्दानुगमादृते ।� इति वैयाकरणोक्तेः स्फुटं   
देशिकोपदेशस्फुटीभूतम् एतत् शिवयोगज्ञानं बोध्यम् इति येन गुरुणा   
शिष्यः समाख्यातः बोधकः सन् नियुज्यते नियम्यते स   
शिक्षागुरुरित्युच्यत इत्यर्थः ॥ २ ॥   
अवतरणिका- अथ �आचार्यः पूर्वरूपम् अन्तेवास्युत्तररूपं विद्या   
सन्धिः आचार्योऽन्तेवासिनमाशास्ति� इति श्रुत्यनुसारेण द्वैविध्येन   
तत्स्वरूपं वर्णयति-   
श्लोकः- संसारतिमिरोन्माथिशरच्चन्द्रमरीचयः ॥   
वाचो यस्य प्रवर्तन्ते तमाचार्यं प्रचक्षते ॥ ३ ॥   
व्याख्यानं- यस्य वाचः उपदेशवाक्यानि संसारतिमिरविनाशने   
शरच्चन्द्रमरीचय    
  
पृ० ११९) इव प्रवर्तन्ते तम् आचार्यं सन्तं प्रचक्षते कथयन्ति ॥ ३ ॥   
श्लोकः- ददाति यः पतिज्ञानं जगन्मायानिवर्तकम् ॥   
अद्वैतवासनोपायं तमाचार्यवरं विदुः ॥ ४ ॥   
व्याख्यानं- यो जगन्मायानिवर्तकम् प्रापञ्चिकभेदभ्रान्तिनिवर्तकम्   
पतिज्ञानं �पतिं विश्वस्यात्मेश्वरं शाश्वतम् शिवमच्युतम्� इति   
नारायणोपनिषत्प्रसिद्धस्वात्माभिन्नशिवज्ञानम् ददाति प्रकाशयति तम्   
आचार्यवरम् आचार्यश्रेष्टं सन्तं विदुः जानन्तीत्यर्थः ॥ ४ ॥   
अवतरणिका- अथ शिवाद्वैतज्ञानसम्पन्नः सन् शिष्यसन्देहवारक एव   
गुरुश्रेष्ठ इति सूत्रद्वयेनाह-   
श्लोकः- पूर्वपक्षं समादाय जगद्भेदविकल्पनम् ॥   
अद्वैतकृतसिद्धान्तो गुरुरेष गुणाधिकः ॥ ५ ॥   
व्याख्यानं- जगद्भेदविकल्पनं प्रापञ्चिकभेदद्वैविध्यविशिष्टं   
पूर्वपक्षं समादाय अङ्गीकृत्य अद्वैतकृतसिद्धान्तवानेष गुरुः   
शिक्षागुरुरेव गुणाधिकः श्रेष्ठ इत्यर्थः ॥ ५ ॥   
  
श्लोकः- सन्देहवनसन्दोहसमुच्छेदकुठारिका ॥   
यत्सूक्तिधारा विमला स गुरूणां शिखामणिः ॥ ६ ॥   
व्याख्यानं- विमला निर्मला यत्सूक्तिधारा यस्य गुरोरुपदेशवाक्यधारा   
सन्देहवनसन्दोहसमुच्छेदकुठारिका संशयारण्यसमुच्छेदपरशुः सः   
गुरूणां शिखामणिः श्रेष्ठ इत्यर्थः ॥ ६ ॥   
  
अवतरणिका- अथे *? मर्थमेव विशेषयति सूत्रद्वयेन-   
श्लोकः- यत्सूक्तिदर्पणाभोगे निर्मले दृश्यते सदा ॥   
  
पृ० १२०) मोक्षश्रीर्बिम्बरूपेण स गुरुर्भवतारकः ॥ ७ ॥   
व्याख्यानं- निर्मले यस्योपदेशोक्तिदर्पणमण्डले मोक्षलक्ष्मीः   
बिम्बरूपेण प्रतिबिम्बरूपेणेत्यर्थः दृश्यते प्रकाशते स गुरुः   
भवतारकः संसारार्णवतारक इत्यर्थः ॥ ७ ॥   
  
अवतरणिका- अथ प्रकारान्तरेणाह-   
श्लोकः- शिष्याणां हृदयालेख्यं प्रद्योतयति यः स्वयम् ॥   
ज्ञानदीपिकयाऽनेन गुरुणा कः समो भवेत् ॥ ८ ॥   
व्याख्यानं- यः श्रीगुरुः शिष्याणां हृदयालेख्यं   
हृत्कमलस्थनिजरूपचित्रं ज्ञानदीपिकया ज्ञानदीपेन प्रद्योतयति   
प्रकाशयति अनेन गुरुणा शिक्षागुरुणा कः समो भवेत् न कोऽपि सम   
इत्यर्थः ॥ ८ ॥   
अवतरणिका- अथैतादृशगुरुरस्ति वेत्यत्रास्ति दुर्लभ इत्युक्त्वा   
शिक्षागुरुस्थलं समापयति-   
श्लोकः- परमाद्वैतविज्ञानपरमौषधिदानतः ॥   
संसाररोगनिर्माथी देशिकः केन लभ्यते ॥ ९ ॥   
व्याख्यानं- शिवकारुण्यरहितेन केनापि न लभ्यत इत्यर्थः ॥ ९ ॥   
इति शिक्षागुरुस्थलम् ॥   
  
॥ अथ ज्ञानगुरुस्थलम् ॥   
अवतरणिका- अथ श्हिवरूपानुसन्धायि ज्ञानं येनोपदिश्यते ॥   
मुमुक्षोर्मोक्षसिद्ध्यर्थं स ज्ञानगुरुरुच्यते� इति   
वातुलोत्तरवचनानुसारेण ज्ञानगुरुस्थलं निरूपयति-   
श्लोकः- उपदेष्टोपदेशानां संशयच्छेदकारकः ॥   
सम्यग्ज्ञानप्रदस्साक्षादेष ज्ञानगुरुः स्मृतः ॥ १ ॥   
व्याख्यानं- उपदेशानां रहस्यार्थानाम् उपदेष्टा उपदेशकृत्   
संशयच्छेदकारकः शिष्य-   
  
पृ० १२१) सन्देहवारक एषः शिक्षागुरुरेव सम्यक् साक्षात् ज्ञानप्रदः   
प्रत्यक्षीभूतशिवज्ञानप्रदः सन् ज्ञानगुरुरिति स्मृत इत्यर्थः ॥ १ ॥   
  
अवतरणिका- ननु शिवज्ञानं कीदृशं तत्कथं   
प्रत्यक्षीकरोतीत्यत्राह-   
श्लोकः- निरस्तविश्वसम्भेदनिर्विकारं चिदम्बरम् ॥   
साक्षात्करोति यो युक्त्या स ज्ञानगुरुरुच्यते ॥ २ ॥   
व्याख्यानं- निरस्तविश्वसम्भेदं न किञ्चिदवेदिषमिति   
शून्यप्रतीतिबलात् निराकृतविश्वभेदं विकाररहितं चिदाकाशं   
चिद्व्योम युक्त्या स्फुटतरभासमाननीलसुखादिप्रमात्रन्वेषणद्वारा   
पारमार्थिकप्रमातृलाभ इहोपदिश्यत इति   
शिवाद्वैतशास्त्रोक्तस्वानुभवयुक्त्या यः प्रत्यक्षीकरोति स   
ज्ञानगुरुरित्यर्थः ॥ २ ॥   
  
अवतरणिका- अथ शिवज्ञानं प्रस्तौति सूत्रद्वयेन-   
श्लोकः- कलङ्कवानसौ चन्द्रः क्षयवृद्धिपरिप्लुतः ॥   
निष्कलङ्कस्थितो ज्ञानचन्द्रमा निर्विकारवान् ॥ ३ ॥   
व्याख्यानं- क्षयवृद्धिपरिप्लुतः क्षयवृद्धिपीड्यमानः असौ चन्द्रः   
कलङ्कवान् निर्विकारवान् विकाररहितः ज्ञानचन्द्रमाः चिच्चन्द्रः   
निष्कलङ्कस्थितः कलङ्करहितः सन् तिष्ठतीत्यर्थः ॥ ३ ॥   
श्लोकः- पार्श्वस्थतिमिरं हन्ति प्रदीपो मणिनिर्मितः ॥   
सर्वगामि तमो हन्ति बोधदीपो निरङ्कुशः ॥ ४ ॥   
व्याख्यानं- मणिनिर्मितः रत्ननिर्मितः दीपः पार्श्वस्थान्धकारं   
निवारयति निरङ्कुशः अनर्गलः बोधदीपः चित्प्रदीपः सर्वगामि तमः   
सर्वत्र विद्यमानं तमः निवारयतीत्यर्थः ॥ ४ ॥   
  
पृ० १२२) अवतरणिका- अथ शिवज्ञानोपदेशतत्परं श्रीगुरुं   
सूत्रद्वयेनप्रस्तौति-   
श्लोकः- सर्वार्थसाधकज्ञानविशेषादेशतत्परः ॥   
ज्ञानाचार्यस्समस्तानामनुग्रहकरः शिवः ॥ ५ ॥   
व्याख्यानं-   
भोगमोक्षलक्षणसर्वप्रयोजनसाधकशिवज्ञानविशेषोपदेशासक्तः   
ज्ञानगुरुरेव समस्तानां मुमुक्षूणाम् अनुग्रहकरः साक्षाच्छिव   
इत्यर्थः ॥ ५ ॥   
श्लोकः- कटाक्षचन्द्रमा यस्य ज्ञानसागरवर्धनः ॥   
संसारतिमिरच्छेदी स गुरुर्ज्ञानपारगः ॥ ६ ॥   
व्याख्यानं- यस्याचार्यस्य कटाक्षचन्द्रमाः शिवज्ञानोदधिवर्धनः   
संसारतिमिरच्छेदी स गुरुः श्रीगुरुः ज्ञानपारगः   
परापरज्ञानपारङ्गत इत्यर्थः ॥ ६ ॥   
  
अवतरणिका- अथ तमेव गुरुं भानुत्वेन वर्णयन् ततोऽप्याधिक्यं   
प्रतिपादयति-   
श्लोकः- बहिस्तिमिरविच्छेत्ता भानुरेष प्रकीर्तितः ॥   
बहिरन्तस्तमश्छेदी विभुर्देशिकभास्करः ॥ ७ ॥   
व्याख्यानं- एष भानुः बहिस्तिमिरविच्छेत्ता बाह्यान्धकारनिवारकः   
विभुः चिद्व्यापकः देशिकभास्करः ज्ञानाचार्यसूर्यः   
बहिरन्तस्तमश्छेदी नायं शिव इति विषयगतमज्ञानं नाहं शिव   
इत्यन्तर्गतज्ञानं भिनत्तीति प्रकीर्तितः ॥ ७ ॥   
  
पृ० १२३) अवतरणिका- अथ शिववेदकं शिवज्ञानं सूचयित्वा   
ज्ञानगुरुस्थलं सूत्रद्वयेन समापयति-   
श्लोकः- कटाक्षलेशमात्रेण विना ध्यानादिकल्पनम् ॥   
शिवत्वं भावयेद्यत्र स वेदः शाम्भवो मतः ॥ ८ ॥   
व्याख्यानं- ध्यानधारणादिसङ्कल्पं विना श्रीगुरोः   
कृपापाङ्गदर्शनमात्रेण शिवत्वं भावयेत् स्फुटं भवेत् स वेदः   
शाम्भव इति मतः सम्मत इत्यर्थः ॥ ८ ॥   
श्लोकः- शिववेदकरे ज्ञाने दत्ते येन सुनिर्मले ॥   
जीवन्मुक्तो भवेच्छिष्यस्स गुरुर्ज्ञानसागरः ॥ ९ ॥   
व्याख्यानं- येन श्रीगुरुणा शिववेदकरे   
स्वात्मशिवतास्फुटीकरणप्रवीणे निर्मले शिवज्ञाने दत्ते सति शिष्यो   
जीवन्नपि मुक्तः स्यात् स गुरुः शिवज्ञानसागर इत्यर्थः ॥ ९ ॥   
  
पारमेश्वरागमे ५ पटले ।   
यो विजानाति गिरिजे स मामेव न संशयः ॥   
अर्चयेज्जङ्गमं धन्यः सन्ध्यायां गृहमागतम् ॥ ८७ ॥   
लब्धमात्रेण च गृहे शिष्टेन स्वात्मजीवनात् ॥   
योऽर्चयेज्जङ्गमान्भक्त्या मामेवार्चितवान् हि सः ॥ ८८ ॥   
साक्षान्मद्रूपमीशानि शयनासनभोजनैः ॥   
अनाथं रोगिणं दीनं मूकं बधिरमेव च ॥ ८९ ॥   
पङ्गुं मुण्डं दुराचारं नावमन्येत लिङ्गिनम् ॥   
न कार्यः कलहो देवि अन्योऽन्यं शिवयोगिभिः ॥ ९० ॥   
न पैशुन्यं न मात्सर्यं न द्रोहं नापि पीडनम् ॥   
  
पृ० १२४) न स्पृशेदायुधं क्वापि प्राणैः कण्ठगतैरपि ॥ ९१ ॥   
  
६ पटले ।   
जङ्गमं पूजयेद्यस्तु साक्षान्मद्रूपमीश्वरम् ॥   
स मां पूजितवानेव सोऽहं देवि न संशयः ॥ ११ ॥   
तस्माद्यो भक्तिमान् शक्तो जङ्गमेषु महात्मसु ॥   
तद्धि भक्तस्थलं विद्धि मम चातिप्रियं शिवे ॥ १२ ॥   
यो गुरूक्तेन मार्गेण लिङ्गपूजारतः सदा ॥   
जङ्गमानर्चयेच्छक्त्या स हि माहेश्वरः स्मृतः ॥ १३ ॥   
त्रिकालमर्चयेल्लिङ्गं मम भक्तेषु भक्तिमान् ॥   
स्वमताचारनिरतः स वै माहेश्वरः प्रिये ॥ १४ ॥   
जलतत्वमिदं देवि तनुरन्यतमा मम ॥   
तस्याधिदेवता चाहं सोऽहं देवि न संशयः ॥ १५ ॥   
य उक्तलक्षणस्तु स्यादाचारे जङ्गमार्चने ॥   
स्थलं माहेश्वरं विद्धि मम चातिप्रियं शिवे ॥ १६ ॥   
योऽनर्पितं महेशानि नार्चयित्वापि जङ्गमान् ॥   
नाश्नाति न त्यजेन्मह्यमर्पितं कृच्छ्रगोऽपि वा ॥ १७ ॥   
सोऽयं प्रसादी कथितः सोऽहमेव न संशयः ॥   
तत्प्रसादिस्थलं विद्धि मम चातिप्रियं शिवे ॥ १८ ॥   
  
  
  
  
  
