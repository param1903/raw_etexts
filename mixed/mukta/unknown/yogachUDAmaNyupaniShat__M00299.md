+++
"Catalog number" = "M00299"
"Uniform title" = "yogacūḍāmaṇyupaniṣat"
"Main title" = "yoga upaniṣads with the commentary of śrī upaniṣad brahmayogin"
"Secondary title" = [ "yogacūḍāmaṇi upaniṣat",]
Commentator = [ "brahmayogin",]
"Alternate name" = [ "śrī upaniṣad brahmayogin",]
Editor = [ "śāstrī mahādeva",]
Subjects = [ "tantric / āgamic literature", "yoga", "upaniṣad", "yogopaniṣad", "yogopaniṣad",]
Publisher = [ "Adyar library and research centre",]
"Publication year" = [ "1920",]
"Publication city" = [ "Madras",]
"Publication country" = "India"
title_iast = "yogacūḍāmaṇyupaniṣat"
title = "योगचूडामण्युपनिषत्"

+++
  
  
  
  
योगचूडामण्युपनिषत्  
  
आप्यायन्तु- इति शान्तिः  
  
योगाङ्गषट्कम्  
  
योगचूडामणिं वक्ष्ये योगिनां हितकाम्यया ।  
कैवल्यसिद्धिदं गूढं सेवितं योगवित्तमैः ॥ १ ॥  
  
आसनं प्राणसंरोधः प्रत्याहारश्च धारणा ।  
ध्यानं समाधिरेतानि योगाङ्गानि भवन्ति षट् ॥ २ ॥  
  
एकं सिद्धासनं प्रोक्तं द्वितीयं कमलासनम् ।  
  
विवरणम्  
  
मूलाधारादिषट्चक्रसहस्रारोपरिस्थितम् ।  
योगज्ञानमुख्यफलं रामचन्द्रपदं भजे ॥  
  
	इह खलु सामवेदप्रविभक्तेयं योगचूडामण्युपनिषत्   
षडङ्गयोगोपायप्रदर्शनपूर्वक   
निष्प्रतियोगिकब्रह्ममात्रपर्यवसन्ना विजयते । अस्याः स्वल्पग्रन्थतो   
विवरणमारभ्यते । स्वाज्ञलोकमुद्दिश्य श्रुतिरेवमाह- योगेति ।   
योगचूडामणिं योगश्रेष्ठमित्यर्थः । कथमस्य चूडामणित्वम् ##?  
चूडामणित्वं युज्यते इत्यर्थः ॥ १ ॥  
  
प्। २३८) यमनियमसाधनसम्पन्नानां षडङ्गयोगः उच्यते-   
आसनमिति ॥ २ ॥ आदावासनमुद्दिशति- एकमिति । प्रोक्तं-   
सिद्धपद्मासनलक्षणस्य त्रिशिखिब्राह्मणोपनिषदि प्रकाशितत्वात् ॥  
  
योगसिद्धये आवश्यकं देहतत्त्वज्ञानम्  
  
षट्चक्रं षोडशाधारं त्रिलक्ष्यं व्योमपञ्चकम् ॥ ३ ॥  
  
स्वदेहे यो न जानाति तस्य सिद्धिः कथं भवेत् ।  
  
	देहतत्त्वज्ञानं विना देहे सिद्धिः कथं स्यादित्याक्षिपति-   
षट्चक्रमिति । मूलाधारादिषट्चक्रम् । मूलाधारत्रिकोणमारभ्य   
षोडशान्तावधि षोडशाधारं विद्यते । तद्राजयोगसारे प्रसिद्धम् ।   
बाह्यमध्यान्तर्भेदेन त्रिलक्ष्यम् । आकाशादिपरमाकाशान्तं   
व्योमपञ्चकम् ॥ ३ ॥ शिष्टं स्पष्टम् ॥  
  
मूलाधारादिचक्राणि  
  
चतुर्दलं स्यादाधारं स्वाधिष्ठानं च षड्दलम् ॥ ४ ॥  
  
नाभौ दशदलं पद्मं हृदयं द्वादशारकम् ।  
षोडशारं विशुद्धाख्यं भ्रूमध्ये द्विदलं तथा ॥ ५ ॥  
  
सहस्रदलसङ्ख्यातं ब्रह्मरन्ध्रे महापथि ।  
  
	यत् त्वया पृष्टं तत्   
मूलाधारादिसहस्रारान्तेष्वन्तर्भवतीत्याह- चतुर्दलमिति ॥ ४-५ ॥  
  
योनिस्थाने परमज्योतिर्दर्शनम्  
  
आधारं प्रथमं चक्रं स्वाधिष्ठानं द्वितीयकम् ॥ ६ ॥  
  
योनिस्थानं द्वयोर्मध्ये कामरूपं निगद्यते ।  
कामाख्यं तु गुदस्थाने पङ्कजं तु चतुर्दलम् ॥ ७ ॥  
  
प्। २३९) तन्मध्ये प्रोच्यते योनिः कामाख्या सिद्धवन्दिता ।  
तस्य मध्ये महालिङ्गं पश्चिमाभिमुखं स्थितम् ॥ ८ ॥  
  
नाभौ तु मणिवद्बिम्बं यो जानाति स योगवित् ।  
तप्तचामीकराभासं तडिल्लेखेव विस्फुरत् ॥ ९ ॥  
  
त्रिकोणं तत्पुरं वह्नेरधोमेढ्रात् प्रतिष्ठितम् ।  
समाधौ परमं ज्योतिरनन्तं विश्वतोमुखम् ॥ १० ॥  
  
तस्मिन् दृष्टे महायोगे यातायातो न विद्यते ।  
  
	प्रथमद्वितीयचक्रतया नामोद्दिश्य क्रमेण विवृणोति-   
आधारमिति ॥ ६ ॥ योनिस्थानं किमित्यत्र- योनिस्थानमिति । द्वयोः   
मूलाधारस्वाधिष्ठानयोः । योगसिद्धेः तत्पीडनपूर्वकत्वात् तदेव   
विशदयति- कामाख्यमिति । योगसिद्धिकामाख्यम् ॥ ७ ॥ योनिः   
कुण्डलिनीशक्तिः । अस्या जगत्प्रसूतिहेतुत्वात् योनित्वमुपपद्यते । अत एव   
कामाख्या । तस्य सुषुम्नामध्यविलसितकुण्डलिनीभोगस्य मध्ये   
वायव्यं पश्चिमाभिमुखं महालिङ्गं केवलकुम्भके   
योगिप्रत्यक्षतया स्थितं भवति ॥ ८ ॥ एवञ्ज्ञानवदभ्यासफलमाह##-  
तप्तेति ॥ ९ ॥ यस्य एवं योगकाले पावकी ज्वाला दृश्यते तस्य   
पुनरिडादिमार्गेण यातायातो न विद्यते इत्याह- समाधाविति ॥ १० ॥  
  
स्वाधिष्ठानादिचक्रलक्षणम्  
  
स्वशब्देन भवेत् प्राणः स्वाधिष्ठानं तदाश्रयम् ॥ ११ ॥  
  
स्वाधिष्ठानाश्रयादस्मान्मेढ्रमेवाभिधीयते ।  
तन्तुना मणिवत् प्रोतो योऽत्र कन्दः सुषुम्नया ॥ १२ ॥  
  
प्। ३४०) तन्नाभिमण्डले चक्रं प्रोच्यते मणिपूरकम् ।  
द्वादशारे महाचक्रे पुण्यपापविवर्जिते ॥ १३ ॥  
  
तावज्जीवो भ्रमत्येवं यावत्तत्त्वं न विन्दति ।  
  
	स्वाअधिष्ठानलक्षणमाह- स्वेति ॥ ११ ॥ मेढ्रस्य   
प्राणनाडित्वात् स्वाधिष्ठानाश्रयत्वं युज्यते । मणिपूरकलक्षणं   
किमित्यत्र तन्तुनेति ॥ १२ ॥ स्वाज्ञानावधि जीवो हृदासनः सन्   
संसारमण्डले परिभ्रमतीत्याह- द्वादशार इति ।   
पुण्यपापविवर्जिते- तत्र प्रत्यग्दृष्टेः पुण्यपापसम्बन्धाभावात्   
॥ १३ ॥  
  
नाडिमहाचक्रम्  
  
ऊर्ध्वं मेढ्रादधोनाभेः कन्दयोनिः खगाण्डवत् ॥ १४ ॥  
  
तत्र नाड्यः समुत्पन्नाः सहस्राणि द्विसप्ततिः ।  
तेषु नाडीसहस्रेषु द्विसप्ततिरुदाहृता ॥ १५ ॥  
  
प्रधानाः प्राणवाहिन्यो भूयस्तासु दश स्मृताः ।  
इडा च पिङ्गला चैव सुषुम्ना च तृतीयगा ॥ १६ ॥  
  
गान्धारी हस्तिजिह्वा च पूषा चैव यशस्विनी ।  
अलम्बुसा कुहूश्चैव शङ्खिनी दशमी स्मृता ॥ १७ ॥  
  
एतन्नाडीमहाचक्रं ज्ञातव्यं योगिभिः सदा ।  
  
	नाडीकन्दं तद्गतनाडीभेदं चाह- ऊर्ध्वमिति ॥ १४-१५ ॥   
दशनाडीनां स्थानानि निर्दिशति- इडेति ॥ १६-१७ ॥  
  
प्। ३४१) नाडीस्थानानि  
  
इडा वामे स्थिता भागे दक्षिणे पिङ्गला स्थिता ॥ १८ ॥  
  
सुषुम्ना मध्यदेशे तु गान्धारी वामचक्षुषि ।  
दक्षिणे हस्तिजिह्वा च पूषा कर्णे तु दक्षिणे ॥ १९ ॥  
  
यशस्विनी वामकर्णे चानने चाप्यलम्बुसा ।  
कुहूश्च लिङ्गदेशे तु मूलस्थाने तु शङ्खिनी ॥ २० ॥  
  
एवं द्वारं समाश्रित्य तिष्ठन्ते नाडयः क्रमात् ।  
  
	मध्यस्थसुषुम्नायाः इडा वामे स्थिता ॥ १८-२० ॥  
  
नाडीसञ्चारिवायवः तद्व्यापारश्च  
  
इडापिङ्गलसौषुम्नाः प्राणमार्गे च संस्थिताः ॥ २१ ॥  
  
सततं प्राणवाहिन्यः सोमसूर्याग्निदेवताः ।  
प्राणापानसमानाख्या व्यानोदानौ च वायवः ॥ २२ ॥  
  
नागः कूर्मोऽथ कृकरो देवदत्तो धनञ्जयः ।  
हृदि प्राणः स्थितो नित्यमपानो गुदमण्डले ॥ २३ ॥  
  
समानो नाभिदेशे तु उदानः कण्ठमध्यगः ।  
व्यानः सर्वशरीरे तु प्रधानाः पञ्च वायवः ॥ २४ ॥  
  
उद्गारे नाग आख्यातः कूर्म उन्मीलने तथा ।  
कृकरः क्षुत्करो ज्ञेयो देवदत्तो विजृम्भणे ॥ २५ ॥  
  
प्। ३४२) न जहाति मृतं वापि सर्वव्यापी धनञ्जयः ।  
एते नाडीषु सर्वासु भ्रमन्ते जीवजन्तवः ॥ २६ ॥  
  
	तत्र अयोगियोगिभेदेन इडेति ॥ २१ ॥ नाडीगतप्राणादिस्वरूपं   
तद्व्यापारं चाह- प्राणेति ॥ २२-२५ ॥ जीवजन्तवः- जीवरूपिण   
इत्यर्थः, तेषां जीवाधारत्वात् ॥ २६ ॥  
  
प्राणचलनाचलनाभ्यां जीवचलनाचलने  
  
आक्षिप्तो भुजदण्डेन यथोच्चलति कन्दुकः ।  
प्राणापानसमाक्षिप्तस्तथा जीवो न तिष्ठति ॥ २७ ॥  
  
प्राणापानवशो जीवो ह्यधश्चोर्ध्वं च धावति ।  
वामदक्षिणमार्गाभ्यां चञ्चलत्वान्न दृश्यते ॥ २८ ॥  
  
रज्जुबद्धो यथा श्येनो गतोऽप्याकृष्यते पुनः ।  
गुणबद्धस्तथा जीवः प्राणापानेन कर्षति ॥ २९ ॥  
  
प्राणापानवशो जीवो ह्यधश्चोर्ध्वं च गच्छति ।  
अपानः कर्षति प्राणं प्राणोऽपानेन कर्षति ॥ ३० ॥  
  
ऊर्ध्वाधःसंस्थितावेतौ यो जानाति स योगवित् ।  
  
	प्राणचलनाचलनसापेक्षं जीवचलनाचलनमित्याह- आक्षिप्त इति   
॥ २७ ॥ तदेव विशदयति- प्राणेति ॥ २८-३० ॥  
  
प्। ३४३) अजपागायत्र्या अनुसन्धानम्  
  
हकारेण बहिर्याति सकारेण विशेत् पुनः ॥ ३१ ॥  
  
हंसहंसेत्यमुं मन्त्रं जीवो जपति सर्वदा ।  
षट्शतानि दिवा रात्रौ सहस्राण्येकविंशतिः ॥ ३२ ॥  
  
एतत्सङ्ख्यान्वितं मन्त्रं जीवो जपति सर्वदा ।  
अजपा नाम गायत्री योगिनां मोक्षदा सदा ॥ ३३ ॥  
  
अस्याः सङ्कल्पमात्रेण सर्वपापैः प्रमुच्यते ।  
अनया सदृशी विद्या अनया सदृशो जपः ॥ ३४ ॥  
  
अनया सदृशं ज्ञानं न भूतं न भविष्यति ।  
कुण्डलिन्यां समुद्भूता गायत्री प्राणधारिणी ॥ ३५ ॥  
  
प्राणविद्या महाविद्या यस्तां वेत्ति स वेदवित् ।  
  
	प्राणापानोच्छ्वासादिव्यापृतिरेव हंसमनुः अजपागायत्री   
जीवनिर्वर्त्या भवतीति अजपेयत्तां तज्ज्ञानफलं चाह- हकारेणेति ॥   
३१-३३ ॥ उच्छ्वासनिःश्वासयोः हंसः सोऽहमित्यजपानुसन्धानेन   
जीवः सर्वपापैः प्रमुच्यते । अजपां स्तौति- अनयेति ॥ ३४ ॥ अजपा   
कुण्डलिनीजन्येति ज्ञानफलमाह कुण्डलिन्यामिति ॥ ३५ ॥  
  
कुण्डलिन्या मोक्षद्वारभेदनम्  
  
कन्दोर्ध्वे कुण्डलीशक्तिरष्टधा कुण्डलाकृतिः ॥ ३६ ॥  
  
ब्रह्मद्वारमुखं नित्यं मुखेनाच्छाद्य तिष्ठति ।  
येन द्वारेण गन्तव्यं ब्रह्मद्वारमनामयम् ॥ ३७ ॥  
  
प्। ३४४) मुखेनाच्छाद्य तद्द्वारं प्रसुप्ता परमेश्वरी ।  
प्रबुद्धा वह्नियोगेन मनसा मरुता सह ॥ ३८ ॥  
  
सुचीवद्गात्रमादाय व्रजत्यूर्ध्वं सुषुम्नया ।  
उद्घाटयेत् कवाटं तु यथा कुञ्चिकया गृहम् ।  
कुण्डलिन्या तथा योगी मोक्षद्वारं प्रभेदयेत् ॥ ३९ ॥  
  
कृत्वा सम्पुटितौ करौ दृढतरं बद्ध्वाथ पद्मासनं  
गाढं वक्षसि सन्निधाय चुबुकं ध्यानं च तच्चेष्टितम् ।  
वारंवारमपानमूर्ध्वमनिलं प्रोच्चारयेत् पूरितं  
मुञ्चन् प्राणमुपैति बोधमतुलं शक्तिप्रभावान्नरः ॥ ४० ॥  
  
अङ्गानां मर्दनं कृत्वा श्रमसञ्जातवारिणा ।  
कट्वम्ललवणत्यागी क्षीरभोजनमाचरेत् ॥ ४१ ॥  
  
ब्रह्मचारी मिताहारी योगी योगपरायणः ।  
अब्दादूर्ध्वं भवेत् सिद्धो नात्र कार्या विचारणा ॥ ४२ ॥  
  
सुस्निग्धमधुरा हारश्चतुर्थांशावशेषितः ।  
भुञ्जते शिवसम्प्रीत्या मिताहारी स उच्यते ॥ ४३ ॥  
  
कन्दोर्ध्वे कुण्डलीशक्तिरष्टधा कुण्लाकृतिः ।  
बन्धनाय च मूढानां योगिनां मोक्षदा सदा ॥ ४४ ॥  
  
प्। ३४५) सर्वप्राण्याधारकुण्डलिनीस्वरूपं तद्व्यापृतिं चाह-   
कन्देति ॥ ३६ ॥ सुषुम्नाख्यं ब्रह्मद्वारमुखम् ॥ ३७ ॥ अयोगिनां   
मूलाधारप्रदेशे प्रसुप्ता । योगिनां योगकाले प्रबुद्धा ॥ ३८ ॥ यतः   
इयं मोक्षद्वारभेदनपटुः अतः कुञ्चिकया देवालयकवाटमिव योगी   
तया मोक्षद्वारं विभेदयेदित्याह- उद्घाटयेदिति ॥ ३९ ॥   
तद्भेदनोपायं तत्फलं चाह- कृत्वेति । नरो योगी   
स्वहृदयसमं स्वकरौ सम्पुटितौ कृत्वा पद्मासनं बद्ध्वा   
गाढं वक्षसि सन्निधाय चुबुकं   
कण्ठसङ्कोचलक्षणजालन्धरबन्धमारोप्य मूलबन्धेन   
वारंवारम् अपानम् ऊर्ध्वम् अनिलपूरितं प्रोच्चारयेत् ऊर्ध्वं   
प्राणेनैक्यं नयेत् । ऐक्यानन्तरं केवलकुम्भकमास्थाय   
कुण्डलिनीशक्तिप्रभावात् तत्कुण्डलिनीचेष्टितं प्राणादिव्यापारं मुञ्चन्   
शरीरत्रयकलनाविरलं ब्रह्मास्मीति मननं ध्यानं च कृत्वा सम्यक्   
प्रबोधमेत्य तत्समकालं प्राणं परमात्मानम् उपैति ॥ ४० ॥ एवं   
साधनानुष्ठानवान् योगी अचिरात् सिद्धो भवतीत्याह- अङ्गानामिति ।   
यद्यभ्यासकाले स्वेदो जायते तदा अङ्गानां वारिणा दृढकायो   
भवेदित्यर्थः । योगानुकूलाहारनियममाह- कट्विति ॥ ४१-४३ ॥   
अयोगियोगिनाम् इयं शक्तिः बन्धमोक्षहेतुः स्यादित्याह- कन्देति ।   
कन्दाधोभागे यदि स्थिता तदा बन्धनाय । यदि सुषुम्नामार्गेण   
कन्दोर्ध्वमार्गं गता तदा योगिनां मोक्षदा ॥ ४४ ॥  
  
बन्धत्रयम्  
  
महामुद्रा नभोमुद्रा ओड्याणं च जलन्धरम् ।  
मूलबन्धं च यो वेत्ति स योगी मुक्तिभाजनम् ॥ ४५ ॥  
  
पार्ष्णिघातेन सम्पीड्य योनिमाकुञ्चयेद् दृढम् ।  
अपानमूर्ध्वमाकृष्य मूलबन्धोऽयमुच्यते ॥ ४६ ॥  
  
प्। ३४६) अपानप्राणयोरैक्यं क्षयान्मूत्रपुरीषयोः ।  
युवा भवति वृद्धोऽपि सततं मूलबन्धनात् ॥ ४७ ॥  
  
ओड्याणं कुरुते यस्मादविश्रान्तं महाखगः ।  
ओड्डियाणं तदेव स्यान्मृत्युमातङ्गकेसरी ॥ ४८ ॥  
  
उदरात् पश्चिमं ताणमधोनाभेर्निगद्यते ।  
ओड्याणमुदरे बन्धस्तत्र बन्धो विधीयते ॥ ४९ ॥  
  
बध्नाति हि शिरोजातमधोगामि नभोजलम् ।  
ततो जालन्धरो बन्धः कण्ठदुःखौघनाशनः ॥ ५० ॥  
  
जालन्धरे कृते बन्धे कण्ठदुःखौघनाशने ।  
न पीयूषं पतत्यग्नौ न च वायुः प्रधावति ॥ ५१ ॥  
  
	वक्ष्यमाणमहामुद्रादिज्ञानतो मुक्तिभाक् भवतीत्याह-   
महामुद्रेति ॥ ४५ ॥ मूलबन्धादिलक्षणमाह- पार्ष्णीति ॥ ४६ ॥   
तत्फलमेतत्- अपानेति ॥ ४७-५२ ॥  
  
खेचरीमुद्रा  
  
कपालकुहरे जिह्वा प्रविष्टा विपरीतगा ।  
भ्रुवोरन्तर्गता दृष्टिर्मुद्रा भवति खेचरी ॥ ५२ ॥  
  
न रोगो मरणं तस्य न निद्रा न क्षुधा तृषा ।  
न च मूर्छा भवेत् तस्य यो मुद्रां वेत्ति खेचरीम् ॥ ५३ ॥  
  
प्। ३४७) पीड्यते न च रोगेण लिप्यते न स कर्मभिः ।  
बध्यते न च केनापि यो मुद्रां वेत्ति खेचरीम् ॥ ५४ ॥  
  
चित्तं चरति खे यस्माज्जिह्वा चरति खे यतः ।  
तेनेयं खेचरी मुद्रा सर्वसिद्धनमस्कृता ॥ ५५ ॥  
  
बिन्दुमूलशरीराणि सिरा यत्र प्रतिष्ठिताः ।  
भावयन्ति शरीराणि अपादतलमस्तकम् ॥ ५६ ॥  
  
खेचर्या मुद्रितं येन विवरं लम्बिकोर्ध्वतः ।  
न तस्य क्षीयते बिन्दुः कामिन्यालिङ्गितस्य च ॥ ५७ ॥  
  
यावद्बिन्दुः स्थितो देहे तावन्मृत्युभयं कुतः ।  
यावद्बद्धा नभोमुद्रा तावद्बिन्दुर्न गच्छति ॥ ५८ ॥  
  
	तत्फलमेतत् न रोग इति ॥ ५३-५५ ॥ खेचरीमुद्रारूढाः योगिनः   
शरीरे सर्वं पश्यन्तीत्याह- विन्द्विति । सिराशब्देन नाड्यः उच्यन्ते ।   
तदुपलक्षितचतुर्दशभुवनानि यत्र प्रतिष्ठितानि तद्बिन्दुः ईश्वरः एव   
मूलं येषाम् अनन्तकोटिब्रह्माण्डानां तानि बिन्दुमूलानि तानि च   
शरीराणि अनन्तकोटिब्रह्माण्डानि खेचरीमुद्रारूढयोगिनः   
स्वाधिष्ठितापादतलमस्तकं स्वशरीरं भावयन्ति महाविराड्भावं   
नयन्तीत्यर्थः ॥ ५६ ॥ किञ्च- खेचर्येति ॥ ५७ ॥ नभोमुद्रा   
खेचरीत्यर्थः ॥ ५८ ॥  
  
वज्रोल्यादियोगिलक्षणम्  
  
ज्वलितोऽपि यथा बिन्दुः सम्प्राप्तश्च हुताशनम् ।  
व्रजत्यूर्ध्वं गतः शक्त्या निरुद्धो योनिमुद्रया ॥ ५९ ॥  
  
प्। ३४८) स पुनर्द्विविधो बिन्दुः पाण्डरो लोहितस्तथा ।  
पाण्डरं शुक्लमित्याहुर्लोहिताख्यं महारजः ॥ ६० ॥  
  
सिन्दूरव्रातसङ्काशं रविस्थानस्थितं रजः ।  
शशिस्थानस्थितं शुक्लं तयोरैक्यं सुदुर्लभम् ॥ ६१ ॥  
  
बिन्दुर्ब्रह्मा रजः शक्तिर्बिन्दुरिन्दू रजो रविः ।  
उभयोः सङ्गमादेव प्राप्यते परमं पदम् ॥ ६२ ॥  
  
वायुना शक्तिचालेन प्रेरितं च यथा रजः ।  
याति बिन्दुः सदैकत्वं भवेद्दिव्यवपुस्तदा ॥ ६३ ॥  
  
शुक्लं चन्द्रेण संयुक्तं रजः सूर्यसमन्वितम् ।  
तयोः समरसैकत्वं यो जानाति स योगवित् ॥ ६४ ॥  
  
	वज्रोल्यादियोगिलक्षणमाह- ज्वलितोऽपीति । यथा लोहद्रावकबिन्दुः   
लोहसन्निध्यात् ज्वलति तथायं बिन्दुः योषित्सान्निध्यात् ज्वलितोऽपि पुरुषेण   
हुतं रेतः अश्नातीति हुताशनं योषिद्योनिमण्डलं सम्प्राप्तोऽपि   
लिङ्गाकुञ्चनलक्षणया योनिमुद्रया शक्त्या यथाबलं निरुद्धः सन्   
ऊर्ध्वमेव व्रजति नाधः पततीत्यर्थः । अस्यामरोलियोगसिद्धत्वात्   
तद्बिन्दुः कदापि न क्षरतीति भावः ॥ ५९-६० ॥   
भ्रूमण्डलोर्ध्ववामदक्षिणभागयोः रविशशिस्थाने भवतः ।   
रजःशुक्लरूपयोः सूर्याचन्द्रमसो ऐक्यं योगिनो विना यस्य कस्यापि   
दुर्लभमित्यर्थः ॥ ६१ ॥ किञ्च- बिन्दुरिति ॥ ६२ ॥ केन रवीन्द्वोरैक्यं   
तेन किं जायते इत्यत आह- वायुनेति । यथा स्वशक्तिचालेन   
प्रचण्डवायुना प्रेरितं सद्रजो रविनैकत्वमायाति तथा वायुना सह   
कुण्डलिनीशक्तिचालेन प्रेरितं शशिमण्डलस्थं रजः, बिन्दुरिति   
तृतीयार्थे प्रथमा, बिन्दुना रविणा  
  
प्। ३४९) सदा एकत्वं याति । यदा सूर्याचन्द्रमसोरैक्यं भवति तदा   
अयं योगी दिव्यवपुः भवेत् ॥ ६३-६४ ॥  
  
महामुद्रा  
  
शोधनं नाडिजालस्य चालनं चन्द्रसूर्ययोः ।  
रसानां शोषणं चैव महामुद्राभिधीयते ॥ ६५ ॥  
  
वक्षोन्यस्तहनुः प्रपीड्य सुचिरं योनिं च वामाङ्घ्रिणा  
हस्ताभ्यामनुधारयन् प्रसरितं पादं तथा दक्षिणम् ।  
आपूर्य श्वसनेन कुक्षियुगलं बद्ध्वा शनै रेचये-  
देतद्व्याधिविनाशिनी सुमहती मुद्रा नृणां प्रोच्यते ॥ ६६ ॥  
  
चन्द्रांशेन समभ्यस्य सूर्यांशेनाभ्यसेत् पुनः ।  
या तुल्या तु भवेत् सङ्ख्या ततो मुद्रां विसर्जयेत् ॥ ६७ ॥  
  
नहि पथ्यमपथ्यं वा रसाः सर्वेऽपि नीरसाः ।  
अतिभुक्तं विषं घोरं पीयूषमिव जीर्यते ॥ ६८ ॥  
  
क्षयकुष्ठगुदावर्तगुल्माजीर्णपुरोगमाः ।  
तस्य रोगाः क्षयं यान्ति महामुद्रां तु योऽभ्यसेत् ॥ ६९ ॥  
  
कथितेयं महामुद्रा महासिद्धिकरी नृणाम् ।  
गोपनीया प्रयत्नेन न देया यस्य कस्यचित् ॥ ७० ॥  
  
	महामुद्रास्वरूपं तत्फल चाह- शोधनमिति ।   
यन्नाडीशुद्धिकरं चन्द्रसूर्ययोरपि चालकं   
शरीरस्थदुष्टवातपित्तादिरसानां शोषणकरं भवति तदेव   
महामुद्रेत्यभिधीयते ॥ ६५ ॥ तदभ्यासप्रकारस्तु- आदौ  
  
प्। ३५०) जालन्धरबन्धमारोप्य वामपादतलेन योनिं निपीड्य बहिः   
प्रसारितदक्षिणचरणं हस्ताभ्यां धारयन्   
चन्द्रनाडीसमुद्भवश्वसनेन वामदक्षिणकुक्षियुगलमापूर्य   
निरुच्छ्वासं बद्ध्वा कुम्भकान्ते पिङ्गलया शनैरेव रेचयेदिति यदेतत्   
सैषा नृणां सर्वव्याधिविनाशिनी महामुद्रा भवति ॥ ६६ ॥ एवं   
चन्द्रांशेनेति ॥ ६७-७० ॥  
  
प्रणवजपः  
  
पद्मासनं समारुह्य समकायशिरोधरः ।  
नासाग्रदृष्टिरेकान्ते जपेदोङ्कारमव्ययम् ॥ ७१ ॥  
  
	एवं महामुद्रामभ्यस्य ततो यथोक्तविधिना   
प्रणवार्थानुसन्धानपूर्वकं प्रणवं सदा जपेदित्याह- पद्मेति   
॥ ७१ ॥  
  
प्रणवार्थरूपं ब्रह्म  
  
	ॐ नित्यं शुद्धं बुद्धं निर्विकल्पं निरञ्जनं   
निराख्यातमनादिनिधनमेकं तुरीयं यद्भूतं भवद्भविष्यत्   
परिवर्तमानं सर्वदानवच्छिन्नं परं ब्रह्म । तस्माज्जाता परा   
शक्तिः स्वयं ज्योतिरात्मिका । आत्मन आकाशः सम्भूतः । आकाशाद्वायुः   
। वायोरग्निः । अग्नेरापः । अद्भ्यः पृथिवी । तेषां पञ्चभूतानां   
पतयः पञ्च सदाशिवेश्वररुद्रविष्णुब्रह्माणश्चेति । तेषां   
ब्रह्मविष्णुरुद्राश्चोत्पत्तिस्थितिलयकर्तारः । राजसो ब्रह्मा सात्त्विको   
विष्णुस्तामसो रुद्र इति । एते त्रयो गुणयुक्ताः । ब्रह्मा देवानां प्रथमः   
सम्बभूव । धाता च सृष्टौ विष्णुश्च स्थितौ रुद्रश्च नाशे भोगाय   
चेन्द्रः प्रथमजा बभूवुः । एतेषां ब्रह्मणो लोका   
देवतिर्यङ्नरस्थावराश्च जायन्ते । तेषां मनुष्यादीनां  
  
प्। ३५१) पञ्चभूतसमवायः शरीरम् । ज्ञानकर्मेन्द्रियैर्ज्ञान##-  
सोऽपि स्थूलप्रकृतिरित्युच्यते । ज्ञानकर्मेन्द्रियैर्ज्ञानविषयैः   
प्राणादिपञ्चवायुमनोबुद्धिभिश्च सूक्ष्मस्थोऽपि लिङ्गमेवेत्युच्यते ।   
गुणत्रययुक्तं कारणम् । सर्वेषामेवं त्रीणि शरीराणि वर्तन्ते ।   
जाग्रत्स्वप्नसुषुप्तितुरीयाश्चेत्यवस्थाश्चतस्रः ।   
तासामवस्थानामधिपतयश्चत्वारः पुरुषा   
विश्वतैजसप्राज्ञात्मानश्चेति ॥  
  
विश्वो हि स्थूलभुङ्नित्यं तैजसः प्रविविक्तभुक् ।  
आनन्दभुक् तथा प्राज्ञः सर्वसाक्षीत्यतः परः ॥ ७२ ॥  
  
प्रणवः सर्वदा तिष्ठेत् सर्वजीवेषु भोगतः ।  
अभिरामस्तु सर्वासु ह्यवस्थासु ह्यधोमुखः ॥ ७३ ॥  
  
ओङ्करार्थचैतन्यं किमित्यत्र ब्रह्मेत्याह- ओमिति ।   
नित्यशुद्धादिपदानां नृसिंहतापिन्यां पदशो व्याख्यातत्वात् ।   
भूतमिति भूतादिकालत्रयेऽपि स्वयम् एकरूपेणावस्थितम्,   
उत्पत्तिप्रलयवैरल्यादनादिनिधनम्, अनवच्छिन्नं परिच्छेदरहितं   
यत् तदेव प्रणवार्थचैतन्यं ब्रह्मेत्यर्थः । ब्रह्मणो   
निष्प्रतियोगिकस्वमात्रत्वे अव्यक्तादिस्थावरान्तसृष्टिः कुतः ?   
इत्याशङ्क्य तदज्ञानादेतत् सर्वं तस्मात् जातवत् भातीत्याह-   
तस्मादिति । स्वाज्ञदृष्ट्या यन्निर्विशेषं ब्रह्म   
निष्प्रतियोगिकस्वमात्रं तस्मान्निर्विशेषब्रह्मणः सकाशात्   
चित्सामान्यात्मिका परा शक्तिः स्वारोपापवादाधिकरणसान्निध्यात्   
स्वयञ्ज्योतिरात्मिका जातेव जाता न वस्तुत इत्यर्थः । एवं   
स्वाज्ञदृष्टिविकल्यिताव्यक्तमहत्तत्त्वोपाधिकात् आत्मनः । एवम् आत्मनः   
सकाशात् क्रमेण पञ्चभूतानि जातानि, तेषाम् इत्यादि ।   
सृष्ट्यादिकर्तृत्वं गुणत्रययोगनिमित्तं तत् कथम् ? राजस इति ।  
  
प्। ३५२) सृष्ट्यादिकर्तारो ब्रह्मादयः प्रथमजपदं गता   
इत्याह- ब्रह्मेति । सदेव सोम्येदमग्र आसीत् हिरण्यगर्भः   
समवर्तताग्रे इति श्रुतेः । तत्र धातेत्यादि । यदेकमेवाग्रे सच्चैतन्यं   
समवर्तत तदेव सृष्ट्यादिकार्यभेदानुरोधेन   
ब्रह्मविष्णुरुद्रेन्द्रतां प्राप्तवत् भातीति तेषां प्रथमजत्वम्   
उक्तमित्यर्थः । एतेषां मध्ये ब्रह्मण इत्यादि । ब्रह्मणः सकाशात्   
भूरादिचतुर्दशलोकाः तन्निवासिनो देवतिर्यङ्नराः तद्भोज्यतया   
स्थावराश्च स्थावराणि च जायन्ते । तेषां शरीरं भौतिकमित्याह-   
तेषामिति । शरीरं भवति । जाग्रदाद्यवस्थारूढजीवापेक्षया   
तत्तदवस्थानुरोधेन शरीरत्रयं प्रदर्शयति- ज्ञानेति । विषयैः   
सह स्थूलकल्पितैः पञ्चीकृतभूतकार्यैः यो विशिष्टः सोऽपि जीवः ।   
जाग्रदवस्थाभिमानिस्थूलशरीरोपाधिको विश्व इत्यर्थः ।   
तैजसभोग्यलिङ्गशरीरमाह- ज्ञानेति । अपञ्चीकृतभूतकार्यैः   
ज्ञान विषयैः सह प्राणादि बुद्धिभिश्च युक्तस्तैजसः   
स्वप्नावस्थायां सूक्ष्मस्थोऽपि सूक्ष्मशरीरस्थोऽपि तदभेदेन अयं   
लिङ्गमेवेत्युच्यते । स्वापाभिमानिप्राज्ञनिर्वर्त्यं यत् तत्   
गुणत्रययुक्तं कारणं कारणशरीरं भवति । विश्वादित्रयस्य   
स्थूलादिभुक्त्वं तुरीयस्य तद्राहित्यं चाह- विश्व इति ॥ ७२ ॥   
तुर्यप्रणवस्य सर्वव्यापकत्वमाह- प्रणव इति । प्रणवः   
तुरीयोङ्कारस्तुरीयः साक्षी स्थूलप्रविभक्तादिभोगाभिमानतः   
विश्वादिभावं गतेषु सर्वजीवेषु सर्वदा प्रत्यग्रूपेण तिष्ठेत् । अभितः   
परितो राजते महीयते इत्यभिरामः । तुरीयस्तु सर्वासु जाग्रदाद्यवस्थासु   
मिथ्यात्वदृष्ट्या अधोमुखः पराङ्मुखः उदासीनो भवति,   
विश्वादिवत् जाग्रदादिसम्मुखो न कदापि भवतीत्यर्थः ॥ ७३ ॥  
  
प्रणवावयवानां प्रत्येकमर्थः  
  
	अकार उकारो मकारश्चेति त्रयो वर्णास्त्रयो वेदास्त्रयो लोकास्त्रयो   
गुणास्त्रयोऽक्षराणि एवं प्रणवः प्रकाशते ।  
  
अकारो जाग्रति नेत्रे वर्तते सर्वजन्तुषु ।  
उकारः कण्ठतः स्वप्ने मकारो हृदि सुप्तितः ॥ ७४ ॥  
  
प्। ३५३) विराड्विश्वः स्थूलश्चाकारः । हिरण्यगर्भस्तैजसः   
सूक्ष्मश्च उकारः । कारणाव्याकृतप्राज्ञश्च मकारः ।  
  
अकारो राजसो रक्तो ब्रह्मा चेतन उच्यते ।  
उकारः सात्त्विकः शुक्लो विष्णुरित्यभिधीयते ॥ ७५ ॥  
  
मकारस्तामसः कृष्णो रुद्रश्चेति तथोच्यते ।  
प्रणवात् प्रभवो ब्रह्मा प्रणवात् प्रभवो हरिः ॥ ७६ ॥  
  
प्रणवात् प्रभवो रुद्रः प्रणवो हि परो भवेत् ।  
अकारे लीयते ब्रह्मा उकारे लीयते हरिः ॥ ७७ ॥  
  
मकारे लीयते रुद्रः प्रणवो हि प्रकाशते ।  
  
	स्वातिरिक्तप्रपञ्चजातं प्रणवावयवसम्भूतमित्याह- अकार   
इति । त्रयः त्रीणि अक्षराणि । एवं वस्तुतः सदा प्रणवः प्रकाशते ।   
कथमकारादीनां सर्वव्यापकत्वमित्यत्र- अकार इति ॥ ७४-७५ ॥   
ब्रह्माद्यारोपापवादाधारस्तुरीयोङ्कार एवेत्याह- प्रणवादिति ॥ ७६ ॥   
रुद्रः, ततः प्रणवः ॥ ७७ ॥  
  
तुरीयोङ्काराग्रविद्योतब्रह्म  
  
ज्ञानिनामूर्ध्वगो भूयादज्ञानीनामधोमुखः ॥ ७८ ॥  
  
एवं वै प्रणवस्तिष्ठेद्यस्तं वेद स वेदवित् ।  
अनाहतस्वरूपेण ज्ञानिनामूर्ध्वगो भवेत् ॥ ७९ ॥  
  
तैलधारामिवाच्छिन्नं दीर्घघण्टानिनादवत् ।  
प्रणवस्य ध्वनिस्तद्वत् तदग्रं ब्रह्म चोच्यते ॥ ८० ॥  
  
प्। ३५४) ज्योतिर्मयं तदग्रं स्यादवाच्यं बुद्धिसूक्ष्मतः ।  
ददृशुर्ये महात्मानो यस्तं वेद स वेदवित् ॥ ८१ ॥  
  
	स्वज्ञस्वाज्ञदृष्ट्या ऊर्ध्वाधोमुखतया प्रणव एव   
प्रकाशत इति यो वेद स वेदवित् भवतीत्याह- ज्ञानिनामिति ।   
ज्ञानिदृष्ट्या अनाहतविलसत्प्रत्यगभिन्नब्रह्मरूपेण   
तुरीयोङ्काराग्रविद्योतब्रह्ममात्रतया सर्वोर्ध्वं प्रणवो विभाति,   
अज्ञानामधोमुखाकारादितया विभातीत्यर्थः ॥ ७८-७९ ॥ किञ्च-   
तैलेति ॥ ८०-८१ ॥  
  
प्रणवार्थतुरीयहंसः  
  
जाग्रन्नेत्रद्वयोर्मध्ये हंस एव प्रकाशते ।  
सकारः खेचरी प्रोक्तस्त्वम्पदं चेति निश्चितम् ॥ ७२ ॥  
  
हकारः परमेशः स्यात् तत्पदं चेति निश्चितम् ।  
सकारो ध्यायते जन्तुर्हकारो हि भवेद् ध्रुवम् ॥ ८३ ॥  
  
इन्द्रियैर्बध्यते जीव आत्मा चैव न बध्यते ।  
ममत्वेन भवेज्जीवो निर्ममत्वेन केवलः ॥ ८४ ॥  
  
	प्रणवार्थतुरीयहंसः क्व आसनमासाद्य प्रकाशते इत्यत आह##-  
आधाराधेयता श्रूयते । एवम् आधाराधेयात्मकजाग्रन्नेत्रद्वययोः   
मध्ये तदारोपापवादाधिकरणतया हंसः प्रत्यगभिन्नपरमात्मैव   
प्रकाशते । हंसस्य प्रत्यक्त्वं परत्वं तयोः ऐक्यसिद्धत्वं वा कुत   
इत्यत आह- सकार इति । सर्वप्राणिहृदये विद्यमाने खे   
अव्याकृताकाशे तत्रत्यपराग्रूपलिङ्गशरीरप्रातिलोम्येन चरतीति खेचरी   
सकार इति प्रोक्तः सकारस्य खेचरीबीजत्वात्, स त्वम्पदार्थः इति   
प्रभोक्तेः । अतः सकारबीजं त्वम्पदार्थप्रत्यक्चैतन्यमिति निश्चितम् ॥ ८२   
॥ हकारार्थः परमेशः परमात्मा स्यात् । अतः हकारबीजार्थभूतं   
तत्पदलक्ष्यपरमात्मचैतन्यमिति  
  
प्। ३५५) निश्चितम् । एवं सकारवाच्यो जन्तुः जीवः स्वगतजीवत्वमपास्य   
सोऽहंशब्दलक्ष्यप्रत्यगभिन्नपरमात्मास्मीति यद्यात्मानं ध्यायते   
जानाति तदा हकारार्थः परमात्मैव भवेदिति यत् तत् ध्रुवं सत्यम्   
इत्यर्थः, ब्रह्म वेद ब्रह्मैव भवति इति श्रुतेः ॥ ८३ ॥ देहेन्द्रियादौ   
अहम्ममाभिमानभावाभावौ जीवपरभेदाभेदहेतू भवत इत्याह##-  
  
केवलात्मप्रकाशकप्रणवजपः  
  
भूर्भुवः स्वरिमे लोकाः सोमसूर्याग्निदेवताः ।  
यस्य मात्रासु तिष्ठन्ति तत्परं ज्योतिरोमिति ॥ ८५ ॥  
  
इच्छा क्रिया तथा ज्ञानं ब्राह्मी रौद्री च वैष्णवी ।  
त्रिधा मात्रास्थितिर्यत्र तत्परं ज्योतिरोमिति ॥ ८६ ॥  
  
वचसा तज्जपेन्नित्यं वपुषा तत् समभ्यसेत् ।  
मनसा तज्जपेन्नित्यं तत्परं ज्योतिरोमिति ॥ ८७ ॥  
  
शुचिर्वाप्यशुचिर्वापि यो जपेत् प्रणवं सदा ।  
न स लिप्यति पापेन पद्मपत्रमिवाम्भसा ॥ ८८ ॥  
  
	केवलात्मप्रकाशकप्रणवस्वरूपं निर्दिशति- भूरिति ॥ ८५##-  
प्रणवार्थपरञ्ज्योतिरित्याह- वचसेति ॥ ८७ ॥ प्रणवजपस्य   
शुच्यादिनियमाभावप्रकटनपूर्वकं तत्फलमाह- शुचिरिति ॥ ८८ ॥  
  
प्रणवानुष्ठायिनोऽपि प्राणजय आवश्यकः  
  
चले वाते चलो बिन्दुर्निश्चले निश्चलो भवेत् ।  
योगी स्थाणुत्वमाप्नोति ततो वायुं निरुन्धयेत् ॥ ८९ ॥  
  
प्। ३५६) यावद्वायुः स्थितो देहे तावज्जीवो न मुञ्चति ।  
मरणं तस्य निष्क्रान्तिस्ततो वायुं निरुन्धयेत् ॥ ९० ॥  
  
यावद् बद्धो मरुद् देहे तावज्जीवो न मुञ्चति ।  
यावद् दृष्टिर्भ्रुवोर्मध्ये तावत् कालभयं कुतः ॥ ९१ ॥  
  
अल्पकालभयाद् ब्रह्मा प्राणायामपरो भवेत् ।  
योगिनो मुनयश्चैव ततः प्राणान्निरोधयेत् ॥ ९२ ॥  
  
	प्रणवानुष्ठानेन पुरुषार्थसिद्धेः किं प्राणजयेनेत्याशङ्क्य   
बिन्दुप्राणयोः अन्योन्याश्रयतः जीवनहेतुबिन्दुजयार्थं प्राणजयः   
कर्तव्य इत्याह- चल इति ॥ ८९-९१ ॥ अत एव ब्रह्मादयोऽपि   
प्राणायामपरा भवन्तीत्याह- अल्पेति । यतः प्राणायामपरा भवन्ति   
ततः तस्मात् ॥ ९२ ॥  
  
नाडीशुद्धितः प्राणायामसिद्धिः  
  
षड्विंशदङ्गुलीर्हंसः प्रयाणं कुरुते बहिः ।  
वामदक्षिणमार्गेण प्राणायामो विधीयते ॥ ९३ ॥  
  
शुद्धिमेति यदा सर्वं नाडीचक्रं मलाकुलम् ।  
तदैव जायते योगी प्राणसङ्ग्रहणक्षमः ॥ ९४ ॥  
  
	प्राणगतिनिरोधनमेव प्राणायाम इत्याह- षड्विंशदिति ।   
इडापिङ्गलामार्गमाश्रित्य बहिः षड्विंशत्यङ्गुलपर्यन्तं प्राणः   
प्रसरति, तद्गतिकुण्ठनाय प्राणायामो विधीयते इत्यर्थः ॥ ९३ ॥   
नाडीशुद्ध्यनन्तरं केवलकुम्भकशक्तिः भवतीत्याह- शुद्धिमिति   
॥ ९४ ॥  
  
प्। ३५७) प्राणायामलक्षणम्  
  
बद्धपद्मासनो योगी प्राणं चन्द्रेण पूरयेत् ।  
धारयेद्वा यथाशक्त्या भूयः सूर्येण रेचयेत् ॥ ९५ ॥  
  
अमृतोदधिसङ्काशं गोक्षीरधवलोपमम् ।  
ध्यात्वा चन्द्रमसं बिम्बं प्राणायामे सुखी भवेत् ॥ ९६ ॥  
  
स्फुरत्प्रज्वलसज्ज्वालापूज्यमादित्यमण्डलम् ।  
ध्यात्वा हृदि स्थितं योगी प्राणायामे सुखी भवेत् ॥ ९७ ॥  
  
प्राणायामलक्षणं तत्र ध्येयबिम्बद्वयं चाह- बद्धेति ॥ ९५##-  
  
नाडीशोधनम्  
  
प्राणं चेदिडया पिबेन्नियमितं भूयोऽन्यथा रेचयेत्  
पीत्वा पिङ्गलया समीरणमथो बद्ध्वा त्यजेद् वामया ।  
सूर्याचन्द्रमसोरनेन विधिना बिन्दुद्वयं ध्यायतः  
शुद्धा नाडिगणा भवन्ति यमिनो मासद्वयादूर्ध्वतः ॥ ९८ ॥  
  
यथेष्टधारण वायोरनलस्य प्रदीपनम् ।  
नादाभिव्यक्तिरारोग्यं जायते नाडिशोधनात् ॥ ९९ ॥  
  
नाडीशुद्ध्युपायमाह- प्राणमिति ॥ ९८ ॥ तत्फलं- यथेष्टेति ॥   
९९ ॥  
  
मात्रानियमपूर्वकः प्राणायामः  
  
प्राणो देहस्थितो यावदपानं तु निरुन्धयेत् ।  
एकश्वासमयी मात्रा ऊर्ध्वाधो गगने स्थितिः ॥ १०० ॥  
  
प्। ३५८) रेचकः पूरकश्चैव कुम्भकः प्रणवात्मकः ।  
प्राणायामो भवेदेवं मात्राद्वादशसंयुतः ॥ १०१ ॥  
  
मात्राद्वादशसंयुक्तौ निशाकरदिवाकरौ ।  
दोषाजालमबध्नन्तौ ज्ञातव्यौ योगिभिः सदा ॥ १०२ ॥  
  
पूरकं द्वादशं कुर्यात् कुम्भकं षोडशं भवेत् ।  
रेचकं दश चोङ्कारः प्राणायामः स उच्यते ॥ १०३ ॥  
  
अधमे द्वादशा मात्रा मध्यमे द्विगुणा मता ।  
उत्तमे त्रिगुणा प्रोक्ता प्राणायामस्य निर्णयः ॥ १०४ ॥  
  
अधमे स्वेदजननं कम्पो भवति मध्यमे ।  
उत्तमे स्थानमाप्नोति ततो वायुं निरुन्धयेत् ॥ १०५ ॥  
  
बद्धपद्मासनो योगी नमस्कृत्य गुरुं शिवम् ।  
नासाग्रदृष्टिरेकाकी प्राणायामं समभ्यसेत् ॥ १०६ ॥  
  
द्वाराणां नव सन्निरुध्य मरुतं बद्ध्वा दृढां धारणां  
नीत्वा कालमपानवह्निसहितं शक्त्या समं चालितम् ।  
आत्मध्यानयुतस्त्वनेन विधिना विन्यस्य मूर्ध्नि स्थिरं  
यावत् तिष्ठति तावदेव महतां सङ्गो न संस्तूयते ॥ १०७ ॥  
  
प्राणायामो भवेदेवं पातकेन्धनपावकः ।  
भवोदधिमहासेतुः प्रोच्यते योगिभिः सदा ॥ १०८ ॥  
  
	मूलबन्धावधिं, मात्रालक्षणं, भङ्ग्यन्तरेण   
प्राणायामलक्षणं चाह- प्राण इति । सहजोच्छ्वासनिःश्वासकालो   
मात्राकाल इत्यर्थः ॥ १००-१०१ ॥  
  
प्। ३५९) योगिना द्वादशमात्रालङ्कारचन्द्रसूर्यौ ध्येयावित्याह##-  
मात्राकालः । तत्संयुक्तौ निशाकरदिवाकरौ चन्द्रसूर्यनाडीभ्यां   
गमनागमनं कुर्वन्तौ । दोषाग्रहणमह्नश्चाप्युपलक्षणार्थम् ।   
दोषाजालमबध्नन्तौ अहोरात्रमविश्रान्तौ योगिभिः आदौ ज्ञातव्यौ ।   
चन्द्रसूर्यनाडीगतिं ज्ञात्वा यदा या नाडी प्रवहति तदा तया पूरकं   
निरुद्धया अन्यया रेचकं कुर्यात् । एवं कृते वायोः नाडीद्वयेऽपि   
प्राणस्य समगतिः स्यात् । ततः प्राणायामो निरायासेन भवेदिति भावः ॥   
१०२ ॥ ततः पूरकं द्वादशं द्वादशमात्राकालं कुर्यात् । दश   
चोङ्कार इति दशमात्राकालः इत्यर्थः ॥ १०३ ॥ किञ्च- अधमे ॥ १०४##-  
सन्निरुध्य अपानवह्निसहितं कुण्डलिनीशक्त्या समं चालितं मारुतं   
बद्ध्वा मूलाधारादिषट्चक्रेषु क्रमात् नीत्वा अनेन विधिना कालं   
तुर्यात्मानं मूर्ध्नि सहस्रारचक्रे विन्यस्य स्थिरं सम्भाव्य   
यावन्मूर्ध्नि स्थिरं तिष्ठति तावदेव महतां सङ्गो न संस्तूयते   
मूर्ध्नि साक्षात्कृततुर्यतत्त्वस्य कृतकृत्यत्वेन नहि सङ्गकाङ्क्षा   
अस्ति । यावत्सहस्रारे तुर्यात्मानं न पश्यति तावन्महतां सङ्गः   
स्तूयत इत्यर्थः ॥ १०६-१०७ ॥ प्राणायामं स्तौति- प्राणेति ।   
महासेतुः इति प्रोच्यते ॥ १०८ ॥  
  
योगाङ्गानां प्रत्येकं फलं तत्तारतम्यं च  
  
आसनेन रुजं हन्ति प्राणायामेन पातकम् ।  
विकारं मानसं योगी प्रत्याहारेण मुञ्चति ॥ १०९ ॥  
  
धारणाभिर्मनोधैर्यं याति चैतन्यमद्भुतम् ।  
समाधौ मोक्षमाप्नोति त्यक्त्वा कर्म शुभाशुभम् ॥ ११० ॥  
  
प्राणायामद्विषट्केन प्रत्याहारः प्रकीर्तितः ।  
प्रत्याहारद्विषट्केन जायते धारणा शुभा ॥ १११ ॥  
  
प्। ३६०) धारणा द्वादश प्रोक्तं ध्यानं योगविशारदैः ।  
ध्यानद्वादशकेनैव समाधिरभिधीयते ॥ ११२ ॥  
  
समाधौ परमं ज्योतिरनन्तं विश्वतोमुखम् ।  
तस्मिन् दृष्टे क्रियाकर्म यातायातो न विद्यते ॥ ११३ ॥  
  
	प्रतिस्विकेन षडङ्गयोगफलमाह- आसनेनेति ॥ १०९ ॥ ध्यानेन   
याति ॥ ११० ॥ आसनजयापेक्षया प्राणायामादेः द्वादशगुणाधिक्यं   
दर्शयति- प्राणेति ॥ १११-११२ ॥ समाधिसिध्यनन्तरं   
कृतकृत्यता स्यादित्याह- समाधाविति । विश्वतोमुखं ब्रह्म   
विजयते अयमहमस्मीति ॥ ११३ ॥  
  
षण्मुखीमुद्राभ्यासेन नादाभिव्यक्तिः  
  
सम्बद्ध्वासनमेढ्रमङ्घ्रियुगलं कर्णाक्षिनासापुट-  
द्वारानङ्गुलिभिर्नियम्य पवनं वक्त्रेण वा पूरितम् ।  
बद्ध्वा वक्षसि बह्नपानसहितं मूर्ध्नि स्थितं धारये-  
देवं याति विशेषतत्त्वसमतां योगीश्वरस्तन्मनाः ॥ ११४ ॥  
  
गगनं पवने प्राप्ते ध्वनिरुत्पद्यते महान् ।  
घण्टादीनां प्रवाद्यानां नादसिद्धिरुदीरिता ॥ ११५ ॥  
  
	एवं समाधिः केन सिध्यतीत्यत्राह- सम्बद्ध्वेति । योगी सम्यक्   
सिद्धासनं बद्ध्वा मध्ये मेढ्रं तदधोर्ध्वमङ्घ्रियुगलं च   
बद्ध्वेत्यर्थः । षण्मुखीमुद्रया वक्त्रेण वायुमापूर्य   
बन्धत्रयपूर्वकं मूर्ध्नि सहस्रारे तुर्ये तुर्यातीते वा मनो धारयेत् ।   
एवं धारणा योगीश्वरो विशेषतत्त्वसमताम्   
अवशिष्टतत्त्वतुर्यातीतभाव यातीत्यर्थः ॥ ११४ ॥   
षण्मुखीमुद्राभ्याससिद्धिः नादाभिव्यक्तिरित्याह- गगनमिति ।   
हृदयावच्छिन्नाव्याकृतगगनम् ॥ ११५ ॥  
  
प्। ३६१) प्राणाभ्यासः सर्वरोगनिरासकः  
  
प्राणायामेन युक्तेन सर्वरोगक्षयो भवेत् ।  
प्राणायामवियुक्तेभ्यः सर्वरोगसमुद्भवः ॥ ११६ ॥  
  
हिक्का कासस्तथा श्वासः शिरःकर्णाक्षिवेदनाः ।  
भवन्ति विविधा रोगाः पवनव्यत्ययक्रमात् ॥ ११७ ॥  
  
यथा सिंहो गजो व्याघ्रो भवेद्वश्यः शनैः शनैः ।  
तथैव सेवितो वायुरन्यथा हन्ति साधकम् ॥ ११८ ॥  
  
युक्तंयुक्तं त्यजेद्वायुं युक्तंयुक्तं प्रपूरयेत् ।  
युक्तंयुक्तं प्रबध्नीयादेवं सिद्धिमवाप्नुयात् ॥ ११९ ॥  
  
	विधिवत् प्राणाभ्यासः सर्वरोगनिरासकः विपरीते विपरीतफलदो   
भवतीत्याह- प्राणायामेनेति ॥ ११६-११७ ॥ यतः एवम् अतः   
यथाशास्त्रं गुरूक्तप्रकारेण प्राणाभ्यासो विशिष्टफलदः इत्याह##-  
  
प्राणाभ्यासे इन्द्रियप्रत्याहार आवश्यकः  
  
चरतां चक्षुरादीनां विषयेषु यथाक्रमम् ।  
तत्प्रत्याहरणं तेषां प्रत्याहारः स उच्यते ॥ १२० ॥  
  
यथा तृतीयकाले तु रविः प्रत्याहरेत् प्रभाम् ।  
तृतीयाङ्गस्थितो योगी विकारं मानसं हरेत् ॥ १२१ ॥  
  
इत्युपनिषत् ॥  
  
	इन्द्रियाणामिन्द्रियार्थपरवशतया स्थितत्वात् कथम्   
अभ्याससिद्धिरित्यत्र तत्प्रत्याहरणादभ्यासः सफलो भवेदित्याह-   
चरतामिति ॥ १२० ॥ कथं  
  
प्। ३६२) प्रत्याहरणं कर्तव्यम् इत्यत्र सदृष्टान्तं तदाह-   
यथेति । यथा रविः तृतीयकाले सायाह्ने स्वप्रभां प्रत्याहरेत् तथा   
बाल्ययौवनकौमारभेदेन स्थूलसूक्ष्मकारणशरीरभेदेन   
तमोरजःसत्त्वभेदेन व्रतिकामिवनिभेदेन वा तत्राप्यसङ्गतया   
तृतीयाङ्गस्थितो योगी सर्वापह्नवसिद्धं ब्रह्म   
निष्प्रतियोगिकस्वमात्रमिति बोधेन मानसं तद्विकारं सङ्कल्पादिं च   
हरेत् विलापयेत् अपह्नवं कुर्यादित्यर्थः । इत्युपनिषच्छब्दः   
योगचूडामण्युपनिषत्समाप्त्यर्थः ॥ १२१ ॥  
  
श्रीवासुदेवेन्द्रशिष्योपनिषद्ब्रह्मयोगिना ।  
लिखितं स्याद्विवरणं योगचूडामणेः स्फुटम् ॥  
चूडामणिविवरणमशीत्यधिशतद्वयम् ॥  
  
इति श्रीमदीशाद्यष्टोत्तरशतोपनिषच्छास्त्रविवरणे   
षट्चत्वारिंशत्सङ्ख्यापूरकं योगचूडामण्युपनिषद्विवरणं   
सम्पूर्णम्  
  
  
  
  
