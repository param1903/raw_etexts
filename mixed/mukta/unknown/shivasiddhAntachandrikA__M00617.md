+++
"Catalog number" = "M00617"
"Uniform title" = "śivasiddhāntacandrikā"
Subjects = [ "śaiva", "vīraśaiva",]
Description = "Verses only without commentary"
"Publication year" = [ "1920",]
"Publication city" = [ "Hooli",]
"Publication country" = "India"
title_iast = "śivasiddhāntacandrikā"
title = "शिवसिद्धान्तचन्द्रिका"

+++
  
  
  
  
श्री पूवल्ली पञ्चवर्ण बृहन्मठ ग्रन्थमाला पुष्प १३    
श्री  
श्रीगुरुराज सिद्धनञ्जेश शिवाचार्य विरचिता   
चोलचिद्घनसंवादविलासिता   
शिवसिद्धान्त चन्द्रिका  
  
  
॥ श्री गणेशायनमः॥   
पृ० १) श्री पूवल्ली पञ्चवण्णिगी श्री सिद्धनञ्जेश शिवाचार्य   
विरचितायाम् ।   
चो?चिद्घनसंवादविलसितायाम् ।   
श्री शिवसिद्धान्तचन्द्रिकायाम्   
उपोद्घातपरिच्छेदः ॥   
मङ्गलाचरणं  
  
पृ० २) नमः शिवाय सोमाय षडध्वातीतवर्तिने ॥   
षट्त्रिंशत्तत्त्वलिङ्गाय षट्स्थलब्रह्मणेनमः ॥ १ ॥    
विश्वाधारां विश्वरूपां विश्वोपादान रूपिणीम् ॥   
विश्वेश्वरीं सदा वन्दे विश्वविद्याविधायिनीम् ॥ २ ॥   
  
पृ० ३) पञ्चवर्णमहासूत्रसाम्प्रदायप्रवर्तकम् ॥   
पूवल्लीसिद्धचैतन्यं प्रणयामि गुरुं परम् ॥ ३ ॥   
यः कैलासपतिः शिवः स भगवान् श्री नीलकण्ठः पुरा ।  
व्यासप्रार्थनयावनाववतरन् शैवागमान् स्थापयन् ॥   
तत्सूत्राम्बुधिमन्थनाद्विरचयन् भाष्यामृतं पावनम् ।   
सर्वं लोकमपूपुषद्वितरयन् तं सौम्यहं भूगुरुम् ॥ ४ ॥   
जीयाच्छ्रीभगवत्पाद श्रीनीलकण्ठो जगद्गुरुः ॥  
यः शिवाद्वैतसिद्धान्तं स्थापयामास भूतले ॥ ५ ॥  
  
पृ० ४) यः श्रीसद्गुरुनीलकण्ठयामिनो हस्ताम्बुजातोद्भवः ।   
यं पूवल्लि बृहन्मठाधिकृतसत्सिंहासनेशं विदुः ॥   
येन स्वाश्रितचोलमण्डलमहावंशःसमुद्घारितः ।   
तस्मै चिद्घननामकाय गुरवे नित्यं नमस्कुर्महे ॥ ६ ॥   
अघोराख्यशिवाचार्यमघोरतपसोज्वलम् ।   
श्रीमद्गुरुं सदा नौमि श्रीश्रेयोजयसिद्धये ॥ ७ ॥   
सम्राट्सत्येन्द्रचोलस्य प्रश्नानामुत्तरात्मकम् ।   
चोलचिद्घनसंवादम् लोकानामुपकारकम् ॥ ८ ॥   
ग्रन्थरूपेण सङ्गृह्य शिवाचार्यो बुधाग्रणीः ।   
तनोति सिद्धनञ्जेशः शिवसिद्धान्तचन्द्रिकाम् ॥ ९ ॥  
  
पृ० ५) शिवानन्दामृतोत्पादा शिवज्ञानप्रकाशिका ।   
श्रियं शिवं शुभं कुर्यात् शिवसिद्धान्तचन्द्रिका ॥ १० ॥   
आसीत् पुरा महाराजश्चोलमण्डलनायकः ।   
सार्वभौमनृपश्रेष्टः श्रीमान् सत्येन्द्रनामकः ॥ ११ ॥   
सुरेन्द्रसमसङ्काशः सोऽयं सत्येन्द्रभूमिपः ।   
यस्यामृतवतीनाम्नी राज्ञी साक्षात् शचीव सा ॥ १२ ॥   
पुरी धर्मवतीनाम्नी प्रत्यक्षममरावती ।   
जयशाली जयन्तश्च यत्पुत्रो राजशेखरः ॥ १३ ॥  
  
पृ० ६) तद्गुरुश्चिद्घनाचार्यः साक्षात् बृहस्पतिप्रभः ।   
वेदवेदान्ततत्त्वज्ञः सर्वशास्त्रविशारदः ॥ १४ ॥   
शिवाद्वैतमहाविद्यादेशिको धर्मशासकः ।   
परवादिमहारण्यदावानल इति श्रुतः ॥ १५ ॥   
योऽसौ श्रीमन्नीलकण्ठपट्टशिष्यत्त्वभूषितः ॥   
पूलीसिंहासनेशत्वं सम्प्राप्यं जगतीतले ॥ १६ ॥   
श्रीशिवाद्वैतसिद्धान्तं स्थापयित्त्वा श्रुतीरितम् ।   
मुमुक्षूणां हितार्थाय बोधयित्वा विराजते ॥ १७ ॥   
यस्यानुग्रहमात्रेण चो?राज्यस्य सम्पदः ।   
स्वर्गसम्पत्समाभूत्वा आसन् सर्वसुखास्पदाः ॥ १८ ॥   
निरीतिबाधकाः सस्यास्तत्प्रजा निरुपद्रवाः ।   
देवक्षेत्राणि वेदोक्तपूजापाठयुतानि च ॥ १९ ॥  
  
पृ० ७) सिद्धाश्रमक्रियाः सर्वा निराबाधतपःश्रिताः ।  
सत्येन्द्रस्य राजवंशश्चासीत्पुण्यांशपूरितः ॥ २० ॥   
एवं सहायसम्पन्नः श्रीसत्येन्द्रनृपोत्तमः ।   
एकदा सद्गुरुश्रेष्ठं चिद्घनं महिमान्वितम् ॥ २१ ॥   
तिर्यगान्दोलनश्वेतछत्रचामरतोरणैः ।   
नन्दीध्वजादिभिः सर्वैर्बिरुदैर्विशदीकृतैः ॥ २२ ॥   
महोत्सवेन सद्भक्त्या परिवारसमायुतः ।   
राजधानीं समाहूय पूजयामास सक्रमम् ॥ २३ ॥   
तत्पूजया सुसन्तुष्टः शिष्टसङ्कष्टनाशकः ।  
श्रीचिद्घनशिवाचार्यो भक्तपालनतत्परः ॥ २४ ॥   
सकुटुम्बं महाराजं तं सत्येन्द्रमहीभुजम् ।   
शक्तिपातं समावीक्ष्य दीक्षायां योजयन् मुदा ॥ २५ ॥  
  
पृ० ८) अष्टावरणसिद्ध्यर्थं पञ्चाचारप्रवृद्धये ।   
वीरशैवक्रमप्रोक्तलिङ्गधारणपूर्वकम् ॥ २६ ॥   
शिवपञ्चाक्षरीनाममहामन्त्रं महत्तरम् ।   
बोधयित्वा मोक्षमार्गं दर्शयामास भूगुरुः ॥ २७ ॥   
तदा दीक्षाप्रभावेण महामन्त्रप्रभान्वितः ।   
सोऽयं सत्येन्द्रभूपालः श्रीशिवज्ञानसिद्धये ॥ २८ ॥   
श्रीचिद्घनं गुरुश्रेष्ठं दण्डवत्प्रणमन् मुदा ।   
समपृच्छत् महाभक्त्या सुविनीतः कृताञ्जलिः ॥ २९ ॥   
  
इति   
श्रीपूवल्लीभाष्यसिंहासनाधीशश्रीमज्जगद्गुरुसिद्धनञ्जेशशिवाचार्  
यविरचितायां शिवसिद्धान्तचन्द्रिकायाम् उपोद्घातपरिच्छेदः ॥  
  
पृ० ९) प्रथमपरिच्छेदः ॥   
  
चो? उवाच ।   
श्रीमद्गुरो महास्वामिन् शिष्यपालनतत्पर ।   
शिवसिद्धान्ततत्वज्ञ शिष्यसन्देहनाशक ॥ १ ॥   
चराचरमिदं सर्वं जगदाहुरनीश्वरम् ।   
तत्र मे संशयं छित्वा निश्चितं तद्वद प्रभो ॥ २ ॥   
  
चिद्घन उवाच ।   
सम्यक् पृष्ठं महाभाग सार्वभौमनृपोत्तम ।   
सर्वलोकहितार्थं तत् निश्चितं ते निरूपये ॥ ३ ॥   
अस्ति कश्चित् जगत्कर्ता सच्चिदानन्दलक्षणः ।   
स्वप्रकाशः स्वतन्त्रश्च चेतनाचेतनात्मकः ॥ ४ ॥   
बुद्धिमत्कर्तृपूर्वं तत् विश्वं सर्वं चराचरम् ।   
कार्यत्वाच्च प्रमेय वात् यथा लोके घटादिकम् ॥ ५ ॥  
  
पृ० १०) कार्यत्वं सन्निवेशात्तत् क्रियावत्वाच्च साध्यते ।   
प्रज्ञानविषयत्वाच्च प्रमेयत्वं तथैव च ॥ ६ ॥   
नाचैतन्यात्प्रधानस्य जगत्कर्तृत्वमिष्यते ।   
सामानाधिकरण्याच्च कर्तृत्वचेतनत्वयोः ॥ ७ ॥   
तदभावात् प्रधानस्य कथं कर्तृत्वमिष्यते ।   
चेतनाधीनकत्वेन स्वतन्त्र्याभावतस्तथा ॥ ८ ॥   
कालस्यापि तथात्वेन नैव कर्तृत्वमिष्यते ।   
कर्मणोप्यस्वतन्त्रस्य कर्तृत्वं नैव सम्मतम् ॥ ९ ॥  
  
पृ० ११) स्वतन्त्रस्याप्रयोज्यत्वं करणादिप्रयोक्तृता ।   
कर्तुः स्वातन्त्र्यमेतद्धि न करणाद्यपेक्षते ॥ १० ॥   
अपूर्वस्य च तत्सिद्धौ तत्फलस्य प्रदानतः ।   
स्वतन्त्रश्चेतनश्चान्यः कर्ता सिद्ध्यत्यसौ शिवः ॥ ११ ॥   
सर्वकार्यस्वतन्त्रत्वात् अनवस्थाभयात्तथा ।   
अन्यः कर्ता महेशस्य नैव सिद्ध्यति तत्त्वतः ॥ १२ ॥   
शिव एव विश्वकर्ता तस्य कर्ता न विद्यते ।   
शिव एव विश्वभर्ता तस्य भर्ता न विद्यते ॥ १३ ॥   
शिव एव विश्वहर्ता तस्य हर्ता न विद्यते ।   
शिव एव निश्वनाथस्तस्य नाथो न विद्यते ॥ १४ ॥  
  
पृ० १२) चो? उवाच   
भवदुक्तमिदं सर्वं मया ज्ञातं जगद्गुरो ।   
किन्तु शङ्कामिमां स्वामिन् सप्रमाणं निवारय ॥ १५ ॥   
विश्वोत्पत्तावुपादानं निमित्तं कारणं किमु ।   
एतत्सर्वं समासेन वदस्व करुणाकर ॥ १६ ॥   
  
चिद्घन उवाच   
भो सत्येन्द्र महाभाग शङ्का योग्या कृता त्वया ।   
वक्षे तस्याः समाधानं सावधानमनाः श्रुणु ॥ १७ ॥  
  
पृ० १३) शक्त्या विशिष्टः सर्वात्मा चिदचिद्रूपया तया ।   
उपादानं निमित्तं च शिवो भवति कारणम् ॥ १८ ॥   
उपादानं पराशक्तिरुपादेयमिदं जगत् ।   
तस्य कर्ता निमित्तं च प्रोच्यते परमः शिवः ॥ १९ ॥   
यथोर्णनाभिरुर्णायाः कारणत्वद्वयं व्रजेत् ।   
तथा शक्तिविशिष्टोऽयं तद्व्रजेत् परमः शिवः ॥ २० ॥   
शक्तिं विना जगत्कार्यं न किञ्चित्कर्तुमीशते ।   
तत्तादात्म्ययुतः साम्बः सर्वकर्तेति कथ्यते ॥ २१ ॥   
कार्यं शक्तिप्रधानत्वात् स्वप्राधान्याच्च कारणम् ।   
शिवशक्तिसमायोगात् न कर्तृ करणं च तत् ॥ २२ ॥  
  
पृ० १४) शक्तेःस्वातन्त्र्यहानित्वात् कर्तृत्वं नैव सिद्ध्यति ।   
उपादानस्वरूपेण कारणत्वं सुसम्मतम् ॥ २३ ॥   
शक्त्यादिकं पृथिव्यन्तं परतत्वसमाश्रितम् ।   
कस्मात् ? अनाश्रितान्तत्वात् दृष्टं लोके घटादिकम् ॥ २४ ॥  
  
पृ० १५) विवादाद्ध्यासिता शक्तिः धर्मत्वात् क्वचिदाश्रिता ।   
यथा घटाश्रितं दृष्टं घटत्वं शक्तिरीदृशी ॥ २५ ॥   
धर्मत्वं तत् वृत्तिमत्वात् शक्तेः सिद्धं प्रमाणतः ।   
विश्वोपादानयुक्तो हि विश्वकर्तृतः शिवः ॥ २६ ॥   
व्यतिरेकाद्यधा दृष्टं लोके यत्तत् घटादिकम् ॥   
किंवोपादानयुक्तो हि कर्तृत्वात् परमः शिवः ॥ २७ ॥   
मृद्विशिष्टो यथा दृष्टः कुम्भकारो घटादिकम् ।  
  
पृ० १६) एवं सामान्यतो व्याप्त्या विश्वोपादानसंयुतः ॥ २८ ॥   
स्वयं शिवः सिद्ध्यतीति तदुपादानसिद्धये ।   
प्रधानकर्मकालानामतथात्वात् सयुक्तितः ॥ २९ ॥   
उपादानं शक्तिरेव ब्रह्मनिष्ठा सनातनी ।   
उपादेयं जगत्कर्तुं शिवस्य सहकारिणी ॥ ३० ॥   
शिवानन्यस्वरूपेण चिदाकाशस्वरूपिणी ।   
स्वाभाविकी धर्मरूपा साध्यते शास्त्रपारगैः ॥ ३१ ॥   
  
चो? उवाच   
अनुमानप्रमाणेन सर्वमेतत्सुसम्मतम् ।   
तत्र वेदप्रमाणं मे निरूपय जगद्गुरो ॥ ३२ ॥  
  
पृ० १७) चिद्घन उवाच   
अपौरुषेयवाक्यं यत् तत् वेद इति कथ्यते ।   
तस्मात् स्वतःप्रमाणं तत् परमाप्तोपदेशतः ॥ ३३ ॥   
सर्वे वेदाश्चामनन्ति ईश्वरास्तित्वमेव तत् ।   
ईशावास्यमुखस्तत्र जागर्त्यौपानषद्गणः ॥ ३४ ॥   
स्वतःप्रमाणसिद्धस्य वेदस्याप्तो महामतिः ।   
स्वप्रमाणः स्वप्रकाशः स्वयंसिद्धोऽस्ति शङ्करः ॥ ३५ ॥   
वेदा निस्वासरूपेण स्पष्टोचारास्तथागमाः ।   
पुरा शिवेन सम्प्तोक्तास्तस्मात्ते स्वप्रमाणकाः ॥ ३६ ॥  
  
पृ० १८) तस्योक्त्या तस्यचास्तित्वसाधनं स्याज्जिहासितम् ।   
उपक्रमादिभिर्लिङ्गैस्तस्यार्थः प्रतिपाद्यते ॥ ३७ ॥   
सोऽयमर्थः शिवाद्वैतसिद्धान्ते हि विशिष्यते ।   
द्वैताद्वैतात्मके तस्मिन् सर्वश्रुतिसमन्वयः ॥ ३८ ॥   
तस्मात्सर्वैर्वेदवाक्यैःशिवाद्वैतोक्त रीतितः ।   
सर्वप्रमाणसिद्धं तत् शिवास्तित्वं सुसाध्यते ॥ ३९ ॥   
यो बहुस्यां प्रजायेयमिति वाक्यात्समीरितः ।   
अहन्ताश्रयरूपत्वात् कर्ता कर्मान्य उच्यते ॥ ४० ॥  
अहन्तांशस्य प्राधान्यात् शिव इत्यभिधीयते ।   
इदन्त्वांशस्य प्राधान्यात् शक्तिरित्युच्यते बुधैः ॥ ४१ ॥  
  
पृ० १९) अहन्तेदन्तयोरैक्यात् शिवशक्त्योरभिन्नता ।   
शक्तिशक्तिमतोरैक्यं चन्द्रचन्द्रिकयोरिव ॥ ४२ ॥  
यद्भासा भासते विश्वं यस्मिन्नेवानुमोदते ।   
तदेव हि परब्रह्म शिवशक्तिसमन्वितम् ॥ ४३ ॥  
परास्य शक्तिरित्यादिवाक्यैस्तत्सारगर्भितैः ।   
प्रोच्यते स्वप्रमाणेन परब्रह्म शिवाभिदम् ॥ ४४ ॥   
  
चो? उवाच   
सर्वशक्तिविशिष्टो यः परब्रह्माभिधः शिवः ।  
कथं लिङ्गस्थलाभिख्यः प्रोच्यते तद्वदस्व मे ॥ ४५ ॥  
  
पृ० २०) चिद्घन उवाच   
बृहत्वाद्बृंहणत्वाच्च स्थलं ब्रह्मेति गीयते ।   
स्थीयते लीयते यत्र तत्स्थलं ब्रह्मसञ्ज्ञितम् ॥ ४६ ॥   
आगमेषु तदेवोक्तं वेदेषु प्रतिपादितम् ।   
स्थानादिव्यवदेशाच्च इति सूत्रेप्युदाहृतम् ॥ ४७ ॥   
जन्माद्यस्य यतश्चेति ब्रह्मसूत्रे यदीरितम् ।   
जगजन्मादिलिङ्गं तत् लिङ्गशब्देन कीर्त्यते ॥ ४८ ॥   
लीयते गम्यते यत्र विश्वमेतच्चराचरम् ।   
तदेव लिङ्गं तद्ब्रह्म शिवतत्वं तदुच्यते ॥ ४९ ॥  
  
पृ० २१) तस्माल्लिङ्गं परब्रह्म जिज्ञास्यं श्रुतिबोधतः ।    
धर्तव्यं विधिवद्देहे ह्युपास्यं क्रमसाधितम् ॥ ५० ॥   
श्रोतव्यं श्रुतिवाक्यभ्यो मन्तव्यं चोपपत्तिभिः ।   
ध्यातव्यमनुसन्धानात् प्राणलिङ्गानुसारतः ॥ ५१ ॥   
भावितव्यं भावलिङ्गं सोऽहम्भावानुभावतः ।   
द्रष्टव्यं स्वात्मना शक्तिविशिष्टं परमास्पदम् ॥ ५२ ॥   
भिद्यते हृदयग्रन्थिश्छिद्यन्ते सर्वसंशयाः ।   
क्षीयन्ते चास्य कर्माणि तस्मिन् दृष्टे परावरे ॥ ५३ ॥  
  
पृ० २२) इतिश्रीपूवल्ली-  
भाष्यसिंहासनाधीश-श्रीपञ्चवर्णसूत्रसाम्प्रदायप्रवर्तक   
श्रीजगद्गुरु-सिद्धनञ्जेश-शिवाचार्य-विरचितायां   
शिवसिद्धान्तचन्द्रिकायां चो?चिद्घनसंवादविलसितायां   
प्रथमपरिच्छेदः ॥  
  
अथ द्वितीयपरिच्छेदः   
  
चो? उवाच   
विश्वोपादानरूपा या शक्तिरुक्ता जगद्गुरो ।   
तस्याः स्वरूपं श्रोतुं तत् मेऽस्ति कौतूहलः प्रभो ॥ १ ॥  
सप्रमाणं महास्वामिन् कार्यकारणबोधतः ।   
सर्वशङ्कासमाधानं यथा स्यान्मे तथा वद ॥ २ ॥   
  
चिद्घन उवाच   
सुष्टु पृष्टं महाभाग सार्वभौम नृपोतम ।   
वेदागमानां यत्सारं तत्सर्वं ते निरूपये ॥ ३ ॥  
  
पृ० २३) चिदचिद्रूपमापन्ना ब्रह्मशक्तिः सनातनी ।   
चिदचिद्रूपविश्वस्य ह्युपादानमितीर्यते ॥ ४ ॥   
शक्तेर्विकासभावेन विश्वसृष्टिर्भवेत्तथा ।   
तस्याः सङ्कोचभावेन विश्वस्य प्रलयो भवेत् ॥ ५ ॥   
स्थितिर्विकाससङ्कोचसमानावस्थया भवेत् ।   
कूर्मावयवन्यायेन तत्क्रमः समुदीरितः ॥ ६ ॥   
शक्तिः परिणता भूत्वा शिवसान्निध्यमात्रतः ।   
कार्यरूपसमापन्ना विश्वरूपेण भासते ॥ ७ ॥   
यद्भासा भासते विश्वं यस्मिन्नेवानुमोदते ।   
परास्य शक्तिरित्यादिश्रुतिभिः सा समीरिता ॥ ८ ॥  
  
पृ० २४) स्वस्वरूपपरित्यागात् स्वरूपान्तरसंस्थितिः ।   
तत्कार्यमितिसम्प्रोक्तं बुधैः सत्कार्यवादिभिः ॥ ९ ॥   
मृत्स्वरूपपरित्यागात् घटाद्यन्तररूपतः ।   
दृष्टं कार्यं यथा लोके तथैतत्कार्यमिष्यते ॥ १० ॥   
कार्यावस्थाश्रयत्वेन यत्कार्योत्पादकं भवेत् ।   
तत्कारणं समाख्यातमुपादानसमाह्वयम् ॥ ११ ॥   
यथाहिकुण्डलावस्थाश्रयत्वेन च कारणम् ।   
स्वर्णं भवेत्तथा शक्तिर्विश्वोपादानमिष्यते ॥ १२ ॥  
  
पृ० २५) उपादानाश्रयत्वेन यत्कार्योत्पादकं भवेत् ।   
तत्कारणं निमित्ताख्यं कर्ता स्यात्तद्विशेषतः ॥ १३ ॥   
कारणेषु च सर्वेषु यः स्वतन्त्रश्च चेतनः ।   
स एव कर्ता कार्यस्य घटादेश्च कुलालवत् ॥ १४ ॥   
उपादानं निमित्तं च विश्वस्य परमः शिवः ।   
शक्तिवैशिष्ट्यतः प्रोक्तस्तन्तोर्लूता यथा श्रुतः ॥ १५ ॥   
शक्त्यंशे स्यादुपादानं शिवांशेच निमित्तकम् ।   
उभयोरैक्यतः प्रोक्तं कारणं चोभयात्मकम् ॥ १६ ॥  
  
पृ० २६) स्थूलशक्तिरिदं कार्यं सूक्ष्मशक्तिस्तु कारणम् ।   
स्थूलत्वात्तदुपादेयमुपादानं तु सौक्ष्म्यतः ॥ १७ ॥   
कार्योपाधिरयं जीवः कारणोपाधिरीश्वरः ।   
कार्यकारणवैषम्यात् वैषम्यं शिवजीवयोः ॥ १८ ॥   
कार्यं तु कारणाभिन्नं जगदेतच्छिवाभिधात् ।   
कारणात्यन्तभिन्नं तत् सिद्धान्तेऽस्मिन्न चोच्यते ॥ १९ ॥   
तत्तथा सति सत्कार्यमसत् सदसदेव वा ।   
सत्कार्यं चेत्कारणस्य कार्यस्य सत्तयाऽथवा ॥ २० ॥   
कारणस्य यदि स्यात्तत् सत्ताभेदःकथं भवेत् ।   
भवेत् कारणसत्ताया भिन्नं तत् कार्यसञ्ज्ञितम् ॥ २१ ॥  
  
पृ० २७) इति चेत्कार्यसञ्ज्ञं तदसदेव भवेत्तदा ।   
सत्ताहीनस्य कार्यस्य युज्यतेऽसत्वमेव तत् ॥ २२ ॥   
प्राप्तेऽसत्वे तु कार्यस्य सत्कार्योक्तिर्वृथा भवेत् ।   
कार्यस्य सत्तया चेत्सा भिन्ना कारणसत्तया ॥ २३ ॥   
सद्रूपेणाथवा स्यात्सा असद्रूपेण वा भवेत् ।   
सद्रूपेण यदि स्यात्तु एका सत्ताभिदा कथम् ॥ २४ ॥   
असद्रूपेण चेद्भिन्ना सा न सत्तेति कथ्यते ।   
यद्यसत्कार्यमिष्येत तर्हि कार्यं न तद्भवेत् ॥ २५ ॥   
वन्ध्यापुत्रो न कस्यापि वस्तुतः कार्यमिष्यते ।   
प्रागभावो न कार्यं स्यात् तस्योत्पत्तेरसम्भवात् ॥ २६ ॥  
  
पृ० २८) वन्ध्यापुत्रस्य नास्त्यैव सम्बन्धः कारकैस्तथा ।   
शून्यवन्निरुपाख्यत्वात् ततो नास्ति जनिक्रिया ॥ २७ ॥   
विशेषोऽस्तीत्यसत्वेऽपि कार्यस्य यदि गम्यते ।   
विशेषः कोऽस्य सम्बन्धः कारकैर्यदि तन्न हि ॥ २८ ॥   
सम्बन्धोऽस्ति विशेषो यः सम्बन्धोऽस्य स उच्यते ।   
अस्य जनिक्रियावत्वं विशेषश्चेत्तदा तथा ॥ २९ ॥   
उक्तदोषस्तु सम्प्राप्तस्तस्य नास्ति निवारणम् ।   
सत्तासम्बन्धवत्वं चेत् विशेषोऽस्य न तत्पटु ॥ ३० ॥  
  
पृ० २९) दोषस्तदापि सम्प्रोक्तः पूर्वोक्तोऽस्य न संशयः ।   
अतोऽसतो न कार्यत्वं सदसत्वं न सङ्गतम् ॥ ३१ ॥   
दोषद्वयस्य सम्प्राप्तिः पूर्वोक्तस्य समापतेत् ।   
तस्मान्मात्सर्यमुत्सार्य कार्यकारणयोस्तदा ॥ ३२ ॥   
अभेद एवं भेदस्यासम्भवादेव मन्यताम् ।   
अतो नात्यन्तभिन्नत्वं भेदाभेदो हि सम्मतः ॥ ३३ ॥   
न कारणात्कार्यजातं भिद्यते तद्धि वस्तुतः ।   
कार्यकारणभेदश्च कारकव्यावृतिस्तथा ॥ ३४ ॥   
उत्पत्तिश्च विनाशश्च तथैवार्थक्रियाऽपि च ।   
नामरूपविशेषश्च सर्वं वाचैव केवलम् ॥ ३५ ॥  
  
पृ० ३०) तस्मात्सर्वविकारोऽयं वाचारम्भणमात्रतः ।   
नामरूपादिसंयुक्तः कारणाकार एव सः ॥ ३६ ॥   
कारणाभिन्नरूपेण कार्यं कारणमेव हि ।   
सिद्धान्तेऽस्मिन् शिवाद्वैते प्रोच्यते पण्डितोत्तमैः ॥ ३७ ॥   
अतः कारणविज्ञानात् सर्वविज्ञानबोधकम् ।   
प्रतिज्ञावचनं युक्तं सन्देहो नास्ति कश्चन ॥ ३८ ॥   
एवं कारणमेकं तत् न भिन्नं नोभयात्मकम् ।   
भेदो न सर्वथा युक्तो धर्म्यादेरनिरूपणात् ॥ ३९ ॥   
  
पृ० ३१) ज्ञाते भेदे हि धर्म्यादिविभागज्ञानमापतेत् ।   
विभेदेनैव धर्म्यादौ विज्ञाते भेदवेदनम् ॥ ४० ॥  
कार्यकारणरूपेण भेदाभेदो हि सम्मतः ।   
तस्माच्च कारणं नित्यमेकमेवाऽद्वितीयकम् ॥ ४१ ॥   
मृदादेश्च कुलालादेः भेदे दृष्टेऽपि भूतले ।   
चैतन्याभावतस्तस्य कुलालादिरपेक्ष्यते ॥ ४२ ॥   
तथात्र चिदचिच्छक्तिविशिष्टस्य परात्मनः ।   
अन्यन्नापेक्ष्यते किञ्चित्कारणं चेतनात्मकम् ॥ ४३ ॥  
  
पृ० ३२) चेतनोऽपि स्वयं साम्बः कुलाल इव कारणम् ।   
नापेक्षते मृदा तुल्यम् अन्याचेतनकारणम् ॥ ४४ ॥   
तस्माच्छक्तेरचिन्त्यायाश्चेतनाचेतनत्वतः ।   
चेतनाचेतनं विश्वं कार्यं सर्वं प्रसूयते ॥ ४५ ॥   
चिद्रूपस्य च सत्यत्वं युक्तं सर्वप्रमाणतः ।   
सदेव सौम्येदमग्र आसीदिति श्रुतीरितम् ॥ ४६ ॥   
सद्रूपं कारणं प्रोक्तं नासद्रूपं तु तत्वतः ।   
वन्ध्यापुत्रो न कस्यापि कारणं प्रोच्यते बुधैः ॥ ४७ ॥   
असत् स्वशक्त्या सर्वेषां कारणं भवतीति चेत् ।   
असतो नास्ति सा शक्तिः सद्बीजस्य हि दर्शनात् ॥ ४८ ॥   
  
पृ० ३३) शक्त्या सद्रूपबीजस्य अङ्कुरोत्पत्तिरिष्यते ।   
तथा सद्ब्रह्मणः शक्त्या प्रपञ्चोत्पत्तिरिष्यते ॥ ४९ ॥   
शक्तिप्रभावतो विश्वमसत्कार्यं प्रजायते ।   
इति चेत्सा सती शक्तिरसती वा थोभयात्मिका ॥ ५० ॥   
सती चेत्सा सती शक्तिः कथंवन्ध्यासुताश्रया ।   
सतो दृष्टं चाश्रयत्वं नासतो दृश्यते भुवि ॥ ५१ ॥   
असती चेत् कथं शक्तिः कार्यनिर्वाहिका भवेत् ।   
कार्यनिर्वाहकस्तत्र वन्ध्यापुत्रः कथं भवेत् ॥ ५२ ॥   
खपुष्पेणाऽसता पक्वफलोत्पत्तिः कथं भवेत् ।   
निर्वाहत्वादिधर्माणां सद्रूपस्य न चासतः ॥ ५३ ॥  
  
पृ० ३४) एवं सदसती सा चेत् दोषद्वयसमागमः ।   
तस्मादसत् स्वशक्त्या तत् नैव कार्यं च कारणम् ॥ ५४ ॥   
नासतो विद्यते भावो नाभावो विद्यते सतः ।   
अतोऽयुक्तमसद्वादो जल्पमात्रं न युक्तिमान् ॥ ५५ ॥   
असद्वेत्यादिवाक्यैस्तु कार्यसूक्ष्मदशा श्रुता ।   
ग्रीष्मकाले तृणादीनां धरित्रीलीन बीजवत् ॥ ५६ ॥   
कारणे लीनकार्यस्य सूक्ष्मावस्थाऽसदीरिता ।    
अतः सर्वैः श्रुतेर्वाक्यै सद्रूपत्वं व्यवस्थितम् ॥ ५७ ॥  
  
पृ० ३५) सत्प्रतीतियुतं सर्वं ब्रह्मसत्तानुबोधितम् ।   
सत्ताशक्तिस्वरूपेण शिवाद्वैते प्रतिष्ठितम् ॥ ५८ ॥   
एवं सच्चित्परब्रह्म परप्रेमास्पदत्वतः ।   
आनन्दघनमित्युक्तं जीवमोक्षप्रदत्वतः ॥ ५९ ॥   
यद्यानन्दमयं नास्ति ब्रह्म चेत्सच्चिदात्मकम् ।   
बन्धमोक्षव्यवस्था हि कथं सङ्गच्छते तदा ॥ ६० ॥   
कालकर्मविपाकेन बद्धजीवात्मसन्ततेः ।   
परप्रेमास्पदाभावात् कथं मोक्षप्रदो भवेत् ॥ ६१ ॥  
  
पृ० ३६) तस्मात्सच्चित्सुखाकारैरस्तिभातिप्रियात्मभिः ।    
धर्मैः सङ्कीर्त्यते साम्बः सच्चिदानन्दलक्षणः ॥ ६२ ॥  
बहुस्यामितिवाक्येन सोऽयं शक्तिप्रभावतः ।   
षट्त्रिंशत्तत्वरूपं तत् विश्वं सर्वमसीसृजत् ॥ ६३ ॥   
शक्तिः सदाशिवश्चेशो विद्या मायादिहेतवः ।   
विद्या रागस्तथा कालो नियतिश्च कला तथा ॥ ६४ ॥   
पूरुषश्च प्रधानं च बुद्धिश्चाहन्त्वमानसे ।   
ज्ञानेन्द्रियानि पञ्चैव पञ्चकर्मेन्द्रियाणि च ॥ ६५ ॥   
पञ्चतन्मात्रभूतानि महाभूतानि पञ्च च ।   
एवं सृष्टः शिवात्साक्षात् षट्त्रिंशत्तत्वसञ्चयः ॥ ६६ ॥  
तत्सृष्ट्वायं तदेवानुप्राविशच्चान्तरात्मना ।   
प्रविश्य विश्वरूपेण नामरूपक्रियान्वितः ॥ ६७ ॥  
  
पृ० ३७) विश्वाधारपराशक्त्या भाति विश्वमयः शिवः ।   
देवात्मशक्तिं स्वगुणैर्निगूढां तां स्वभक्तितः ॥ ६८ ॥   
पश्यन्ति ध्यानयोगेन लिङ्गाङ्गैक्यानुभावतः ।   
तस्मात्सर्वप्रयत्नेन ध्यानयोगरतो भव ॥ ६९ ॥   
  
इति श्रीपूवल्लीभाष्यसिंहासनाधीश श्रीमज्जगद्गुरुसिद्धनञ्जेश   
शिवाचार्यविरचितायां शिवसिद्धान्तचन्द्रिकायां द्वितीयपरिच्छेदः ॥   
  
चो? उवाच   
श्रीगुरो करुणासिन्धो दीनबन्धो महाप्रभो ।   
कथं ब्रह्मात्मिकां शक्तिं पश्यन्ति ध्यानयोगिनः ॥ १ ॥   
तदुच्यतां महास्वामिन् वेदागमसुसम्मतम् ।   
यसिध्यर्थं? सदा भक्त्या प्रयतन्ते मुमुक्षवः ॥ २ ॥  
  
पृ० ३८) चिद्घन उवाच   
भो सत्येन्द्र महाभाग त्वया पृष्ठमिदं वचः ।   
मुमुक्षूणामिहामुत्र भोगमोक्षफलप्रदम् ॥ ३ ॥   
तत्सर्वं ते प्रवक्ष्यामि सर्वशास्त्रार्थनिश्चितम् ।   
गौप्याद्गौप्यतरं लोके शिवाद्वैतं शिवं पदम् ॥ ४ ॥   
योगा बहुविधाः प्रोक्ताः कर्मज्ञानादिभेदतः ।   
तेष सर्वेषु शास्त्रोक्तध्यानयोगो विशिष्यते ॥ ५ ॥   
ध्यानं हि साधनं साक्षात् देवात्मशक्तिदर्शने ।   
ध्यानानुकारिणं? शैवीं शक्तिरव्यभिचारिणी ॥ ६ ॥   
  
पृ० ३९) कोटिजन्मार्जितैः पुण्यैः शिवे भक्तिः प्रजायते ।   
भक्त्या सञ्जायते ज्ञानं ज्ञानान्मुक्तिर्न संशयः ॥ ७ ॥   
कर्मावलम्बिनः केचित् केचित् ज्ञानावलम्बिनः ।   
वयं तु भक्तिसम्पत्या ध्यानयोगावलम्बिनः ॥ ८ ॥   
भक्तिगम्ये ध्यानयोगे कर्मज्ञानसमुच्चयः ।   
तस्मादस्मिन् आगमोक्ते सर्वश्रुतिसमन्वयः ॥ ९ ॥  
निरीश्वरः साङ्ख्ययोगो परिहासपथं व्रजेत् ।   
वियोगे योगयोगार्थः कथञ्चिन्नैव युज्यते ॥ १० ॥  
  
पृ० ४०) नैयायिकादिद्वैतानां योगिकार्थो न युज्यते ।   
द्वैतज्ञानं तु ब्रह्मैक्ये योगशब्दार्थबोधिते ॥ ११ ॥  
साधनं तत्कथं भूयात् द्वित्वस्यैक्ये विरोधतः ।  
द्वैतभावनिवृत्त्यर्थं तत्रोपासा विधीयते ॥ १२ ॥   
बाह्योपासनया साक्षात् अन्तरोपासना स्थिरा ।   
तया च शिवजीवैक्यं साक्षात्कारसमाह्वयम् ॥ १३ ॥   
तस्मादुपासनायुक्तो भक्तो मुक्तो भविष्यति ।    
मुक्तिकामेन सद्भक्त्या ध्यानयोगं समाश्रयेत् ॥ १४ ॥   
केचिदद्दैतमार्गेण सन्यासं समुपाश्रिताः ।  
मननादव सन्तृप्ता मुक्तिज्ञानं वदन्ति च ॥ १५ ॥  
  
पृ० ४१) तेषां तज्ञानतृप्तानां मिथ्याज्ञानाभिमानिनाम् ।   
कथं तच्छिवजीवैक्ये साक्षादनुभवो भवेत् ॥ १६ ॥   
भक्त्यानन्दरसैक्यं यत् जीवब्रह्मैक्यशब्दितम् ।   
तत्कथं सम्भवेद्भक्तिहीनस्याद्वैतवादिनः ॥ १७ ॥   
ज्ञानमात्रेण सन्तृप्ता ध्यानाभ्यासाद्विना ततः ।   
शुद्धाद्वैतं प्रजल्पन्ति वयं ब्रह्मात्मका इति ॥ १८ ॥   
वेदैकदेशवर्तित्वं तस्मादद्वैतवादिनाम् ।   
अस्मान्मात्सर्यमुत्सार्य शिवाद्वैतं समाश्रयेत् ॥ १९ ॥   
शिवाद्द्वैतैकसिद्धान्ते सर्वश्रुतिसमन्वयात् ।   
साक्षादनुभवेनैव जीवन्मुक्तिसुखं व्रजेत् ॥ २० ॥  
  
पृ० ४२) चो? उवाच   
सद्गुरो योगशब्दार्थो ज्ञातः सुस्पष्टतो मया ।   
किन्तु पातञ्जले योगे स्पष्टमष्टाङ्गगर्भिते ॥ २१ ॥    
ध्यानं समुचितं प्रोक्तं तेनैवैक्ये समुद्भवे ।   
कुतस्तध्यानयोगेन साधयेत्तां शिवैकताम् ॥ २२ ॥   
एतद्विस्तरतो योगिन् प्रोच्यतां भक्तवत्सल ।   
त्वमेव मम सन्देहं छेत्तुं शक्नोषि मत्प्रभो ॥ २३ ॥   
  
चिद्घन उवाच   
यदुक्तं नृपशार्दूल पातञ्जलमतं त्वया ।   
तदतीव प्रयासेन लब्धुं शक्यं मुमुक्षुभिः ॥ २४ ॥   
तथापि तादृशे योगे नैक्यार्थो योग उच्यते ।   
साङ्ख्यक्रमोक्त एव स्याद्वियोगार्थो यथा स्थितः ॥ २५ ॥  
  
पृ० ४३) शिवजीवसामरस्ये भक्त्यानन्दैकतायुते ।   
युज्यते न हि योगार्थो ध्यानयोगे यथोदितः ॥ २६ ॥   
अष्टाङ्गयोगे ध्यानस्य साधनत्वेऽपि तत्वतः   
प्रत्यक्षे साधनं किन्तु शिवजीवैक्यै न सम्भवेत् ॥ २७ ॥    
पुरुषश्च प्रकृत्याश्च वियोगो योग उच्यते ।   
तध्यानं शिवजीवैक्ये कथं साधनतां व्रजेत् ? ॥ २८ ॥   
सजातिध्यानसन्तत्या ज्ञानं यत् शिवजीवयोः ।   
सामरस्ये साधनं स्यात् कीटभ्रमरयोगवत् ॥ २९ ॥  
  
पृ० ४४) समाधौ सामरस्याख्ये द्वारं यल्लिङ्गधारणम् ।   
तत्साधनं ध्यानमाहुर्ध्यानयोगपरायणाः ॥ ३० ॥   
ध्यानात्तद्धारणं तस्मात् समाधिस्तु शिवैकता ।   
अतोऽन्तर्धारणं कुर्यात् लिङ्गस्य परमात्मनः ॥ ३१ ॥   
अन्तर्धारणशक्तो वाप्यसक्तोवा शिवव्रती ।   
बाह्ये लक्ष्यादिसिध्यर्थं कुर्यात्तल्लिङ्गधारणम् ॥ ३२ ॥  
  
पृ० ४५) देवधारणो भूयासम् अमृतस्येति वाक्यतः ।   
बाह्ये चाभ्यन्तरे मुक्त्यै लिङ्गधारणमीरितम् ॥ ३३ ॥    
पाणिमन्त्रोदितं तत्त्वं नवलिङ्गसकीलकम् ।   
नवचक्रस्थितत्वेन बाह्याभ्यन्तरभेदतः ॥ ३४ ॥   
लिङ्गधारणमाख्यातं लिङ्गाङ्गैक्यप्रबोधकम् ।   
तस्मात् शास्त्रोक्तविधिना धारयेल्लिङ्गमुत्तमम् ॥ ३५ ॥   
"ॐ निधनपतये नमः निधनपतान्तिकाय नमः । ॐ ऊर्ध्वाय नमः   
ऊर्ध्वलिङ्गाय नमः । ॐ हिरण्याय नमः हिरण्यलिङ्गाय नमः । ॐ   
सुवर्णाय नमः सुवर्णलिङ्गाय नमः । ॐ दिव्याय नमः दिव्यलिङ्गाय   
नमः । ॐ भवाय नमः भवलिङ्गाय नमः । ॐ शर्वाय नमः   
शर्वलिङ्गाय नमः । ॐ शिवाय नमः शिवलिङ्गाय नमः । ॐ ज्वलाय   
नमः ज्वललिङ्गाय नमः । ॐ आत्माय नमः आत्मलिङ्गाय नमः ॐ   
परमाय नमः परमलिङ्गाय नमः एतत्सोमस्य सूर्यस्य सर्वलिङ्गं   
स्थापयति पाणिमन्त्रं पवित्रम् ॥"   
  
पृ० ४६) धृत्वाष्टावरणाचारैः पतिधर्मसमाश्रितैः ।   
शिवभक्त्या शिवध्यानात् शिवयोगं समाश्रयेत् ॥ ३६ ॥   
लिङ्गाङ्गसङ्गमो योगी ध्यानयोगी स उच्यते ।   
तस्मात् भक्तिप्रभावेन लिङ्गाङ्गैक्यसुखं व्रजेत् ॥ ३७ ॥   
अविज्ञाते परे तत्वे योगाभ्यासो हि निष्फलः ।   
विज्ञाते च परे तत्वे योगाभ्यासो हि निष्फलः ॥ ३८ ॥   
तस्मात् षट्स्थलमार्गेण ध्यानयोगक्रमेण च ।   
इष्टलिङ्गप्राणलिङ्गभावलिङ्गानुभावतः ॥ ३९ ॥   
सद्गुरूक्तमहामन्त्रजपानुष्ठानसंयुतः ।   
सदा योगी शिवासक्तो जीवन्मुक्तो भविष्यति ॥ ४० ॥  
  
पृ० ४७) चो? उवाच   
सुविज्ञातो मया सर्वयोगमार्गक्रमः प्रभो ।   
तत्र मे नास्ति सन्देहस्तव बोधप्रभावतः ॥ ४१ ॥   
तस्मात् षट्स्थलमार्गोक्तध्यानयोगक्रमो मम ।   
यथा साध्यो भवेत् शीघ्रं तथा सर्वं निरूपय ॥ ४२ ॥   
  
चिद्धन उवाच   
परब्रह्माभिदं लिङ्ग स्थलमित्यभिधीयते ।   
तदंशा जीवनामानो विस्फुलिङ्गा इवानलात् ॥ ४३ ॥   
अङ्गशब्देन कथ्यन्ते अंशांशित्वव्यवस्थया ।   
यस्य चात्मा शरीरं चेत्यङ्गशब्दस्य वाच्यता ॥ १४ ॥   
जीवानां वेदतः सिद्धाश्चाङ्गाङ्गित्वव्यवस्थया ।   
तस्मादङ्गाभिधा जीवाः परतत्वे विवेचिताः ॥ ४५ ॥  
  
पृ० ४८) अतः स्थलं द्विधाप्रोक्तम् आगमेषु यथाक्रमम् ।   
उपास्योपासकत्वेन लिङ्गाङ्गत्वेन बोधितम् ॥ ४६ ॥   
उपास्यं लिङ्गमाख्यातमङ्गं चोपासकं स्मृतम् ।   
तत्रोपास्यप्रभेदेन प्रोक्तोपासकभिन्नता ॥ ४७ ॥   
घनलिङ्गं परब्रह्म सच्चिदानन्दलक्षणम् ।   
तद्धर्मैस्त्रिविधं प्रोक्तं भावप्राणेष्टभेदतः ॥ ४८ ॥   
आनन्दकलया युक्तं भावलिङ्गमितिश्रुतम् ।   
चित्कलासंयुतं तत्र प्राणलिङ्गमितीरितम् ॥ ४९ ॥   
सत्कलासहितं बाह्यमिष्टलिङ्गमुदाहृतम् ।   
एवं कलाविशिष्टत्वादुपास्यत्वं व्रजेत्परम् ॥ ५० ॥  
  
पृ० ४९) सुषुप्तौ भावलिङ्गं स्यात् स्वप्ने तत्प्राणलिङ्गकम् ।   
साक्षी जाग्रदवस्थायामिष्टलिङ्गमिति श्रुतम् ॥ ५१ ॥   
एवमङ्गस्थलाभिख्यो जीवोऽवस्थादिभेदतः ।    
त्रिधा प्रोक्तः फलं भोक्ता स्वस्वकर्मानुसारतः ॥ ५२ ॥   
अन्तर्यामी शिवः साक्षी लिङ्गशब्देन गीयते ।   
फलभोक्ता तत्र जीवो ह्यङ्गशब्देन वर्ण्यते ॥ ५३ ॥   
द्वासुपर्णेति मन्त्रेण श्रुतमेतत् श्रुतावपि ।   
संसारीत्युच्यते जीवः साक्षी चेता परः शिवः ॥ ५४ ॥  
  
पृ० ५०) चैतन्यं साक्षिरूपं तत् लिङ्गं धृत्वा च भक्तितः ।   
त्रिधोपासनभेदेन पूजयेद्भक्तसत्तमः ॥ ५५ ॥   
प्राणलिङ्गानुसन्धानादुपासीत निरन्तरम् ।   
एतत्क्रमः सप्रमाणं दहरोपासनोदितः ॥ ५६ ॥   
लक्ष्यत्रयप्रभेदेन त्रिविधोपासनाश्रितः ।   
नीलकण्ठशिवाचार्यैः सूत्रभाष्ये निरूपितः ॥ ५७ ॥   
  
चो? उवाच   
भो सद्गुरो महास्वामिन् शिवतत्वविशारद ।   
या त्वयोपासना प्रोक्ता जीवन्मुक्तिफलप्रदा ॥ ५८ ॥   
सा कथं साध्यते श्रीमन् मया शास्त्रविधानतः ।   
तस्या उपायं मे ब्रूहि सर्वशास्त्रविचक्षण ॥ ५९ ॥   
  
पृ० ५१) चिद्घन उवाच   
सम्यक् पृष्ठं नृपश्रेष्ठ त्वयोपायविचिन्वता ।   
गुरुरत्र महोपायो येन साध्यं स्वभीप्सितम् ॥ ६० ॥   
यस्य कृपाविशेषेण मुक्तिर्भक्तकरस्थिता ।   
तस्मात् सद्गुरुपादाब्जं सेवेत भक्तसत्तमः ॥ ६१ ॥   
महापाशुपतोद्दिष्टां महामन्त्रप्रबोधिका ।   
वीरशैवीं महादीक्षां प्राप्नुयात् गुरुबोधतः ॥ ६२ ॥   
त्रिकालं वा द्विकालं वा चैककालं यथाश्रितम् ।   
लिङ्गं सम्पूज्य तन्मन्त्रं जपन् तध्यानतत्परः ॥ ६३ ॥   
बन्धमुद्रासमेतः सन् षट्स्थलक्रममाश्रितः ।   
प्राणलिङ्गमुपासीत भावलिङ्गानुभावतः ॥ ६४ ॥   
  
पृ० ५२) तत्त्वमस्यादिवाक्यानां तत्वार्थं गुरुबोधतः ।   
श्रुत्वा तन्मननाद्भक्तः सद्गुरोः करुणादरात् ॥ ६५ ॥   
अङ्गत्रयगतानादिमलत्रयविनाशनात् ।   
गिंलत्रयानुसन्धानात् अवस्थात्रयवर्जितः ॥ ६६ ॥   
परब्रह्माभिदं साम्बं साक्षात्कृत्य शिवं परम् ।   
शिवभक्तिरसोद्दिष्टं शिवशक्तिसमन्वितम् ॥ ६७ ॥   
ब्रह्मानन्दरसैक्येन स्वानुभावविजृम्भितम् ।   
सामरस्यं समावाप्य शिवेन सह मोदते ॥ ६८ ॥  
  
पृ० ५३) इति श्रीपूवल्लीभाष्यसिंहासनाधीश   
श्रीमज्जगद्गुरुसिद्धनञ्जेशशिवाचार्य विरचितायां   
शिवसिद्धान्तचन्द्रिकायां तृतीयपरिच्छेदः ॥   
  
चो? उवाच   
धन्योऽहं कृतकृत्योऽहं पीतं बोधामृतं तव ।   
त्वमेव शरणं स्वामिन् संसारार्णवतारणे ॥ १ ॥   
भवादृशं गुरुं हित्वा नान्योऽज्ञाननिवर्तकः ।   
यथा सूर्यं विना नान्योऽस्त्यन्धकारनिवर्तकः ॥ २ ॥   
यस्मात्सद्गुरुराजेन्द्र शिवदीक्षापुरःसरम् ।   
महामन्त्रोपदेशेन त्वया मे कुलमुद्धृतम् ॥ ३ ॥   
ततो यातो विनीतत्वं त्वत्प्रभावाज्जगद्गुरो ।   
तत्त्वमस्यादिवाक्यानां तत्वार्थं में निरूपय ॥ ४ ॥  
  
पृ० ५४) चिद्घन उवाच  
    
भो सत्येन्द्रमहाराज तव बुद्धिर्विचक्षणा ।   
त्वया दृष्टं महावाक्यतत्त्वार्थं ते निरूपये ॥ ५ ॥   
महावाक्यानि चत्वारि सन्ति लिङ्गैक्यबोधने ।   
तत्र तत्त्वमसीत्येतत् परोक्षेणावधारितम् ॥ ६ ॥   
सौम्यमुद्द्विश्य छान्दोग्ये षष्ठाध्याये सुविस्तरम् ।   
नवकृत्वः सदृष्टान्तं गुरुणां तत्प्रबोधितम् ॥ ७ ॥   
यो लिङ्गाङ्गसामरस्यरहस्यार्थो निगद्यते ।   
स एव तत्वमस्यादिमहावाक्यैर्निरूप्यते ॥ ८ ॥   
तत्पदेनोच्यते लिङ्गं परब्रह्म शिवाभिधम् ।   
त्वं पदेनोच्यते चाङ्गं बद्धं जीवात्मनामकम् ॥ ९ ॥   
तत्रासीतिपदेनैव सामरस्यं च वर्ण्यते ।   
शिवजीवैक्यमित्यत्र समानार्थ उदाहृतः ॥ १० ॥  
  
पृ० ५५) सूक्ष्मशक्तिविशिष्टं यत् लिङ्गं तत्पदबोधितम् ।   
स्थूलशक्तिविशिष्टं यच्चाङ्गं त्वम्पदबोधितम् ॥ ११ ॥   
सौक्ष्म्यस्थौल्यपरित्यागात् शक्तिमात्रयुतत्वतः ।   
उभयोः सामरस्यं तच्चासिशब्देन कथ्यते ॥ १२ ॥   
अतो लक्ष्यार्थतः शब्दसामानाधिकरण्यतः ।   
विशेषणविशेष्यत्वात् लक्ष्यलक्षणभावतः ॥ १३ ॥   
लिङ्गाङ्गयोः सामरस्यं तत्वमस्यादिबोधितम् ।   
ज्ञातव्यं गुरुणा प्रोक्तं वाक्यार्थं श्रुतिसङ्गतम् ॥ १४ ॥  
  
पृ० ५६) आदौ तयोर्द्वैतसिद्धावद्वैतं प्रोच्यते बुधैः ।   
उपासनाबलाज्जीवो द्वैतभावं निवारयन् ॥ १५ ॥  
अद्वैतपदमारूढः शिवशक्तिं प्रपश्यति ।   
विनोपासनया साक्षाद्द्वैतभावो न नश्यति ॥ १६ ॥   
द्वैतापत्या कथं तस्य ह्यद्वैतस्फुरणं भवेत् ।   
वाचाडम्बरमात्रेण ज्ञानतृप्त्यैकलालसाः ॥ १७ ॥   
उपाध्योः सम्परित्यागात् जीवात्मपरमात्मनोः ।  
शुद्धाद्वैतं प्रचक्षन्ते स्वानुभावविवर्जिताः ॥ १८ ॥  
  
पृ० ५७) कीटो भ्रमरयोगेन भ्रमरत्वं यथा व्रजेत् ।   
जीवस्तु शिवयोगेन शिवत्वं हि व्रजेत्तथा ॥ १९ ॥   
चैतन्यमात्मनो रूपमिच्छाज्ञानक्रियात्मकम् ।   
तस्यानावृतरूपत्वात् शिवत्वं केन वार्यते ॥ २० ॥   
अन्वयानुपपत्तेश्च तात्पर्यानुपपत्तितः ।   
यत्र वाक्यार्थसम्बन्धस्तत्रैव लक्षणोच्यते ॥ २१ ॥   
सा च त्रिधा जहत्स्वार्था ह्यजहल्लक्षणा तथा ।   
जहत्यजहती चेति तृतीया कथ्यते बुधैः ॥ २२ ॥   
वाच्यार्थं सम्परित्यज्य तत्सम्बन्धान्यवृत्तितः ।   
गङ्गाया घोष इत्यत्र तीरे प्रोक्ताद्यलक्षणा ॥ २३ ॥  
  
पृ० ५८) वाच्यार्थमपरित्यज्य तत्सम्बन्धान्यवृत्तितः ।   
शोणो धावति चेत्यत्र ह्यजयत्स्वार्थयोच्यते ॥ २४ ॥   
एकदेशपरित्यागादेकदेशप्रवृत्तितः ।   
सोऽयं देवदत्त इति जहत्यजहतीरिता ॥ २५ ॥  
  
पृ० ५९) एवं तत्त्वमसीत्यत्र तृतीया लक्षणोच्यते ।   
सौक्ष्म्यस्थौल्यपरित्यागेनैकशक्तिविशिष्टताम् ॥ २६ ॥  
लिङ्गाङ्गयोः समाहृत्य सामरस्यं विदुर्बुधाः ॥   
एतत्समन्वयः शक्तिविशिष्टाद्वैतनामके ॥ २७ ॥   
अस्ति सिद्धान्तवाक्येऽस्मिन् द्वैताद्वैतव्यवस्थिते ।   
अद्वैते च तथाद्वैते भ्रान्तिमूलः समन्वयः ॥ २८ ॥  
  
पृ० ६०) अथवाऽन्यः प्रकारार्थो वाच्यार्थत्वेन कथ्यते ।   
अहमादिपदानां तदन्तर्याम्यर्थबोधनात् ॥ २९ ॥   
यस्य चात्मा शरीरं चेत्यङ्गशब्दस्य वाच्यता ।   
जीवात्मनो हि विश्वस्य शरीरत्वान्महेशितुः ॥ ३० ॥   
शरीरवाचकाःशब्दा वाचकास्तच्छरीरिणः ।   
तस्माच्छरीरिपर्यन्तवाच्यार्थत्वप्रबोधकाः ॥ ३१ ॥   
स्थूलोऽहं वा कृशोहं चेत्यस्य स्थूलादिवाच्यता ।   
साक्षात्परम्परात्वेन जीवान्तर्यामिणोर्मता ॥ ३२ ॥   
अहमादिपदानां च तत्प्रपन्नप्रयोगतः ।   
शिवस्यान्तर्यामिणो हि शक्तिसत्वे न बाधकम् ॥ ३३ ॥  
  
पृ० ६१) तस्मात्त्वम्पदवाच्यत्वं शिवस्यास्तीति तत्वतः ।   
तत्त्वमसीति वाक्येन वाचत्वाभेदतस्तयोः ॥ ३४ ॥   
लिङ्गाङ्गयोः सामरस्यं निराबाधं निगद्यते ।   
अहम्ब्रह्मास्मीतिवाक्यात् अपरोक्षेण कथ्यते ॥ ३५ ॥   
लिङ्गरूपो महादेवः सच्चिदानन्दलक्षणः ।   
अङ्गरूपो हि जीवत्मा भवभावनियन्त्रितः ॥ ३६ ॥   
तत्पदेनोच्यते सद्भिर्लिङ्गरूपः सदाशिवः ।   
त्वम्पदेनाङ्गरूपो हि जीवः संसारलक्षणः ॥ ३७ ॥  
  
पृ० ६२) त्वमर्थोऽङ्गस्वरूपो यः सोऽहं शब्दर्थ एवहि ।   
त्वमहम्पदलक्ष्यार्थश्चिद्रूपः परमेश्वरः ॥ ३८ ॥   
त्वमहम्पदवाच्यार्थस्यैवदेहादिवस्तुनः ।   
न तच्छब्दार्थतश्चैव विरुद्धात्वान्न बोधनम् ॥ ३९ ॥   
त्वमहम्पदलक्ष्यार्थो जीवात्माचाङ्गरूपकः ।   
अशिवश्चैत्सदानन्दं ततो नैव विलोकयेत् ॥ ४० ॥   
एवं वाच्यार्थमादाय त्वहमादिपदस्य हि ।   
अस्त्यहं ब्रह्मणोरैक्यं साक्षात्परम्पराश्रुतम् ॥ ४१ ॥   
प्रज्ञानं ब्रह्म चेत्यत्र प्रज्ञाशक्तिसमायुतम् ।   
प्रज्ञानं भावलिङ्गं तत् परब्रह्मेति कथ्यते ॥ ४२ ॥   
येन वा पश्यतीत्यत्र स्वेन्द्रियादिमुखैरिदम् ।   
षड्विधात्मकलिङ्गं यत् भावलिङ्गं तदीरितम् ॥ ४३ ॥   
एष ब्रह्मैष इन्द्रश्चेत्यादि सर्वं प्रतिष्ठितम् ।   
इत्यतेन जगद्रूपं प्रतिपाद्य पुनस्ततः ॥ ४४ ॥  
  
पृ० ६३) प्रज्ञाप्रतिष्ठेतिवाक्यात् प्रज्ञाशक्तिः प्रकीर्तिता ।  
ततस्तच्छक्ति वैशिष्ट्यात् प्रज्ञानं ब्रह्म बोधितम् ॥ ४५ ॥   
अयमात्मा ब्रह्मेत्यत्र जीवात्मा चाङ्गनामकः ।   
लिङ्गरूपं परब्रह्म माण्डूक्योपनिषत्श्रूतम् ॥ ४६ ॥   
शरीरत्रयसम्बन्धादवस्थात्रयसंयुतः ।   
अङ्गवाच्यो हि जीवात्मा चायमात्मेति कथ्यते ॥ ४७ ॥   
शरीररहितः साक्षादवस्थात्रयवर्जितः ।   
तुरीयो लिङ्गवाच्यो हि शिवो ब्रह्मेति कथ्यते ॥ ४८ ॥  
  
पृ० ६४) तस्माल्लक्ष्यार्थमादाय वाच्यार्थं वाङ्गनामकः ।   
चतुर्थः शिव एवेति सदा निश्चित्य तत्त्वतः ॥ ४९ ॥   
शिवोऽहमिति भावेन शिवावस्थासमाश्रितः ।   
ब्रह्मानन्दं लभेद्भक्तः शिवाद्वैतं शिवम्पदम् ॥ ५० ॥   
  
चो? उवाच   
श्रीमद्गुरो महास्वामिन् वेदागमविशारद ।   
महावाक्यप्रबोधोऽयं ज्ञातस्त्वत्करुणाबलात् ॥ ५१ ॥   
सर्वाङ्गलिङ्गसाहित्यं कथं जीवात्मनो भवेत् ।   
तद्वदस्व कृपासिन्धो येन मुक्तिः स्थिरा भवेत् ॥ ५२ ॥  
  
पृ० ६५) चिद्घन उवाच   
राजन् श्रुणु महाभाग शिवभक्तशिखामणे ।   
भवादृशं विना वक्तुं गौप्यं किं विद्यते भुवि ॥ ५३ ॥   
ईशावास्यमिदं सर्वं यत्किञ्चेति श्रुतीरितम् ।   
अङ्गं चेतदीशशब्दवाच्यलिङ्गमयं श्रुतम् ॥ ५४ ॥   
तेन लिङ्गेन हि त्यक्ते मा भुञ्जीथा कदाचन ।   
अन्यलिङ्गं मा ग्रहाण मा जीवस्व शतं समाः ॥ ५५ ॥   
प्राणानपि परित्यज्य सदा लिङ्गमयो भव ।   
वाथ लक्षजपेनैतत् लिङ्गं धृत्वा सुखी भव ॥ ५६ ॥  
  
पृ० ६६) त्यागाङ्गे स्वेष्टलिङ्गं च भोगाङ्गे प्राणलिङ्गकम् ।   
योगाङ्गे भावलिङ्गं च पूजयेत् सुप्रतिष्ठितम् ॥ ५७ ॥   
एवं लिङ्गत्रयं स्वीयकलाभेदेन षड्विधम् ।   
उपासीत सदा भक्त्या वीरशैवो विधानतः ॥ ५८ ॥   
आचारलिङ्गमाधारे नकारप्रणवान्वितम् ।   
घ्राणेन्द्रियमुखं भक्तैः समुपास्यं निरन्तरम् ॥ ५९ ॥   
स्वादिष्ठाने गुरुं लिङ्गं मकारप्रणवोज्वलम् ।   
जिह्वेन्द्रियमुखं नित्यमुपास्यं तन्महेश्वरैः ॥ ६० ॥   
मणिपूरे शिवं लिङ्गं शिकारप्रणवाश्रयम् ।   
नेत्रेन्द्रियमुखं भक्त्या समुपास्यं प्रसादिभिः ॥ ६१ ॥  
  
पृ० ६७) अनाहते चरं लिङ्गं वाकारप्रणवोल्लसत् ।   
त्वगीन्द्रियमुखं रम्यमुपास्यं प्राणलिङ्गिभिः ॥ ६२ ॥   
लिङ्गं विशुद्धौ प्रासादं यकारप्रणवान्वितम् ।   
श्रोत्रेन्द्रियमुखं दिव्यमुपास्यं शरणैः सदा ॥ ६३ ॥  
आज्ञाचक्रे महालिङ्गम् ऊङ्कारप्रणवोज्वलम् ।   
मनोमुखं सदा चैक्यैः समुपास्यं स्वभक्तितः ॥ ६४ ॥   
एवं स्वोपासनासक्तो लिङ्गत्रयसमाश्रितः ।   
पूजाविधानतो भक्त्या सत्पदार्थसमर्पणात् ॥ ६५ ॥  
  
पृ० ६८) दीक्षात्रयोण सन्दग्धमलत्रययुतत्वतः ।   
इष्टलिङ्गं कराम्भोजे पूजयेत्सुविधानतः ॥ ६६ ॥   
ततो मन्त्रजपासक्तो भक्तो मुक्तिसुखेच्छया ।   
मन्त्रन्यासादिकं कृत्वा सद्गुरूक्तक्रमानुगः ॥ ६७ ॥   
इष्टलिङ्गे बाह्यलक्ष्यं निधाय निहितात्मना ।   
मध्यलक्ष्यं प्राणलिङ्गे धृत्वा हृत्पद्मशोभिते ॥ ६८ ॥   
भावयित्वा भावलिङ्गमन्तर्लक्ष्यानुसारतः ।   
ध्यायन् निश्चलचित्तेन जपेत् पञ्चाक्षरीमनुम् ॥ ६९ ॥   
पञ्चाक्षरीं जपेत् गौप्यां न कदाप्युच्चरेद्बहिः ।   
अन्यथा न लभेदैक्यं रौरवं नरकं व्रजेत् ॥ ७० ॥  
  
पृ० ६९) ततो ध्यानस्थिरत्वेन स्वेष्टलिङ्गाकृतीरितम् ।   
ज्योतिःपुञ्जं प्राणलिङ्गे धृत्वा धारणमाचरेत् ॥ ७१ ॥   
तत्परं तमसः लाक्षात् ज्योतिःपुजाकृति स्वयम् ।   
भावलिङ्गसमायोगात् दृश्यते परमाद्भुतम् ॥ ७२ ॥   
इष्टलिङ्गे बहिर्लक्ष्यात् सत्कला स्थिरतां व्रजेत् ।   
प्राणलिङ्गे मध्यलक्ष्यात् चित्कलाविर्भवेत्स्थिरा ॥ ७३ ॥   
अन्तर्लक्ष्याद्भावलिङ्गे स्वात्मानन्दकला स्फुरेत् ।   
एवं क्रमेण सद्भक्तो भक्त्यानन्दरसैकताम् ॥ ७४ ॥   
सच्चिदानन्दरूपेण घनलिङ्गस्वरूपताम् ।   
सम्प्राप्य शिवयोगेन जीवन्मुक्तो भविष्यति ॥ ७५ ॥  
  
पृ० ७०) सर्वं लिङ्गमयं चाङ्गं सर्वं लिङ्गमयं जगत् ।   
सर्वाङ्गलिङ्गसहित्यं लिङ्गरूपेण पश्यति ॥ ७६ ॥   
तत्र को मोहकः शोकः एकत्वमनुपश्यतः ।   
इहामुत्रार्थसंसिद्धिर्जायते शिवयोगिनः ॥ ७७ ॥   
तस्यां प्रीतिं परित्यज्य स्वेष्टसिद्धिं शिवास्पदाम् ।   
सम्प्राप्य मोदते साक्षात् शिव एव भविष्यति ॥ ७८ ॥   
इति परमरहस्यं चिद्घनाचार्यबोधम् ।   
अतिगहनमगम्यं श्रीशिवाद्वैततत्त्वम् ॥   
अविचल शिवभक्त्या सन्निशम्याचरन्सन् ।   
अभवदिह हि जीवन्मुक्तिभाक् चो?राजः ॥ ७९ ॥  
  
पृ० ७१) चन्नवीरामहादेव्यै चिक्कनञ्जेश्वराय च ।   
शिवज्ञानैकसिद्ध्यर्थं प्रोक्ता सिद्धान्तचन्द्रिका ॥ ८० ॥   
समाप्ता  
  
  
  
  
  
  
