+++
"Catalog number" = "M00119"
"Uniform title" = "śaktisaṃgamatantra tārākhanda"
Editor = [ "baṭṭācārya b",]
Subjects = [ "tantric / āgamic literature", "tantra / āgama", "śākta",]
Description = "Transcribed from  śaktisaṃgamatantra  critically edited  by  Benoytosh Bhattacharyya, In three Volumes  Vol. II  tārākhanda Baroda Oriental Institute  1941"
Publisher = [ "Baroda Oriental Institute",]
"Publication year" = [ "1941",]
"Publication city" = [ "Baroda",]
"Publication country" = "India"
title_iast = "śaktisaṃgamatantra tārākhanda"
title = "शक्तिसंगमतन्त्र ताराखन्द"

+++
  
  
श्रीगुरुभ्यो नमः ।  
  
श्रीशक्तिसङ्गमतन्त्रम् ।  
  
ताराखण्डः ॥ २ ॥  
  
प्रथमः पटलः  
  
  
आदिनाथ उवाच  
  
कालि कालि महाकालि प्रिये दक्षिणकालिके ।  
कादिहादिमताधीशे षष्टिसिद्धिप्रदर्शिनि ॥ १ ॥  
  
सब्रह्मरूपिणि शिवे रहस्यमपि कथ्यताम् ।  
पूर्वं संसूचितं देवि न मह्यं कथितं त्वया ॥ २ ॥  
  
तन्मे कथय देवेशि यदि मे करुणा तव ।  
  
श्रीकाल्युवाच  
  
रहस्यं सर्वगोप्यं यत्तदेव कथ्यते शृणु ॥ ३ ॥  
  
एकं दशं शतं देव सहस्रं त्वयुतं तथा ।  
गदितं नियुतं देव तदेव लक्षवाचकम् ॥ ४ ॥  
  
ततश्च प्रयुतं देव दशलक्षप्रवाचकम् ।  
कोटिश्च दशकोटिश्च त्वर्बुदं च दशार्बुदम् ॥ ५ ॥  
  
खर्वश्च काष्ठखर्वश्च निखर्वं दिङिखर्वकम् ।  
जलधिश्चान्तमध्यं च वृन्दमब्जं ततः परम् ॥ ६ ॥  
  
लयश्चैव महेशान ततः प्रोक्तो महालयः ।  
शङ्खश्चैव महाशङ्खः पद्मं च महापद्मकम् ॥ ७ ॥  
  
मुकुन्दः कुन्दनीलश्च महानीलश्च शङ्कर ।  
मकरः कच्छपश्चैव परार्धं तदनन्तरम् ॥ ८ ॥  
  
पारे परार्द्धं च तथा चातः सङ्ख्या न विद्यते ।  
अनन्तं तत्तदग्रे स्यादित्युक्तं कालिकागमे ॥ ९ ॥  
  
दशोत्तरक्रमाज्ज्ञेया सङ्ख्या चैषा महेश्वर ।  
आगमग्रन्थसङ्ख्या च कथ्यते शृणु साम्प्रतम् ॥ १० ॥  
  
पञ्चाशद्वै महाभारो ग्रन्थसङ्ख्या प्रकीर्तिता ।  
एकं दशं शतं ज्ञेयं सहस्रं नियुतं तथा ॥ ११ ॥  
  
प्रयुतमर्बुदं खर्वं वृन्दखर्वं निखर्वकम् ।  
शङ्खं पद्मं समुद्रोऽथ मध्यमं वान्त्यमेव च ॥ १२ ॥  
  
पराख्यं परमे चैव परार्द्धं तत्परार्द्धकम् ।  
दशोत्तरक्रमेणैव सङ्ख्या लक्षणसङ्ग्रहे ॥ १३ ॥  
  
द्वात्रिंशदक्षरं यत्र स ग्रन्थेति निगद्यते ।  
सैव श्लोकेति गदितस्तारानेत्रसमुद्भवः ॥ १४ ॥  
  
एतन्मध्ये महेशानि सर्व यामलडामराः ।  
तन्त्राणि त्वर्णवश्चैव चूडामणिशतत्रयम् ॥ १५ ॥  
  
चिन्तामणिः कल्पतरुः कल्पाः सर्वे प्रतिष्ठिताः ।  
कामधेनुः पारिजातस्त्वमृतं दर्पणं तथा ॥ १६ ॥  
  
सोपानसंहिताश्चापि तथोपसंहितादयः ।  
साङ्ख्यायनावर्तनत्वात्तथा मूलावतारकाः ॥ १७ ॥  
  
पुराणान्युपसङ्ख्यानि रहस्यानि बहूनि च ।  
बृहद्रहस्योज्जाबाले हृदयानि बहूनि च ॥ १८ ॥  
  
कौमुद्यादीनि देवेश तथैव चन्द्रिका शिव ।  
पातञ्जलादिकादीनि तथा सारस्वतादिकाः ॥ १९ ॥  
  
उपतन्त्राणि सर्वाणि पर्यायाम्नायकागमाः ।  
बृहत्सञ्ज्ञानि देवेश यथायोगक्रमेण च ॥ २० ॥  
  
उपशब्दो बृहच्छक्तिस्तन्त्रयामलगोचरः ।  
  
श्रीशिव उवाच  
  
ग्रन्थ नाम त्वया प्रोक्तं कियत्कुत्रं स्थितं वद् ॥ २१ ॥  
  
कियद्वैमर्त्यलोकेषु स्वर्गपातालयोः कियत् ।  
  
श्रीकाल्युवाच  
  
पञ्चाशद्वै महाभारैः षट्त्रिंशत्सङ्ख्यकं भुवि ॥ २२ ॥  
  
मनुसङ्ख्या स्वर्गलोके पाताले दश वै स्थिता ।  
एवमागमसन्दोहः कथितस्ते मया तव ॥ २३ ॥  
  
शैवं शाक्तं गाणपत्यं सौरं वैष्णवमेव च ।  
महावीरं पाशुपतं वैष्णवं वीरवैष्णवम् ॥ २४ ॥  
  
प्। ३) वीरशैवं तथा चान्द्रं स्वायम्भुवमनन्तरम् ।  
पाञ्चरात्रं गारुडं च केरलं शाबरं तथा ॥ २५ ॥  
  
श्रीसिद्धशाबरं देव तथैव कालशाबरम् ।  
कुमारीशाबरं देव विजयाशाबरं तथा ॥ २६ ॥  
  
कालिकाशाबरं दिव्यशाबरं वीरशाबरम् ।  
श्रीनाथशाबरं देव तारिणीशाबरं परम् ॥ २७ ॥  
  
श्रीशम्भुशाबरं रुद्रसङ्ख्या शाबरजातयः ।  
रक्तघोरस्तथा शुक्लो घोरविण्मूत्रकस्तथा ॥ २८ ॥  
  
वीणाघोरस्तथा नीलः सर्वभक्षाभिधस्ततः ॥ २९ ॥  
  
घोराघोरस्तथा सिद्धो घोराश्चैकाष्दश स्मृताः ।  
मायाकापालिकं चापि वीरबौद्धागमौ तथा ॥ ३० ॥  
  
जैनागमो रक्तशुक्लपटसम्बन्धिजातयः ।  
चीनभेदास्तु बहवो द्विशतेति प्रकीर्तिताः ॥ ३१ ॥  
  
बौद्धानां शतभेदाः स्युर्दश पाशुपते स्मृताः ।  
कौले भेदाष्टकं चावधूतं वैदिकशास्त्रकम् ॥ ३२ ॥  
  
यथावर्णानुधर्मेण योजनीयं प्रयत्नतः ।  
ध्येषु येषु च वर्णेषु ये ये धर्माः प्रकीर्तिताः ॥ ३३ ॥  
  
तेषु तेषु च ते धर्मा योजनीयाः प्रयत्नतः ।  
ब्राह्मणेन तथा कार्यं ब्राह्मण्यं न विनश्यति ॥ ३४ ॥  
  
अथान्यवर्णेष्वेवं हि कर्तव्यं मृडशङ्कर ईश्वर ।  
एतद्ग्रन्थरहस्यं च यो जानाति स चेश्वरः ॥ ३५ ॥  
  
एतद्धि ग्रन्थबाहुल्यान्नोक्तमत्र मया तव ।  
  
श्रीशिव उवाच  
  
शिवतत्त्वे सूचितं यत्तद्वदस्व प्रियंवदे ॥ ३६ ॥  
  
सिद्धविद्या महाविद्या लघुविद्या तथा मता ।  
त्रिधातु कथ्यमाना हि पुनर्मर्त्ये न दर्शितम् ॥ ३७ ॥  
  
तदेव कथ्यतां देवि सङ्ख्या चादौ वद प्रिये ।  
  
श्रीकाल्युवाच   
  
दशसङ्ख्या महाविद्या तस्या नामानि वच्म्यहम् ॥ ३८ ॥  
  
प्। ४) सिद्धविद्या महाविद्या विद्येत्येवं गुणक्रमः ।  
चतुर्युगादिरूपेण कथं सिद्धा च किंविधा ॥ ३९ ॥  
  
का वा सिद्धाः सत्ययुगे का वा सिद्धिर्महेश्वर ।  
का वा सिद्धाश्चान्ययुगे सर्वं ते कथ्यते शृणु ॥ ४० ॥  
  
सत्ययुगे सिद्धविद्या सुन्दरी भुवनेश्वरी ।  
काली तारेति देवेश सिद्धविद्याः प्रकीर्तिताः ॥ ४१ ॥  
  
कालिका सिद्धविद्या च सर्वदैव महेश्वर ।  
छिन्नमस्ता च बगला मातङ्गी कमला तथा ॥ ४२ ॥  
  
एता एव महाविद्या विद्यां संशृणु बल्लभ ।  
धूमावती भैरवी च विद्यात्वेन प्रतिष्ठिताः ॥ ४३ ॥  
  
काली तारा महाविद्या षोडशी भुवनेश्वरी ।  
भैरवी चिन्नमस्ता च विद्या धूमावती तथा ॥ ४४ ॥  
  
बगला सिद्धविद्या च मातङ्गी कमलात्मिका ।  
एता एव महाविद्याः सिद्धिविद्याः प्रकीर्तिताः ॥ ४५ ॥  
  
वीरनाथमते देव युगभेदात् त्रिधा गतिः ।  
काली चिन्ना सुन्दरी च सिद्धविद्या च तारिणी ॥ ४६ ॥  
  
बगला कमला धूमा महाविद्यान्तरं भवेत् ।  
मातङ्गी भैरवी चैव त्रिपुटा शूलिनी तथा ॥ ४७ ॥  
  
वनदुर्गा च त्वरिता विद्यात्वेन महेश्वर ।  
तोतला त्रिपुटा माया कान्हेशी भ्रमराङ्किका ॥ ४८ ॥  
  
भोगवती तथा क्लिन्ना हंसारूढा च कुक्कुटी ।  
त्रिकण्टकी च देवेश महाविद्या प्रकीर्तिताः ॥ ४९ ॥  
  
नित्यामतमिदं प्रोक्तं शृणु कुब्जामतं शिव ।  
वज्रप्रस्तारिणी भोगवती पद्मावती तथा ॥ ५० ॥  
  
महामधुमती सिद्धिर्मृतसञ्जीविनी तथा ।  
अघोरा राजमातङ्गी मातङ्गी हिङ्गुलाम्बिका ॥ ५१ ॥  
  
कालरात्रीति देवेश महाविद्याः प्रकीर्तिताः ।  
  
श्रीशिव उवाच  
  
सामान्यतः छिन्नयोक्तः विशेषो बहु तत्र च ॥ ५२ ॥  
  
मया ज्ञातोऽस्ति विश्वेशि शिष्यभावं भज प्रिये ।  
प्। ५) देवेश शोतुमिच्छामि सिद्धविद्यादिनिर्णयम् ॥ ५३ ॥  
  
श्रीशिव उवाच  
  
सिद्धविद्या महाविद्या भेदत्रयक्रमेण च ।  
विद्यामन्त्रक्रमेणैव द्विधा तातिः प्रकीर्तिता ॥ ५४ ॥  
  
स्त्रीपुन्नपुंसकत्वेन त्रिधा जातिः प्रकीर्तिता ।  
चतुर्युगक्रमेणैव भेदभेदान्तरं शिवे ॥ ५५ ॥  
  
सत्ये काली च श्रीविद्या कमला भुवनेश्वरी ।  
सिद्धविद्या महेशानि त्रिशक्तिर्बगला शिवे ॥ ५६ ॥  
  
महाविद्या सत्ययुगे मातङ्गी भैरवी शिवे ।  
धूमावती च विद्या स्यात्त्रेतायां शृणु पार्वति ॥ ५७ ॥  
  
काली तारा सुन्दरी च सिद्धविद्याः प्रकीर्तिताः ।  
मातङ्गी भुवना लक्ष्मीर्महाविद्याः प्रकीर्तिताः ॥ ५८ ॥  
  
धूमावती भैरवी च विद्यात्वेन महेश्वरि ।  
द्वापरे कालिका तारा रोचिनी भैरवी तथा ॥ ५९ ॥  
  
सिद्धविद्या महेशानि सुन्दरी भुवना रमा ।  
धूमावती महाविद्या मातङ्गी कमला तथा ॥ ६० ॥  
  
विद्यात्वेन महेशानि धूमा च बगला शिवे ।  
विद्यात्वेन महेशानि कलौ काली तु केवला ॥ ६१ ॥  
  
काली तारा चिन्नमस्ता सिद्धविद्याः कलौ मता ।  
सुन्दरी भैरवी लक्ष्मीर्मातङ्गी भुवनेश्वरी ॥ ६२ ॥  
  
महाविद्या महेशानि धूमा च बगला शिवे ।  
विद्यात्वेन महेशानि कलौ सङ्कीर्तिता मया ॥ ६३ ॥  
  
उन्मत्तभैरवमते भेदोऽन्यः कथ्यते शृणु ।  
काली तारा महाविद्या षोडशी भुवनेश्वरी ॥ ६४ ॥  
  
भैरवी छिन्नमस्ता च विद्या धूमावती तथा ।  
बगला सिद्धविद्या च मातङ्गी कमलाम्बिका ॥ ६५ ॥  
  
त्रयोदश महाविद्या युगभेदात्त्रिधा।पि च ।  
एता एव महविद्याः त्रियुगं व्याप्य संस्थिताः ॥ ६६ ॥  
  
कलौ काली कलौ काली कलौ काली तु केवला ।  
साधिता कालनाथेन प्रत्यक्षा कालिका कलौ ॥ ६७ ॥   
  
प्। ६) कलौ कालीं विहायाथ यः कश्चित्सिद्धिकामुकः ।  
स चक्षुषा विना रूपं दर्पणे द्रष्टुमिच्छति ॥ ६८ ॥  
  
कलौ कालीं विहायाथ यः कश्चिद्राज्यमिच्छति ।  
स हि शीतनिवृत्यर्थं हिमशैलं निषेवते ॥ ६९ ॥  
  
कलौ कालीं बिहायाथ यः कश्चिन्मोक्षकामुकः ।  
स भोजनं विना नूनं क्षुन्निवृत्तिमभीप्सति ॥ ७० ॥  
  
कलौ कालीं बिहायाथ यः कश्चिच्छक्तिमिच्छति ।  
स च शक्तिं विना देवि मनसा * * यथा ॥ ७१ ॥  
  
कलौ कालीं बिहायाथ यः कश्चित्भक्तिकामुकः ।  
स सिद्धान्नं परित्यज्य तृणाद्भोजनमिच्छति ॥ ७२ ॥  
  
कलौ कालीं बिहायाथ यः कश्चित् काम्यमिच्छति ।  
स तु दुःखनिवृत्यर्थे पापानि कुरुते सदा ॥ ७३ ॥  
  
स दरिद्रो महामूर्खो मम द्रोही स एव तु ।  
युगत्रयेऽपि देवेशि कलिपूर्वेषु तत्त्वतः ॥ ७४ ॥  
  
अन्यां विद्यामपि भजन्सिद्धिमाप्नोति मानवः ।  
कलौ काली स्पर्शमणिर्नान्यविद्या कदाचन ॥ ७५ ॥  
  
श्रीमहाकालिका विद्या कलौ पूर्णफलप्रदा ।  
अज्ञानाज्ज्ञानतो वापि सलीलं वा सहेलया ॥ ७६ ॥  
  
स्मृताऽपि सिद्धिदा काली सकृदेव महेश्वरि ।  
चतुर्युगानां राज्ञी वै कालिका परिकीर्तिता ॥ ७७ ॥  
  
विद्याराज्ञी सिद्धविद्या कलौ शीघ्रफलप्रदा ।  
नामैक्याद्रूपसाम्याच्च महाविद्या प्रकीर्तिता ॥ ७८ ॥  
  
कलिर्हि यस्या दासश्च पादपूजां करोति च ।  
सकृन्नाम स्मृतं येन कालिकाया महेश्वरि ॥ ७९ ॥  
  
तस्य सेवापरः सोऽयं कलिबाधा न तस्य हि ।  
कलिर्यच्छति वित्तानि हेमश्रीशैलभूरुहान् ॥ ८० ॥  
  
स्वयमागत्य यत्नेन ददाति प्रतिवासरम् ।  
एतद्वै सिद्धिबाहुल्यं मया वक्तुं न शक्यते ॥ ८१ ॥  
  
वरदानेषु च रता तेनेऽयं दक्षिणा स्मृता ।  
सेयं दक्षिणकाली तु सिद्धिभूमिरितीरिता ॥ ८२ ॥  
  
कालिका षोडशी तारा वामाचारप्रिया मता ।  
छिन्नमस्ता च बगला वाममार्गाधिदेवता ॥ ८३ ॥  
  
प्। ७) मातङ्ग्याद्या महादेवि वाममार्गेण सिद्धिदाः ।  
कमला भुवना बाला तथा धूमावती शिवे ॥ ८४ ॥  
  
दक्षिणाचारयोगेन सिध्यत्येव न संशयः ।  
वामाचारेणापि तथा सिध्यत्येव महेश्वरि ॥ ८५ ॥  
  
भैरवी वामसन्तुष्टा बाला दक्षिणवामगा ।  
वसन्तसुन्दरी विद्या तथा सङ्गीतसुन्दरी ॥ ८६ ॥  
  
वामदक्षिणयोगेन सिध्यत्येव न संशयः ।  
रेणुका दक्षिणाचारा त्वन्या देव्यश्च दक्षिणाः ॥ ८७ ॥  
  
मर्दिनी वाममार्गेण प्रत्यक्षा भवति ध्रुवम् ।  
बालायामुभयाचारः श्रीविद्यां तथैव च ॥ ८८ ॥  
  
लोपामुद्रा दक्षिणेति त्रिषु लोकेषु विश्रुता ।  
सैव वामप्रिया देवी वामाच्छीघ्रफलप्रदा ॥ ८९ ॥  
  
काली तारा छिन्नमस्ता सुन्दरी बगलामुखी ।  
भैरवी चैव मातङ्गी वामाचारप्रिया सदा ॥ ९० ॥  
  
मातङ्ग्या वगलामुख्यां दक्षिणाख्योऽपि वर्तते ।  
मातङ्ग्यां लघुमातङ्ग्यां सुमुखी वामतत्परा ॥ ९१ ॥  
  
क्वचिद्गणेशरुद्रेषु विष्णुसौरस्वयम्भुवे ।  
वामाचारो वैदिकेऽपि भैरवा वामतत्पराः ॥ ९२ ॥  
  
क्षित्रपाला वामपराश्वीनाः कापालिकास्तथा ।  
तथा पाशुपता देव वाममार्गे प्रतिष्ठिताः ॥ ९३ ॥  
  
बौद्धाश्च केरला ये च वीरवैष्णवशाम्भवाः ।  
चान्द्रास्त्वघोरा देवेशि वामद्वार परायणाः ॥ ९४ ॥  
  
बार्हस्पत्यादयोऽप्यन्ये भेदा वामपरायणाः ।  
चीना वामपरा देवि बौद्धाचारपरायणाः ॥ ९५ ॥  
  
गोपालसुन्दरी विद्या तथा नृसिंहसुन्दरी ।  
श्रीब्रह्मसुन्दरी विद्या तथैव वामसुन्दरी ॥ ९६ ॥  
  
सुन्दरीगणपो देवि तत्पूर्वोऽपि हयाननः ।  
यक्षिण्याद्याः सर्वविद्याः कामिनीयोगनायिकाः ॥ ९७ ॥  
  
वाममार्गेण सिध्यन्ति नान्यथा सिद्धिदाः क्वचित् ।  
एवं च दक्षिणामूर्तिर्हयग्रीवगणेशयोः ॥ ९८ ॥  
  
प्। ८) वामदक्षिणयोगेन उभयाचारतत्परा ।  
शैवे शाक्ते गाणपते सौरे स्वायम्भुवे तथा ॥ ९९ ॥  
  
चान्द्रे चीने पाञ्चरात्रे वैष्णवे वेदिकेऽपि च ।  
कापालिके महेशानि वामार्गोऽत्र कारणम् ॥ १०० ॥  
  
वाममार्गप्रकारेण सर्वं सिध्यति नान्यथा ।  
वाममार्गं विना देवि न हि सिध्यन्ति देवताः ॥ १०१ ॥  
  
तोतला तुलजा दुर्गा त्रिपुटा त्रिजटासुरी ।  
वामाचारेण सिध्यन्ति दक्षिणे क्षोभकारकाः ॥ १०२ ॥  
  
अत्रार्थे प्रत्ययो देवि सिद्धभैरव एव च ।  
अन्यथा भ्रममाणोऽयं नरो भवति नान्यथा ॥ १०३ ॥  
  
सुन्दरी वामदक्षस्था कालिका वाममार्गगा ।  
काली तारा चिन्नमस्ता सुमुखी च मतङ्गिनी ॥ १०४ ॥  
  
बगला देवदेवेशि वाममार्गपरायणा ।  
वामाचारं विहायाथ कालीं तारा च भैरवीम् ॥ १०५ ॥  
  
महापिशाचिनीं देव छिन्नमस्तां विशेषतः ।  
योपासनं कर्तुकामस्तस्य पातो मविष्यति ॥ १०६ ॥  
  
स दरिद्रो मम द्रोही सुतहारी प्रजायते ।  
विशेषात्सर्वमन्त्रेषु कुलाचारः प्रकीर्तितः ॥ १०७ ॥  
  
तदा सिद्धाः सर्वविद्या नात्र कार्या विचारणा ।  
सुरेश्वरी महाविद्या शाक्ते सर्वा महेश्वरि ॥ १०८ ॥  
  
मन्त्रमण्डलगा विद्या वामाचारेण सिद्धिदाः ।  
वामाचारेण सिध्यन्ति ह्यप्सरादिगणाः शिवे ॥ १०९ ॥  
  
वाममार्गं विना देवि न हि सिध्यन्ति कुत्रचित् । वामाचारः   
प्रधानोऽत्र सर्वेषु दर्शनेषु च ॥ ११० ॥  
  
आदौ शाक्तं ततः शैवं वैष्णवं गाणपं तथा ।  
सौरं चान्द्रं जैनधर्मं स्वायम्भुवमनन्तरम् ॥ १११ ॥  
  
वामे चान्तर्भविष्यन्ति चैते वैजातिजातयः ।एवं दर्शनमार्गेष्पि   
न हि वामे करोति चेत् ॥ ११२ ॥  
  
तस्य सिद्धिर्न देवेशि मम वैरी प्रकीर्तितः ।  
सर्वस्मादधिको वामधर्मः प्रोक्तः कुलागमे ॥ ११३ ॥  
  
तत्रापि कालिकाताराविधौ प्रियतरः स्मृतः ।  
वाममार्गे परित्यज्य यः कालीं भक्तितोऽर्चयेत् ॥ ११४ ॥  
  
प्। ९) तस्य क्रिया च बिफला महापशुरितीरितः ।  
तत्रम्नायेऽपि देवेशि श्रेष्ठमध्यमभेदतः ॥ ११५ ॥  
  
अधमस्तु तृतीयः स्यात्त्रितयं त्रितयं त्रिषु ।  
यथाक्रमेण तत्र स्यात्तत्र शृणु हि चोत्तमम् ॥ ११६ ॥  
  
षड्दर्शनादिमन्त्राणां षट्सु स्थानेषु योजनम् ।  
तत्र पूर्णाभिषेको हि पूर्णरूपः प्रकीर्तितः ॥ ११७ ॥  
  
तत्र पर्यायभेदोऽपि वाममार्गप्रधानतः ।  
शैवे च वैष्णवे शाक्ते सौरे सुगतदर्शने ॥ ११८ ॥  
  
बौद्धे पाशुपते साङ्ख्ये मन्त्रकालमुखेष्पि च ।  
दक्षिणे वामाः सिध्यन्ति वैदिकादिध्वपि प्रिये ॥ ११९ ॥  
  
विनालिपिशिताभ्यां तु पूजनं निष्फलं भवेत् ।  
एवं दशसु विद्यासु षडाम्नाये तु वामता ॥ १२० ॥  
  
मध्यमाम्नाय आख्यातः कनिष्ठं संशृणु प्रिये ।  
कुब्जादिभेदैर्देवेशि पूर्वाम्नायादि कल्पनम् ॥ १२१ ॥  
  
कथितस्ते कनिष्ठोऽत्र सूक्ते पूर्वं प्रकीर्तितम् ।  
कादिः काली महाशक्तिर्हादिस्त्रिपुरसुन्दरी ॥ १२२ ॥  
  
कादिहादिप्रभेदेन द्विधाम्नायार्थसंहतिः ।  
कुलर्णवे तन्त्रकौले वीरचूडामणावपि ॥ १२३ ॥  
  
सिद्धान्ते त्रैपुराख्ये च तथा ज्ञानार्णवद्वये ।  
श्रीमूर्तिसंहितायां च तथैव समयार्णवे ॥ १२४ ॥  
  
एतत्तन्त्रे मुख्यधर्मो वामाम्नायहिकारणम् ।  
कादित्त्वाद्ब्रह्मरूपत्वं हादित्वाच्छिवरूपता ॥ १२५ ॥  
  
ब्रग्नरूपे महाचारे न दिवा न निशा प्रिये ।  
न वा प्रयासकरणं नास्ति शुद्ध्यादिकारणम् ॥ १२६ ॥  
  
स्वेच्छया सर्वमेतद्धि तस्माद्विधा महोत्तमा ।  
कादिः कालीति शक्तिश्चेत्युपक्रम्य प्रकीर्तिता ॥ १२७ ॥  
  
कादिकाली हादिकाली कलौ काली तु केवला ।  
सुन्दर्या हादिरूपत्वं शिवतां शृणु पार्वति ॥ १२८ ॥  
  
हादित्वाच्छिवरूपत्वं शिवरूपत्वभावना ।  
कायक्लेशादिकं स्नानं न्यासपूजादिकं बहु ॥ १२९ ॥  
  
एवं च क्रमबाहुल्यात् कलौ सिध्यति वा न वा ।  
तस्मात्सर्वयुगे दिवि काली तारा फलप्रदा ॥ १३० ॥  
  
प्। १०) सुन्दर्यां तु कुलाचारो राजसः परिकीर्तितः ।  
दिव्योऽपि कीर्तितो देवि काली राजसतामसौ ॥ १३१ ॥  
  
दिव्योऽपि वीरबाहुल्यं तेन शीघ्रफलप्रदा ।  
कादिस्तु कामराजो हि हादिर्लोपा परेरिता ॥ १३२ ॥  
  
इदं वटेशसम्मत्या पारिभाषिकमीरितम् ।  
कादयो मनवः सन्ति बहवः परमेश्वरि ॥ १३३ ॥  
  
न तत्र कादिता क्वापि हादावपि महोत्तमे ।  
हादयो मनवो देव षट्त्रिंशत्पद्मसङ्ख्यकाः ॥ १३४ ॥  
  
न तत्र हादिता क्वापि षोडश्यामेव हादिता ।  
कादित्त्वं कालिकायां च तेन प्रोक्तः कहात्मकः ॥ १३५ ॥  
  
काल्यामपि हादिकादिभेदाः सन्त्येव भूरिशः ।  
न तत्र कादिहादित्वं लोपायां न तु हादिता ॥ १३६ ॥  
  
लोपायां सुन्दरीभेदः कामराजादयो यथा ।  
इत्येवं कादिहादित्वं हादिः श्रीषोडशी परा ॥ १३७ ॥  
  
हादौ तु नियमाः प्रोक्ता यमसंयमनादयः ।  
कादौ तु नियमो नास्ति स्वेच्छया धर्ममाचरेत् ॥ १३८ ॥  
  
नित्याश्लिष्टं कादिमतं परिभाषामयं मतम् ।  
शक्तिसङ्गमनामानं महाकादिमटं शिवे ॥ १३९ ॥  
  
कादिहादि तद्द्वयं च त्रितयं यत्र तिष्ठति ।  
चिच्छक्तिः कादिरूपा स्याद्वादिश्चिज्ज्ञानगोचरा ॥ १४० ॥  
  
चिदानन्दस्वरूपाख्यं शिवशक्त्यात्मकं महत् ।  
शक्तेः प्राधान्यं काल्यां च सर्वदा परिकीर्तितम् ॥ १४१ ॥  
  
सुन्दर्यां तु क्वचित्क्वापि सम्येषु प्रधानता ।  
काल्यां शक्तिं विहायाथ यः कश्चिज्जपमाचरेत् ॥ १४२ ॥  
  
स दरिद्रो महादुःखी योगिनीचर्वणः स तु ।  
सुन्दर्यां ब्रह्मचारित्वं काले चानन्दरूपता ॥ १४३ ॥  
  
एवं हि कादिहादीनां सञ्ज्ञा प्रोक्ता महेश्वरि ।  
सर्वप्रपञ्चसिध्यर्थं गोपनार्थं महेश्वरि ॥ १४४ ॥  
  
गौडकेरलकाश्मीरसम्प्रदायानुसारतः ।  
दीक्षा विद्याविधौ कार्या तारायां च विशेषतः ॥ १४५ ॥  
  
जाकुकायां च सुन्दर्यां पूर्णदीक्षादि विंशतिः ।  
कादिहादिमतद्वन्द्वे हाभिषेकविधिं चरेत् ॥ १४६ ॥  
  
प्। ११) स्वस्वविद्या गुरुणां च नामानुकूलतश्चरेत् ।  
दक्षकाश्मीरगौडाख्यनानाभेदप्रविस्तरैः ॥ १४७ ॥  
  
अमुकानन्दनाथान्तनामाज्ञां च प्रदापयेत् ।  
पूर्णाभिषेकः सुन्दर्यां षोडश्यामेव कीर्तितः ॥ १४८ ॥  
  
अभावे लघुषोडश्यां परिभाषामनावपि ।  
राजराजेश्वरी विद्या पञ्चमी परसुन्दरी ॥ १४९ ॥  
  
श्रीमहाषोडशी पूर्णा पूर्वदीक्षितपूर्तिदा ।  
अन्यभेदेऽपि कर्तव्यं सङ्क्षेपात्परिकीर्तितम् ॥ १५० ॥  
  
तथा कामकला काली दक्षिणायामपि स्मृता ।  
महाविद्यासु सर्वासु ह्यभिषेकः शुभावहः ॥ १५१ ॥  
  
तत्र स्वस्वमतेनैव नामदानं प्रकीर्तितम् ।  
काली तारा छिन्नमस्ता त्वेकरूपास्ति पार्वति ॥ १५२ ॥  
  
तथा नवाक्षरी काल्यामुच्यते सृष्टिकाविधौ ।  
गुह्यकाली सैव विद्या तत्त्वानां नवकैर्युता ॥ १५३ ॥  
  
सप्तप्रेतसमासीना महागुह्येश्वरी परा ।  
दशवक्त्रा कार्यमत्र नाम ध्येयं स्वकल्पतः ॥ १५४ ॥  
  
गुरुणोक्तप्रकारेण सम्प्रदायानुकूलतः ।  
यथा दशसु विद्यासु गुरवः सन्ति पङ्क्तिशः ॥ १५५ ॥  
  
तथा दशसु विद्यासु षोढान्यासाः प्रकीर्तिताः ।  
ते ते पूज्याः सपर्यादौ सर्वसिद्धिप्रदायकाः ॥ १५६ ॥  
  
सुन्दर्यामपि देवेशि कामराजादिके तथा ।  
स्वप्नावल्यां च लोपायां मधुमत्यादिभेदतः ॥ १५७ ॥  
  
स्वर्वत्र भिन्ननामानो गुरवः परिकीर्तिताः ।  
कालीक्रमागमोक्तेन कालिका फलदा ध्रुवम् ॥ १५८ ॥  
  
कुलार्णवोक्तसन्मार्गात्सुन्दरी फलदा क्वचित् ।  
अर्णवाः सर्वसामान्याः सर्वधर्मषु तद्गतिः ॥ १५९ ॥  
  
विना पूर्णाभिषेकेण कालीं तारां च सुन्दरीम् ।  
ये जपन्ति नरा देवि ते नरा यमकिङ्कराः ॥ १६० ॥  
  
तस्मात्तु सर्वथा कार्यस्त्वभिषेकः शुचिस्मिते ।  
आम्नायैर्गादिकादीनामभिषेको ध्रुवं चरेत् ॥ १६१ ॥  
  
साङ्गद्वेये महेशानि पुरैव कथितं मया ।  
परायामपि देवेशि तत्र प्रासादयोगतः ॥ १६२ ॥  
  
प्। १२) भेदाष्टकेऽपि गदिता सम्प्रदायनुकूलतः ।  
आम्नायविद्याभेदेऽपि ह्यभिषेकविधिः स्मृतः ॥ १६३ ॥  
  
दशलक्षप्रभेदैश्च कालीविद्या कलौ स्थिता ।  
दशपूर्वैः सप्तलक्षैः सुन्दरी कीर्तिता भुवि ॥ १६४ ॥  
  
त्रिनिखर्वा तु तारा स्याच्छिन्नाआः खर्वमात्रकम् ।  
पञ्चाशीतिसहस्रैश्च लक्षपञ्चकसंयुता ॥ १६५ ॥  
  
भुवनेशीमहाविद्यां बगलां शृणु सादरम् ।  
तत्त्वलक्षा तु बगला सहस्रनवतिर्गता ॥१६६ ॥  
  
धूमावती महाविद्या षडशीतिस्तु भैरवी ।  
मातङ्गी नेत्रलक्षा च कमला लक्षपञ्चका ॥ १६७ ॥  
  
एते शृङ्खलिकायोगात्प्रस्तारात्तु विनिर्गता ।  
सामान्यमुख्यभेदेऽपि दीक्षानाम प्रकीर्तितम् ॥ १६८ ॥  
  
सप्तसप्ततिभेदेन सुन्दरी तु प्रतिष्ठिता ।  
चत्वारिंशत्प्रभेदेन भैरवी भुवि कीर्तिता ॥ १६९ ॥  
  
भुवनेश्याष्टभेदा स्यान्मातङ्गी पञ्चधा स्मृता ।  
कमला शतभेदा च षट्त्रिंशद्बगला स्मृता ॥ १७० ॥  
  
धूमावती पञ्चभेदा तारा त्रिर्वा त्रयोदश ।  
दशधा कालिका चिन्ना तथा षोडशधा स्मृता ॥ १७१ ॥  
  
श्रीकाल्या दशभेदानां भेदे दीक्षा प्रकीर्तिता ।  
दक्षिणा सूर्ययुग्मा च स्मशाना दशधा स्मृता ॥ १७२ ॥  
  
भद्रकाली षोडशधा कालकाली तथाष्टधा ।  
गुह्यकाली च नवधा सप्तधा कामकालिका ॥ १७३ ॥  
  
नवधा धनकाली च सिद्धकाली त्रयोदश ।  
चन्द्रकाली विंशतिधा हंसकाली च सप्ततिः ।  
एवं भेदोऽपि कर्तव्यः किमन्यच्छ्रोतुमिच्छसि ॥ १७४ ॥  
  
इति श्रीशक्तिसङ्गममहातन्त्रराजे उत्तरभागे द्वितीयखण्डे   
श्रीमदक्षोभ्यमहोग्रतारासंवादे परिभाषा नाम प्रथमः   
पटलः ॥ १ ॥  
  
  
  
द्वितीयः पटलः ।  
  
श्रीदेव्युवाच  
  
देवेश श्रोतुमिच्छामि ह्यभिषेकस्तुतिं पराम् ।  
  
श्रीशिव उवाच  
  
  
सुन्दरी तारिणी काली क्रमदीक्षात्रिगामिनी ॥ १ ॥  
  
क्रमपूर्णो महेशानि क्रमाच्छम्भुर्भविष्यति ।  
पूर्णाभिषेकपूतात्मा यत्र कुत्र मृतोऽपि चेत् ॥ २ ॥  
  
स एव देवीरूपः स्यात् स देशो धन्यतामियात् ।  
विना पूर्णाभिषेकेन पशुरूपे शिवोऽपि च ॥ ३ ॥  
  
विना पूर्णाभिषेकेन देवता न प्रसीदति ।  
विनापूर्णाभिषेकेन कालीं तारां च यो जपेत् ॥ ४ ॥  
  
तस्य क्रियां हरिष्यामि वातुलो जायते नरः ।  
पूर्णाभिषेकयुक्तस्य यत्किञ्चिदमृतं भवेत् ॥ ५ ॥  
  
तस्य क्रिया च सफला देवता सुप्रसीदति ।  
पूर्णाभिषेकयुक्तो हि मन्त्रान्दृष्ट्वा जपेच्छिवे ॥ ६ ॥  
  
तत्क्षणात्सिद्धिमाप्नोति नात्र कार्या विचारणा ।  
विना पूर्णाभिषेकेण गुरुधर्मेश पार्वति ॥ ७ ॥  
  
न जपो न तथा होमो न पूजा पूर्णता क्वचित् ।  
गुरुं विनापि देविशि ह्यभिषेको तु यं जपेत् ॥ ८ ॥  
  
तं सभेदं साधयित्वा सिद्धिं दातुमथार्हति ।  
पूर्णाभिषेकयुक्तो हि नमस्कारं न कारयेत् ॥ ९ ॥  
  
षडाम्नायोपदेशश्च यत्र जागर्ति पार्वति ।  
ऊर्ध्वाम्नायादिराज्ञी तु श्रीमहाषोडशी परा ॥ १० ॥  
  
काल्यां तु कामकालीयं तत्रापि दक्षिणेश्वरी ।  
षडाम्नाये शाम्भवे च गुह्यकाली शुभोदया ॥ ११ ॥  
  
दक्षिणा कालिका विद्या सिद्धविद्या परात्परा ।  
चतुर्युगेश्वरी काली कलौ तरवै केवला ॥ १२ ॥  
  
सर्वदैवतकालीयं चतुर्यामेन सिद्धिदा ।  
अन्या विद्याश्च देवेशि बहु *? सफलप्रदाः ॥ १३ ॥  
  
प्। १४) सुन्दरी तु कलौ नैव कूटोच्चारोऽपि नो कलौ ।  
समुदायैर्भवेत्कूटं तत्कूटमम्यसेत्सदा ॥ १४ ॥  
  
कलौ मुखाद्यशुद्धत्वात्कूटोच्चारो न जायते ।  
तस्मात्स्वरं तु प्रत्यर्णे दद्यात् यत्नेन सञ्जयेत् ॥ १५ ॥  
  
अथवा स्यात्कामराजं लोपामुद्रां च वा जपेत् ।  
सर्वदा सिद्धिदा काली कलौ स्मृतिफलप्रदा ॥ १६ ॥  
  
सहेलं वा सलीलं वा यस्याः स्मरणमात्रतः ।  
षष्टिसिद्धीश्वरो देवि देवीरूपो भवेच्छिवे ॥ १७ ॥  
  
शाबरं केरलं शैवं वैष्णवं सौरगाणपम् ।  
चान्द्रं स्वायम्भुवं चीनं मिलित्त्वा पद्ममात्रकम् ॥ १८ ॥  
  
अङ्गमन्त्रा महेशानि नवत्यर्बुददोटयः ।  
त्रिंशन्निखर्वषड्वृन्दं पञ्चत्रिंशच्च पद्मकाः ॥ १९ ॥  
  
मन्त्राः प्रोक्ता महेशानि बिन्दुप्रस्तार चाङ्कतः ।  
भाषाभेदाद्देशभेदात्सप्तपर्यायभेदतः ॥ २० ॥  
  
आगमाम्नायभेदेन नाथसिद्धादिभेदतः ।  
शैवे सौरे वैष्णवे च गणेशेष्वपि यत्नतः ॥ २१ ॥  
  
मुख्ये सेकं प्रकुर्वीत तत्तन्नाम प्रदापयेत् ।  
पूर्णाभिषेकषोढा च लघुपूर्वमहत्तथा ॥ २२ ॥  
  
पञ्चषोढाः परिज्ञाताः किमुत सिद्धिसाधनम् ।  
षट्शाम्भवगतिप्राप्तां साङ्गां विद्यां सभेदजाम् ॥ २३ ॥  
  
समन्त्रां चैव विज्ञात्वा दीक्षा कार्या हितेच्छुना ।  
प्रथमं कालिका कृष्णा रक्ताभा सुन्दरी ततः ॥ २४ ॥  
  
द्वयोः काली मुख्यरूपा सिद्धिदां नीलभास्वरा ।  
उत्पत्तिर्दशविद्यानां देवानामपि पार्वति ॥ २५ ॥  
  
सूक्ते सङ्कथितं देवि द्वयोराम्नायभेदतः ।  
पातञ्जले विमर्षिण्यां सारे सिद्धान्तसम्मते ॥ २६ ॥  
  
कुलचन्द्रोदये देवि भास्करे शेखरे तथा ।  
तरङ्गिण्यर्णवे देवि प्रकाशे संहिताविधौ ॥ २७ ॥  
  
अम्यानि डामरादीनि तत्रापि कीर्तिता प्रिये ।  
प्रतिशक्तौ तु तन्त्राणि षष्टिवेदान्तगानि च ॥ २८ ॥  
  
प्। १५) सूक्तान्यपि तथा सन्ति स्मृतिश्रुत्यादिकं तथा ।  
षडाम्नाये महादेवि तथा षट्दर्शनादिके ॥ २९ ॥  
  
भिन्नभिन्नानि तन्त्राणि संहितादीन्यपि प्रिये ।  
शैवे द्वात्रिंशत्तन्त्राणि चोपतन्त्राणि वै शृणु ॥ ३० ॥  
  
शतत्रयं पञ्चविंशत्सङ्ख्यकानि महेश्वरि ।  
असङ्ख्यातानि चोक्तानि दशविद्याक्रमात्क्रमः ॥ ३१ ॥  
  
महाविद्या सिद्धविद्या तथा विद्याक्रमेऽपि च ।  
महानीलक्रमेणैव काली शीघ्रफलप्रदा ॥ ३२ ॥  
  
महाचीनक्रमेणैव तारा पूर्णफलप्रदा ।  
दिव्यचीनक्रमेणैव छिन्नमस्ताविधिः स्मृता ॥ ३३ ॥  
  
गन्धर्वाख्यक्रमेणैव पञ्चमी भुवि दुर्लभा ।  
महागन्धर्वमार्गेण षोडशी फलदायिनी ॥ ३४ ॥  
  
सौभागाख्यक्रमेणैव बगला फलदा कलौ ।  
जीवचक्रक्रमेणैव भैरवी भुवि कीर्तिता ॥ ३५ ॥  
  
महाधूमक्रमेणैव फलदा धूम्रनायिका ।  
राजमार्गक्रमेणैव मातङ्गी सकलेष्टदा ॥ ३६ ॥  
  
ब्रह्मभावक्रमेणैव दिव्यमार्गक्रमेण च ।  
पशुमार्गक्रमेणापि मातङ्गी कमला सदा ॥ ३७ ॥  
  
दशक्रमेण देवेशि दशविद्याः फलप्रदाः ।  
काल्यादित्रितये देवि एकोऽपि परिकीर्त्तितः ॥ ३८ ॥  
  
एकद्वित्रिविधा देवि कोटिधानन्तरूपिणी ।  
अङ्गाङ्गकैर्नामभेदैर्नाना नाम विधायिनी ॥ ३९ ॥  
  
  
इति श्रीशक्तिसङ्गममहातन्त्रराजे उत्तरभागे द्वितीयखण्डे   
श्रीमदक्षोभ्यमहोग्रतारासंवादे अभिषेकस्तुतिर्नाम द्वितीयः   
पटलः ॥ २ ॥  
  
  
  
तृतीयः पटलः  
  
श्रीशिव उवाच  
  
तव रूपं महातारे पूर्वं तु नीलरूपकम् ।  
ततो वै सुन्दरीरूपं रक्तवर्णं परात्परम् ॥ १ ॥  
  
लोकान्तरे च त्वरिता वसुदुर्गा च शारभे ।  
धनेशी कालचामुण्डा वाराही कृष्णपूर्विका ॥ २ ॥  
  
अन्नपूर्णा महाविद्या कलौ कल्पऽवरप्रदा ।  
कुलाचारप्रसनास्या कुलाचारफलप्रदा ॥ ३ ॥  
  
वनदुर्गा तूग्रदुर्गा तथैव सर्वमङ्गला   
वज्रप्रस्तारिणी काली तारेति नामवाचका ॥ ४ ॥  
  
अनन्तरूपसंय्क्ता केवलं दक्षिणेश्वरी ।  
डामरे वामभेदेऽपि चोत्तराम्नायडामरे ॥ ५ ॥  
  
वशिन्याम्नायके देवि वाम एव क्रिया स्मृता ।  
ब्रह्ममाला मुण्डमाला तद्दधाना तु कालिका ॥ ६ ॥  
  
नारिकेलभवा माला सिद्धमाला प्रकीर्तिता ।  
शैवमाला तु रुद्राक्षैस्त्रिगत्या विनियोजिता ॥ ७ ॥  
  
शिवप्राधान्याच्छैवं स्याच्छाम्भवः सम्प्रकीर्तितः ।  
शक्तेः प्राधान्याछाक्तं स्याच्छिद्रूपाहं चिदात्मिका ॥ ८ ॥  
  
एतद्विलोपनाल्लोपामुद्रा विद्येयमीरिता ।  
अल्पाचारादधर्मत्वात् भ्रष्टत्वादपि शाङ्करि ॥ ९ ॥  
  
सुन्दरी श्रीमहाविद्या राजराजेश्वरी ।  
न्यासजालैः सदाचारैः कलौ क्लेशेन सिध्यति ॥ १० ॥  
  
स्वस्वपापिष्ठदिवसाः सम्भवन्ति कलौ युगे ।  
पापबाहुल्यतो देवि सुन्दरी न प्रसीदति ॥ ११ ॥  
  
ब्रह्ममालाधारणात्तु ब्रह्मविद्या प्रकीर्तिता ।  
शिवमालाप्रियत्त्वाच्च महापरशिवात्मिका ॥ १२ ॥  
  
अत एव महेशानि कादिहादिमतद्वयम् ।  
कादिहादिमतं देवि द्वयं यस्याति शाङ्करि ॥ १३ ॥  
  
द्वितये दीक्षितो यस्तु कालीतारामयो ध्रुवम् ।  
एवं कादिमतं विद्धि नित्या क्लिन्ना न दृश्यते ॥ १४ ॥  
  
प्। १७) द्वितये दीक्ष * * प्तिर्भाग्यपारो न लभ्यते ।  
मुण्डमाला गले धार्या तत्र कादिमते शिवे ॥ १५ ॥  
  
मुण्डं रुद्राक्षसहितैर्धारणं तारिणीविधौ ।  
केवलं मुण्डमाला तु सर्वसिद्धिपराम्बिका ॥ १६ ॥  
  
नारिकेलमयी माला तदभावे प्रकीर्तिता ।  
एतस्या धारणादेवि किं तद्यन्न करे स्थितम् ॥ १७ ॥  
  
स्मशाने भोजनं कार्यं तद्भस्म धारयेच्छिवे ।  
  
  
  
श्रीदेव्युवाच  
  
मुण्डमालाधारणं तु कथं कार्यं बदाधुना ॥ २० ॥  
  
श्रीशिव उवाच  
  
रुद्राक्षवद्धारणं च काली मुण्डमयी परा ।  
रुद्राक्षै रुद्रमन्त्रैश्च मुण्डाक्षैः कालिकामनुः ॥ २१ ॥  
  
मुण्डं शिवस्य कण्ठे तु वर्तते येन हेतुना ।  
तेनेयं मालिका सिद्धा रुद्रभूषणरूपिणी ॥ २२ ॥  
  
रुद्राक्षाः साधकैर्नैव ध्रियन्ते सुन्दरीमते ।  
नारिकेलमयी माला सर्वविद्याविधौ धृतिः ॥ २३ ॥  
  
सर्वस्मान्मुण्डमालेयं कलौ जागर्ति केवला ।  
कालिका ब्रह्मविद्येयं निर्गुणा चित्स्वरूपिणी ॥ २४ ॥  
  
येन केन प्रकारेण साधनीया पराम्बिका ।  
स सिद्धः सिद्धिदो लोके बहु किं परचण्डिके ॥ २५ ॥  
  
पारे परार्द्धप्रमुखैस्तदन्तैरपि पार्वति ।  
महिमां वर्णितुं शक्तो न हि कोऽप्यस्ति भूतले ॥ २६ ॥  
  
इति श्रीशक्तिसङ्गममहातन्त्रराजे उत्तरभागे द्वितीयखण्डे   
श्रीमदक्षोभ्यमहोग्रतारासंवादे मालाविधानं नाम   
तृतीयः पटलाः ॥ ३ ॥   
  
  
चतुर्थः पटलः  
  
श्रीदेव्युवाच  
  
देवेश ब्रूहि यत्नेन चाम्नायादिविनिर्णयम् ।  
  
श्रीशिवे उवाच  
  
आम्नायो नवधा प्रोक्तश्चोत्तमादिप्रभेदतः ॥ १ ॥  
  
त्रेभेदे बहुभेदत्वं त्रितयं त्रितयं त्रिषु ।  
उत्तमं शृणु तत्रादौ शैवादिदर्शनेन च ॥ २ ॥  
  
शाक्तं शैवं वैष्णवं च सौरं गाणपमेव च ।  
बौद्धं च देवदेवेशि दर्शनानि च षट्क्रमात् ॥ ३ ॥  
  
षड्दर्शनस्य षण्मन्त्रा ऊर्ध्वाम्नाये प्रकीर्तिताः ।  
अनेनैव प्रकारेण पूर्वदक्षिणपश्चिमाः ॥ ४ ॥  
  
उत्तरार्धेत्यूर्द्धसञ्ज्ञा षडाम्नायाः प्रकीर्तिता ।  
अयं श्रेष्ठो निगदितो देवलोके विराजते ॥ ५ ॥  
  
मध्यमः कुत्र कुत्रापि तिष्ठत्येव न संशयः ।  
मध्यमः सूचितो देवि दशविद्यादिभेदतः ॥ ६ ॥  
  
ऊर्ध्वाम्नाये महाषोढा उत्तरे तारिणी स्मृता ।  
कनिष्ठश्चैव षट्चक्र भेदैरेवं त्रिधा शिवे ॥ ७ ॥  
  
अयं हादिमते प्रोक्तः शृणु कादिमतेऽधुना ।  
पूर्वोक्त एव श्रेष्ठः स्याद्दशविद्यादिमध्यतः ॥ ८ ॥  
  
महः कामकला काली तूर्ध्वाम्नायेऽत्र देवता ।  
दशकाल्या दिभेदैश्च कनिष्ठः परिकीर्तितः ॥ ९ ॥  
  
शाक्तं शैवं वैष्णवं च गाणपं सौरमेव च ।  
ऊर्ध्वं पूर्वं दक्षयोगे प्रत्यक् चोदक् च पार्वति ॥ १० ॥  
  
क्रमेण योजनाद्देवि तदन्यः परिकीर्तितः ।  
बौद्धाम्नाये चेन्द्रकाश्च गन्धर्वाद्यप्सरादयः ॥ ११ ॥  
  
इन्द्रजालादिकं देवि पातालाम्नायमध्यगम् ।  
पूर्वाम्नाये वामकौलौ दिव्यदक्षौ तु दक्षिणे ॥ १२ ॥  
  
 पश्चिमे वीर कौलाश्च उत्तरे वाम एव च ।  
ऊर्ध्वदिव्यौ महेशानि पाताले पशुमार्गकः ॥ १३ ॥  
  
प्। १९) तदिच्छया तु तन्मार्गः कीर्तितः परमोत्तमे ।  
ब्रह्मकाली सिद्धरूपा हानिरुद्धसरस्वती ॥ १४ ॥  
  
शिवरूपी चित्स्वरूपी श्रीमद्गन्धर्वसुन्दरी ।  
तत्रापि ब्रह्मवीराया योगं संशृणु पार्वती ॥ १५ ॥  
  
षट्त्रिंशच्छक्तिमध्ये च सम्पूज्या चोत्तरोत्तरम् ।  
उत्तरा कादिहादीनां मतभेदाद् द्विधा स्मृता ॥ १६ ॥  
  
पार्वतीया कादिरूपा हादिर्मातङ्गिनी परा ।  
मातङ्गिनी तु या नारी सा नारी * * * यदि ॥ १७ ॥  
  
सापि * * यदि भवेत्सापि प्रथम * * * ।  
आषोडशाद्नूढा तु प्रोक्ता सर्वोत्तमोत्तमा ॥ १८ ॥  
  
ईदृग्विधा पार्वतीया केवला कालिका स्मृता ।  
ईदृग्विधां समानीय सुन्दरीं * * लालसाम् ॥ १९ ॥  
  
न्यस्त्वा शक्तवादयो न्यासान् तस्याः सर्वाङ्गके प्रिये ।  
एवं भूतं जीवचक्रं * * चक्रं प्रपूजयेत् ॥ २० ॥  
  
साङ्गां सावरणां देवि सार्ध्यस्थापनपूर्वकम् ।  
सबल्यन्तं च सम्पाद्य संलोक्य * * मण्डलम् ॥ २१ ॥  
  
सञ्जपेत्परमेशानि ध्यानपूजापुरः सरम् ।  
  
एतस्यालामतो देवि प्रार्वतीयां च पुष्पिणीम् ।  
पूजयेदेवेशि त्वभावे स्त्रियमप्यलम् ॥ २३ ॥  
  
पूर्वोक्तान्यतमां बीक्ष्य सामरस्यप्रयोगतः ।  
निर्गुणोऽहं तया युक्तः सगुणः प्रभवाम्यहम् ॥ २४ ॥  
  
सगुणोऽहं तया युक्तो निर्गुणः प्रभवाम्यहम् ।  
ब्रह्मज्ञानाद्भवेन्मुक्तस्तद्रूपा * * रेव च ॥ २५ ॥  
  
स दरिद्रो महापापी वीरहा सैव सम्मतः ॥ २६ ॥  
  
एतद्भ्यासबाहुल्यात्किं तद्यन्न करे स्थितम् ।  
तत्र मुण्डासनं वापि द्वाविंशत्यासनानि च ॥ २७ ॥  
  
एतन्मध्ये ग्राह्यमेकं तत्र जप्त्वा तु तारिणीम् ।  
वीरासनं समादाय वीरमालां कराम्बुजे ॥ २८ ॥  
  
प्। २०) वीरपात्रं वीरशक्तिं वीरविद्यां ततो जपेत् ।  
आनखान्तं च सन्धार्या महामोहनमालिका ।  
एवं तद्रूपतां कृत्वा ब्रह्मकालीमयो भवेत् ॥ २९ ॥  
  
इति श्रीशक्तिसङ्गममहातन्त्रराजे उत्तरभागे द्वितीयखण्डे   
श्रीमदक्षोभ्यमहोग्रतारासंवादे आम्नायादिविनिर्णयो नाम   
चतुर्थः पटलः ॥ ४ ॥  
  
  
पँचमः पटलः  
  
श्रीदेव्युवाच  
  
ब्रह्मत्वं कथमित्युक्तं वदस्व मयि शङ्कर ।  
  
श्रीशिव उवाच   
  
अथातः सम्प्रवक्ष्यामि तच्छृणुष्व प्रियंवदे ॥ १ ॥  
  
परानन्दरसो मुक्तिरिति सङ्ख्या प्रकीर्तिता ॥ २ ॥  
  
  
साम्याद्देविशि ब्रह्मत्वं निर्गुणोऽयं निराकृतिः ।  
निर्गुणत्वं कथं देवि तदेव कथ्यते शृणु ॥ ४ ॥  
  
क्रियमाणस्ततो देवि बुद्धिस्तु कुण्ठतां गता ।  
तदेव निर्गुणत्वं च निराकारत्वमम्बिके ॥ ५ ॥  
  
अनेकधा वर्ण्यमानमेकमेवास्ति केवलम् ।  
यथा यथा यस्य बुद्धिस्तथा तेन प्रवर्ण्यते ॥ ६ ॥  
  
वर्णनाशक्तिरूपं च तद्ब्रह्म परिकीर्तितम् ।  
पूर्वं संवर्णितं यत्तु सगुणं तत्प्रकीर्तितम् ॥ ७ ॥  
  
अवर्ण्यं यन्महेशानि निर्गुणं तत्प्रकीर्तितम् ।  
ब्रह्मानन्दसमुत्पत्तिर्निर्गुणाऽपि पृअदृश्यते ॥ ८ ॥  
  
निर्गुणां समता खण्डे न खण्डसमता परे ।  
एवं समरसानन्दो मुक्तिरित्यभिधीयते ॥ ९ ॥  
  
तदुद्भवे महासौख्यं परब्रह्मेति कीर्तितम् ॥ १० ॥  
  
शक्तिदर्शनजं सौख्यं स्वर्ग इत्यभिधीयते ।  
सौख्यानन्दो भवेन्मुक्तिरित्युक्तं कालिकागमे ॥ ११ ॥  
  
पुनर्गमागमं सौख्यं विरक्तिः परिकीर्तिता ।  
बिपरीतं ब्रह्मतत्त्वं महानन्दस्तदुद्भवः ॥ १२ ॥  
  
प्। २२) आलोकनं ब्रह्मपदस्पर्शनं ब्रह्मदर्शनम् ।  
संयोगो ग्रहणं देवि वियोगः सङ्क्रमः स्मृतः ॥ १३ ॥  
  
ध्वनिर्वाद्यादि देवेशि सङ्क्षेपतो मतं शिवे ।  
परतत्त्वे स्वात्मशक्तौ स्वात्माकारे शिवे सदा ॥ १४ ॥  
  
शरीरस्थे * * * * सामरस्यं विलोक्यते ।  
एतदभ्यासकार्यार्थं शक्तिसम्भोगभावना ॥ १५ ॥  
  
इदं सुखं यथा देवि तथा कुण्डलिनी शिवि ।  
सौख्यानन्दे समायाते सति निर्गुणता मता ॥ १६ ॥  
  
असिधाराव्रताख्येयं कालिका कीर्तिता भुवि ।  
शक्तियोगाच्छिवे ब्रह्मरूपत्वं कीर्तितं मया ॥ १७ ॥  
  
सब्रह्मभावनां कृत्वा पूर्वं परशिवः स्थितः ।  
सर्वसंहारकं कर्म कृत्वोद्दण्डं विधाय च ॥ १८ ॥  
  
बृहद्दण्ड विहायाथ शिवो ध्यानपरो ह्यभूत् ।  
ध्यानस्य संश्रुतिर्जाता सा ब्रह्मभावनां गता ॥ १९ ॥  
  
तदभ्यासनिमित्तार्थं शक्तेराकर्षणं कृतम् ।  
देव्या ज्ञातं शिवो भ्रष्टो मार्गच्युतिपरायणः ॥ २० ॥  
  
शिवस्य बुद्धिस्मरणं दत्तं देव्या कृपा कृता ।  
एवं बुद्धिः कृता देव्या शिवो यातु ममोत्तरे ॥ २१ ॥  
  
मानसे धृतमात्रेण शिवेनाकर्षणं कृतम् ।  
शिवाकर्षणकं कर्म मम मिथ्यात्वदायकम् ॥ २२ ॥  
  
इत्येवं मानसे धृत्वा मन्त्रः काल्या प्रकाशितः ।  
कालिका कामसुरता महाकालसमन्विता ॥ २३ ॥  
  
सा एव आदिनाथोक्तं परब्रह्मेति गीयते ।  
सच्चिदात्मस्वरूपेयं ब्रह्मरूपाऽथ निर्गुणा ॥ २४ ॥  
  
त्वया स्वनिर्मिता शक्तिः शिवाग्रे स्वर्गमागता ।  
साधनार्थं मया दत्तेत्येवं श्रीकालिकाऽब्रवीत् ॥ २५ ॥  
  
सदाशिवः परशिवः पूर्वाभ्यासेषु तत्परः ।  
एवं शक्तेः साधना च्च काली काम्यमुपागतः ॥ २६ ॥  
  
काल्यग्रे शिवशक्तिस्तु या काल्या निर्मिता पुरा ।  
अतिगर्वान्वितः शम्भुर्द्वितीया सुन्दरी मम ॥ २७ ॥  
  
पूर्वा काली महाविद्या सा वै सुन्दरिका न हि ।  
एकस्मिन्दिवसे देवि द्वाभ्यां शक्त्या समन्वितः ॥ २८ ॥  
  
प्। २३) प्रपञ्चमूलो हि शिवः कालाभ्रसन्निभा वदेत् ।  
द्वितीयवाक्येऽपि तथा घोरदंष्ट्रेति संवदेत् ॥ २९ ॥  
  
तृतीयवाक्ये देवेशि द्वितीयां सुन्दरी प्रति ।  
त्रैलोक्यसुन्दरी प्राणप्रिये मम स्वरूपिणी ॥ ३० ॥  
  
इत्युक्ता दक्षिणा देवी ब्रह्मरूपाद्यचण्डिका ।  
आदिशक्तिः पूर्णरूपा क्रोधाविष्टा वभूव च ॥ ३१ ॥  
  
तदा तु सुन्दरं रूपं सौभाग्यार्णवकं परम् ।  
राजराजेश्वरीरूपं विभ्रती परमेश्वरी ॥ ३२ ॥  
  
तदा परशिवः शम्भुर्विस्मयाविष्टलोचनः ।  
प्रकर्षेण तु पञ्चानां संयोगो युगपद्भवेत् ॥ ३३ ॥  
  
प्रपञ्चातीतशालेन गदिता परमेश्वरि ।  
महाप्रपञ्चरूपा वै कोटिब्रह्माण्डनायिका ॥ ३४ ॥  
  
षोडशी वै तदा जाता महाश्रीचक्रनायिका ।  
आद्या श्रीदक्षिणाकाली द्वितीया कालभैरवी ॥ ३५ ॥  
  
तृतीया राजराजेशी विद्या या परिकीर्तिता ।  
तस्याः कृपाकटाक्षेण राजराजेश्वरो ह्यभूत् ॥ ३६ ॥  
  
न्यासजालादिकं सर्वं पूजामन्त्राण्यनेकधा ।  
तदैव च षडाम्नाया ऊर्ध्वाम्नायादिकाः प्रिये ॥ ३७ ॥  
  
पूर्वा प्रकृतिरूपा स्यान्मूलविद्या प्रियंवदे ।  
तदाम्नायप्रपञ्चोऽयं निर्मितः परमेश्वरि ॥ ३८ ॥  
  
काद्यं मतं कादिमतं हाद्यं हादिमतं प्रिये ।  
ककारो ह्यादिभूतस्तु हकारस्त्यन्तगो मतः ॥ ३९ ॥  
  
क्षकारो मेरुसञ्ज्ञस्तु स्वराः षोडश कीर्तिताः ।  
कहेत्येवं महामन्त्रस्तूत्तराम्नायगोचरः ॥ ४० ॥  
  
उत्तराम्नायराज्ञी च श्रीमहातारिणी तु सा ।  
सुन्दरी कालिकारूपा श्रीमहाब्रह्मतारिणी ॥ ४१ ॥  
  
तारिणीद्वितयं देवि सर्वदा तिष्ठति प्रिये ।  
एवं युग्मात्मको मन्त्रः कादिहादिमतात्मकः ॥ ४२ ॥  
  
प्रथमः कादिवर्णो वा हादिकः प्रथमोऽथ वा ।  
कादिः प्रथमवर्णः स्यात् हादिश्चरम ईरितः ॥ ४३ ॥  
  
प्। २४) वीरेश्वराणां गणना नास्त्येव प्रियवादिनि ।  
मातृकेति तथेत्युक्ता तदक्षरसमन्विता ॥ ४४ ॥  
  
सम्पूर्णमातृका देवि विद्यात्वेन न संशयः ।  
तस्मात्कादिमतं चाद्यं कीर्तितं प्रियवादिनि ॥ ४५ ॥  
  
कादिहादिश्चादिवर्णैर्गृह्यते यदि भाविनि ।  
कादिहादिस्तु सर्वत्र मन्त्रः प्रोक्तो महेश्वरि ॥ ४६ ॥  
  
ककारार्द्ब्रह्मरूपत्वं सुन्दरी परशिवात्मिका ।  
कलौ कादिमतं पुण्यं पूर्वमेकं स्थितं प्रिये ॥ ४७ ॥  
  
एवं संसारसिध्यर्थं प्रपञ्चो निर्मितः पुरा ।  
आगमे बहवो भेदाः षड्दर्शनप्रकारजाः ॥ ४८ ॥  
  
अन्येऽपि कोटिशो भेदाः सन्त्येव प्रियवादिनि ।  
धर्मशास्त्रं चतुर्वेदाः पुराण व्याकृतिस्तथा ॥ ४९ ॥  
  
न्यायमीमांसावेदान्तसाङ्ख्यपातञ्जलं तथा ।  
काव्यदिबहवो भेदाः प्रपञ्चा एव कीर्तिताः ॥ ५० ॥  
  
यदारभ्य धृतं रूपं सुन्दरं परमेश्वरि ।  
तदारभ्य प्रपञ्चोऽयं सर्वत्र परिवर्तते ॥ ५१ ॥  
  
यदि कादिमतं चैकं वर्तते सत्यवादिनि ।  
तदा पुमांसो देवेशि महाकालस्वरूपिणः ॥ ५२ ॥  
  
स्त्रियः श्रीकालिकारूपा भवन्त्येव न संशयः ।  
इत्येवं हि प्रपञ्चार्थे शाक्तं वैष्णवशाम्भवम् ॥ ५३ ॥  
  
गाणपं सौरबौद्धं च षड्दर्शनमितीरितम् ।  
मतानि बहुसङ्ख्यानि सञ्जातानि सुरेश्वरि ॥ ५४ ॥  
  
वैदिके शास्त्रनिन्दा स्याच्छाक्ते वैष्णवनिन्दितम् ।  
वैष्णवे शैवनिन्दा स्यात्सौरे गणपतेस्तथा ॥ ५५ ॥  
  
गाणपत्ये सौरनिन्दा सौरे वीरस्य निन्दनम् ।  
चीने जैनस्य निन्दा स्यात् जैने कापालिकस्य च ॥ ५६ ॥  
  
कापालिके बौद्धनिन्दा बौद्धा नानाविधाः मताः ।  
एवं भिन्नमतान्याहुः पुराणाद्येषु शाम्भवि ॥ ५७ ॥  
  
वेदानां चैव शाखा वै वहवः परिकीर्तिताः ।  
एवं निन्दा समापन्ने भेदे जाते महेश्वरि ॥ ५८ ॥  
  
प्। २५) नैकत्र तु मनो लग्नं न कस्य प्रियवादिनि ।  
सर्वत्रान्योन्यनिन्दा तु प्रपञ्चेन प्रकाशिता ॥ ५९ ॥  
  
भिन्नं भिन्नं प्रशंसन्ति निन्दन्ति च परस्परम् ।  
न विद्या सिद्धिमाप्नोति सम्भ्रमन्ति पिशाचवत् ॥ ६० ॥  
  
अन्योन्यं यदि निन्दा न तदैवैक्यं प्रजायते ।  
तस्मादैक्यसुसिध्यर्थः कालिका भवतारिणी ॥ ६१ ॥  
  
पुनर्वै दैत्यनाशार्थं रूपं सुन्दरमेव तु ।  
सम्बिभ्रती महादेवी शुम्भाद्याखिलनाशिनी ॥ ६२ ॥  
  
सप्तप्रेतैकपर्यङ्कराजिते शवहृच्छिवा ।  
श्वेतरूपमहाकालहृदयाम्भोजवासिनी ॥ ६३ ॥  
  
कोटिकालानलज्वाला सेवनीया विधानतः ।  
सर्वं सर्वादिभूतेयं कोटिसिद्धिप्रदायिनी ।  
इति सङ्क्षेपतः प्रोक्तं किमन्यच्छ्रोतुमिच्छसि ॥ ६४ ॥  
  
इति श्रीशक्तिसङ्गममहातन्त्रराजे उत्तरभागे द्वितीयखण्डे   
श्रीमदक्षोभ्यतारासंवादे ब्रह्मवीरायोगो नाम पञ्चमः   
पटलः ॥ ५ ॥  
  
  
  
षष्ठः पटलः  
  
श्रीदेव्युवाच  
  
देवेश श्रोतुमिच्छामि शक्तिकोणविनिर्णयम् ।  
  
श्रीशिव उवाच   
  
त्रयोऽग्नयस्त्रयो ग्रामाः देवाश्चापि त्रयो गुणाः ॥ १ ॥  
  
भावत्रयं तथा शक्तित्रयी नाडी त्रयात्मिका ।  
त्रिधा सिद्धिस्त्रितत्त्वाख्यं पात्रत्रयमयाद्भुतम् ॥ २ ॥  
  
त्रिकोणवासिनी काली वीरसिद्धा वरप्रदा ।  
ध्येया ज्ञेया कलौ देवि नान्यविद्या कदाचन ॥ ३ ॥  
  
सुन्दरी शिथिला देवि राजसी गुप्तदर्शना ।  
दशकोटिप्रजापाद्वै कदाचिद्वरदा भवेत् ॥ ४ ॥  
  
कलौ काली कलौ काली कलौ काली च केवला ।  
श्रीमत्कादिमताधीशा कलौ शीघ्रफलप्रदा ॥ ५ ॥  
  
सदा पञ्चमकारैश्च पूजयेत्कालिकाम्बिकाम् ।  
शक्तिं विना न हि जपेत् न शक्तिः कारणं विना ॥ ६ ॥  
  
सदा पञ्चमरूपोऽहमित्येवं परिभावयेत् ।  
एवं भावसमायुक्तः षोढान्यासपरो भवेत् ॥ ७ ॥  
  
दशविद्याविधौ देवि दशधा भिन्नभिन्नतः ।  
श्रीविद्यायां महेशानि षोढापञ्चकमीरितम् ॥ ८ ॥  
  
लघुषोढा पूर्वषोढा महाषोढा तृतीयका ।  
चतुर्था मन्त्रषोढा च पञ्चमी गुह्यषोढका ॥ ९ ॥  
  
षोढाषट्कं कालिकायां भेदभेदान्तरेण च ।  
लघुषोढा महाषोढा गुह्यषोढा तृतीयका ॥ १० ॥  
  
मन्त्रषोढा शक्तिहंसी दिव्यषोढा रसाभिधा ।  
षोढाद्यचक्रकं क्रोधे चिन्ना या वह्निसञ्ज्ञिका ॥ ११ ॥  
  
श्यामलाया तथा देवि चान्यासु द्वितय शिवे ।  
लघुषोढा महाषोढा द्वितयं परमेश्वरि ॥ १२ ॥  
  
प्रत्येकं षडृषित्वं च सध्यानं च समाचरेत् ।  
ऋषिच्छन्दादिकं यत्र कीर्तितं परमेश्वरि ॥ १३ ॥  
  
प्। २७) तदेव तत्र गदितमनुक्ते मूलदेवता ।  
ध्यानं छन्दादिकं स्तोत्रं देवीवत्सर्वमेव तु ॥ १४ ॥  
  
अयुतं च पुरश्चर्या न्यसनक्रममार्गतः ।  
इति सङ्क्षेपतः प्रोक्तं सर्वमेतत्किमिच्छसि ॥ १५ ॥  
  
श्रीदेव्युवाच  
  
क्रमेण दशविद्यायां कुल्लुकार्चाविधिं वद ।  
  
श्रीशिव उवाच  
  
काली तारा तथा छिन्ना सुन्दरी बगलामुखी ॥ १६ ॥  
  
मातङ्गी श्यामला लक्ष्मीः सिद्धविद्या च भैरवी ।  
धूमावती क्रमेणैव महाविद्या दशैव तु ॥ १७ ॥  
  
काली कूर्चं वधू माया फडन्ता कुल्लुका मता ।  
अघोराख्यो ऋषिः प्रोक्तो विराट्छन्दः प्रकीर्तितम् ॥ १८ ॥  
  
देवता कुल्लुका काली बीजं मायाभिधं मतम् ।  
कामशक्तिस्तथा कूर्चं कीलकं परिकीर्तितम् ॥ १९ ॥  
  
डड्दीर्घाढ्येन कामेन षडङ्गन्यासमीरितम् ।  
ध्यानपूजादिकं सर्वं कालिकावत्समाचरेत् ॥ २० ॥  
  
माया रमा तथा कूर्चं तारिणी कुल्लुका मता ।  
तारिणीकुल्लुकायाश्च विरूपाक्षो ऋषिः स्मृतः ॥ २१ ॥  
  
उष्णिक् छन्दः समाख्यातं देवता नीलतारिणी ।  
कूर्चबीजं तथा माया शक्तिर्वधू च कीलकम् ॥ २२ ॥  
  
मायाया तु षडङ्गानि सर्वनीला सरस्वती ।  
वज्रवैरोचनी प्रोच्य सम्बुद्ध्यन्ते सवर्म च ॥ २३ ॥  
  
अतिकालो ऋषिः प्रोक्तो गायत्र्यं छन्द ईरितम् ।  
हबीजं मु। तथा शक्तिः कीलकं रोचनी मता ॥ २४ ॥  
  
शिवं षड्दीर्घयुक्तेन षडङ्गं न्यासमाचरेत् ।  
ध्यानपूजादिकं सर्व छिन्नावत्समुपाचरेत् ॥ २५ ॥  
  
सम्पत्प्रदायाः प्रथमं बीजं श्रीभैरवीमनौ ।  
विकरालो ऋषिः प्रोक्तः पङ्क्तिछन्दः प्रकीर्तितम् ॥ २६ ॥  
  
देवता भैरवीनाम्ना कुल्लुका परिकीर्तिता ।  
ह। बीजं सौ।महाशक्तिरमन्त्रं कीलकं मतम् ॥ २७ ॥  
  
षड्दीर्घाढ्येन बीजेन षडङ्गन्यासमाचरेत् ।  
ध्यानपूजादिकं सर्वं बालावत्समुपाचरेत् ॥ २८ ॥  
  
प्। २८) सुन्दर्या कुल्लुका देवि सम्प्रोक्ता द्वादशाक्षरी ।  
वाग्भवं कामराजं च लज्जा च त्रिपुरे पदम् ॥ २९ ॥  
  
शी च भगवती प्रोच्य तदन्ते ठद्वयं वदेत् ।  
सुन्दरी कुल्लुकायास्तु ऋषिरानन्दभैरवः ॥ ३० ॥  
  
गायत्री छन्द आदिष्टं वाग्भवं बीजमीरितम् ।  
लज्जा शक्तिर्महेशानि कामबीजं च कीलकम् ॥ ३१ ॥  
  
देवता त्रिपुरेशी च षडङ्गेति द्वयेन च ।  
ध्यानपूजादिकं सर्वं सुन्दरीवत्समाचरेत् ॥ ३२ ॥  
  
मातङ्गी बगला लक्ष्मीर्धूम्रोच्छिष्टक्रमे शृणु ।  
तारं कूर्चं नारसिंहैः पञ्चानां कुल्लुका मता ॥ ३३ ॥  
  
ऋषिर्भैरवनामा च यावच्छन्दांसि पार्वति ।  
देवता सैव बीजादि स्वस्वदेवक्रमेण वै ॥ ३४ ॥  
  
ध्यानपूजादिकं सर्वं स्वस्वदेववदाचरेत् ।  
इति सङ्क्षेपतः प्रोक्तं कहरूपं शृणु प्रिये ॥ ३५ ॥  
  
कहेश्वरी महाविद्या द्रुतं सिद्धिफलप्रदा ।  
कहेति द्व्यक्षरो मन्त्रो यस्य वक्त्रे विराजते ॥ ३६ ॥  
  
स एव कालीरूपः स्यात्तारादेहमवाप्नुयात् ।  
कहेति पुष्पिणी मुख्या तत्सर्वं सर्वदा चरेत् ॥ ३७ ॥  
  
ऋतुस्रातां समादाय तस्या * * प्रपूजयेत् ।  
  
त्रिकोणसञ्ज्ञा * * स्यात्तत्रस्थो बिन्दुरूच्यते ।  
त्रिकोणमध्ये साङ्गां वै तथा सावरणां प्रिये ॥ ३९ ॥  
  
सरहस्यां प्रपूज्याथ तत्र यन्त्रं विभावयेत् ।  
कृत्वाऽवरणपूजां च यत्किञ्चित् जपति प्रिये ॥ ४० ॥  
  
तत्सर्वं सिद्धिदं देवि नात्र कार्या विचारणा ।  
तथा यदुच्यते देवि शुभं वा यदि वाऽशुभम् ॥ ४१ ॥  
  
तत्सर्वं यत्नतो देवि कर्तव्यं हितमिच्छता ।  
  
ब्रह्मरूपा सिद्धरूपा प्रसन्ना कालिका भवेत् ।  
उत्तमा * * पूजा स्याद्यन्त्रपूजा च मध्यमा ॥ ४३ ॥  
  
अधमा मूर्तिपूजा च पादपूजा वृथा भवेत् ।  
  
कोण तदीये विद्यन्ते नाड्यस्तिस्रः प्रधानिकाः ।  
अम्बु स्रवति चान्द्रीया पुष्पं स्रवति भानवी ॥ ४५ ॥  
  
बीजं स्रवति चाग्नेयी त्रिकोणमध्यगा स्मृता ।  
आग्नेयीनाडिकां बीक्ष्य पूज्य जाप्य प्रतर्पयेत् ॥ ४६ ॥  
  
स्वयम्भूकुसुमैर्देवि पूजयेत्कालिकां सदा ॥ ४७ ॥  
  
मुण्डमाला गले धार्या महाशङ्ख कराम्बुजे ।  
ध्यायेत् * * मुखे हाला कामबाला तवाग्रतः ॥ ४८ ॥  
  
नरमाला दन्तमाला स्मशान योनिमण्डलम् ।  
एवं यः कुरुते देवि त्रिशक्तिसिद्धिमाप्नुयात् ॥ ४९ ॥  
  
अन्यथानन्तजापैश्च वीरसाधनकोटिभिः ।  
त्रिशक्तयो न सिध्यन्ति किमन्यछ्रोतुमिच्छसि ॥ ५० ॥  
  
इति श्रीशक्तिसङ्गममहातन्त्रराजे उत्तरभागे द्वितीयखण्डे   
श्रीमदक्षोभ्यतारासंवादे शक्तिकोणविनिर्णयो नाम षष्ठः   
पटलः ॥ ६ ॥  
  
  
  
सप्तमः पटलः  
  
श्रीदेव्युवाच  
  
देवेश श्रोतुमिच्छामि यक्षिणीमण्डलं शुभम् ।  
  
श्रीशिव उवाच  
  
गन्धर्वाप्सरसो यक्षकिन्नरा गुह्यकादयः ॥ १ ॥  
  
एतेषां देवदेवेशि मण्डलानि बहूनि च ।  
यक्षिणीमण्डलं चादौ ततो गन्धर्वमण्डलम् ॥ २ ॥  
  
अप्सराकिन्नरीयुग्मे ततो गुह्यकयुग्मकम् ।  
भूतिनीनागिनीयुग्मे कुष्माण्डमण्डलं ततः ॥ ३ ॥  
  
महाक्रोधेन क्रोधेन श्रीपार्षन्मण्डलेन वा ।  
अन्यथा नैव सिध्यन्ति लक्षकोटियुगैरपि ॥ ४ ॥  
  
महाविद्यामहायक्ष्या मण्डलं सिद्धमण्डलम् ।  
महायक्षश्च यक्षिण्यो महायक्षश्च यक्षकः ॥ ५ ॥  
  
कस्मिन्को वा भवेद्यक्षो महायक्षश्च को भवेत् ।  
यक्षिणी का च कस्यां च महायक्षी तु का भवेत् ॥ ६ ॥  
  
एतदज्ञानतो देवि नहि सिध्यन्ति कुत्रचित् ।  
पूर्वोक्तमण्डलान्यत्र सिध्यन्ति विद्यया ध्रुवम् ॥ ७ ॥  
  
आदौ काली च तद्यक्षी महामधुमती परा ।  
द्वितीया भ्रामरी या च सुन्दर्याः सुरसुन्दरी ॥ ८ ॥  
  
भैरव्याश्चन्द्ररेखा च भार्या च भगिनी सुता ।  
मता शाली केलिकुञ्ची श्वश्रूश्च शालमञ्जिका ॥ ९ ॥  
  
यक्षिणीरूपमाख्यातं महायक्षी च मातृका ।  
तारायास्तारिणी यक्षी किङ्कटा पद्मनायिका ॥ १० ॥  
  
चिन्नाया लम्पटा यक्षी बगलाया बिडालिका ।  
कमलायास्तु धनदा भुवनेश्याः शृणु प्रिये ॥ ११ ॥  
  
त्रैलोक्यमोहनी यक्षी मातङ्ग्याः शृणु यत्नतः ।  
श्रीमनोहारिणी प्रोक्ता धूमावत्याः शृणु प्रिये ॥ १२ ॥  
  
भीषणी यक्षिणी प्रोक्ता दशमण्डलमीरितम् ।  
दशविद्याविधौ देवि महायक्ष्यः प्रकीर्तिताः ॥ १३ ॥  
  
प्। ३१) यद्विद्यायाश्च या यक्षी सा तस्याः सेवका मता ।  
तस्याश्चोपासको यो हि तस्य सा सिध्यति ध्रुवम् ॥ १४ ॥  
  
अन्यमन्त्रं जपन्मर्त्यो यां काञ्चिद्यक्षिणी जपेत् ।  
न तस्य फलसिद्धिः स्याद्यक्षिणीकोपमाप्नुयात् ॥ १५ ॥  
  
दशमण्डलयक्षिण्या भेदा वै कोटिशः स्मृता ।  
तेऽपि वै दशविद्यानां भेदाः सिध्यन्ति नान्यथा ॥ १६ ॥  
  
भूतमण्डलमप्यत्र सिद्धं भवति निश्चितम् ।  
एतद्यो वै न जानाति तस्य यक्षी कथं भवेत् ॥ १७ ॥  
  
अथाष्टनायिका यक्ष्यः सिध्यन्त्यत्र महेश्वरि ।  
षट्त्रिंशदत्र यक्षिण्यो यक्षिण्यः षोडश प्रिये ।  
विद्यासिद्धौ प्रसिध्यन्ति नान्यथा नाशमाप्नुयात् ॥ १८ ॥  
  
इति श्रीशक्तिसङ्गममहातन्त्रराजे उत्तरभागे द्वितीयखण्डे   
श्रीमदक्षोभ्यतारासंवादे यक्षिणीमण्डलं नाम सप्तमः   
पटलः ॥ ७ ॥  
  
  
  
अष्टमः पटलः  
  
श्रीदेव्युवा  
  
विद्यासिद्धिं विना देव सिध्यति न हि वा वद ।  
यक्षिण्यादिमहासिद्धिस्तस्य हस्ते कथं भवेत् ॥ १ ॥  
  
श्रीशिव उवाच  
  
एतज्ज्ञानवशाद्देवि सर्वं सिध्यति नान्यथा ।  
अप्सरोमण्डलं देवि किन्नरीमण्डलं तथा ॥ २ ॥  
  
गन्धर्वमण्डलं देवि सिद्धगुह्यकमण्डलम् ।  
पिशाचमण्डलं चैव भूतिनीमण्डलं तथा ॥ ३ ॥  
  
नागिनीमण्डलं देवि डाकिनीमण्डलं तथा ।  
कुष्माण्डमण्डलं देवि तथा शाबरमण्डलम् ॥ ४ ॥  
  
दशविद्याक्रमेणैव श्रीक्रोधमण्डलेन वा ।  
पार्षन्मण्डलयोगेन सर्वाः सिध्यन्ति सिद्धयः ॥ ५ ॥  
  
मण्डलत्रितये देवि अप्सराद्याः सुसिद्धिदाः ।  
मन्त्रसिद्धिविधानेन सर्वाः सिध्यन्ति केवलम् ॥ ६ ॥  
  
काली तारा सुन्दरी च त्रियोगात्सिध्यति ध्रुवम् ।  
अन्यथा नैव सिध्यन्ति नात्र कार्या विचारणा ॥ ७ ॥  
  
इति सङ्क्षेपतः प्रोक्तं दीक्षां तत्र शृणु प्रिये ।  
कादितन्त्रोक्तमार्गेण पूर्णदीक्षा प्रकीर्तिता ॥ ८ ॥  
  
बृहत्-श्रीक्रमतन्त्रोक्ता ऊर्ध्वम्नायस्वरूपिणी ।  
सुधाशाम्भवतन्त्रोक्ता शान्तिनिर्वाणरूपिणी ॥ ९ ॥  
  
पराताण्डवतन्त्रोक्ता शाम्भवाख्या प्रकीर्तिता ।  
शक्तिसङ्गमतन्त्रोक्ता शाम्भवाख्या प्रकीर्तिता ॥ १० ॥  
  
ऊर्ध्वाम्नायपरिज्ञानं पराप्रसादचिन्तनम् ।  
महाषोढापरिज्ञानं नाल्पस्य तपसः फलम् ॥ ११ ॥  
  
पर्यायनित्यविज्ञानं नित्यानित्यप्रपूजनम् ।  
षष्टिजपप्रकारश्च नाल्पस्य तपसः फलम् ॥ १२ ॥  
  
पञ्चषोढापरिज्ञानं शक्तिन्यासस्य चिन्तनम् ।  
नामपारायणं नाम मन्त्रपारायणं तथा ॥ १३ ॥  
  
प्। ३३) युगानित्यापरिज्ञानं नाल्पस्य तपसः फलम् ।  
पूर्नाभिषेकषट्कं च कालिकामन्त्रचिन्तने ॥ १४ ॥  
  
नीलसाधनकं कर्म नाल्पस्य तपसः फलम् ।  
चरणत्रयचिन्ता च शाम्भवादौ परिक्रिया ॥ १५ ॥  
  
काली तारा नामधर्मो नाल्पस्य तपसः फलम् ।  
अनिरुद्धसरस्वत्याः समा विद्या न चास्ति वै ॥ १६ ॥  
  
एतस्या ज्ञानमात्रेण किन्न सिध्यति भूतले ।  
श्रीविद्यायां महेशानि वीरसाधनमाचरेत् ॥ १७ ॥  
  
अहोरात्रे कलौ तारा सुन्दरी सुप्रसीदति ।  
सुन्दर्यां नीलगान्दर्वौ कर्तव्यौ सिद्धिमिच्छता ॥ १८ ॥  
  
महादिव्यक्रमेणैव महावीरक्रमेण च ।  
महानीलक्रमेणैव कादिहादिकहात्मिका ॥ १९ ॥  
  
सिध्यन्त्येव महेशानि ए ह्रीं श्रीं च पशुक्रमात् ।  
अन्या दिव्यक्रमेणैव एता अपि महेश्वरि ॥ २० ॥  
  
स्वयम्भूपुष्पक्रमतः साधना भैरवीमनौ ।  
स्वजातपुष्पक्रमतः साधना भैरवीमनौ ॥ २१ ॥  
  
स्वयम्भूक्रमयोगेन किन्न सिध्यति भूतले ।  
वाचा सर्वं तु भवति वाग्भवं तेन कीर्तितम् ॥ २२ ॥  
  
वाग्भवं ब्रह्मरूपं च ह्यर्धनारीश्वरः स्वयम् ।  
शिवशक्त्यात्मकं बीजं यो जानाति स साधकः ॥ २३ ॥  
  
वाग्भवं सर्वमूलं तु शक्तिचक्रात्मकं प्रिये ।  
शक्तेः समरसानन्दसंयोगे यत्सुखं प्रिये ॥ २४ ॥  
  
तत्सौख्यरूपं देवेशि वाग्भवं बीजमीरितम् ।  
निर्गुणं तु निराकारं सच्चिदानन्दविग्रहम् ॥ २५ ॥  
  
निर्द्वन्द्वं निरहङ्कारं तद्ब्रह्म परिकीर्तितम् ।  
ईदृशं तु परं ब्रह्म मुखादुच्चर्यते कथम् ॥ २६ ॥  
  
मुखादुच्चार्यते सर्वं वाग्भवं मुखमुच्यते ।  
वाचा सर्वं सम्भवति जगत्स्थावरजङ्गमम् ॥ २७ ॥  
  
शिवशक्त्यात्मकं देवि वाग्भवं बीजमुत्तमम् ।  
शक्तिः सचेतना प्रोक्ता जडः परशिवो मतः ॥ २८ ॥  
  
प्। ३४) विना शक्त्या निर्गुणस्य मुखादुच्चारणं कुतः ।  
तस्माच्छक्तिं विहायाथ सर्वत्र जडता मता ॥ २९ ॥  
  
मुखे शक्तिसमायोगाद्ब्रह्मसञ्ज्ञाऽभिधीयते ।  
मुखे शक्तिः स्थिता नित्या वाक्शक्तिरिति कीर्तिता ॥ ३० ॥  
  
अर्द्धनारीश्वरं रूपं वाग्भवं कीर्तितं प्रिये ।  
सर्वादिभूतं तु मुखं परब्रह्म प्रकीर्तितम् ॥ ३१ ॥  
  
मुखादुच्चारणं देवि सर्वेषां जायते प्रिये ।  
वाग्भवं तेन सम्प्रोक्तं ब्रह्मरूपं सनातनम् ।  
वाग्भवं मुखमित्युक्तं मुखं ब्रह्म प्रकीर्तितम् ॥ ३२ ॥  
  
इति श्रीशक्तिसङ्गममहातन्त्रराजे उत्तरभागे द्वितीयखण्डे   
श्रीमदक्षोभ्यतारासंवादे यक्षिण्यादिमहासिद्धिविनिर्णयो   
नामाष्टमः पटलः ॥ ८ ॥  
  
  
  
नवमः पटलः  
  
श्रीशिव उवाच  
  
अथासनानि वक्ष्यामि सर्वकार्यार्थसिद्धये ।  
मृद्वासनं समारूढं कोमलं चूडकं तथा ॥ १ ॥  
  
योनित्वग्विष्टरमप्यस्थि भूम्यासनं तथा ।  
कूर्चासनं तथा देवि तथैव सुरतासनम् ॥ २ ॥  
  
मुण्डासनं तथा देवि पञ्चमुण्डासनं तथा ।  
त्रिमुण्डमेकमुण्डं वा आसनार्थे प्रकीर्तितम् ॥ ३ ॥  
  
चिताऽपि आसने शस्ता श्मशानं सर्वयोत्तमम् ।  
चूडकं च तथा प्रोक्तं तथैव च शवासनम् ॥ ४ ॥  
  
मृतासनं तथा प्रोक्तं महाशवमथासनम् ।  
वीरासनं महेशानि महावीरासनं तथा ॥ ५ ॥  
  
योनिपुष्पासनं देवि दीर्तितान्यासनानि च ।  
तत्रादौ सम्प्रवक्ष्यामि मुण्डानां लक्षणं शुभम् ॥ ६ ॥  
  
अस्य साधनमात्रेण साक्षाच्छिवमयो भवेत् ।  
ब्रह्मक्षत्रियविट्शूद्राश्चतुर्धा चास्थिजातयः ॥ ७ ॥  
  
श्वेता रक्ता तथा पीता कृष्णा वैडूर्यका मता ।  
इत्थेतन्मुण्डरहस्ये प्रोक्तं देवि महेश्वरि ॥ ८ ॥  
  
सद्यः कृतं त्रिरात्रस्थं सप्तरात्रस्थगं तथा ।  
त्रिसतरानगत्र्य(?)स्थमुत्तमादिक्रमाच्छ्रुणु ॥ ९ ॥  
  
उत्तमं मध्यमं चैव हाधमं हाधमाधमम् ।  
सद्यः कृतं तु यन्मुण्डमुत्तमं परिकीर्तितम् ॥ १० ॥  
  
त्रिरात्रमध्यगं मुण्डं मध्यगं परिकीर्तितम् ।  
षड्रात्रोत्तरगं मुण्डमधमं परिकीर्तितम् ॥ ११ ॥  
  
त्रिसप्तरात्रमध्यस्थं कीर्तितं हाधमाधमम् ।  
सद्यःकृतं तु यन्मुण्डं सर्वकार्ये प्रकीर्तितम् ॥ १२ ॥  
  
त्रिरात्रमध्यगं मुण्डं मालायन्त्रे प्रकीर्तितम् ।  
षड्रात्रोत्तरगं मुण्डं पात्रकार्ये विनिर्दिशेत् ॥ १३ ॥  
  
त्रिसप्तरात्रमध्यस्थं मालायन्त्रादिके मतम् ।  
षण्मासमध्यगं मुण्डं सामान्यं तदुदीरितम् ॥ १४ ॥  
  
प्। ३६) श्री देव्युवाच  
  
कालिकपरिशिष्टे तु ह्यन्यथा परिकीर्तितम् ।  
त्रिरात्रमध्यगं मुण्डं मालार्थे परिकीर्तितम् ॥ १५ ॥  
  
षड्रात्रोत्तरगं मुण्डं सामान्यं तदुदीरितम् ।  
सद्यःकृतं तु यन्मुण्डं सामान्यं तदुदीरितम् ॥ १६ ॥  
  
श्रीशिव उवाच  
  
सद्यःकृतं तु यन्मुण्डं मालायन्त्रे प्रशस्यते ।  
पात्रार्थसाधने शस्तं ह्यभावात् सप्तरात्रिकम् ॥ १७ ॥  
  
सद्यःकृतं तु यन्मुण्डं साधानार्थं प्रकीर्तितम् ।  
उत्तमं मुण्डमादाय हस्तमात्रं खनेद्बुधः ॥ १८ ॥  
  
कुलवृक्षस्य मूले वा स्मशाने वा चतुष्पथे ।  
निर्जने शून्यगेहे वा तस्योपरि जपं चरेत् ॥ १९ ॥  
  
बलिं दत्त्वा प्रयत्नेन दिक्पालेभ्यो विशेषतः ।  
दिग्बधभूतशुद्ध्यादीन् कृत्वा वै जपमाचरेत् ॥ २० ॥  
  
यावत्सङ्ख्यं मनुं तप्त्वा तद्दशांशेन होमयेत् ।  
सिद्धमुण्डं पुरा कृत्वा मालादीन्कारयेत्प्रिये ॥ २१ ॥  
  
स्वेच्छामृतं द्विवर्षं च वृद्धं स्त्रियं द्विजं तथा ।  
अन्नाभावे मृतं कुष्ठं सप्तरात्रोर्ध्वगं तथा ॥ २२ ॥  
  
एवं चाष्टशवं त्यक्त्वा वीरसाधनमाचरेत् ।  
वीरासनमिदं प्रोक्तं कालिकाप्रीतिकारकम् ॥ २३ ॥  
  
सप्तरात्रोत्तरं प्राप्तं चान्तरिक्षे स्थितं शवम् ।  
शूले निपातितं वाऽपि पात्रार्थे शस्यते प्रिये ॥ २४ ॥  
  
अन्तरिक्षे स्थितं देवि षण्मासोत्तरगं तथा ।  
मालिकायां प्रशस्तं च त्वधःस्थं सप्तरात्रजम् ॥ २५ ॥  
  
शनिभौमादिने वापि शरीरे मृतसम्भवे ।  
चतुर्दश्यां पौर्णमास्याममायां दीपकोत्सवे ॥ २६ ॥  
  
सङ्क्रान्त्यां चाष्टमीयुक्ते तथा दुर्गोत्सवे प्रिये ।  
एवं वीरदिने देवि तथा वीररणागमे ॥ २७ ॥  
  
जाते मुण्डे शुभं शस्तमथ शूलादिके स्थितम् ।  
खड्गेन हननं कृत्वा गृहीत्वा जपमाचरेत् ॥ २८ ॥  
  
प्। ३७) सहस्त्रमणिभिर्माला धार्या सर्वाङ्गके प्रिये ।  
रुद्राक्षवद्धारणं स्यात् कालीमन्त्रण शुध्यति ॥ २९ ॥  
  
माला तु त्रिविधा प्रोक्ता उत्तमा मध्यमाऽधमा ।  
दन्ताक्षमालया चैव राजदन्तेन मेरुणा ॥ ३० ॥  
  
उत्तमा मालिका प्रोक्ता कालिकाकर्षिणी परा ।  
कर्णनेत्रन्तरस्थो यो महाशङ्केति कीर्तितः ॥ ३१ ॥  
  
महाशङ्खमयी माला पञ्चाशन्मणिनिर्मिता ।  
मध्यमा मालिका प्रोक्ता ताराजापे प्रकीर्तिता ॥ ३२ ॥  
  
अस्थिभिर्वा नृमुण्डैर्वा किञ्च वा नृललाटजाम् ।  
देहे देहान्तरस्था वा माला प्रोक्ता किनिष्ठिका ॥ ३३ ॥  
  
छिन्नादेव्या विधौ देवि एवं हि त्रिविधा मता ।  
सम्मुखौ यौ उभौ दन्तौ राजदन्तौ प्रकीर्तितौ ॥ ३४ ॥  
  
करालास्यमहाकाल्या दानवा भक्षिताः पुरा ।  
त्रैलोक्यवासिनौ दन्तौ राजदन्ताविति स्मृतौ ॥ ३५ ॥  
  
राजदन्तेति सञ्ज्ञा वै देव्या पूर्वं कृता प्रिये ।   
यौ दैत्यचर्वको दन्तौ मम कार्यकरावुभौ ॥ ३६ ॥  
  
तस्मात्प्रीतेन मनसा मेरुकार्ये नियोजितौ ।  
कालिकासंहितायां च मतमन्यत्प्रकीर्तितम् ॥ ३७ ॥  
  
मुखं देव्या महेशानि येन दन्तेन राजते ।  
तेन कारणतो देवि राजदन्तेति कीर्तितम् ॥ ३८ ॥  
  
अन्यत् शृणुष्व दन्तेषु राजते राजदन्तकः ।  
सूर्याग्निसोमसूत्रैश्च माला कार्या प्रयत्नतः ॥ ३९ ॥  
  
वसया मज्जया वाऽपि नटिभिर्वा शुभा मता ।  
स्वयम्भुवाक्ता या नाडी सा नाडी सर्वतोत्तमा ॥ ४० ॥  
  
स्वयम्भुवाक्तं यत्सूत्रं तत्सूत्रं सर्वतोत्तमम् ।  
पण्यस्त्रीनिर्मितं सूत्रं कुमारीनिर्मितं तथा ॥ ४१ ॥  
  
ततो द्विजेन्द्रपुण्यस्त्रीनिर्मितं ग्रन्थिवर्जितम् ।  
कुण्डाक्तं चैव गोलाक्तं स्वयम्भुवाक्तं तथैव च ॥ ४२ ॥  
  
ततो मातङ्गिनीहस्तात् प्राप्तं तु सर्वतोत्तमम् ।  
नाड्या सङ्ग्रथनं कार्यं रक्तेन वाससा प्रिये ॥ ४३ ॥  
  
इयं तु सिद्धिदा माला कालिकाकृष्टिकारिणी ।  
या काली सैव तारा स्यात् या तारा सैव कालिका ॥ ४४ ॥  
  
प्। ३८) या काली सैव छिन्ना स्यात् या छिन्ना सैव तारिणी ।  
या सुन्दरी सैव काली सर्वसिद्धिप्रदा मता ॥ ४५ ॥  
  
चतसॄणां न भेदोऽस्ति भेदभाक् नरकं व्रजेत् ।  
मालापात्रासनं चैव चतसॄणां शुभं मतम् ॥ ४६ ॥  
  
मन्त्रध्याने विशेषोऽस्ति तथा नाम्नि विरोधता ।  
प्रयोगादिविशेषोऽस्ति सुन्दर्यामेव पार्वति ॥ ४७ ॥  
  
तिसॄणां न विशेषोऽस्ति त्रिशक्तिरिति कीर्तिता ।  
श्मशानेषु च वाह्येषु कालिका तिष्ठते सदा ॥ ४८ ॥  
  
तस्माद्वीरासनं शस्तं तथैव वीरसाधनम् ।  
वीरासनादिकं कर्म तथैव वीरसाधनम् ॥ ४९ ॥  
  
समन्त्रं सबलिं चैव सदिग्बन्धादि चोच्यते ।  
अखण्डाङ्गं शवं शस्तं सखण्डं मुण्डमुच्यते ॥ ५० ॥  
  
रक्ताक्तं यदि देवेशि तदा त्याज्यं प्रयत्नतः ।  
प्रमादाद्यदि देवेशि नहि त्यजति साधकः ॥ ५१ ॥  
  
तदैव मरणं तस्य हान्यथा शुभमेव हि ।  
इत्थेतत्कथितं देवि सङ्क्षेपेण लवाज्ञया ।  
वीरासिद्ध्यादिकं कर्म शृणु यत्नेन साम्प्रतम् ॥ ५२ ॥  
  
इति श्रीशक्तिसङ्गममहातन्त्रराजे उत्तरभागे द्वितीयखण्डे   
श्रीमदक्षोभ्यतारासंवादे आसनकथनं नाम नवमः   
पटलः ॥ ९ ॥  
  
  
  
दशमः पटलः  
  
श्रीशिव उवाच  
  
अथातः सम्प्रवक्ष्यामि वीरसिद्धेश्वरीं पराम् ।  
यस्या विज्ञानमात्रेण महाकालसमो भवेत् ॥ १ ॥  
  
पादुकाखण्ड्गवेतालधातुवादश्च यक्षिणी ।  
गुटिकाञ्जनसिद्धिश्च गुप्तिश्च तिलकः शिवे ॥ २ ॥  
  
सर्वं सम्भवति क्षिप्रं नान्यथा शाङ्करं वचः ।  
कालिका तारिणी छिन्ना त्रिशक्तिरिति ईरिता ॥ ३ ॥  
  
त्रिशक्तिविषये देवि साधनेयं प्रकीर्तिता ।  
मुण्डकोपासनं नाम सर्वसिद्धिप्रदायिका ॥ ४ ॥  
  
साधना कालिकारूपा मुण्डदुर्गाऽभिधातु सा ।  
रणवीरं महावीरं तथा पाशगलानपि ॥ ५ ॥  
  
शूलप्रोतान् यष्टिविद्धान् षट्त्रिंशदस्त्रविद्धकान् ।  
सर्पादिजीवनष्टान् वै गजव्याघ्रविदारितान् ॥ ६ ॥  
  
अपमृत्युमृतान्देवि शवनाहृत्य पार्वति ।  
महावीरैर्महामुण्डैर्दुर्गं कृत्वा प्रयत्नतः ॥ ७ ॥  
  
रणवीरं समारभ्य महावीरान्तकं शिवे ।  
आसनार्थं प्रकर्त्तव्यं परितो मुण्डदुर्गकम् ॥ ८ ॥  
  
दिननन्दाष्टाद्रिरसैः सहस्रैः पञ्चभिश्च वा ।  
अभावे त्रिसहस्त्रेण मुण्डदुर्गे समाचरेत् ॥ ९ ॥  
  
तारासारूप्यचक्रं तु स्वाग्रे संलिख्य पार्वति ।  
पात्रार्थं च तथात्मार्थं देवार्थमपि पार्वति ॥ १० ॥  
  
स्नानं त्यक्त्वा प्रयत्नेन साधयेद्दुर्गसाधनम् ।  
दुर्गेऽरण्ये नदीगर्भे तडागे शून्यवेश्मनि ॥ ११ ॥  
  
रणे श्मशाने देवेशि त्रिपथे वा चतुष्पथ ।  
कुलवृक्षे चैक वृक्षे शिवदेवगृहेऽथ वा ॥ १२ ॥  
  
एकलिङ्गे प्रयत्नेन मुण्डदुर्गं प्रसाधयेत् ।  
एके संसाधिते देवि त्रैलोक्यसाधितं भवेत् ॥ १३ ॥  
  
प्। ४०) वीरसाधनसामग्रीं पुरतः स्थाप्य पार्वति ।  
वीरवेषो दयायुक्तो खादिरानन्दशकीलकान् ॥ १४ ॥  
  
अन्तर्बन्धबहिर्बन्धौ कृत्वा यत्नेन पार्वति ।  
वीरसाधनवत्कृत्वा सर्वं यत्नेन पार्वति ॥ १५ ॥  
  
यावदमे समायान्ति मुण्डानि परमेश्वरि ।  
तावदिष्टा भवन्त्यत्र दशविद्याक्रमेण च ॥ १६ ॥  
  
काली तारा तथा छिन्ना सुन्दरी बगलामुखी ।  
इष्टाः पञ्च विशेषेण भविष्यन्ति क्षणेन च ॥ १७ ॥  
  
या या बलिर्याच्यते तैः सा सा देया प्रयत्नतः ।  
वरो ग्राह्यः प्रयत्नेन वीरयन्त्रप्रपूजकैः ॥ १८ ॥  
  
वीरजापी वीरपात्री वीरमालासनी शिवे ।  
मुण्डदुर्गे नरः स्थित्वा क्षणात् त्रैलोक्यसिद्धिभाक् ॥ १९ ॥  
  
भीतिं तु तृणवत्कृत्वा महावीरो दिगम्बरः ।  
शिवरूपो नरो भूयान्नात्र कार्या विचारणा ॥ २० ॥  
  
घटी पञ्चकयोगेन सर्वसाम्राज्ययोगके ।  
इष्टाः पञ्च भविष्यन्ति महाविद्यास्वरूपिणः ॥ २१ ॥  
  
इष्टसिद्धिं सर्वसिद्धिं प्रदास्यन्ति क्षणे क्षणे ।  
गोपनीयाः कलौ देवि साधकेन हितेच्छुना ॥ २२ ॥  
  
गोपनीया साधनेयं स्वयोनिरिव तारिणि ।  
त्रैलोक्यराज्यं सत्काव्यं महाश्रुतिधरी कला ॥ २३ ॥  
  
शापानुग्रसामर्थ्यं मुण्डदुर्गभवं फलम् ।  
बिन्दुं त्रिकोणं सूर्यं च ततोऽष्टदलभूषितम् ॥ २४ ॥  
  
वृत्तं भूपुरसंयुक्तं वज्राष्टकविभूषितम् ।  
बिन्दुं सिन्दूरवर्णं च त्रिकोणं दिव्यवर्णकम् ॥ २५ ॥  
  
सूर्यं घुसृणवर्णं च दले वर्णाष्टकं शिवि ।  
वृत्तं च कालिकावर्णं भूपुरं श्वेतवर्णकम् ॥ २६ ॥  
  
चतुर्वर्णं चतुर्द्वारं तारास्वाराज्यचक्रकम् ।  
शूलाष्टकविभूषाढ्यं तत्रिकोणे त्रिशङ्क्तयः ॥ ३७ ॥  
  
तत्तद्वर्णानि बीजानि कामेशी दिक्सुरेश्वरी ।  
प्रचण्डेति महेशानि महाकाली ततो दले ॥ ३८ ॥  
  
प्। ४१) रुद्राणी च तथोग्रा च घोरा भीमा तथाम्बिका ।  
महारात्रिभैरवीति ततो वैरोचनाष्टकः ॥ २९ ॥  
  
पद्मान्ताकादयः पूज्याः कुल्लका मुर्ध्निं पूजयेत् ।  
अक्षोभ्यं पूजयेत्तत्र सर्वमन्यच्च पूर्ववत् ॥ ३० ॥  
  
एवं कालीमयं चक्रं कृत्वा का साधनं चरेत् ।  
चतुरान् साधकान्दूरे स्वरुरून्दूरदेशकान् ॥ ३१ ॥  
  
कृत्वा संसाधयेद्देवि किं तद्दन्न करे स्थितम् ।  
इति सङ्क्षेपतः प्रोक्तं किमन्यच्छ्रोतुमिच्छसि ॥ ३२ ॥  
  
श्रीदेव्युवाच  
  
देवेश श्रोतुमिच्छामि रहस्यातिरहस्यकम् ।  
  
श्रीशिव उवाच  
  
काली तारा तथा छिन्ना चतुर्थी सुन्दरी मता ॥ ३३ ॥  
  
एवं दशसु विद्यासु वीरसाधनमाचरेत् ।  
शैवे गाणपते चान्द्रे बौद्धे स्वायम्भुवे तथा ॥ ३४ ॥  
  
वैष्णवे सौरमन्त्रेषु गारुडे केरलेषु च ।  
एतेषु देवदेवेशि वीरसाधनमाचरेत् ॥ ३५ ॥  
  
वीरसाधनकं कर्म वैदिके नाचरेत् शिवे ।  
केरलेष्वपि देवेशि वीरसाधनकं न च ॥ ३६ ॥  
  
वैदिकेऽप्याचरेद्देवि यदि वै तादृशो मनुः ।  
केरलेऽप्याचरेद्देवि यदि क्रूरो मौर्भवेत् ॥ ३७ ॥  
  
मुख्या तु साधना काल्यां तारायामपि कीर्तिता ।  
या काली सैव तारा स्यात् छिन्नायामपि सम्मता ॥ ३८ ॥  
  
एवं पाशुपताद्येषु वीरसाधनमाचरेत् ।  
बगलाद्यासु विद्यासु वीरसाधनमाचरेत् ॥ ३९ ॥  
  
वीरसाधनकं कर्म विहाय सिद्धिकामुकः ।  
स चक्षुषा विना रूपं दर्पणे द्रष्टुमिच्छति ॥ ४० ॥  
  
तस्मात्तु साधना मुख्या दशविद्यासु पार्वति ।  
तारिणी ब्रह्मरूपा स्यात् कालिका ब्रह्मसुन्दरी ॥ ४१ ॥  
  
छिन्नाद्या ब्रह्मसिद्धिः स्यात् सुन्दरी ब्रह्मचिद्घना ।  
एवं सर्वत्र देवेशि ब्रह्मत्वं व्याप्य तिष्ठति ॥ ४२ ॥  
  
प्। ४२) मुख्यत्वं सर्वविद्यासु तत्रापि कालिका कलौ ।  
एकद्वित्रिविधा देवि दशधा शतधा शिवे ॥ ४३ ॥  
  
लक्षधा कोटिधा देवि तथा चानन्तरूपिणी ।  
अङ्गाङ्गकैर्नामभेदैः कालिकेति प्रगीयते ॥ ४४ ॥  
  
सर्वाद्या कालिकाशक्तिः सैव तारा च कुल्लुका ।  
सुन्दरी छिन्नमस्ता च कालिकैव प्रकीर्तिता ॥ ४५ ॥  
  
यावद्धि वर्णितुं शक्या तावत्सगुणतां गता ।  
वाच्यातीता यदा जाता तदा निर्गुणतां गता ॥ ४६ ॥  
  
जिग्वाकोटिसहस्रैस्तु वक्त्रकोटिशतैरपि ।  
महिमां वर्णितुं चास्या न शक्नोमि महेश्वरि ॥ ४७ ॥  
  
अशक्यत्वं यदा जातं तदैव ब्रह्म कीर्तितम् ।  
निर्गुणत्वं तु किन्नाम वर्णनाशक्तिगोचरम् ॥ ४८ ॥  
  
इति श्रीशक्तिसङ्गममहातन्त्रराजे उत्तरभागे द्वितीयखण्डे   
श्रीमदक्षोभ्यमहोग्रतारासंवादे वीरसिद्धेश्वरी कथनं   
नाम दशमः पटलः ॥ १० ॥  
  
  
  
एकादशः पटलः  
  
श्रीशिव उवाच  
  
निर्गुणत्वं तथा प्रोक्तं किमन्यच्छोतुमिच्छसि ।  
  
श्री काल्युवाच  
  
आदिनाथ महाकाल सर्वभूतहितां वर ॥ १ ॥  
  
स्वतः श्रुता महाविद्या दशसङ्ख्यासमन्विताः ।  
लघुपूर्वा महाविद्या दशसङ्ख्यैव कीर्तिताः ॥ २ ॥  
  
त्रयोदश महाविद्या विरूपाक्षेण कीर्तिताः ।  
तथा षोडश वै विद्या भैरवेण प्रदर्शिताः ॥ ३ ॥  
  
देवीमते महाविद्या सिद्धविद्याऽपि देवते ।  
त्रिशक्तिः कथिता देव त्रिशक्तिस्त्रिविधा मता ॥ ४ ॥  
  
काली तारा छिन्नमस्ता त्रिशक्तिः परिकीर्तिता ।  
बाला पञ्चदशी देव षोडशी त्रिरिति स्मृता ॥ ५ ॥  
  
त्रिशक्तिलक्ष्मीः छिन्नायां त्रिशक्तित्वं च कीर्तितम् ।  
सर्वं त्वया निगदितं पूर्वोक्तं तत्र कीर्तितम् ॥ ६ ॥  
  
यत्किमप्यतिगोप्यं हि प्रायशः परमेश्वर ।  
गोप्यद्गोप्यतरं देव तदद्य कथयस्व मे ॥ ७ ॥  
  
ईश्वर उवाच  
  
सहस्रनामस्तोत्रेषु कवचेष्वपि पार्वति ।  
तत्कवचादिकं प्रोक्तं सा वै कार्या पुरष्क्रिया ॥ ८ ॥  
  
यत्र नोक्ता पुरश्चर्या तत्र किं वा विधीयते ।  
अयुतं तु पुरश्चर्या स्तोत्रमात्रे प्रकीर्तिता ॥ ९ ॥  
  
सहस्रनामकवचे पुरश्चर्या त्वियं मता ।  
एवं पुरष्क्रिया कृत्वा दशांशहवनादिकम् ॥ १० ॥  
  
तर्पणं मार्जनं देवि कुत्रचित्परिकीर्तितम् ।  
महाकालमतेनोक्तं तत्रस्थं चेत् समाचरेत् ॥ ११ ॥  
  
ब्रह्मणभोजनं चान्ते सर्वथा कारयेत् प्रिये ।  
विप्रसन्तोषणेनैव सर्वं सिध्यति पार्वति ॥ १२ ॥  
  
हवनं तु कथं कार्यं पुरश्चर्या कथं भवेत् ।  
स्हस्रनामरूपं च कीदृशं परमेश्वरि ॥ १३ ॥  
  
प्। ४४) तथा कवचकं देवि किं रूपं परिकीर्तितम् ।  
शिवदेव्यास्तु संवादो ब्रह्मरन्ध्रेति कीर्तितम् ॥ १४ ॥  
  
अन्ये श्लोकाः केशतुल्या ऋषिः शिव इतीरितः ।  
छन्दो मुखं भवेद्देवि देवता हृदयं भवेत् ॥ १५ ॥  
  
बीजं गुह्यमिति प्रोक्तं शक्तिस्तु परगा मता ।  
सर्वोगकल्पनं देवि ह्यर्थवादः प्रकीर्तितः ॥ १६ ॥  
  
स्तोत्रमध्ये स्थितं यद्यत्तत्सर्वं स्तोत्ररूपकम् ।  
एवं च देवदेवेशि स्तोत्ररूपं प्रकीर्तिअम् ॥ १७ ॥  
  
तदेव कवचं देवि त्वाद्योपान्तं पथेत्प्रिये ।  
अङ्गहीने भवेन्नाशं सर्वथा परमेश्वरि ॥ १८ ॥  
  
फलं स्तुत्यादिके देवि गतिरित्यभिधीयते ।  
आद्योपान्तं बिना देवि फलमर्धं प्रकीर्तितम् ॥ १९ ॥  
  
अत्रार्थे प्रत्ययो देवि पञ्चाङ्गाद्याः यथा स्मृताः ।  
होमं कार्यं कथं देवि श्लोकान्ते हवनं च वा ॥ २० ॥  
  
हवनं कवचादीनां शृणु यत्नेन साम्प्रतम् ।  
आद्योपान्तं पठित्वा तु पश्चात्तु हवनं मतम् ॥ २१ ॥  
  
अथवा देवदेवेशि नामान्ते हवनं मतम् ।   
  
श्रीदेव्युवाच  
  
नामान्ते हवनं चोत्स्यात् उपोद्धाते कथं भवेत् ॥ २२ ॥  
  
कवचादौ कथं कार्यं कवचं मन्त्ररूपकम् ।  
तत्र नामान्तकं वापि श्लोकान्तं परमेश्वर ॥ २३ ॥  
  
सम्पूर्णं वापि कर्त्तव्यं होमकर्मणि शङ्कर ।  
  
ईश्वर उवाच  
  
साङ्ख्यायनमते देवि गौडपाठविधिर्मता ॥ २४ ॥  
  
पठनीयानि नामानि मध्यस्थानि महेश्वरि ।  
श्लोकार्धं पादमात्रं वा पादार्धं नाममात्रकम् ॥ २५ ॥  
  
मध्यस्थं नामसाहस्रं पठेद्यत्नेन सुव्रते ।  
साङ्ख्यायनमतं प्रोक्तम् उपोद्धातं शृणु प्रिये ॥ २६ ॥  
  
उपोद्धातोपसंहारो श्लोकान्ते हवनं मतम् ।  
तदन्ते हवनं कुर्यात् इति साङ्ख्याअनोऽब्रवीत् ॥ २७ ॥  
  
प्। ४५) कवचादावपि प्रिये मन्त्रान्ते हवनं भवेत् ।  
उपक्रमोपसंहारे श्लोकान्ते हवनं मतम् ॥ २८ ॥  
  
आदौ पूर्णं तु सम्पठ्य तथैवान्ते महेश्वरि ।  
मध्ये नामानि पाठ्यानि पुरश्चर्या प्रकीर्तिता ॥ २९ ॥  
  
काश्मीराख्यक्रमे देवि शृणु यत्नेन साम्प्रतम् ।  
स्तोत्रमावर्त्य सम्पूर्ण तदन्ते गणनां चरेत् ॥ ३० ॥  
  
सम्पूर्णक्रमयोगस्तु काश्मीराख्यः प्रकीर्तितः ।  
सम्पूर्णहोमयोगस्तु कथितस्तु प्रियंवदे ॥ ३१ ॥  
  
मार्जनाभिषेचनं कर्म कुर्यादत्र महेश्वरि ।  
काश्मीरकेरलाख्ये तु क्वचिद्भेदोऽस्ति पार्वति ॥ ३२ ॥  
  
अनेनैव क्रमेणैव कवचे होम ईरितः ।  
कवचे तर्पणाद्यं वा कार्यं यत्नेन धीमता ॥ ३३ ॥  
  
सारूप्यं कवचाख्यं तु सायुज्यं स्तोत्रमीरितम् ।  
सान्निध्यं नामसाहस्रं त्रितयं परिकीर्तितम् ॥ ३४ ॥  
  
सालोका वाक् स्तुतिर्देवि तस्मात्पूर्णं पठेत्सुधीः ।  
अयमेव महादेवि केरलेऽपि प्रकीर्तितः ॥ ३५ ॥  
  
पाठमात्रे त्विदं प्रोक्तं होमादौ परिकीर्तितम् ।  
कामरूपागमे होमाः लोकान्ते कवचं पठेत् ॥ ३६ ॥  
  
कामरूपागमे नाम्नि मते चाक्षोभ्यनिर्मिते ।  
लोकान्ते हवनं प्रोक्तं श्लोकान्ते मार्जनादिकम् ॥ ३७ ॥  
  
ततस्तन्त्रोक्तबिधिना पुरश्चर्यादिकं चरेत् ।  
कवचं कवचरूपं स्यात् स्तोत्रं सहचरो भवेत् ॥ ३८ ॥  
  
सहस्रनामस्तोत्रं तु सेनास्थाने प्रकीर्तितम् ।  
पूजा दुर्गस्वरूपः स्यात् बलिदानं तु मारणम् ॥ ३९ ॥  
  
मन्त्रोराजपुरश्चर्या राज्यसम्पत्तिरीरिता ।  
सम्पत्त्या तु बिना राजा न शोभते महेश्वरि ॥ ४० ॥  
  
सम्पत्तिमूलमेतद्धि सर्वमेव प्रकीर्तितम् ।  
होमोऽग्न्यस्त्रमिति प्रोक्तं पर्जन्यास्त्रं तु तर्पणम् ॥ ४१ ॥  
  
जले दुर्गस्वरूपं च त्वभिषेकः प्रकीर्तितः ।  
ब्राह्मणानां भोजनं तु दुष्टसैन्यप्रभक्षणम् ॥ ४२ ॥  
  
देवतागुरुविद्यैक्यं त्वात्मैक्यं परिभाव्य च ।  
प्। ४६) सर्वसिद्धिश्वरो भूत्वा त्रैलोक्याधिपतिर्भवेत् ॥ ४३ ॥  
  
यथा च राजराज्यादौ शत्रुसैन्यभयं भवेत् ।  
सिद्धिराज्यं महादेवि तथैव परिकीर्तितम् ॥ ४४ ॥  
  
दुर्गाद्यंस्त्रादिकं देवि देवराज्ये यथा मतम् ।  
तथैव सिद्धिराज्यस्य पुरश्चर्यादिकं मतम् ॥ ४५ ॥  
  
मन्त्रो राजा गुरुर्मन्त्री गणेशो द्वारपालकः ।  
साधना शवमुण्डस्य सिंहासनमितीरितम् ॥ ४६ ॥  
  
साधकेन तथा कार्यं येन सर्वं सुसिध्यति ।  
नैमित्तिकं च काम्यं च हयद्विरदिनौ मतौ ॥ ४७ ॥  
  
होमधूमः पताका स्यात् तन्त्रस्तु सिद्धिभूमिका ।  
सिद्धिराज्याधिपे देवि किं न सिध्यति भूतले ॥ ४८ ॥  
  
षोढान्यासादिकं सेना देवताराज्यदायिका ।  
यन्त्रं तु वज्रदुर्गं तु बीजयन्त्रं त्वमेद्यकम् ।  
कवचादिपुरश्चर्या प्रोक्ता किं श्रोतुमिच्छसि ॥ ४९ ॥  
  
इति श्रीशक्तिसङ्गममहातन्त्रराजे उत्तरभागे द्वितीयखण्डे   
श्रीमदक्षोभ्यमहोग्रतारासंवादे कवचादिपुरश्चर्या   
नामैकादशः पटलः ॥ ११ ॥  
  
  
  
द्वादशः पटलः  
  
श्रीदेव्युवाच  
  
देवेश श्रोतुमिच्छामि भूतशुद्धिविनिर्णयम् ।  
  
श्रीशिव उवाच  
  
त्रिविधा भूतशुद्धिर्हि केरलादिक्रमेण च ॥ १ ॥  
  
पञ्चधा तत्त्वशुद्ध्या तु देहशुद्धिं समाचरेत् ।  
इत्थं तु केरले प्रोक्तो भूतशुद्धिर्मया तव ॥ २ ॥  
  
काश्मीरे भूतशुद्धिस्तु शोषणादिक्रमेण तु ।  
तत्त्वाव्याप्तिं कृते देवि पापं कास्ति महीतले ॥ ३ ॥  
  
संहारक्रमयोगेन तत्त्वव्याप्तिर्महेश्वरि ।  
एवं क्रमे कृते देवि पापं तस्य क वर्तते ॥ ४ ॥  
  
भूतसंशोधनाद्देवि पापं तस्याऽपि गच्छति ।  
देहनिष्ठं भवेत्पापं तत्पापं कुत्र विद्यते ॥ ५ ॥  
  
तत्त्वव्याप्तौ महेशानि ब्रह्मैवाहं विभावना ।  
पुनर्वै मातृकाव्याप्त्यै देहशुद्धिं समाश्रयेत् ॥ ६ ॥  
  
शोषणादिक्रमे देवि पापं भूताश्रयं शिवे ।  
भूतेसंशोधने जाते पापं कास्ति महेश्वरि ॥ ७ ॥  
  
काश्मीराख्यः क्रमः प्रोक्तो गौडः काश्मीरवद्भवेत् ।  
चैतन्याख्यक्रमे देवि भूतशुद्धिं शृणु प्रिये ॥ ८ ॥  
  
तत्त्वसख्यापन कृत्वा संहारक्रमयोगतः ।  
पापशोधनकं कर्म कुर्याद्यत्नेन पार्वति ॥ ९ ॥  
  
संहारक्रमयोगेन शोषणादि समाचरेत् ।  
पापरूपस्य देवेशि सृष्टिमार्गेण वै स्थितिः ॥ १० ॥  
  
सृष्टिमार्गेण देविशि पुनः सृष्ट्यादिकं चरेत् ।  
यथा युगादिके देवि सृष्टिस्थित्यादिकं भवेत् ॥ ११ ॥  
  
तथैव परमेशानि भूतशुद्धिः प्रकीर्तिता ।  
चराचरो हि संसारः कुत्र गच्छति पार्वति ॥ १२ ॥  
  
तथैव भूतशुद्धौ तु भावना योग एव च ।  
अनादिसिद्धा देवेशि सृष्टिभेदास्तथैव च ॥ १३ ॥  
  
आगमाश्च महेशानि नव वैकृतिमादृता ।  
पुराणान्युपसञ्ज्ञानि सर्वसिद्धिर्भवेच्छिवे ॥ १४ ॥  
  
प्। ४८) एकस्य द्वारमाश्रित्य सा परा कालिका कला ।  
प्रकाशयति देवेशि जगदेतच्चराचरम् ॥ १५ ॥  
  
मायापाशेन सम्बद्धान् क्षतान् कृत्वा महेश्वरि ।  
संसारचक्रे देवेशि भ्रामयामास या कला ॥ १६ ॥  
  
श्रीविद्यायां तथा काल्यामूर्द्ध्वाम्नाये महेश्वरि ।  
तस्य दर्शनमात्रेण पापमन्यस्य गच्छति ॥ १७ ॥  
  
स देशो धन्यतां याति समन्तात् कोटियोजनम् ।  
तस्य पुण्यफलं देवि मया वक्तुं न शक्यते ॥ १८ ॥  
  
इति सङ्क्षेपतः प्रोक्तं कुतः पापं महेश्वरि ।  
पारायणेन षोडश्याः कालिकायास्तथापि च ॥ १९ ॥  
  
मन्त्रपरायणं देवि नामपारायणं तथा ।  
चक्रपारायणं देवि यन्त्रपारायणं तथा ॥ २० ॥  
  
नाडीपारायणं देवि पञ्च पारायणं विदुः ।  
श्रीविद्यायां कालिकायां पञ्चपारायणक्रमात् ॥ २१ ॥  
  
पारायणं नाम सन्ध्या तेन पापं न चास्ति वै ।  
निर्वार्णे न पापवार्त्ता परात् पूर्वं वदेत् शिवे ॥ २२ ॥  
  
षट्शाम्भवे महेशानि षट्चक्रक्रमयोगतः ।  
पापं दूरतरं देवि केवलानां तु शोधनम् ॥ २३ ॥  
  
अन्येषां भूतिशुद्धिस्तु त्रिविधा परिकल्पयेत् ।  
इति सङ्क्षेपतः प्रोक्तं किमन्यच्छ्रोतुमिच्छसि ॥ २४ ॥  
  
इति श्रीशक्तिसङ्गममहातन्त्रराजे उत्तरभागे द्वितीयखण्डे   
श्रीमदक्षोभ्यमहोग्रतारासंवादे भूतशुद्धिनिरुपणं   
नाम द्वादशः पटलः ॥ १२ ॥  
  
  
  
त्रयोदशः पटलः  
  
ईश्वर उवाच  
  
कौलावधूतमार्गेषु तीर्थयात्रां न च व्रजेत् ।  
तीर्थाटनं च सन्न्यासं व्रतधारणमेव च ॥ १ ॥  
  
उपवासं मुण्डनं च सर्वथा परिवर्जयेत् ।  
पूर्णाभिषेकः शिरसि तेन तत्र न मुण्डनम् ॥ २ ॥  
  
कौलतीर्थानि भिन्नानि तत्र कौले वसेत् सदा ।  
एकस्यामेव देवेशि सन्ति पीठानि कृत्स्नशः ॥ ३ ॥  
  
तत्पीठमधिपीठं स्यात् * * यामधिराजता ।  
  
श्रीदेव्युवाच  
  
देवेश श्रोतुमिच्छामि कौलतीर्थानि सर्वशः ॥ ४ ॥  
  
ईश्वर उवाच   
  
ब्राह्मणी तु गया प्रोक्ता राजाऽयोध्या प्रकीर्तिता ।  
वैश्या चावन्तिका प्रोक्ता शुद्धा तु मथुरा स्मृता ॥ ५ ॥  
  
दासी मायापुरं देवि नटी गोदावरी मता ।  
मालाकारिणिका देवि चित्रकूटं प्रकीर्तितम् ॥ ६ ॥  
  
कुम्भकारिणिका देवि श्रीपुरं परिकीर्तितम् ।  
उड्ड्यानं तु महदेवि(?) सौचिकी पौण्ड्रवर्धनम् ॥ ७ ॥  
  
जालन्धरं कुविन्दा च तन्तुवायी तु काञ्चिका ।  
असिमार्जनिका देवि कामरूपमिति स्मृतम् ॥ ८ ॥  
  
रजकी पुष्करं प्रोक्तं चर्मकारी तु काशिका ।  
अयस्कारीगृहं देवि कोलापुरमिति स्मृतम् ॥ ९ ॥  
  
शौण्डिक्यास्तु गृहं देवि नेपालमिति कीर्तितम् ।  
केदारपीठं देवेशि नापिती परिकीर्तितम् ॥ १० ॥  
  
गोकर्णपीठं देवेशि त्वाष्ट्री वै परिकीर्तितम् ।  
उज्जयिनी भवेत्पीठं कलादिकमितीरितम् ॥ ११ ॥  
  
कालेश्वरी त्वञ्चुकि स्यात् कैवर्त्ती हस्तिनापुरम् ।  
शौल्किकी राजगेहन्तु जयन्ती तैलकारिणी ॥ १२ ॥  
  
कान्यकुब्जं मागधी स्यात्सर्वत्र गृहयोजनम् ।  
वेश्यागृहं प्रयागः स्याच्छ्रीशैलं तु कुमारिका ॥ १३ ॥  
  
कैलासपीठमाभीरी क्षीरिका पुंश्चली भवेत् ।  
प्। ५०) हिरण्याख्यपुरं देवि स्वैरिणी परिकीर्तितम् ॥ १४ ॥  
  
अट्टहासं च सैरन्ध्रीदूतिका मरुतेश्वरम् ।  
ओङ्कारपीठं देवेशि रण्डागृहमितीरितम् ॥ १५ ॥  
  
प्रतिवेशिनिकागेहं मलयं पीठमीरितम् ।  
स्वजायाया गृहं देवि विरजापीठमीरितम् ॥ १६ ॥  
  
कुट्टन्यास्तु गृहं देवि पूर्णचन्द्रमितीरितम् ।  
श्रीगारुडीगृहं देवि पीठं वै देवमातृकम् ॥ १७ ॥  
  
आम्रातकेश्वरं पीठं चाण्डालीगृहमीरितम् ।  
पौत्रीगृहं कामकोटं प्रपौत्र्यैकाम्बरं मतम् ॥ १८ ॥  
  
मातुलानी अनन्तः स्यात् संविधिन्याश्चरस्थिरम् ।  
राजकन्यागृहं देवि माहेन्द्रमिति कीर्तितम् ॥ १९ ॥  
  
कन्यागृहं महादेवि जलेश्वरमितीरितम् ।  
स्नुषागृहं महेशानि विचित्रमिति कीर्तितम् ॥ २० ॥  
  
भगिन्यास्तु गृहं देवि भृगुपीठमितीरितम् ।  
श्यालिकाया गृहं देवि महापथ इतीरितः ॥ २१ ॥  
  
यवनी गदिता देवि मेरुकागिरिरेव च ।  
या स्यात् विवाहिता कन्या तद्गृहं वामनं स्मृतम् ॥ २२ ॥  
  
श्रीकेलिकुञ्चिकागेहं हिङ्गुलायाभिधं भवेत् ।  
परस्त्री विन्दुतीर्थं स्यात् सर्वतीर्थं रजस्वला ॥ २३ ॥  
  
तानि सर्वाणि तीर्थानि मातङ्गीसङ्गमे सकृत् ।  
एतत्प्रोक्तं महादेवि किमन्यच्छ्रोतुमिच्छसि ॥ २४ ॥  
  
श्रीदेव्युवाच  
  
देवेश श्रोतुमिच्छामि चतुष्पीठस्य लक्षणम् ।  
  
श्रीशिव उवाच  
  
रहस्यं च प्रवक्ष्यामि यज्ज्ञानादमरो भवेत् ॥ २५ ॥  
  
श्यालकस्य तु या पत्नी कुरुक्षेत्रं च तद्गृहम् ।  
तत्कन्यायां गृहं देवि श्रीगौरीमुखसञ्ज्ञकम् ॥ २६ ॥  
  
तरुणी सुन्दरी रामा स्वभार्याभगिनी च या ।  
तज्जेष्ठा च महेशानि कनिष्ठादिक्रमेण च ॥ २७ ॥  
  
ज्येष्ठा तु केलिकुञ्ची स्यात् कनिष्ठा केलिगेहिनी ।  
प्। ५१) चतुष्पीठानि देवेशि क्रमादुच्चरितं श्रुणु ॥ २८ ॥  
  
कुरुक्षेत्रं महेशानि गौरीमुखमथापरम् ।  
पञ्चभद्रं केलिकुञ्ची म्हिनी पञ्चभद्रकम् ॥ २९ ॥  
  
तद्गोष्ठी स्तोत्रपाठो हि तत्सङ्गप्रणतिस्तथा ।  
  
तत्संयोगः पूजनञ्च तद्वाचस्तु प्रसन्नता ।  
पुष्पाञ्जल्यादिकं चैव * * नाद्यं प्रकीर्तितम् ॥ ३१ ॥  
  
कामस्थं काममध्यं च कामेन च पुटीकृतम् ।  
कामेन योजयेत्कामं कामं कामेन योजयेत् ॥ ३२ ॥  
  
वारं वारं तु * * * पूजनावरणक्रमः ।  
तदालापस्तत्समाजं पूजा साऽत्र प्रकीर्त्तिता ॥ ३३ ॥  
  
यन्त्रं त्रिकोणमित्युक्तं तत्रस्थं परमेश्वरि ।  
विसर्जनं वीजपातस्तद्धस्ता * * पूजनम् ॥ ३४ ॥  
  
तदा तत्संयोगस्तद्ब्रह्म तद्धस्तपरिचुम्बनम् ।  
उपर्यधस्तात्तकृत्वा तत्संयोगी नरो भवेत् ॥ ३५ ॥  
  
चतुष्पीठसमायोगं यः करोति महेश्वरि ।  
तस्य देवि प्रसन्नाऽस्ति नात्र कार्या विचारणा ॥ ३६ ॥  
  
तत्पीठे तन्मुखे * * दत्त्वा यत्नेन पार्वति ।  
लिहन् जपं प्रकुर्वीत सर्वसिद्धीश्वरो भवेत् ॥ ३७ ॥  
  
त्रिकोणामृतयोगेन कालिकां तर्पयेत्सदा ।  
वाग्मिता कविता चैव तद्धस्ते सर्वदा वसेत् ॥ ३८ ॥  
  
तच्चक्रं पुष्पसंयुक्तं वीक्ष्य यत्नेन पार्वति ।  
दिक्सहस्रं जपेद्देवि सर्वसिद्धीश्वरो भवेत् ॥ ३९ ॥  
  
संयोगीभूय जप्तव्यं चतुःप्रहरयोगतः ।  
यथालाभं च वा कुर्याद्भगिनी श्यालिका च या ॥ ४० ॥  
  
केलिकुञ्ची विशेषेण सा शुद्धा स्त्री विशेषतः ।  
एवं क्रमेण यः कुर्यात् सर्वसिद्धिं स विन्दति ॥ ४१ ॥  
  
इति सङ्क्षेपतः प्रोक्तं किमन्यच्छ्रोतुमिच्छसि ।  
  
श्रीदेव्युवाच  
  
चतुष्पीठानि प्रोक्तानि सङ्क्षेपेण महेश्वर ॥ ४२ ॥  
  
पीठशक्तेः स्वरूपं तु ह्यनुकल्पं च मे वद ।  
  
प्। ५२) श्रीशिव उवाच  
  
नारी त्रैलोक्यजननी नारी त्रैलोक्यरूपिणी ॥ ४३ ॥  
  
नारी त्रिभुवनाधारा नारी देहस्वरूपिणी ।  
पुरुषं च स्त्रियो रूपं यत्किञ्चिद्रूपमुत्तमम् ॥ ४४ ॥  
  
नारीचक्रे सर्वरूपं यत्किञ्चिज्जगतीगतम् ।  
न च नारीसमं सौख्यं न च नारीसमा गतिः ॥ ४५ ॥  
  
न नारीसदृशं भाग्यं न भूतं न भविष्यति ।  
न नारीसदृशं राज्यं न नारीसदृशं तपः ॥ ४६ ॥  
  
न नारीसदृशं तीर्थं न भूतं न भविष्यति ।  
न नारीसदृशो योगो न नारीसदृशो जपः ॥ ४७ ॥  
  
न नारीसदृशो योगो न भूतो न भविष्यति ।  
न नारीसदृशो मन्त्रं न नारीसदृशो तपः ॥ ४८ ॥  
  
न नारीसदृशं वित्तं न भूतं न भविष्यति ।  
तरुणी सुन्दरीं रम्यां यौवनोद्धतमानसाम् ॥ ४९ ॥  
  
मदोन्मत्तं खञ्जनेत्रीं सदा * * भिलाषिणीम् ।  
  
सर्वाभरणभूषाढ्यां षोडशाब्दां * * प्रियाम् ।  
ईदृक्विधां समानीय पूर्ववत्सर्वमाचरेत् ॥ ५१ ॥  
  
प्रसूनतूलिकायां तु संस्थाप्य परमेश्वरि ।  
सर्वोपचारैः सम्पूज्य * * * * * नादिकम् ॥ ५२ ॥  
  
साङ्गां सावरणां कालीं सम्पूज्य च प्रयत्नतः ।  
स्वयमक्षोभितो भूत्वा तस्याः क्षोभं समाचरेत् ॥ ५३ ॥  
  
तया यदुच्यते वाक्यं तत्तथैव भविष्यति ।  
तग्देहदेहस्पर्शेन पूतमेत्तच्चराचरम् ॥ ५४ ॥  
  
तस्या गेहे महेशानि तद्भावं च समाचरेत् ।  
नारीरूपं तु सञ्चिन्त्य योगो जातेति भावयेत् ॥ ५५ ॥  
  
योगवद्भावयेत्सर्वं तेन सिद्धिश्वरो भवेत् ।  
विपरीतं भाव्य जपेत्तेन सिद्धिश्वरो भवेत् ॥ ५६ ॥  
  
स्त्रीस्वरूपः स्वयं भूत्वा स्वस्वरूपा तु कामिनी ।  
कुचकज्जलसीमन्तकङ्कणाभरणानि च ॥ ५७ ॥  
  
प्। ५३) कृत्वा स्वदेहे सर्वं तु तस्यां पुरुषमाचरेत् ।  
यथा पुरुषसंयोगः क्रीड्यते स्त्रीत्रिकोणके ॥ ५८ ॥  
  
तया स्त्रिया च कर्तव्यं * * धारणपूर्वकम् ।  
  
एवंविधे योगवरे दीक्षायोगं समाचरेत् ।  
सर्वं सफलतां याति कालीविद्याप्रसादतः ॥ ६० ॥  
  
गोपनीयं गोपनीयं गोपनीयं प्रयत्नतः ।  
इति सङ्क्षेपतः प्रोक्तं किमन्यच्छोतुमिच्छसि ॥ ६१ ॥  
  
श्रीदेव्युवाच  
  
सहस्र * * सन्दर्शान्मुक्तो भवति मानवः ।  
सहस्र * * सन्दर्शाद्देवतादर्शनं ध्रुवम् ।  
चतुष्पीठानि प्रोक्तानि साधन। चिन्तनं वद ॥ ६२ ॥  
  
श्रीशिव उवाच  
  
श्यालकस्य च या भार्या कुरुक्षेत्रं प्रकीर्तितम् ।  
तत्कन्यायास्त्रि * * च गौरीमुखमितीरितम् ॥ ६३ ॥  
  
शालिकायास्त्रि * * यत्पञ्चभद्राभिधं च तत् ।  
भार्या ज्येष्ठा तु या प्रोक्ता सा चात्र केलिकुञ्चिका ॥ ६४ ॥  
  
तस्या * * विश्वभद्रं सर्वपीठोत्तमोत्तमम् ।  
एतासां व्यभिचारेण नामान्यन्यानि संशृणु ॥ ६५ ॥  
  
स्वर्गद्वारं कामबिलं महापथाभिधं परम् ।  
वाञ्छामणिश्चतुर्थं स्याश्चतुष्पीठानि पार्वति ॥ ६६ ॥  
  
वर्षषोडशपर्यन्तं पूर्वा पुण्योद्भवा मता ।  
द्वात्रिंशद्वर्षपर्यन्तममृतान्दोलिका मता ॥ ६७ ॥  
  
ततोऽष्टवर्षपर्यन्तं सुधासागरनामकम् ।  
ततो दिग्वर्षपर्यन्तमानन्दव्रतनामकम् ॥ ६८ ॥  
  
पूर्वाषोडशपर्यन्तं महासिद्धिमुखाभिधम् ।  
पञ्चपीठानि पूर्वं स्याद्धिराजक्रमेण च ॥ ६९ ॥  
  
तत्कन्याया महेशानि शृणु यत्नेन साम्प्रतम् ।  
अथाषोडशपर्यन्तं योगवीणा प्रकीर्तिता ॥ ७० ॥  
  
पुष्पिता चेद्धि ब्रह्माण्डं कीर्तितं वै चतुष्ककम् ।  
द्वात्रिंशद्वर्षपर्यन्तं साम्राज्यगुटिकाभिधा ॥ ७१ ॥  
  
प्। ५४) ततोऽष्टवर्षपर्यन्तमानन्दतूलिका मता ।  
ततो दिग्वर्षपर्यन्तं सौभाग्यकमलं भवेत् ॥ ७२ ॥  
  
अथ श्रीशक्तिकागेहलक्षणं शृणु पार्वति ।  
अथाषोडशपर्यन्तं महासाम्राज्यमण्डलम् ॥ ७३ ॥  
  
स्वाराज्यमण्डलं देवि तदनन्तरगं भवेत् ।  
वैराज्यमण्डलं देवि ततः सर्वज्ञपीठकम् ॥ ७४ ॥  
  
पूर्वषोडशपर्यन्तं द्वे प्रोक्ते ऋद्धिकामुकम् ।  
सर्वसिद्धिप्रदा देव्यः केलिकुञ्च्याः प्रकीर्तिता ॥ ७५ ॥  
  
पूर्वाषोडशपर्यन्तं विश्वरूपाभिधं भवेत् ।  
षोडशोत्तरगं देवि षष्टिसिध्द्यभिधं भवेत् ॥ ७६ ॥  
  
द्वात्रिंशदुत्तरं देवि सुन्दरीमोहनाभिधम् ।  
श्रीकालीमोहनाख्यं तु तदनन्तरमीरितम् ॥ ७७ ॥  
  
चतुर्णमपि पुष्पे चेत्पुष्पिणीयोगमाहरेत् ।  
रुढिजातिक्रिया चेत्स्यादधिराजाधिपं जपेत् ॥ ७८ ॥  
  
पीठानि कथितान्यत्र रूपगन्धननाम च ।  
प्रदद्याद्यत्नतो देवि परादिक्रमतोऽपि वा ॥ ७९ ॥  
  
स्त्रीमात्रे परमेशानि योगोऽयं विनिवेद्यताम् ।  
साधको देवदेवेशि निविकल्पो जितेन्द्रियः ॥ ८० ॥  
  
कामक्रोधादिरहितो घृणालज्जाविवर्जितः ।  
  
दृष्टदोषेऽपि देवेशि मनःक्षोभं न कारयेत् ॥ ८२ ॥  
  
कृतमन्येन * * * * * * स्वस्य पार्वति ।  
निरन्तरं कृतं द्वित्रर्दपञ्चभिरेव वा ॥ ८३ ॥  
  
एवं ज्ञात्वाऽपि देवेशि विकाररहितो यदि ।  
ईदृग्विधो निर्विकल्पः साधानार्गो न चान्यथा ॥ ८४ ॥  
  
यदि दैववशाद्देवि * * चेद्व्यभिचारिणी ।  
तथापि तस्याः सन्तोषं कारयेद्यत्नतः शिवे ॥ ८५ ॥  
  
अन्यथा नारकी भूयान्नात्र कार्या विचारणा ।  
सैव सृष्टिर्जगद्धात्री सैव कारणमीश्वरी ॥ ८६ ॥  
  
तस्या निधारणं देवि कर्तुं केनात्र शक्यते ।  
तया यत्क्रियते देवि सर्वे सन्तोषरूपकम् ॥ ८७ ॥  
  
प्। ५५) मन्यमानो महेशानि साधको भवति ध्रुवम् ।  
केलिकुञ्ची महादिव्यं सर्वलक्षणसंयुताम् ॥ ८८ ॥  
  
तारुण्यामृतसंयुक्तां भावयेत् पूजयेत्सदा ।  
कादिहादिक्रमेणैव सर्वे सम्पादयेद्ध्रूवम् ॥ ८९ ॥  
  
गन्धरूपयुता स्यात् चेत्सिद्धविद्यादिरूपिणी ॥ ९० ॥  
  
शयने सुन्दरी प्रोक्ता रतिगोष्ठीषु तारिणी ।  
छिन्ना * * तु देवेशि माने हि बगला मता ॥ ९१ ॥  
  
शृङ्गारकरणे देवि महालक्ष्मीः प्रकीर्तिता ।  
तस्याः समाकरणाञ्च मातङ्गी परिकीर्तिता ॥ ९२ ॥  
  
संयोगवार्ता भुवना निद्रार्ता भैरवी मता ।  
सर्वान्तरायो देवेशि दूरात्सन्दृश्यते यदि ॥ ९३ ॥  
  
हस्तेनायाति चेत् सा वै तदा भूमावती भवेत् ।  
स्वेच्छा * * स्पर्शकाली स्वेच्छया तु विपर्यये ॥ ९४ ॥  
  
श्रीमहादक्षिणाकाली महासाम्राज्यनायिका ।  
स्वेच्छादौ चेत्पुष्पयुक्ता श्रीमहाकामकालिका ॥ ९५ ॥  
  
बला * * सिद्धिकाली सङ्क्षेपादिदमीरितम् ।  
स्त्रीमते योजनीयं हि केलिकुञ्च्यां विशेषतः ॥ ९६ ॥  
  
आमूलान्तं च संवीक्ष्य सप्त * * * योगतः ।  
ओष्ठं * * नेत्रयुग्मं कपोले भालदेशके ॥ ९७ ॥  
  
हस्ताहस्तितया धृत्वा दिक्सहस्रं जपेन्मनुम् ॥ ९८ ॥  
  
कालिका वरदा तस्य नात्र कार्या विचारणा ।  
  
त्रिकालज्ञो भवेद्देवि नात्र कार्या विचारणा ।  
  
साधकः साधनासक्तं कल्पद्रुमसमो भवेत् ।  
  
दश साहस्रकं जप्त्वा दशविद्याधिपो भवेत् ।  
मुखे * * तु सन्दत्वा सहस्रदशकं जपेत् ॥ १०२ ॥  
  
प्। ५६) महाकविवरो भूत्वा वादिराजो भवेद्ध्रुवम् ।  
चामरं रविबिम्बञ्च त्रिसूत्रश्च सरोरुहम् ॥ १०३ ॥  
  
तिलपुष्पं चन्द्रबिम्बम् खञ्जरीटं च पार्वति ।  
पृथ्वीं विकसितां * * दश स्थानानि पार्वति ॥ १०४ ॥  
  
प्रत्येकं दिक्सहस्रं च प्रजपेत्कालिकामनुम् ।  
कालिका वरदा तस्य क्षणमात्रेण जायते ॥ १०५ ॥  
  
सर्वाभावे स्वस्त्रियां च कर्तव्यं साधनं वरम् ।  
चतुष्कपीठाभावे तु तत्तन्नामानि कल्पयेत् ॥ १०६ ॥  
  
गन्धर्वोद्वाहयोगेन मौल्येनापि महेश्वरि ।  
द्रव्यदानेन देवेशि मननं कारयेत्प्रिये ॥ १०७ ॥  
  
मननाज्जायते माता वरदात्री न संशयः ।  
प्रसूनतूलिकां कृत्वा उच्चस्थाने निधापयेत् ॥ १०८ ॥  
  
पात्रासादनकं कृत्वा पूजाद्रव्याणि चानयेत् ।  
पञ्चषोढापरो भूत्वा तस्यां न्यासादिकं चवेत् ॥ १०९ ॥  
  
साऽपि चेत्स्यात् मतङ्गोत्था साऽपि प्रथमं * * * ।  
अथवा केलिकुञ्चादि प्रतिमासादि * * * ॥ ११० ॥  
  
यदि भाग्यवशाद्देवि लभ्यते वा न लभ्यते ।  
दीक्षितां देवताभक्तां घृणालज्जाविवर्जिताम् ॥ १११ ॥  
  
जपासक्तां समासाद्य सर्वे संसाधयेच्छिवे ।  
तस्यां न्यासादिकं कृत्वा कामसोमकलादिकान् ॥ ११२ ॥  
  
केशसम्मार्जनं कृत्वा उपचारान् प्रकल्पयेत् ।  
स्पर्शं कृत्वा जपं कुर्याद् * * * पूजनाद्भवेत् ॥ ११३ ॥  
  
साङ्गां सावरणां कालीं सम्पूज्य परिभाव्य च ।  
पूजासमाप्तौ देवेशि * * * * * * * ॥ ११४ ॥  
  
यथा सङ्ख्यं जपेत्तत्र * * * * विकाशयेत् ।  
  
  
तया यदुक्तं देवेशि तदेव कारयेद्ध्रुवम् ।  
पूजां जानीहि देवेशि तयोक्तं योगमाचरेत् ॥ ११७ ॥  
  
प्। ५७) योगं कृत्वा * * * तु तत्र यन्त्रं विलिख्य च ।  
तत्सर्वं प्रलिहन् देवि जपं कुर्याद्नन्दधिः ॥ ११८ ॥  
  
पूजाजपो गोमकर्म तर्पणं मार्जनं तथा ।  
द्विजानां भोजनं चैव सर्वदा यत्र तिष्ठति ॥ ११९ ॥  
  
शय्याभङ्गो भवेत्पूजा जपो जल्पः प्रकीर्तितः ।  
प्रवेशनं होमकर्म तर्पणं * * * भवेत् ॥ १२० ॥  
  
तत्क्षालनं मार्जनं स्याद् दर्शनं द्विजभोजनम् ।  
ईदृग्विधं महापीठं स्वयम्भूसञ्ज्ञकं परम् ॥ १२१ ॥  
  
यस्य दर्शनमात्रेण यावन्त्यः सन्ति सिद्धयः ।  
स्वयमागत्य दासत्वं कुर्वन्त्येव न संशयः ॥ १२२ ॥  
  
अनन्तयुगपर्यन्तं वीरसाधनकोटयः ।  
कृता येन महेशानि तत्तुल्यं निमिषाद्भवेत् ॥ १२३ ॥  
  
इति प्रोक्तं षष्टिसिद्धिदातृसाधनमुत्तमम् ।  
त्रिसहस्रं वेदशतं षट्पञ्चाशत्तु कीर्तितम् ॥ १२४ ॥  
  
सूर्यसाहस्रकं देवि तथा कलाशतं शिवे ।  
द्विशतं पञ्चसङ्ख्यं तु नायिकाकुलमीरितम् ॥ १२५ ॥  
  
रहस्यातिरहस्यं च गोपनीयं स्वयोनिवत् ।  
वर्षाद्भूपो भवेत्सोहि नात्र कार्या विचारणा ॥ १२६ ॥  
  
स एव कालीरूपः स्यान्नात्र कार्या विचारणा ।  
अथ वक्ष्ये महेशानि यौवनाङ्कुरमादितः ॥ १२७ ॥  
  
सहस्रं च शतं नेत्रपञ्चाशदधिकं शिवे ।  
दिव्यादिव्ये च तद्द्वये चित्रिण्यादिक्रमेण च ॥ १२८ ॥  
  
त्रैलोक्यभुवनान्येव तीर्थानि पीठपर्वताः ।  
पुरी वनानि ग्रामाश्च द्वीपाश्चैव क्रमेण च ॥ १२९ ॥  
  
सागराश्च महापुर्यः समुद्राश्च प्रकीर्तिताः ।  
तथा नद्यादि देवेशि देशपर्यायतीर्थकम् ॥ १३० ॥  
  
क्रमेण योज्यतां देवि नात्र कार्या विचारणा ।  
सुन्दरीपीठभेदं च वनानि वाटिकास्तथा ॥ १३१ ॥  
  
प्राकाराश्चैव सोपानं नायिकाभेदतश्चरेत् ।  
चत्वारो नायिका देवि व्यत्ययान्त्प्रतवाचकाः ॥ १३२ ॥  
  
ब्रह्माण्डमेतद्देवेशि स्त्रीदेहे तिष्ठति प्रिये ।  
ब्रह्माण्डानामनन्तं च स्त्रीदेहे स्फुटमेव च ॥ १३३ ॥  
  
प्। ५८) स्त्रीरूपं च जगत्सर्वं यत्किञ्चिज्जगतीमतम् ।  
तद्रूपपूजनाद्देवि पूजिताः सर्वयोषितः ॥ १३४ ॥  
  
महाविद्याश्च योगिन्यो मातृकाः सर्वदेवताः ।  
यथायोग्यस्थानपीठे निवसन्त्येव पार्वति ॥ १३५ ॥  
  
शास्त्रात्सर्वं तु विज्ञाय यथायोगेन योजयेत् ।  
पूर्वोक्तमत्र पशूनां दिव्यानामेतदेव तु ॥१३६ ॥  
  
वीराणामपि च तथा दिव्ये वीरे न भेदता ।  
समस्तज्ञानसंयोगाद् ब्रह्माण्डाख्यप्रदक्षिणा ॥ १३७ ॥  
  
पृथ्वीप्रदक्षिणा देवि पशूनां परिकीर्तिता ।  
सा पृथ्वी शक्तियोनिः स्यात्त्रैलोक्यं योनिमध्यगम् ॥ १३८ ॥  
  
गुप्ता व्यक्ता द्विधा देवि पृथिवी परिकीर्तिता ॥ १३९ ॥  
  
व्यक्ता गुप्ता महापुण्या तत्प्रदक्षिणमाचरेत् ।  
सर्वश्रेष्ठा महादेवि ब्रह्माण्डाख्यप्रदक्षिणा ॥ १४० ॥  
  
पादमात्रकृते देवि परशम्भुः सदाशिवः ।  
शिव एव विजानाति फलबाहुल्यमत्र तु ॥ १४१ ॥  
  
स्मरणाद्भाषणाद्देवि त्रैलोक्यं पूजितं भवेत् ।  
शक्ति * * * सम्प्रोक्तं शैवे तु विरहो भवेत् ॥ १४२ ॥  
  
एतस्य लोपनाल्लोपा वृद्धावस्था प्रकीर्तिता ।  
शक्तिस्तारुण्यवाटी स्यान्नाभिकूपः प्रकीर्तितः ॥ १४३ ॥  
  
कामो द्वारं महेशानि तथा दशरसा शिवे ॥ १४४ ॥  
  
नेत्रस्थानपञ्चकेन तिष्ठति परमेश्वरि ।  
सामरस्यरसो ब्रह्म स एवात्मा प्रकीर्तितः ॥ १४५ ॥  
  
तद्वादनं ध्वनिः प्रोक्तस्तद्रसस्त्वमृतार्णवः ।  
उद्दीपना * * * स्तु सुगन्धः परिकीर्तितः ॥ १४६ ॥  
  
मानसं भ्रामरं प्रोक्तं गतयः पक्षिणः स्मृताः ।  
मृगपश्वादिभेदानां गतयः परकीर्तिताः ॥ १४७ ॥  
  
रागतालाश्च रागिण्यस्तद्वार्तालापनं भवेत् ।  
सर्वे हावाश्च देवेशि उत्खातारोपणं मतम् ॥ १४८ ॥  
  
स्थायीभावाः सेचने स्याद्विभावाश्चावलोकनम् ।  
स्थानात्स्थानान्तरे यानमनुभावाः प्रकीर्तिताः ॥ १४९ ॥  
  
प्। ५९) मालाकारः वसन्तः स्यात्कटाक्षाः कामानामताः ।  
नवोढप्रौढ * ध्यादि एकद्वित्र्यावलिर्मता ॥ १५० ॥  
  
मालात्रुटिर्भवेन्मानो तन्नतिर्हा * नायकः ।  
मालत्यादीनि पुष्पाणि रतिहासी भवन्ति च ॥ १५१ ॥  
  
एवं सर्वं तु विज्ञाय पञ्चगन्धाद्यकं शिवे ॥ १५२ ॥  
  
तद्धर्मस्तु महेशानि मायाऽत्र परिकीर्तितः ।  
तद्वार्ताऽनुग्रहः क्रोधः शापश्च परिकीर्तितः ॥ १५३ ॥  
  
तुष्टिः प्रसन्नता प्रोक्ता निन्दा क्षोभः प्रकीर्तितः ।  
ताटस्थ्यं चैव वैमुख्यं शक्तिरूपं प्रकीर्तितम् ॥ १५४ ॥  
  
आग्नेयी स्वर्ग इत्युक्तः सौरीया नरलोकता ॥ १५५ ॥  
  
चान्द्री पाताललोकत्वं त्रैलोक्यं कोणमध्यके ।  
बिन्दुधर्मस्तु पर्जन्यः सर्वं सङ्क्षेपतो मतम् ॥ १५६ ॥  
  
शयनं क्रीडनं नात्र्यं काव्यं तद्रूपचिन्तनम् ।  
काव्यालापाश्च ये केचिद्गीतकाव्याखिलानि च ॥ १५७ ॥  
  
शब्दमूर्तिधरस्यैते विष्णोरंशा महात्मनः ।  
पुनः पुनः किं वक्तव्यं त्रैलोक्यं तन्मयं भवेत् ॥ १५८ ॥  
  
चतुर्विंशतिवाद्यानि संयोगध्वनिरेव च ।  
कराकृष्टिर्मूर्छना स्यात् * * * मोचनं शिवे ॥ १५९ ॥  
  
प्रोक्तः स्वर्गो महेशानि प्रवेशो मोक्ष एव च ।  
अन्यत्र निर्गमो मोक्षो मूढनां दुःखभागिनाम् ॥ १६० ॥  
  
एतद्ज्ञानतो देवि फलं संसारजं शिवे ।  
अज्ञानादपि देवेशि फलमेवं प्रयच्छति ॥ १६१ ॥  
  
ज्ञानादेव महेशानि किन्तद्यन्न करे स्थितम् ।  
त्रिंशदुर्वुदषट्पद्मपञ्चवृन्दार्बुदानि च ॥ १६२ ॥  
  
मेधादीक्षादिभिर्युक्तस्तस्य ज्ञानं प्रकाशते ।  
ज्ञानात् कीटोऽपि निर्मुक्तस्तद्योगं शृणु पार्वति ॥ १६३ ॥  
  
जीवः कीटः पुरा भूत्वा भ्रमरं पश्यति प्रिये ।  
तदालोकनसद्भावाद् भ्रमरत्वं प्रजायते ॥ १६४ ॥  
  
पुनः कीटो न हि भवेत्तारुण्यरूपतां गतः ।  
शून्यस्य भावना देवि शून्यरूपो हि नीरसः ॥ १६५ ॥  
  
प्। ६०) यथा भवति देवेशि भावयोगोऽत्र कारणम् ।  
ब्रह्माण्डरूपा या शक्तिः परब्रह्मस्वरूपिणी ॥ १६६ ॥  
  
चिच्छक्तिरिति विज्ञाता शून्यं तस्यास्तु कोणगम् ।  
अनन्तकोटिसङ्ख्याता भ्रमरा यन्मुखोद्भवाः ॥ १६७ ॥  
  
तस्याः परस्वरूपिण्याः सद्भावं तु समभ्यसेत् ।  
सुगमोऽयं परो भावश्चेतनापुरुषोऽपि वा ॥ १६८ ॥  
  
शिवरूपः स च प्रोक्तः सर्वसिद्धिर्महेश्वरि ।  
भावयोगाद्भवेन्मेधादीक्षा सर्वोत्तमोत्तमा ॥ १६९ ॥  
  
आदौ कामकला प्रोक्ता तत्र चिन्तामणिर्भवेत् ।  
ततो बाला स्पर्शमणिः कामेशी सिद्धकालिका ॥ १७० ॥  
  
विद्याराज्ञी षोडशी च पश्यन्ती कामकालिका ।  
चरणेशी हंसकाली चतुश्चरणरूपिणी ॥ १७१ ॥  
  
कुब्जिका गुह्यकाली च मेधादीक्षा समाचरेत् ।  
उभयत्र क्रमान्मेधादीक्षा प्रोक्ता महेश्वरि ॥ १७२ ॥  
  
द्वुतूते दीक्षितो यस्तु महामेधाभिधो भवेत् ।  
जीवः कीटः पुरा भूत्वा भृगित्वमभिगच्छति ॥ १७३ ॥  
  
ततः षट्चक्रसम्भेदं कृत्वा तद्रसभुग्भवेत् ।  
तत्तद्योगे महेशानि स्थापिते यन्त्रपीठके ॥ १७४ ॥  
  
तेन मन्त्रान् लिखेद्देवि तस्योच्चारणमाचरेत् ।  
मन्त्ररूपो भवेत्तेन साम्राण्मेधा प्रकीर्तिता ॥ १७५ ॥  
  
स्वयं शक्तिस्तद्द्वयं च शक्तिस्वक्रमयोगतः ।  
शैवशाक्ते शक्तशैवे तद्द्वयक्रमयोगतः ॥ १७६ ॥  
  
चक्राणि चैव विज्ञाय उक्तमार्गेण पार्वति ।  
चक्राणि चैव निर्भिद्य स्वरूपं तत्स्वरूपकम् ॥ १७७ ॥  
  
न कीटत्वं न भृङ्गित्वं स्वरूपेणैव देवता ।  
देवतारूपभावेन क्षणात्तद्रूपतां ब्रजेत् ॥ १७८ ॥  
  
अर्धनारीश्वराख्यो हि त्वर्ध्वयोगः प्रकीर्तितः ।  
ब्रह्मनारीश्वराख्योऽयं महायोगः प्रकीर्तितः ॥ १७९ ॥  
  
प्। ६१) दिव्यसाम्राज्यमेधाख्या दीक्षा प्रोक्ता ततः शिवे ।  
देवरूपा दिव्यरूपा मन्त्ररूपा महत्परा ॥ १८० ॥  
  
सर्वरूपा सर्वपूर्वा महासाम्राज्यमेधया ।  
युक्ता दीक्षा मया प्रोक्ता बिन्दुवत् गोपयेत् कलौ ॥ १८१ ॥  
  
एतद्दीक्षोत्तरं देवि नान्यदीक्षाऽस्ति कुत्रचित् ।  
अर्द्धं शिवो विजानाति काली जानाति पूर्णतः ॥ १८२ ॥  
  
गुह्यकाल्यां सर्वमेतत्कुब्जिका सुन्दरी त्वतः ।  
कादिहादित्वकं सर्वं देवि तत्र प्रतिष्ठितम् ॥ १८३ ॥  
  
नवतत्त्वा महाविद्या नवचक्रेश्वरी परा ।  
एतद्दीक्षासमायुक्तः केरली परिकीर्तितः ॥ १८४ ॥  
  
चक्षुष्मत्याद्येतदन्तं केरली षष्टिसिद्धिभाक् ।  
मेधान्ता गदिता सिद्धिः सम्राङ्युक्ता नमोमयी ॥ १८५ ॥  
  
चक्षुरुपान्तसंयुक्तः काश्मिरी तत्त्वसिद्धिभाक् ।  
नेत्रादिपूर्णदीक्षान्तो गौड इत्यभिधीयते ॥ १८६ ॥  
  
अष्टसिद्धीश्वरः प्रोक्तः कला चन्द्रे कलानि च ।  
पात्राणि पूजने देवि यथायोगेन योजयेत् ॥ १८७ ॥  
  
पञ्च वा परमेशानि गौडे दारिद्र्यकल्पना ।  
शक्तिर्मेधामयी प्रोक्ता तद्योगं च समभ्यसेत् ॥ १८८ ॥  
  
दिव्ययोगो महेशानि तवाग्रेऽयं प्रकीर्तितः ।  
दिव्यचक्रे जीवचक्रे शालिग्रामे तथैव च ॥ १८९ ॥  
  
बाणलिङ्गे महेशानि नावाहनविसर्जनम् ।  
प्रत्यक्षरूपाण्येतानि देवास्तिष्ठन्ति सर्वदा ॥ १९० ॥  
  
अग्नौ दीपशिखामध्ये जले च दर्पणेऽपि च ।  
सूर्यबिम्बे चन्द्रविम्बे शालिग्रामशिलासु च ॥ १९१ ॥  
  
स्फाटिके देवदेविशि सदैवावाह्य पूजयेत् ।  
यन्त्रं तु गृहमित्युक्तं बिन्दुः सिंहासनं भवेत् ॥ १९२ ॥  
  
शालिग्रामो भवेद्गेहश्चक्राणि पीठसञ्चयः ।  
चक्रयुक्ते चक्रमध्ये हीने चोपरि भावयेत् ॥ १९३ ॥  
  
बाणलिङ्गे स्फाटिकेऽपि हीरमारकते तथा ।  
तस्योपरि विभाव्याऽथ पूअयेद्यत्नतः शिवे ॥ १९४ ॥  
  
प्। ६२) शालिग्रामे जीवचक्रं सर्वान्देवान् प्रपूजयेत् ।  
यो भावो यस्य वै प्रोक्तस्तेन भावेन तिष्ठति ॥ १९५ ॥  
  
पुष्पमेकतमं स्थाप्य पूअयेत्परमेश्वरीम् ।  
बीजयुक्तं तु यद्यन्त्रं तद्यन्त्रं सिद्धिरूपकम् ॥ १९६ ॥  
  
शालिग्रामोऽथवा यन्त्रं स्थाप्य चैकतमं शिवे ।  
दिव्यचक्रं यदा प्राप्तं जीवचक्रं तदा न च ॥ १९७ ॥  
  
जीवचक्रं यदा प्राप्तं बाणलिङ्गं न चार्चयेत् ।  
बाणलिङ्गं यदा प्राप्तं शालिग्रामस्तदा न वै ॥ १९८ ॥  
  
शालिग्रामो यदाप्राप्तस्तदाऽन्यत्र न पूजयेत् ।  
शालिग्रामं तथा मन्त्रं द्वयमेकत्र नार्चयेत् ॥ १९९ ॥  
  
पञ्चायतनपक्षी चेद् द्वितीयं पूजयेत्सदा ।  
एकपीठे पृथक् पूजां वीना यन्त्रं करोति यः ॥ २०० ॥  
  
देवताशापमाप्नोति रौरवं नरकं व्रजेत् ।  
शालिग्रामे तथा यन्त्रे विद्यमाने महेश्वरि ॥ २०१ ॥  
  
देवः कुत्र वसेद्देवि स्थानाद्वितयकं भवेत् ।  
शालिग्रामो भवेद्यन्त्रं शालिग्रामो गृहं भवेत् ॥ २०२ ॥  
  
यन्त्रं तु गृहमित्युक्तं गृहस्था देवता मताः ।  
प्रतिमा वा प्रकर्तव्या यथोक्ता शुभलक्षणा ॥ २०३ ॥  
  
शालिग्रामे तथा यन्त्रे सहसैव प्रसीदति ।  
जीवचक्रे महेशानि प्रसन्नाऽस्ति निरन्तरम् ॥ २०४ ॥  
  
जीवचक्रस्य विज्ञानी कलौ दुर्लभ एव च ।  
बालुकायां भवेत्तैलं बन्ध्या पुत्रं प्रसूयते ॥ २०५ ॥  
  
खपुष्पमपि जायेत् अयोनिर्मनुजोऽपि वा ।  
जीवचक्रस्य विज्ञानी कलौ क्वापि न वै भवेत् ॥ २०६ ॥  
  
अग्रस्थानं परित्यज्य भिक्षामटति दुर्मतिः ।  
तथा जीवं परित्यज्य परिधावति धावति ॥ २०७ ॥  
  
अहो जीवस्य विज्ञानी शिवतुल्यो नरो भवेत् ।  
पश्यन् लिहन् स्पृशन् * * * भजन् ध्यायन् महेश्वरि ॥ २०८ ॥  
  
यो जपेत्परमेशानि शिवतुल्यो नरो भवेत् ।  
जीवं जीवेन युज्जीत जीवं जीवेन योजयेत् ॥ २०९ ॥  
  
जीवं जीवेन संयोज्य जीवन्मुक्तो नरो भवेत् ।  
अहो धन्यात्परो देवि जीवचक्री नरोत्तमः ॥ २१० ॥  
  
प्। ६३) आनन्दात्मा धनान्दात्मा ज्ञानात्मा परमात्मवित् ।  
विज्ञानात्मा भवेद्देवि सकृज्जीवस्य दर्शकः ॥ २११ ॥  
  
जीवचक्रं मुखे धृत्वा लक्षं जपति वादिराट् ।  
तद्रसं * * * * देवि लक्षं जपति कालिका ॥ २१२ ॥  
  
जिह्वां दत्त्वा जपेल्लक्षं शक्तिपातकरो भवेत् ।  
  
आलोक्य प्रजपेल्लक्षं कविराट् साधको भवेत् ।  
  
इति सङ्क्षेपतः प्रोक्तं किमन्यच्छ्रोतुमिच्छसि ॥ २१५ ॥  
  
इति श्रीशक्तिसङ्गममहातन्त्रराजे उत्तरभागे द्वितीयखण्डे   
श्रीमदक्षोभ्यमहोग्रतारासंवादे कौलतीर्थविनिर्णयो नाम   
त्रयोदशः पटलः ॥ १३ ॥   
  
  
चतुर्दशः पटलः  
  
श्रीदेव्युवाच  
  
शक्तौ पूजाक्रमं देव कथयस्व ममाधुना ।  
  
श्रीशिव उवाच  
  
शक्तिपूजां प्रवक्ष्यामि येन देवीमयो भवेत् ॥ १ ॥  
  
नटी कापालिका वेश्या रजकी नापिताङ्गना ।  
मालाकारस्य कन्या च कुम्भकारस्य कन्यका ॥ २ ॥  
  
कन्याष्टकमिदं प्रोक्तं कुलाष्टकमथ शृणु ।  
राजवेश्या गुप्तवेश्या देववेश्या तथैव च ॥ ३ ॥  
  
नृत्ययात्रातीर्थवेश्या कुट्टिनी व्यभिचारिणी ।  
पञ्च * * हता वेश्या दश * * * * श्वरी ॥ ४ ॥  
  
पञ्चविंशति * * च * * तुष्टा प्रकीर्तिता ।  
पञ्चाश * * संयुक्ता * * सिद्धा प्रकीर्तिता ॥ ५ ॥  
  
शत * * * * नन्दा सहस्रा * * सुन्दरी ।  
असङ्ख्य * * संयुक्ता * * ब्रह्मपरा मता ॥ ६ ॥  
  
कुलाष्टकमथेदानीं शृणु पार्वति तत्त्वतः ।  
मध्य * * महेशानि * * माला महोत्तमा ॥ ७ ॥  
  
विश्व * * सर्वयोनिः सर्वस्मादपि चोत्तमा ।  
कुलाकुलाष्टके देवि द्विविधा परिकीर्तिता ॥ ८ ॥  
  
राजवेश्यादिकायुग्मं गौडे पुष्पोपचारिकम् ।  
माता पुत्री तथा पौत्री स्वसा चैव स्नुषानुजा ॥ ९ ॥  
  
श्यालिका केलिकुञ्ची च मातृजाया तथाष्टमी ।  
कुलाष्टकमिदं प्रोक्तं सर्वसिद्धिप्रदायकम् ॥ १० ॥  
  
तरुणीं सुन्दरीं रम्यां चञ्चलां * * लोलुपाम् ।  
गुरुभक्तां मन्त्रयुक्तां सर्वलक्षणसंयुताम् ॥ ११ ॥  
  
ईदृग्विधां समानीय प्रसूनतूलिकोपरि ।  
  
गमागमावृत्तिरुक्ता पुष्पं प्रहसितं स्मृतम् ॥ १३ ॥  
  
आलापस्तु जपः प्रोक्तस्तवलोको वरः स्मृतः ।  
क्रोधस्तु निग्रहः प्रोक्तः करग्रहोऽभयं भवेत् ॥ १४ ॥  
  
प्। ६५) * * पादप्रसारस्तु पृथिव्यास्तु प्रदक्षिणा ।  
  
गले पादस्य निक्षेपः सिंहासनमितीरितम् ।  
विपरीतं दोलिकाख्या पूजा प्रोक्ता महेश्वरि ॥ १६ ॥  
  
विसर्जनं बीजपातो मुद्रा त्वालिङ्गनं भवेत् ।  
ओष्ठ * * देवि खेचरीयोग ईरितः ॥ १७ ॥  
  
कपोल * * देवि गुटिका परिकीर्तिता ।  
ललाट * * देवि लबका परिकीर्तिता ॥ १८ ॥  
  
नेत्रसं * * देवि अञ्जनं परिकीर्तितम् ।  
करसं * * देवि खङ्गसिद्धिः प्रकीर्तिता ॥ १९ ॥  
  
  
आलोकनं पृथिव्यास्तु देवतादर्शनं भवेत् ॥ २१ ॥  
  
सत्सङ्गिना सदा भाव्यं तामालोक्य जपेसदा ।  
कोटिब्रह्माण्डदानादि एकतः परिकीर्तितः ॥ २२ ॥  
  
तच्छायालोकनं देवि सर्वाच्छ्रेष्ठतमं भवेत् ।  
तपस्या कोटितीर्थेषु यागानामपि कोटयः ॥ २३ ॥  
  
देवालयानामानन्त्यं कृतं येन निरन्तरम् ।  
तेनेदं प्राप्यते देवि दर्शनं बिन्दुरूपिणः ॥ २४ ॥  
  
ब्रह्मणो दर्शनं देवि शब्दब्रह्म मत्तरम् ।  
चन्द्रामृतं राहुभीत्या तथा स्वर्गामृतं प्रिये ॥ २५ ॥  
  
राक्षसानां तु सम्भीत्या ओष्ठे * * विराजते ।  
चन्द्रामृतं चाधरोष्ठे * * स्वर्गामृतं प्रिये ॥ २६ ॥  
  
सदा तिष्ठति देवेशि ज्ञानात् सिध्यति नान्यथा ।  
अज्ञानाद्विषरूपं स्यान्नात्र कार्या विचारणा ॥ २७ ॥  
  
मुखे हाला करे माला * * शाला तु तच्छविः ।  
हृदये स्त्री कराला तु दीपमाला गृहाङ्गणे ॥ २८ ॥  
  
न करोति नरो यस्तु स कथं मम पूजकः ।  
संयोगो ग्रहनं देवि महाकल्पान्ततो तथा ॥ २९ ॥  
  
प्। ६६) सूर्यग्रहो यथा योगो विपरीते निशाकरे ।  
प्रमादान्मनसा वाऽपि नोहतोऽपि न मालयेत् ॥ ३० ॥  
  
तया यदुच्यते वाक्यं तदेव कारयेत्प्रिये ।  
तथा योगे समारब्धे पूर्णयोगो वदा न च ॥ ३१ ॥  
  
पुरुषस्य न सञ्जातस्तेन सङ्क्रीड्यते मुहुः ।  
ग्रस्तास्तः स तु विज्ञेयः सर्वपर्वोत्तमोत्तमाः ॥ ३२ ॥  
  
स्वयं योगो समारब्धे स्वस्य पूर्वं तु * * * ।  
तथा कार्यं समाचर्य तस्य पातो न जायते ॥ ३३ ॥  
  
ग्रस्तोदयः स विज्ञेयः सर्वसिद्धिप्रदायकः ।  
इदं रहस्यं परं प्रोक्तं दिवायोगं शृणु प्रिये ॥ ३४ ॥  
  
तस्या स्वस्य क्रमेणैव तस्यास्त्वर्द्धोदयो मतः ।  
महोदयः स्वयोगे स्यात् वार्ता दशहरा स्मृता ॥ ३५ ॥  
  
तद्वार्ताऽक्षयरूपाख्या तृतीया परिकीर्तिता ।  
इति सङ्क्षेपतः प्रोक्तं विशेषं शृणु पार्वति ॥ ३६ ॥  
  
मासद्वादशकं देवि क्रमेण परिकीर्तितम् ।  
ऋतुयोगे महेशानि महासाम्राज्यमीरितम् ॥ ३७ ॥  
  
दिव्यादीनामिदं प्रोक्तं पशूनां शृणु पार्वति ।  
सूर्यचन्द्रग्रहे देवि अङ्गुलद्वितयोर्धतः ॥ ३८ ॥  
  
सार्द्धद्वयाङ्गुलोत्तरं देचिदिच्छन्ति तान्त्रिकाः ।  
सूर्यग्रहे चतुर्यामं चन्द्रे यामत्रयं भवेत् ॥ ३९ ॥  
  
वेधः प्रोक्तो महेशानि पूर्वयोर्दृष्टिवेधनम् ।  
न भोक्तव्यं तत्र देवि स्नानदानादिकं चरेत् ॥ ४० ॥  
  
ग्रस्तोदयं समारभ्य ग्रस्तास्ते च महेश्वरि ।  
शास्त्रदृष्ट्या समालोष्य स्नानदानादिकं चरेत् ॥ ४१ ॥  
  
कदा लग्नं कदा मुक्तिः सर्वं ज्ञात्वा प्रयत्नतः ।  
स्नानदानादिकं कार्यं नान्यथा शाङ्करं वचः ॥ ४२ ॥  
  
नोपवासं प्रकुर्वीत जीवत्पुत्रो हि कर्गिचित् ।  
ग्रस्तास्ते पुर्वमुक्तस्य नोपवासः प्रकीर्तितः ॥ ४३ ॥  
  
ग्रस्तोदये पूर्ववेधे न भोक्तव्यं कदाचन ।  
अत्र केचिदपीच्छन्ति पशवः शास्त्रमोहिताः ॥ ४४ ॥  
  
प्। ६७) उपवासं प्रकृर्वीत ग्रस्तास्ते परमेश्वरि ।  
शास्त्रदर्शन सन्दर्शः प्रत्यक्षे पूर्णरूपता ॥ ४५ ॥  
  
दिव्यानामपि देवेशि अङ्गुलद्वयतो भवेत् ।  
उपावासास्त्रिरात्रं तु शैवानां परिकीर्तितः ॥ ४६ ॥  
  
विष्णुगाणपसौराणां द्विरात्रं परिकीर्तितम् ।  
शाक्तानां पूर्वरात्रं तु पुरश्चर्यायुतो भवेत् ॥ ४७ ॥  
  
पुरश्चरणहीनानां नोक्तमेतन्मया तव ।  
चान्द्रे स्वायम्भुवे देवि द्विरात्रं परिकीर्तितम् ॥ ४८ ॥  
  
नैमित्तिकं द्वयं यत्र तत्राल्पं काम्यवाचकम् ।  
इति सङ्क्षेपतः प्रोक्तं सम्प्रदायफलं शृणु ॥ ४९ ॥  
  
केरलश्चैव काश्मीरो गौडश्चैव तृतीयकः ।  
सम्प्रदायत्रयं प्रोक्तं सर्वसिद्धिप्रवर्तकम् ॥ ५० ॥  
  
सम्यक् प्रदीयते ज्ञानं सम्प्रदायः प्रकीर्तितः ।  
कामादिदोषरहितः कादिहादिमतेश्वरः ॥ ५१ ॥  
  
वाञ्छिता कल्पिता सिद्धिः मनोरथमयी तथा ।  
सर्वैश्वर्यं भवेदेवि लोके रत्नमिवापरः ॥ ५२ ॥  
  
ललाटरेखां सम्मार्ज्य नवीनां निर्मितां चरेत् ।  
विद्यारश्मिमहामन्त्रमन्त्रमण्डलसंयुतः ॥ ५३ ॥  
  
महाविद्यामण्डलेशः साम्राज्यमण्डलान्वितः ।  
अष्टाष्टकसमाउक्तः पञ्चपारायणान्वितः ॥ ५४ ॥  
  
शाम्भवप्रश्नसंयुक्तो * * * * दिविद्भवेत् ।  
चतुःसन्ध्यासमायुक्तः पञ्चपारायणान्वितः ॥ ५५ ॥  
  
वाञ्छाकल्पलतायुक्तो मन्त्रमण्डलनाम च ।  
महाविद्यासमायुक्तः पादुकादशकान्वितः ॥ ५६ ॥  
  
पञ्चषोढासमायुक्तः कादिहादिमतेष्वपि ।  
यस्य प्राणमनो देवि मुर्तिस्फोटादिचालनम् ॥ ५७ ॥  
  
हासनं कम्पनं वाक्यं मुखादुच्चार्यते स्फुटम् ।  
षष्टिसिद्धीश्वरो यस्तु केरलः परिकीर्तितः ॥ ५८ ॥  
  
काश्मीरं शृणु देवेशि सावधानमना भव ।  
कार्पण्यादिविरहितः वामादिगुणसंयुतः ॥ ५९ ॥  
  
उभयोर्ध्वाम्नाययुक्तो राज्यदातृत्वशक्तिवित् ।  
चतुर्विंशतिसिद्धानामाधिपो नरपुङ्गवः ॥ ६० ॥  
  
प्। ६८) एकत्रोर्ध्वाम्नाययुक्तः स काश्मीरः प्रकीर्तितः ।  
उभयोर्ध्वाम्नाययुक्तो महाकाश्मीर ईरितः ॥ ६१ ॥  
  
अथ गौडं महेशानि कथ्यते शृणु साम्प्रतम् ।  
गीर्वाणगणसंवादी गारुडादिप्रणाशकः ॥ ६२ ॥  
  
श्रीमद्ज्ञानसरस्वत्याः पारगामी नरस्तु यः ।  
भुवनानन्दकृद्वीरः स्त्रीभक्तो विजितेन्द्रियः ॥ ६३ ॥  
  
डामर्यादिकलायुक्तः पूर्णदीक्षासमन्वितः ।  
उक्ताधिकारसम्पन्नः पूर्वमत्रापि पार्वति ॥ ६४ ॥  
  
अष्टाष्टकादिसंयुक्तः समयाचारपालकः ।  
महाबलो महोत्साहो गौड इत्यभिधीयते ॥ ६५ ॥  
  
पूर्वगौडो मध्यगौडो द्विविधः पूर्ववद्भवेत् ।  
इति गौडस्तु सम्प्रोक्तः सर्वसिद्धिप्रदायकः ॥ ६६ ॥  
  
अणिमाद्यष्टसंयुक्तः श्रीगौडः परिकीर्तितः ।  
सम्प्रदायत्रये देवि विकल्पं पूर्वमीरितम् ॥६७ ॥  
  
परमेशजपासक्तः सर्वसत्त्वदयान्वितः ।  
त्यागी भोक्ता विनीतश्च तिथिनित्याप्रपूजकः ॥ ६८ ॥  
  
परनिन्दा परद्रोहो परीवादो महेश्वरि ।  
परस्त्रीपरवित्ते च षष्ठश्चैव प्रतिग्रहः ॥ ६९ ॥  
  
वर्जयेत्सर्वमेतद्धि सङ्ख्यामन्यां शतं भवेत् ।  
प्रद्रोहं परीवादं परवित्तं प्रतिग्रहम् ॥ ७० ॥  
  
परवार्तो विशेषेण शाक्ते पञ्च विवर्जयेत् ।  
वटुकस्य मतं प्रोक्तं शङ्करस्य मतं शृणु ॥ ७१ ॥  
  
परान्नं परहस्तं च सर्वथा परिवर्जयेत् ।  
परहस्तः सर्वपुण्यजपपूजाहरः स्मृतः ॥ ७२ ॥  
  
अन्यमन्त्रं जप्यमानस्त्वन्यदेवेषु तत्परः ।  
सम्प्रदायेन सम्भिन्नः सर्वदोषसमन्वितः ॥ ७३ ॥  
  
लोलुपश्चैवपाषण्डः प्रोक्तः कलियुगे नरः ।  
तेन यत्क्र्यते पापं सदसद्वा महेश्वरि ॥ ७४ ॥  
  
तद्धस्तभोजी देवेशि तदंशं लभते ध्रुवम् ।  
भित्ताहारी जपासक्तो गुरुभक्तो जितेन्द्रियः ॥ ७५ ॥  
  
प्। ६९) सत्यवक्ता महेशानि नरश्चैव सदा भवेत् ।  
दानादिगुणसंयुक्तो हस्ताद्भोजनमाचरेत् ॥ ७६ ॥  
  
विशेषेण महेशानि स्त्रीहस्तं परिवर्जयेत् ।  
स्त्रीशूद्रालापनं देवि कर्तव्यं न कदाचन ॥ ७७ ॥  
  
इदं पशुमते प्रोक्तं दिव्यानां पूर्वमीरितम् ।  
पूर्वोक्तं शक्तिमानीय सर्वलक्षणलक्षितम् ॥ ७८ ॥  
  
घृणालज्जादिरहितां समानीय प्रयत्नतः ।  
न्यासजालादिकं सर्वं पूर्ववत् परमेश्वरि ॥ ७९ ॥  
  
पूजयेद्देवताबुद्ध्या विकारपरिवर्जितः ॥ ८० ॥  
  
तत्कुण्ड * * * कुर्वन् जपं कुर्यान्निरन्तरम् ॥ ८१ ॥  
  
तत्र * * ततो दत्त्वा जपं कुर्यादनन्यधीः ।  
  
पुनरालोच्य सञ्जप्य सम्बुध्य परमेश्वरि ।  
सर्वसिद्धिश्वरो भूयाच्छिवतुल्यो नरो भवेत् ॥ ८३ ॥  
  
तद्धस्तनिःसृतजलं दिव्यमुक्तासमं भवेत् ।  
हीरकः स्फटिको भूयान्मन्त्रः स्वर्णकरं भवेत् ।  
इति सङ्क्षेप्ततः प्रोक्तं किमन्यच्छ्रोतुमिच्छसि ॥ ८४ ॥  
  
इति श्रीशक्तिसङ्गमतन्त्रराजे उत्तरभागे द्वितीयखण्डे   
श्रीमदक्षोभ्यमहोग्रतारासंवादे शक्तिपूजाकथनं नाम   
चतुर्दशः पटलः ॥ १४ ॥  
  
  
पञ्चदशः पटलः  
  
ईश्वर उवाच  
  
स्त्रीस्वरूपं पुंस्वरूपं गवाक्षयोगवर्णनम् ।  
सिद्धेश्वर्यादिविज्ञानं वीरपत्न्यादिलक्षणम् ॥ १ ॥  
  
चातुर्वर्ण्यकुले देवि चातुर्णां चाभिचारतः ।  
भिन्नतीर्थप्रकथनं तद्वेश्यातीर्थनिर्णयम् ॥ २ ॥  
  
पञ्चाशत्पीठदेवीनां वेश्यात्वाद्व्यभिचारतः ।  
पञ्चाशत्पीठदेवीनां वेश्यात्वाद्व्यभिचारतः ॥ ३ ॥  
  
कथ्यते देवदेवेशि सावधानमना भव ।  
सुन्दरीं तरुणीं रम्यां चार्वङ्गीं चारुहासिनीम् ॥ ४ ॥  
  
गुरुभक्तां जपासक्तां महाकामकुतूहलाम् ।  
दर्शनान्मोहिनीं साध्वीं कटाक्षादिप्रमोचनम् ॥ ५ ॥  
  
केशरञ्जनसंयुक्तां वस्त्ररञ्जनसंयुताम् ।  
गर्भ * * कलायुक्तां पुष्पोत्पाटनतत्पराम् ॥ ६ ॥  
  
नानापाककलायुक्तां लेह्यपेयादिसत्कलाम् ।  
शय्यासंरञ्जनीं दिव्यां मुखवासादिरञ्जिनीम् ॥ ७ ॥  
  
गीततालभृङ्गादिवीणावादनतत्पराम् ।  
काव्यालापसमस्यादिपल्लवादिसमन्वितम् ॥ ८ ॥  
  
नानाचित्रकलायुक्तां सौरम्य * * न्विताम् ।  
  
  
नायिकाष्टतुल्ययुक्तां क्रोधमात्सर्यवर्जिताम् ॥ ११ ॥  
  
सर्वदोषविहीना या सा शक्तिः परिकीर्त्तिता ।  
पुंस्वरूपं महेशानि कथ्यते शृणु साम्प्रतम् ॥ १२ ॥  
  
नानाविलासकुशलः सर्वशक्तिसमन्वितः ।  
तरुणः सुन्दरः शूरश्चिर * * * कारकः ॥ १३ ॥  
  
दीर्घ * * दृढाघाती * * * च तत्परः ।  
कामशास्त्रकलायुक्तो मन्त्रनाड्यौषधान्वितः ॥ १४ ॥  
  
प्। ७१) स्तम्भज्ञानी * * वृद्धिस्थूलदीर्घक्रियान्वितः ।  
मकारपञ्चकासक्तो गुरुभक्तो जितेन्द्रियः ॥ १५ ॥  
  
सर्वकालं जपासक्तः सर्वतन्त्रार्थतत्त्ववित् ।  
आकर्षणवशीकारस्तथाच्चाटनतत्परः ॥ १६ ॥  
  
ज्ञानविज्ञानसंयुक्तः कामादिदोषवर्जितः ।  
सङ्गीतवाद्यवीणादि काव्यनाट्यकुलाग्रणीः ॥ १७ ॥  
  
पल्लवानां तु विज्ञाता कुलभक्तो महोत्तमः ।  
  
स्त्रीस्वरूपस्य विज्ञानी देहज्ञानी तथापरः ।  
शापानुग्रहणे दक्षः सर्वभूतदयापरः ॥ १९ ॥  
  
सर्वचक्रस्य विज्ञानी दिव्याम्बरविभूषितः ।  
दिव्याभरणसंयुक्तः सर्वसौगन्धसंयुतः ॥ २० ॥  
  
सर्वदा धूपगेहस्थस्त्रैकाल्य ज्ञानवित्परः ।  
स्त्रीरूपज्ञानसम्पन्नः सर्वदा तत्स्वरूपवान् ॥ २१ ॥  
  
समस्याकोशविज्ञानी गेहरञ्जनसंयुतः ।  
ईद्दग्विधो महेशानि साधनार्हो न चाऽन्यथा ॥ २२ ॥  
  
तत्रापि कालिकाभक्तः कलौ दुर्लभ एव च ।  
एवं गुणान्समालोच्य सस्मितास्यो महेश्वरि ॥ २३ ॥  
  
साधनां कारयेद्देवि नान्यथा शाङ्करं वचः ।  
त्रिधा त्रिशक्तिसञ्जापी गवाक्षे योगमभ्यसेत् ॥ २४ ॥  
  
देवालये नदीतीरे रम्ब्ये वा यत्र कुत्रचित् ।  
धूपामोदगृहं गत्वा भूतशुद्ध्यादिसंयुतः ॥ २५ ॥  
  
ऋषिच्छन्दादिषोढान्तं कुल्लुकान्तं महेश्वरि ।  
कृत्वा ध्यात्वा महेशानि गवाक्षे दृष्टियोजनम् ॥ २६ ॥  
  
अङ्गुष्ठादिशिखान्तं हि समालोच्य जपं चरेत् ।  
भ्रामरं सूर्यबिम्बं च त्रिवेणीपुष्करं तथा ॥ २७ ॥  
  
तिलपुष्पं खञ्जरीटं चम्पकं कामरूपकम् ।  
अमृतं पुष्पितं देवि सङ्गीतं वाद्यमेव च ॥ २८ ॥  
  
प्। ७२) समालोच्य जपेद्देवि कामगेहे विशेषतः ।  
एकद्वित्र्यादिक्षान्तं समालोच्य जपं चरेत् ॥ २९ ॥  
  
तत्रेष्टपुष्पिनीं दृष्ट्वा कृत्वा संयोगमादरात् ।  
गवाक्षयोगसमर्थ्यात् जपं कुर्यादनन्यधीः ॥ ३० ॥  
  
अष्टावधानी देवेशि भवत्येव न संशयः ।  
अथवाऽन्यप्रकारेण साधनान्तरमुच्यते ॥ ३१ ॥  
  
कुलजां युवतीं वीक्ष्य * * * प्रदापयेत् ।  
  
एवं मासाष्टकं कुर्यात्सिद्धिदाता न चान्यथा ॥ ३३ ॥  
  
दशावधानी देवेशि भवत्येव न चाऽन्यथा ।  
वीरपत्नीं समानीय शवशय्यां समाचरेत् ॥ ३४ ॥  
  
वीरसाधनवत्कृता शवमासाद्य यत्नतः ।  
  
गवाक्षयोगमासाद्य तत्रैव परमेश्वरि ।  
वर्षमात्रं जपेद्देवि कालीतुल्यो नरो भवेत् ॥ ३६ ॥  
  
शतावधानी देवेशि भवत्येव नरोत्तमः ।  
अथवाऽन्यप्रकारेण साधनान्तरमुच्यते ॥ ३७ ॥  
  
महाशवमध्यभागे भूमा वासाद्य यत्नतः ।  
मृदुचूडकमुण्डानि कोमलं च चतुर्थकम् ॥ ३८ ॥  
  
क्रमेण दिक्षु संयोज्य तत्र शक्तिं समानयेत् ।  
आसनं तत्र सन्दत्वा महाव्याघ्रासनं तथा ॥ ३९ ॥  
  
तस्योपरि समानीय * * * विधाय च ।  
स्पर्श षट्कासनं कृत्वा जपं कुर्यादनन्यधीः ॥ ४० ॥  
  
वर्षमात्रं जपेद्देवि समयादिषु तत्परः ।  
सहस्राद्यवधानं तु कर्तुं शक्तो नरो भवेत् ॥ ४१ ॥  
  
कुङ्कुमं केशरं चापि समानीय प्रयत्नतः ।  
वामहस्ते तु संस्थाप्य दक्षिणे यन्त्रमालिखेत् ॥ ४२ ॥  
  
प्। ७३) वामेन तर्पणं कुर्यात्सहस्रमयुतञ्च वा ।  
शक्तेर्मुखं समालोक्य तर्पणं सर्वदा चरेत् ॥ ४३ ॥  
  
सर्वसिद्धीश्वरी भूयान्नात्र कार्या विचारणा ।  
सिद्धेश्वरीलक्षणं च कथ्यते शृणु साम्प्रतम् ॥ ४४ ॥  
  
यस्या विवाह्यते कन्या सा चेद्वीराङ्गना यदि ।  
सापि * * यदि भवेत्तदा सिद्धेश्वरी मता ॥ ४५ ॥  
  
केलिकुञ्ची महेशानि व्यभिचारपरायणा ।  
कुलीनस्य तु या भार्या सापि * * भवेद्यदि ॥ ४६ ॥  
  
वागीश्वरीति विख्याता महापीठेश्वरी परा ।  
श्यालिका यदि चे * * * * स्वादनतत्परा ॥ ४७ ॥  
  
विशालाक्षीति सा प्रोक्ता सर्वसिद्धिप्रदर्शिका ।  
श्यालकस्य तु या कन्या सा यदा व्यभिचारिणी ॥ ४८ ॥  
  
कामाख्येति च विज्ञेया सर्वसिद्धिकरा भुवि ।  
तत्पत्यास्तु गृहे देवि शत * * वधिर्भवेत् ॥ ४९ ॥  
  
महाराजेश्वरी ख्याता त्रैलोक्यसिद्धिदायिका ।  
वीरपत्नी स्वयं वीरा प्रोक्ता श्रीमन्महेश्वरी ॥ ५० ॥  
  
तत्सुता कुलविद्यानामाद्या श्रीत्रैपुराम्बरा ।  
तत्सुता भुवनेशानि शक्तस्य शाङ्करी कला ॥ ५१ ॥  
  
दिव्यस्य विमला प्रोक्ता पूर्णस्य कालिका स्मृता ।  
ऊर्ध्वादि सर्वसाम्राज्यमेधान्तं परमेश्वरि ॥ ५२ ॥  
  
विद्याराज्ञीं समारभ्य हंसकाल्यन्तगं भवेत् ।  
विलोमेन महेशानि तद्भार्यानाम कीर्त्तितम् ॥ ५३ ॥  
  
गुरुपत्नीति कामेशी तत्सुता बालिका स्मृता ।  
लोपामुद्रा तत्स्नुषा स्याच्चातुर्वर्ण्यक्रमं शृणु ॥ ५४ ॥  
  
द्विजस्त्री यदि चे * * सा प्रोक्ता कुलसुन्दरी ।  
त्वरिता सैव सम्प्रोक्ता व्यभिचारपरायणा ॥ ५५ ॥  
  
क्षत्रियस्य तु कन्या च स्नुषा * * दियोगतः ।  
कौलिनी माधवी देवि वाराही कामसुन्दरी ॥ ५६ ॥  
  
मोहिनीति क्रमेणैव व्यभिचारक्रमेण च ।  
वैश्यस्त्री यदि चे * * व्यभिचारपरायणा ॥ ५७ ॥  
  
प्। ७४) स्वप्नावती भोगवती नित्या क्लिन्ना च कुक्कुटी ।  
अघोरा सिद्धचामुण्डा सुतास्नुषा क्रमेण च ॥ ५८ ॥  
  
शूद्रपत्नीसुता कुञ्ची * * वा व्यभिचारतः ।  
अश्वारूढा च धनदा कुब्जिका शबरेश्वरी ॥ ५९ ॥  
  
अनङ्गमाला नीलाख्या क्रमेण परिकीर्त्तिता ।  
इति सङ्क्षेपतः प्रोक्तं किमन्यच्छ्रोतुमिच्छसि ॥ ६० ॥  
  
इति श्रीशक्तिसङ्गममहातन्त्रराजे उत्तरभागे द्वितीयखण्डे   
श्रीमदक्षोभ्यमहोग्रतारासंवादे गवाक्षयोगवर्णनं   
नाम पञ्चदशः पटलः ॥ १५ ॥  
  
  
षोडशः पटलः ।  
  
श्रीदेव्युवाच ।  
  
देवेश श्रोतुमिच्छामि नवरात्रस्य निर्णयम् ।  
नवरात्रे समायाते किं कर्तव्यं च तद्वद ॥ १ ॥  
  
नवरात्रीति किन्नाम कथं जातं किमात्मकम् ।  
  
श्रीशिव उवाच ।  
  
नवशक्तिभिः संयुक्तं नवरात्रं तदुच्यते ॥ २ ॥  
  
एकैव देवदेवेशि नवधा परिनिष्ठिता ।  
शयनं बोधनाख्यं च नवरात्रं द्विधा ॥ ३ ॥  
  
शयनं चैत्रमासीयमाश्विनस्थं तु बोधनम् ।  
द्वाभ्यां तु समुपोष्यैव सर्वसिद्धिं लभेन्नरः ॥ ४ ॥  
  
निराहारी फलाहारी त्वेकेभक्तो दृढव्रतः ।  
नक्तभोजी हविष्याशी यथाशक्त्या समाचरेत् ॥ ५ ॥  
  
नवरात्रव्रतासक्तो नवनाथो भवेद्ध्रुवम् ।  
गौडकाश्मीरद्रविडमार्गेण विविधं भवेत् ॥ ६ ॥  
  
अमायुक्ता न कर्तव्या प्रतिपत्कालिकार्चने ।  
अष्टम्यन्तं समाचर्य ततोऽष्टम्यान्तु होमयेत् ॥ ७ ॥  
  
अर्धरात्रे समायता मूलविद्याऽपि पार्वति ।  
साऽष्टमी सर्वकार्याणां कर्त्रीं भवति ॥ ८ ॥  
  
होमपूजादिकं तत्र कुर्याद्यत्नेन पार्वति ।  
द्वितीये दिवसे चेत्स्यात्तदेवोपोषणं चरेत् ॥ ९ ॥  
  
प्रतिपद्युक्तमल्पं वा यदि न स्यात्परेऽहनि ।  
अमायुक्तं तदा कुर्यात्त्यक्त्वा षोडशनाडिकाः ॥ १० ॥  
  
घटिकाः षोडश त्याज्या आद्याः प्रतिपदस्तु याः ।  
कलशस्थापनं कुर्यात्कल्याणं जायते ध्रुवम् ॥ ११ ॥  
  
नवम्यां पारणं कुर्याद्दशम्यां तु विसर्जनम् ।  
काश्मीराख्यक्रमं देवि शृणु यत्नेन पार्वति ॥ १२ ॥  
  
नवरात्रं निराहारो होमोऽष्टम्यां समाचरेत् ।  
नवम्यां विप्रभोज्यं स्याद्दिग्वेधे पारणां चरेत् ॥ १३ ॥  
  
नवरात्रं निराहारो निर्विकल्पो जितेन्द्रियः ।  
अष्टमी नवमीसन्धौ होमोऽष्टम्यां समाचरेत् ॥ १४ ॥  
  
प्। ७६) नवम्यां विप्रभोज्य स्याद्दशम्या पारणं चरेत् ।  
केरलाख्यः क्रमः प्रोक्तो निर्णयं शृणु पार्वति ॥ १५ ॥  
  
तिथिक्षये तथा वृद्धौ यथोक्तेन तु वर्त्मना ।  
अष्टमीनवमीप्राप्तौ पूर्ववेधे न दुष्यति ॥ १६ ॥  
  
अष्टम्यामर्धरात्रौ तु यत्किञ्चित्कुरुते नरः ।  
तत्तदक्षय्यमायाति नवदुर्गाप्रयोगतः ॥ १७ ॥  
  
एकोत्तरप्रवृद्ध्या वा स्तोत्रजापादिकं चरेत् ।  
प्रथमेऽह्नि कृतं यावत्तावत्कुर्याच्च वा सुधीः ॥ १८ ॥  
  
उदयास्तमयं जप्त्वा त्रैलोक्यविजयी भवेत् ।  
नवरात्रव्रते स्त्रीणा * * योगो यदा भवेत् ॥ १९ ॥  
  
सैव देवी न सन्देहस्ताम्पूज्य विजयी कलौ ।  
ताम्बुलागुरुकस्तूरीदिव्याम्बरविभूषणैः ॥ २० ॥  
  
शक्तीनां नवरात्रादौ ताम्बूलभक्षणं सदा ।  
सूर्योदयं समारभ्य पुनः सूर्योदयान्तरम् ॥ २१ ॥  
  
तावज्जप्त्वा निरातङ्कः सर्वसिद्धीश्वरो भवेत् ।  
एकासनगतो भूत्वा नवरात्रे तु शाम्भवीम् ॥ २२ ॥  
  
मुद्रामालम्बयेद्देवि नवनाथाधिपो भवेत् ।  
गृहारामे च कर्तव्या निर्ज्जने पर्वतेऽपि वा ॥ २३ ॥  
  
अधोमुखं वा देवेशि नवरात्रं निरम्बुभुक् ।  
स्वमाच्छाद्य मृदा देवि तत्र संस्थापयेद् घटम् ॥ २४ ॥  
  
यवाङ्कुरान्समारोप्य साम्भवीं मुद्रिकां चरेत् ।  
दृढासनी वा शयनी यथादिष्टं समाचरेत् ॥ २५ ॥  
  
कापालिकावधूतानां व्रतमेततन्मयोदितम् ।  
आज्ञा भवति देवेशि तदैवोपोषणं चरेत् ॥ २६ ॥  
  
आज्ञा यदि न जायेत तदां ग्रामाधिपस्य च ।  
देशाधिपस्य विप्रस्य पूजकस्य स्त्रियस्तथा ॥ २७ ॥  
  
आज्ञां गृहीत्वा देवेशि वरं प्रार्थ्य सुखी भवेत् ।  
भक्तप्रीता महादुर्गा स्वयमाज्ञां प्रयच्छति ॥ २८ ॥  
  
वीरशाक्त विधानेन चण्डदर्पव्रतं चरेत् ।  
जिह्वां सम्प्रोथ्य यत्नेन द्विवेदरसनाङ्गुलम् ॥ २९ ॥  
  
प्। ७७) पुनरायाति सा जिह्वा तेन सिद्धीश्वरो भवेत् ।  
नवरात्रं समासाद्य महाष्टम्यां निशामुखे ॥ ३० ॥  
  
देवीं सम्पूज्य यत्नेन सङ्कल्पं कामनान्वितम् ।  
शिरःपुष्पं कर्तयित्वा पूर्णमध्यकनिष्ठतः ॥ ३१ ॥  
  
यन्त्रमध्ये निवेद्याऽथ शिवतुल्यो भवेद्ध्रुवम् ।  
पुनः शिरः समायाति महाचीनवरः स तु ॥ ३२ ॥  
  
अथवाऽन्यप्रकारेण प्रयोगः कथ्यते शृणु ।  
नवरात्रं निराहारः श्रद्धाभक्तिसमन्वितः ॥ ३३ ॥  
  
महाष्टम्यामर्धरात्रे अङ्गुष्ठात् मस्तकावधिः ।  
मांसान् सङ्कर्त्त्य यत्नेन यथोक्तं कुण्डमारभेत् ॥ ३४ ॥  
  
होमयेत्तत्र देवेशि देवी प्रत्यक्षतामियात् ।  
देवी देहो भवेत्तद्धि नात्र कार्या विचारणा ॥ ३५ ॥  
  
अथवाऽन्यप्रकारेण प्रयोगः कथ्यते शृणु ।  
नवरात्रं निराहारो गुरुभक्तो महाव्रती ॥ ३६ ॥  
  
कुण्डं पुरुषमात्रं तु कृत्वा तत्र विशेषतः ।  
पञ्चपल्लवकाष्ठानां वह्निं तत्र समाचरेत् ॥ ३७ ॥  
  
अङ्गुष्ठान्मस्तकान्तं हि स्वदेहं होमयेद्व्रती ।  
अग्निशय्यां च वा कृत्वा देवीं पश्यति निश्चितम् ॥ ३८ ॥  
  
न चापरक्रमेणैव लतागेहप्रवेशनात् ।  
भवेत्कल्पलतातुल्यः साधको नात्र संशयः ॥ ३९ ॥  
  
अथवाऽन्यप्रकारेण प्रयोगः कथ्यते शृणु ।  
नवरात्रं निराहारो निर्विकल्पो जितेन्द्रियः ॥ ४० ॥  
  
यं कञ्चिद्वै जपेन्मन्त्रं पत्रं पुष्पं फलं तथा ।  
मज्जनं दन्तकाष्ठं वा तद्गेहे भोजनं च वा ॥ ४१ ॥  
  
जगत्त्रयं वशीकुर्यान्नात्र कार्या विचारणा ।  
अथवाऽन्यप्रकारेण प्रयोगः कथ्यते शृणु ॥ ४२ ॥  
  
नवरात्रं निराहारो निर्विकल्पो दृढव्रतः ।  
यमुद्दिश्य क्रियां कुर्यात्तमेव वशमानयेत् ॥ ४३ ॥  
  
भोजनं वाऽनयेद्देवि यस्य वश्यं समुद्दिशेत् ।  
कामबीजं साध्यनाम वशीकुर्विति चोच्चरेत् ॥ ४४ ॥  
  
प्। ७८) स्वाहामुच्चार्य देवेशि प्रदीप्ते जठरानले ।  
होमयेद्यत्नतो देवि तद्गृहं वशमानयेत् ॥ ४५ ॥  
  
अथवाऽन्यप्रकारेण प्रयोगः कथ्यते शृणु ।  
नवरात्रं निराहारः सत्यवादी जितेन्द्रियः ॥ ४६ ॥  
  
सहदेवी वनं गृह्य (?) नवम्यां परमेश्वरि ।  
पूर्वोक्तमनुना देवि पत्रान् वा पिण्डमाहरेत् ॥ ४७ ॥  
  
आजन्मान्तं वशीकुर्यात्तमेव सकुटुम्बकम् ।  
अथवाऽन्यप्रकारेण प्रयोगः कथ्यते शृणु ॥ ४८ ॥  
  
नवरात्रं मौनयुक्तो वृक्षासनसमन्वितः ।  
पारणादिवसे प्राप्ते गोमुखं कारयेत्प्रिये ॥ ४९ ॥  
  
पूर्वोक्तमनुना देवि होमयेज्जठरानले ।  
स्वगेहे तत्त्वरात्रेण तद्गेहे दिवसत्रयात् ॥ ५० ॥  
  
आजन्मान्तं वशीकुर्यान्महादेवाधिकं नरम् ।  
अथवाऽन्यप्रकारेण प्रयोगः कथ्यते शृणु ॥ ५१ ॥  
  
नवरात्रं निराहारो गुरुभक्तो महाव्रती ।  
वामाङ्गुष्ठोपरि स्थित्वा वेदरात्रं महेश्वरि ॥ ५२ ॥  
  
दक्षाङ्गुष्ठोपरि तथा वेदरात्रं महेश्वरि ।  
नवम्यां पारणं कुर्याद्बिल्वपिण्डं प्रदापयेत् ॥ ५३ ॥  
  
जगत्त्रयं वशीकुर्यान्नात्र कार्या विचारणा ।  
अथवाऽन्यप्रकारेण प्रयोगः कथ्यते शृणु ॥ ५४ ॥  
  
होमं कुर्यान्महाष्टम्यां नवम्यां पारणं चरेत् ।  
सर्वस्वदानं कृत्वा तु त्रैलोक्यविजयी भवेत् ॥ ५५ ॥  
  
अथवाऽन्यप्रकारेण पुरश्चरणमुच्यते ।  
गोमुत्राशी महेशानि नवरात्रं महेश्वरि ॥ ५६ ॥  
  
यं कञ्चिद्वै जपेन्मन्त्रं नवम्यां होममाचरेत् ।  
नवम्यां पारणं कुर्याद्गोमुखेन महेश्वरि ॥ ५७ ॥  
  
देवतादर्शनं भूयाद्रात्रौ स्वप्ने महेश्वरि ।  
अथवाऽन्यप्रकारेण प्रयोगः कथ्यते शृणु ॥ ५८ ॥  
  
नवरात्रं जितग्रासो मौनव्रधरः शुचिः ।  
निर्द्वन्द्वो निरहङ्कारः सत्यवादी महामतिः ॥ ५९ ॥  
  
प्। ७९) राजाकर्षणकामश्चेद्राजा सप्तदिगुन्मुखः ।  
पारणं चेच्छया कुर्याद्रात्रजापी सदा भवेत् ॥ ६० ॥  
  
त्रैलोक्यं वशमायाति नात्र कार्या विचारणा ।  
सन्न्यासी शङ्करः प्रोक्तः कापाली कालभैरवः ॥ ६१ ॥  
  
दिगम्बरो महाकालो ब्रह्मचारी वटुर्भवेत् ।  
कृष्णवर्णः स्मृतः कृष्णो गौरो ऋषिवरः स्मृतः ॥ ६२ ॥  
  
रूपगन्धप्रभेदेन नाम प्रोक्तं महेश्वरि ।  
रूपजातिप्रभेदेन कुमारीनाम कीर्तयेत् ॥ ६३ ॥  
  
गन्धभेदेन देवेशि दशविद्यादिकं भवेत् ।  
एवं ज्ञात्वा पारणं तु कुर्याद्यत्नेन शाम्भवि ॥ ६४ ॥  
  
इति सङ्क्षेपतः प्रोक्तं वाग्भेदं शृणु पार्वति ।  
वाक्सिद्धिर्द्विविधा प्रोक्ता शापानुग्रहकारिका ॥ ६५ ॥  
  
महाकवित्वरूपैका द्वितीया परिकीर्तिता ।  
शापानुग्रहरूपाया भेदान्संशृणु ॥ ६६ ॥  
  
मन्त्रद्वारा महेशानि स्वप्नद्वारा द्वितीयका ।  
प्रत्यक्षता तृतीया स्याच्चतुर्थी कर्णगोचरी ॥ ६७ ॥  
  
आकाशगोचरा बाणसङ्ख्याख्या परिकीर्त्तिता ।  
घटस्था दर्पणस्था च जलमण्डलमध्यगा ॥ ६८ ॥  
  
एवमष्टविधा प्रोक्ता शापानुग्रहणी कला ।  
कवित्वाख्या महेशानि तद्भेदान् शृणु यत्नतः ॥ ६९ ॥  
  
अष्टदिक्शतसाहस्रं महाश्रुतिधरी तथा ।  
दूतकाव्यं च घटिकाशतकाख्यं महेश्वरि ॥ ७० ॥  
  
वाक्सिद्धिर्गदिता देवि लतारूपं शृणु प्रिये ।  
महाचीन द्रुमलतावेष्टितः साधकोत्तमः ॥ ७१ ॥  
  
रात्रौ यदि जपेन्मन्त्रं सैव कल्पलतां भवेत् ।  
मुखे चन्द्रस्तु सीमन्ते रविः सङ्कीर्तितो बुधैः ॥ ७२ ॥  
  
नेत्रे कामः कर्णयुगे सनत्कुमार एव च ।  
अधरेऽमृतवाणीशो जिह्वायां तु सरस्वती ॥ ७३ ॥  
  
कल्पद्रुमः कलियुगे कामधेनुर्ललाटयोः ।  
वाञ्छामणिः स्पर्शमणिः * * * परिकीर्तितौ ॥ ७४ ॥  
  
प्। ८०) दक्षिणावर्तकम्बुस्तु कण्ठदेशः प्रकीर्तितः ।  
चिन्तामणिर्ह्डम्भोजे शेषो वेण्यां प्रतिष्ठति ॥ ७५ ॥  
  
सप्तस्वर्गा मस्तकान्ते सप्तपातालकं नसि ।  
पादयोरवताराश्च जङ्घयोर्देवतागणाः ॥ ७६ ॥  
  
नाभौ ब्रह्मा त्रिसूत्रे तु त्रिगुणात्मा सदाशिवः ।  
रोमावल्यां महाविष्णु * * ब्रह्माण्डगोलकम् ॥ ७७ ॥  
  
पृष्ठवंशे राक्षसाश्च भाग्यलक्ष्मीर्मुखाम्बुजे ।  
दानलक्ष्मीः करयुगे हृदये करुणाभिधा ॥ ७८ ॥  
  
कुलशास्त्रे कीर्तिलक्ष्मीर्माने खड्गाभिधा भवेत् ॥ ७९ ॥  
  
अनेककोटिब्रह्माण्डं * * मध्ये प्रतिष्ठति ।  
तत्त्वाग्निवेदभुवने द्वीपादौ लोकशक्तयः ॥ ८० ॥  
  
वार्तालापे चतुर्वेदाः सर्वशास्त्राणि वै कटौ ।  
ब्रह्माण्डगोलके यच्च यत्किञ्चिज्जगतीतले ॥ ८१ ॥  
  
तत्सर्वं शक्तिदेहे तु सर्वदा व्याप्य तिष्ठति ।  
शक्ति * * * मारभ्य मोक्षान्तपूर्वगं शिवे ॥ ८२ ॥  
  
सर्वं तिष्ठति देवेशि क्रोधे संहारशक्तयः ।  
महामन्त्रास्तथा हासे महाविद्याः कटाक्षयोः ॥ ८३ ॥  
  
वृक्षो जीवो लता जीवप्रदात्री परिकीर्तिता ।  
चीनद्रुमलतायास्तु माहात्म्यं परमेश्वरि ॥ ८४ ॥  
  
विचित्रमेतद्देवेशि शृणु यत्नेन साम्प्रतम् ।  
अन्य वृक्षस्य मूलञ्च प्रोक्तं भूमितलं भवेत् ॥ ८५ ॥  
  
एतद्वृक्षस्य मूलं तु मध्यभागे विराजते ।  
मध्ये भूमिर्महेशानि शाखाश्च परितः स्मृताः ॥ ८६ ॥  
  
अधःशाखस्तूर्ध्वशाखो मूलं मध्ये च भूमिका ।  
जलं तत्रैव देवेशि प्रयागं तत्र कीर्तिता ॥ ८७ ॥  
  
ब्रह्माण्डगोलं पुष्पं वै फलं बीजं च पार्वति ।  
तत्रैव तिठति प्राज्ञे वृक्षश्चलति सर्वदा ॥ ८८ ॥  
  
वाणी वसति सानन्दा स्वेच्छाचारी निरङ्कुशः ।  
परमानन्दरूपा तु लता तस्याः प्रकीर्तिता ॥ ८९ ॥  
  
प्। ८१) महानन्दस्वरूपाख्या चिदानन्दस्वरूपिणी ।  
पूर्णानन्दस्वरूपा सा महासमरसात्मिका ॥ ९० ॥  
  
ब्रह्मानन्दस्वरूपा सा चिद्घनानन्दरूपिणी ।  
लता प्रोक्ता महेशानि संयोगानन्दरूपिणी ॥ ९१ ॥  
  
जगत्त्रयं सैव सूते पञ्चभूतानि सैव च ।  
संहारकत्रीं सैव स्यान्मोक्षरूपा तु सा मता ॥ ९२ ॥  
  
ब्रह्मारूपा तु सैव स्यान्मुक्तयस्तु चतुर्विधाः ।  
यन्मूलज्ञानमात्रेण सदा तिष्ठन्ति पार्वति ॥ ९३ ॥  
  
सालोक्यश्चैव सारूप्यं सायुज्यं च तृतीयकम् ।  
सान्निध्यं च चतुर्थं स्यात्सर्वं शक्तौ प्रतिष्ठति ॥ ९४ ॥  
  
नवशक्तिसमायुक्तो नवरात्राभिधो भवेत् ।  
कलावर्षं तु चैत्राख्यमाश्विनाख्यं तदुत्तरम् ॥ ९५ ॥  
  
द्वाविंशद्वर्षपर्यन्तं कीर्तितं परमेश्वरि ।  
द्वात्रिंशद्वर्षपर्यन्तं प्रोक्ता दीपावली कला ॥ ९६ ॥  
  
तदुत्तरं दारुणा स्यात्सर्वं शृणु महेश्वरि ।  
वर्षद्वादशपर्यन्तं मोहरात्रिः प्रकीर्तिता ॥ ९७ ॥  
  
संयोगे योगनिद्रा स्यान्महानिद्रा विसर्जने ।  
आनन्ददीप्ता देवेशि विपरीता प्रकीर्तिता ॥ ९८ ॥  
  
  
भक्तियुक्तः प्रसन्नात्मा देवतातिथिपूजकः ॥ १०० ॥  
  
अधोभागे वृक्षमूलमन्यवृक्षश्च तिष्ठति ।  
ऊर्ध्वे शाखास्तत्र पुष्पं फलं तत्र तदुत्तरम् ॥ १०१ ॥  
  
शुष्कं बीजं भवेद्ब्रह्मा आलवालाञ्च मूलके ।  
जलं तत्र प्रदेयं स्याद्वृक्षकः पुरुषाधमः ॥ १०२ ॥  
  
स्वमूलञ्च न जानाति पररक्षार्थमुद्यतः ।  
चीनद्रुमलतायास्तु मूलं चैवालवालकम् ॥ १०३ ॥  
  
पुष्पं फलं तथा बीजमेकत्रैव प्रतिष्ठति ।  
स्वरक्षकः स्वयं देवि जलबिन्दुर्घटस्थितः ॥ १०४ ॥  
  
प्। ८२) ध्वजस्तस्य च नालं स्यादिति सक्षेपतो मतम् ।  
सर्वमेकत्र सिद्धञ्च वृक्षे भिन्नं महेश्वरि ॥ १०५ ॥  
  
पूर्ववृक्षस्तु निर्जीवः सजीवोऽयं महेश्वरि ।  
सर्वसिद्धः परः प्रोक्तो वृक्षोऽप्येवं महेश्वरि ॥ १०६ ॥  
  
इति सङ्क्षेपतः प्रोक्तं किमन्यच्छ्रोतुमिच्छसि ।  
  
श्रीदेव्युवाच ।  
  
देवेश श्रोतुमिच्छामि रहस्यातिरहस्यकम् ॥ १०७ ॥  
  
यज्ज्ञानयोगतो देव त्रैलोक्यविजयी भवेत् ।  
  
श्रीशिव उवाच ।  
  
महाकल्पलतामूले विचिन्त्य स्वेष्टदेवताम् ॥ १०८ ॥  
  
मनोतः समायोज्य चित्तं कोणगतं चरेत् ।  
तद्रूपः सन्महादेवि ध्यानयोगं समभ्यसेत् ॥ १०९ ॥  
  
घटिकापञ्चकध्यानाद् वायुतुल्यो नरो भवेत् ।  
घटिकादशकध्यानात्पृथिव्यां जयमाप्नुयात् ॥ ११० ॥  
  
घटीपञ्चदशध्यानाद्वह्निनाऽसौ न दह्यते ।  
घटिकाविंशतिध्यानात्सर्वाकर्षणकारकः ॥ १११ ॥  
  
घटिकात्रिंशतिध्यानात्पूर्णसिद्धिमवाप्नुयात् ।  
अहोरात्रेण देवेशि मूलादीन्जपति प्रिये ॥ ११२ ॥  
  
दिवसत्रितयध्यानादणिमाद्यष्टकं लभेत् ।  
ध्यानयोगं समभ्यस्य कुण्डलीध्यानभाग्भवेत् ॥ ११३ ॥  
  
मार्गं विना महेशानि गतिश्चैव कथं भवेत् ।  
मार्गदर्शनकार्यार्थं लता प्रोक्ता किमिच्छसि ॥ ११४ ॥  
  
इति श्रीशक्तिसङ्गममहातन्त्रराजे उत्तरभागे द्वितीयखण्डे   
श्रीमदक्षोभ्यमहोग्रतारासंवादे नवरात्रनिर्णयो नाम   
षोडशः पटलः ॥ १६ ॥  
  
  
॥ सप्तदशः पटलः ॥  
  
श्रीदेव्युवाच ।  
  
देवेश श्रोतुमिच्छामि रहस्यातिरहस्यकम् ।  
  
श्रीशिव उवाच ।  
  
रहस्यमपि देवेशि यन्न कस्यापि कीर्तितम् ॥ १ ॥  
  
तदेव कथ्यते देवि यथावदवधारय ।  
ग्रहनं द्विविधं देवि बाह्याभ्यन्तरभेदतः ॥ २ ॥  
  
चन्द्रकोटिनिका याङ्गं भवेदाभ्यन्तराभिधम् ।  
भावयोगात् क्रियायोगाद् द्विधा तत्रापि पार्वति ॥ ३ ॥  
  
भावयोगो भवेच्छक्ते क्रिया योगविधौ स्मृता ।  
बाह्यं शृणु महेशानि सूर्यचन्द्रक्रमात् द्विधा ॥ ४ ॥  
  
सूर्ये भेदत्रयं देवि चन्द्रे भेदत्रयं तथा ।  
सूर्योपरागो ग्रस्तास्तस्तथा ग्रस्तोदयः स्मृतः ॥ ५ ॥  
  
चन्द्रेऽपि भेदत्रितयं शाक्तावपि त्रिधा त्रिधा ।  
सार्धद्वयाङ्गुलोत्तरं ग्रस्तास्तत्वं प्रकीर्तितम् ॥ ६ ॥  
  
स्पर्शयुक्ते स्फुटत्वं च यस्मिन्काले प्रजायते ।  
स कालोऽक्षयरूपेण पुरश्चरणकर्मणि ॥ ७ ॥  
  
चन्द्रसूर्यग्रहे देवि ग्रस्तावधि विमुक्तितः ।  
यावत्सङ्खयं मनुं जप्त्वा तावद्धोमादिकं चरेत् ॥ ८ ॥  
  
पञ्चाङ्गं तावदेवस्याज्जपहोमौ समौ स्मृतौ ।  
सिद्धेश्वरीमतं प्रोक्तं सर्वसिद्धिप्रदायकम् ॥ ९ ॥  
  
अथवाऽन्यप्रकारेण पुरश्चरणमुच्यते ।  
सूर्यचन्द्रोपरागे तु नाभिमात्रोदके स्थितः ॥ १० ॥  
  
ग्रासाद्विमुक्तं पर्यन्तं कुर्यान्महेश्वरि ।  
तद्दशांशं होमयेद्धि तद्दशांशैस्त्रयं क्रमात् ॥ ११ ॥  
  
दृष्टस्पर्शपुरश्चर्या दृष्टमुक्तौ समापनम् ।  
अनेन क्रमयोगेन सर्वसिद्धीश्वरो भवेत् ॥ १२ ॥  
  
चन्द्रसूर्योपरागे तु नाभिमात्रोदके स्थितः ।  
नद्यां समुद्रगामिन्यां तडागे सङ्गमेऽपि वा ॥ १३ ॥  
  
एकाङ्गुष्ठोपरि स्थित्वा ग्रासावधि विमुक्तितः ।  
पञ्चाङ्गां चाथ वाष्टाङ्गं दशाङ्गाख्यां पुरस्क्रियाम्   
॥ १४ ॥  
  
प्। ८४) कुर्याद्यत्नेन देवेशि सर्वसिद्धीश्वरो भवेत् ।  
शास्त्रदृष्टया समालोक्य स्नानदानादिकाः क्रियाः ॥ १५ ॥  
  
कर्तव्याश्च प्रयत्नेन नात्र कार्या विचारणा ।  
शास्त्रदर्शस्तु सन्दर्शः प्रत्यक्षे पूर्णरूपता ॥ १६ ॥  
  
सूर्यग्रहणकालाद्धि नान्यः कालः प्रशस्यते ।  
मलापकर्षणं स्नानं कृत्वा पूर्वं विशालधीः ॥ १७ ॥  
  
मुच्यमाने भवेद्दानं ग्रस्ते स्नानं प्रकीर्तितम् ।  
स्नानं मन्त्रोदितं कृत्वा तर्पणं त्वधिकारतः ॥ १८ ॥  
  
सन्ध्यां तात्कालिकीं कृत्वा विमोक्षान्तं जपं चरेत् ।  
तावज्जप्त्वा निरातङ्कः सर्वसिद्धीश्वरो भवेत् ॥ १९ ॥  
  
ऋतुस्नातां स्त्रियं ज्ञात्वा सूर्यचन्द्रग्रहान्तरे ।  
प्रतिपार्वणमासाद्य पिण्डं तस्यै प्रदापयेत् ॥ २० ॥  
  
वन्ध्यापुत्रप्रदो योगः सर्वसिद्धिप्रदायकः ।  
सूर्योपरागे देवेशि स्नात्वा पूजां समाचरेत् ॥ २१ ॥  
  
साङ्गां सावरणां पूज्य सबल्यन्तं महेश्वरि ।  
कुमारीपूजनं कृत्वा सर्वसिद्धीश्वरो भवेत् ॥ २२ ॥  
  
सूर्योपरागे सम्प्राप्ते स्नात्वा पूज्य महेश्वरि ।  
तुला ब्रह्माण्डदानादि यथाशक्त्या समाचरेत् ॥ २३ ॥  
  
देवतायै तन्निवेद्य सर्वसिधीश्वरो भवेत् ।  
चन्द्रसूर्यग्रहे देवि शतसङ्ख्यां कुमारिकाम् ॥ २४ ॥  
  
पूज्य सिद्धीश्वरो भूयान्नात्र कार्या विचारणा ।  
सूर्यग्रहे महेशानि काम्यहोमं चरन् शिवे ॥ २५ ॥  
  
तर्पणं कुरुते यस्तु तस्य श्रीः सर्वतोमुखी ।  
मार्जनं तु प्रकर्तव्यं सर्वदुःखप्रशान्तये ॥ २६ ॥  
  
सूर्यग्रहे समायाते परिधिर्यदि वै भवेत् ।  
पारिभद्राभिधो योगः सर्वसाम्राज्यदायकः ॥ २७ ॥  
  
अल्प दृष्टे दिशा देवि मध्यग्रासे महेश्वरि ।  
मेघाच्छन्ने मुक्तिकाले स्नानदानादिकं चरेत् ॥ २८ ॥  
  
जपमात्रं विधातव्यं मध्यग्रासे तु सूर्यवत् ।  
तारापिण्ड ग्रहे प्राप्ते तथा सूर्यग्रहेऽपि च ॥ २९ ॥  
  
जपादिकं विधातव्यं शक्तिपूजां ततश्चरेत् ।  
सर्वसिद्धीश्वरी भूयान्नात्र कार्या विचारणा ॥ ३० ॥  
  
प्। ८५) तारापिण्डोपरागे तु गुरुं सम्पूज्य देववत् ।  
सन्तोष्य तद्वरो ग्राह्यः सर्वसिद्धीश्वरो भवेत् ॥ ३१ ॥  
  
तारापिण्डग्रहे प्राप्ते शवमानीय साधकः ।  
शवासने जपेद्देवि ग्रासानुग्रासतः शिवे ॥ ३२ ॥  
  
सर्वसिद्धीश्वरो भूयात्तदन्ते शिवतां व्रजेत् ।  
सूर्योपरागे सम्प्राप्ते शुचिः पूर्वमुपोषितः ॥ ३३ ॥  
  
ग्रासाद्विमुक्तिपर्यन्तं देहमांसानि होमयेत् ।  
सर्वसिद्धीश्वरो भूयाद्देवतां पश्यति प्रिये ॥ ३४ ॥  
  
सूर्यग्रहः शिवः प्रोक्तश्चन्द्राख्यः शक्तिरेव च ।  
सूर्यग्रहे शक्तिदीक्षां पशुदीक्षां न कारयेत् ॥ ३५ ॥  
  
चन्द्रग्रहे विष्णुदीक्षां पाञ्चरात्र न कारयेत् ।  
चन्द्रसूर्यग्रहे दीक्षा सर्वदीक्षा शुभा मता ॥ ३६ ॥  
  
चन्द्रग्रहे शक्तिदीक्षा सर्वदीक्षोत्तमोत्तमा ।  
न वारतिथि ऋक्षादि न मासनियमस्तथा ॥ ३७ ॥  
  
न योगकरणं वापि न विचारं समाचरेत् ।  
दमनोत्सवे च श्रवण्यां ग्रहनं यदि जायते ॥ ३८ ॥  
  
समन्त्रश्च पुरश्चर्याविहीनोऽपि प्रसिद्धति ।  
चन्द्रसूर्यग्रहकालात् नान्यः कालः प्रशस्यते ॥ ३९ ॥  
  
चन्द्रग्रहे पुरश्चर्या सर्वसिद्धिकरी मता ।  
घटिकार्धपूर्वमेव ग्रहणं परिवर्तते ॥ ४० ॥  
  
तदा स्नानं विधातव्यं ग्रस्ते सङ्कल्पमाचरेत् ।  
विमोक्षान्तं जपं कुर्यात्सम्यक्ज्ञाते समापनम् ॥ ४१ ॥  
  
सूर्याच्छादनमायाते घटिकार्द्धं विचारयेत् ।  
ततः समापनं कुर्यात्सिद्धो मन्त्रो भवेद्ध्रुवम् ॥ ४२ ॥  
  
प्रमादात् गमिते योगे वसुविप्रान् प्रभोजयेत् ।  
यद्यदङ्गं विहीयेत तत्साङ्गे द्विजभोजनम् ॥ ४३ ॥  
  
दशांशं हवनं कुर्य्यात्तर्पणं तद्दशांशतः ।  
मार्जनं तद्दशांशेन दशांशेनाभिषेचनम् ॥ ४४ ॥  
  
तद्दशांशं विप्रभोज्यं देवरूपो नरो भवेत् ।  
यद्यदङ्गं विहीयेत तत्सङ्ख्याद्विगुणो जपः ॥ ४५ ॥  
  
द्वित्रिवेदवाणभेदैर्विप्रादीनां क्रमेण च ।  
अथवाऽन्यप्रकारेण पुरश्चरणमुच्यते ॥ ४६ ॥  
  
प्। ८६) चन्द्रसूर्योपरागे तु मेरुसाधनमाचरेत् ।  
दुष्टमन्त्रोऽपि देवेशि क्रमेण सिध्यति ध्रुवम् ॥ ४७ ॥  
  
अथवाऽन्यप्रकारेण पुरश्चरणमुच्यते ।  
सूर्योपरागे देवेशि शुद्धान्तःकरणो यती ॥ ४८ ॥  
  
स्नात्वा यथोक्तविधिना सम्पूज्य जगदम्बिकाम् ।  
शिरःपुष्पं कर्त्तयित्वा देवतायै निवेदयेत् ॥ ४९ ॥  
  
देवतां पश्यति शिवे वरदानपरां ध्रुवम् ।  
सूर्योपरागे सम्प्राप्ते स्नात्वा प्रोक्तेन वर्त्मना ॥ ५० ॥  
  
शक्तिमानीय तद्गात्रे न्यासजालं प्रविन्यसेत् ।  
मद्यैर्मांसैस्तथा मत्स्यै * * * * * मृतैरपि ॥ ५१ ॥  
  
देवतां तत्र सम्पूज्य साङ्गां सावरणां शिवे ।  
तत्र जिह्वां प्रदत्वा तु जपात्त्रैकाल्य विदभवेत् ॥ ५२ ॥  
  
अतीतानागतज्ञानं वर्तमानं च पश्यति ।  
सूर्यग्रहे महेशानि * * मानीय सादरम् ॥ ५३ ॥  
  
त्रैलोक्यविजयी भूयान्नात्र कार्या विचारणा ॥ ५४ ॥  
  
ग्रस्तोदयविधिर्देवि ग्रस्तास्तनिर्णयस्तथा ।  
पूर्वमेव मया प्रोक्तः शक्तियोगक्रमे शिवे ।  
इति सङ्क्षेपतः प्रोक्तं किमन्यच्छ्रोतुमिच्छसि ॥ ५५ ॥  
  
इति श्रीशक्तिसङ्गममहातत्रराजे उत्तरभागे द्वितीयखण्डे   
श्रीमदक्षोभ्यमहोग्रतारासंवादे ग्रहणलक्षणं नाम   
सप्तदशः पटलः ॥ १७ ॥  
  
  
अष्टादशः पटलः ।  
  
श्रीदेव्युवाच ।  
  
पूजाचिह्नविधिं देव श्रोतुमिच्छामि साम्प्रतम् ।  
  
श्रीशिव उवाच ।  
  
यदाशाभिमुखो भूत्वा चक्रराजं समुद्धरेत् ॥ १ ॥  
  
सैव प्राची महेशानि ताराछिन्नाविधौ स्मृता ।  
पूज्यपूजकयोर्मध्ये प्राची कालीविधौ स्मृता ॥ २ ॥  
  
पुरन्दरमुखो मन्त्री पूजयेज्जगदम्बिकाम् ।  
देवीनामक्रमेणैव गौडे ताराविधौ स्मृता ॥ ३ ॥  
  
स्ववामकालीदक्षाख्यक्रमेण कालिकाविधौ ।  
देवीपृष्ठदलारम्य गौडकाश्मीरयोर्विधिः ॥ ४ ॥  
  
तदैवार्घ्यक्रिया देवि स्वदेवीक्रमतो द्विधा ।  
अर्घ्यश्च पीठपूजा च सिद्धासु कल्पितासु च ॥ ५ ॥  
  
दिक्षु कार्या केरलाख्यकाश्मीरक्रमयोगतः ।  
अङ्गक्रमो महेशानि स्वस्वदेवीक्रमेण च ॥ ६ ॥  
  
षट्कोणेषु षडङ्गानि वह्नीशादिक्रमेण वा ।  
बीजानां लेखनं देवि तथैव त्रिविधं मतम् ॥ ७ ॥  
  
प्रसिद्धिदिक्क्रमेणैव केरलाख्यक्रमो भवेत् ।  
बीजलेखो गौडमार्गे कल्पितासु च दिक्षु च ॥ ८ ॥  
  
प्रसिद्धदिक्षु काश्मीरे पीठ पूजनमीरितम् ।  
स्वसाम्मुख्यक्रमेणैव देवतां पूजयेत् ॥ ९ ॥  
  
आग्नेय्यादिक्रमेणैव गौडे बलिचतुष्टयम् ।  
उग्रविधाविधौ देवि तिर्यग्भूत्वा प्रपूजयेत् ॥ १० ॥  
  
गोपनीयं गोपनीयं गोपनीयं पुनः पुनः ।  
रहस्यातिरहस्यं च रहस्यातिरहस्यकम् ॥ ११ ॥  
  
इति सङ्क्षेपतः प्रोक्तं किमन्यच्छ्रोतुमिच्छसि ।  
  
श्रीदेव्युवाच ।  
  
देवेश श्रोतुमिच्छामि रहस्यातिरहस्यकम् ॥ १२ ॥  
  
यन्न कस्य त्वया प्रोक्तं तदेव कथ्यतां शिव ।  
  
प्। ८८) श्रीशिव उवाच ।  
  
रहस्यातिरहस्यं च रहस्यातिरहस्यकम् ॥ १३ ॥  
  
कथ्यते देवदेवेशि तत्र सावहिता भव ।  
अन्तरालं भवेत्प्राची पूज्यपूजकयोरपि ॥ १४ ॥  
  
इयं छिन्नाविधौ प्राची विरूपाक्षस्य सम्मतम् ।  
देवपूजकयोरन्तः प्राची दिक्भैरवे मता ॥ १५ ॥  
  
पूज्यपूजकयोर्मध्ये प्राची सैव तु केरले ।  
तद्दक्षिणं दक्षिणं स्यात् देवसाम्मुख्यमार्गतः ॥ १६ ॥  
  
स्वदक्षिणक्रमेणैव भैरवे प्राग्विनिर्णयः ।  
यदाशाभिमुखो भूत्वा चक्रराजं समालिखेत् ॥ १७ ॥  
  
सैव प्राची गौडमार्गे चीनमार्गक्रमे भवेत् ।  
पुरन्दरमुखो मन्त्री त्रिपुरा मुक्तमालिनी ॥ १८ ॥  
  
देवीपृष्ठे तदा प्राची प्रतीची त्रिपुरा मता ।  
भानुर्यत्र सदोदेति सैव प्राचीति वैदिके ॥ १९ ॥  
  
अपरा सूर्यसिद्धान्ते परिक्रमणमार्गतः ।  
स्वरसम्मुखे भवेत्प्राची देवीपृष्ठं तु पश्चिमम् ॥ २० ॥  
  
सव्यं तु दक्षिणं विद्यात् दक्षिणं सव्यमेव च ।  
इति प्राचीक्रमः प्रोक्तः समताष्टकमार्गतः ॥ २१ ॥  
  
तत्र नाथक्रमेणैव गुरुपङ्क्तिं प्रपूजयेत् ।  
देवतादक्षिणे देवि गुरुपङ्क्तिं प्रपूजयेत् ॥ २२ ॥  
  
देवीमध्य त्रिकोणे तु गौडे तु गुरुपूजनम् ।  
दक्षवामऋष्ठपङ्क्तिक्रमेण गुरुपूजनम् ॥ २३ ॥  
  
चैतन्याख्यमतं देवि त्रिरेखानन्दसम्मतिः ।  
त्रिपङ्क्तिक्रममार्गेण नाथमार्गे प्रपूजनम् ॥ २४ ॥  
  
दक्षाङ्गं पुरुषश्रेष्ठं वामाङ्गं चण्डिकामनौ ।  
अत एव महेशानि वामहस्ते जपस्य च ॥ २५ ॥  
  
समर्पणं निगदितं सर्वसिद्धिप्रदायकम् ।  
दक्षहस्ते तु पुरुषं जपान्तं तु समर्पणम् ॥ २६ ॥  
  
गुरुपङ्क्तिर्वामभागे कल्पितप्राक्क्रमेण ।  
गुरुपूजाक्रमः प्रोक्तस्तर्घ्यद्वयक्रमं शृणु ॥ २७ ॥  
  
प्। ८९) सामान्यार्घ्यविशेषार्घ्यौ द्वौ प्रोक्तौ यत्र पार्वति ।  
चतुष्पात्राणि सामान्ये घटस्त्वावश्यको मतः ॥ २८ ॥  
  
यथा त्रिकोणं देवेशि बिन्दुना वर्जितं भवेत् ।  
यथा घटं विना देवि पूजा सर्वत्र वर्जिता ॥ २९ ॥  
  
यथा दलं केशरेण वियुक्तं कर्मवर्जितम् ।  
तथा त्रिकोणं देवेशि बिन्दुना वर्जितं भवेत् ॥ ३० ॥  
  
बिन्दुहीनं तु यद्यन्त्रं तद्यन्त्रं शववद्भवेत् ।  
बिन्दुयुक्तं तु यद्यन्त्रं तद्यन्त्रं सिद्धिदायकम् ॥ ३१ ॥  
  
तथैवाष्टदलस्योर्ध्वं वृत्तं यत्नेन कारयेत् ।  
वृत्तं विना नाष्टदलं गर्भभूषणभेदतः ॥ ३२ ॥  
  
पात्रद्वये महेशानि निर्णयं यत्नतः शृणु ।  
प्रोक्षणीपाद्यपात्रं च तथाचमनकं शिवे ॥ ३३ ॥  
  
अर्घ्यश्च मधुपर्कश्च तथा पञ्चामृतं शिवे ।  
स्नानीयादि महेशानि सामान्यार्घ्येण वै भवेत् ॥ ३४ ॥  
  
शिवपूजामपि शिवे सामान्यार्घ्येण केरले ।  
भैरवाणां प्रपूजा च सामान्यार्घ्येण गौडयोः ॥ ३५ ॥  
  
विशेषार्घ्यं महेशानि गुरुपात्रं च भैरवे ।  
वीरपात्रं शक्तिपात्रं वीरपात्रं च योगिनाम् ॥ ३६ ॥  
  
बलिपात्रं तथा देवि श्रीपात्रेण प्रकल्पयेत् ।  
केरलक्रम आदिष्टः श्रीसदाशिवसम्मतः ॥ ३७ ॥  
  
बलिपात्रं वीरशक्तिं योगिनीपूर्वपात्रकम् ।  
विरूपाक्षमते प्रोक्तं वीरभद्रमतं शृणु ॥ ३८ ॥  
  
सामान्यार्घ्यश्च श्रीपात्रमेकमन्यमहेश्वरि ।  
सामान्यार्घ्येण संसिद्धिर्विशेषार्घ्येण पूजनम् ॥ ३९ ॥  
  
तृतीयेन महेशानि पाद्यादीनि प्रकल्पयेत् ।  
पञ्चाङ्गं कल्पयेद्देवि वीरभद्रमते शिवे ॥ ४० ॥  
  
बटुकस्य मते देवि सामान्या प्रोक्षणी भवेत् ।  
देवीपूजा विशेषार्घ्ये सर्वं तार्त्रीयतश्चरेत् ॥ ४१ ॥  
  
गुरूभैरववीरादिशक्तिश्च योगिनी तथा ।  
बलिपाद्यादि सर्वत्र तार्तीयेन समाचरेत् ॥ ४२ ॥  
  
बटुकस्य मतं प्रोक्तमानन्दस्य मतं शृणु ।  
सामान्ये वीरपात्रं च शक्तिपात्रं विशेषके ॥ ४३ ॥  
  
पगे नो। ९०, ९१, ९२ अन्द् ९३ मिस्सिन्ग्  
    
प्। ९४) सम्प्रदायत्रयेणैव पात्राणां स्थापनं चरेत् ।  
महाकलामहानन्दवाणाग्निचन्द्रभेदतः ॥ १०१ ॥  
  
स्थाप्य सम्पूजयेद्देवि पूर्वकल्पप्रभेदतः ।  
पात्रं प्राच्यां स्थानमध्ये पात्राणां चालनं यदि ॥ १०२ ॥  
  
पुनरादि समारभ्य पात्राणां स्थापनं चरेत् ।  
पात्रसङ्घट्टनं देवि भूयात्प्रमादतः ॥ १०३ ॥  
  
पुनः पात्राणि संस्थाप्य पूजयेज्जगदम्बिकाम् ।  
संस्थापिते पात्रवरे पात्रोत्सर्जनकं न हि ॥ १०४ ॥  
  
विसर्जनमकृत्वा तु पुनस्तु पूर्ववद् यजेत् ।  
त्रिसन्ध्यं पूजयेद्देवि पात्रस्थापनमात्रतः ॥ १०५ ॥  
  
स्थापितैरेकवारैस्तु तैः पात्रैः पूजयेच्छिवाम् ।  
विसर्जनोत्तरं देवि पात्राणामविसर्जनम् ॥ १०६ ॥  
  
पूजा जाता महेशानि न कृतं च विसर्जनम् ।  
एवं क्रमेण देवेशि पूजयेद्गौडसम्मतम् ॥ १०७ ॥  
  
पात्रासादनकं कर्म कृत्वादौ पूजनक्रमे ।  
सम्पूज्य देवतां तारां पात्राणां तु विसर्जनम् ॥ १०८ ॥  
  
पुनः पात्राणि संस्थाप्य पूजां माध्याह्निकीं चरेत् ।  
पुनर्विसर्जनं कृत्वा पुनः स्थाप्य प्रपूजयेत् ॥ १०९ ॥  
  
चैतन्याख्यः क्रमः प्रोक्तो महाभैरवसम्मते ।  
एवं क्रमेण देवेशि पात्रासिद्धिकरो भवेत् ॥ ११० ॥  
  
पात्रं दिव्यमयं पश्येद्विशेषार्घ्यमय शिवे ।  
वीरपात्रं तु वीराणां शक्तीनां शक्तिपात्रकम् ॥ १११ ॥  
  
अवीराणां महेशानि योगिनीपात्रमीरितम् ।  
गुरुपात्रं श्रीगुरूणां यतीनां भैरवाभिधम् ॥ ११२ ॥  
  
कापालिकानां मुख्यं च बलिपात्रं प्रकीर्तितम् ।  
तद्भावेन तु शूद्राणां सर्वाभावे जलं पिबेत् ॥ ११३ ॥  
  
दिव्यं देव्यग्रतः पानं वीरं वीरसमागमे ।  
अन्यथा पशुपानं च नरकार्थं प्रकीर्तितम् ॥ ११४ ॥  
  
सामान्यार्घ्यविशेषार्घ्यावेकीकृत्य स्वयं पिबेत् ।  
घटद्रव्यं तु वीराणां वीराभावे स्वयं पिबेत् ॥ ११५ ॥  
  
प्। ९५) स्थापयेत् याचकार्थं च पात्रे याचकसञ्ज्ञके ।  
याचकार्थं च यत्पात्रं तत्पात्रं याचकं विदुः ॥ ११६ ॥  
  
चक्रान्ते परमेशानि विशेषार्घ्यजलं शिवे ।  
देवीपीठे चक्ररूपं भ्रामयित्वा स्वयं मुखे ॥ ११७ ॥  
  
क्षिपेद्देवेशि यत्नेन स्वयमादौ तु सङ्ग्रहेत् ।  
सामान्यार्घ्यजलेनैव जलं देव्यै समर्पयेत् ॥ ११८ ॥  
  
ब्रह्ममन्त्रं समुच्चार्य देव्यै सर्वं समर्पयेत् ।  
महादिव्यामृतमयं पात्रं ज्ञात्वा महेश्वरि ॥ ११९ ॥  
  
देवीस्वरूपं तद्ध्यात्वा गृह्नीयात्स्वयमादरैः ।  
मूलमन्त्रैश्च मन्त्रैर्वा अभिषिञ्चेत्स्वमूर्द्धनि ॥ १२० ॥  
  
स्निग्धभूमौ तज्जलं तु क्षिप्त्वा मायां लिखेच्छिवे ।  
मन्त्रेणानेन देवेशि तिलकं कारयेद्ध्रुवम् ॥ १२१ ॥  
  
यं यं स्पृशति हस्ताभ्यां यं यं पश्यति चक्षुषा ।  
स एव दासतां याति यदि शक्रसमो नरः ॥ १२२ ॥  
  
इति सर्वं विधानेन ज्ञात्वा कर्माणि कारयेत् ।  
इति सङ्क्षेपतः प्रोक्तकिमन्यच्छ्रोतुमिच्छसि ॥ १२३ ॥  
  
इति श्रीशक्तिसङ्गममहातन्त्रराजे उत्तरभागे द्वितीयखण्डे   
श्रीमदक्षोभ्यमहोग्रतारासंवादे   
पूजाचिह्नविधिर्नामाष्टादशः पटलः ॥ १८ ॥  
  
  
एकोनविंशतिः पटलः ।  
  
श्रीदेव्युवाच ।  
  
देवेश श्रोतुमिच्छामि आरार्त्तिकविनिर्णयम् ।  
  
श्रीशिव उवाच ।  
  
दशदीर्घविंशतिभिः पञ्चभिर्नवभिश्च वा ॥ १ ॥  
  
अष्टभिस्तत्त्वसङ्ख्याभिः कुर्यादारार्त्तिकं बुधः ।  
त्रिकोणं चैव षट्कोणं मध्ये बिन्दुं निपातयेत् ॥ २ ॥  
  
तत्तद्विद्यामयैर्यन्त्रर्विशेषार्घ्यमयेन वा ।  
आदौ तु भैरवीयन्त्रं चक्रमुद्रां प्रदर्शयेत् ॥ ३ ॥  
  
समस्तयोगिनीचक्रे परिवारसमन्विते ।  
आरार्त्तिकं गृहाणेदं देवते प्रीतिहेतवे ॥ ४ ॥  
  
मन्त्रेणानेन देवेशि कुर्यादारार्त्तिकं बुधः ।  
माषैस्तिलैस्तण्डुलैर्वा गोधूमैर्यवजैरपि ॥ ५ ॥  
  
ओदनोत्त्याः शर्करोत्त्या हरिद्राः केशरोद्भवाः ।  
अष्टगन्धोद्भवा गौडा दीपा यत्नेन कारयेत् ॥ ६ ॥  
  
दीपानां रक्तपीतानां वश्यस्तम्भाभिधं पहलम् ।  
इति सङ्क्षेपतः प्रोक्तं किमन्यच्छ्रोतुमिच्छसि ॥ ७ ॥  
  
श्रीदेव्युवाच ।  
  
देवेश श्रोतुमिच्छामि पात्रसिद्धेस्तु लक्षणम् ।  
  
श्रीशिव उवाच ।  
  
पात्रं तेजोमयं पश्येत्पात्रसिद्धेश्च लक्षणम् ॥ ८ ॥  
  
तत्पात्रबिन्दुग्रहणादेति देवस्वरूपताम् ।  
ऊर्ध्वोर्ध्वक्रमणं भूयात्पात्रस्पर्शमात्रतः ॥ ९ ॥  
  
मृतरूपोऽपि देवेशि पात्रस्पर्शेन जीवति ।  
दुर्जना भैरवा विद्यापात्रं पश्यन्ति दीपवत् ॥ १० ॥  
  
महाज्वालानिभं पश्येद्देवताहस्तदर्शनम् ।  
षडङ्गमपि सम्पश्येत्तत्र निर्याततेजसि ॥ ११ ॥  
  
तेजोमध्ये समुद्यन्ति साधकाग्रे न संशयः ।  
पात्रं चलति देवेशि देवताग्रेऽतिसादरम् ॥ १२ ॥  
  
प्। ९७) वाणीं वदति देवेशि शान्तिस्तोत्रमयीं पराम् ।  
दुष्टान्धीकरण देवि माषानां करवीरताम् ॥ १३ ॥  
  
मद्यानां दुग्धतामेति मत्स्यानां मूलकन्दताम् ।  
यागे भैरवता देवि शक्तौ दीपस्वरूपता ॥ १४ ॥  
  
होमकुण्डस्वरूपत्वं मन्त्राध्वातत्त्वरूपता ।  
देवतारूपता देवि पात्रसिद्धेरियं मता ॥ १५ ॥  
  
पात्रमासाद्य देवेशि यन्त्रं पीठे निवेशयेत् ।  
बीजहीनं तु यद्यन्त्रं तद्यन्त्रं शववद्भवेत् ॥ १६ ॥  
  
बीजयुक्तं सिद्धिरूपं सजीवं परिकीर्तितम् ।  
जीवचक्रं यथा देवि तथा यन्त्रं सजीवकम् ॥ १७ ॥  
  
प्रसिद्धप्राचीमार्गेण केरले बीजलेखनम् ।  
कल्पिता प्राक्क्रमेणैव गौडकाश्मीरयोर्लिपिः ॥ १८ ॥  
  
स्वसाम्मुख्यक्रमेणैव चैतन्ये बीजमेलनम् ।  
स्ववामदक्षभेदेन नन्दनाथे क्रमाल्लिपिः ॥ १९ ॥  
  
देवतादक्षवामाख्यक्रमाच्चिद्घनभैरवौ ।  
एवं लेख्यक्रमाज्ञानात्पूजनात्तत्र सिध्यति ॥ २० ॥  
  
ध्यानरूपा महाविद्या यद्बिन्दौ दिव्य रूपताम् ।  
रूपमासाद्य देवेशि सदा तिष्ठति यत्र वै ॥ २१ ॥  
  
यत्किञ्चित् लेखनेनैव तदेव सिद्धिदायकम् ।  
यन्त्रसिद्धिरियं देवि लक्षणाभिः क्षणे क्षणे ॥ २२ ॥  
  
भवन्ति सिद्धिरूपाणि देहसिद्धिकराग्रके ।  
रहस्यातिरहस्ये च रहस्यं योनिवत्कुरु ॥ २३ ॥  
  
इति सक्षेपतः प्रोक्तं घटसिद्धिं शृणु प्रिये ।  
यद्घटस्थापनेनैव देवता करगा भवेत् ॥ २४ ॥  
  
सर्वचक्रं सर्वरूपं सर्वदेवमयं शिवम् ।  
आनन्दभैरवं पश्येद् घटमध्ये निरन्तरम् ॥ २५ ॥  
  
तेजःस्वरूपो वाञ्छाख्यो मणिः कल्पलतामयः ।  
सुधारसमयीं वाणीम् अमृतस्यन्दनिर्झराम् ॥ २६ ॥  
  
वाणीं वदति देवेशि देवतानां निवेदनात् ।  
स्वयं करोति देवेशि स्वयं नीलासमो घटः ॥ २७ ॥  
  
प्। ९८) तद्गेहगमनाद्देवि मूको वदति शारदाम् ।  
सहस्त्रशतधारां च महाश्रुतिधरो घटी ॥ २८ ॥  
  
घटसिद्धिरियं प्रोक्ता सर्वशास्त्रमयी भवेत् ।  
षोडशोपचारसिद्धिर्बलिसिद्धिस्तथैव च ।  
भवत्येककरे देवि किमन्यच्छ्रोतुमिच्छसि ॥ २९ ॥  
  
इति श्रीशक्तिसङ्गममहातन्त्रराजे उत्तरभागे द्वितीयखण्डे   
श्रीमदक्षोभ्यमहोग्रतारासंवादे आरार्त्तिकविनिर्णयो नाम   
एकोनविंशतिः पटलः ॥ १९ ॥  
  
  
विंशतिः पटलः ।  
  
श्रीदेव्युवाच ।  
  
दशविद्यादिकं देव दश वै शक्तयः प्रभो ।  
पुरैव कथिताः स्वामिन् तत्क्रमान् वद साम्प्रतम् ॥ १ ॥  
  
श्रीशिव उवाच ।  
  
रहस्यातिरहस्यं च कथ्यते तव भक्तितः ।  
महानीलक्रमेणैव कालिका सिद्धिदायिनी ॥ २ ॥  
  
महानीलक्रमो देवि द्विविधः परिकीर्तितः ।  
सकलो निष्कलश्चेति तत्क्रमं शृणु पार्वति ॥ ३ ॥  
  
खड्गहस्तः शिरोन्यस्तः सर्वदा मुक्तकुन्तलः ।   
सदा मांसासवोल्लासहृदयाघूर्णलोचनः ॥ ४ ॥  
  
सिन्दूरतिलकं भाले तु मदिरारसः ।  
न करोति नरो यस्तु स कथं मम पूजकः ॥ ५ ॥  
  
रात्रौ पर्यटनं रात्रावेव प्रपूजनम् ।  
न करोति नरो यस्तु स कथं मम पूजकः ॥ ६ ॥  
  
करोति नरो यस्तु स कथं मम पूजकः ॥ ७ ॥  
  
सिन्दूरबिन्दु भ्रूयुग्मे स्वयम्भूमुनिपत्रकम् ।  
रक्तचन्दनजं चापि त्रिपुण्ड्रञ्च ततो परि ॥ ८ ॥  
  
कुचन्दने कज्जलस्य बिन्दुर्देयो महेश्वरि ।  
धूपाङ्गारत्रिपुण्ड्रस्य सत्त्वस्थाने प्रदापयेत् ॥ ९ ॥  
  
महानीलक्रमे देवि तिलकः परिकीर्त्तितः ।  
श्मशानशायी मांसाशी संविदानन्दमानसः ॥ १० ॥  
  
  
दन्ताक्षमालया देवि राजदन्तेन मेरुणा ।  
मालां कृत्वा जपेद्देवि सदा ताम्बूलचर्वकः ॥ १२ ॥  
  
कपालपात्रं सम्पूज्य सदा ताम्बूलचर्वकः ।  
कपालपात्रं सम्पूज्य वीरसाधनतत्परः ॥ १३ ॥  
  
कपालमालाभरणो * * * तत्परः ।  
सिन्दूउरतिलकं भाले पाणौ तु मदिरारसः ॥ १४ ॥  
  
प्। १००) शक्त्यानन्दो नेत्रकञ्जे मुखे हालां गृहाङ्गने ।  
  
रक्तचन्दनजा वापि स्वयम्भूकुसुमोद्भवा ।  
रक्तश्वेता द्विधा प्रोक्ता मुण्डास्थिदन्तजा प्रिये ॥ १६ ॥  
  
शक्तिद्रव्यं न संस्कार्यं सर्वमेतच्चराचरम् ॥ १७ ॥  
  
अविकारी प्रहृष्टान्मा स्त्रीभक्तो विजितेन्द्रियः ।  
इदृग्विधो नरो देवि महानीलक्रमे मतः ॥ १८ ॥  
  
राजदन्तमयी माला खरोष्ट्राश्वसमुद्भवा ।  
असक्तानां निष्कलः स्यात्तत्क्रमं शृणु पार्वति ॥ १९ ॥  
  
विजयादुग्धकं पीत्वा सच्चिदानन्दमानसः ।  
स्फाटिकां मालिकां कृत्वा विहरन् जपमाचरेत् ॥ २० ॥  
  
दिक्कालनियनो नात्र स्थित्यादिनियमो न च ।  
न जपे कालनियमो महामन्त्रस्य साधने ॥ २१ ॥  
  
यस्मिन्मन्त्रे य आचारस्तत्र धर्मस्तु तादृशः ।  
भ्रान्तिस्तत्र न कर्तव्या स्वर्गो वा मोक्ष एव च ॥ २२ ॥  
  
पञ्चचक्रक्रमः कार्यो गुरोराज्ञाक्रमेण च ।  
मृदुकोमलकं देवि चूडकं वाप्यचूडकम् ॥ २३ ॥  
  
शवं वीरासनं वापि योनित्वगासनं च वै ।  
कामरूपासनं देवि सुरतासनमेव च ॥ २४ ॥  
  
सिन्दूरासनकं देवि पर्वतासनमेव च ।  
सरोरुहासनं देवि तिलपुष्पं च खञ्जनम् ॥ २५ ॥  
  
चन्द्रबिम्बं सर्पिणी च कम्बलासनमेव च ।  
प्रयागासनकं देवि महाप्रयागासनं तथा ॥ २६ ॥  
  
मुनिचूडासनं वश्ये स्पर्शषट्कासनं तथा ।  
जिह्वास्पर्शासनं देवि वायुस्पर्शासनं च वा ॥ २७ ॥  
  
आश्लेषासनकं देवि तथा मुण्डासनं तथा ।  
श्रीमुण्डसुरतं वापि श्रीवीर सुरतं च वा ॥ २८ ॥  
  
पञ्चवीरासनं देवि सुरेन्द्रादिदिशा क्रमात् ।  
आवन्ती मथुरा काशी प्रयागाद्यासनं तथा ॥ २९ ॥  
  
प्। १०१) लेहस्पर्शासनं चैव प्रयागत्रितयासनम् ।  
प्रत्येकमासनासक्तजघनासक्तमासनम् ॥ ३० ॥  
  
तरुणं सुन्दरं शूरं सम्मुखे रणवर्तिनम् ।  
पलायनविशून्यञ्च चापलाद्यभिभूतकम् ॥ ३१ ॥  
  
तरुणं सुन्दरं शूरं सम्मुखे रणवर्तिनम् ।  
पलायनविशून्यञ्च चापलाद्यभिभूतकम् ॥ ३१ ॥  
  
शनिभौमदिने वापि पञ्चरात्रिदिने च वा ।  
सद्यः प्राप्तान् त्रिरात्रस्यान् शवानानीय पार्वति ॥ ३२ ॥  
  
दिग्विदिक्क्रमयोगेन स्थापयेद्यत्नतः शिवे ।  
शून्यागारे पर्वते वा एकलिङ्गे चतुष्पथे ॥ ३३ ॥  
  
पश्चिमाभिमुखं लिङ्गं वृषशून्यं च यत्र वै ।  
इदृक् स्थानं समासाद्य वीरवेषं समाचरेत् ॥ ३४ ॥  
  
श्मशानदेवताभ्यश्च महाकालाय पार्वति ।  
बलिं दत्त्वा प्रयत्नेन दिक्पालेभ्यो बलिं हरेत् ॥ ३५ ॥  
  
शवान् सङ्क्षाल्य यत्नेन पूर्वोक्तेन तु वर्त्मना ।  
सर्वोपस्करसम्पन्नो दूरे चोत्तरसाधकान् ॥ ३६ ॥  
  
अभिषेकविधिज्ञांश्च साधिकान् साधकान्प्रिये ।  
इदृग्विधान समानीय सशस्त्रान् दूरदेशके ॥ ३७ ॥  
  
संस्थाप्य दश कीलान्वै दशदिक्षु निखानयेत् ।  
वीरार्गलेन मन्त्रेण त्वघोरास्त्रेण वा प्रिये ॥ ३८ ॥  
  
जयदुर्गाख्यमनुना विद्यामण्डलकेन वा ।  
दिग्बन्धनमथाचर्य्य मद्यमांसादिसंयुतः ॥ ३९ ॥  
  
मत्स्यं मुद्रां * * * तत्र सर्वं समाचरेत् ।  
स्वस्वकल्पोक्तविधिना बलिसम्भारसंयुतः ॥ ४० ॥  
  
गोनरेभाश्वमहिषछागमेषसमूषकान् ।  
मार्जारादिन् समानीय पिष्टजानथवा प्रिये ॥ ४१ ॥  
  
स्वकण्ठ समरासीन्वै (?) कृत्वा यत्नेन पार्वति ।  
सर्वं श्मशानवत्कृत्वा जूटिकाबन्धनादिकम् ॥ ४२ ॥  
  
अश्वारोह क्रमेणैव तत्र स्थित्वा जपं चरेत् ।  
प्रथमं प्रहरं त्यत्त्का तृतीयप्रहरावधि ॥ ४३ ॥  
  
प्। १०२) एकद्वित्र्यादिवर्णानां मालामन्त्रादिकाः प्रिये ।  
उक्तमार्गेण देवेशि शक्तियोनौ शिवं यजेत् ॥ ४४ ॥  
  
जपं कुर्यान्महेशानि देवता वरदा भवेत् ।  
कोटिकोटिप्रकारैश्च भयं तत्र प्रजायते ॥ ४५ ॥  
  
सर्वं मिथ्यैव कृत्वा तु जपं कुर्यान्महेश्वरि ।  
यदि भाग्यवशाद्देवि स्त्रीरूपा संस्कृताक्षरम् ॥ ४६ ॥  
  
मधुरं वक्ति या देवि सैव प्रोक्ता महेश्वरी ।  
मध्यभागान्महेशानि ब्राह्मणः संस्कृतं वदेत् ॥ ४७ ॥  
  
समायाति महेशानि भैरवः परिकीर्तितः ।  
तया यद्याच्यते देवि तद्देयं तत्र पार्वति ॥ ४८ ॥  
  
स्वस्य वाञ्छावरो ग्राह्यो वरं ब्रूहीति सा वदेत् ।  
तत्तथैव महेशानि भविष्यति न संशयः ॥ ४९ ॥  
  
तच्छक्तियोनितत्त्वस्य * * प्रत्यक्षमाचरेत् ।  
सर्वसिद्धीश्वरो भूत्वा कालीरूपो नरो भवेत् ॥ ५० ॥  
  
ब्रह्माण्डगोलके या च या काचिज्जगतीतले ।  
समस्ताः सिद्धयो देवि तस्य हस्ते व्यवस्थिताः ॥ ५१ ॥  
  
सैव काली भवेद्देवि नात्र कार्या विचारणा ।  
भ्रान्तिं त्यत्त्का महेशानि सर्वं कार्यं महेश्वरि ॥ ५२ ॥  
  
शुद्धौ चाशुद्धताभ्रान्तिः स कथं मम पूजकः ।  
पाने भ्रान्तिर्भवेद्यस्य घृणा स्या * * * ॥ ५३ ॥  
  
र्ददृग्विधो नरो यस्तु स कथं मम पूजकः ।  
यद्यत्प्राप्तं महेशानि तत्सर्वं विनिवेदयेत् ॥ ५४ ॥  
  
निष्कले नीलमार्गे च तिलकाद्यं च पूर्ववत् ।  
ताम्बूलभक्षणं कृत्वा संविद्दुग्धं सदा भजेत् ॥ ५५ ॥  
  
स्त्रियं दृष्ट्वा जपेद्देवि शवभस्मान्समाहरेत् ।  
इत्याचारपरः श्रीमान् कालीरूपो नरो भवेत् ॥ ५६ ॥  
  
पञ्चाशत्कुशतो ब्रह्मा तदूर्ध्वं विषरः स्मृतः ।  
कुशपत्रशतेनैव विष्टरं कारयेद्बुधः ॥ ५७ ॥  
  
जीवन्यासं तत्र कृत्वा तस्योपरि जपं चरेत् ।  
ताम्बूलं योनिचक्रं च मुण्डमाला शवासनम् ॥ ५८ ॥  
  
प्। १०३) सिन्दूरं खड्गकं देवि संविदासवयो रसः ।  
विना यः पूजयेत्कालीं रौरवं नरकं व्रजेत् ॥ ५९ ॥  
  
कुलाचारं समासाद्य सर्वसिद्धीश्वरो भवेत् ।  
इति सङ्क्षेपतः प्रोक्तं किमन्यच्छ्रोतुमिच्छसि ॥ ६० ॥  
  
इति श्रीशक्तिसङ्गममहातन्त्रराजे उत्तरभागे द्वितीयखण्डे   
श्रीमदक्षोभ्यमहोग्रतारासंवादे दशविद्यादिपूजाक्रमं   
नाम विंशतिः पटलः ॥ २० ॥  
  
  
एकविंशतितमः पटलः ।  
  
श्रीदेव्युवाच ।  
  
देवेश श्रोतुमिच्छामि महाचीनक्रमं परम् ।  
  
श्रीशिव उवाच ।  
  
महाचीनक्रमो देवि कथ्यते क्षिप्रतो मया ॥ १ ॥  
  
महाचीनक्रमेणैव तारा शीघ्रफलप्रदा ।  
ब्रह्मचीनो दिव्यचीनो वीरचीनस्तृतीयकः ॥ २ ॥  
  
महाचीनो निष्कलश्च चीनः पञ्चविधः स्मृतः ।  
महाचीनक्रमो देवि द्विविधः परिकीर्तितः ॥ ३ ॥  
  
सकलो निष्कलश्चेति सकलो बौद्धगोचरः ।  
निष्कलो ब्राह्मणानाञ्च द्वितीयं शृणु ॥ ४ ॥  
  
न वक्तव्यं त्रिभुवने सारात्सारतरं परम् ।  
केचिद्देवा नराः केचिद्दानवा यक्षराक्षसाः ॥ ५ ॥  
  
नागलोकः किन्नराश्च गन्धर्वाप्सरसां गणाः ।  
ये वा पशुमृगापक्षा ये केचिज्जगतीगताः ॥ ६ ॥  
  
एते जडतराः सर्वे परस्परखलात्मनः ।  
कुकल्पे निरताः सर्वे कुमार्गदर्शनोत्सुकाः ॥ ७ ॥  
  
एतेषां ब्रह्मविज्ञानमानन्दं ब्रह्मचित्सुखम् ।  
न जानन्ति महेशानि कथं तत्कथयामि ते ॥ ८ ॥  
  
नित्यमुक्तस्वभावो यः तस्मै तद्व्रतमीरितम् ।  
क्षमस्व देवि चार्वङ्गि न वक्तव्यं मयानघे ॥ ९ ॥  
  
श्रीदेव्युवाच ।  
  
नमस्ते वरदास्वामिन् करूणानिधये नमः ।  
अन्यदेवरता ये च तेऽपि त्वत्पदकाङ्क्षिणः ॥ १० ॥  
  
तेषामेवाधिकफलं मद्भक्तानां व्यवस्थितम् ।  
सिंहव्याघ्रादयो ये च ये च विघ्नानुकारिणः ॥ ११ ॥  
  
रिपवश्च तथा पापा ये चान्ये दुष्टजन्तवः ।  
ते सर्वे विलयं चान्ति पतङ्गा इव पापके ॥ १२ ॥  
  
गेहं दीपाशिखारं दृश्यते दुष्टजन्तुभिः ।  
केवलं प्रेमभावेन त्वयैव विभुना प्रभो ॥ १३ ॥  
  
प्। १०५) किं वा शवमयो भूत्वा आसने पञ्चदेवता ।  
पृथिवी याति जडतां जडं तेजोमयं भवेत् ॥ १४ ॥  
  
तेजो वायुस्तथा पृथ्वी आकाशं तत्प्रकाशकम् ।  
दानवा राक्षसा मर्त्या ये चान्ये देवतागणाः ॥ १५ ॥  
  
राजानश्च तथा सर्वे चान्ये तत्पादवर्तिनः ।  
आज्ञां भजन्ति गन्धर्वाः किं पुनर्नरकिन्नराः ॥ १६ ॥  
  
यत्र यत्र भवेद्वाञ्छा तत्र सिद्धिः करे स्थिता ।  
सदा तद्गामिनीं वाणीं भजते वातिनिश्चला ॥ १७ ॥  
  
द्वन्द्वभावं परित्यज्य किमन्यद्बहुजल्पितैः ।  
मोक्षार्थीं लभते मोक्षं धनर्थीं लभते धनम् ॥ १८ ॥  
  
अन्ते तु जायते गौरीलोके शिव इवापरः ।  
सिद्धो भवति मद्भक्त्या कथितञ्च मया तव ॥ १९ ॥  
  
न वक्तव्यमभक्ताय परभक्त्य पापिने ।  
  
श्रीशिव उवाच ।  
  
महाचीनक्रमं देवि द्विविधं सूचितं पुरा ॥ २० ॥  
  
महाचीनक्रमो देवि द्विविधैव प्रकीर्त्तितः ।  
तत्रैव देवदेवेशि त्रगुण्याद्भेदभाजनम् ॥ २१ ॥  
  
स्नानादि मानसं शौचं मानसः प्रवरो जपः ।  
पूजनं मानसं दिव्यं मानसं तर्पणादिकम् ॥ २२ ॥  
  
मानसो नियमः प्रोक्तो मानसं दन्तधावनम् ।  
सर्व एव शुभः कालो नाशुभो विद्यते क्वचित् ॥ २३ ॥  
  
न विशेषो दिवारात्रौ न सन्ध्यायां महानिधि ।  
वस्त्रार्द्रं मानसं शौचं देहस्यशान्दि वारिणा ॥ २४ ॥  
  
शुद्धिं न चार्चयेदत्र निर्विकल्पमनाश्चरेत् ।  
नात्र शुद्धेरपेक्षास्ति न च मेध्यादिदूषणम् ॥ २५ ॥  
  
य एवं नियमैर्मन्त्रं सर्वकामसमृद्धिदम् ।  
गद्यपद्यमयी वाणी सभायां तस्य जायते ॥ २६ ॥  
  
तस्य दर्शनमात्रेण वादिनो निष्प्रभा मताः ।  
राजानोऽपि च दासत्वं भजन्ते किं परे जनाः ॥ २७ ॥  
  
सर्वदा पूजयेद्देवीमस्नातः कृतभोजनः ।  
महानिश्यां शुचौ देशे बलिं मन्त्रेण दापयेत् ॥ २८ ॥  
  
प्। १०६) स्त्रीद्वेषो नैव कर्त्तव्यो विशेषात् पूजनं स्त्रियः ।  
जपस्थाने महाशङ्खं निवेश्योर्द्धं जपं चरेत् ॥ २९ ॥  
  
स्त्रियं गच्छन् स्पृशन् पश्यन् यत्र कुत्राप्यचूडके ।  
भक्ष्यं ताम्बूलमन्यांश्च भक्ष्यद्रव्यान्यथारुचीन् ॥ ३० ॥  
  
मांसं मत्स्यं दधि क्षौद्रं संविदासवयो रसः ।  
उक्तान्यशेषभक्ष्याणि भुक्त्वा भक्ष्यं चरेज्जपम् ॥ ३१ ॥  
  
दिक्कालनियमो नास्ति स्थित्यादिनियमो न च ।  
न जपे कालनियमो नार्चादिषु बलिष्वपि ॥ ३२ ॥  
  
स्वेच्छानियम उक्रोऽत्र महामन्त्रस्य साधने ।  
वस्त्रासनगेहदेहस्पर्शस्पर्शादि वारिणा ॥ ३३ ॥  
  
तैलं संलाप्य देवेशि ताम्बूलं बक्षयेत् सदा ।  
नानाम्बराणि सन्धार्य देहं वस्त्रेण मार्जयेत् ॥ ३४ ॥  
  
मन्त्रस्नानं चरेद्देवि सर्वदा मद्गताशयः ।  
महाचीनक्रमे देवि विप्रस्नानमिदं भवेत् ॥ ३५ ॥  
  
शुद्धिर्न चाचरेदत्र निर्विकल्पमनाश्चरेत् ।  
सुगन्धिश्वेतलौहित्यकुसुमैरर्चयेद्दलैः ॥ ३६ ॥  
  
बिल्वैर्मरुवकाद्यैश्च तुलसीवर्जितैः शुभैः ।  
वर्जयेद्बिल्वपत्रञ्च मरुं यत्नेन वर्जयेत् ॥ ३७ ॥  
  
केशान् संवर्द्धयेद्देवि सर्वदातैलभूषितः ।  
अष्टम्यां च चतुर्श्यां विशेषादिवसे सदा ॥ ३८ ॥  
  
नाधर्मो विद्यते सुभ्र किञ्चिद्धर्मो महान् भवेत् ।  
स्वेच्छानियम उक्रोऽत्र प्रचरेद्धृष्टमानसः ॥ ३९ ॥  
  
कृतार्थं मन्यमानस्तु सन्तुष्टो निजमानसः ।  
हरेर्नाम न गृह्णीयान्न स्पृशे तुलसीदलम् ॥ ४० ॥  
  
नान्यचिन्ता प्रकर्तव्या नान्यनिन्दा कदाचन ।  
नान्यमन्त्रं जपेद्देवि निर्विकल्पः सदा भवेत् ॥ ४१ ॥  
  
सद्यो मद्यं पिवेद्देवि मातङ्गीभिर्विहारवान् ।  
  
ब्राह्मि भूते मदाचारे विकल्पः कः प्रियेऽस्ति वै ।  
भ्रूयुग्मे कुण्डले देवि सिन्दूरं तदनन्तरम् ॥ ४३ ॥  
  
प्। १०७) कुचन्दनं त्रिपुण्ड्रं च ततः सकेशरं शिवे ।  
मुण्डमाला गले धार्या कपालं पाणिसङ्गतम् ॥ ४४ ॥  
  
इत्याचारपरो नित्यं महाचीनक्रमी भवेत् ।  
सर्वदानन्दहृदयः सर्वदा भक्तसेवकः ॥ ४५ ॥  
  
कर्णनेत्रान्तरस्थो सा महाशङ्खः प्रकीर्तितः ।  
पञ्चाशन्मणिमिर्माला गोनराश्वास्थिसम्भवा ॥ ४६ ॥  
  
माला कार्या महेशानि षष्टिसिद्धीश्वरो भवेत् ।  
सैव तारा महेशानि नात्र कार्या विचारणा ॥ ४७ ॥  
  
श्रीदेव्युवाच ।  
  
शिव शङ्कर विश्वेश विश्वेश विश्वतारक शाश्वत ।  
वेदहीनाश्च ये धर्मास्तान् कथं ब्राह्मणश्चरेत् ॥ ४८ ॥  
  
श्रीशिव उवाच ।  
  
साधु देवि मम प्राणप्रिये साधकसुप्रिये ।  
तद्भावनासमायातस्तद्भावमाचरेत्प्रिये ॥ ४९ ॥  
  
यथा श्राद्धविधौ देवि मांसं मुख्यं प्रकीर्तितम् ।  
कलौ तत्र निषद्धं स्याद्ब्राह्मणानां महेश्वरि ॥ ५० ॥  
  
आत्मार्थं वा परार्थं वा पशून् हत्वा पशुर्भवेत् ।  
यावन्ति तस्य रोमाणि तावद्योनिमवाप्नुयात् ॥ ५१ ॥  
  
तस्यानुकल्पा माषाश्च मया प्रोक्तास्ति पार्वति ।  
सकलं तु मया प्रोक्तं निष्कलं शृणु पार्वति ॥ ५२ ॥  
  
यथा तद्भावनायां तु न च दोषोऽस्ति पार्वति ।  
मण्डिबन्धादधः पाणिः पादौ गुल्फादधः शिवे ॥ ५३ ॥  
  
मुखं प्रक्षालयेद्देवि चीनस्नानमिदं भवेत् ।  
जानुभ्यामवनि धृत्वा भूमौ मस्तकमानयेत् ॥ ५४ ॥  
  
चीनमार्गे नमस्काराः कीर्तितास्ते मया तव ।  
पूर्वक्रमस्य देवेशि शक्रः प्रतिनिधिर्मम ॥ ५५ ॥  
  
स्नानदानादिकं कृत्वा तथा पूजादिकं प्रिये ।  
न च स्नानं न मे देहो न च पापं ममासि वै ॥ ५६ ॥  
  
किं स्नानं कस्य च स्नानमस्नातः कृतभोजनः ।  
सर्वमेव हृदम्भोजे मयि सर्वं प्रतिष्ठितम् ॥ ५७ ॥  
  
प्। १०८) मयि ज्ञात्वा मन्त्रसिद्धिर्मम देवा वरप्रदाः ।  
तेजो रूपं जगत्सर्वं तारिणी तत्स्वरूपधृक् ॥ ५८ ॥  
  
तत्तेजसा च संस्पर्शं सम्भाव्य जपमाचरेत् ।  
भावनावशमापन्नो भवेद्योगी महाकविः ॥ ५९ ॥  
  
गुडार्द्रकरसेनैव सुरा तु तु ब्रह्मणस्य च ।  
तदभावे जलं देवि सम्भाव्य पूजनं चरेत् ॥ ६० ॥  
  
तद्भावहृदयासन्नः सदा तद्गतमानसः ।  
द्वन्द्वभावम् एरित्यज्य सर्वसिद्धीश्वरो भवेत् ॥ ६१ ॥  
  
ब्रह्मा चैव वसिष्ठश्च तथान्ये च ऋषीश्वराः ।  
निष्कलक्रममार्गेण भजन्ति सततं शिवे ॥ ६२ ॥  
  
ताराभक्ता महेशानि ब्राह्मणा एव कीर्त्तिता ।  
ब्रह्मविद्या महाविद्या सर्वत्र दुर्लभा कलौ ॥ ६३ ॥  
  
रहस्यातिरहस्यं च गोप्तव्यं पशुसङ्कटे ।  
इति सङ्क्षेपतः प्रोक्तं किमन्यच्छ्रोतुमिच्छसि ॥ ६४ ॥  
  
इति श्रीशक्तिसङ्गममहातन्त्रराजे उत्तरभागे द्वितीयखण्डे   
श्रीमदक्षोभ्यमहोग्रतारासंवादे महाचीनक्रमो   
नामैकविंशतिः पटलः ॥ २१ ॥  
  
  
द्वाविंशतिः पटलः ।  
  
श्रीदेव्युवाच ।  
  
गन्धर्वाख्यक्रमं देव कथयस्व मम प्रिये ।  
  
श्रीशिव उवाच ।  
  
गन्धर्वाख्यक्रमेणैव सुन्दरी भुवि दुर्लभा ॥ १ ॥  
  
गन्धर्वाख्यक्रमो देवि कथ्यते शृणु साम्प्रतम् ।  
भ्रूमध्ये कुङ्कुमं देवि तदन्ते मलयागुरुम् ॥ २ ॥  
  
अष्टगन्धत्रिपुण्ड्रञ्च मध्ये कस्तूरिकान्वितम् ।  
सुगन्धश्वेतलौहित्यपुष्पुष्पैः सम्भूषितो नरः ॥ ३ ॥  
  
स्वस्तिकाङ्कितदेशस्थो रक्तप्राकारसंयुतः ।  
अष्टगन्धस्य धूपेन नानासौगन्धभूषितः ॥ ४ ॥  
  
रक्तमाल्याम्बरधरो मुक्ताहारोपशोभोतः ।  
पूर्णाभिषेकः शिरसि तेन तत्र न मुण्डनम् ॥ ५ ॥  
  
केशान् संवर्द्धयेद्देवि सौगन्धतैलभूषितः ।  
नानासौगन्धभोज्यैश्च राजयोग्यैर्महेश्वरि ॥ ६ ॥  
  
आपो निसर्गतः पूताः किं पुनर्वह्नितापिताः ।  
सदा चोष्णोदके स्नायात्तदभावे यथोदकम् ॥ ७ ॥  
  
गृहं चित्रैस्तु सञ्चित्र्यं दर्पणोदरसन्निभम् ।  
वितानध्वजभूषाढ्यं घण्टानादपशोभिताम् ॥ ८ ॥  
  
पञ्चवादित्रसंयुक्तं नानाघोषैः समन्वितम् ।  
अतिसूक्ष्माम्बरैयुक्तं स्वर्णपत्रादिरञ्चितम् ॥ ९ ॥  
  
ग्रैवेयवलयाङ्गुल्य भूषितैर्भूषितः सदा ।  
नानामधुराभोज्यैश्च दुग्धपाकैरनेककैः ॥ १० ॥  
  
नानाभोगेन संयुक्तो गन्धर्वाख्यक्रमो भवेत् ।  
इति सङ्क्षेपतः प्रोक्तं किमन्यच्छ्रोतुमिच्छसि ॥ ११ ॥  
  
इति श्रीशक्तिसङ्गमममहातत्रराजे उत्तरभागे द्वितीयखण्डे   
श्रीमदक्षोभ्य महोत्रतारासंवादे गन्धर्वाख्यक्रमो नाम   
द्वाविंशतिः पटलः ॥ १२ ॥  
  
  
त्रयोविंशतिः पटलः ।  
  
श्रीदेव्युवाच ।  
  
छिन्नमस्ताविधौ देव क्रमं मे ब्रूहि सत्वरम् ।  
  
श्रीशिव उवाच ।  
  
दिव्यचीनक्रमेणैव छिन्नमस्ता फलप्रदा ॥ १ ॥  
  
क्रमद्वयं महेशानि पूर्वमेव प्रकाशितम् ।  
एतस्यास्तिलको देवि भ्रयुग्मे च कुचन्दनम् ॥ २ ॥  
  
तदन्ते रोचनापत्रं त्रिपुण्ड्रं दिव्यवर्णकैः ।  
श्मशानभस्मबिन्दुस्तु तन्मध्ये दापयेत्प्रिये ॥ ३ ॥  
  
मुखे मुखं प्रदत्त्वा तु सर्वकालं जपेच्छिवे ।  
विशेषः कथितो देवि शक्तितत्त्वस्य पानकम् ॥ ४ ॥  
  
इति सङ्क्षेपतः प्रोक्तं भैरव्यां शृणु पार्वति ।  
स्वपुष्पक्रमयोगेन भैरवी भुवि दुर्लभा ॥ ५ ॥  
  
स्वपुष्पाख्यक्रमो देवि कथ्यते शृणु साम्प्रतम् ।  
तरुणीं सुन्दरीं रम्यां तारुण्यामृतविग्रहाम् ॥ ६ ॥  
  
तदा * * साभिलाषां * * * द्युक्तमानसाम् ।  
मन्त्रयन्त्रसमायुक्तां समानीय महेश्वरि ॥ ७ ॥  
  
परस्परावलोकश्च कर्तव्यश्च परस्परम् ॥ ८ ॥  
  
सदा तत्सङ्गिना भाव्यं तद्धस्तरचितं जलम् ।  
तद्धस्तरचितं भोज्यं तद्धस्तरचितं स्थलम् ॥ ९ ॥  
  
तद्धस्तरचितं पुष्पं देवताभ्यो निवेदयेत् ।  
स्त्रियो देवाः स्त्रियः प्राणाः स्त्रिय एव हि भूषणम् ॥ १० ॥  
  
स्त्रियः सृष्टिः स्त्रियः सर्गः सर्वं तस्यां प्रतिष्ठितम् ।  
स्त्रीद्वेषो नैव कर्तव्यो विशेषात्पूजनं स्त्रियः ॥ ११ ॥  
  
तासां प्रहारं कौटिल्यं सर्वथा परिवर्जयेत् ।  
प्रमादात्कुरुते यस्तु तस्य पातो भविष्यति ॥ १२ ॥  
  
इदृग्विधां समालोक्य सुन्दरीगेहसंस्थितः ।  
अविकारी यदा देवि साधनार्हो न चाऽन्यथा ॥ १३ ॥  
  
विकार भावमाने च साधको नश्यति क्षणात् ।  
तत्कुण्डं च महेशानि क्षनाद्वि * * भवेत् ॥ १४ ॥  
  
तथापि स्वस्य देहस्य विकारं नहि कारयेत् ।  
सापि चेद्देवदेवेशि ह्यविकारी यथा भवेत् ॥ १५ ॥  
  
प्। १११) * * * तदीये विद्यन्ते नाड्यस्तिस्रः प्रधानिकाः ।  
अम्भः स्रवति चान्द्रीया पुष्पं स्रवति भानवी ॥ १६ ॥  
  
बीजं स्रवति चाग्नेयी नाड्यो ज्ञेया त्रिह्दा * * ।  
पुष्पिणीमनुना देवि बलात् पुष्पं समानयेत् ॥ १७ ॥  
  
द्राविणीमनुना देवि बलादृष्ट्या * * नयेत् ।  
उभयं चैव सङ्गृह्य जपं कुर्यान्महेश्वरि ॥ १८ ॥  
  
स्वयमेव भवेत् पुष्पं स्वपुष्पं तेन कीर्तितम् ।  
तथा कार्या महेशानि स्थैर्य्यसङ्कारिणीजपात् ॥ १९ ॥  
  
शक्तिश्च साधको देवि दम्पती दुर्लभौ मतौ ।  
बगलान्तासु देवेशि कल्पाद्यास्वपि यत्नतः ॥ २० ॥  
  
क्रमोऽयं योज्यतां सम्यक् नात्र कार्या विचारणा ।  
कलिदोषवशाद्देवि नायं योगो भविष्यति ॥ २१ ॥  
  
तस्मात्पाशवकल्पेन बालां संसाध्यतां शिवे ।  
बालायामुभयाचारो दक्षिणो मुख्य एव हि ॥ २२ ॥  
  
शीघ्रञ्च सिद्धिमामा चेत् गवाक्षयोगमभ्यसेत् ।  
यत्र स्त्रीणां समूहोऽस्ति नदीनदसमुद्रके ॥ २३ ॥  
  
यत्र स्नानं प्रकुर्वन्ति गवाक्षं तत्र कारयेत् ।  
तानालोक्य प्रयेत्नेन जपं कुर्यान्निरन्तरम् ॥ २४ ॥  
  
सर्वाः सम्प्रीणयेद्देवि स्वर्णवस्त्रादिभिः प्रिये ।  
इति सक्षेपतः प्रोक्तं तिलकं शृणु पार्वति ॥ २५ ॥  
  
घुसृणं वामहस्ते तु समानीय प्रयत्नतः ।  
शक्तिस्नपनतीरे तु गत्वा यत्नेन पार्वति ॥ २६ ॥  
  
वामहस्ततले यन्त्रं विलिख्य यत्नतः शिवे ।  
अवशिष्टेन तिलकं कारयेत्परमेश्वरि ॥ २७ ॥  
  
भाले कस्तूरिकाबिन्दुर्मुनि पत्रं सुचन्दनम् ।  
पट्टरङ्गनकं देवि घुसृणेन प्रकारयेत् ॥ २८ ॥  
  
तन्मध्ये श्वेतादिव्यं च केशादि पूर्ववद्भवेत् ।  
दशविद्याविद्यौ देवि केशवर्द्धनमीरितम् ।  
इति सङ्क्षेपतः प्रोक्तं किमन्यच्छ्रोतुमिच्छसि ॥ २९ ॥  
  
इति श्रीशक्तिसङ्गममहातन्त्रराजे उत्तरभागे द्वितीयखण्डे   
श्रीमदक्षोभ्यमहोग्रतारासंवादे छिन्नमस्ताक्रमो नाम   
त्रयोविंशतिः पटलः ॥ १३ ॥  
  
  
चतुर्विंशतिः पटलः ।  
  
देवेश श्रोतुमुच्छामि वगलाक्रमनिर्णयम् ।  
  
श्रीशिव उवाच ।  
  
सौभाग्याचीक्रमेणैव बगला शीघ्रदर्शिनी ॥ १ ॥  
  
पीताम्बरधरो मन्त्री पीतभूषणभुषितः ।  
पीतमाल्याम्बरधरो पीतगेहसमास्थित्ः ॥ २ ॥  
  
पीतपूजा परः प्रोक्तः पीतान्नप्रीतमानसः ।  
पीतद्रव्योपभोगी च पीतासनसमन्वितः ॥ ३ ॥  
  
पीतहोमी पीतपुष्पी पीतशक्तिसमन्वितः ।  
रोचनां भुवि सन्दद्यात् कुङ्कुमं मुनिपत्रकम् ॥ ४ ॥  
  
हरिद्रया त्रिपुण्ड्रं च तन्मद्ये खादिरं शिवे ।  
हरिचन्दनधूपेन धूपितः परमेश्वरि ॥ ५ ॥  
  
सर्वं सर्वं तु सम्पाद्य क्रममार्गरतो भवेत् ।  
सृष्टिस्थित्यन्तसंहारः पूजा च त्रिविधा कलौ ॥ ६ ॥  
  
केवला सृष्टिपूजा स्यात् गर्भकौलागमक्रमात् ।  
अर्चनं गौडदेशे तु स्थितिमार्गं कुमारिके ॥ ७ ॥  
  
गुप्तकौलागमन्नाम गौडदेशार्चने विधिः ।  
कामरूपागमन्नाम संहारक्रमपूजने ॥ ८ ॥  
  
गौडागमं चावलम्ब्य साङ्ख्यायनमुनिस्तथा ।  
उक्तवाना गमे चैव स्थित्यर्चां शृणु पुत्रके ॥ ९ ॥  
  
सर्वाङ्गसुन्दरीं रम्यां सर्वावयवशोभिताम् ।  
नवोढां पुष्पिणीं चैव प्रार्थयेद्विप्रकन्यकाम् ॥ १० ॥  
  
कृष्णाष्टम्यां चतुर्दश्यां पौर्णमास्यां कुमारकः ।  
अथवा भौमऽवारे च निशायां भृगुवासरे ॥ ११ ॥  
  
युवासितेन तैलेन कुर्यादभ्यज्जनं तथा ।  
तूलिकातल्पमानीय आस्तीर्योदङ्मुखे तदा ॥ १२ ॥  
  
प्। ११३) तस्योपरि समस्तीर्य शेवन्तैर्जातिचम्पकैः ।  
कर्पूरं चैव कस्तूरीमिश्रितं चन्दनं तथा ॥ १३ ॥  
  
सर्वाङ्गलेपनं कुर्याल्लक्ष्मीसूक्तेन बुद्धिमान् ।  
पर्यङ्कोपरि तां कन्यां चन्दनेन विलेपिताम् ॥ १४ ॥  
  
ध्रुवा द्यौरिति मन्त्रेण कन्यां दक्षिणतोमुखीम् ।  
उन्मीखीशयनं कुर्यात् श्रीसूक्तेन कुमारकः ॥ १५ ॥  
  
तस्याः * * प्रसार्य्याय * * नार्चनमाचरेत् ।  
न्यस्त्वा षोढाद्वयं चैव बगलापञ्चकं न्यसेत् ॥ १६ ॥  
  
कन्यां चैव न्यसेदेवं तत्तदङ्गानि संस्मरन् ।  
पादं जपपुरं चैव मार्जयेन्मूलविद्यया ॥ १७ ॥  
  
गन्धद्वारेति मन्त्रेण कुर्यात्कस्तूरिलेपनम् ।  
मूलमन्त्रेण सम्यक् च पुष्पमालां समर्पयेत् ॥ १८ ॥  
  
निवेदयेत् द्रव्यशुद्धिं तत्रैव जपमाचरेत् ।  
शतमष्टसहस्रं च मन्त्रराजमिनं जपेत् ॥ १९ ॥  
  
पुरश्चरणमध्ये च प्रतिमार्गञ्च वासरे ।  
अथवा पौर्णमास्याञ्च सौभाग्यार्चनमाचरेत् ॥ २० ॥  
  
प्रयोगसिद्धिदं पुंसां मन्त्रसिद्धिकरं परम् ।  
एतत्क्रमं विना देवि प्रयोगो न भवेत्क्वचित् ॥ २१ ॥  
  
तस्मात्सर्वप्रयत्नेन सिद्ध्यर्थं देवि भूतले ।  
सौभाग्याख्यक्रमं देवि विना सिद्धिर्न कोटिभिः ॥ २२ ॥  
  
अभिमानाष्टकं त्यक्त्वा त्यक्त्वा वै दूषणत्रयम् ।  
त्यक्त्वा पञ्चेन्द्रियासक्तिं सौभाग्यक्रममाचरेत् ॥ २३ ॥  
  
सुखदुःखे समे कृत्वा लाभालाभौ जयाजयौ ।  
शीतोष्णसमतां कृत्वा सौभाग्यक्रममाचरेत् ॥ २४ ॥  
  
षोढाद्वयं च न ज्ञात्वा यः करोत्यर्चनं भुवि ।  
पतितः स भवेत्पुंसो रौरवं नरकं व्रजेत् ॥ २५ ॥  
  
बाह्याभ्यन्तरयोर्देवि प्रभेदज्ञानयोर्विना ।  
पीतक्रमो न कर्तव्यो देवताशापमाप्नुयात् ॥ २६ ॥  
  
सङ्कल्पं च विकल्पं च त्यक्त्वा विज्ञानमानसः ।  
पीतक्रमं ततः कुर्य्यान्नो चेद्भ्रष्टो भवेद्ध्रुवम् ॥ २७ ॥  
  
प्। ११४) जितेन्द्रियः सुखं कृत्वा कुर्यात्पीतक्रमं शिवे ।  
सुखार्थं कुरुते योऽसौ देवताशापमाप्नुयात् ॥ २८ ॥  
  
स्वस्यावेश विधिं चैव न ज्ञात्वा परमेश्वरि ।  
यः करोत्यर्चनं देवि न विप्रः पतितो भवेत् ॥ २९ ॥  
  
यस्तु कन्यामनः क्षोभं करोति यजने शिवे ।  
भ्रान्तचित्तो भवेत्सद्यो वाचस्पतिरिवापरः ॥ ३० ॥  
  
नोत्पादयेद्वेदनां च सन?श्चैव शरीरयोः (?) ।  
वेदनां जनयेद्यस्तु स नरः पतितो भवेत् ॥ ३१ ॥  
  
स्वपत्नीं भ्रातृपत्नी वा गुरुभार्यामथापि वा ।  
अर्चयेद्यौवनोपेतां साङ्ख्यायनसमर्पिताम् ॥ ३२ ॥  
  
दीक्षालयस्थां रजकीं कुलालगृहकन्यकाम् ।  
पुलिन्दकन्यकां वापि मृदुचूडकमादरात् ॥ ३३ ॥  
  
अर्चयेदृषिपत्नीं च पूर्वोक्तलक्षणैर्युताम् ।  
अर्चनं विधिमार्गेण पूजा दुर्वाससोमतम् ॥ ३४ ॥  
  
सर्वलक्षणसंयुक्तां पुष्पिणीमर्चयेच्छिवे ।  
मतङ्गमुनिनोक्तं च सद्यः सिद्धिकरं भुवि ॥ ३५ ॥  
  
सिद्धिक्रमोऽयं देवेशि नास्ति सिद्धिर्गुरुं विना ।  
तस्मात्सर्वप्रयत्नेन गुर्वाज्ञापरिपालकः ॥ ३६ ॥  
  
सिद्धो भवति देवेशि नात्र कार्या विचारणा ।  
इति सङ्क्षेपतः प्रोक्तं किमन्यच्छ्रोतुमिच्छसि ॥ ३७ ॥  
  
इति श्रीशक्तिसङ्गममहातन्त्रराजे उत्तरेभागे द्वितीयखण्डे   
श्रीमदक्षोभ्यमहोग्रतारासंवादे वगलाक्रमो नाम   
चतुर्विंशतिः पटलः ॥ २४ ॥  
  
  
पञ्चविंशतिः पटलः ।  
  
श्रीदेव्युवाच ।  
  
महाराजक्रमं देव कथयस्व मम प्रभो ।  
  
श्रीशिव उवाच ।  
  
महाराजक्रमो देवि कथ्यते शृणु साम्प्रतम् ॥ १ ॥  
  
नानाविचित्रसोपानमण्डिते चितमण्डपे ।  
सौधाट्टालकसंशोभिवितानध्वजसम्मिते ॥ २ ॥  
  
नानोपवनसंयुक्त हंसमायूरशोभिते ।  
नानाचित्रगृहे रम्ये गजवाजिविराजिते ॥ ३ ॥  
  
सर्वतोभद्रसंयुक्ते नानाभरणभूषिते ।  
धूपामोदसमायुक्त चित्रदीपैरलङ्कृते ॥ ४ ॥  
  
रत्नसिंहासने रम्ये रत्नाभरणभूषिते ।  
जातिचम्पकपुन्नागकेतकीगन्धशोभिते ॥ ५ ॥  
  
कर्पूरागुरुककस्तूरीरोचनाकुङ्कुमं तथा ।  
जटामांसीरसं गन्धसौगन्धगृहभूषितः ॥ ६ ॥  
  
घण्टानिनादसंयुक्तः सर्वदा शुद्धमानसः ।  
आनन्दमग्नहृदयो दिव्यवस्त्रैरलङ्कृतः ॥ ७ ॥  
  
दिव्यमाल्याम्बरधरो दिव्यवस्त्रैरलङ्कृतः ।  
ताम्बूलपूर्णवदनो रदछन्दविराजितः ॥ ८ ॥  
  
देवपात्रैर्नृत्यपात्रैर्भोगपात्रैर्निनादिभिः ।  
नृत्यगीतैश्च वादित्रैश्चतुर्विंशतिवाचकः ॥ ९ ॥  
  
सङ्गीतरागतालैश्च ध्वनिभिश्च निनादिभिः ।  
नानादेशीयभाषाभिर्गद्यपद्यैरलङ्कृतः ॥ १० ॥  
  
नानाविचित्रभूषाभिर्भूषितः साधकोत्तमः ।  
समस्तराजचर्याणा मोहनाद्राजनायिका ॥ ११ ॥  
  
श्रीमहाराजमातङ्गी सर्वदेवप्रमोहिनी ।  
तस्यास्तु तिलकं देवि कथ्यते शृणु साम्प्रतम् ॥ १२ ॥  
  
प्। ११६) कुचन्दनं भ्रुवोर्मध्येऽगुरुसारस्तदन्तरे ।  
कस्तूरिकात्रिपुण्ड्रं च तन्मध्ये केशरं शिवे ॥ १३ ॥  
  
महाराजक्रमो देवि कथितस्तु मया तव ।  
अथवा देवदेवेशि स्वयं गानपरो भवेत् ।  
इति सङ्क्षेपतः प्रोक्तं किमन्यच्छ्रोतुमिच्छसि ॥ १४ ॥  
  
इति श्रीशक्तिसङ्गममहातन्त्रराजे उत्तरभागे द्वितीयखण्डे   
श्रीमदक्षोभ्यमहोग्रतारासंवादे महाराजक्रमो नाम   
पञ्चविंशतिः पटलः ॥ २५ ॥  
  
  
षड्विशतिः पटलः ।  
  
श्रीदेव्युवाच ।  
  
देवेश श्रोतुमिच्छामि रहस्यातिरहस्यकम् ।  
वद श्रीभुवनेशान्याः क्रमं परमदुर्लभम् ॥ १ ॥  
  
श्रीशिव उवाच ।  
  
दिव्यभावक्रमेणैव भुवना शीघ्रासिद्धिदा ।  
हकारः शिवरूपत्वात् रकारः पापनाशकः ॥ २ ॥  
  
हकारः कामरूपत्वात् मायारूपः प्रकीर्तितः ।  
ब्रह्माण्डमेतद्देवेशि मायया वेष्टितं भवेत् ॥ ३ ॥  
  
यस्या मायां विना देवि न च किञ्चित्प्रभासते ।  
यद्भासारहितं किञ्चिन्न च तद् भासते क्वचित् ॥ ४ ॥  
  
यद्भासासहितं देवि जगदेतत्प्रभासते ।  
यां विना तु महेशानि जगज्जडसमं भवेत् ॥ ५ ॥  
  
गुरुदैवतमन्त्राणामैक्यं सम्भावयन् धिया ।  
त्रितेजस्त्वेकीकृत्याऽथ तत्र मूर्ति प्रकल्पयेत् ॥ ६ ॥  
  
साङ्गां सावरणां ध्यात्वा तद्रूपस्तु स्वयं भवेत् ।  
गुरुरूपो भवेद्देवी देवीरूपो गुरुः स्मृतः ॥ ७ ॥  
  
मन्त्ररूपो भवेदात्मा चात्मानस्तन्मयो भवेत् ।  
एवं क्रमेण देवेशि सदा तद्गतमानसः ॥ ८ ॥  
  
त्रैलोक्यविजयी भूयान्नात्र कार्या विचारणा ।  
एतस्यास्तिलकं देवि कथ्यते यत्नतः शृणु ॥ ९ ॥  
  
श्वेतचन्दनबिन्दुस्तु भ्रमध्ये तु प्रलेपयेत् ।  
गन्धसारं तदन्ते स्यात् त्रिपुण्ड्रं दिव्यवर्णतः ।  
रक्ताक्षताश्च तन्मध्ये तेन सिद्धीश्वरो भवेत् ॥ १० ॥  
  
इति श्रीशक्तिसङ्गममहातन्त्रराजे उत्तरभागे द्वितीयख्ण्डे   
श्रीमदक्षोभ्यमहोग्रतारासंवादे भुवनेश्वरीक्रमो नाम   
षड्विंशतिः पटलः ॥ २६ ॥  
  
  
सप्तविंशतिः पटलः ।  
  
श्रीदेव्युवाच ।  
  
देवेश श्रोतुमिच्छामि कमलाक्रमनिर्णयम् ।  
  
श्रीशिव उवाच ।  
  
भ्रूयुग्मे घुसृणं देवि सिन्दूरं तदनन्तरम् ॥ १ ॥  
  
श्वेतत्रिपुण्ड्रं देवेशि तन्मध्ये केशरं शिवे ।  
स्नातः शुक्लाम्बरधरः शुक्लमाल्यानुलेपनः ॥ २ ॥  
  
शुक्लभूषणभूषाध्यस्त्रिसन्ध्यं स्नानमाचरेत् ।  
हविष्याशी भूमिशायी मधुरान्नप्रियो नरः ॥ ३ ॥  
  
भृगुवासरतो यत्तद्वितीयं भृगुवासरम् ।  
दिनवृद्धिक्रमेणैव कुमारीं पूजयेत्सदा ॥ ४ ॥  
  
द्वितीयभृगुमारभ्य ग्रासयेद्दिनवृद्धितः ।  
प्रत्यहं पूजयेद्देवि नानावादित्रनिस्वनेः ॥ ५ ॥  
  
दिनषोडशपर्यन्तं प्रत्यहं तु समाचरेत् ।  
पुनस्तद्दिनमारभ्य तद्दिनान्तं महेश्वरि ॥ ६ ॥  
  
पूजयेत्प्रयतो नित्यं देवताभावतत्परः ।  
प्रदक्षिणा प्रकर्तव्या कलाभावक्रमेण ॥ ७ ॥  
  
दीपास्तत्र प्रदातव्याः कलावृद्धिक्रमेण च ।  
ब्राह्मणान्भोजयेन्नित्यं कलाभावक्रमेण च ॥ ८ ॥  
  
इत्याचारपरः श्रीमान् विश्वरूपो नरो भवेत् ।  
राजचिन्हानि सर्वाणि प्रयतः पूजयेत्सदा ॥ ९ ॥  
  
सर्वसाम्राज्यलक्ष्म्यास्तु नाथो भूयान्न संशयः ।  
धनदा तस्य गेहस्था राजा च किङ्करो भवेत् ।  
इति सङ्क्षेपतः प्रोक्तं किमन्यच्छ्रोतुमिच्छसि ॥ १० ॥  
  
इति श्रीशक्तिसङ्गममहातन्त्रराजे उत्तरभागे द्वितीयखण्डे   
श्रीमदक्षोभ्यमहोग्रतारासंवादे कमलाक्रमनिर्णयो नाम   
सप्तविंशतिः पटलः ॥ २७ ॥  
  
  
अष्टविंशतिः पटलः ।  
  
श्रीदेव्युवाच ।  
  
देवेश श्रोतुमिच्छामि धूमावत्याः क्रमं शिव ।  
  
श्रीशिव उवाच ।  
  
धूमावत्याः क्रमो देवि कथ्यते शृणु पार्वति ॥ १ ॥  
  
भ्रूमध्ये कज्जलं देवि भस्मबिन्दुं तदन्तरे ।  
मृत्त्रिपुण्ड्रं ललाटे स्याच्छवभस्म तदन्तरे ॥ २ ॥  
  
कृष्णवस्त्राम्बरधरः कृष्णगन्धविभूषितः ।  
धूमवस्थाम्बरधरो धत्तूरमाल्यभूषितः ॥ ३ ॥  
  
गुलधूपेन संयुक्तः श्मशानासनसङ्गतः ।  
धूम्रवर्णं जगत्सर्वं मन्त्रं धूम्रमयं भजेत् ॥ ४ ॥  
  
काकपिच्छं चासनं स्यात् दन्ता कृष्णाः प्रकारयेत् ।  
ब्रह्मचारी मिताहारी निर्विकल्पो जितेन्द्रियः ॥ ५ ॥  
  
सत्यवादी मिताहारो भूशायी कुशविष्टरे ।  
स्नानं त्रिषवणं कुर्यादुच्चाटनपरायणः ॥ ६ ॥  
  
स्वचित्तं काकवत्कृत्या जगदुच्चाटयेद्ध्रुवम् ।  
इत्याचारपरो मर्त्यो धूम्रक्रमगतो भवेत् ।  
काकक्रमस्तु गदितः किमन्यच्छ्रोतुमिच्छसि ॥ ७ ॥  
  
इति श्रीशक्तिसङ्गममहातन्त्रराजे उत्तरभागे द्वितीयखण्डे   
श्रीमदक्षोभ्यमहोग्रतारासंवादे धूमावतिक्रमो   
नामाष्टविंशतिः पटलः ॥ २८ ॥  
  
  
एकोनवित्रिशतिः पटलः ।  
  
श्रीदेव्युवाच ।  
  
देवेश श्रोतुमुच्छामि ब्रह्ममार्गक्रमं शिवे ।  
  
श्रीशिव उवाच ।  
  
नेत्रयोः कज्जलं देयं सिन्दूरेण त्रिपुण्ड्रकम् ॥ १ ॥  
  
हरिद्रा भ्रूयुगे देया श्वेतपत्रं समाचरेत् ।  
रक्तबिन्दुञ्च तन्मध्ये सर्वदा तद्गतो भवेत् ॥ २ ॥  
  
भोजने शयने रात्रौ * * * सर्वदा जपेत् ।  
उच्छिष्टहस्ते देवेशि उच्छिष्टेन बलिं हरेत् ॥ ३ ॥  
  
शक्त्युच्छिष्टं भुञ्जानः सार्वकालिकम् ।  
जपं कुर्यान्महेशानि रात्रावेव जपं चरेत् ॥ ४ ॥  
  
ताम्बूलभक्षणं कृत्वा ताम्बूलानि च होमयेत् ।  
ताम्बूलभक्षी मांसाशी भुक्त्वा शौचं न कारयेत् ॥ ५ ॥  
  
गृहं प्रलिप्य यत्नेन मार्जन्या मार्जनं चरेत् ।  
प्रजपेद्यत्नतो देवि नान्यथा सिध्यति ध्रुवम् ॥ ६ ॥  
  
उच्छिष्टहस्ते देवेशि स्वदेहं प्रोक्षयेत्सदा ।  
उच्छ्ष्टहस्तः प्रजपेत् ब्रह्ममार्गः प्रकीर्तितः ॥ ७ ॥  
  
ब्रह्ममार्गक्रमो देवि गदितस्तु मया तव ।  
अन्येन क्रमयोगेन सिद्धमार्गक्रमी भवेत् ॥ ८ ॥  
  
सिद्धविद्या प्रसन्ना स्यात्प्रत्यक्षा वर दायिनी ।  
सुरेन्द्रोऽपि च दासः स्यान्मनुष्याणां च का कथा ॥ ९ ॥  
  
रहस्यं कथितं भद्रे गोपनीयं स्वयोनिवत् ।  
इति सङ्क्षेपतः प्रोक्तं किमन्यच्छ्रोतुमिच्छसि ॥ १० ॥  
  
इति श्रीशक्तिसङ्गममहातन्त्रराजे उत्तरभागे द्वितीयखण्डे   
श्रीमदक्षोभ्यमहोग्रतारासंअवादे ब्रह्ममार्गक्रमो नाम   
एकोनत्रिंशतिः पटलः ॥ २९ ॥  
  
  
त्रिंशतिः पटलः ।  
  
देवेश श्रोतुमिच्छामि क्रममालाविनिर्णयम् ।  
  
श्रीशिव उवाच ।  
  
पूर्वोक्तक्रमविद्यानां मालां शृणु महेश्वरि ॥ १ ॥  
  
दन्ताख्यमाला कथिता महामाला तथैव च ।  
धिन्नमस्ताविधौ देवि नरास्थिमालिका तथा ॥ २ ॥  
  
रक्तचन्दनजा माला त्रिपुरायां प्रकीर्तिता ।  
स्वयम्भूकुसुमाख्या तु भैरव्या परिकीर्तिता ॥ ३ ॥  
  
गुञ्जामाला तु मातङ्ग्यां धूम्रायां खरदन्तजा ।  
हरिद्राख्या तु वगलामुख्या माला प्रकीर्तिता ॥ ४ ॥  
  
दन्तोत्था नरशङ्खोत्था नारिकेलमयी तथा ।  
अनयोर्न हि भेदोऽस्ति शिवशक्योर्यथा प्रिये ॥ ५ ॥  
  
मालिका कमलाक्षस्य महालक्ष्म्याः प्रकीर्तिताः ।  
भुवनेश्याः स्फाटिकी स्यात्सिद्धविद्याविधौ शिवे ॥ ६ ॥  
  
गुञ्जाख्यमालिका शस्ता तद्विद्याशक्तयः शृणु ।  
गन्धरूपजातिभेदैर्महाविद्या प्रकीर्तिता ॥ ७ ॥  
  
तत्क्रमं देवदेवेशि शृणु यत्नेन साम्प्रतम् ।  
रूपगन्धक्रमेणैव नाम दद्यान्महेश्वरि ॥ ८ ॥  
  
मातृपितृकृतं नाम त्यक्त्वा यत्नेन पार्वति ।  
स्वयं नाम प्रदद्याद्वै यथायोगेन पार्वति ॥ ९ ॥  
  
या सा प्रथमशक्तिस्तु शुद्धान्तःकरणा द्विजा ।  
शुद्धा विमलसद्गात्री दिव्यगन्धा मनोरमा ॥ १० ॥  
  
सा हि स्वप्नवतो देवी सर्वसिद्धिप्रदर्शिका ।  
या कृष्णा नीलकृष्णाभा मधुपिङ्गललोचना ॥ ११ ॥  
  
साधकाकाकाङ्क्ष्यहृदया पुङ्गन्धा निन्द्यगन्धिका ।  
तस्यां काली समायोज्या सा काली परिकीर्तिता ॥ १२ ॥  
  
या स्यात्तृतीया गौराङ्गी मधुगन्धानुलेपना ।  
त्रिपुरा नाम सा देवी स्वपुष्पक्रमसाधिनी ॥ १३ ॥  
  
प्। १२२) मदगन्धा तु या नारी मदस्खलनमन्थरा ।  
युक्ता चामिषगन्धेन महिषासुरमर्दिनी ॥ १४ ॥  
  
मद्यगन्धा तु या नारी रक्तनेत्रातिनिष्ठुरा ।  
महोग्रतारा सम्प्रोक्ता महापापविनाशिनी ॥ १५ ॥  
  
अश्वगन्धा तु या नारी दीर्घजङ्घा मनोहरा ।  
सा स्याच्चकितलोलाक्षी अश्वारूढा वरप्रदा ॥ १६ ॥  
  
अमागन्धा च वदने पूतिगन्धा च सन्धिसु ।  
नीलकेशी च सा प्रोक्ता साक्षाद्दुर्गा मदोन्मुखी ॥ १७ ॥  
  
सर्वलक्षणसंयुक्ता नानागन्धसमाकुला ।  
सुन्दरी चारुकेशी च दीर्घनेत्रा मनोहरा ॥ १८ ॥  
  
नानाविलासकुशला कुलशास्त्रविचारिणी ।  
गुरुवक्षःस्थलाक्रान्ता मध्ये विरलदर्शिनी ॥ १९ ॥  
  
सुन्दरी सा भवेद्गौरी सर्वकार्यप्रवर्तिनी ।  
दिव्यवर्णा कृशाङ्गी च दिव्यगन्धानुलेपना ॥ २० ॥  
  
भुवनेशी मया प्रोक्ता कमलां शृणु पार्वति ।  
चार्वङ्गी चारुनेत्रा च कब्ज पद्मासनस्थिता ॥ २१ ॥  
  
पीताभरणभूषाङ्गी कमला परिकीर्तिता ।  
गुञ्जाहारविभूषाढ्या श्यामचञ्चललोचना ॥ २२ ॥  
  
चारुहासा तु मातङ्गी विद्या ख्याता महेश्वरि ।  
पिङ्गनेत्रा पिङ्गकेशा किम्बिन्दुश्चातिहासिनी ॥ २३ ॥  
  
धूमावती च सा प्रोक्ता सिद्धविद्यां शृणु प्रिये ।  
सर्वदा भोजनासक्ता बहुभोज्याति चञ्चला ॥ २४ ॥  
  
त्रैलोक्यमोहनाकारा सिद्धविद्या प्रकीर्तिता ।  
लम्बवक्त्रा च लम्बोष्ठी पीतवर्णाति निश्चला ॥ २५ ॥  
  
बगला सा महेशानि कीर्तिता तव सुव्रते ।  
दशविद्या इमाः ख्याताः शक्तिरूपेण पार्वति ॥ २६ ॥  
  
त्रिधा भावं महेशानि मातृस्त्रीभगिनीक्रमात् ।  
क्रीडन्ति सततं देवि विद्या एव न संशयः ॥ २७ ॥  
  
प्। १२३) दशक्रमा महेशानि दशविद्यासु यत्नतः ।  
सर्वधा कारयेद्देवि नान्यथा युगकोटिभिः ॥ २८ ॥  
  
न हि सिध्यन्ति देवेशि दशपद्मजपेन वै ।  
तस्मात्सर्वप्रयत्नेन स्वस्वविद्याक्रमं चरेत् ॥ २९ ॥  
  
स्वयम्भूकुसुमं देवि त्रिविधं कीर्तितं कलौ ।  
गौडकाश्मीरमार्गेण षड्विधं तच्च वै भवेत् ॥ ३० ॥  
  
आषोडशादनूढायाः पुष्पमुत्तममीरितम् ।  
बलात्कारेण * * पुष्पं मध्यममीरितम् ॥ ३१ ॥  
  
रजोयोगेन जातायाः कनिष्ठं कीर्तितं प्रिये ।  
काश्मीराख्यक्रमे देवि शृणु पुष्पक्रमं च ॥ ३२ ॥  
  
आषोडशादभुक्तायाः पुष्पमुत्तममीरितम् ।  
बलात्कारेण * * पुष्पं मध्यमीरितम् ॥ ३३ ॥  
  
रजोयोगेन स्वेच्छायाः कनिष्ठं परिकीर्तितम् ।  
पुष्पत्रयमिदं प्रोक्तं त्रिषु लोकेषु दुर्लभम् ॥ ३४ ॥  
  
प्रति * * * पुष्पमनङ्गगन्धसञ्ज्ञकम् ।  
रहस्यातिरहस्यं च न वक्तव्यं कदाचन ॥ ३५ ॥  
  
गोपनीयं गोपनीयं गोपनीयं पुनः शिवे ।  
इति सङ्क्षेपतः प्रोक्तं किमन्यच्छ्रोतुमिच्छसि ॥ ३६ ॥  
  
इति श्रीशक्तिसङ्गममहातन्त्रराजे उत्तरभागे द्वितीयखण्डे   
श्रीमदक्षोभ्यग्रतारासंवादे क्रममालाविनिर्णयो नाम   
त्रिंशतिः पटलः ॥ ३० ॥  
  
  
एकत्रिंशतिः पटलः ।  
  
श्रीदेव्युवाच ।  
  
दशक्रमः शक्तयश्च त्वयोक्ताः परमेश्वर ।  
तत्क्रमाणां फलं देव कियत्कालेन जायते ॥ १ ॥  
  
तत्सर्वं देवदेवेश पुरा रूपा क्रिया कथम् (?) ।  
  
श्रीशिव उवाच ।  
  
शृणु देवि प्रवक्ष्यामि रहस्यं तव सन्निधौ ॥ २ ॥  
  
अष्टम्यां च चतुर्दश्यां पक्षयोरुभयो रपि ।  
नीलसाधनकं कर्म सर्वथा कारयेच्छिवे ॥ ३ ॥  
  
प्रत्यहं क्रियतां देवि तदभावे महाष्टमी ।  
सत्ये च दशवर्षेण त्रेतायां हायनेन च ॥ ४ ॥  
  
द्वापरे तद्द्विमासेन ह्यहोरात्रं कलौ युगे ।  
सिद्धिर्भवति देवेशि नीलमार्गे विशेषतः ॥ ५ ॥  
  
सम्पूर्णदिवसं त्यक्त्वा रात्रौ याममपश्चिमम् ।  
अन्त्य यामं च सन्त्यज्य मध्ययामद्वयम् ॥ ६ ॥  
  
तन्मध्ये तुर्यनाडीषु कालिका वरदा भवेत् ।  
सोपानषोडशयुते नानाभूतगणैर्युते ॥ ७ ॥  
  
नवसोपानतन्मध्ये सप्तमेन समाकुले ।  
तत्र स्थिता महाकाली परिवारगणैः सह ॥ ८ ॥  
  
साधकाकाक्ष्यहृदया वह्निवेतालसंयुता ।  
श्रीमतोत्तरतन्त्रोक्त कवचावरणैर्युता ॥ ९ ॥  
  
कलावस्थैः समायुक्ता स्वयं याति ततः परम् ।  
महानील क्रमे देवि सङ्खयां शृणु महेश्वरि ॥ १० ॥  
  
सत्ये विंशतिवर्षेण त्रेतायां हायनद्वये ।  
द्वापरे मासषट्कैस्तु कलौ मासद्वयोत्तरम् ॥ ११ ॥  
  
अनेनैव क्रमेणैव छिन्नमस्ताविधिः स्मृता ।  
एतावद्धि विशेषोऽस्ति शक्तिसङ्गः सदा स्मृतः ॥ १२ ॥  
  
गन्धर्वाख्यक्रमे सङ्ख्यां शृणु यत्नेन पार्वति ।  
शतं विंशतिदिग्वेदसप्तमारभ्य पार्वति ॥ १३ ॥  
  
प्। १२५) वीरसाधनकं कर्म चतुर्मन्त्रैः समाचरेत् ।  
स्पुष्पाख्यक्रमे सङ्खयां शृणु यत्नेन पार्वति ॥ १४ ॥  
  
ऋषिवेदवह्नियामयोगमार्गेण सिद्द्यति ।  
महाचीनक्रमे सङ्ख्यां शृणु यत्नेन पार्वति ॥ १५ ॥  
  
षट्त्रिंशद्दशवेदाख्यषट्त्रिंशद्दिवसैः शिवे ।  
सत्यादिकलिपर्यन्तं महाराजक्रमं शृणु ॥ १६ ॥  
  
अशीतिषष्टिषड्विश सप्तवर्षक्रमेण च ।  
सत्यादिकलिपर्यन्तं ब्रह्मभावक्रमं शृणु ॥ १७ ॥  
  
सहस्रं शतकन्यूनं षष्टिवर्षेण पार्वति ।  
कलार्चनक्रमे देवि सङ्खयां शृणु प्रत्यत्नतः ॥ १८ ॥  
  
सहस्रं षट्शतं वेदशतं षोडशहायनम् ।  
सत्यक्रमाच्च कल्यन्तं धूम्रभावं शृणु प्रिये ॥ १९ ॥  
  
दिक्सहस्रं षट्सहस्रं सहस्रं पञ्चविंशतिः ।  
ब्रह्माभावे महेशानि कलौ च वत्सरत्रयम् ॥ २० ॥  
  
दशवर्षं मासषट्कं देवता वरदा भवेत् ।  
प्रत्यक्षदर्शने देवि सङ्ख्या प्रोक्ता मया तव ॥ २१ ॥  
  
सिद्धमन्त्रे महेशानि पूर्वयोगेन सिध्यति ।  
पूर्वक्रमो महेशानि मन्त्रमात्रे प्रकीर्तितः ॥ २२ ॥  
  
पूर्वक्रमेण देवेशि दुष्टमन्त्रोऽपि सिध्यति ।  
रहस्यातिरहस्यं च गोपनीयं स्वयोनिवत् ॥ २३ ॥  
  
गोपनात् सिद्धिमाप्नोति नात्र कार्या विचारणा ।  
इति सङ्क्षेपतः प्रोक्तं किमन्यच्छ्रोतुमिच्छसि ॥ २४ ॥  
  
इति श्रीशक्तिसङ्गमतन्त्रराजे द्वितीयखण्डे   
श्रीमदक्षोग्रतारासंवादे क्रमफलकथनं   
नामैकत्रिंशतिः पटलः ॥ ३१ ॥  
  
  
द्वात्रिंशतिः पटलः ।  
  
श्रीदेव्युवाच ।  
  
पूर्वं संसूचितं नाथ मुद्रासङ्केतकं तथा ।  
किं त्वया गोपितं स्वामिन् कथयस्व ममाधुना ॥ १ ॥  
  
श्रीशिव उचा ।  
  
रहस्यातिरहस्यं च सारात् सारतरं शिवे ।  
कथयामि तव प्रीत्या रहस्यं गोपयेत् प्रिये ॥ २ ॥  
  
केरलश्चैव काश्मीरो गौडश्चैव तृतीयकः ।  
सम्प्रदायत्रयं प्रोक्तं प्रत्येकं विविधं भवेत् ॥ ३ ॥  
  
शुद्धगुप्तोग्रभेदेन नवधा परिकीर्तितम् ।  
दिव्यसिद्धमानवौघो दक्षिणामूर्तिशङ्करः ॥ ४ ॥  
  
आनन्दभैरवः कालश्चाति कालक्रमेण च ।  
आनन्दभैरवमते पञ्चाशीति गुरुक्रमः ॥ ५ ॥  
  
दक्षिणामूर्तिंसमत्या भेदत्रितयमेव च ।  
दशविद्याक्रमेणैव दश भेदाः पुरोदिताः ॥ ६ ॥  
  
परतो शिवनिर्वाणं षट्शाम्भवक्रमेण च ।  
कादिहादिक्रमेणैव रश्मिपुंशक्तिभेदतः ॥ ७ ॥  
  
षट्सहस्रं वेद शतं चतुःषष्टिः प्रकीर्तितः ।  
प्रकृतौ विद्यमानायां विकृतिर्न बलीयसी ॥ ८ ॥  
  
सम्प्रदायत्रयं देवि प्रकृतिस्थानगोचरम् ।  
तत्त्वमुद्रा मकाराख्या भेदेन त्रितयं भवेत् ॥ ९ ॥  
  
दुग्धे वृन्ताककं देवि सूरणं दुग्धमांसकम् ।  
कुमारी पञ्चपञ्चत्वमक्षरान्ते प्रकीर्तितम् ॥ १० ॥  
  
बालायां तरुणायां च बालां सम्पूज्य पञ्चमम् ॥ ११ ॥  
  
मद्यं मांसं तथा मत्स्यं मुद्रां मैथुनमेव च ।  
मकारपञ्चकं प्रोक्तं देवताप्रीतिकारकम् ॥ १२ ॥  
  
गुडार्द्रकरसो देवि मुद्रा तु प्रथमा मता ।  
पिण्याकं लवणं देवि द्वितीया परिकीर्तिता ॥ १३ ॥  
  
लशुनं तित्तिडी चैव तृतीया परिकीर्तिता ।  
सूर्यमण्डलसङ्काशा चन्द्रमण्डलसन्निभा ॥ १४ ॥  
  
प्। १२७) गोधूममाषसम्भूता सुन्दरी च चतुर्थिका ।  
शक्त्यालापः पञ्चमी स्यात्पञ्चमुद्राः प्रकीर्तिताः ॥ १५ ॥  
  
श्रीदेव्युवाच ।  
  
मुद्रा नाम तु किं जातं तत्त्वं किन्नामकं भवेत् ।  
मकाराः किस्वरूपाश्च सर्वं कथय शङ्कर ॥ १६ ॥  
  
श्रीशिव उवाच ।  
  
रहस्यं कथ्यते देवि शृणु यत्नेन साम्प्रतम् ।  
महादेव्या यथा प्रोक्तं तद्रूपं ब्रूयते यथा ॥ १७ ॥  
  
तद्रूपधारणान्मुद्रा तद्रूपाद्विकृतिर्भवेत् ।  
विना मार्गं महेशानि गतिश्चैव कथं भवेत् ॥ १८ ॥  
  
मार्गप्रदर्शनाद्देवि गतिः सर्वत्र दृश्यते ।  
तन्मार्गदर्शनार्थं हि मकाराः पञ्च कीर्तिताः ॥ १९ ॥  
  
ज्ञात्वा फलमवाप्नोति नात्र कार्या विचारणा ।  
ब्रह्मा विष्णुश्च रुद्रश्च सदाशिवः ॥ २० ॥  
  
एते पञ्च मकाराश्च पञ्च नामप्रकारकाः ।  
आत्मविद्या शिवा सर्वा पूर्णेति पञ्चमं विदुः ॥ २१ ॥  
  
पञ्च तत्त्वानि देवेशि केरले कीर्तितानि च ।  
पञ्च मुद्रानामधरा स्यात्यानन्दो वच्मि संशृणु ॥ २२ ॥  
  
ब्राह्मी च वैष्णवी रौद्री ईश्वरी श्री सदाशिवा ।  
पञ्च मुद्राः समाख्यातास्तत्त्वमामधराः शिवे ॥ २३ ॥  
  
सन्तर्प्य कुण्डलीं शक्तिं पञ्च मुद्राविधानतः ।  
अलिना पिशितं मीनं मुद्रा मथुनमुत्तमम् ॥ २४ ॥  
  
मकारपञ्चकं यत्र तत्र देवी न संशयः ।  
न मध्यं माधवीमद्यं शक्तिरसोद्भवम् ॥ २५ ॥  
  
सुसुम्ना शङ्खिनी मुद्रा उन्मन्यनुत्तमं रसः ।  
सामरस्यामृतोल्लासं मैथुनं च सदाशिवम् ॥ २६ ॥  
  
महाकुण्डलिनी शक्तिस्तद्योगार्थं महेश्वरि ।  
शक्तिः प्रोक्ता महेशानि न भोगार्थं मयेरिता ॥ २७ ॥  
  
कुण्डलीसामरस्यार्थं स्वयम्भूलिङ्गमीरितम् ।  
एतदभ्यासयोगेन कुण्डलीरसवान् भवेत् ॥ २८ ॥  
  
कुण्डली कीदृशी देव तद्रसः कीदृशो भवेत् ।  
  
श्रीशिव उवाच ।  
  
अवाच्यं यद्भवेद्वच्मि तद्रसस्तु यथा भवेत् ॥ २९ ॥  
  
तथा समरसानन्दरसः सङ्कीर्तितो मया ।  
अज्ञानादपि देवेशि भोगवासनयाऽपि च ॥ ३० ॥  
  
फलं संसारजं देवि गर्भरूपेण जाग्रति ।  
ज्ञात्वा फलमवाप्नोति त्रैलोक्यविजयी भवेत् ॥ ३१ ॥  
  
तस्मात्तु पञ्चमी मुद्रा कीर्तिता तु मया तव ।  
संयोगामृतयोगेन कुण्डल्युत्थानकारणात् ॥ ३२ ॥  
  
चान्द्रपात्रे यदा याति तन्मध्ये परिकीर्तितम् ।  
मणिपूरे दशदले सुषुम्नायां यदा गतः ॥ ३३ ॥  
  
तत्करामृतयोगाद्धि द्वितीया परिकीर्तिता ।  
हृत्पद्मद्वादशारे तु शङ्खिनी कूर्मसंस्थिता ॥ ३४ ॥  
  
सुधासागरक्रीडायां मत्स्यस्तत्र प्रकीर्त्तितः ।  
मुद्रा तृतीया गदिता चतुर्थीं षोडशच्छदे ॥ ३५ ॥  
  
चन्द्रसूर्याग्निसम्भिन्ना वर्तुला बिन्दुगर्भिता ।  
भगध्वजाख्यचणकैर्घटिता तु चतुर्थिका ॥ ३६ ॥  
  
पञ्चमुद्रा मया प्रोक्ता मोक्षं भावफलाप्तये ।  
मकारपञ्चकेनैव ज्ञानमेतस्य जायते ॥ ३७ ॥  
  
मकार रूपमार्गो हि कीर्तितस्ते मया तव ।  
इति सङ्क्षेपतः प्रोक्तं किमन्यच्छ्रोतुमिच्छसि ॥ ३८ ॥  
  
इति श्रीशक्तिसङ्गममहातन्त्रराजे उत्तरभागे द्वितीयखण्डे   
श्रीमदक्षोभ्यमहोग्रतारासंवादे मुद्रासङ्केतकं ना   
द्वात्रिंशतिः पटलः ॥ ३२ ॥  
  
  
त्रयस्त्रिंशतिः पटलः ।  
  
श्रीदेव्युवाच ।  
  
देवेश श्रोतुमिच्छामि पूर्वोक्तं च रहस्यकम् ।  
  
श्रीशिव उवाच ।  
  
पञ्चमुद्राख्यसङ्केते मुख्यसङ्केतकं शृणु ॥ १ ॥  
  
पानं पञ्चविधं प्रोक्तं महादिव्यादिभेदतः ।  
महादिव्यं तथा दिव्यं वीरश्चैव महापशुः ॥ २ ॥  
  
पशुबन्धः पशुश्चेति पञ्चधा परिकीर्तितम् ।  
प्राणापानौ समाहारौ प्रत्याहारो मनःस्थिरम् ॥ ३ ॥  
  
भानुमण्डलकं भित्वा इन्दुमण्डलमध्यगम् ।  
सुषुम्नावर्त्मनि नित्यं सुधाधारापकर्षिणी ॥ ४ ॥  
  
दिव्यपानमिदं प्रोक्तं सर्वसिद्धिकरं परम् ।  
महादिव्यमिदं प्रोक्तं शृणु दिव्यं महेश्वरि ॥ ५ ॥  
  
दिव्यं देव्यग्रतः पानमुत्तमं वीरपानकम् ।  
त्यक्तसर्वाशयोन्मूलवासनामल सञ्चयः ॥ ६ ॥  
  
कौलिकाचारयोगेन पञ्चतत्त्वेन तर्पयेत् ।  
षट्चक्रक्रमभेदेन हुनेद्द्रव्यं सममन्त्रकम् ॥ ७ ॥  
  
ध्यानार्चनपरावस्था वीरापानमनुत्तमम् ।  
उद्वासनोत्तरं देवि वीरपानं तदुच्यते ॥ ८ ॥  
  
वीरपानं द्विधा प्रोक्तं पशुपानं शृणु प्रिये ।  
वीरपाने पूर्ववीरः परस्तु पशुरित्यपि ॥ ९ ॥  
  
आसक्तलोलुपो दम्भो मन्त्रार्थे त्वप्रसङ्गतः ।  
कामुकः कामनिर्देशः पशुपानं तदुच्यते ॥ १० ॥  
  
सर्वै कुलीनैः स्थित्वा तु विना पूजां सुगर्वितैः ।  
यत्पानं क्रियते देवेइ पशुपानं तदुच्यते ॥ ११ ॥  
  
अन्योऽपि शृणु देवेशि पशुपानक्रमं शिवे ।  
एकाकी मद्यपानी य एकाकी शक्तिभुक् प्रिये ॥ १२ ॥  
  
माहेश्वरस्य संसर्गं न कदापि करोति चेत् ।  
पशुपानमिदं प्रोक्तं महादारिद्र्यदायकम् ॥ १३ ॥  
  
प्। १३०) विना मन्त्रं विना दीक्षां गुरुमुखात्प्रिये ।  
यत्पानं क्रियते मुखैः पशुपानं विदुर्बुधाः ॥ १४ ॥  
  
पशुस्तु त्रिविधः प्रोक्तः पूर्वेण सह भैरवे ।  
एकाकी पाननिरतः पशुरित्यभिधीयते ॥ १५ ॥  
  
दीक्षितो निन्दको यस्तु द्वितीयः परिकीर्तितः ।  
अदीक्षितः क्रियीनो मन्त्रतन्त्रविवर्जितः ॥ १६ ॥  
  
महापशुरिति प्रोक्तः कौलवामौ शृणु प्रिये ।  
वामं रामा रतियुता बलिपात्रं तु दक्षिणे ॥ १७ ॥  
  
पानपात्रं महेशानि वामहस्तेन तर्पकः ।  
महाकौलो महेशानि भूमौ संस्थाप्य तर्पयेत् ॥ १८ ॥  
  
हस्तद्वयेन चेद्देवि कौल इत्यभिधीयते ।  
वामदक्षव्यत्ययेन वीरकौलः प्रकीर्तितः ॥ १९ ॥  
  
अलिपात्रं वामपाणौ दक्षहस्तेन तर्पयेत् ।  
वामगौडस्तु सम्प्रोक्तश्चतन्याख्यः स एव ॥ २० ॥  
  
भूमौ स्थाप्य महेशानि हस्तयुग्मेन तर्पयेत् ।  
आनन्दाख्यस्तु सम्प्रोक्तो वाम इत्यभिधीयते ॥ २१ ॥  
  
पूजायां देवदेवेशि केरले दक्षहस्ततः ।  
गौडे वामकरेणैव पूजां च तर्पयामि ॥ २२ ॥  
  
तर्पयामि पूजयामि नमश्चैव त्रिभागशः ।  
आदौ मध्ये तथा चान्ते भिन्नं भिन्नं च वा प्रिये ॥ २३ ॥  
  
दक्षेणैव महेशानि केवलं पूजयामि च ।  
तर्पयामि ततः प्रोच्य हृदाद्यन्ते समुच्चरेत् ॥ २४ ॥  
  
एतेऽत्र सम्प्रदायाश्च मया प्रोक्ता महेश्वरि ।  
सिद्धचैतन्यनामा च विलासाख्यस्ततः परम् ॥ २५ ॥  
  
सत्यचैतन्यनामा च सिद्धाख्यश्च तदुत्तरम् ।  
चैतन्यादि विलासी तु सिद्धप्रज्ञाभिधस्ततः ॥ २६ ॥  
  
सिद्धप्रज्ञाभिधश्चैव दिव्यानन्दाभिधस्ततः ।  
सिद्धबोधनन्दसञ्ज्ञो दिव्यचैतन्यसञ्ज्ञिकः ॥ २७ ॥  
  
प्। १३१) सिद्धबोधस्ततः प्रोक्तो दिव्यचैतन्यसञ्ज्ञिकः ।  
दिव्यप्रज्ञाननाथाख्यो दिव्याद्वैतश्च शाश्वती ॥ २८ ॥  
  
शाम्भवाद्वैतनामा च मेधाद्वैताभिधस्ततः ।  
एते षोडश सम्प्रोक्ताः केवलं तर्पणक्रमात् ॥ २९ ॥  
  
अन्ये भेदा विस्तारेण रहस्ये परिकीर्तिताः ।  
गोपनीयं गोपनीयं स्वयोनिरपरा यथा ।  
इति सङ्क्षेपतः प्रोक्तो मुद्रासङ्केत उत्तमः ॥ ३० ॥  
  
इति श्रीशक्तिसङ्गममहातन्त्रराजे उत्तरभागे   
श्रीममदस्क्षोभ्यमहोग्रतारासंवादे पानसङ्केतकं नाम   
त्रयस्त्रिंशतिः पटलः ॥ ३३ ॥  
  
  
चतुस्त्रिंशतिः पटलः ।  
  
श्रीदेव्युवाच ।  
  
विश्वेश श्रोतुमिच्छामि लतासङ्केतमुत्तमम् ।  
  
श्रीशिव उवाच ।  
  
लतासङ्केतकं देवि शृणु यत्नेन साम्प्रतम् ॥ १ ॥  
  
मेधादीक्षां विना देवि न लतासाधनं भवेत् ।  
कादिहादिकला नाम लता प्रोक्ता मया तव ॥ २ ॥  
  
बालादि शाम्भवान्तं च मेधापूर्वं प्रकाशिता ।  
श्रीस्पर्शकालीमारभ्य गुह्याम्बान्तं महेश्वरि ॥ ३ ॥  
  
मेधादीक्षा महेशानि कादिहादिमतेऽपि च ।  
सर्वसाम्राज्यमेधा तु द्वयोर्योगे भवेत् प्रिये ॥ ४ ॥  
  
मणिपूराद्बिलान्तं च बालामारभ्य योजयेत् ।  
मणिपूराद्बिलान्तं च स्पर्शमारभ्य योजयेत् ॥ ५ ॥  
  
अथवा देवदेशि संहारसृष्टिमार्गतः ।  
सृष्टिः कादिर्यदा देवि संहृतिगोचरा ॥ ६ ॥  
  
हादिः सृष्टिस्तदा काली संहारान्त क्रमाद् भवेत् ।  
परादि सर्वातीतान्तं ब्रह्म चारभ्य पार्वति ॥ ७ ॥  
  
शान्त्यतीतान्तगं ज्ञात्वा शिवशक्त्या प्रबोधयेत् ।  
अथवा वर्णवेधेन केवलां वेधरूपिणीम् ॥ ८ ॥  
  
चक्षुष्मतः समारभ्य साम्राज्यान्तं समाचरेत् ।  
मेधादिक्षायुक्तानां न च मुण्डनमारितम् ॥ ९ ॥  
  
केशान् संवर्द्धयेद्देवि सर्वदा तैललेपनम् ।  
न श्मश्रून् कृन्तयेद्देवि यावद्वेधः प्रदृश्यते ॥ १० ॥  
  
वाग्वेधः श्रुतिवेधश्च दृष्टिवेधस्तृतीयकः ।  
स्पर्शवेधश्चतुर्थः स्यात्क्रिया वेधस्तु पञ्चमः ॥ ११ ॥  
  
अनुक्रमेण देवेशि जायन्ते साधनक्रमात् ।  
ब्रह्माण्डगोलके या च या काचिज्जगतीतले ॥ १२ ॥  
  
समस्ताः सिद्धयस्तस्य साधकस्य पुरः स्थितः ।  
यस्य वीक्षणमात्रेण जायन्ते साधन क्रमात् ॥ १३ ॥  
  
प्। १३३) स्वयमायाति पुरतो जयादीनां च का कथा ।  
निर्देशवर्तिनो भूत्वा वर्तन्ते चेटका इव ॥ १४ ॥  
  
मनोरथमयी सिद्धिस्तस्य दासी सदा भवेत् ।  
अणिमा खेचरी वीक्षा गुटिका कामरूपिता ॥ १५ ॥  
  
धातुवादश्च वेताला यक्षिण्यश्चिरजीविता ।  
परकायप्रवेशादि चराचरपुरी गतिः ॥ १६ ॥  
  
षष्टिसिद्धीश्वरो भूयान्नात्र कार्या विचारणा ।  
षट्कर्माणि महेशानि वीक्षया सम्भवन्ति च ॥ १७ ॥  
  
यावद्विभूमिका भूयात्तावत्कुर्यान्निरन्तरम् ।  
यदेव भूमिका जाता तदागन्धर्वमार्गतः ॥ १८ ॥  
  
गन्धर्वमार्गाद्देवेशि शिव एव न संशयः ।  
साम्राज्यमेधायुक्तो हि लतासाधनमाचरेत् ॥ १९ ॥  
  
अन्यथा कुरुते यस्तु पातो भविष्यति ।  
इति सङ्क्षेपतः प्रोक्तं किमन्यच्छ्रोतुमिच्छसि ॥ २० ॥  
  
इति श्रीशक्तिसङ्गममहातन्त्रराजे उत्तरभागे द्वितीयखण्डे   
श्रीमदक्षोभ्यमहोग्रतारासंवादे लतासङ्केतकं नाम   
चतुर्स्त्रिंशतिः पटलः ॥ ३४ ॥  
  
  
पञ्चत्रिंशतिः पटलः ।  
  
श्रीदेव्युवाच ।  
  
देवेश श्रोतुमुच्छामि लतारूपमथादरात् ।  
  
श्रीशिव उवाच ।  
  
लतारूपं महेशानि पूर्वमेव मयेरितम् ॥ १ ॥  
  
सामान्यतः प्रवक्ष्यामि सावधानमना भव ।  
तरुणीं तु सुलावण्यां सुन्दरीं चारुदासिनीम् ॥ २ ॥  
  
चञ्चलां कञ्जनेत्राश्च षोडशाब्दामपुष्पिताम् ।  
कटाक्षताडिनीं रामां सुगन्धां तनुमोहिनीम् ॥ ३ ॥  
  
ईदृग्विधां समालोक्य सदा तत्सङ्गमाचरेत् ।  
तस्याः सञ्चुम्बनं कार्यमविकारेण चेतसा ॥ ४ ॥  
  
नारीं निवीक्ष्य यत्नेन अविकारी नरो यदि ।  
विकारे जायमाने तु साधको नश्यति ध्रुवम् ॥ ५ ॥  
  
सर्वदा तु निवीक्ष्यैनां तद्योगं शृणु सत्वरम् ।  
चरणान्मूलपर्यन्तं पीत्वा पीत्वा पुनः पिबेत् ॥ ६ ॥  
  
तस्या नखशिखा ज्योत्स्नाखण्डितान्तस्तमो भवेत् ।  
कमठी कर्पराकारा प्रपदाञ्चितशोभया ॥ ७ ॥  
  
स्निग्धान्तःकरणो वीरो निर्विकल्पः सदा भवेत् ।  
सुवृत्तजानुना चारु जङ्घोरुजघनाश्रयैः ॥ ८ ॥  
  
नाभौ रोमावली वक्षःस्थलैः पीनपयोधरौ ।  
ग्रीवानयनपर्यन्तं केशाग्रैः प्रवरस्थितैः ॥ ९ ॥  
  
यावन्मधुमदापूर्णौ निस्सीमैर्भावलोकितैः ।  
स्निग्धेन्द्रियश्च सन्तुष्टश्चतुर्वर्गसमन्वितः ॥ १० ॥  
  
निवृत्तिकाले च पुनर्भावपूर्णामृतैर्निजम् ।  
मुखं बिन्दुवदाकारं समारभ्य महेश्वरि ॥ ११ ॥  
  
साधकोत्तम इत्युक्तः श्लोकानां च चतुष्टयम् ।  
ध्यात्वा स्पृष्ट्वाऽथवा दृष्ट्वा एतत्कामकलान्वितः ॥ १२ ॥  
  
क्षणं तत्र विमृश्यैतज्जयते भावसञ्चयः ।  
कुलेषु तत्कलारूपमङ्गले परिवर्त्य च ॥ १३ ॥  
  
प्। १३५) कुले सञ्जायते यत्नात्कथं तत्कथयामि ते ।  
कुले साक्षाद्यतस्तत्त्वं स्वयं चिन्तिततत्त्वतः ॥ १४ ॥  
  
तेन तत्कुलशास्त्रज्ञैः पूजनीयं प्रयत्नतः ।  
कुलदेवी चात्मदेवी निश्चला यस्य वर्तते ॥ १५ ॥  
  
स धन्यः पुरुषो लोके निश्चलोदय एव सः ।  
यत्कुले कुलदीक्षा तु तस्मात्साऽपि स एव हि ॥ १६ ॥  
  
अदीक्षितकुलासङ्गात्सिद्धिहानिः प्रजायते ।  
तत्कथाश्रवणं चेत्स्यात्तत्तल्पगमनम् ॥ १७ ॥  
  
स कुलीनः कथं देवि स कथं मम पूजकः ।  
गन्धरूपानुरूपेण नाम कुर्यान्निजेच्छया ॥ १८ ॥  
  
मातृपितृकृतं नाम वर्जनीयं प्रयत्नतः ।  
परयोषाधिका ज्ञेया निजस्त्री प्रीतिवर्धनी ॥ १९ ॥  
  
आगते स्वागतं कुर्याल्लीलायोगान्निजेच्छया ।  
तस्मादुत्थाय हस्ताग्रे धृत्वा संवेशयेत्ततः ॥ २० ॥  
  
वामभागे समासीनां सुवर्णां कामरूपिणीम् ।  
ध्यात्वा कामकलां तत्र बिन्द्वादिपूर्णविग्रहः ॥ २१ ॥  
  
केशविन्यासतिलकहारकेयूरयावकम् ।  
सर्वकलाविधानादौ कुलद्रव्याणि योजयेत् ॥ २२ ॥  
  
हेतुयुक्तं सताम्बूलं दत्त्वा भुक्त्वा तु साधकः ।  
पश्येत् कुलपथं तस्या लौकिकालौकादिकम् ॥ २३ ॥  
  
स्वयं चोद्भवपुष्पाणि कीर्तितानि कुलादिषु ।  
न करोति कुलाभिज्ञः शिवोऽपि नश्यति ध्रुवम् ॥ २४ ॥  
  
दृष्ट्वा दोषादिकं तत्र स्नेहादपि न शिक्षयेत् ।  
भाषयेन्न कटूक्त्या वै कृते तु निष्फलं भवेत् ॥ २५ ॥  
  
कुलशास्त्ररहस्यं तु कुलमूलं यतः प्रिये ।  
वरं कुलमत त्यागो वरं कुलगुरोरपि ॥ २६ ॥  
  
न त्यागं पापं स्वकुलं दृष्टदोषादपि प्रिये ।  
कुलवृक्षस्थितः सोऽहं स्वकुलं पोषयाम्यहम् ॥ २७ ॥  
  
तेन सर्वप्रयत्नेन रक्षणीयञ्च यत्नतः ।  
स्वकुले कुलबाहुल्यं यदि स्याद्भाग्ययोगतः ॥ २८ ॥  
  
प्। १३६) समरूपं विधातव्यं वैपरीत्यं त्यजेद्बुधः ।  
पृथक् ध्यानं पृथक् स्थानं पृथक् पूजा पृथक् स्तुतिः ॥ २९ ॥  
  
न कर्तव्या प्रयत्नेन किमेतैर्बहुजल्पितैः ।  
कुले तिष्ठामि देवेशि नात्र कार्या विचारणा ॥ ३० ॥  
  
तासां विश्वासघातेन तद्देशश्चैव नश्यति ।  
प्रमोदादमृताख्यानं ममस्यान्नात्र संशयः ॥ ३१ ॥  
  
कुलजाहं महायुद्धे वीरास्फालनिनादिनी ।  
न दोषमात्रमिच्छामि पातयामि यतो जगत् ॥ ३२ ॥  
  
सौन्दर्यपतिविद्वेषः कटूक्तिः कलहादिकम् ।  
नीचानां गमनः चैव न चैव न वै तत्र वसाम्यहम् ॥ ३३ ॥  
  
ब्रह्माण्डभाण्डसम्भेदात्तेन जीवेत्स सिद्धियुक् ।  
विना कुलेन संसिद्धिर्न कुत्रापि प्रविद्यते ॥ ३४ ॥  
  
कुलालापानुसन्धायी कुलरूपं विचित्य च ।  
विहरेद्दिवसे चैव रात्रावाकृष्टितत्परः ॥ ३५ ॥  
  
आनीय योषितः सर्वाः जात्यष्टकसमुद्भवाः ।  
गन्धानुक्रमणादेव नामं कुर्यान्महेश्वरि ॥ ३६ ॥  
  
एकजातिभवा वापि स्वरूपं पूर्वमीरितम् ।  
तन्मन्त्रं तत्र संयोज्य तेनैव पूजनं चरेत् ॥ ३७ ॥  
  
शुद्धपुष्पैश्च नैवेद्यैर्लवणैर्मधुसंयुतैः ।  
पूजयित्वा यथापूर्वं साधयेन्निजसाधनम् ॥ ३८ ॥  
  
तत्पुष्पेणैव नैवेद्यैस्तां कालीं परिपूजयेत् ।  
त्रिपुरानामिकां देवि रक्तं पुष्पेण पूजएत् ॥ ३९ ॥  
  
गुणैः पूर्वोदितैर्युक्ता नाना वा एकजातयः ।  
रूपगन्धसमायुक्ता नामतः पूर्वमीरितम् ॥ ४० ॥  
  
एवं कृत्वा तु बहुधा दृष्टादृष्टविभेदतः ।  
विशेषो ह्यत्र देवेशि किमन्यद्बहुजल्पितैः ॥ ४१ ॥  
  
माययाच्छाद्य आत्मानं निजस्त्रीरूपधारिणी ।  
आगत्य * * * देवि तेनैव दृश्यते ध्रुवम् ॥ ४२ ॥  
  
तस्मात्स्वदेशेनैवैतत् कर्तव्यं सिद्धिकाङ्क्षया ।  
किं वा कामविलोपार्थं यतितव्यं सुरेश्वरि ॥ ४३ ॥  
  
प्। १३७) कर्मदण्डं समादाय शिवसाम्यं विधाय च ।  
तद्गात्रं चक्रसूत्रेण वेष्टनं सप्तधा कृते ॥ ४४ ॥  
  
पाशस्त्वं सर्वभूतानां रक्षणाय स्वयम्भुवा ।  
निर्मितोऽसि महाभाग दृढबन्धं विधीयताम् ॥ ४५ ॥  
  
एवमामन्त्र्य तत्सूत्रं शिवाङ्गं सर्पवेष्टितम् ।  
जपेदशांशमासाद्य स्वीयमन्त्रं ततो जपेत् ॥ ४६ ॥  
  
संहारस्वप्रबोधिन्या पुटितं प्रणवत्रयम् ।  
सुप्तमन्त्रः समाख्यातः श्वापदः सर्वजन्तुषु ॥ ४७ ॥  
  
एवं कृत्वा स्वयं देवो महेशाधिक एव च ।  
कुले यदि स्याद्योगस्य चापल्यः स्मरलोलुपः ॥ ४८ ॥  
  
तदा रक्षा विधातव्या न कार्या कर्हिचिद्बुधैः ।  
वराङ्गे शृणु मद्वाक्यमावयोः शुभहेतुकम् ॥ ४९ ॥  
  
एतत्कार्यं समासाद्य कर्तव्यं तव चेष्टितम् ।  
एवमुक्त्वा निजं कार्यं विधाय साधकोत्तमैः ॥ ५० ॥  
  
प्रवर्तनं न कर्तव्यं कुलयोगं महेश्वरि ।  
वीरपत्नीं वीरकन्या वीराङ्गनवराङ्गना ॥ ५१ ॥  
  
नाकृष्य साधकैः कार्यं यावत्स्यान्मनसः स्थिति ।  
मनःक्षोभे तत्र जाते मूलयोगेन यत्फलम् ॥ ५२ ॥  
  
तत्फलं जायते देवि सत्यं सत्यं न चान्यथा ।  
वीरपत्नी तु परमा स्वयमेव महेश्वरि ॥ ५३ ॥  
  
सा स्मृता कुलविद्यानामाद्या चैव पुरातनी ।  
तद्वधूः परमेशानि सर्वमन्त्रप्रबोधिनी ॥ ५४ ॥  
  
न्यायतोऽन्यायतो वापि गुरुपत्नी गुरुर्यदि ।  
वीक्षणादेव देवेशि सर्वार्थसाधको भवेत् ।  
इति सङ्क्षेपतः प्रोक्तं किमन्यच्छ्रोतुमिच्छसि ॥ ५५ ॥  
  
इति श्रीशक्तिसङ्गममहातन्त्रराजे उत्तरभागे द्वितीयखण्डे   
श्रीमदक्षोभ्यमहोग्रतारासंवादे लतारूपकथनं नाम   
पञ्चत्रिंशतिः पटलः ॥ ३५ ॥  
  
  
षट्त्रिंशतिः पटलः ।  
  
श्रीदेव्युवाच ।  
  
शङ्कर श्रीमहादेव निशापूजां वद प्रभो ।  
  
श्रीशिव उवाच ।  
  
निशापूजा प्रकर्तव्या हेतुयुक्तः सदैव हि ॥ १ ॥  
  
निजं कुलं समादाय स्वयं भैरवरूपधृक् ।  
कुलं च भैरवीरूपं तद्गात्रे न्यासविस्तरम् ॥ २ ॥  
  
विन्यस्य सकलन्यासं नवयोन्यात्मकं तथा ।  
प्रसूनतुलिकामध्ये पुष्पप्रकरसङ्कुले ॥ ३ ॥  
  
नानागन्धसमाकीर्णे कुलद्रव्येण यन्त्रकम् ।  
लिखित्वा पूजयेच्छङ्खे घटस्थापनपूर्वकम् ॥ ४ ॥  
  
स्ववामभागे षट्कोणं तन्मध्ये ब्रह्मरन्ध्रकम् ।  
लिखित्वा तत्र कुम्भं च सौवर्णं राजतं तथा ॥ ५ ॥  
  
ताम्रभूमिमयं वापि यद्वा लोहविवर्जितम् ।  
स्थापयेत्कलया देवि कुम्भे गन्धसुवासितम् ॥ ६ ॥  
  
हेतुद्रव्यं ब्रह्मणादिभेदतः परिपूजयेत् ।  
तत्र मन्त्रं विलिख्यादौ द्यत्कुलसमुद्भवम् ॥ ७ ॥  
  
ध्यात्वेष्टदेवतां तत्र जपेदष्टोत्तरं शतम् ।  
धेनुमुद्रां प्रदर्श्याथ अमृतं तद्विचिन्तयेत् ॥ ८ ॥  
  
दृष्ट्वार्घ्यपात्रं नृत्यन्ति भैरवा मातरो गणाः ।  
इन्द्रादयः सुरा सर्वे नृत्यन्ति मधुलोलुपाः ॥ ९ ॥  
  
ब्रह्मविष्णुमहेशाद्या नृत्यन्ति हर्षतत्पराः ।  
अर्घ्यभाण्डं द्विधा कृत्वा गुरवे चैकभागकम् ॥ १० ॥  
  
एकं गुरुं समादाय एकेन देवतर्पणम् ।  
पीत्वा कुलरसं देवि नानालङ्कारभूषितम् ॥ ११ ॥  
  
साक्षाद्यदि गुरुर्न स्यात्तदा तोये विसर्जयेत् ।  
आनन्दरूपवान् भूत्वा पूजयेत्परमेश्वरी ॥ १२ ॥  
  
स्वस्वकल्पोक्तविधिना तत्तद्यन्त्रे प्रपूजयेत् ।  
विसर्जनं विधायाथ मन्त्रं वै प्रजपेत्ततः ॥ १३ ॥  
  
तद्धि स्वरसमानेन अमृतं भुज्यते मया ।  
तच्चकोररसास्वादैः सम्यक् रसः प्रजायते ॥ १४ ॥  
  
प्। १३९) तत्फलग्रहणादेव सुमेरोः शृङ्गरोहणम् ।  
लतालिङ्गनमात्रेण सुधाधौतकलेश्वरः ॥ १५ ॥  
  
मूलयोगे कृते तत्र जपेद्दश सहस्रकम् ।  
जपपूतं हविर्द्रव्यं गृहीत्वा तर्पयेत्ततः ॥ १६ ॥  
  
विधाय तर्पणं देवि प्रदक्षिणमनुवजन् ।  
प्रणम्य स्तुत्वा कल्पोक्तस्तवेन तोषयेत्ततः ॥ १७ ॥  
  
तस्मात्कुलं तथा योग्यं कृत्वा यत्नेन सञ्जपेत् ।  
कुलं शक्तिः समाख्याता तस्याः पूजादि कथ्यते ॥ १८ ॥  
  
कुलाचारः स विज्ञेयो देवानामपि दुर्लभः ।  
कुलीनो जायते यस्मात्तत्कथं कथयामि ते ॥ १९ ॥  
  
कुले साक्षाद्यतस्तत्त्वं स्वयं तिष्ठति तत्त्वतः ।  
मद्यं मांसं तथा मुद्रां मैथुनमेव च ॥ २० ॥  
  
एभिरेव कृता पूजा कुलाचारः प्रकीर्तितः ।  
तेन तत्कुलशास्त्रज्ञैः पूजनीयः प्रयत्नतः ॥ २१ ॥  
  
कुलं चात्मकुलं वापि निश्चलं यस्य वर्तते ।  
स धन्यः स च विज्ञानी कुलरूपः स एव च ॥ २२ ॥  
  
कुलदीक्षा यतुकुले स्यात्स शिवः परिकीर्तितः ।  
यथा काली तथा तारा यथा श्रीभैरवी तथा ॥ २३ ॥  
  
समपूजादिकं सर्वं प्रयोगं भावलक्षणम् ।  
वेदशास्त्रपुराणानि स्पष्टा वेश्याङ्गना इव ॥ २४ ॥  
  
इयं तु शाम्भवी विद्या गुप्ता कुलवधूरिव ।  
सुगुप्तं कौलिकाचारमनुगृह्णन्ति देवताः ॥ २५ ॥  
  
वाञ्छासिद्धिं प्रयच्छन्ति नाशयन्ति प्रकाशने ।  
अनाचारान्मधुपान् चक्रस्थान् शक्तिकौलिकान् ॥ २६ ॥  
  
शिवगौरीधिया देवि भावयेन्नावमानयेत् ।  
कुलाचार गृहं गत्वा भक्त्या पापविशुद्धये ॥ २७ ॥  
  
याचयेदमृतं चान्नं तदभावे जलं पिबेत् ।  
कुलाचारेण यद्द्रव्यं सर्वं दत्तं तु भक्तितः ॥ २८ ॥  
  
नमस्कृत्य तु गृह्नीयादन्यथा नरकं व्रजेत् ।  
पूर्वोक्तं देवदेवेशि न सिद्धं स्यात्स्त्रियं विना ॥ २९ ॥  
  
प्। १४०) स्त्रीसमीप प्रदेशो हि कामरूपाधिकस्तव ।  
  
श्रीदेव्युवाच ।  
  
पुरश्चरणलक्षैर्वा होमानामपि कोटिभिः ॥ ३० ॥  
  
कोटिहोम दक्षिणाभिस्तस्मात्पूजनविस्तरैः ।  
न च सिद्धिं समायाति वनितासन्निधिं विना ॥ ३१ ॥  
  
वनितासु सदा नाथ निवसामि निरन्तरम् ।  
वाराणसी कामरूपं जालन्धरमथापि वा ॥ ३२ ॥  
  
अथवान्यानि पीठानि शाम्भवाख्यानि शङ्कर ।  
षट्चक्रं षोडशाधारं त्रितयं व्योमपञ्चकम् ॥ ३३ ॥  
  
कुलचक्रे महादेव सर्वं नित्यं प्रतिष्ठति ।  
इतोऽपि किं महत्पुण्यं वक्तुं शक्नोमि शङ्कर ॥ ३४ ॥  
  
कदाचिद्वनिता वापि वनिता वत सन्निधिम् ।  
विग्रहे नैव शक्नोमि देही देहं यथा प्रभो ॥ ३५ ॥  
  
यादृशी तादृशी वापि व्याधिदारिद्र्यपीडिता ।  
विरूपा वा सुरूपा वा वतिता मम विग्रहा ॥ ३६ ॥  
  
मयी स्याद्या दृशी भक्तिः साधकानां निरन्तरम् ।  
नूनं मेतादृशी कुर्याद्योषिन्मात्रेऽपि साधकः ॥ ३७ ॥  
  
या नारी रूपसम्पन्ना सुदृशा गन्धशालिनी ।  
मम तस्याः परिज्ञेया शेषा तु शक्तिरीश्वरी ॥ ३८ ॥  
  
बालां वा यौवनोन्मत्तां वृद्धां वा सुन्दरी तथा ।  
कुत्सितां वा महादुष्टां नमस्कृत्य विभावयेत् ॥ ३९ ॥  
  
सर्वावस्थासु देवेशि योनिवन्धा तु साधकैः ॥ ४० ॥  
  
साक्षाद्वा मनसा वापि नारी पूज्यैव दर्शनात् ।  
कदाचन कटूक्त्या तु साम्भाव्या वनिता जनैः ॥ ४१ ॥  
  
स्त्रियो देवाः स्त्रियः प्राणाः स्त्रिय एव हि भूषणम् ।  
तद्धस्तरर्चितं भोज्यं तद्धस्तरचितं जलम् ॥ ४२ ॥  
  
तद्धस्तरचितं पुष्पं देवताभ्यो निवेदयेत् ।  
तत्सङ्गिना सदा भाव्यमन्यथा स्वस्त्रियामपि ॥ ४३ ॥  
  
प्रत्यक्षदृष्टदोषेपि स्वस्त्रियो वा परस्त्रियः ॥ ४४ ॥  
  
प्। १४१) सकृदपि न वक्तव्यो निन्दयेन्मनसापि न ।  
पूर्ववद्ध्यवहर्तव्या सर्वदा साधकेन सा ॥ ४५ ॥  
  
मम निन्दा मम द्वेषो मम हिंसा ममार्दनः ।  
गुरुनिन्दा गुरुद्वेषो गुरुहिंसा तथैव च ॥ ४६ ॥  
  
साधकेन वरं कार्यं वनिता नैव निन्दयेत् ।  
परं पूजां न कुर्वीत वरं बलिं परित्यजेत् ॥ ४७ ॥  
  
कुलाचारं कुलद्रव्यं कुपङ्क्ति वरं त्यजेत् ।  
तथापि नैव योषाणां निन्दायां मानसं चरेत् ॥ ४८ ॥  
  
किमिहोक्तेन बहुना वरं त्याज्यो भवन्मनुः ।  
तथापि नैव कर्तव्यं वनितानिन्दनादिकम् ॥ ४९ ॥  
  
मातृवत्पूजयेन्नित्यं मातृवद्भावयेत्सदा ।  
साधकप्राणदानेन प्रीतिः स्याद्यदि कामिनी ॥ ५० ॥  
  
प्राणान् दत्त्वापि कर्तव्या सुप्रीतिरनपायिनी ।  
स्वयं देहं समुत्सृज्य मोक्षमाप्नोति शाश्वतम् ॥ ५१ ॥  
  
स्त्रीद्वेषो नैव कर्तव्यो विशेषात् पूजनं स्त्रियः ।  
स्त्रियं गच्छन् स्पृशन् पश्यन् विशेषात्कुलजां शुभाम् ।  
नारीं सम्पूजयेन्नित्यमुपभोगं न का कारयेत् ॥ ५२ ॥  
  
इति श्रीसक्तिसङ्गममहातन्त्रराजे उत्तरभागे द्वितीयखण्डे   
श्रीमदक्षोभ्यमहोग्रतारासंवादे निशापूजाकथनं नाम   
षट्त्रिंशतिः पटलः ॥ ३६ ॥  
  
  
सप्तत्रिंशतिः पटलः ।  
  
श्रीशिव उवाच ।  
  
शृणु देवि वरारोहे रहस्यं महदद्भुतम् ।  
विना पूजां स्त्रियो * * सङ्गमे साधकोत्तमः ॥ १ ॥  
  
सप्तजन्मदरिद्रत्वं नरके कोटिकल्पशः ।  
ब्रह्महत्या सुरापानं स्तेयं गुर्वङ्गनागमः ॥ २ ॥  
  
एतत्पापकृतो दोषो जायते नात्र संशयः ।  
वीरो वाऽप्यथा दिव्यो न बुद्ध्वा नरके व्रजेत् ॥ ३ ॥  
  
गुरुपूजाकृतिविधौ विद्योच्चारणकर्म तत् ।  
रहस्याख्यं कर्णकूपे दंशनं गण्ड * * ॥ ४ ॥  
  
भूतशुद्धिपरिरम्भो सम्भावेन्द्रियनिग्रहः ।  
प्राणायामस्तवा कृष्टिः न्यासस्तस्याः समाहितः ॥ ५ ॥  
  
परस्परावलोकश्च ध्यानकर्म प्रकीर्तितम् ।  
नखदन्त * * दीनि धूपदीपप्रतापनम् ॥ ६ ॥  
  
तत्तत्तत्त्वविश्षोश्च प्रेम मुद्रा प्रकीर्त्तिता ।  
पूजनं गायनं स्तुत्यम् * * * विसर्जनम् ॥ ७ ॥  
  
ज्ञति प्रोक्तं महेशानि रहस्यमपरं शृणु ।  
सत्यमेतद्विना * * * सङ्गान्मन्त्रो न सिध्यति ॥ ८ ॥  
  
सङ्ग एव हि कर्तव्यः कर्तव्यं न च * * * ।  
पूजनीया सदा योषामद्भाव कृतनिश्चयः ॥ ९ ॥  
  
तस्यां तु * * * देवि कर्तव्यं मम साधकैः ।  
मम भावस्वरूपा सा मत्स्वरूपा महं च सा ॥ १० ॥  
  
यदि न * * देवि सा कथं भवतारिता ।  
भरता दृढपापेन सदृशो जायते नरः ॥ ११ ॥  
  
मद्भावप्रतिपन्नापि अधिकारी न * * * ।  
यादृशी तु दृढे ज्ञाने मद्भावैकपरायणा ॥ १२ ॥  
  
कदाचित्पतितां वापि कदाचिद्वापि पूतताम् ।  
कदाचित् गुरुतां याति कदाचिदपि शिष्यताम् ॥ १३ ॥  
  
प्। १४३) इदृशं सर्वदा ज्ञानं निश्चयं यस्य योषितः ।  
स विष्णुः स शिवः साक्षात् स योग्यः सर्वकर्मसु ॥ १४ ॥  
  
श्रीदेव्युवाच ।  
  
अहं हि जगतां धात्री जननी जन्मकारणम् ।  
सद्भावप्रतिपन्ना या साऽहमेव सुनिश्चितम् ॥ १५ ॥  
  
कर्तव्या * * * नैव तस्या मनोविकारणा ।  
मोहाद्वा गुरुमौढ्याद्वा यदा यत्कुरुते सुधीः ॥ १६ ॥  
  
वीरो वाऽप्यथवा दिव्यो अबुद्ध्वा नरकं व्रजेत् ।  
गुरुपत्नीम् द्विजपत्नी पितृपत्नीं प्रपूजयेत् ॥ १७ ॥  
  
पापासम्भवमापन्ना नारी सर्वमयी ही सा ॥ १८ ॥  
  
अहं च रोषसम्पन्ना नाशयामि तमीश्वर ।  
छिन्नशिरः शिरा तस्य द्वेषं पश्येद्भिया तपेत् ॥ १९ ॥  
  
भया हतोऽपि पापात्मा प्राप्नोति नरकं महत् ।  
अथवा।पि चिरञ्जीवेन्महादुर्गतिदुर्गतिम् ॥ २० ॥  
  
निरन्तरं रोग पीडा जायते तस्य पापिनः ।  
कदाचन शिरःपीडा कदाचित्तु गुरुज्वरः ॥ २१ ॥  
  
कदाचित् गात्र्सन्तापः कदाचित्कर्णपीडनम् ।  
कदाचिदपि कण्डूः स्यात्कदाचित्तु विचर्चिकाम् ॥ २२ ॥  
  
अनालोक्यं च बाधिर्यं खञ्जता तथा ।  
अन्येऽपि विविधा रोगाः कुष्ठाद्याः प्रभवन्ति हि ॥ २३ ॥  
  
चक्षुर्नाशः श्रुतिच्छेदो नासाच्छेदस्तथैव च ।  
करच्छेदः पादच्छेदः शिरश्छेदोऽपि जायते ॥ २४ ॥  
  
पशुपीडा राजपीडा वह्निपीडाऽपि जायते ।  
कुलं तस्मात्तु दोषेण भ्रियते नात्र संशयः ॥ २५ ॥  
  
प्रार्थनामपि कुर्वाणो न लभेदन्नमुष्टिकम् ।  
मूलाहारः फलाहारः पत्राहारो जलाशनः ॥ २६ ॥  
  
प्रायशो जायते पीडा तपःफलविवर्जितः ।  
तस्य स्यादसकृद्बन्धुद्रोहो भृत्याश्च तस्कराः ॥ २७ ॥  
  
प्। १४४) स्वगोत्रकलहो नित्यं स्वगोत्रहिंसनं सदा ।  
सुहृद्भिः क्रियते द्वेषो रिपुणा बध्यते स तु ॥ २८ ॥  
  
स्वयोषाऽपि विषं दद्यान्मित्रं वा सेवकोऽथवा ।  
औषधं च भवेत्तस्य महाहालाहले प्रभो ॥ २९ ॥  
  
हितं पथ्यं सुहृद्वाक्यं न कदाचन रोचते ।  
हिता न वदनात्तस्य क्वचिद्वाणी बहिर्भवेत् ॥ ३० ॥  
  
चारूक्ता बन्धुजा वाणी विपरीतेव जायते ।  
तदाज्ञाकारिणो न स्युः सुहृद्भृत्यादयस्तथा ॥ ३१ ॥  
  
एकादशगृहस्थो हि ग्रहः पीडयते ध्रुवम् ।  
अन्यथा सिद्धिमापन्ना मन्त्राः स्युर्हतसिद्धयः ॥ ३२ ॥  
  
एते ते कथिता दोषा योषि * * * सम्भवाः ।  
अधिकारविहीनानाम् अधिकारयुतेन हि ॥ ३३ ॥  
  
ईश्वर उवाच ।  
  
अधिकारी भवेत्कीदृक् देवेशि भवदर्चने ।  
कथं स्यादधिकारश्च प्रागभ्यासप्रवर्तनम् ॥ ३४ ॥  
  
महान्ममैव सन्देहो वर्द्धते जगदीश्वरि ।  
तदेव श्रोतुमिच्छामि सन्देहं छेदय प्रिये ॥ ३५ ॥  
  
ममानुग्रहतो देवि तदेतद्वक्तुमर्हसि ।  
  
श्रीदेव्युवाच ।  
  
शृणु देव प्रवक्ष्यामि गुह्यात् गुह्यतरं महत् ॥ ३६ ॥  
  
गोपितं सर्वतन्त्रेषु न देय यस्य कस्यचित् ।  
अहमेव परं ज्ञानमहमेव परा गतिः ॥ ३७ ॥  
  
अहमेव परं ध्यानमहमेव परा श्रुतिः ।  
मत्तः परतरं विश्वे न किञ्चिदवलोकयेत् ॥ ३८ ॥  
  
अहमेव जगत्सर्वं जगदेवाहमीश्वर ।  
मद्भावनावितानां हि भवद्वैतादृशी शिव ॥ ३९ ॥  
  
 एवं ज्ञानविशिष्टः स्यादधिकारी भवेच्छिव ।  
ब्रह्माविष्णुमहेशादिसर्वदेवमयो हि सः ॥ ४० ॥  
  
जायमानस्य बालस्य * * * * ।  
सम्पर्केण विकारो हि न यथा जायते क्वचित् ॥ ४१ ॥  
  
साधकस्य तथा यस्य मतिः स्यादविकारिणी ।  
सोऽधिकारी भवेन्नित्यं यागादौ सह योषिता ॥ ४२ ॥  
  
प्। १४५) मद्भावप्रतिपन्ना या मत्स्वरूपाऽहमेव सा ।  
विकारो नहि योषायां तस्यामर्पित एव हि ॥ ४३ ॥  
  
एवं यस्य स्थिता बुद्धिः सोधिकारी न संशयः ।  
भ्रातु * * परित्यज्य सर्व * * विचारयेत् ॥ ४४ ॥  
  
सङ्गमे साधकश्रेष्ठः शिववत् क्रीडते भुवि ।  
प्रथमन्यासकाले तु यावद्धैर्यं न जायते ॥ ४५ ॥  
  
तावत्कामविलोपार्थं यतितव्यं प्रयत्नतः ।  
कामभावविलोपार्थं सङ्गं कृत्वैव * * * ॥ ४६ ॥  
  
साधयेन्सर्वकार्याणि यावज्ज्ञानं न जायते ।  
ततो ज्ञाने समुत्पन्ने स्वच्छन्दं विहरेत् पुमान् ॥ ४७ ॥  
  
एवं कर्तुमशक्तसु नाधिकारी कथञ्चन ।  
कुर्याज्जपं तथा होमं तर्पणं मार्जनं तथा ॥ ४८ ॥  
  
द्विजानां भोजनं चैव योषित्सङ्गविवर्जितः ।  
साधकस्य भवेद्यस्तु यत्स्वरूपेष्टदेवता ॥ ४९ ॥  
  
तद्वर्णसमतेजोभिः पूर्णं भुवनमण्डलम् ।  
भावनाभिः स्थिरीकृत्य देवताध्यानतत्परः ॥ ५० ॥  
  
यथास्वरूपवर्णादि चिन्तयेद्यतमानसः ।  
एवं यस्य मनो नास्ति तस्य प्रतिनिधिः स्मृतः ॥ ५१ ॥  
  
कुमार्यामेव कर्त्तव्यं न * * * कदाचन ।  
यतः स्या * * योग्यामविकाराय कल्प्यते ॥ ५२ ॥  
  
न प्रयोगादिकं क्वापि गृहस्थो निजयोषितः ।  
कुमारी भोजनादेव कुमारीपूजनादपि ॥ ५३ ॥  
  
कुमारीचिन्तनादेव त्रैलोक्यविजयी भवेत् ।  
इति सङ्क्षेपतः प्रोक्तं गौडानां वीरयोषिताम् ॥ ५४ ॥  
  
श्रीशिव उवाच ।  
  
शृणु यत्नेन देवेशि रहस्यातिरहस्यकम् ।  
विना मद्येन मांसेन पुंश्चलीसेवनं विना ॥ ५५ ॥  
  
न मन्त्रसिद्धिमाप्नोति चन्द्रसौरक्रमार्चिते ।  
अलिना पूरितं पात्रं बलिना पूरितो अलिः ॥ ५६ ॥  
  
प्। १४६) अलिं बलिं च रामाञ्च किन्न सिध्यति भूतले ।  
विशेषं शृणु देवेशि पूजाप्रकरणं तथा ॥ ५७ ॥  
  
विजया सर्वदा प्रोक्ता ताम्रपात्रे पयस्तथा ।  
मधुमिश्रा तु विजया गौडब्राह्मणकर्मणि ॥ ५८ ॥  
  
नृत्यगीतादिभिः सर्वैर्गुरुशुश्रूषणैस्तथा ॥ ५९ ॥  
  
अष्टम्यां च चतुर्दश्यां नवम्यां सङ्क्रमे तथा ।  
अमायां देवदेवेशि भौमे शुक्रग्रहत्रये ॥ ६० ॥  
  
काली तारा स्थिता तत्र पूजनाद्वरदायिनी ।  
स्वशक्त्या सर्वदा पूज्यानन्तरा पञ्चपर्वणि ॥ ६१ ॥  
  
नो चेन्मांसेन सम्पूज्यानन्तरा वत्सरो यदि ।  
अगम्यागमनं चैव तथाऽभक्ष्यस्य भक्षणम् ॥ ६२ ॥  
  
सकृदुच्चारितो मन्त्रो दहत्यग्निरिवेन्धनम् ।  
पैष्टी गौडी तथा माध्वी तालखर्जूरसम्भवा ॥ ६३ ॥  
  
नारिकेली तथा द्राक्षी पूगी चान्यैरुपस्कृता ।  
पैष्टी शूद्रस्य माध्वी च क्षत्रियस्य तथा द्वयम् ॥ ६४ ॥  
  
पैष्ट्यादि सर्वं शूद्रस्य ब्राह्मणस्य न पिष्टजा ।  
ब्राह्मणेणैव दातव्या विना माध्वीं कथञ्चन ॥ ६५ ॥  
  
अथान्येषु प्रकारेषु नाधिकारो द्विजन्मनाम् ।  
अथवा कुलमध्येन पूजयेत्कुलसुन्दरीम् ॥ ३६ ॥  
  
योगिभिः पीयते मद्यं न मद्यं द्विजपिङ्गवैः ।  
न सद्यं पानयोग्यं स्यान्न मद्यं गुडमिश्रितम् ॥ ६७ ॥  
  
अशक्तद्विज जातीनां विधिं शृणु प्रयत्नतः ।  
ब्राह्मणस्ताम्रपात्रे तु मधु मद्यं प्रकल्पयेत् ॥ ६८ ॥  
  
अनुकल्पस्त्वशक्तानां नान्यथा पातकी भवेत् ।  
नो चेत्सिद्धिकरी देवि प्रजप्तैरपि कोटिभिः ॥ ६९ ॥  
  
पुरश्चरणलक्षैश्च होमानामपि कोटिभिः ।  
ताम्बूलेन विना यस्तु कालिकां दशधा जपेत् ॥ ७० ॥  
  
इह क्षोभमवाप्नोति परत्र नरकं व्रजेत् ।  
ताम्बूलं * * चक्रञ्च मुण्डमाला शवासनम् ॥ ७१ ॥  
  
प्। १४७) सिन्दूरं खड्गकं चैव संविदासवयो रसः ।  
एतान्विहाय यः कश्चित्काली साधितुमुद्यतः ॥ ७२ ॥  
  
इह क्षोभमवाप्नोति परत्र नरकं वजेत् ।  
कोट्यर्बुदयुगैर्देवि नहि सिध्यति तारिणी ॥ ७३ ॥  
  
चिन्मयेऽयं निगदिता महाकालाय वै पुरा ।  
कालिकामनुजापी तु स्पृशेत्पातकिनं यदि ॥ ७४ ॥  
  
स तु संस्पर्शमात्रेण ससिद्धिश्वरो भवेत् ।  
गद्यपद्यमयी वाणी भवेद्रक्षापरम्परा ॥ ७५ ॥  
  
जायते देवदेवेशि काव्यकर्ता क्षणेन तु ।  
अतीतानागतं ज्ञानं वर्तमानं च पश्यति ॥ ७६ ॥  
  
तस्मा * * र्मुख्यभूता सर्वसिद्धिप्रदर्शिनी ।  
  
तत्तदक्षप्यमायाति छिन्नविद्याप्रसादतः ।  
कालीं विहाय यः कश्चित् सिद्धिमिच्छति कामुकः ॥ ७८ ॥  
  
स चक्षुषा विना रूपं दर्पणे द्रष्टुमिच्छति ।  
शक्तिं विहाय यः कश्चित् कालिकां द्रष्टुमिच्छति ॥ ७९ ॥  
  
स भोजनं विना नूनं क्षुन्निवृत्तिमभीप्सति ।  
कालीविद्या सिद्धविद्या महाविद्या प्रकीर्तिता ॥ ८० ॥  
  
इयं विद्या त्रिधा देवि जप्यते स्मर्यतेऽथवा ।  
तदैव सिद्धिदा तस्य सा चान्यस्य वरप्रदा ॥ ८१ ॥  
  
तस्याः सकाशान्मन्त्रोऽयं ब्राह्यो यत्नेन पार्वति ।  
पाणौ विचिन्त्य जप्तव्यः सिद्धिर्दिवसमात्रतः ॥ ८२ ॥  
  
कृष्णाष्टम्यां चतुर्दश्यां मङ्गले वासरे निशि ।  
कृष्णपक्षे विशेषेण कारयेत्सर्वदा गृहे ॥ ८३ ॥  
  
मृदुचूडकयो * * कोमले विष्टरेऽपि च ।  
एकलिङ्गे शून्यदेशे शून्यगेहे जलार्णवे ॥ ८४ ॥  
  
श्मशाने कुलवृक्षे तु शवमुण्डे रणाजिरे ।  
स्वयम्भूकुसुमं वापि अथवा * * जं च वा ॥ ८५ ॥  
  
एतेषु कालिका देवि स्वय तिष्ठति निश्चितम् ।  
एतान् स्थानात् शुभान् विद्धि महाकौलवरप्रदान् ॥ ८६ ॥  
  
प्। १४८) श्मशानं तु समाश्रित्य यः यश्चित्कालिकां जपेत् ।  
तस्य काली प्रसन्नाऽस्ति नात्र कार्या विचारणा ॥ ८७ ॥  
  
तस्य काली प्रसन्नाऽस्ति नात्र कार्या विचारणा ॥ ८८ ॥  
  
मुनिदिननरमुण्डं साधनार्हं सुशस्तम्  
शशिदिननवमुण्डं दैवतं नोत्तमं च ।  
हुतवहदिनमुण्डं मालिकाद्येषु शस्तम्  
तपनदिनसुमुण्डं मध्यमं कार्यपात्रे ॥ ८९ ॥  
  
हायनायनमासैश्च कलामुत्पत्तिचन्द्रमा (?) ।  
साध्यादि क्रमतो सायं दिक्पात्रं परमेश्वरि ॥ ९० ॥  
  
एवं सर्वं तु विज्ञाय मुण्डं लक्षणपूर्वकम् ।  
साध्यं सिद्धं सुसिद्धं च सुसिद्धेयं तथैव च ॥ ९१ ॥  
  
वीरं च दैवतं दिव्यं क्रमेण परिकीर्तितम् ।  
इति सङ्क्षेपतः प्रोक्तं शृण्वेतत्साधनं शुभम् ॥ ९२ ॥  
  
इति श्रीशक्तिसङ्गममहातन्त्रराजे उत्तरभागे द्वितीयखण्डे   
श्रीमदक्षोभ्यमहोग्रतारासंवादे   
शक्तिसङ्गमरहस्यकथनं नाम सप्तत्रिंशतिः पटलः ॥ ३७ ॥  
  
  
अष्टात्रिंशतिः पटलः ।  
  
श्रीशिव उवाच ।  
  
यः कश्चित् कुरुते वीरसाधनं सुसमाहितः ।  
स प्राप्नोति परां सिद्धिं देवैरपि सुदुर्लभाम् ॥ १ ॥  
  
तस्मात् सर्वप्रयत्नेन कर्त्तव्यं सुसमाहितैः ।  
मञ्जुघोषे चीनमार्गे स्नाननत्यादिकं शृणु ॥ २ ॥  
  
जानुभ्यामवनीं धृत्वा शिरसा स्पृश्य भेदिनीम् ।  
उत्थाय नमनं कुर्यात् स्थित्वा वा परमेश्वरि ॥ ३ ॥  
  
एष एव नमस्कारश्छिन्नमस्ताविधौ शिवे ।  
मणिबन्धादधः पाणिः पादो गुल्फादधः ॥ ४ ॥  
  
मुखं प्रकाल्य मन्त्रेण स्नानं छिन्नाविधौ स्मृतम् ।  
साधनायामिदं स्नानं कर्त्तव्यमादिकारणम् ॥ ५ ॥  
  
कथ्यते चैव वेदोक्तं नहि ध्यानमनुत्तमम् ।  
भैरवेन पुरा प्रोक्तं सर्वसिद्धिकरं परम् ॥ ६ ॥  
  
तस्मात् सर्वप्रयत्नेन कर्तव्या वीरसाधना ।  
न स्यात् परतरं किञ्चित् विद्यते शीघ्रसिद्धिदम् ॥ ७ ॥  
  
चितासाधनयोगेन मृतकारोहणेन वा ।  
मृदुकोमलयोर्वाऽपि चूडकाचूडकेऽपि वा ॥ ८ ॥  
  
साधनेयं महेशानि एतेषु परिकीर्तितम् ॥ ९ ॥  
  
श्रीविद्यायां कालिकायां तारिण्यां भैरवी मनौ ।  
चण्डके बगलायाञ्च साधनेयं प्रकीर्तिता ॥ १० ॥  
  
वज्रोदके समारभ्य स्वरक्षान्तं महेश्वरि ।  
रुदसङ्ख्याऽत्र मनवो मञ्जुघोषेति पार्वति ॥ ११ ॥  
  
एतज्ज्ञात्वा महेशानि विशेषज्ञानमाचरेत् ।  
ज्ञात्वा स्वगुरुवक्त्रात्तु मन्त्राचारकुलक्रमात् ॥ १२ ॥  
  
वीरसाधनमात्रेण सर्वसिद्धिर्भवेद्ध्रुवम् ।  
सम्पाद्य सामिषान्नं तु स्वगेहे बलिमाहरेत् ॥ १३ ॥  
  
मधुमांसं गुडमांसं महिषच्छागकुञ्जरैः ।  
ततो बलिप्रयोगार्थं पिष्टं पुष्पाद्यनेकधा ॥ १४ ॥  
  
प्। १५०) गोदुग्धसम्प्लुतं सर्वं कृत्वा यामोर्द्धतः शिवे ।  
सार्धयामोत्तरं देवि परितः सकृदेव च ॥ १५ ॥  
  
शस्त्रपाणिर्निभयश्च चितास्थानं विशेषतः ।  
अन्यानवेक्षकान् दूरे स्थाप्य निर्भयमानसः ॥ १६ ॥  
  
महावीरोरुचित्तश्च जितक्रोधो जितेन्द्रियः ।  
महाबलो दयालुश्च रक्षकोऽयं नरो भवेत् ॥ १७ ॥  
  
चितावरुणदिग्भागे चोपविश्य महेश्वरि ।  
प्राङ्मुखोद्ङ्मुखो वापि यथोक्ताचमनं चरेत् ॥ १८ ॥  
  
दत्त्वा मूलबलिं चादौ श्रीकरालस्य सम्मते ।  
ये के चात्र स्थिता देवा राक्षसाश्च भयानकाः ॥ १९ ॥  
  
ते प्रयच्छन्तु मां सिद्धिं ममत्वेनानुकम्पया ।  
मन्त्रेणानेन तान् दत्वा षट्पात्रेषु बलिं हरेत् ॥ २० ॥  
  
एकैकेन च संस्थाप्य देयं यत्नेन पार्वति ।  
चतुःपात्रं चतुर्द्वारे उदगारभ्य पार्वति ॥ २१ ॥  
  
प्रदक्षिणक्रमेणैव पश्चिमान्तं महेश्वरि ।  
बलिं दद्याद्यथोक्तेन दुग्धेनोत्सर्गमाचरेत् ॥ २२ ॥  
  
गोदुग्धेन विशेषेण उत्सर्गं तं समाचरेत् ।  
ॐ ह्रां श्मशानेति जम्भायेमं बलिं हरेत् ॥ २३ ॥  
  
गृह्ण गृह्णापयद्वन्द्वं सर्वविघ्ननिवारणम् ।  
कृत्वा बलिं प्रयच्छेति द्वन्द्वं स्वाहा ततो बलिः ॥ २४ ॥  
  
श्मशानजम्मदेवाय बलिं दत्त्वा प्रयत्नतः ।  
ॐ ह्रीं भैरवभयानकेति श्मशानाधिप इत्यपि ॥ २५ ॥  
  
सामिषादि पूर्ववत्स्यात् स्वाहान्तो बलिरीरितः ।  
ॐ हूं स्मशानदेवेति इममित्यादि पूर्ववत् ॥ २६ ॥  
  
ॐ ह्रीं महाकाल श्माशानधिप इत्यपि ।  
इममित्यादि देवेशि पूर्ववत्तु समुच्चरेत् ॥ २७ ॥  
  
ॐ ह्रूं कालपदं प्रोच्य भैरवेति स्मशान वै ।  
साधनाधिपमुच्चार्य इममित्यादि पूर्ववत् ॥ २८ ॥  
  
प्रणवं कूर्वबीजं च स्मशानवासिनीति च ।  
महाभीमे महाघोर स्वने च गृहाण वै ॥ २९ ॥  
  
प्। १५१) इमं बलिं मातर्देहि सिद्धिमनुत्तमा वदेत् ।  
ह्रीं कालिका वह्निजाया इममित्यादि पूर्ववत् ॥ ३० ॥  
  
महाकालसमीपे तु ततश्छागबलिद्वयम् ।  
ततो यथोक्तविधिना दिक्पालेभ्यो बलिं चरेत् ॥ ३१ ॥  
  
स्वस्वविद्याङ्गदेवेभ्यो बलिं दत्त्वा प्रयत्नतः ।  
यथोक्तेन विधानेन प्राणायामं समाचरेत् ॥ ३२ ॥  
  
षडङ्गाद्यं पूर्ववत्स्यात्स्वेष्टदेवं विचिन्त्य च ।  
अव्यग्रचित्तः प्रजपेन्निर्भयः साधकोत्तमः ॥ ३३ ॥  
  
एकाक्षरे दिक्सहस्रं द्व्यक्षरे वसुसङ्ख्यकम् ।  
सहस्रं देवदेवेशि त्र्यक्षरे नियुतार्द्धकम् ॥ ३४ ॥  
  
अष्टोत्तरसहस्रं च महामन्त्रे प्रकीर्तितम् ।  
देवता यदि प्रत्यक्षा तदैव जपमुत्सृजेत् ॥ ३५ ॥  
  
देवतापूजनं कृत्वा यदा देहीति भाषते ।  
देववाणी तु सा देवि तदा छागबलिं हरेत् ॥ ३६ ॥  
  
तदभावे महेशानि गुडपायसयोर्बलिः ।  
वरं गृहीत्वा देवेशि सुखेन विहरेद्भुवि ॥ ३७ ॥  
  
अत्रैव मृतके देवि पञ्चवर्षमिते शिवे ।  
इयञ्च साधना कार्या महावीरमतोदिता ॥ ३८ ॥  
  
सार्धयामोत्तरं रात्रौ मृतकस्थल सङ्गतः ।  
चतुष्पथे नदीतीरे श्मशाने वापि पार्वति ॥ ३९ ॥  
  
अधोमुखं तु तं कृत्वा तदाऽवाहनकृन्मनुः ।  
मायाबीजेन यजनं हूम्बीजेनोपवेशनम् ॥ ४० ॥  
  
तस्योपरि महेशानि पूर्वोक्तमण्डलाष्टकम् ।  
देवीपूजादिकं कृत्वा ततो बल्यादिकं चरेत् ॥ ४१ ॥  
  
नीलक्रमेण कर्तव्यं दिक्सहस्त्रं जपं चरेत् ।  
मन्त्रमात्रे महेशानि जपान्ते देवता वरा ॥ ४२ ॥  
  
प्रत्यक्षे सति देवेशि ततश्छागबलिं हरेत् ।  
देहीति भाषेत द्वन्द्वं वरं गृह्य द्विधा वदेत् ॥ ४३ ॥  
  
संस्कृतं वक्ति या चाग्रे सा देवी कीर्तिता मया ।  
वीरार्गलाघोरयोश्च चक्रपाशुपतौ तथा ॥ ४४ ॥  
  
जयदुर्गान्तं देवेशि पञ्चमन्त्राः प्रकीर्तिताः ।  
सिद्ध वीरक्रमो देवि मन्त्रषट्के प्रकीर्तितः ॥ ४५ ॥  
  
प्। १५२) गणेशे क्रूरमन्त्रे च क्रमोऽयं परिकीर्तितः ।  
नीलक्रमो वा देवेशि महाचीनक्रमश्च वा ॥ ४६ ॥  
  
गन्धर्वाख्यक्रमो वापि सौभाग्यार्चनकोऽपि वा ।  
क्रममेतत्पुरस्कृत्य त्रैलोक्यविजयी भवेत् ॥ ४७ ॥  
  
महानीलक्रमे स्नानं मुखं प्रक्षाल्य यत्नतः ।  
कण्ठाधः स्नानमासाद्य मस्तके मार्जनं चरेत् ॥ ४८ ॥  
  
वीरस्नानमिदं प्रोक्तं वीराणां सिद्धिदायकम् ।  
वीरगुरोर्महाविद्यां प्राप्य कालानलप्रभाम् ॥ ४९ ॥  
  
वीरजापं च देवेशि तेन सिद्धीश्वरो भवेत् ।  
दिव्यगुरोर्महाविद्यां कालीं कादम्बरीनिभाम् ॥ ५० ॥  
  
दिवाजापेन सिद्धिः स्यान्नात्र कार्या विचारणा ।  
पशुगुरोर्महाविद्यां महाकालाभ्रसन्निभाम् ॥ ५१ ॥  
  
पशुजापेन देवेशि कलौ सिध्यति वा न वा ।  
रहस्यातिरहस्यञ्च मयोक्तं गोप्यतां शिवे ।  
इति सङ्क्षेपतः प्रोक्तं मालाभेदं शृणु प्रिये ॥ ५२ ॥  
  
इति श्रीशक्तिसङ्गममहातन्त्रराजे उत्तरभागे द्वितीयखण्डे   
श्रीमदक्षोभ्यमहोग्रतारासंवादे वीरसाधनं   
नामाष्टात्रिंशतिः पटलः ॥ ३८ ॥  
  
  
एकोनचत्वारिंशतिः पटलः ।  
  
श्रीदेव्युवाच ।  
  
देवेश श्रोतुमिच्छामि रहस्यातिरहस्यकम् ।  
मुण्डासनमिदं ब्रूहि यद्यहं तव वल्लभा ॥ १ ॥  
  
श्रीशिव उवाच ।  
  
रहस्यातिरहस्यं च तव स्नेहात्प्रकाश्यते ।  
चन्द्रत्रिपञ्चमुण्डानि वसुरन्ध्राभिधानि च ॥ २ ॥  
  
दशमुण्डानि देवेशि रुद्रमुण्डानि पर्वति ।  
दिक्विदिक्क्रयोगेन कीलान्यारोप्य साधयेत् ॥ ३ ॥  
  
महामुण्डं मध्यभागे परितो मुण्डसञ्चयः ।  
कालरात्रिदिने देवि वीररात्रिदिने तथा ॥ ४ ॥  
  
मोहरात्रिदिने देवि शिवरात्रिदिने तथा ।  
अष्टम्यां च चतुर्दश्यां पक्षयोरुभयोरपि ॥ ५ ॥  
  
मुण्डसाधनकं कृत्वा मालापात्रादिकं चरेत् ।  
यन्त्रं वा कारयेद्देवि त्रैलोक्याधिपतिर्भवेत् ॥ ६ ॥  
  
अचूडकप्रकारेण वीरासनक्रमेण च ।  
मृतासनक्रमेणापि साधयेद्वीरसाधनम् ॥ ७ ॥  
  
मृद्वासनं पूर्वभागे चूडकं दक्षिणे भवेत् ।  
कोमलं पश्चिमे प्रोक्तं मुण्डमुत्तरगोचरम् ॥ ८ ॥  
  
वीरासनं मध्यभागे जप्त्वा त्रैलोक्यनायकः ।  
एकवीरं त्रिवीरं वा पञ्चाष्टनववीरकम् ॥ ९ ॥  
  
दशवीरं रुद्रवीरमासनाय प्रकल्पयेत् ।  
मुण्डपक्षेऽपि देवेशि मध्ये वीरं महोत्तमम् ॥ १० ॥  
  
मृद्वादिमध्ययोगेन साधनाभेदभाजनम् ।  
श्मशानं वा चिता शस्ता चास्थिभूम्यासनं तथा ॥ ११ ॥  
  
योनित्वगासनं देवि दशाहमृतकासनम् ।  
एवं क्रमेण देवेशि आसनानि बहूनि च ॥ १२ ॥  
  
एषामेकतमं कृत्वा कालीं तारां प्रसाधयेत् ।  
एकान्ते शून्यसदने पर्वते विपिने वने ॥ १३ ॥  
  
प्रान्तरे शिवशून्ये च मातृगेहे सरित्तटे ।  
एकलिङ्गे शून्यदेशे श्मशाने रणमण्डले ॥ १४ ॥  
  
प्। १५४) कुलवृक्षे एकवृक्षे यद्वा चित्राङ्किते स्थले ।  
गङ्गागर्भे चतुर्मार्गे त्रिपथे देवतालये ॥ १५ ॥  
  
वेश्यालये वा देवेशि साधयेद्वीरसागरम् ।  
कीलान्यारोप्य यत्नेन दिक्पालेभ्यो बलिं क्षिपेत् ॥ १६ ॥  
  
शूलस्थाने स्वयं गत्वा वीरवेषो महोत्तमः ।  
संविद्दुग्धं बलिरव्यं पञ्चगव्यं रसं तथा ॥ १७ ॥  
  
खड्गं गृहीत्वा देवेशि स्वयं कर्त्तनमाचरेत् ।  
तत्र स्थित्वा जपं कृत्वा त्रैलोक्यं साधयेत्ततः ॥ १८ ॥  
  
इति सङ्क्षेप्तः प्रोक्तं किमन्यद्बहुजल्पितैः ।  
  
श्रीदेव्युवाच ।  
  
देवेश श्रोतुमुच्छामि रहस्यं पूर्वसूचितम् ॥ १९ ॥  
  
श्रीशिव उवाच ।  
  
रहस्यातिरहस्यं च कथ्यते शृणु साम्प्रतम् ।  
शैवे शाक्ते गाणपत्ये चान्द्रे सौरे तथार्हते ॥ २० ॥  
  
वैष्णवे वेदिके देवि नैवेद्यविनियोजनम् ।  
स्वर्णरत्नानि चान्यानि नानावस्त्राणि पार्वति ॥ २१ ॥  
  
अनेकरससम्भोगं गुरवे विनिवेदयेत् ।  
गुरुपुत्राय तत्पत्न्यै तत्सुतायै निवेदयेत् ॥ २२ ॥  
  
ब्राह्मणाय प्रदातव्यमभावे तु जले क्षिपेत् ।  
कूपेऽरण्ये गुहामध्ये तडागे वा क्षिपेत्प्रिये ॥ २३ ॥  
  
महादेवस्य नैवेद्यं निर्माल्यत्वं प्रगच्छति ।  
भक्तायामृतरूपो हि नैवेद्यः परिकीर्तितः ॥ २४ ॥  
  
अन्येषां चैव नैवेद्यं भक्षयेद्दापयेत्तथा ।  
शालिग्रामे बाणलिङ्गे नैवेद्या नैव दूष्यति ॥ २५ ॥  
  
बलिद्रव्याणि देवेशि द्विधा भिन्नानि कारयेत् ।  
प्रयोगकाले देवेशि ब्राह्मणान्पूजयेद्व्रती ॥ २६ ॥  
  
तावत्कापि न तन्तव्यं यावत्सिद्धिर्न जायते ।  
आरम्भान्तं समाप्याऽथ प्रायश्चित्तं ततश्चरेत् ॥ २७ ॥  
  
अङ्गाङ्गिभावमासाद्य सर्वं संसाधयेद्व्रती ।  
कार्यमध्ये पुनः कार्यमङ्गाङ्गित्वं भवेच्छिवे ॥ २८ ॥  
  
प्। १५५) पूर्वपीठं पुरा ज्ञात्वा विघ्नानुत्सार्य यत्नतः ।  
कार्याणि साधयेद्देवि चान्यथा नारकी भवेत् ॥ २९ ॥  
  
कार्यान्तरे समारब्धे तत्र कार्यं न वै भवेत् ।  
न्यायाधिकरणं ज्ञात्वा पीठिकाज्ञानपूर्वकम् ॥ ३० ॥  
  
अङ्गाङ्गित्वं पुरा ज्ञात्वा सर्वकार्याणि साधयेत् ।  
न हि कर्मणि कर्मणामारम्भस्तु क्वचिद् भवेत् ॥ ३१ ॥  
  
कर्मणामपि चारम्भस्त्वङ्गाङ्गित्वाद्भविष्यति ।  
कार्ये जातेऽपि देवेशि सन्ध्यापूति समाचरेत् ॥ ३२ ॥  
  
सङ्कल्पबाधको भूयादन्यथा परमेश्वरि ।  
इति सङ्क्षेपतः प्रोक्तं किमन्यच्छ्रोतुमिच्छसि ॥ ३३ ॥  
  
इति श्रीशक्तिसङ्गममहातन्त्रराजे उत्तरभागे द्वितीयखण्डे   
श्रीमदक्षोभ्यमहोग्रतारासंवादे मुण्डासनकथनं   
नामैकोनचत्वारिंशतिः पटलः ॥ ३९ ॥  
  
  
चत्वारिंशतिः पटलः ।  
  
श्रीशिव उवाच ।  
  
अथ मालाविधानं च कथ्यते शृणु पार्वति ।  
माला बहुविधा प्रोक्ता महाशङ्खदिभेदतः ॥ १ ॥  
  
महाशङ्खमयी माला दन्तमाला स्वयम्भुजा ।  
वर्णमाला तथा देवि सर्वकार्यार्थसाधिनी ॥ २ ॥  
  
वर्णमाला त्रिधा प्रोक्ता तत्क्रमं शृणु पार्वति ।  
पञ्चाशन्मणिभिर्माला पञ्चाशद्वर्णयोगतः ॥ ३ ॥  
  
एतद्द्वयं समुद्धृत्य ह्यनुलोमविलोमतः ।  
माला शतमयी प्रोक्ता सर्वकार्यप्रदायिका ॥ ४ ॥  
  
अकचटतपयशास्त्वष्टवर्गाः प्रकीर्तिताः ।  
अष्टवर्गं प्रकल्प्याथ त्वष्टोत्तरशती भवेत् ॥ ५ ॥  
  
अष्टोत्तरशती माला सर्वकार्यार्थसिद्धिदा ।  
गुरोः पञ्च गणेशस्य त्रयं च परिकीर्तितम् ॥ ६ ॥  
  
शेषमिष्टाय सन्दद्यात्तेन सिद्धीश्वरो भवेत् ।  
त्रयं गुरौ त्रयं देवि गाणपे परिकीर्तितम् ॥ ७ ॥  
  
न्यूनातिरिक्ते द्वितयं शेषमिष्टाय योजयेत् ।  
अष्टोत्तरशती माला कथिता तव वल्लभे ॥ ८ ॥  
  
अनुलोमविलोमेन मातृकार्णं शतं भवेत् ।  
मायावाक्कामश्रीयोगात् मातृकावर्णयोगतः ॥ ९ ॥  
  
अनुलोमविलोमेन त्वष्टोत्तरशतं भवेत् ।  
मायाद्याद्यन्तसम्भेदात् पराबीजं नियोजयेत् ॥ १० ॥  
  
माला पञ्चविधा प्रोक्ता सर्वसिद्धिप्रदायका ।  
सप्तकीलितसंरुद्धाः छिन्ना व्याकीर्णयोनयः ॥ ११ ॥  
  
धनिवैरी व्ययी हनिः काणखञ्जादयोऽपि च ।  
तेऽपि सिद्धा भवन्त्येव नात्र कार्या विचारणा ॥ १२ ॥  
  
महाशङ्खमयी माला तथा दन्ताख्यमालिका ।  
न देया यस्य कस्यापि गोप्या तु मातृजारवत् ॥ १३ ॥  
  
इति श्रीशक्तिसङ्गममहातन्त्रराजे उत्तरभागे द्वितीयखण्डे   
श्रीमदक्षोभ्यमहोग्रतारासंवादे मालाविधानं नाम   
चत्वारिंशतिः पटलः ॥ ४० ॥  
  
  
एकचत्वारिंशतिः पटलः ।  
  
श्रीदेव्युवाच ।  
  
देवेश श्रोतुमुच्छामि मालाग्रथननिर्णयम् ।  
कया कश्च प्रजाप्तव्यो न जप्तव्यश्च को मनुः ॥ १ ॥  
  
सर्वं कथय देवेश यद्यहं तव वल्लभा ।  
  
श्रीशिव उवाच ।  
  
ध्रुवेण ग्रथनं कार्यं प्रत्येकं मणिकाक्रमात् ॥ २ ॥  
  
सर्वमन्त्रमयी माला सर्वसिद्धिकरी परा ।  
तन्मन्त्रे देवतारूपं ध्यात्वा तु मालिकान्तरे ॥ ३ ॥  
  
सर्वे मन्त्राः प्रजप्तव्याः सर्वकार्यार्थसिद्धये ।  
अथवा मातृकाभिश्च ग्रथनं कारयेत् प्रिये ॥ ४ ॥  
  
पञ्चाशन्मणिभिर्माला क्षकारो मेरुसज्ञिकः ।  
अनुलोमविलोमेन माला शतमयी भवेत् ॥ ५ ॥  
  
अष्टवर्गे प्रकल्पाथ माला त्वष्टोत्तरं शतम् ।  
मातृकामालया जापः सर्वत्रैव प्रशस्यते ॥ ६ ॥  
  
रुद्राक्षस्फाटिकादीन् वै समानीय प्रयत्नतः ।  
ग्रथनं मातृकाभिश्च कारयेद्यत्नतः शिवे ॥ ७ ॥  
  
सर्वदेवमयी माला द्रुतसिद्धिकरी परा ।  
तत्तन्मन्त्रमयीं देवीं तत्र ध्यात्वा जपक्षणी ॥ ८ ॥  
  
जपं कुर्यात्प्रयत्नेन नात्र कार्या विचारणा ।  
सर्वसिद्धिप्रदा माला सर्वकार्यकरी परा ॥ ९ ॥  
  
शक्तिमन्त्रेण सङ्ग्रथ्य शिवमन्त्रं जपेच्छिवे ।  
शिवमन्त्रेण सङ्ग्रथ्य शक्तिमन्त्रं जपेच्छिवे ॥ १० ॥  
  
शिवशक्तयोरभेदेन माला कार्यकरी परा ।  
दन्ताख्यं चैव मुण्डाख्यं मत्स्यस्यापि मणिं प्रिये ॥ ११ ॥  
  
नाड्या सङ्ग्रथनं कार्यं त्रिशक्तिमालिका मता ।  
काली तारा तथा छिन्ना स्वरूपा मालिका परा ॥ १२ ॥  
  
सर्वसिद्धिपरा भूमिः सर्वदेवमयी परा ।  
ये नैव ग्रथ्यते देवि तमेव प्रजपेन्मनुम् ॥ १३ ॥  
  
प्। १५८) इत्युक्तं च मया पूर्वं किं त्वया विस्मृतं प्रिये ।  
इदानीमन्यथा प्रोक्तं संशयोऽस्ति मम प्रिये ॥ १४ ॥  
  
मातृकातारभिन्नानां शिवशक्तिविहीनके ।  
मालिकायामिदं नोक्तमन्यमालाविधौ मतम् ॥ १५ ॥  
  
अन्यप्रकारग्रथने येनैव ग्रथने चरेत् ।  
तमेव प्रजपेन्मन्त्रं येनैव ग्रथनं चरेत् ॥ १६ ॥  
  
मातृकादावपि शिवे मालां तन्मन्त्ररूपिणीम् ।  
ध्यात्वा जीवं प्रविन्यस्य नान्यथा सिद्धिरोधकृत् ॥ १७ ॥  
  
इति सङ्क्षेपतः प्रोक्तं किमन्यच्छ्रोतुमिच्छसि ।  
  
श्रीदेव्युवाच ।  
  
देवेश श्रोतुमुच्छामि रहस्यं परमाद्भुतम् ॥ १८ ॥  
  
मालारहस्यं परमं कथयस्व महेश्वर ।  
  
श्रीशिव उवाच ।  
  
पूर्वोक्तानां मणीनाञ्च त्वभावे परमेश्वरि ॥ १९ ॥  
  
गन्धरूपाश्च मणयो दन्तस्फाटिकसम्भवाः ।  
मणयो यत्नतः कार्याः सर्वसिद्धिमभीप्सुभिः ॥ २० ॥  
  
मुण्डाभावे नारिकेलैर्मुण्डाधो मणयश्च वा ।  
गजहारिणखड्गाख्यस्वर्णसाम्बर शृङ्गजाः ॥ २१ ॥  
  
रौप्यजास्ताम्रजाः कांस्यसीसनागमयाश्च वै ।  
मुण्डरूपाश्च मणयः सर्वसिद्धिमयाः स्मृता ॥ २२ ॥  
  
अथ विद्यामयी देवि मालिका कार्यसाधिनी ।  
वैडूर्यनीलकाचाख्या मणयः सर्वकार्यदाः ॥ २३ ॥  
  
बीजकीलकशक्तीनां मणयोद्रुतसिद्धिदाः ।  
कुल्लुकामालिका देवि विद्या वश्यकरी स्मृता ॥ २४ ॥  
  
बीजाद्या वीर्यसंसिद्ध्यै कीलैष्कीलने स्मृता ।  
शक्तियुक्ता सर्वसिद्ध्यै जीवमात्रास्थिमुण्डधृक् ॥ २५ ॥  
  
अस्थिमुण्डमयी माला शिवरूपप्रदायिनी ।  
तदाकारविशिष्टा या तत्तत्कार्यकरीष्टदा ॥ २६ ॥  
  
प्। १५९) ताराकालीमयी माला ताराछिन्नामयी परा ।  
कालीछिन्नामयी वा या त्रितयं मुण्डबीजजा ॥ २७ ॥  
  
सर्वसिद्धिपरा भूमिरनिरुद्धसरस्वती ।  
रत्नमात्रमयी माला रत्नमात्र समुद्भवा ॥ २८ ॥  
  
रक्तचन्दनमुण्डोत्था तथाष्टगन्धमुण्डजा ।  
इति सङ्क्षेपतः प्रोक्तं किमन्यच्छ्रोतुमिच्छसि ॥ २९ ॥  
  
श्रीदेव्युवाच ।  
  
मातृकावर्णरूपा च माला संसूचिता वद ।  
  
श्रीशिव उवाच ।  
  
रहस्यमपि वक्ष्यामि वर्णबीजस्वरूपतः ॥ ३० ॥  
  
मातृकावर्णरूपां च मालिकां कारयेच्छिवे ।  
जप्तस्तेन प्रकर्तव्यः सर्वदेवस्वरूपिणी ॥ ३१ ॥  
  
सौवर्णताम्रतारोत्था खड्गोत्था गजदन्तजा ।  
रत्नजा स्फाटिकोत्था वा मातृका वर्णमालिका ॥ ३२ ॥  
  
स्वर्णमाला सर्वसिद्ध्य रौप्यजा सकेलष्टदा ।  
ताम्रमाला सर्वशान्त्यै खड्गजा पितृमोक्षदा ॥ ३३ ॥  
  
गजदन्तमयी माला सिद्धिदा बिल्वजार्थदा ।  
अर्कवक्षभवा पूर्वा शत्रोरुच्चाटकर्मणि ॥ ३४ ॥  
  
एवं सम्पाद्य मालां तु जपेद्देवे समर्पयेत् ।  
देवस्य प्रतिमायन्त्रं दिव्यचक्रं विशेषतः ॥ ३५ ॥  
  
पूजिते प्रतिमायन्त्रे धारणीयं द्वयं शिवे ।  
रत्नाढ्यमङ्गुलौ धार्यं स्वर्णरत्नमयं हृदि ॥ ३६ ॥  
  
मुद्रारूपं हाररूपं कृत्वा यत्नेन धारयेत् ।  
सर्वसिद्धीश्वरो भूयान्नात्र कार्या विचारणा ॥ ३७ ॥  
  
तत्रोपचारदेवानां नामानि शृणु पार्वति ।  
अन्नस्य देवता लक्ष्मीर्वैष्णवे तु प्रजापतिः ॥ ३८ ॥  
  
सुवर्णं वह्निदैवत्यं रजतं चन्द्रदैवतम् ।  
हीरकं वारुणं ज्ञेयं रसानां पृथिवी स्मृता ॥ ३९ ॥  
  
प्। १६०) जलस्य वरुणो देवो वीर्याणां वारुणेश्वरी ।  
कृशरस्य रमा देवी परमान्नस्य कालिका ॥ ४० ॥  
  
घृतदीपे महाविष्णुस्तलदीपे वनस्पतिः ।  
गन्धर्वश्च तथा धूपे घृतं सूर्याग्निदैवतम् ॥ ४१ ॥  
  
मधु वै वारुणं ज्ञेयं दधिक्षीरं महेश्वरः ।  
वनस्पत्यं महापुष्पं वैष्णवो गन्धर्हरितः ॥ ४२ ॥  
  
मालायाञ्च तथा दुर्गा सर्वं देवीमयं च वा ।  
प्रतिमां पूजयेत् ज्ञात्वा नान्यथा सिद्धिरोधकृत् ।  
इति सङ्क्षेपतः प्रोक्तं किमन्यच्छ्रोतुमिच्छसि ॥ ४३ ॥  
  
इति श्रीशक्तिसङ्गममहातन्त्रराजे उत्तरभागे द्वितीयखण्डे   
श्रीमदक्षोभ्यमहोग्रतारासंवादे मालाग्रथनं   
नामैकचत्वारिंशतिः पटलः ॥ ४१ ॥  
  
  
द्वाचत्वारिंशतिः पटलः ।  
  
श्रीदेव्युवाच ।  
  
देवेश श्रोतुमिच्छामि येन देवीमयो भवेत् ।  
  
ईश्वर उवाच ।  
  
रहस्यातिरहस्यं च कथ्यते शृणु साम्प्रतम् ॥ १ ॥  
  
दशविद्याक्रमेणैव पञ्चायतनमार्गतः ।  
तथा दर्शनमार्गेण पूजनं सिद्धिदं कलौ ॥ २ ॥  
  
तत्तद्देवस्यायुधानि तन्मुद्राबीजदर्शणम् ।  
कर्तव्यं यत्नतो देवि तदाचारपरो भवेत् ॥ ३ ॥  
  
सर्वतोभद्रपीठं च देवीपीठं प्रकीर्तितम् ।  
एकाब्जं योगिनीपात्रे पञ्चाब्जं क्षेत्रपालके ॥ ४ ॥  
  
नवाब्जं गाणपे प्रोक्तं बटुके लिङ्गचिह्नितम् ।  
पञ्चधा मण्डलान्यत्र पूजापीठे महेश्वरि ॥ ५ ॥  
  
कालिकां वा तथा मायां बिन्दुचन्द्रविभूषिताम् ।  
एकाक्षरीं स्पर्शमणिं भालदेशे लिखेच्छिवे ॥ ६ ॥  
  
तारातनौ बिन्दुमायां चन्द्रेण परिभूषिताम् ।  
एकाक्षरीं स्पर्शमणिं भालदेशे लिखेच्छिवे ॥ ७ ॥  
  
छिन्नाक्रोधो बिन्दुचन्द्रभूषितैकाक्षरी भवेत् ।  
त्रिपिष्टपहरौ मायां बिन्दुचन्द्रेण भूषिताम् ॥ ८ ॥  
  
एकाक्षरीं स्पर्शमणिं भालदेशे लिखेत्सदा ।  
काली तारा तथा छिन्ना त्रितयं विलिखेच्च वा ॥ ९ ॥  
  
द्वयमेकं च वा लेख्यं तेन तद्रूपभाग्भवेत् ।  
लक्ंईहरौ बिन्दुमायाकलाभूषितमस्तकौ ॥ १० ॥  
  
एकाक्षरीं स्पर्शमणिं भालदेशे लिखेत्सदा ।  
सौः सुन्दरीं स्पर्शविद्यां भालदेशे लिखेत्सदा ॥ ११ ॥  
  
ऐं भैरवीं स्पर्शमणिं भालदेशे लिखेत्सदा ।  
धू। धूम्राख्यां स्पर्शविद्यां भालदेशे लिखेत्सदा ॥ १२ ॥  
  
व्लू। स्पर्शाख्यां वसोर्धारां भालदेशे लिखेत्सदा ।  
द्रीमाकर्षकरीं विद्यां भालदेशे लिखेत्सदा ॥ १३ ॥  
  
प्। १६२) आ। सम्पत्करणीं विद्यां ह्री। वश्यकारिणीम् कलाम् ।  
अमाकर्षकरीं विद्यां भालदेशे लिखेत्सदा ॥ १४ ॥  
  
ह्री। स्तम्भनकरीं विद्यां भालदेशे लिखेत्सदा ।  
ह्सौपरां षोडशीं विद्यां भालदेशे लिखेत्सदा ॥ १५ ॥  
  
अन्यमन्त्रविधौ देवि बीजशक्तिं च वा लिखेत् ।  
काली तारा छिन्नमस्ता सुन्दरी बगलामुखी ॥ १६ ॥  
  
पञ्चविद्याविधौ देवि दीक्षाहीनो गुरुर्यदि ।  
पूर्णाभिषेकिनं वीक्ष्य पुनर्दीक्षां समाचरेत् ॥ १७ ॥  
  
ऊर्ध्वाम्नायैश्च सम्पन्नः प्राप्यते चेत्प्रियंवदे ।  
पुनर्दीक्षां चरेद्देवि पूर्णरूपोऽपि पार्वति ॥ १८ ॥  
  
निर्वाणदीक्षिते प्राप्ते दीक्षणं सर्वथा चरेत् ।  
षट्शाम्भवसमायुक्तः प्राप्यते निर्गुणैरपि ॥ १९ ॥  
  
शाम्भवं दीक्षणं कृत्वा शम्भुरूपो नरोऽन्यथा ।  
दरिद्रो विकलो भूयान्नात्र कार्या विचारणा ॥ २० ॥  
  
मेधादीक्षासमायुक्तः कलौ दुर्लभ एव च ।  
मेधादीक्षासमायुक्तः प्राप्यते वा न वा प्रिये ॥ २१ ॥  
  
मेधादीक्षासमायुक्तं शिवात्परतरो मतः ।  
सम्राण्मेधासमायुक्तः कालीतारामयो ध्रुवम् ॥ २२ ॥  
  
दिव्यसाम्राज्यसंयुक्तो ब्रह्मरूपः सनातनः ।  
प्राप्यते चेन्महाभाग्यं साधकस्यात्र निश्चितम् ॥ २३ ॥  
  
दिव्यमेधान्तसंयुक्तो यस्मिन्देशे विराजते ।  
स देशः कालिकातुल्यस्तारा तत्रैव तिष्ठति ॥ २४ ॥  
  
तत्सकाशद्दिक्सणं चेत्किं तपस्याफले शिवे ।  
न वक्तुं शक्यते देवि शिवो जानाति नान्यथा ॥ २५ ॥  
  
गोपनीयं गोपनीयं गोपनीयं प्रयत्नतः ।  
इति सङ्क्षेपतः प्रोक्तं किमन्यच्छ्रोतुमिच्छसि ॥ २६ ॥  
  
  
  
इति श्रीशक्तिसङ्गममहातन्त्रराजे उत्तरभागे द्वितीयखण्डे   
श्रीमदक्षोभ्यमहोग्रतारासम्वादे पूजासिद्धिकथनं नाम   
द्वाचत्वारिंशतिः पटलः ॥ ४२ ॥  
  
  
  
  
त्रयश्चत्वारिंशति पटलः ॥  
  
  
श्रीदेव्युवाच ।  
  
  
देवदेव उमाकान्त प्राणात्प्राणतर प्रभो ।  
त्वया संसूचितं पूर्व विद्यानां सिद्धिनिर्णयम् ॥ १ ॥  
  
तन्मे कथय देवेश यद्यहं तव वल्लभा ।  
  
  
श्रीशिव उवाच ।  
  
  
सारात्सारतरं देवि रहस्यमपि गोपितम् ॥ २ ॥  
  
तव प्रीत्या महेशानि कथ्यते शृणु साम्प्रतम् ।  
काली तारा छिन्नमस्ता वीरसाधनमार्गतः ॥ ३ ॥  
  
याममात्रेण सिध्यन्ति नात्र कार्या विचारणा ।  
साधनारहिते देवि वर्णलक्षद्वये शिवे ॥ ४ ॥  
  
कालिका सिद्धिदा प्रोक्ता तारा श्रीशैवतत्त्वके ।  
छिन्नमस्ता चतुःषष्टिलक्षजापेन सिध्यति ॥ ५ ॥  
  
चतुरशीतिलक्सैस्तु सुन्दरी सिद्धिदा क्वचित् ।  
बाला कोट्यर्धजापेन बगला पञ्चसप्ततिः ॥ ६ ॥  
  
श्रीमहाराजमातङ्गी वर्णलक्षैस्तु सिध्यति ।  
सिद्धविद्या महेशानि मासलक्षेण सिध्यति ॥ ७ ॥  
  
महालक्ष्मीश्च भुवना तथा धूमावती प्रिये ।  
विद्यागुणनयोगेन सिध्यन्त्येव न चान्यथा ॥ ८ ॥  
  
विद्यानाम(?) महेशानि विद्यानामार्णयोगतः ।  
मातृकार्णकृतेनैव गुणानां भाजनं चरेत् ॥ ९ ॥  
  
तावल्लक्षैर्महेशानि सिध्यात्येव न चान्यथा ।  
भैरवस्य तु योगेन शावरं सिद्धिदायकम् ॥ १० ॥  
  
निर्मित नवनाथैस्तु आदिनाथस्तु भैरवः ।  
दशविद्याक्रमे देवि दशधा फलमीरितम् ॥ ११ ॥  
  
एको मनुश्चेत्संसिद्धस्तदा सर्वेऽपि सिद्धिदाः ।  
षट्पञ्चाशद्देशभेदैः शावरे भेदभाजनम् ॥ १२ ॥  
  
भैरवस्य तु संयोगाच्छाबरं सिद्धिदायकम् ।  
महाकालस्य संयोगाद् वटुकस्य च योगतः ॥ १३ ॥  
  
शावरं सिद्धिदं देवि तच्च वै द्विविधं भवेत् ।  
नाथोक्तं शम्भुसम्प्रोक्तं नाथोक्तं द्विविधं भवेत् ॥ १४ ॥  
  
(प्। १६४) शिवोक्तरूपभेदेन तत्र नाथभिधे शिवे ।  
चतुरशीतिसिद्धोक्तं नाथोक्तं द्विविधं भवेत् ॥ १५ ॥  
  
एका चेद्देवता सिद्धा तदा सिद्धं जगत्त्रयम् ।  
तत्रापि बटुकेन सिद्धं स्थावरजङ्गमम् ॥ १६ ॥  
  
अथाद्यो हेतुबटुको द्वितीयो बटुकः स्मृतः ।  
त्रिपुरान्तकबटुकस्तृतीयः परिकीर्तितः ॥ १७ ॥  
  
वह्निवेतालबटुकश्चतुर्थः परिकीर्तितः ।  
अथाग्निजिह्वबटुकः पञ्चमः परिकीर्तितः ॥ १८ ॥  
  
श्रीकालबटुको देवि करालबटुकस्तथा ।  
तथैकपादबटुको श्रीभीमबटुकस्तथा ॥ १९ ॥  
  
त्रैलोक्यबटुकश्चैव श्रीसिद्धबटुकस्तथा ।  
दश वै बटुकाः ख्याताः कलौ प्रत्यक्षसिद्धिदाः ॥ २० ॥  
  
मातृकासुतसञ्ज्ञाख्या बटुकाः पूर्वमीरिताः ।  
महाक्रोधस्य योगेन सिध्यन्ति किन्नरीगणाः ॥ २१ ॥  
  
कालिकायां महाकालश्चाक्षोभ्यस्तारिणीमनु ।  
त्रिपुरायां तु राजेशो बगलायाञ्च त्रयम्बकः ॥ २२ ॥  
  
मातङ्ग्यां तु महेशश्च भुवनेश्यां महेश्वरः ।  
नारायणो महालक्ष्म्यां महादेवोऽथ वा प्रिये ॥ २३ ॥  
  
छिन्नायां तु करालः स्यात्सिद्धायां कुक्कुटेश्वरः ।  
धूम्रायां तु अघोरः स्यादिति सङ्क्षेपतो मतम् ॥ २४ ॥  
  
शक्त्या विना शिवे सूक्ष्मे नाम धाम न विद्यते ।  
शिवं विना चित्कलायां न कलात्वं क्वचिद्भवेत् ॥ २५ ॥  
  
बीजाङ्कुरन्याययोगात् शिवशक्त्यात्मकं महः ।  
सदा जागर्ति देवेशि नानारूपाणि दर्शनम् ॥ २६ ॥  
  
सर्वभावे तु बटुको महाकालस्तथैव च ।  
तारिण्यां बटुकः प्रोक्तः काल्यां कालः प्रकीर्तितः ॥ २७ ॥  
  
श्रीक्रोधमण्डलं देवि पातालाम्नायगोचरम् ।  
यथा पराख्यमन्त्रे तु शिवशक्त्यात्मकं महः ॥ २८ ॥  
  
सदा जागर्ति देवेशि व्याप्य ब्रह्माण्डमण्डलम् ।  
बिन्दुयुक्ता भवेच्छैवी सर्गान्ता शक्तिसञ्ज्ञिका ॥ २९ ॥  
  
प्। १६५) बिन्दुसर्गान्वितायां तु शिवशक्तिमयी कला ।  
बीजाङ्कुरन्याययोगात्सदा तिष्ठति तिष्ठति ॥ ३० ॥  
  
वीरसाधनमार्गेण शिथिलोऽपि च सिध्यति ।  
शक्तिमन्त्रे शम्भुमन्त्रे शाबरे गाणपे तथा ॥ ३१ ॥  
  
कौले बौद्धे वैदिके च क्रूरमन्त्रेऽपि पार्वति ।  
महाविद्याक्रमे देवि सिद्धविद्याक्रमे तथा ॥ ३२ ॥  
  
विद्याक्रमेऽपि देवेशि वीरसाधनमार्गतः ।  
सर्वं सिध्यति देवेशि नात्र कार्या विचारणा ॥ ३३ ॥  
  
जीवहीने यथा जीवो मृतसञ्जीवनीक्रमात् ।  
पुनर्जीवो यथा भूयात्तथा साधनयोगतः ॥ ३४ ॥  
  
सर्वं सिध्यति देवेशि नात्र कार्या विचारणा ।  
मन्त्रमात्रे महेशानि वीरसाधनमाचरेत् ॥ ३५ ॥  
  
बटुके हनुमन्मन्त्रे गारुडे चेटकेऽपि च ।  
वेताले धूमवेताले वीरसाधनमाचरेत् ।  
इति सङ्क्षेपतः प्रोक्तं किमन्यच्छ्रोतुमिच्छसि ॥ ३६ ॥  
  
  
इति श्रीशक्तिसङ्गममहातन्त्रराजे उत्तरभागे द्वितीयखण्डे   
श्रीमदक्षोभ्यमहोग्रतारासंवादे विद्यासिद्धिनिर्णयो नाम   
त्रयश्चत्वारिंशतिः पटलः ॥   
  
  
  
  
चतुश्चत्वारिंशतिः पटलः ।  
  
  
श्रीदेव्युवाच ।  
  
  
देवेश श्रोतुमिच्छामि सुन्दरीसाधनक्रमम् ।  
  
  
श्रीशिव उवाच ।  
  
  
रहस्यातिरहस्यं च तव स्नेहात्प्रकाश्यते ॥ १ ॥  
  
गोपनीयं गोपनीयं गोपनीयं स्वयोनिवत् ।  
सिद्धमन्त्रपरो भूत्वा वीरसाधनमाचरेत् ॥ २ ॥  
  
सर्वेषां जीवहीनानां जन्तूनां फलकृद् भवेत् ।  
नान्यत् सिद्धिप्रदं देवि वीरसाधनवर्जितम् ॥ ३ ॥  
  
श्रीविद्या शिथिला देवि क्लेशसाध्या कलौ ध्रुवम् ।  
अल्पाचाराद्धर्मत्वाद् भ्रष्टत्वादपि पार्वति ॥ ४ ॥  
  
कलौ पापसमाकीर्णे कस्य वै निश्चलं मनः ।  
सर्वदोषैः समायुक्तो वीरसाधनसंयुतः ॥ ५ ॥  
  
स एव सिद्धिदो देवि नात्र कार्या विचारणा ।  
न वै सिद्धिर्न वै सिद्धिर्वीरसाधनमन्तरा ॥ ६ ॥  
  
महापातकसंयुक्तो वीरसाधनसंयुतः ।  
स एव सिद्धिदो लोके सर्वदेवनमस्कृतः ॥ ७ ॥  
  
याममात्रेण संसिद्धिर्वीरसाधनयोगतः ।  
अष्टम्यां च चतुर्दश्यां पक्षयोरुभयोरपि ॥ ८ ॥  
  
सार्धयामोत्तरं देवि वीरसाधनमाचरेत् ।  
तरुणं सुन्दरं शूरं सम्मुखे रसवर्तिनम् ॥ ९ ॥  
  
पलायनविशून्यं च महावीरशवं हरेत् ।  
यष्टिविद्धं शूलविद्धं सर्पदष्टं पयोमृतम् ॥ १० ॥   
  
खड्गविषहतं विद्धं चाण्डालाद्यभिभूतकम् ।  
शीघ्रसिद्धिप्रदं देवि पूर्वोक्ताष्टशवं त्यजेत् ॥ ११ ॥  
  
वीरवेषं समासाद्य वीरचर्यां समाचरेत् ।  
पूर्ववत् तिलकं कृत्वा बलिद्रव्याणि चाहरेत् ॥ १२ ॥  
  
मन्त्रं वा साधयिष्यामि देहं वा पातयाम्यहम् ।  
प्रतिज्ञामीदृशीं कृत्वा बलिद्रव्यानि सङ्ग्रहेत् ॥ १३ ॥  
  
मेषमाहिषमार्जारछागकुक्कुटकुञ्जरान् ।  
गुडपायससम्पातो मोदकान् पूपलड्डुकान् ॥ १४ ॥  
  
प्। १६७) जम्बीरपनसादीनि नाना स्वादूनि पार्वति ।  
फलानि चाहरेद्देवि ताम्बूलाद्यैः समन्वितः ॥ १५ ॥  
  
जातीपत्रं तत्फलं च कङ्कोलं विजया तथा ।  
कस्तूरीकुङ्कुमादीनि भक्ष्यद्रव्याणि यानि च ॥ १६ ॥  
  
तानि सर्वाणि सङ्गृह्य यथोक्तं स्थानमाचरेत् ।  
बिल्वमूले प्रान्तरे वा शून्यागारे नदीतटे ॥ १७ ॥  
  
समुद्रे विपिने घोरे श्मशाने चत्वरे तथा ।  
गङ्गागर्भे तडागे च कामिनीमण्डलेऽपि च ॥ १८ ॥  
  
एकलिङ्गे विशेषेण वनमध्ये विशेषतः ।  
वीरवेषं समासाद्य वीरसाधनमाचरेत् ॥ १९ ॥  
  
सिद्धमन्त्रं पुरस्कृत्वा देवतादर्शनोत्सुकः ।  
सार्धयामोत्तरं देवि वीरसाधनमाचरेत् ॥ २० ॥  
  
खदिरानष्टकीलाद्यैर्वतस्तैर्वा हरेच्छिवे ।  
दशदिक्षु क्षिपेद्देवि दिक्पालेभ्यो बलिं हरेत् ॥ २१ ॥  
  
दिग्बन्धनं समाचर्य साम्राज्यमण्डलक्रमात् ।  
विद्यामण्डलमार्गेण महाविद्यादिमार्गतः ॥ २२ ॥  
  
श्मशानदेवताभ्यो हि बलिं यत्नेन दापयेत् ।  
राजराजेश्वरायाऽथ बलिं यत्नेन दापयेत् ॥ २३ ॥  
  
ततः श्रीकुरुकुल्लायै चाण्डाल्यै तदनन्तरम् ।  
बटुकयोगिनीक्षेत्रपालगाणपमूर्तये ॥ २४ ॥  
  
देवता ललिताधीशः सर्वेभ्यो बलिमाहरेत् ।  
बलिदाने समभ्यर्च्य वीरसाधनमाचरेत् ॥ २५ ॥  
  
वीरं सङ्क्षाल्य यत्नेन सिन्दूराङ्कितभालकः ।  
कज्जलमञ्जनं तैलं कस्तूरीकुङ्कुमन्वितम् ॥ २६ ॥  
  
ताम्बूलं मुखमध्यं च दुग्धेनोत्सर्गमाचरेत् ।  
वीरं सङ्क्षाल्य यत्नेन कारेणेन सुरेश्वरि ॥ २७ ॥  
  
मासप्रधानं नैवेद्यं मत्स्यामुद्रां तथैव च ।  
दत्त्वा यत्नेन देवेशि लवङ्गैलादिसंयुतः ॥ २८ ॥  
  
कर्पूरवासितं धूपं गन्धाद्यष्टौ पञ्च च ।  
षोडशाङ्गं दशाङ्गं वा अष्टादशसमन्वितम् ॥ २९ ॥  
  
प्। १६८) श्रीखण्डधूपो देवेशि तथा चागुरुसम्भवः ।  
गुग्गुलं लोहबाणश्च रालश्च देवदारुकः ॥ ३० ॥  
  
लाक्षा गूडश्च वा देवि गोघृतं शकराञ्च वा ।  
मांसीनखं वा देवि कर्पूरमेकमेव वा ॥ ३१ ॥  
  
श्रीखण्डमगुरुं चापि गन्धसारं शिलारसम् ।  
मलयोद्भवसारञ्च विद्याया युग्मभेदतः ॥ ३२ ॥  
  
दशविद्याक्रमेणैव कीर्तितन्तु मया तव ।  
देवदारुमयो धूपः सर्वभूतविनाशकः ॥ ३३ ॥  
  
एवं सन्धूप्य यानेन खड्गहस्तो भवेद् ध्रुवम् ।  
मुक्तकेशो दिशावासो दूरे चोत्तरसाधकम् ॥ ३४ ॥  
  
दीपं प्रज्वाल्य यत्नेन न च विघ्नैः समाकुलः ।  
मध्ये वीरं तु संस्थाप्य झुटिकाबन्धनं चरेत् ॥ ३५ ॥  
  
पृष्ठ लिखेद्यन्त्रं पादबन्धनमाचरेत् ।  
मुखबन्धं मुखे दत्त्वा हयारोहक्रमेण ॥ ३६ ॥  
  
अचूडकं पूर्वभागे मृदु दक्षिणगोचरे ।  
कोमलं पश्चिमायां च त्रिमुण्डमुत्तरे भवेत् ॥ ३७ ॥  
  
ततो मृतकं पूजयेत्क्रमात् ।  
वीरार्गलाघोरमन्त्रैश्चक्रपाशुपतास्त्रकैः ॥ ३८ ॥  
  
जयदुर्गाख्यमन्त्रोऽपि वीरप्रार्थनकृन्मनुः ।  
तिलोऽसीति यवाख्यो हि मनवः परिकीर्तिताः ॥ ३९ ॥  
  
स्वस्वस्थाने नियुञ्जीत यथोक्तेन तु वर्त्मना ।  
ऋषिच्छदादिकं ज्ञात्वा यथोक्तं ध्यानमाचरेत् ॥ ४० ॥  
  
स्वदेष्टदेवं तु समूज्य साङ्गं सावरणं प्रिये ।  
पञ्चोपचारैर्वा पूज्य जपं कुर्यादनन्यधीः ॥ ४१ ॥  
  
भयं न कुर्याद्देवेशि स्वप्नवद्भावयेज्जगत् ।  
देवताः खेचराः सिद्धा भैरवा यातु धानकाः ॥ ४२ ॥  
  
आयान्ति छलनार्थं च भयं तत्र न कारयेत् ।  
व्याघ्राः शस्त्राणि सर्पाद्या वृश्चिकाः क्रूरजन्तवः ॥ ४३ ॥  
  
वक्रक्रूराणि रूपाणि समुद्रस्वर्गपातनम् ।  
मृताश्च पूर्वजाः सर्वे राजकीयातनास्तथा ॥ ४४ ॥  
  
नीलं वा प्रप्यते देवि कुक्कुटं चामृतं च वा ।  
तृणीकृत्य च तत्सर्वं दृढभावसमन्वितः ॥ ४५ ॥  
  
प्। १६९) प्रजपेद्द्यात्नतो देवि देवता वरदा भवेत् ।  
संस्कृतं वक्ति या चाग्रे सा देवी परिकीर्तिता ॥ ४६ ॥  
  
तस्या वरस्तु सङ्ग्राह्यास्त्रिवारं वक्ति सा शिवा ।  
ब्राह्मणः संस्कृतं वक्ति भैरवः सम्प्रकीर्तितः ॥ ४७ ॥  
  
तया यदुच्यते देवि या बलिर्याच्यते तया ।  
तान् दद्यात्नतो देवि नरकुञ्जरमाहिषान् ॥ ४८ ॥  
  
शालीपिष्टमयान् कृत्वा यवक्षोदमयानपि ।  
दिनान्तरे तु तद्दद्याद् वरं गृह्यं सुखी भवेत् ॥ ४९ ॥  
  
वीरादि सर्वसामग्रीं गर्तमध्ये विनिक्षिपेत् ।  
वीरयुद्धं तत्र भूयात् दृढस्तत्र नरो भवेत् ॥ ५० ॥  
  
एकविंशद्दिनं यावत्तावत्सङ्गोपयेत्स्वयम् ।  
गीतं श्रुत्वा तु वधिरः स्त्रीसङ्गाद् रोगभाग्भवेत् ॥ ५१ ॥  
  
होमहीने न सिद्धिः स्याद् द्विजभोजविहीनके ।  
दरिद्रस्तु भवेदेवि सर्वं संसाधयेद् ध्रुवम् ॥ ५२ ॥  
  
बिल्वपत्रोदकं पीत्वा सर्वं संसाधयेद् ध्रुवम् ।  
अष्टादशविधो देवि शक्तिपातः प्रजायते ॥ ५३ ॥  
  
षष्टिसिद्धीश्वरो भूयान्नात्र कार्या विचारणा ।  
अणिमाद्यष्टसिद्धीनामधीशो धार्मिकः कृती ॥ ५४ ॥  
  
ब्रह्माण्डगोलद्भया च या काचिज्जगतीतले ।  
समस्ताः सिद्धयो देवि तस्य पादे व्यवस्थितः ॥ ५५ ॥  
  
भैरवाः खेचरा यक्षाः किन्नराश्चाप्सरोगणाः ।  
यातुधानास्तथा नागा दानवा दैत्यराक्षसाः ॥ ५६ ॥  
  
कुष्माण्डाश्च तथा भूताः विशाचाः प्रेतजातयः ।  
निवातकवचाश्चान्ये तथैव ब्रह्मराक्षसाः ॥ ५७ ॥  
  
वेतालाश्च तथा साध्याः सिद्धाश्च यक्षिणीगणाः ।  
राकिनीकिन्नरीसङ्घा भूतिनीचेटकादयः ॥ ५८ ॥  
  
महेन्द्रजालमिन्द्रादिजां पादगतं भवेत् ।  
सुरयोत्सर्गमासाद्य तेन सिद्धीश्वरो भवेत् ॥ ५९ ॥  
  
प्। १७०) गुडार्द्रकसेनैव सुरा तु ब्राह्मणस्य च ।  
गोपनीयं गोपनीयं गोपनीयं स्वयोनिवत् ॥ ६० ॥  
  
रहस्यातिरहस्यञ्च रहस्यातिरहस्यकम् ।  
प्राणा देयाः शिरो देयं न देया साधना वरा ॥ ६१ ॥  
  
इति विद्याविधौ प्रोक्ता श्रीविद्यायां विशेषतः ।  
बटुके क्षेत्रपालेऽपि गाणपे शाङ्करेऽपि च ॥ ६२ ॥  
  
साधनेयं मया प्रोक्ता गोपनीयं स्वयोनिवत् ।  
इति सङ्क्षेपतः प्रोक्तं किमन्यच्छोतुमिच्छसि ॥ ६३ ॥  
  
इति श्रीशक्तिसङ्गममहातन्त्रराजे उत्तरभागे द्वितीयखण्डे   
श्रीमदक्षोभ्यमहोग्रतासंवादे सुन्दरीसाधनं नाम   
चतुश्चत्वारिंशतिः पटलः ॥ ४४ ॥  
  
  
पञ्चत्वारिशतिः पटलः ।  
  
श्रीदेव्युवाच ।  
  
देवेश शङ्कर स्वामिन्सुरादिकारणोत्तम ।  
त्वया संसूचितं पूर्वं वरासनविनिर्णयम् ॥ १ ॥  
  
देवताऽवाहनं देवि सूतकद्वयविनिर्णयम् ।  
यन्त्रप्राणनिर्णयं च विसर्जनविनिर्णयम् ॥ २ ॥  
  
शिवशक्तिक्रमेणैव सम्प्रदायविनिर्णयम् ।  
दशविद्याक्रमेणैव दशधूपविनिर्णयम् ॥ ३ ॥  
  
पूर्वं संसूचितं नाथ न मह्यं तु प्रकाशितम् ।  
तत्सर्वं कथय स्वामिन् यद्यहं तव वल्लभा ॥ ४ ॥  
  
श्रीशिव उवाच ।  
  
रहस्यातिरहस्यं ते कथं च कथयाम्यहम् ।  
तथापि तव सम्प्रीत्या कथ्यते शृणु साम्प्रतम् ॥ ५ ॥  
  
सर्वादिभूतरूपत्वात् सूतकस्य विनिर्णयम् ।  
वरासनं चान्यभागे सर्वं सङ्कथ्यते शृणु ॥ ६ ॥  
  
जातसूतकमादौ स्यात्तदन्ते मृतसूतकम् ।  
सूतकद्वयसंयुक्तः स मन्त्रो नैव सिध्यति ॥ ७ ॥  
  
जातसूतकमादौ स्यात्तदन्ते मृतसूतकम् ।  
सूतकद्वयसंयुक्तः स मन्त्रो नैव सिध्यति ॥ ८ ॥  
  
गुरुकुण्डलिनीध्याने विवाहः परिकीर्तितः ।  
द्विरागमो भवेत्स्नानं संयोगस्तर्पणम् ॥ ९ ॥  
  
अर्घ्यदानं भवेद्गर्भो गायत्री त्वष्टमासिकम् ।  
भूतशुद्ध्यादि प्राणान्तं तत्रावयवकल्पनम् ॥ १० ॥  
  
देहावाप्तिर्मातृक या प्राणायामस्तु संस्क्रिया ।  
ध्यानोच्चारे महेशानि बालकोत्पत्तिरीरिता ॥ १० ॥  
  
मन्त्रोच्चारणतो देवि जातसूतकमीरितम् ।  
जातसूतस्य दोषस्य शमनार्थं महेश्वरि ॥ ११ ॥  
  
दश विशन्ति पञ्चाशद्ययाशक्त्या जपेच्छिवे ।  
दशाङ्गादि पुरश्चर्या संस्कारा दश वै शिवे ॥ १२ ॥  
  
इदमादि मयादिष्टमन्तिमं शृणु साम्प्रतम् ।  
संस्काराः सप्तनवकास्तथा जाड्यं हृदि शिवे ॥ १३ ॥  
  
प्। १७२) प्रसन्नाञ्जलिस्तु तच्चक्रं तत्सिद्धिसाधनं तथा ।  
सोऽहं भावो मातृकाप्तिः पञ्च चैतन्यमेलनम् ॥ १४ ॥  
  
अङ्गज्ञानञ्च तादात्म्यं तदनन्तरमीरितम् ।  
विसर्जनं महेशानि मृतसूतकमीरितम् ॥ १५ ॥  
  
मृतसूतकशान्त्यर्थं दशविंशति वा जपेत् ।  
तेन तस्य निवृत्तिर्हि भवत्येव न संशयः ॥ १६ ॥  
  
केरलश्चैव काश्मीरो गौडमार्गस्त्रयात्मकः ।  
सम्प्रदायत्रये प्रोक्तं त्रितयं त्रितयं भवेत् ॥ १७ ॥  
  
शैवकेरललकं देवि शक्तिकेरलकं तथा ।  
शिवशक्तिकेरलाख्यं त्रितयं परिकीर्तितम् ॥ १८ ॥  
  
शुद्धोग्रगुप्तभेदेन नवधा केरले भवेत् ।  
नवधा चैव काश्मीरं गौडं च नवधा भवेत् ॥ १९ ॥  
  
विलासाख्यस्त्रिधा देवि भेदाश्चान्ये भवन्ति च ।  
केरलाख्ये सम्प्रदाये हृदये च विसर्जनम् ॥ २० ॥  
  
मनुहृद्देवतां शम्भुं सहस्रारे विसर्जनम् ।  
काश्मीराख्ये सम्प्रदाये सहस्रारे विसर्जनम् ॥ २१ ॥  
  
गौडमार्गे महेशानि हृदये च विसर्जनम् ।  
विसर्जनं च सम्प्रोक्तं निर्णयं सूतकस्य च ॥ २२ ॥  
  
शृणु यत्नेन देवेशि रहस्यं कथ्यते मया ।  
मन्त्रस्य सूतकं प्रोक्तं मनुष्यस्य यथा ॥ २३ ॥  
  
जातसूतकमादौ च तदन्ते मृतसूतकम् ।  
द्वितये सूतके देवि न मन्त्रोच्चारमाचरेत् ॥ २४ ॥  
  
सन्ध्यां च मानसीं कुर्यादर्घ्यान्तां परमेश्वरि ।  
शालिग्रामं च प्रतिमां न स्पृशेत्कर्हिचितुप्रिये ॥ २५ ॥  
  
स्पर्शात् पापी नरो भूयान्नात्र कार्या विचारणा ।  
इति सङ्क्षेपतः प्रोक्तं किमन्यच्छ्रोतुमिच्छसि ॥ २६ ॥  
  
इति श्रीशक्तिसङ्गममहातन्त्रराजे उत्तरभागे द्वितीयखण्डे   
श्रीमदक्षोभ्यमहोग्रतारासंवादे सूतकविनिर्णयो नाम   
पञ्चचत्वारिंशतिः पटलः ॥ ४५ ॥  
  
  
षट्चत्वारिंशतिः पटलः ।  
  
श्रीदेव्युवाच ।  
  
देवेश श्रोतुमिच्छामि रहस्यातिरहस्यकम् ।  
तन्मे कथय देवेश पूर्वं सूचितं त्वया ॥ १ ॥  
  
पूर्वं त्वयोक्तं देवेश मन्त्रत्यागे दरिद्रता ।  
दीक्षोत्तरं महेशान पत्यहं प्रजपेन्मनुम् ॥ २ ॥  
  
प्राणान्तेऽपि न वै त्याज्यस्त्यागाच्छापमवान्पुयात् ।  
जपपूजां ततो जापं कुर्याद्यत्नेन नित्यशः ॥ ३ ॥  
  
पूजान्ते प्रजपेन्मन्त्रं न मन्त्रं केवलं जपेत् ।  
इत्याद्युक्तं त्वया नाथ कथं त्याज्यः स वै मनुः ॥ ४ ॥  
  
श्रीशिव उवाच ।  
  
पूर्वकल्पः पशूनाञ्च वैष्णवानां विशेषतः ।  
सन्ध्या तु वैदिकी प्रोक्ता मानसी तु तथा तव ॥ ५ ॥  
  
त्रिसन्ध्यां तान्त्रिकीं कुर्याच्छक्तिमन्त्रे महेश्वरि ।  
पूर्णाभिषेकहीने तु पूजा पञ्चोपचारिकाः ॥ ६ ॥  
  
पूजोपचारैः सम्पूज्य दीपे कुड्ये जले प्रिये ।  
दर्पणे श्रीगुरौ देवि पशुपक्षे मनस्त्विदम् ॥ ७ ॥  
  
पूर्णाभिषेकसंयुक्तः पूर्णरूपः स वै भवेत् ।  
को वा देही कस्य देहः सुखं दुःखं च कस्य वै ॥ ८ ॥  
  
को जातः को मृतो देवि सर्वं ब्रह्मस्वरूपकम् ।  
नामपारायणं देवि मन्त्रपारायणं तथा ॥ ९ ॥  
  
नाडीपारायणं देवि चक्रपारायणं तथा ।  
यन्त्रपारायणं देवि सन्ध्यानां च चतुष्टयम् ॥ १० ॥  
  
प्रस्ताराख्यसहस्राणि तथोपस्थानरूपिणी ।  
आवर्णाख्यसहस्राणि विद्याकल्पलता मया ॥ ११ ॥  
  
द्वाविंशतिक्रमेणैव दीक्षासोपानमालिका ।  
षडाम्नायस्य विज्ञानी श्रीमहापञ्चिकाक्रमी ॥ १२ ॥  
  
कादिहादिमाताधीशस्तस्य वै सूतकं कुतः ।  
ऊर्ध्वाम्नायी तथा देवि तथा चरणदीक्षितः ॥ १३ ॥  
  
चतुश्चरणसम्पन्नः षडन्वयक्रमी तथा ।  
मेधादीक्षादिसंयुक्तः साम्राज्यमेधया पुनः ॥ १४ ॥  
  
प्। १७४) श्रीगुरोः पादुकाज्ञानी श्रीमहापादुका तथा ।  
निर्वाणपादुकाज्ञानी श्रीमूर्तिपादुका तथा ॥ १५ ॥  
  
वाराहीपादुका देवि मातङ्गीपादुका तथा ।  
शाम्भव्याख्यपादुकायाः श्रीमेधापादुकान्वितः ॥ १६ ॥  
  
सूतकं तस्य कुत्रास्ति पूर्णरूपः स एव तु ।  
यस्मिन्काले भवेद्देवि मन्त्रदेवस्य विस्मृतिः ॥ १७ ॥  
  
तदैव मरणं प्रोक्तं मरणं मरणम् नहि ।  
जीवनं तु तदैव स्याद्यस्मिन् काले तु सम्भ्रमः ॥ १८ ॥  
  
चतुर्वेदास्तूप वेदाः श्रीचक्रद्वारि सन्ति च ।  
पूर्णाभिषेकी देवेशि यस्मिन् देशे विराजते ॥ १९ ॥  
  
स देशो धन्यतां याति समन्तात्कोटियोजनम् ।  
न व्याधिर्न च वै मृत्युर्न शत्रुर्न भयं क्वचित् ॥ २० ॥  
  
पूर्णरूपः शिवः प्रोक्तः शिव एव न संशयः ।  
बहुमन्त्रवतः पुंसः का कथा शिव एव सः ॥ २१ ॥  
  
पूर्णाभिषेकी देवेशि दशविद्याविधौ स्मृतः ।  
तूर्यभेदा हादिमते कादौ भेदचतुष्टयम् ॥ २२ ॥  
  
पञ्चरत्नेश्वरी द्वेधा हादिकादिक्रमेण च ।  
उग्रा कादिक्रमेणैव सौम्या हादिक्रमेण च ॥ २३ ॥  
  
कादुहादिक्रमेणैव उग्रसौम्यद्वये शिवे ।  
अभिषेकः शुभः प्रोक्तः सर्वसाम्राज्यदायकः ॥ २४ ॥  
  
श्रीदेव्युवाच ।  
  
अभिषेकविहीनस्य ग्रहणक्रमगस्य च ।  
पुरश्चर्या प्रयुक्तस्य कथं भवति तद्वद ॥ २५ ॥  
  
श्रीशिव उवाच ।  
  
सूर्यग्रहणकालाद्धि नान्यः कालः प्रशस्यते ।  
सूर्यचन्द्रग्रहे यद्यत् कृतं वा कारितं च वा ॥ २६ ॥  
  
तत्तदक्षय्यमायाति विद्या सिद्धिप्रदा मता ।  
जातशौचं मृताशौचं ग्रहणे नास्ति पार्वति ॥ २७ ॥  
  
सूर्याशौचं महेशानि नान्यत्सञ्चरति क्वचित् ।  
स्नानं दानं जपो होमो मार्जनं तर्पणं तथा ॥ २८ ॥  
  
प्। १७५) द्विजभोज्यं शक्तियोगात्कर्तव्यं परमेश्वरि ।  
सङ्कल्पमात्रात्सिद्धिः स्याच्चन्द्रसूर्यग्रहे ॥ २९ ॥  
  
दीक्षायोगः पीठजपो मन्त्रपारायणं तथा ।  
नामनाडी चक्रमन्त्रपारायणविधिर्भवेत् ॥ ३० ॥  
  
पूर्णाभिषेकदीक्षा तु चन्द्रसूर्यग्रहे शिवे ।  
सूतकेऽपि भवत्येव पूर्णस्य सूतकं कुतः ॥ ३१ ॥  
  
होमादिकं सूतकान्ते मोणः प्रतिनिधिः स्मृतः ।  
काली तारा छिन्नामस्ता सुन्दर्याः परमेश्वरि ॥ ३२ ॥  
  
विशेषात् सूतकं नास्ति सर्वकालं जपेच्छिवाम् ।  
अभिषेकाद्भवेच्छुद्धः सर्वरूपः सनातनः ॥ ३३ ॥  
  
अभिषेकः पूर्णरूपः सर्वसिद्धिफलप्रदः ।  
अनेकक्रमयोगेन त्वभिषेकः प्रकीर्तितः ॥ ३४ ॥  
  
पूर्णाभिषेकसंयुक्तश्चाण्डालोऽपि भवेद्यदि ।  
स ब्रह्मर्षिर्महेशानि नात्र कार्या विचारणा ॥ ३५ ॥  
  
पूर्णाभिषेकहीनोऽयमृषिवर्योऽपि पार्वति ।  
स ब्राह्मणाधमः प्रोक्तस्त्वभिषेके द्विजोत्तमः ॥ ३६ ॥  
  
अभिषेकाद्भवेच्छ्रेष्ठो वयोधिक्यान्न वै प्रभो ।  
श्रीवृद्धो दीक्षया हीनो बालो दीक्षासमन्वितः ॥ ३७ ॥  
  
पूर्णरूपो भवेच्छ्रेष्ठो न वयो हेतुरत्र तु ।  
अपि चाण्डालजातिस्थः पूर्णदीक्षासमन्वितः ॥ ३८ ॥  
  
  
स एव शिवरूपः स्यान्नात्र कार्या विचारणा ।  
जपऊजां तपो होमं तथा ब्राह्मणभोजनम् ॥ ३९ ॥  
  
कारयेद्द्यत्नतो देवि नान्तरायं समाचरेत् ।  
आदौ मानसिकीं पूजां महापूजां ततः ॥ ४० ॥  
  
कारयेद्यत्नतो देवि नात्र कार्या विचारणा ।  
पूर्णाभिषेकहीनानां पशूनां जप एव च ॥ ४१ ॥  
  
क्वचित्प्रोक्तो महेशानि स जपो हि निरर्थकः ।  
यद्यप्यस्ति त्रिकालज्ञस्त्रैलोक्याकर्षणक्षमः ॥ ४२ ॥  
  
तथापि लौकिकाचारं मनसाऽपि न लङ्घयेत् ।  
इति चिन्तापरो यस्तु तस्य पूजा महेश्वरि ॥ ४३ ॥  
  
गुरुहस्तात् गुरुभ्रातुस्तथाचार्यस्य हस्ततः ।  
कारणीया प्रयत्नेन न मन्त्रं केवलं जपेत् ॥ ४४ ॥  
  
केवलं मन्त्रजापस्तु नाम इत्यभिधीयते ।  
गोपनीयं गोपनीयं गोपनीयं स्वयोनिवत् ।  
इति सङ्क्षेपतः प्रोक्तं किमन्यच्छ्रोतुमिच्छसि ॥ ४५ ॥  
  
इति श्रीशक्तिसङ्गममहातन्त्रराजे उत्तरभागे द्वितीयखण्डे   
श्रीमदक्षोभ्यमहोग्रतारासंवादे मन्त्रजापविधानं नाम   
षट्चत्वारिंशतिः पटलः ॥ ४६ ॥  
  
  
सप्तचत्वारिंशतिः पटलः ।  
  
श्रीदेव्युवाच ।  
  
देवेश श्रोतुमिच्छामि यन्त्रस्थापननिर्णयम् ।  
  
श्रीशिव उवाच ।  
  
स्फाटिकं स्वर्णजं रोप्यं यन्त्रं च कारयेत् प्रिये ॥ १ ॥  
  
यन्त्रं तु गृहामित्युक्तं यन्त्रं पीठं प्रकीर्त्तितम् ।  
यन्त्रे तु पूजिता देवि सहसैव प्रसीदति ॥ २ ॥  
  
शालिग्रामे बाणलिङ्गे जीवचक्रे महेश्वरि ।  
स्थिरयन्त्रे प्रतिकृतौ नावाहनविसर्जनम् ॥ ३ ॥  
  
प्रतिष्ठाय महायन्त्रं न तद्यन्त्रं विसर्जयेत् ।  
यन्त्रप्रतिष्ठामासाद्य विद्यां तत्र विभावयेत् ॥ ४ ॥  
  
जीवन्यासं तत्र कृत्वा विद्यां तत्रैव भावयेत् ।  
यन्त्रप्रतिष्ठां कृत्वादौ देवं तत्र प्रतिष्ठयेत् ॥ ५ ॥  
  
तदा विसर्जनं नास्ति न चावाहनमेव च ।  
अन्तः कालं प्रविन्यस्य यन्त्रमेवं प्रतिष्ठयेत् ॥ ६ ॥  
  
मूर्तिं स्वहृद्गतां तत्र ध्यात्वा पूज्य विसर्जयेत् ।  
देवप्रतिष्ठा चेद्भूयात्तदा नैव विसर्जनम् ॥ ७ ॥  
  
इति सङ्क्षेपतः प्रोक्तं दशविद्याक्रमेण च ।  
दशधूपान् शृणु प्राज्ञे सावधानमना भव ॥ ८ ॥  
  
लोहबाणः षोडशाङ्गः श्रीविद्यायां प्रकीर्तितः ।  
कालीविद्याविधौ देवि अगुरुञ्च दशाङ्गकः ॥ ९ ॥  
  
अष्टादशाङ्गं श्रीखण्डं ताराविद्याविधौ स्मृतम् ।  
छिन्नाविद्याविधौ देवि पञ्चाङ्गो गुग्गुलुस्तथा ॥ १० ॥  
  
कृष्णागुरुः पीतसारो ब्रह्मास्त्रमनुगोचरः ।  
आलोड्यागुरुधूपं च मातङ्ग्यां परिकीर्तितम् ॥ ११ ॥  
  
कस्तूरी चैव कर्पूरमष्टगन्धं तथैव च ।  
भैरव्यां कीर्तितं देवि न विनैव शिलारसम् ॥ १२ ॥  
  
भुवनेश्यां मया प्रोक्तं श्रीखण्डं कमलामनौ ।  
लाक्षागुडो हि धूम्रायां सिद्धविद्याविधौ शिवे ॥ १३ ॥  
  
सर्वधूपस्तु सम्प्रोक्तः शृणु देवि वरासनम् ।  
वरासनानि देवेशि कथ्यन्ते सुमुखी भव ॥ १४ ॥  
  
प्। १७८) बाणदुन्दुभि वीणादि भेरी वादित्रवेणवः ।  
शङ्ख्यघण्टापताकादि त्रिशतं पञ्चविंशतिः ॥ १५ ॥  
  
वरासनप्रयोगे हि सर्वत्र दुर्लभो मतः ।  
स्तोत्रपाठश्च कवचं नामसाहस्रकं तथा ॥ १६ ॥  
  
पूजाजपस्तथा देवि वरयोगे प्रकीर्तितम् ।  
यदैव कार्यमुत्पन्नं यत्र कुत्रापि पार्वति ॥ १७ ॥  
  
जपः क्वचिद्भवेद्देवि होमपूजा क्वचिद्भवेत् ।  
यत्र यल्लभते देवि तत्र तच्च समाचरेत् ॥ १८ ॥  
  
तर्पणं च क्वचित्कार्यं पाठश्चैव क्वचिद्भवेत् ।  
पूजाहोमौ क्वचित्कार्यौ क्वचिद् ब्राह्मणभोजनम् ॥ १९ ॥  
  
यथालाभेन कर्तव्यं शाबरादौ विशेषतः ।  
वरप्रयोगे देवेशि द्विधा वाऽसनसंहतिः ॥ २० ॥  
  
देहासनानि देवेशि परिभाषासनानि च ।  
भद्रादीनि महेशानि देहजानि भवन्ति च ॥ २१ ॥  
  
व्याघ्रमुण्डं कम्बलाश्च चर्माणि भेषजान्यपि ।  
उष्ट्रजासनरूपाणि कुशादीनि यथाक्रमात् ॥ २२ ॥  
  
परिभाषासनान्येव कथितानि मया तव ।  
प्रत्येकं द्विविधो भेदस्त्वासनानां महेश्वरि ॥ २३ ॥  
  
निर्जीवानि सजीवानि सर्वसिद्धिकराणि च ।  
सजीवानामभावे तु निर्जीवानि महेश्वरि ॥ २४ ॥  
  
मुख्यानि तु सजीवानि रहस्यानि महेश्वरि ।  
अश्वासनं गजश्चैव पल्लकी मानुषस्तथा ॥ २५ ॥  
  
महिषो वृषभश्चेति भल्लुको वनरस्तथा ।  
व्याघ्रश्वजम्बुको देवि मेषाजौ परमेश्वरि ॥ २६ ॥  
  
उष्ट्रश्च मृगभेदश्च कुशमृत्प्रकृतिश्च वा ।  
कुक्कुरः कुक्कुटो देवि मकरः शरस्तथा ॥ २७ ॥  
  
गवयः शूकरश्चैव शिविरः शबरः स्मृतः ।  
तरणिश्च रथश्चैव शङ्कटश्च सुखासनम् ॥ २८ ॥  
  
दण्डिका दोलिकाचक्रं चक्रदोला गृहाभिधा ।  
पादासनमथारोहो नारिकेलासनं तथा ॥ २९ ॥  
  
पूगो मधुकश्चाक्रश्च वटोश्वत्थसतालकौ ।  
खर्जुरः पिप्पलः प्लक्षः शमी जम्बुस्तथैव च ॥ ३० ॥  
  
प्। १७९) तारा काली छिन्नमस्ता श्रीविद्याकल्पवृक्षजम् ।  
कुक्कुरः कच्छपः खड्गी गजाख्यं च सुखासनम् ॥ ३१ ॥  
  
गजाश्चासनकं देवि तथा तररथं शिवे ।  
वृसभाख्यो हयाख्यश्च महिषाख्योऽपि पार्वति ॥ ३२ ॥  
  
नरयानं राजयानं छत्रयानञ्च पार्वति ।  
तथा नरपतेर्यानम् अश्वनाथाभिधं तथा ॥ ३३ ॥  
  
गजनाथाभिधं देवि साम्राज्यख्य रथस्तथा ।  
वरासनानि देवेशि कथितानि मया तव ॥ ३४ ॥  
  
शतं सप्तति देवेशि भेदास्तेषां शृणु प्रिये ।  
ब्रह्मक्षत्रियविट्शूद्रजातिभेदैश्चतुर्विधाः ॥ ३५ ॥  
  
देशभेदैर्महेशानि सङ्ख्यां शृणु महेश्वरि ।  
अश्वाः पञ्चविधाः प्रोक्ता जातयोष्टादश स्मृताः ॥ ३६ ॥  
  
वह्लीकाश्चव काम्बोजाः कोङ्कणैराकसम्भवाः ।  
वनजोत्थाः पञ्चमाः स्युर्वर्णोस्तेषां शृणु प्रिये ॥ ३७ ॥  
  
सर्वेऽपि सूर्यहयाः स्युर्वर्णभेदाद् ग्रहत्वता ।  
सूर्यः सोमस्तथा भौमो बुधश्च गुरुरेव च ॥ ३८ ॥  
  
शुक्रः शनिस्तथा राहुः केतुश्च नवमः स्मृतः ।  
नववर्णक्रमेणैव पञ्चवर्णक्रमेण च ॥ ३९ ॥  
  
प्रत्येकसङ्करत्वेन नवतिश्चन्द्रन्यूनता ।  
पञ्चवर्णक्रमेणैव पञ्चविंशतिभेदभाक् ॥ ४० ॥  
  
सपादशत सङ्ख्या तु श्यामकर्णसमागमात् ।  
अन्योन्यसंसृष्टिभेदात्त्रिशतं पञ्चसप्ततिः ॥ ४१ ॥  
  
फलमेषां महेशानि कथ्यते शृणु साम्प्रतम् ।  
सूर्यवर्णं समारुह्य विंशत्साहस्रकं जपेत् ॥ ४२ ॥  
  
त्रैलोक्य विजयी भूयान्नात्र कार्या विचारणा ।  
कवचे स्तोत्रपाठे च नामसाहस्रके तथा ॥ ४३ ॥  
  
सङ्ख्या सामान्यतः प्रोक्ता गजान्तकसहस्रकम् ।  
सोमवर्णं समारुह्य दिक्सहस्रं शिवां जपेत् ॥ ४४ ॥  
  
कीर्तिलक्ष्मीपतिर्भूयान्नात्र कार्या विचारणा ।  
भौमवर्णं समारुह्य त्रिसहस्रं मनुं जपेत् ॥ ४५ ॥  
  
प्। १८०) दरिदोऽपि धनाढ्यः स्यान्नात्र कार्या विचारणा ।  
बुधवर्णं समारुह्य त्रिंशत्साहस्रकं जपेत् ॥ ४६ ॥  
  
रोगी रोगात्प्रमुच्येत दरिद्रो धनमाप्नुयात् ।  
गुरुर्णं समारुह्य नवसाहस्रकं जपेत् ॥ ४७ ॥  
  
नवनिधीश्वरो भूयान्नात्र कार्या विचारणा ।  
भृगुवर्णं समारुह्य लक्षसङ्ख्यं जपं चरेत् ॥ ४८ ॥  
  
सर्वसिद्धीश्वरो भूयान्नात्र कार्या विचारणा ।  
शनिवर्णं समास्थाय त्रिसहस्रं जपेत्सदा ॥ ४९ ॥  
  
सर्वबाधाविनिर्मुक्तो मानवः स्यात् सुरोपमः ।  
राहुवर्णं समास्थाय सहस्राणां तु सप्ततिः ॥ ५० ॥  
  
प्रजपेन्मानवो यस्तु स च लक्ष्मीपतिर्भवेत् ।  
केतुवर्णं समारूह्य पञ्चविंशत्सहस्रकम् ॥ ५१ ॥  
  
प्रजपेन्मानवो यस्तु परराज्यजयी भवेत् ।  
श्वेतवर्णं समारूह्य लक्षसङ्ख्यं मनुं जपेत् ॥ ५२ ॥  
  
शत्रुसेनां विनिर्जित्य राज्यभोक्ता नरो भवेत् ।  
अश्वव्याघ्रासनं कृत्वा दिक्साहस्रं जपं चरेत् ॥ ५३ ॥  
  
स्तोत्रं वा कवचं नाम यत्किञ्चित् प्रजपेच्छिवे ।  
वाञ्छाकामी नरो भूयात् त्रैलोक्यवीजयी भवेत् ॥ ५४ ॥  
  
जीवासनानि देवेशि भवन्त्येतानि निश्चितम् ।  
यद्यत्कामयते कामं तत्तदाप्नोति निश्चितम् ॥ ५५ ॥  
  
जपमात्रे पाठमात्रे होमादौ कल्पितानि च ।  
श्वेतरौप्यासनं कृत्वा त्रिलक्षं प्रजपेद्विभुः ॥ ५६ ॥  
  
इन्द्रादीन् समरे जित्वा विजयी भुवि जायते ।  
श्वेतवर्णासनं कृत्वा सूर्यसाहस्रकम् ॥ ५७ ॥  
  
त्रैलोक्यविजयी राजा किङ्करो निधिमुग्भवेत् ।  
श्वेतचित्रासनं कृत्वा मन्त्रमात्रं जपेच्छिवे ॥ ५८ ॥  
  
रक्तवर्णे नरः स्थित्वा सहस्रं प्रत्यहं जपेत् ।  
शत्रुसेनां नरः स्थित्वा सहस्रं प्रत्यहं जपेत् ॥ ५९ ॥  
  
कृष्णवर्णं समास्थाय पञ्चसाहस्रकं जपेत् ।  
शत्रवो दासतां यान्ति कालीताराप्रसादतः ॥ ६० ॥  
  
पीतवर्णं समास्थाय मन्त्रं लक्षमितं जपेत् ।  
राजराजो नरो भूयान्नात्र कार्या विचारणा ॥ ६१ ॥  
  
प्। १८१) नीलवर्णाश्वमास्थाय लक्षार्धं जपमाचरेत् ।  
सर्वसिद्धीश्वरो भूयान्नात्र कार्या विचारणा ॥ ६२ ॥  
  
हरिताश्वे नरः स्थित्वा लक्षद्वयमिदं जपेत् ।  
पृथ्वीपतिपदं प्राप्य त्रैलोक्यभोगभाग्भवेत् ॥ ६३ ॥  
  
धूसराश्वं समाश्रित्य नित्यं पञ्चसहस्रकम् ।  
मासमात्रेण वेतालः किङ्करो भवति ध्रुवम् ॥ ६४ ॥  
  
श्यामवर्णं समासाद्य चत्वारिंशत्सहस्रकम् ।  
प्रजपेन्मानवो यस्तु विष्णुरेव न संशयः ॥ ६५ ॥  
  
कपिलाश्वं समारुह्य लक्षं जपति भूमिपः ।  
विकलाश्वे नरः स्थित्वा त्रिलोकं वशमानयेत् ॥ ६६ ॥  
  
कुर्वराश्वे समारुह्य विश्वं जयति जापतः ।  
त्रिशतं प्रजपेन्नित्यं मासमात्रेण सिद्धिकृत् ॥ ६७ ॥  
  
धूम्रवर्णं समारुह्य सर्वज्ञः साधको भवेत् ।  
नानावर्णे नरः स्थित्वा प्रत्यहं शतमात्रकम् ॥ ६८ ॥  
  
शतमात्रप्रजापेन मासद्देवी वरप्रदा ।  
द्वित्रिवेदवाणषट्कवऋणैः स्थित्वाऽयुतं जपेत् ॥ ६९ ॥  
  
धनभोगं तथा राज्यं लोकेशत्वं विभुत्वता ।  
क्रमेण फलमेतद्धि कथितं परमेश्वरि ॥ ७० ॥  
  
चतुरासनयोगो हि सर्वत्र यदि चेद्भवेत् ।  
साधकस्य सदा देवि किं तद्यन्न करे स्थितम् ॥ ७१ ॥  
  
अष्टादशतित्वेन तावद्वाक्सिद्धिमाप्नुयात् ।  
सङ्कल्पमात्रद्देवेशि सिद्धिर्मभवति निश्चितम् ॥ ७२ ॥  
  
श्लक्ष्णश्वाना फलं प्रोक्तं कोङ्कणानां फलं शिवे ।  
एतद्द्वै शून्यवादै"च कीर्तितं परमेश्वरि ॥ ७३ ॥  
  
कम्बोजाना पक्षमात्रान्सिद्ध्यति जपमात्रतः ।  
बाह्लीकानां फलं देवि दिवसत्रयगोचरम् ॥ ७४ ॥  
  
फलं तु पार्वतीयानां मासाद्भवति निश्चितम् ।  
वर्णानां सान्वता देवि पञ्चानां च वियुज्यते ॥ ७५ ॥  
  
गत्या पञ्चविवत्वञ्च पर्वतानां विशेषतः ।  
गुणिताः पञ्चसङ्ख्याभिस्त्रयस्त्रिंशत्सहस्रकम् ॥ ७६ ॥  
  
प्। १८२) तथाष्टदशतसङ्ख्यानां मया प्रोक्ता महेश्वरि ।  
नानालयप्रभेदेन कलौ त्वर्बुदसङ्ख्यकाः ॥ ७७ ॥  
  
अश्वाः प्रोक्ता मया देवि पक्षच्छेदस्तदा कृतः ।  
कवचं स्तोत्रपाठश्च नामसाहस्रं कीर्तितम् ॥ ७८ ॥  
  
जपमात्रेऽपि कर्तव्यं सर्वसिद्धिमभीप्सुभिः ।  
शङ्कराणां फलं ह्येवमेव भवेद् ध्रुवम् ॥ ७९ ॥  
  
इति श्रीशक्तिसङ्गममहातन्त्रराजे उत्तरभागे द्वितीयखण्डे   
श्रीमदक्षोभ्यमहोग्रतारासंवादे अश्वासनं नाम   
सप्तचत्वारिंशतिः पटलः ॥ ४७ ॥  
  
  
  
  
