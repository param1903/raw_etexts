+++
"Catalog number" = "M00082"
"Uniform title" = "śivasaṃhita"
Subjects = [ "tantric / āgamic literature", "śaiva", "yoga",]
Publisher = [ "Tara Press",]
"Publication year" = [ "1928",]
"Publication city" = [ "Varanasi",]
"Publication country" = "India"
title_iast = "śivasaṃhita"
title = "शिवसंहित"

+++
  
  
  
प्रथमः पटलः  
  
  
एकं ज्ञानं नित्यमाद्यन्तशून्यं नान्यत् किञ्चिद्वत्ते ते वस्तु सत्यम् ।  
यद्भेदोस्मिन्निन्द्रियोपाधिना वै ज्ञानस्यायं भासते नान्यथैव ॥ १-१ ॥  
  
अथ भक्तानुरक्तोऽहं वक्ति योगानुशासनम् ।  
ईश्वरः सर्वभूतानामात्ममुक्तिप्रदायकः ॥ १-२ ॥  
  
त्यक्त्वा विवादशीलानां मतं दुर्ज्ञानहेतुकम् ।  
आत्मज्ञानाय भूतानामनन्यगतिचेतसाम् ॥ १-३ ॥  
  
सत्यं केचित्प्रशंसन्ति तपः शौचं तथापरे ।  
क्षमां केचित्प्रशंसन्ति तथैव सममार्ज्जवम् ॥ १-४ ॥  
  
केचिद्दानं प्रशंसन्ति पितृकर्म तथापरे ।  
केचित्कर्म प्रशंसन्ति केचिद्वैराग्यमुत्तमम् ॥ १-५ ॥  
  
केचिद्गृहस्थकर्माणि प्रशंसन्ति विचक्षणाः ।  
अग्निहोत्रादिकं कर्म तथा केचित् परं विदुः ॥ १-६ ॥  
  
मन्त्रयोगं प्रशंसन्ति किचित्तिर्थानुसेवनम् ।  
एवं बहूनुपायांस्तु प्रवदन्ति हि मुक्तये ॥ १-७ ॥  
  
एवं व्यवसिता लोके कृत्याकृत्यविदो जनाः ।  
व्यामोहमेव गच्छन्ति विमुक्ताः पापकर्मभिः ॥ १-८ ॥  
  
एतन्मतावलम्बी यो लब्ध्वा दुरितपुण्यके ।  
भ्रमतीत्यवशः सोऽत्र जन्ममृत्युपरम्पराम् ॥ १-९ ॥  
  
अन्यैर्मतिमता। श्रेष्ठैर्गुप्तालोकनतत्परैः ।  
आत्मानो बहवः प्रोक्ता नित्याः सर्वगतास्तथा ॥ १-१० ॥  
  
यद्यत्प्रत्यक्षविषयं तदन्यन्नास्ति चक्षते ।  
कुतः स्वर्गादयः सन्तीत्यन्ये निश्चितमानसाः ॥ १-११ ॥  
  
ज्ञानप्रवाह इत्यन्ये शून्यं केचित्परं विदुः ।  
द्वावेव तत्त्वं मन्यन्तेऽपरे प्रकृतिपूरुषौ ॥ १-१२ ॥  
  
अत्यन्तभिन्नमतयः परमार्थपराङ्मुखाः ।  
एवमन्ये तु सञ्चिन्त्य यथामति यथाश्रुतम् ॥ १-१३ ॥  
  
निरीश्वरमिदं प्राहुः सेश्वरञ्च तथापरे ।  
वदन्ति विविधैर्भेदैः सुयुक्त्या स्थितिकातराः ॥ १-१४ ॥  
  
एते चान्ये च मुनयः सञ्ज्ञाभेदा पृथग्विधाः ।  
शास्त्रेषु कथिता ह्येते लोकव्यामोहकारकाः ॥ १-१५ ॥  
  
एतद्विवादशीलानां मतं वक्तुं न शक्यते ।  
भ्रमन्त्यस्मिञ्जनाः सर्वे मुक्तिमार्गबहिष्कृताः ॥ १-१६ ॥  
  
आलोक्य सर्वशास्त्राणि विचार्य च पुनः पुनः ।  
इदमेकं सुनिष्पन्नं योगशास्त्रं परं मतम् ॥ १-१७ ॥  
  
यस्मिन् याते सर्वमिदं यातं भवति निश्चितम् ।  
तस्मिन्परिश्रमः कार्यः किमन्यच्छास्त्रभाषितम् ॥ १-१८ ॥  
  
योगशास्त्रमिदं गोप्यमस्माभिः परिभाषितम् ।  
सुभक्ताय प्रदातव्यं त्रैलोक्ये च महात्मने ॥ १-१९ ॥  
  
कर्मकाण्डं ज्ञानकाण्डमिति वेदो द्विधा मतः ।  
भवति द्विविधो भेदो ज्ञानकाण्डस्य कर्मणः ॥ १-२० ॥  
  
द्विविधः कर्मकाण्डः स्यान्निषेधविधिपूर्वकः ॥ १-२१ ॥  
  
निषिद्धकर्मकरणे पापं भवति निश्चितम् ।  
विधिना कर्मकरणे पुण्यं भवति निश्चितम् ॥ १-२२ ॥  
  
त्रिविधो विधिकूटः स्यान्नित्यनैमित्तकाम्यतः ।  
नित्येऽकृते किल्विषं स्यात्काम्ये नैमित्तिके फलम् ॥ १-२३ ॥  
  
द्विविधन्तु फलं ज्ञेयं स्वर्गो नरक एव च ।  
स्वर्गो नानाविधश्चैव नरकोपि तथा भवेत् ॥ १-२४ ॥  
  
पुण्यकर्माणि वै स्वर्गो नरकः पापकर्माणि ।  
कर्मबन्धमयी सृष्टिर्नान्यथा भवति ध्रुवम् ॥ १-२५ ॥  
  
जन्तुभिश्चानुभूयन्ते स्वर्गे नानासुखानि च ।  
नानाविधानि दुःखानि नरके दुःसहानि वै ॥ १-२५ ॥  
  
पापकर्मवशाद्दुखं पुण्यकर्मवशात्सुखम् ।  
तस्मात्सुखार्थी विविधं पुण्यं प्रकुरुते ध्रुवम् ॥ १-२७ ॥  
  
पापभोगावसाने तु पुनर्जन्म भवेत्खलु ।  
पुण्यभोगावसाने तु नान्यथा भवति ध्रुवम् ॥ १-२८ ॥  
  
स्वर्गेऽपि दुःखसम्भोगः परश्रीदर्शनादिषु ।  
ततो दुःखमिदं सर्वं भवेन्नास्त्यत्र संशयः ॥ १-२९ ॥  
  
तत्कर्मकल्पकैः प्रोक्तं पुण्यं पापमिति द्विधा ।  
पुण्यपापमयो बन्धो देहिनां भवति क्रमात् ॥ १-३० ॥  
  
इहामुत्र फलद्वेषी सफलं कर्म सन्त्यजेत् ।  
नित्यनैमित्तिकं सञ्ज्ञं त्यक्त्वा योगे प्रवर्तते ॥ १-३१ ॥  
  
कर्मकाण्डस्य माहात्म्यं ज्ञात्वा योगी त्यजेत्सुधीः ।  
पुण्यपापद्वयं त्यक्त्वा ज्ञानकाण्डे प्रवर्तते ॥ १-३२ ॥  
  
आत्मा वाऽरेतु द्रष्टव्यः श्रोतव्येत्यादि यच्छ्रुतिः ।  
सा सेव्या तत्प्रयत्नेन मुक्तिदा हेतुदायिनी ॥ १-३३ ॥  
  
दुरितेषु च पुण्येषु यो धीर्वृत्तिं प्रचोदयात् ।  
सोऽहं प्रवर्तते मत्तो जगत्सर्वं चराचरम् ॥  
सर्वं च दृश्यते मत्तः सर्वं च मयि लीयते ।  
न तद्भिन्नोऽहमस्मीह मद्भिन्नो न तु किञ्चन ॥ १-३४ ॥  
  
जलपूर्णेष्वसङ्ख्येषु शरावेषु यथा भवेत् ।  
एकस्य भात्यसङ्ख्यत्वं तद्वेदोऽत्र न दृश्यते ॥  
उपाधिषु शरावेषु या सङ्ख्या वर्तते परा ।  
सा सङ्ख्या भवति यथा रवौ चात्मनि तत् तथा ॥ १-३५ ॥  
  
यथैकः कल्पकः स्वप्ने नानाविधितयेष्यते ।  
जागरेपि तथाप्येकस्तथैव बहुधा जगत् ॥ १-३६ ॥  
  
सर्पबुद्धिर्यथा रज्जौ शुक्तौ वा रजतभ्रमः ।  
तद्वदेवमिदं विश्वं विवृतं परमात्मनि ॥ १-३७ ॥  
  
रज्जुज्ञानाद्यथा सर्पो मिथ्यारूपो निवर्तते ।  
आत्मज्ञानात् तथा याति मिथ्याभूतमिदं जगत् ॥ १-३८ ॥  
  
रौप्यभ्रान्तिरियं याति शुक्तिज्ञानाद्यथा खलु ।  
जगद्भ्रान्तिरियं याति चात्मज्ञानात् सदा तथा ॥ १-३९ ॥  
  
यथा वंशो रगभ्रान्तिर्भवेद्भेकवसाञ्जनात् ।  
तथा जगदिदं भ्रान्तिरभ्यासकल्पनाञ्जनात् ॥ १-४० ॥  
  
आत्मज्ञानाद्यथा नास्ति रज्जुज्ञानाद्भुजङ्गमः ।  
यथा दोषवशाच्छुक्लः पीतो भवति नान्यथा ।  
अज्ञानदोषादात्मापि जगद्भवति दुस्त्यजम् ॥ १-४१ ॥  
  
दोषनाशे यथा शुक्लो गृह्यते रोगिणा स्वयम् ।  
शुक्लज्ञानात्तथाऽज्ञाननाशादात्मा तथा कृतः ॥ १-४२ ॥  
  
कालत्रयेपि न यथा रज्जुः सर्पो भवेदिति ।  
तथात्मा न भवेद्विश्वं गुणातीतो निरञ्जनः ॥ १-४३ ॥  
  
आगमाऽपायिनोऽनित्यानाश्यत्वेनेश्वरादयः ।  
आत्मबोधेन केनापि शास्त्रादेतद्विनिश्चितम् ॥ १-४४ ॥  
  
यथा वातवशात्सिन्धावुत्पन्नाः फेनबुद्बुदाः ।  
तथात्मनि समुद्भूतं संसारं क्षणभङ्गुरम् ॥ १-४५ ॥  
  
अभेदो भासते नित्यं वस्तुभेदो न भासते ।  
द्विधात्रिधादिभेदोऽयं भ्रमत्वे पर्यवस्यति ॥ १-४६ ॥  
  
यद्भूतं यच्च भाव्यं वै मूर्तामूर्तं तथैव च ।  
सर्वमेव जगदिदं विवृतं परमात्मनि ॥ १-४७ ॥  
  
कल्पकैः कल्पिता विद्या मिथ्या जाता मृषात्मिका ।  
एतन्मूलं जगदिदं कथं सत्यं भविष्यति ॥ १-४८ ॥  
  
चैतन्यात्सर्वमुत्पन्नं जगदेतच्चराचरम् ।  
तस्मात्सर्वं परित्यज्य चैतेन्यं तं समाश्रयेत् ॥ १-४९ ॥  
  
घटस्याभ्य तरे बाह्ये यथाकाशं प्रवर्तते ।  
तथात्माभ्यन्तरे बाह्ये कार्यवर्गेषु नित्यशः ॥ १-५० ॥  
  
असंलग्नं यथाकाशं मिथ्याभूतेषु पञ्चसु ।  
असंलग्नस्तथात्मा तु कार्यवर्गेषु नान्यथा ॥ १-५१ ॥  
  
ईश्वरादिजगत्सर्वमात्मव्याप्यं समन्ततः ।  
एकोऽस्ति सच्चिदानन्दः पूर्णो द्वैतविवर्जितः ॥ १-५२ ॥  
  
यस्मात्प्रकाशको नास्ति स्वप्रकाशो भवेत् ततः ।  
स्वप्रकाशो यतस्तस्मादात्मा ज्योतिः स्वरूपकः ॥ १-५३ ॥  
  
अवछिन्नो यतो नास्ति दशकालस्वरूपतः ।  
आत्मनः सर्वथा तस्मादात्मा पूर्णो भवेत्खलु ॥ १-५४ ॥  
  
यस्मान्न विद्यते नाशः पञ्चभूतैर्वृथात्मकैः ।  
तस्मादात्मा भवेन्नित्यस्तन्नाशो न भवेत्खलु ॥ १-५५ ॥  
  
यस्मात् तदन्यो नास्तीह तस्मादेकोऽस्ति सर्वदा ।  
यस्मात् तदन्यो मिथ्या स्यादात्मा सत्यो भवेत् खलु ॥ १-५६ ॥  
  
अविद्याभुतसंसारे दुःखनाशे सुखं यतः ।  
ज्ञानादाद्यन्तशून्यं स्यात् तस्मादात्मा भवेत् सुखम् ॥ १-५७ ॥  
  
यस्मान्नाशितमज्ञानं ज्ञानेन विश्वकारणम् ।  
तस्मादात्मा भवेज्ज्ञानं ज्ञानं तस्मात् सनातनम् ॥ १-५८ ॥  
  
कालतो विविधं विश्वं यदा चैव भवेदिदम् ।  
तदेकोऽस्ति स एवात्मा कल्पनापथवर्जितः ॥ १-५९ ॥  
  
बाह्यानि सर्वभूतानि विनाशं यान्ति कालतः ।  
यतो वाचो निवर्तन्ते आत्मा द्वैतविवर्जितः ॥ १-६० ॥  
  
न खं वायुर्न चाग्निश्च न जलं पृथिवी न च ।  
नैतत्कार्यं नेश्वरादि पूर्णैकात्मा भवेत्खलु ॥ १-६१ ॥  
  
आत्मानमात्मनो योगी पश्यत्यात्मनि निश्चितम् ।  
सर्वसङ्कल्पसन्न्यासी त्यक्तमिथ्याभवग्रहः ॥ १-६२ ॥  
  
आत्मानात्मनि चात्मान दृष्ट्वानन्त सुखात्ङ्कम् ।  
विस्मृत्य विश्वं रमते समाधेस्तीव्रतस्तथा ॥ १-६३ ॥  
  
मायैव विश्वजननी नान्या तत्त्वधियापरा ।  
यदा नाशं समायाति विश्वं नास्ति तदा खलु ॥ १-६४ ॥  
  
हेयं सर्वमिदं यस्य मायाविलसितं यतः ।  
ततो न प्रीतिविषयस्तनुवित्तसुखात्मकः ॥ १-६५ ॥  
  
अरिर्मित्रमुदासीनस्त्रिविधं स्यादिदं जगत् ।  
व्यवहारेषु नियतं दृश्यते नान्यथा पुनः ॥  
प्रियाप्रियादिभेदस्तु वस्तुषु नियतः स्फुटम् ॥ १-६६ ॥  
  
आत्मोपाधिवशादेवं भवेत् पुत्रादि नान्यथा ।  
मायाविलसितं विश्वं ज्ञात्वैवं श्रुतियुक्तितः ॥  
अध्यारोपापवादाभ्यां लयं कुर्वन्ति योगिनः ॥ १-६७ ॥  
  
निखिलोपाधिहीनो वै यदा भवति पुरुषः ।  
तदा विवक्षतेऽखण्डज्ञानरूपी निरञ्जनः ॥ १-६८ ॥  
  
सो कामयतः पुरुषः सृजते च प्रजाः स्वयम् ।  
अविद्या भासते यस्मात् तस्मान्मिथ्या स्वभावतः ॥ १-६९ ॥  
  
शुद्ध ब्रह्मत्व सम्बद्धो विद्यया सहितो भवेत् ।  
ब्रह्मतेनसती याति यत आभासते नभः ॥ १-७० ॥  
  
तस्मात् प्रकाशते वायुर्वायोरग्निस्ततो जलम् ।  
प्रकाशते ततः पृथ्वी कल्पनेयं स्थिता सति ॥ १-७१ ॥  
  
आकाशाद्वायुराकाशपवनादग्निसम्भवः ।  
खवाताग्नेर्जलं व्योमवाताग्निवारितो मही ॥ १-७२ ॥  
  
खं शब्दलक्षणं वायुश्चञ्चलः स्पर्शलक्षणः ।  
स्याद्रूपलक्षणं तेजः सलिलं रसलक्षणम् ॥  
गन्धलक्षणिका पृथ्वी नान्यथा भवति ध्रुवम् ॥ १-७३ ॥  
  
स्यादेकगुणमाकाशं द्विगुणो वायुरुच्यते ।  
तथैव त्रिगुणं तेजो भवन्त्यापश्चतुर्गुणाः ॥  
शब्दः स्पर्शश्च रूपं च रसो गन्धस्तथैव च ।  
एतत् पञ्चगुणा पृथ्वी कल्पकैः कल्प्यतेऽधुना ॥ १-७४ ॥  
  
चक्षुषा गृह्यते रूपं गन्धो घ्राणेन गृह्यते ।  
रसो रसनया स्पर्शस्त्वचा सङ्गृह्यते परम् ॥ १-७५ ॥  
  
श्रोत्रेण गृह्यते शब्दो नियतं भाति नान्यथा ॥ १-७६ ॥  
  
चैतन्यात्सर्वमुत्पन्नं जगदेतच्चराचरम् ।  
अस्ति चेत्कल्पनेय स्यान्नास्ति चेदस्ति चिन्मयम् ॥ १-७७ ॥  
  
पृथ्वी शीर्णा जलं मग्ना जलं मग्नञ्च तेजसि ।  
लीनं वायौ तथा तेजो व्योम्नि वातो लयं ययौ ॥  
अविद्यायां महाकाशो लीयते परमे पदे ॥ १-७८ ॥  
  
विक्षेपावरणा शक्तिर्दुरन्तासुखरूपिणी ।  
जडरूपा महामाया रजःसत्त्वतमोगुणा ॥ १-७९ ॥  
  
सा मायावरणाशक्त्यावृताविज्ञानरूपिणी ।  
दर्शयेज्जगदाकारं तं विक्षेपस्वभावतः ॥ १-८० ॥  
  
तमो गुणाधिका विद्या या सा दूर्गा भवेत् स्वयम् ।  
ईश्वरस्तदुपहितं चैतन्यं तदभूद् ध्रुवम् ॥  
सत्ताधिका च या विद्या लक्ष्मीः स्याद्दिव्यरूपिणी ।  
चैतन्यं तदुपहितं विष्णुर्भवति नान्यथा ॥ १-८१ ॥  
  
रजोगुणाधिका विद्या ज्ञेया सा वै सरस्वती ।  
यश्चित्स्वरूपो भवति ब्रह्मातदुपधारकः ॥ १-८२ ॥  
  
ईशाद्याः सकला देवा दृश्यन्ते परमात्मनि ।  
शरीरादिजडं सर्वं सा विद्या तत् तथा तथा ॥ १-८३ ॥  
  
एवंरूपेण कल्पन्ते कल्पका विश्वसम्भवम् ।  
तत्त्वातत्त्वं भवन्तीह कल्पनान्येन चोदिता ॥ १-८४ ॥  
  
प्रमेयत्वादिरूपेण सर्वं वस्तु प्रकाश्यते ।  
विशेषशब्दोपादाने भेदो भवति नान्यथा ॥ १-८५ ॥  
  
तथैव वस्तुनास्त्येव भासको वर्तकः परः ।  
स्वरूपत्वेन रूपेण स्वरूपं वस्तु भाष्यते ॥ १-८६ ॥  
  
एकः सत्तापूरितानन्दरूपः पूर्णो व्यापी वर्तते नास्ति किञ्चित् ।  
एतज्ज्ञानं यः करोत्येव नित्यं मुक्तः स स्यान्मृत्युसंसारदुःखात् ॥ १-८७ ॥  
  
यस्यारोपापवादाभ्यां यत्र सर्वे लयं गताः ।  
स एको वर्तते नान्यत्तच्चित्तेनावधार्यते ॥ १-८८ ॥  
  
पितुरन्नमयात्कोशाज्जायते पूर्वकर्मणः ।  
तच्छरीरंविर्दुदुःखं स्वप्राग्भोगाय सुन्दरम् ॥ १-८९ ॥  
  
मांसास्थिस्नायुमज्जादिनिर्मितं भोगमन्दिरम् ।  
केवलं दुःखभोगाय नाडी सन्ततिगुल्फितम् ॥ १-९० ॥  
  
पारमेष्ठ्यमिदं गात्रं पञ्चभूतविनिर्मितम् ।  
ब्रह्माण्डसञ्ज्ञकं दुःखसुखभोगाय कल्पितम् ॥ १-९१ ॥  
  
बिन्दुः शिवो रजः शक्तिरुभयोर्मिलनात्स्वयम् ।  
स्वप्नभूतानि जायन्ते स्वशक्त्या जडरूपया ॥ १-९२ ॥  
  
तत् पञ्चीकरणात् स्थूलान्यसङ्ख्यानि समासतः ।  
ब्रह्माण्डस्थानि वस्तूनि यत्र जीवोऽस्ति कर्मभिः ॥  
तद्भूतपञ्चकात्सर्वं भोगाय जीवसञ्ज्ञिता ॥ १-९३ ॥  
  
पूर्वकर्मानुरोधेन करोमि घटनामहम् ।  
अजडः सर्वभूतस्था जडस्थित्या भुनक्ति तान् ॥ १-९४ ॥  
  
जडात्स्वकर्मभिर्बद्धो जीवाख्यो विविधो भवेत् ।  
भोगायोत्पद्यते कर्म ब्रह्माण्डाख्ये पुनः पुनः ॥ १-९५ ॥  
  
जीवश्च लीयते भोगावसाने च स्वकर्मणः ॥ १-९६ ॥  
  
  
  
द्वितीयः पटलः  
  
  
देहेऽस्मिन्वर्तते मेरुः सप्तद्वीपसमन्वितः ।  
सरितः सागराः शैलाः क्षेत्राणि क्षेत्रपालकाः ॥ २-१ ॥  
  
ऋषयो मुनयः सर्वे नक्षत्राणि ग्रहास्तथा ।  
पुण्यतीर्थानि पीठानि वर्तन्ते पीठदेवताः ॥ २-२ ॥  
  
सृष्टिसंहारकर्तारौ भ्रमन्तौ शशिभास्करौ ।  
नभो वायुश्च वह्निश्च जलं पृथ्वी तथैव च ॥ २-३ ॥  
  
त्रैलोक्ये यानि भूतानि तानि सर्वाणि देहतः ।  
मेरुं संवेष्ट्य सर्वत्र व्यवहारः प्रवर्तते ॥ २-४ ॥  
  
जानाति यः सर्वमिदं स योगी नात्र संशयः ॥ २-५ ॥  
  
ब्रह्माण्डसञ्ज्ञके देहे यथादेशं व्यवस्थितः ।  
मेरुशृङ्गे सुधारश्मिर्बहिरष्टकलायुतः ॥ २-६ ॥  
  
वर्ततेऽहर्निशं सोऽपि सुधां वर्षत्यधोमुखः ।  
ततोऽमृतं द्विधाभूतं याति सूक्ष्मं यथा च वै ॥ २-७ ॥  
  
इडामार्गेण पुष्ट्यर्थं याति मन्दाकिनीजलम् ।  
पुष्णाति सकलं देहमिडामार्गेण निश्चितम् ॥ २-८ ॥  
  
एष पीयूषरश्मिर्हि वामपार्श्वे व्यवस्थितः ॥  
अपरः शुद्धदुग्धाभो हठात्कर्षति मण्डलात् ।  
मध्यमार्गेण सृष्ट्यर्थं मेरौ संयाति चन्द्रमाः ॥ २-९ ॥  
  
मेरुमूले स्थितः सूर्यः कलाद्वादशसंयुतः ।  
दक्षिणे पथि रश्मिभिर्वहत्यूर्ध्वं प्रजापतिः ॥ २-१० ॥  
  
पीयूषरश्मिनिर्यासं धातूंश्च ग्रसति ध्रुवम् ।  
समीरमण्डले सूर्यो भ्रमते सर्वविग्रहे ॥ २-११ ॥  
  
एषा सूर्यपरामूर्तिः निर्वाणं दक्षिणे पथि ।  
वहते लग्नयोगेन सृष्टिसंहारकारकः ॥ २-१२ ॥  
  
सार्धलक्षत्रयं नाड्यः सन्ति देहान्तरे नृणाम् ।  
प्रधानभूता नाड्यस्तु तासु मुख्याश्चतुर्दशः ॥ २-१३ ॥  
  
सुषुम्णेडा पिङ्गला च गान्धारी हस्तिजिह्विका ।  
कुहूः सरस्वती पूषा शङ्खिनी च पयस्वनी ॥ २-१४ ॥  
  
वारुण्यलम्बुसा चैव विश्वोदरी यशस्विनी ।  
एतासु तिस्रो मुख्याः स्युः पिङ्गलेडा सुषुम्णिका ॥ २-१५ ॥  
  
तिस्रष्वेका सुषुम्णैव मुख्या सायोगिवल्लभा ।  
अन्यास्तदाश्रयं कृत्वा नाड्यः सन्ति हि देहिनाम् ॥ २-१६ ॥  
  
नाड्यस्तु ता अधोवक्त्राः पद्मतन्तुनिभाः स्थिताः ।  
पृष्ठवंशं समाश्रित्य सोमसूर्याग्निरूपिणी ॥ २-१७ ॥  
  
तासां मध्ये गता नाडी चित्रा सा मम वल्लभा ।  
ब्रह्मरन्ध्रञ्च तत्रैव सूक्ष्मात्सूक्ष्मतरं शुभम् ॥ २-१८ ॥  
  
पञ्चवर्णोज्ज्वला शुद्धा सुषुम्णा मध्यचारिणी ।  
देहस्योपाधिरूपा सा सुषुम्णा मध्यरूपिणी ॥ २-१९ ॥  
  
दिव्यमार्गमिदं प्रोक्तममृतानन्दकारकम् ।  
ध्यानमात्रेण योगीन्द्रो दुरितौघं विनाशयेत् ॥ २-२० ॥  
  
गुदात्तुद्व्यङ्गुलादूर्ध्वं मेढात्तु द्व्यङ्गुलादधः ।  
चतुरङ्गगुलविस्तारमाधारं वर्तते समम् ॥ २-२१ ॥  
  
तस्मिन्नाधारपद्मे च कर्णिकायां सुशोभना ।  
त्रिकोणा वर्तते योनिः सर्वतन्त्रेषु गोपिता ॥ २-२२ ॥  
  
तत्र विद्युल्लताकारा कुण्डली परदेवता ।  
सार्द्धत्रिकरा कुटिला सुषुम्णा मार्गसंस्थिता ॥ २-२३ ॥  
  
जगत्संसृष्टिरूपा सा निर्माणे सततोद्यता ।  
वाचामवाच्या वाग्देवी सदा देवैर्नमस्कृता ॥ २-२४ ॥  
  
इडानाम्नी तु या नाडी वाममार्गे व्यवस्थिता ।  
सुषुम्णायां समाश्लिष्य दक्षनासापुटे गता ॥ २-२५ ॥  
  
पिङ्गला नाम या नाडी दक्षमार्गे व्यवस्थिता ।  
मध्यनाडीं समाश्लिष्य वामनासापुटे गता ॥ २-२६ ॥  
  
इडापिङ्गलयोर्मध्ये सुषुम्णा या भवेत्खलु ।  
षट्स्थानेषु च षट्शक्तिं षट्पद्मं योगिनो विदुः ॥ २-२७ ॥  
  
पञ्चस्थानं सुषुम्णाया नामानि स्युर्बहूनि च ।  
प्रयोजनवशात्तानि ज्ञातव्यानीह शास्त्रतः ॥ २-२८ ॥  
  
अन्या याऽस्त्यपरा नाडी मूलाधारात्समुत्थिता ।  
रसनामेढ्रनयनं पादाङ्गुष्ठे च श्रोत्रकम् ॥  
कुक्षिकक्षाङ्गुष्ठकर्णं सर्वाङ्गं पायुकुक्षिकम् ।  
लब्ध्वा तां वै निवर्तन्ते यथा देशसमुद्भवाः ॥ २-२९ ॥  
  
एताभ्य एव नाडीभ्यः शखोपशाखतः क्रमात् ।  
सार्धलक्षत्रयं जातं यथाभागं व्यवस्थितम् ॥ २-३० ॥  
  
एता भोगवहा नाड्यो वायुसञ्चारदक्षकाः ।  
ओतप्रोत्राः सुसंव्याप्य तिष्ठन्त्यस्मिन्कलेवरे ॥ २-३१ ॥  
  
सूर्यमण्डलमध्यस्थः कलाद्वादशसंयुतः ।  
वस्तिदेशे ज्वलद्वह्निर्वर्तते चान्नपाचकः ॥  
एष वैश्वानरोग्निर्वै मम तेजोंशसम्भवः ।  
करोति विविधं पाकं प्राणिनां देहमास्थितः ॥ २-३२ ॥  
  
आयुः प्रदायको वह्निर्बलं पुष्टिं ददाति सः ।  
शरीरपाटवञ्चापि ध्वस्तरोगसमुद्भवः ॥ २-३३ ॥  
  
तस्माद्वैश्वानराग्निञ्च प्रज्वाल्य विधिवत्सुधीः ।  
तस्मिन्नन्नं हुनेद्योगी प्रत्यहं गुरुशिक्षया ॥ २-३४ ॥  
  
ब्रह्माण्डसञ्ज्ञके देहे स्थानानि स्युर्बहूनि च ।  
मयोक्तानि प्रधानानि ज्ञातव्यानीह शास्त्रके ॥ २-३५ ॥  
  
नानाप्रकारनामानि स्थानानि विविधानि च ।  
वर्तन्ते विग्रहे तानि कथितुं नैव शक्यते ॥ २-३६ ॥  
  
इत्थं प्रकल्पिते देहे जीवो वसति सर्वगः ।  
अनादिवासनामालाऽलङ्कृतः कर्मशङ्खलः ॥ २-३७ ॥  
  
नानाविधगुणोपेतः सर्वव्यापारकारकः ।  
पूर्वार्जितानि कर्माणि भुनक्ति विविधानि च ॥ २-३८ ॥  
  
यद्यत्सन्दृश्यते लोके सर्वं तत्कर्मसम्भवम् ।  
सर्वा कर्मानुसारेण जन्तुर्भोगान्भुनक्ति वै ॥ २-३९ ॥  
  
ये ये कामादयो दोषाः सुखदुःखप्रदायकाः ।  
ते ते सर्वे प्रवर्तन्ते जीवकर्मानुसारतः ॥ २-४० ॥  
  
पुण्योपरक्तचैतन्ये प्राणान्प्रीणाति केवलम् ।  
बाह्ये पुण्यमयं प्राप्य भोज्यवस्तु स्वयम्भवेत् ॥ २-४१ ॥  
  
ततः कर्मबलात्पुंसः सुखं वा दुःखमेव च ।  
पापोपरक्तचैतन्यं नैव तिष्ठति निश्चितम् ॥  
न तद्भिन्नो भवेत्सोऽपि तद्भिन्नो न तु किञ्चन ।  
मायोपहितचैतन्यात्सर्वं वस्तु प्रजायते ॥ २-४२ ॥  
  
यथाकालेपि भोगाय जन्तूनां विविधोद्भवः ।  
यथा दोषवशाच्छुक्तौ रजतारोपणं भवेत् ॥  
तथा स्वकर्मदोषाद्वै ब्रह्मण्यारोप्यते जगत् ॥ २-४३ ॥  
  
सवासनाम्रमोत्पन्नोन्मूलनातिसमर्थनम् ।  
उत्पन्नञ्चेदीदृशं स्याज्ज्ञानं मोक्षप्रसाधनम् ॥ २-४४ ॥  
  
साक्षाद्वैशेषदृष्टिस्तु साक्षात्कारिणि विभ्रमे ।  
कारणं नान्यथा युक्त्या सत्यं सत्यं मयोदितम् ॥ २-४५ ॥  
  
साक्षात्कारिभ्रमे साक्षात्साक्षात्कारिणि नाशयेत् ।  
सो हि नास्तीति संसारे भ्रमो नैव निवर्तते ॥ २-४६ ॥  
  
मिथ्याज्ञाननिवृत्तिस्तु विशेषदर्शनाद्भवेत् ।  
अन्यथा न निवृत्तिः स्याद्दृश्यते रजतभ्रमः ॥ २-४७ ॥  
  
यावन्नोत्पद्यते ज्ञानं साक्षात्कारे निरञ्जने ।  
तावत्सर्वाणि भूतानि दृश्यन्ते विविधानि च ॥ २-४८ ॥  
  
यदा कर्मार्जितं देहं निर्वाणे साधनं भवेत् ।  
तदा शरीरवहनं सफलं स्यान्न चान्यथा ॥ २-४९ ॥  
  
यादृशी वासना मूला वर्तते जीवसङ्गिनी ।  
तादृशं वहते जन्तुः कृत्याकृत्यविधौ भ्रमम् ॥ २-५० ॥  
  
संसारसागरं तर्तुं यदीच्छेद्योगसाधकः ।  
कृत्वा वर्णाश्रमं कर्म फलवर्जं तदाचरेत् ॥ २-५१ ॥  
  
विषयासक्तपुरुषा विषयेषु सुखेप्सवः ।  
वाचाभिरुद्धनिर्वाणा वर्तन्ते पापकर्मणि ॥ २-५२ ॥  
  
आत्मानमात्मना पश्यन्न किञ्चिदिह पश्यति ।  
तदा कर्मपरित्यागे न दोषोऽस्ति मतं मम ॥ २-५३ ॥  
  
कामादयो विलीयन्ते ज्ञानादेव न चान्यथा ।  
अभावे सर्वतत्त्वानां स्वयं तत्त्वं प्रकाशते ॥ २-५४ ॥  
  
  
  
तृतीयः पटलः  
  
हृद्यस्ति पङ्कजं दिव्यं दिव्यलिङ्गेन भूषितम् ।  
कादिठान्ताक्षरोपेतं द्वादशार्णविभूषितम् ॥ ३-१ ॥  
  
प्राणो वसति तत्रैव वासनाभिरलङ्कृतः ।  
अनादिकर्मसंश्लिष्टः प्राप्याहङ्कारसंयुतः ॥ ३-२ ॥  
  
प्राणस्य वृत्तिभेदेन नामानि विविधानि च ।  
वर्तन्ते तानि सर्वाणि कथितुं नैव शक्यते ॥ ३-३ ॥  
  
प्राणोऽपानः समानश्चादानो व्यानश्च पञ्चमः ।  
नागः कूर्मश्च कृकरो देवदत्तो धनञ्जयः ॥ ३-४ ॥  
  
दश नामानि मुख्यानि मयोक्तानीह शास्त्रके ।  
कुर्वन्ति तेऽत्र कार्याणि प्रेरितानि स्वकर्मभिः ॥ ३-५ ॥  
  
अत्रापि वायवः पञ्च मुख्याः स्युर्दशतः पुनः ।  
तत्रापि श्रेष्ठकर्तारौ प्राणापानौ मयोदितौ ॥ ३-६ ॥  
  
हृदि प्राणो गुदेऽपानः समानो नाभिमण्डले ।  
उदानः कठदेशस्थो व्यानः सर्वशरीरगः ॥ ३-७ ॥  
  
नागादिवायवः पञ्च ते कुर्वन्ति च विग्रहे ।  
उद्गारोन्मीलनं क्षुत्तृड्जृम्भा हिक्का च पञ्चमः ॥ ३-८ ॥  
  
अनेन विधिना यो वै ब्रह्माण्डं वेत्ति विग्रहम् ।  
सर्वपापविनिर्मुक्तः स याति परमां गतिम् ॥ ३-९ ॥  
  
अधुना कथयिष्यामि क्षिप्रं योगस्य सिद्धये ।  
अज्ज्ञात्वा नावसीदन्ति योगिनो योगसाधने ॥ ३-१० ॥  
  
भवेद्वीर्यवती विद्या गुरुवक्त्रसमुद्भवा ।  
अन्यथा फलहीना स्यान्निर्वीर्याप्यतिदुःखदा ॥ ३-११ ॥  
  
गुरुं सन्तोष्य यत्नेन ये वै विद्यामुपासते ।  
अवलम्बेन विद्यायास्तस्याः फलमवाप्नुयात् ॥ ३-१२ ॥  
  
गुरुः पिता गुरुर्माता गुरुर्देवो न संशयः ।  
कर्मणा मनसा वाचा तस्मात्सर्वैः प्रसेव्यते ॥ ३-१३ ॥  
  
गुरुप्रसादतः सर्वं लभ्यते शुभमात्मनः ।  
तस्मात्सेव्यो गुरुर्नित्यमन्यथा न शुभं भवेत् ॥ ३-१४ ॥  
  
प्रदक्षिणत्रयं कृत्वा स्पृष्ट्वा सव्येन पाणिना ।  
अष्टाङ्गेन नमस्कुर्याद् गुरुपादसरोरुहम् ॥ ३-१५ ॥  
  
श्रद्धयात्मवतां पुंसां सिद्धिर्भवति निश्चिता ।  
अन्येषाञ्च न सिद्धिः स्यात्तस्माद्यत्नेन साधयेत् ॥ ३-१६ ॥  
  
न भवेत्सङ्गयुक्तानां तथाऽविश्वासिनामपि ।  
गुरुपूजाविहीनानां तथा च बहुसङ्गिनाम् ॥ ३-१७ ॥  
  
मिथ्यावादरतानां च तथा निष्ठुरभाषिणाम् ।  
गुरुसन्तोषहीनानां न सिद्धिः स्यात्कदाचन ॥ ३-१७ ॥  
  
फलिष्यतीति विश्वासः सिद्धेः प्रथमलक्षणम् ।  
द्वितीयं श्रद्धया युक्तं तृतीयं गुरुपूजनम् ॥  
चतुर्थं समताभावं पञ्चमेन्द्रियनिग्रहम् ।  
षष्ठं च प्रमिताहारं सप्तमं नैव विद्यते ॥ ३-१८ ॥  
  
योगोपदेशं सम्प्राप्य लब्ध्वा योगविदं गुरुम् ।  
गुरूपदिष्टविधिना धिया निश्चित्य साधयेत् ॥ ३-१९ ॥  
  
सुशोभने मठे योगी पद्मासनसमन्वितः ।  
आसनोपरि संविश्य पवनाभ्यासमाचरेत् ॥ ३-२० ॥  
  
समकायः प्राञ्जलिश्च प्रणम्य च गुरून् सुधीः ।  
दक्षे वामे च विघ्नेशं क्षत्रपालाम्बिकां पुनः ॥ ३-२१ ॥  
  
ततश्च दक्षाङ्गुष्ठेन निरुद्ध्य पिङ्गलां सुधीः ।  
इडया पूरयेद्वायुं यथाशक्त्या तु कुम्भयेत् ॥  
ततस्त्यक्त्वा पिङ्गलयाशनैरेव न वेगतः ॥ ३-२२ ॥  
  
पुनः पिङ्गलयापूर्य यथाशक्त्या तु कुम्भयेत् ।  
इडया रेचयेद्वायुं न वेगेन शनैः शनैः ॥ ३-२३ ॥  
  
इदं योगविधानेन कुर्याद्विंशतिकुम्भकान् ।  
सर्वद्वन्द्वविनिर्मुक्तः प्रत्यहं विगतालसः ॥ ३-२४ ॥  
  
प्रातःकाले च मध्याह्ने सूर्यास्ते चार्द्धरात्रके ।  
कुर्यादेवं चतुर्वारं कालेष्वेतेषु कुम्भकान् ॥ ३-२५ ॥  
  
इत्थं मासत्रयं कुर्यादनालस्यो दिने दिने ।  
ततो नाडीविशुद्धिः स्यादविलम्बेन निश्चितम् ॥ ३-२६ ॥  
  
यदा तु नाडीशुद्धिः स्याद्योगिनस्तत्त्वदर्शिनः ।  
तदा विध्वस्तदोषश्च भवेदारम्भसम्भवः ॥ ३-२७ ॥  
  
चिह्नानि योगिनो देहे दृश्यन्ते नाडिशुद्धितः ।  
कथ्यन्ते तु समस्तान्यङ्गानि सङ्क्षेपतो मया ॥ ३-२८ ॥  
  
समकायः सुगन्धिश्च सुकान्तिः स्वरसाधकः ।  
आरम्भघटकश्चैव यथा परिचयस्तदा ॥  
निष्पत्तिः सर्वयोगेषु योगावस्था भवन्ति ताः ॥ ३-२९ ॥  
  
आरम्भः कथितोऽस्माभिरधुना वायुसिद्धये ।  
अपरः कथ्यते पश्चात् सर्वदुःखौघनाशनः ॥ ३-३० ॥  
  
प्रौढवह्निः सुभोगी च सुखीसर्वाङ्गसुन्दरः ।  
सम्पूर्णहृदयो योगी सर्वोत्साहबलान्वितः ॥  
जायते योगिनोऽवश्यमेतत्सर्वं कलेवरे ॥ ३-३१ ॥  
  
अथ वर्ज्यं प्रवक्ष्यामि योगविघ्नकरं परम् ।  
येन संसारदुःखाब्धिं तीर्त्वा यास्यन्ति योगिन ॥ ३-३२ ॥  
  
आम्लं कक्षं तथा तीक्ष्णं लवणं सार्षपं कटुम् ।  
बहुलं भ्रमणं प्रातः स्नानं तैलविदाहकम् ॥  
  
स्तेयं हिंसां जनद्वेषञ्चाहङ्कारमनार्जवम् ।  
उपवासमसत्यञ्च मोक्षञ्च प्राणिपीडनम् ॥  
स्त्रीसङ्गमग्निसेवां च बह्वालापं प्रियाप्रियम् ।  
अतीव भोजनं योगी त्यजेदेतानि निश्चितम् ॥ ३-३३ ॥  
  
उपायं च प्रवक्ष्यामि क्षिप्रं योगस्य सिद्धये ।  
गोपनीयं साधकानां येन सिद्धिर्भवेत्खलु ॥ ३-३४ ॥  
  
घृतं क्षीरं च मिष्टान्नं ताम्बूलं चूर्णवर्जितम् ।  
कर्पूरं निष्तुषं मिष्टं सुमठं सूक्ष्मरन्ध्रकम् ॥  
सिद्धान्तश्रवणं नित्यं वैराग्यगृहसेवनम् ।  
नामसङ्कीर्तनं विष्णोः सुनादश्रवणं परम् ॥  
धृतिः क्षमा तपः शौचं ह्रीर्मतिर्गुरुसेवनम् ।  
सदैतानि परं योगी नियमानि समाचरेत् ॥ ३-३५ ॥  
  
अनिलेऽर्कप्रवेशे च भोक्तव्यं योगिभिः सदा ।  
वायौ प्रविष्टे शशिनि शयनं साधकोत्तमैः ॥ ३-३६ ॥  
  
सद्यो भुक्तेऽपि क्षुधिते नाभ्यासः क्रियत बुधैः ।  
अभ्यासकाले प्रथमं कुर्यात्क्षीराज्यभोजनम् ॥ ३-३७ ॥  
  
ततोऽभ्यासे स्थिरीभूते न तादृङ्नियमग्रहः ।  
अभ्यासिना विभोक्तव्यं स्तोकं स्तोकमनेकधा ॥  
पूर्वोक्तकाले कुर्यात्तु कुम्भकान्प्रतिवासरे ॥ ३-३८ ॥  
  
ततो यथेष्टा शक्तिः स्याद्योगिनो वायुधारणे ।  
यथेष्टं धारणाद्वायोः कुम्भकः सिध्यति ध्रुवम् ॥  
केवले कुम्भके सिद्धे किं न स्यादिह योगिनः ॥ ३-३९ ॥  
  
स्वेदः सञ्जायते देहे योगिनः प्रथमोद्यमे ।  
यदा सञ्जायते स्वेदो मर्दनं कारयेत्सुधीः ॥  
अन्यथा विग्रहे धातुर्नष्टो भवति योगिनः ॥ ३-४० ॥  
  
द्वितीये हि भवेत्कम्पो दार्दुरी मध्यमे मता ।  
ततोऽधिकतराभ्यासाद्गगनेचरसाधकः ॥ ३-४१ ॥  
  
योगी पद्मासनस्थोऽपि भुवमुत्सृज्य वर्तते ।  
वायुसिद्धिस्तदा ज्ञेया संसारध्वान्तनाशिनी ॥ ३-४२ ॥  
  
तावत्कालं प्रकुर्वीत योगोक्तनियमग्रहम् ।  
अल्पनिद्रा पुरीषं च स्तोकं मूत्रं च जायते ॥ ३-४३ ॥  
  
अरोगित्वमदीनत्वं योगिनस्तत्त्वदर्शिनः ।  
स्वेदो लाला कृमिश्चैव सर्वथैव न जायते ॥ ३-४४ ॥  
  
कफपित्तानिलाश्चैव साधकस्य कलेवरे ।  
तस्मिन्काले साधकस्य भोज्येष्वनियमग्रहः ॥ ३-४५ ॥  
  
अत्यल्पं बहुधा भुक्त्वा योगी न व्यथते हि सः ।  
अथाभ्यासवशाद्योगी भूचरीं सिद्धिमाप्नुयात् ॥  
यथा दर्दुरजन्तूनां गतिः स्यात्पाणिताडनात् ॥ ३-४६ ॥  
  
सन्त्यत्र बहवो विघ्ना दारुणा दुर्निवारणाः ।  
तथापि साधयेद्योगी प्राणैः कन्थगतैरपि ॥ ३-४७ ॥  
  
ततो रहस्युपाविष्टः साधकः संयतेन्द्रियः ।  
प्रणवं प्रजपेद्दीर्घं विघ्नानां नाशहेतवे ॥ ३-४८ ॥  
  
पूर्वार्जितानि कर्माणि प्राणायामेन निश्चितम् ।  
नाशयेत्साधको धीमानिहलोकोद्भवानि च ॥ ३-४९ ॥  
  
पूर्वाजितानि पापानि पुण्यानि विविधानि च ।  
नाशयेत्षोडशप्राणायामेन योगि पुङ्गवः ॥ ३-५० ॥  
  
पापतूलचयानाहोप्रदहेत्प्रलयाग्निना ।  
ततः पापविनिर्मुक्तः पश्चात्पुण्यानि नाशयेत् ॥ ३-५१ ॥  
  
प्राणायामेन योगीन्द्रो लब्ध्वैश्वर्याष्टकानि वै ।  
पापपुण्योदधिं तीर्त्वा त्रैलोक्यचरतामियात् ॥ ३-५२ ॥  
  
ततोऽभ्यासक्रमेणैव घटिकात्रितयं भवेत् ।  
येन स्यात्सकलासिद्धिर्योगिनः स्वेप्सिता ध्रुवम् ॥ ३-५३ ॥  
  
वाक्सिधिः कामचारित्वं दूरदृष्टिस्तथैव च ।  
दूरश्रुतिः सूक्ष्मदृष्टिः परकायप्रवेशनम् ॥  
विण्मूत्रलेपने स्वर्णमदृश्यकरणं तथा ।  
भवन्त्येतानि सर्वाणि खेचरत्वं च योगिनाम् ॥ ३-५४ ॥  
  
यदा भवेद्धटावस्था पवनाभ्यासने परा ।  
तदा संसारचक्रेऽस्मिन्नास्ति यन्न सधारयेत् ॥ ३-५५ ॥  
  
प्राणापाननादबिन्दुजीवात्मपरमात्मनः ।  
मिलित्वा घटते यस्मात्तस्माद्वै घट उच्यते ॥ ३-५६ ॥  
  
याममात्रं यदा धर्तुं समर्थः स्यात्तदाद्भुतः ।  
प्रत्याहारस्तदैव स्यान्नान्तरा भवति ध्रुवम् ॥ ३-५७ ॥  
  
यं यं जानाति योगीन्द्रस्तं तमात्मेति भावयेत् ।  
यैरिन्द्रियैर्यद्विधानस्तदिन्द्रियजयो भवेत् ॥ ३-५८ ॥  
  
याममात्रं यदा पूर्णं भवेदभ्यासयोगतः ।  
एकवारं प्रकुर्तीत तदा योगी च कुम्भकम् ॥  
दण्डाष्टकं यदा वायुर्निश्चलो योगिनो भवेत् ।  
स्वसामर्थ्यात्तदाङ्गुष्ठे तिष्ठेद्वातुलवत्सुधीः ॥ ३-५९ ॥  
  
ततः परिचयावस्था योगिनोऽभ्यासतो भवेत् ।  
यदा वायुश्चन्द्रसूर्यं त्यक्त्वा तिष्ठति निश्चलम् ॥  
वायुः परिचितो वायुः सुषुम्ना व्योम्नि सञ्चरेत् ॥ ३-६० ॥  
  
क्रियाशक्तिं गृहीत्वैव चक्रान्भित्त्वा सुनिश्चितम् ।  
यदा परिचयावस्था भवेदभ्यासयोगतः ॥  
त्रिकूटं कर्मणां योगी तदा पश्यति निश्चितम् ॥ ३-६१ ॥  
  
ततश्च कर्मकूटानि प्रणवेन विनाशयेत् ।  
स योगी कर्मभोगाय कायव्यूहं समाचरेत् ॥ ३-६२ ॥  
  
अस्मिन्काले महायोगी पञ्चधा धारणं चरेत् ।  
येन भूरादिसिद्धिः स्यात्ततो भूतभयापहा ॥ ३-६३ ॥  
  
आधारे घटिकाः पञ्च लिङ्गस्थाने तथैव च ।  
तदूर्ध्वं घटिकाः पञ्च नाभिहृन्मध्यके तथा ॥  
भ्रूमध्योर्ध्वं तथा पञ्च घटिका धारयेत्सुधीः ।  
तथा भूरादिना नष्टो योगीन्द्रो न भवेत्खलु ॥ ३-६४ ॥  
  
मेधावी सर्वभूतानां धारणां यः समभ्यसेत् ।  
शतब्रह्ममृतेनापि मृत्युस्तस्य न विद्यते ॥ ३-६५ ॥  
  
ततोऽभ्यासक्रमेणैव निष्पत्तिर्योगिनो भवेत् ।  
अनादिकर्मबीजानि येन तीर्त्वाऽमृतं पिबेत् ॥ ३-६६ ॥  
  
यदा निष्पत्तिर्भवति समाधेः स्वेनकर्मणा ।  
जीवन्मुक्तस्य शान्तस्य भवेद्धीरस्य योगिनः ॥  
यदा निष्पत्तिसम्पन्नः समाधिः स्वेच्छया भवेत् ।  
गृहीत्वा चेतनां वायुः क्रियाशक्तिं च वेगवान् ॥  
सर्वांश्चक्रान्विजित्वा च ज्ञानशक्तौ विलीयते ॥ ३-६७ ॥  
  
इदानीं क्लेशहान्यर्थं वक्तव्यं वायुसाधनम् ।  
येन संसारचक्रेस्मिन् भोगहानिर्भवेद्ध्रुवम् ॥ ३-६८ ॥  
  
रसनां तालुमूले यः स्थापयित्वा विचक्षणः ।  
पिबेत्प्राणानिलं तस्य योगानां सङ्क्षयो भवेत् ॥ ३-६९ ॥  
  
काकचञ्च्वा पिबेद्वायुं शीतलं यो विचक्षणः ।  
प्राणापानविधानज्ञः स भवेन्मुक्तिभाजनः ॥ ३-७० ॥  
  
सरसं यः पिबेद्वायुं प्रत्यहं विधिना सुधीः ।  
नश्यन्ति योगिनस्तस्य श्रमदाहजरामयाः ॥ ३-७१ ॥  
  
रसनामूर्ध्वगां कृत्वा यश्चन्द्रे सलिलं पिबेत् ।  
मासमात्रेण योगीन्द्रो मृत्युञ्जयति निश्चितम् ॥ ३-७२ ॥  
  
राजदन्तबिलं गाढं सम्पीड्य विधिना पिबेत् ।  
ध्यात्वा कुण्डलिनीं देवीं षण्मासेन कविर्भवेत् ॥ ३-७३ ॥  
  
काकचञ्च्वा पिबेद्वायुं सन्ध्ययोरुभयोरपि ।  
कुण्डलिन्या मुखे ध्यात्वा क्षयरोगस्य शान्तये ॥ ३-७४ ॥  
  
अहर्निशं पिबेद्योगी काकचञ्च्वा विचक्षणः ।  
पिबेत्प्राणानिलं तस्य रोगाणां सङ्क्षयो भवेत् ॥  
दूरश्रुतिर्दूरदृष्टिस्तथा स्याद्दर्शनं खलु ॥ ३-७५ ॥  
  
दन्तैर्दन्तान्समापीड्य पिबेद्वायुं शनैः शनैः ।  
ऊर्ध्वजिह्वः सुमेधावी मृत्युं जयति सोचिरात् ॥ ३-७६ ॥  
  
षण्मासमात्रमभ्यासं यः करोति दिने दिने ।  
सर्वपापविनिर्मुक्तो रोगान्नाशयते हि सः ॥ ३-७७ ॥  
  
संवत्सरकृताऽभ्यासाद्भैरवो भवति ध्रुवम् ।  
अणिमादिगुणा।ल्लब्ध्वा जितभूतगणः स्वयम् ॥ ३-७८ ॥  
  
रसनामूर्ध्वगां कृत्वा क्षणार्धं यदि तिष्ठति ।  
क्षणेन मुच्यते योगी व्याधिमृत्युजरादिभिः ॥ ३-७९ ॥  
  
रसनां प्राणसंयुक्तां पीड्य्मानां विचिन्तयेत् ।  
न तस्य जायते मृत्युः सत्यं सत्यं मयोदितम् ॥ ३-८० ॥  
  
एवमभ्यासयोगेन कामदेवो द्वितीयकः ।  
न क्षुधा न तृषा निद्रा नैव मूर्च्छा प्रजायते ॥ ३-८१ ॥  
  
अनेनैव विधानेन योगीन्द्रोऽवनिमण्डले ।  
भवेत्स्वच्छन्दचारी च सर्वापत्परिवर्जितः ॥ ३-८२ ॥  
  
न तस्य पुनरावृत्तिर्मोदते ससुरैरपि ।  
पुण्यपापैर्न लिप्येत एतदाक्षरणेन सः ॥ ३-८३ ॥  
  
चतुरशीत्यासनानि सन्ति नानाविधानि च ।  
तेभ्यश्चतुष्कमादाय मयोक्तानि ब्रवीम्यहम् ॥  
सिद्धासनं ततः पद्मासनञ्चोग्रं च स्वस्तिकम् ॥ ३-८४ ॥  
  
योनिं सम्पीड्य यत्नेन पादमूलेन साधकः ।  
मेढोपरि पादमूलं विन्यसेद्योगवित्सदा ॥  
ऊर्ध्वं निरीक्ष्य भ्रूमध्यं निश्चलः संयतेन्द्रियः ।  
विशेषोऽवक्रकायश्च रहस्युद्वेगवर्जितः ॥  
एतत् सिद्धासनं ज्ञेयं सिद्धानां सिद्धिदायकम् ॥ ३-८५ ॥  
  
येनाभ्यासवशाच्छीघ्रं योगनिष्पत्तिमाप्नुयात् ।  
सिद्धासनं सदा सेव्यं पवनाभ्यासिना परम् ॥ ३-८६ ॥  
  
येन संसारमुत्सृज्य लभते परमां गतिम् ।  
नातः परतरं गुह्यमासनं विद्यते भुवि ॥  
येनानुध्यानमात्रेण योगी पापाद्विमुच्यते ॥ ३-८७ ॥  
  
उत्तानौ चरणौ कृत्वा ऊरुसंस्थौ प्रयत्नतः ।  
ऊरुमध्ये तथोत्तानौ पाणी कृत्वा तु तादृशौ ॥  
नासाग्रे विन्यसेद्दृष्टिं दन्तमूलञ्च जिह्वया ।  
उत्तोल्य चिबुकं वक्ष उत्थाप्य पवनं शनैः ॥  
यथाशक्त्या समाकृष्य पूरयेदुदरं शनैः ।  
यथा शक्त्यैव पश्चात्तु रेचयेदविरोधतः ॥  
इदं पद्मासनं प्रोक्तं सर्वव्याधिविनाशनम् ॥ ३-८८ ॥  
  
दुर्लभं येन केनापि धीमता लभ्यते परम् ॥ ३-८९ ॥  
  
अनुष्ठाने कृते प्राणः समश्चलति तत्क्षणात् ।  
भवेदभ्यासने सम्यक्साधकस्य न संशयः ॥ ३-९० ॥  
  
पद्मासने स्थितो योगी प्राणापानविधानतः ।  
पूरयेत्स विमुक्तः स्यात्सत्यं सत्यं वदाम्यहम् ॥ ३-९१ ॥  
  
प्रसार्य चरणद्वन्द्वं परस्परमसंयुतम् ।  
स्वपाणिभ्यां दृढं धृत्वा जानूपरि शिरो न्यसेत् ॥  
आसनोग्रमिदं प्रोक्तं भवेदनिलदीपनम् ।  
देहावसानहरणं पश्चिमोत्तानसञ्ज्ञकम् ॥  
य एतदासनं श्रेष्ठं प्रत्यहं साधयेत्सुधीः ।  
वायुः पश्चिममार्गेण तस्य सञ्चरति ध्रुवम् ॥ ३-९२ ॥  
  
एतदभ्यासशीलानां सर्वसिद्धिः प्रजायते ।  
तस्माद्योगी प्रयत्नेन साधयेत्सिद्धमात्मनः ॥ ३-९३ ॥  
  
गोपनीयं प्रयत्नेन न देयं यस्य कस्यचित् ।  
येन शीघ्रं मरुत्सिद्धिर्भवेद् दुःखौघनाशिनी ॥ ३-९४ ॥  
  
जानूर्वोरन्तरे सम्यग्धृत्वा पादतले उभे ।  
समकायः सुखासीनः स्वस्तिकं तत्प्रचक्षते ॥ ३-९५ ॥  
  
अनेन विधिना योगी मारुतं साधयेत्सुधीः ।  
देहे न क्रमते व्याधिस्तस्य वायुश्च सिद्ध्यति ॥ ३-९६ ॥  
  
सुखासनमिदं प्रोक्तं सर्वदुःखप्रणाशनम् ।  
स्वस्तिकं योगिभिर्गोप्यं स्वस्तीकरणमुत्तमम् ॥ ३-९७ ॥  
  
  
  
चतुर्थः पटलः  
  
आदौ पूरक योगेन स्वाधारे पूरयेन्मनः ।  
गुदमेढ्रन्तरे योनिस्तामाकुञ्च्य प्रवर्तते ॥ ४-१ ॥  
  
ब्रह्मयोनिगतं ध्यात्वा कामं कन्दुकसन्निभम् ।  
सूर्यकोटि प्रतीकाशं चन्द्रकोटिसुशीतलम् ॥  
तस्योर्ध्वं तु शिखासूक्ष्मा चिद्रूपा परमाकला ।  
तया सहितमात्मानमेकीभूतं विचिन्तयेत् ॥ ४-२ ॥  
  
गच्छति ब्रह्ममार्गेण लिङ्गत्रयक्रमेण वै ।  
अमृतं तद्धि स्वर्गस्थं परमानन्दलक्षणम् ॥  
श्वेतरक्तं तेजसाढ्यं सुधाधाराप्रवर्षिणम् ।  
पीत्वा कुलामृतं दिव्यं पुनरेव विशेत्कुलम् ॥ ४-३ ॥  
  
पुनरेव कुलं गच्छेन्मात्रायोगेन नान्यथा ।  
सा च प्राणसमाख्याता ह्यस्मिंस्तन्त्रे मयोदिता ॥ ४-४ ॥  
  
पुनः प्रलीयते तस्यां कालाग्न्यादिशिवात्मकम् ।  
योनिमुद्रा परा ह्येषा बन्धस्तस्याः प्रकीर्तितः ।  
तस्यास्तु बन्धामत्रेण तन्नास्ति यन्न साधयेत् ॥ ४-५ ॥  
  
छिन्नरूपास्तु ये मन्त्राः कीलिताः स्तम्भिताश्च ये ।  
दग्धामन्त्राः शिखाहीना मलिनास्तु तिरस्कृताः ॥  
मन्दा बालास्तथा वृद्धाः प्रौढा यौवनगर्विताः ।  
अरिपक्षे स्थिता ये च निर्वीर्याः सत्त्ववर्जिताः ।  
तथा सत्त्वेन हीनाश्च खण्डिताः शतधाकृताः ॥  
विधानेन च संयुक्ताः प्रभवन्त्यचिरेण तु ।  
सिद्धिमोक्षप्रदाः सर्वे गुरुणा विनियोजिताः ॥  
दीक्षयित्वा विधानेन अभिषिच्य सहस्रधा ।  
ततो मन्त्राधिकारार्थमेषा मुद्रा प्रकीर्तिता ॥ ४-६ ॥  
  
ब्रह्महत्यासहस्राणि त्रैलोक्यमपि घातयेत् ।  
नासौ लिप्यति पापेन योनिमुद्रानिबन्धनात् ॥ ४-७ ॥  
  
गुरुहा च सुरापी च स्तेयी च गुरुतल्पगः ।  
एतैः पापैर्न बध्येत योनिमुद्रानिबन्धनात् ॥ ४-८ ॥  
  
तस्मादभ्यासनं नित्यं कर्तव्यं मोक्षकाङ्क्षिभिः ।  
अभ्यासाज्जाय ते सिद्धिरभ्यासान्मोक्षमाप्नुयात् ॥ ४-९ ॥  
  
संविदं लभतेऽभ्यासाद्योगोभ्यासात्प्रवर्तते ।  
मुद्राणां सिद्धिरभ्यासादभ्यासाद्वायुसाधनम् ॥  
कालवञ्चनमभ्यासात्तथा मृत्युञ्जयो भवेत् ॥ ४-१० ॥  
  
वाक्सिद्धिः कामचारित्वं भवेद्भ्यासयोगतः ॥  
योनिमुद्रा परं गोप्या न देया यस्य कस्यचित् ।  
सर्वथा नैव दातव्या प्राणैः कण्ठगतैरपि ॥ ४-११ ॥  
  
अधुना कथयिष्यामि योगसिद्धिकरं परम् ।  
गोपनीयं सुसिद्धानां योगं परमदुर्लभम् ॥ ४-१२ ॥  
  
सुप्ता गुरुप्रसादेन यदा जागर्ति कुण्डली ।  
तदा सर्वाणि पद्मानि भिद्यन्ते ग्रन्थयोपि च ॥ ४-१३ ॥  
  
तस्मात्सर्वप्रयत्नेन प्रबोधयितुमीश्वरीम् ।  
ब्रह्मरन्ध्रमुखे सुप्तां मुद्राभ्यासं समाचरेत् ॥ ४-१४ ॥  
  
महामुद्रा महाबन्धो महावेधश्च खेचरी ।  
जालन्धरो मूलबन्धो विपरीतकृतिस्तथा ॥  
उड्डानं चैव वज्रोणी दशमे शक्तिचालनम् ।  
इदं हि मुद्रादशकं मुद्राणामुत्तमोत्तमम् ॥ ४-१५ ॥  
  
अथ महामुद्राकथनम् ।  
  
महामुद्रां प्रवक्ष्यामि तन्त्रेऽस्मिन्मम वल्लभे ।  
यां प्राप्य सिद्धाः सिद्धिं च कपिलाद्याः पुरागताः ॥ ४-१६ ॥  
  
अपसव्येन सम्पीड्य पादमूलेन सादरम् ।  
गुरूपदेशतो योनिं गुदमेड्रान्तरालगाम् ॥  
सव्यं प्रसारितं पादं धृत्वा पाणियुगेन वै ।  
नवद्वाराणि संयम्य चिबुकं हृदयोपरि ॥  
चित्तं चित्तपथे दत्त्वा प्रभवेद्वायुसाधनम् ।  
महामुद्राभवेदेषा सर्वतन्त्रेषु गोपिता ॥  
वामाङ्गेन समभ्यस्य दक्षाङ्गेनाभ्यसेत् पुनः ।  
प्राणायामं समं कृत्वा योगी नियतमानसः ॥ ४-१७ ॥  
  
अनेन विधिना योगी मन्दभाग्योपि सिध्यति ।  
सर्वासामेव नाडीनां चालनं बिन्दुमारणम् ॥  
जीवनन्तु कषायस्य पातकानां विनाशनम् ।  
सवरोगोपशमनं जठराग्निविवर्धनम् ॥  
  
वपुषा कान्तिममलां जरामृत्युविनाशनम् ।  
वाञ्छितार्थफलं सौख्यमिन्द्रियाणाञ्च मारणम् ॥  
एतदुक्तानि सर्वाणि योगारूढस्य योगिनः ।  
भवेदभ्यासतोऽवश्यं नात्र कार्या विचारणा ॥ ४-१८ ॥  
  
गोपनीया प्रयत्नेन मुद्रेयं सुरपूजिते ।  
यां तु प्राप्य भवाम्भोधेः पारं गच्छन्ति योगिनः ॥ ४-१९ ॥  
  
मुद्रा कामदुघा ह्येषा साधकानां मयोदिता ।  
गुप्ताचारेण कर्तव्या न देया यस्य कस्यचित् ॥ ४-२० ॥  
  
अथ महाबन्धकथनम् ।  
  
ततः प्रसारितः पादो विन्यस्य तमुरूपरि ।  
गुदयोनिं समाकुञ्च्य कृत्वा चापानमूर्ध्वगम् ।  
योजयित्वा समानेन कृत्वा प्राणमधोमुखम् ॥  
बन्धयेदूर्ध्वगत्यर्थं प्राणापानेन यः सुधीः ।  
कथितोऽयं महाबन्धः सिद्धिमार्गप्रदायकः ।  
नाडीजालाद्रसव्यूहो मूर्धानं याति योगिनः ॥  
उभाभ्यां साधयेत् पद्भ्यामेकै सुप्रयत्नतः ॥ ४-२१ ॥  
  
भवेदभ्यासतो वायुः सुषुम्नां मध्यसङ्गतः ।  
अनेन वपुषः पुष्टिर्दृढबन्धोऽस्थिपञ्जरे ॥  
सम्पूर्णहृदयो योगी भवत्न्येतानि योगिनः ।  
बन्धेनानेन योगीन्द्रः साधयेत्सर्वमीप्सितम् ॥ ४-२२ ॥  
  
अथ महावेधकथनम् ।  
  
अपानप्राणयोरैक्यं कृत्वा त्रिभुवनेश्वरि ।  
महावेधस्थितो योगी कुक्षिमापूर्य वायुना ।  
स्फिचौ सन्ताडयेद्धीमान्वेधोऽयं कीर्तितो मया ॥ ४-२३ ॥  
  
वेधेनानेन संविध्य वायुना योगिपुङ्गवः ।  
ग्रन्थिं सुषुम्णामार्गेण ब्रह्मग्रन्थिं भिनत्त्यसौ ॥ ४-२४ ॥  
  
यः करोति सदाभ्यासं महावेधं सुगोपितम् ।  
वायुसिद्धिर्भवेत्तस्य जरामरणनाशिनी ॥ ४-२५ ॥  
  
चक्रमधे स्थिता देवाः कम्पन्ति वायुताडनात् ।  
कुण्डल्यपि महामाया कैलासे सा विलीयते ॥ ४-२६ ॥  
  
महामुद्रामहाबन्धौ निष्फलौ वेधवर्जितौ ।  
तस्माद्योगी प्रयत्नेन करोति त्रितयं क्रमात् ॥ ४-२७ ॥  
  
एतत् त्रयं प्रयत्नेन चतुर्वारं करोति यः ।  
षण्मासाभ्यन्तरं मृत्युं जयत्येव न संशयः ॥ ४-२८ ॥  
  
एतत् त्रयस्य माहात्म्यं सिद्धो जानाति नेतरः ।  
यज्ज्ञात्वा साधकाः सर्वे सिद्धिं सम्यग्लभन्ति वै ॥ ४-२९ ॥  
  
गोपनीया प्रयत्नेन साधकैः सिद्धिमीप्सुभिः ।  
अन्यथा च न सिद्धिः स्यान्मुद्राणामेष निश्चयः ॥ ४-३० ॥  
  
अथ खेचरीमुद्राकथनम् ।  
  
भ्रुवोरन्तर्गतां दृष्टिं विधाय सुदृढां सुधीः ।  
उपविश्यासने वज्रे नानोपद्रववर्जितः ॥  
लम्बिकोर्ध्वं स्थिते गर्ते रसनां विपरीतगाम् ।  
संयोजयेत्प्रयत्नेन सुधाकूपे विचक्षणः ।  
मुद्रैषा खेचरी प्रोक्ता भक्तानामनुरोधतः ॥ ४-३१ ॥  
  
सिद्धीनां जननी ह्येषा मम प्राणाधिकप्रिया ।  
निरन्तरकृताभ्यासात्पीयूषं प्रत्यहं पिबेत् ॥  
तेन विग्रहसिद्धिः स्यान्मृत्युमातङ्गकेसरी ॥ ४-३२ ॥  
  
अपवित्रः पवित्रो वा सर्वावस्थां गतोऽपिवा ।  
खेचरी यस्य शुद्धा तु स शुद्धो नात्र संशयः ॥ ४-३३ ॥  
  
क्षणार्धं कुरुते यस्तु तीर्त्वा पापमहार्णवम् ।  
दिव्यभोगान्प्रभुक्त्वा च सत्कुले स प्रजायते ॥ ४-३४ ॥  
  
मुद्रैषा खेचरी यस्तु स्वस्थचित्तो ह्यतन्द्रितः ।  
शतब्रह्मगतेनापि क्षणार्धं मन्यते हि सः ॥ ४-३५ ॥  
  
गुरूपदेशतो मुद्रां यो वेत्ति खेचरीमिमाम् ।  
नानापापरतो धीमान् स याति परमां गतिम् ॥ ४-३६ ॥  
  
सा प्राणसदृशी मुद्रा यस्मिन्कस्मिन्न दीयते ।  
प्रच्छाद्यते प्रयत्नेन मुद्रेयं सुरपूजिते ॥ ४-३७ ॥  
  
अथ जालन्धरबन्ध ।  
  
बद्धागलशिराजालं हृदये चिबुकं न्यसेत् ।  
बन्धोजालन्धरः प्रोक्तो देवानामपि दुर्लभः ॥  
नाभिस्थवह्निर्जन्तूनां सहस्रकमलच्युतम् ।  
पिबेत्पीयूषविस्तारं तदर्थं बन्धयेदिमम् ॥ ४-३८ ॥  
  
बन्धेनानेन पीयूषं स्वयं पिबति बुद्धिमान् ।  
अमरत्वञ्च सम्प्राप्य मोदते भुवनत्रये ॥ ४-३९ ॥  
  
जालन्धरो बन्ध एष सिद्धानां सिद्धिदायकः ।  
अभ्यासः क्रियते नित्यं योगिना सिद्धिमिच्छता ॥ ४-४० ॥  
  
अथ मूलबन्धः ।  
  
पादमूलेन सम्पीड्य गुदमार्गं सुयन्त्रितम् ।  
बलादपानमाकृष्य क्रमादूर्ध्वं सुचारयेत् ।  
कल्पितोऽयं मूलबन्धो जरामरणनाशनः ॥ ४-४१ ॥  
  
अपानप्राणयोरैक्यं प्रकरोत्यधिकल्पितम् ।  
बन्धेनानेन सुतरा योनिमुद्रा प्रसिद्ध्यति ॥ ४-४२ ॥  
  
सिद्धायां योनिमुद्रायां किं न सिद्ध्यति भूतले ।  
बन्धस्यास्य प्रसादेन गगने विजितालसः ॥  
पद्मासने स्थितो योगी भुवमुत्सृज्य वर्तते ॥ ४-४३ ॥  
  
सुगुप्ते निर्जने देशे बन्धमेनं समभ्यसेत् ।  
संसारसागरं तर्तुं यदीच्छेद्योगि पुङ्गवः ॥ ४-४४ ॥  
  
अथ विपरीतकरणी मुद्रा ।  
  
भूतले स्वशिरोदत्त्वा खे नयेच्चरणद्वयम् ।  
विपरीतकृतिश्चैषा सर्वतन्त्रेषु गोपिता ॥ ४-४५ ॥  
  
एतद्यः कुरुते नित्यमभ्यासं याममात्रतः ।  
मृत्युं जयति स योगी प्रलये नापि सीदति ॥ ४-४६ ॥  
  
कुरुतेऽमृतपानं यः सिद्धानां समतामियात् ।  
स सेव्यः सर्वलोकानां बन्धमेनं करोति यः ॥ ४-४७ ॥  
  
नाभेरूर्ध्वमधश्चापि तानं पश्चिममाचरेत् ।  
उड्ड्यानबन्ध एष स्यात्सर्वदुःखौघनाशनः ॥  
उदरे पश्चिमं तानं नाभेरूर्ध्वं तु कारयेत् ।  
उड्यानाख्योऽत्र बन्धोयं मृत्युमातङ्गकेसरी ॥ ४-४८ ॥  
  
नित्यं यः कुरुते योगी चतुर्वारं दिने दिने ।  
तस्य नाभेस्तु शुद्धिः स्याद्येन सिद्धो भवेन्मरुत् ॥ ४-४९ ॥  
  
षण्मासमभ्यसन्योगी मृत्युं जयति निश्चितम् ।  
तस्योदराग्निर्ज्वलति रसवृद्धिः प्रजायते ॥ ४-५० ॥  
  
अनेन सुतरां सिद्धिर्विग्रहस्य प्रजायते ।  
रोगाणां सङ्क्षयश्चापि योगिनो भवति ध्रुवम् ॥ ४-५१ ॥  
  
गुरोर्लब्ध्वा प्रयत्नेन साधयेत् तु विचक्षणः ।  
निर्जने सुस्थिते देशे बन्धं परम दुर्लभम् ॥ ४-५२ ॥  
  
अथ शक्तिचालनमुद्रा ।  
  
आधारकमले सुप्तां चालयेत्कुण्डलीं दृढाम् ।  
अपानवायुमारुह्य बलादाकृष्य बुद्धिमान् ।  
शक्तिचालनमुद्रेयं सर्वशक्तिप्रदायिनी ॥ ४-५३ ॥  
  
शक्तिचालनमेवं हि प्रत्यहं यः समाचरेत् ।  
आयुर्वृद्धिर्भवेत्तस्य रोगाणां च विनाशनम् ॥ ४-५४ ॥  
  
विहाय निद्रा भुजगी स्वयमूर्ध्वे भवेत्खलु ।  
तस्मादभ्यासनं कार्यं योगिना सिद्धमिच्छता ॥ ४-५५ ॥  
  
यः करोति सदाभ्यासं शक्तिचालनमुत्तमम् ।  
येन विग्रहसिद्धिः स्यादणिमादिगुणप्रदा ।  
गुरूपदेशविधिना तस्य मृत्युभयं कुतः ॥ ४-५६ ॥  
  
मुहूर्तद्वयपर्यन्तं विधिना शक्तिचालनम् ।  
यः करोति प्रयत्नेन तस्य सिद्धिरदूरतः ।  
युक्तासनेन कर्तव्यं योगिभिः शक्तिचालनम् ॥ ४-५७ ॥  
  
एतत्तुमुद्रादशकं न भूतं न भविष्यति ।  
एकैकाभ्यासने सिद्धिः सिद्धो भवति नान्यथा ॥ ४-५८ ॥  
  
इति श्रीशिवसंहितायां हरगौरीसंवादे मुद्राकथनं नाम चतुर्थपटलः समाप्तः ॥ ४ ॥  
  
  
  
अथ पञ्चमः पटलः  
  
श्रीदेव्युवाच ॥   
  
ब्रूहि मे वाक्यमीशान परमार्थधियं प्रति ।  
ये विघ्नाः सन्ति लोकानां वद मे प्रिय शङ्कर ॥ ५-१ ॥  
  
ईश्वर उवाच ॥  
  
शृणु देवि प्रवक्ष्यामि यथा विघ्नाः स्थिताः सदा ।  
मुक्तिं प्रति नराणाञ्च भोगः परमबन्धनः ॥ ५-२ ॥  
  
अथ भोगरूपयोगविघ्नकथनम् ।  
  
नारी शय्यासनं वस्त्रं धनमस्य विडम्बनम् ।  
ताम्बूलम्भक्ष्ययानानि राज्यैश्वर्यविभूतयः ।  
हैमं रौप्यं तथा ताम्रं रत्नञ्चागुरुधेनवः ।  
पाण्डित्यं वेदशास्त्राणि नृत्यं गीतं विभूषणम् ।  
वंशी वीणा मृदङ्गाश्च गजेन्द्रश्चाश्ववाहनम् ।  
दारापत्यानि विषया विघ्ना एते प्रकीर्तिताः ।  
भोगरूपा इमे विघ्ना धर्मरूपानिमाञ्छृणु ॥ ५-३ ॥  
  
अथ धर्मरूपयोगविघ्नकथनम् ।  
  
स्नानं पूजाविधिर्होमं तथा मोक्षमयी स्थितिः ।  
व्रतोपवासनियममौनमिन्द्रियनिग्रहः ।  
ध्येयो ध्यानं तथा मन्त्रो दानं ख्यातिर्दिशासु च ।  
  
वापीकूपतडागादिप्रासादारामकल्पना ।  
यज्ञं चान्द्रायणं कृच्छ्रं तीर्थानि विविधानि च ।  
दृश्यन्ते च इमे विघ्ना धर्मरूपेण संस्थिताः ॥ ५-४ ॥  
  
अथ ज्ञानरूपविघ्नकथनम् ।  
  
यत्तु विघ्नं भवेज्ज्ञानं कथयामि वरानने ।  
गोमुखं स्वासनं कृत्वा धौतिप्रक्षालनं च तत् ।  
नाडीसञ्चारविज्ञानं प्रत्याहारनिरोधनम् ।  
कुक्षिसञ्चालनं क्षिप्रं प्रवेश इन्द्रियाध्वना ।  
नाडीकर्माणि कल्याणि भोजनं श्रयतां मम ॥ ५-५ ॥  
  
नवधातुरसं छिन्धि शुण्ठिकास्ताडयेत्पुनः ।  
एककालं समाधिः स्याल्लिङ्गभूतमिदं शृणु ॥ ५-६ ॥  
  
सङ्गमं गच्छ साधूनां सङ्कोचं भज दुर्जनात् ।  
प्रवेशनिर्गमे वायोर्गुरुलक्षं विलोकयेत् ॥ ५-७ ॥  
  
पिण्डस्थं रूपसंस्थञ्च रूपस्थं रूपवर्जितम् ।  
ब्रह्मैतस्मिन्मतावस्था हृदयञ्च प्रशाम्यति ।  
इत्येते कथिता विघ्ना ज्ञानरूपे व्यवस्थिताः ॥ ५-८ ॥  
  
अथ चतुर्विधयोगकथनम् ।  
  
मन्त्रयोगो हठश्चैव लययोगस्तृतीयकः ।  
चतुर्थो राजयोगः स्यात्स द्विधाभाववर्जितः ॥ ५-९ ॥  
  
चतुर्धा साधको ज्ञेयो मृदुमध्याधिमात्रकाः ।  
अधिमात्रतमः श्रेष्ठो भवाब्धौ लङ्घनक्षमः ॥ ५-१० ॥  
  
अथ मृदुसाधकलक्षणम् ।  
  
मन्दोत्साही सुसम्मुढो व्याधिस्थो गुरुदूषकः ।  
लोभी पापमतिश्चैव बह्वाशी वनिताश्रयः ॥  
चपलः कातरो रोगी पराधीनोऽतिनिष्ठुरः ।  
मन्दाचारो मन्दवीर्यो ज्ञातव्यो मृदुमानवः ॥  
द्वादशाब्दे भवेत्सिद्धिरेतस्य यत्नतः परम् ।  
मन्त्रयोगाधिकारी स ज्ञातव्यो गुरुणा ध्रुवम् ॥ ५-११ ॥  
  
समबुद्धिः क्षमायुक्तः पुण्याकाङ्क्षी प्रियंवदः ।  
मध्यस्थः सर्वकार्येषु सामान्यः स्यान्नसंशयः ॥  
एतज्ज्ञात्वैव गुरुभिर्दीयते मुक्तितो लयः ॥ ५-१२ ॥  
  
अथ अधिमात्रसाधकलक्षणम्   
  
स्थिरबुद्धिर्लये युक्तः स्वाधीनो वीर्यवानपि ।  
महाशयो दयायुक्तः क्षमावान् सत्यवानपि ॥  
शूरो वयःस्थः श्रद्धावान् गुरुपादाब्जपूजकः ।  
योगाभ्यासरतश्चैव ज्ञातव्यश्चाधिमात्रकः ॥  
एतस्य सिद्धिः षड्वर्षे भवेदभ्यासयोगतः ।  
एतस्मै दीयते धीरो हठयोगश्च साङ्गतः ॥ ५-१३ ॥  
  
अथ अधिमात्रतमसाधकलक्षणम् ।  
  
महावीर्यान्वितोत्साही मनोज्ञः शौर्यवानपि ।  
शास्त्रज्ञोऽभ्यासशीलश्च निर्मोहश्च निराकुलः ॥  
नवयौवनसम्पन्नो मिताहारी जितेन्द्रियः ।  
निर्भयश्च शुचिर्दक्षो दाता सर्वजनाश्रयः ॥  
अधिकारी स्थिरो धीमान् यथेच्छावस्थितः क्षमी ।  
सुशीलो धर्मचारी च गुप्तचेष्टः प्रियंवदः ॥  
शास्त्रविश्वाससम्पन्नो देवता गुरुपूजकः ।  
जनसङ्गविरक्तश्च महाव्याधि विवर्जितः ॥  
अधिमात्रव्रतशश्च सर्वयोगस्य साधकः ।  
त्रिभिः संवत्सरैः सिद्धिरेतस्य नात्र संशयः ॥  
सर्वयोगाधिकारी स नात्र कार्या विचारणा ॥ ५-१४ ॥  
  
अथ प्रतीकोपासनम् ।  
  
प्रतीकोपासना कार्या दृष्टादृष्टफलप्रदा ।  
पुनाती दर्शनादत्र नात्र कार्या विचारणा ॥ ५-१५ ॥  
  
गाढातपे स्वप्रतिबिम्बितेश्वरं निरीक्ष्य विस्फारितलोचनद्वयम् ।  
यदा नभः पश्यति स्वप्रतीकं नभोङ्गणे तत्क्षणमेव पश्यति ॥ ५-१६ ॥  
  
प्रत्यहं पश्यते यो वै स्वप्रतीकं नभोङ्गणे ।  
आयुर्वृद्धिर्भवेत्तस्य न मृत्युः स्यात्कदाचन ॥ ५-१७ ॥  
  
यदा पश्यति सम्पूर्णं स्वप्रतीकं नभोङ्गणे ।  
तदा जयमवाप्नोति वायुं निर्जित्य सञ्चरेत् ॥ ५-१८ ॥  
  
यः करोति सदाभ्यासं चात्मानं वन्दते परम् ।  
पूर्णानन्दैकपुरुषं स्वप्रतीकप्रसादतः ॥ ५-१९ ॥  
  
यात्राकाले विवाहे च शुभे कर्मणि सङ्कटे ।  
पापक्षये पुण्यवृद्धौ प्रतीकोपासनञ्चरेत् ॥ ५-२० ॥  
  
निरन्तरकृताभ्यासादन्तरे पश्यति ध्रुवम् ।  
तदा मुक्तिमवाप्नोति योगी नियतमानसः ॥ ५-२१ ॥  
  
अङ्गुष्ठाभ्यामुभे श्रोत्रे तर्जनीभ्यां द्विलोचने ।  
नासारन्ध्रे च मध्याभ्यामनामाभ्यां मुखं दृढम् ॥  
निरुध्य मारुतं योगी यदैव कुरुते भृशम् ।  
तदा लक्षणमात्मानं ज्योतीरूपं स पश्यति ॥ ५-२२ ॥  
  
तत्तेजो दृश्यते येन क्षणमात्रं निराकुलम् ।  
सर्वपापविनिर्मुक्तः स याति परमां गतिम् ॥ ५-२३ ॥  
  
निरन्तरकृताभ्यासाद्योगी विगतकल्मषः ।  
सर्वदेहादि विस्मृत्य तदभिन्नः स्वयं गतः ॥ ५-२४ ॥  
  
यः करोति सदाभ्यासं गुप्ताचारेण मानवः ।  
स वै ब्रह्मविलीनः स्यात्पापकर्मरतो यदि ॥ ५-२५ ॥  
  
गोपनीयः प्रयत्नेन सद्यः प्रत्ययकारकः ।  
निर्वाणदायको लोके योगोयं मम वल्लभः ॥  
नादः सञ्जायते तस्य क्रमेणाभ्यासतश्च वै ॥ ५-२६ ॥  
  
मतभृङ्गवेणुवीणासदृशः प्रथमो ध्वनिः ।  
एवमभ्यासतः पश्चात् संसारध्वान्तनाशनम् ॥  
घण्टानादसमः पश्चात् ध्वनिर्मेघरवोपमः ।  
ध्वनौ तस्मिन्मनो दत्त्वा यदा तिष्ठति निर्भयः ॥  
तदा सञ्जायते तस्य लयस्य मम वल्लभे ॥ ५-२७ ॥  
  
तत्र नादे यदा चित्तं रमते योगिनो भृशम् ।  
विस्मृत्य सकलं बाह्यं नादेन सह शाम्यति ॥ ५-२८ ॥  
  
एतदभ्यासयोगेन जित्वा सम्यग्गुणान्वहून् ।  
सर्वारम्भपरित्यागी चिदाकाशे विलीयते ॥ ५-२९ ॥  
  
नासनं सिद्धसदृशं न कुम्भसदृशं बलम् ।  
न खेचरीसमा मुद्रा न नादसदृशो लयः ॥ ५-३० ॥  
  
इदानीं कथयिष्यामि मुक्तस्यानुभवं प्रिये ।  
यज्ज्ञात्वा लभते मुक्तिं पापयुक्तोपि साधकः ॥ ५-३१ ॥  
  
समभ्यर्च्येश्वरं सम्यक्कृत्वा च योगमुत्तमम् ।  
गृह्णीयात्सुस्थितो भूत्वा गुरुं सन्तोष्य बुद्धिमान् ॥ ५-३२ ॥  
  
जीवादि सकलं वस्तुं दत्त्वा योगविदं गुरुम् ।  
सन्तोष्यातिप्रयत्नेन योगोयं गृह्यते बुधैः ॥ ५-३३ ॥  
  
विप्रान्सन्तोष्य मेधावी नानामङ्गलसंयुतः ।  
ममालये शुचिर्भूत्वा प्रगृह्णीयाच्छुभात्मकम् ॥ ५-३४ ॥  
  
सन्न्यस्यानेन विधिना प्राक्तनं विग्रहादिकम् ।  
भूत्वा दिव्यवपुर्योगी गृह्णीयाद्वक्ष्यमाणकम् ॥ ५-३५ ॥  
  
पद्मासनस्थितो योगी जनसङ्गविवर्जितः ।  
विज्ञाननाडीद्वितयमङ्गुलीभ्यां निरोधयेत् ॥ ५-३६ ॥  
  
सिद्धेस्तदाविर्भवति सुखरूपी निरञ्जनः ।  
तस्मिन्परिश्रमः कार्यो येन सिद्धो भवेत्खलु ॥ ५-३७ ॥  
  
यः करोति सदाभ्यासं तस्य सिद्धिर्न दूरतः ।  
वायुसिद्धिर्भवेत्तस्य क्रमादेव न संशयः ॥ ५-३८ ॥  
  
सकृद्यः कुरुते योगी पापौघं नाशयेद्ध्रुवम् ।  
तस्य स्यान्मध्यमे वायोः प्रवेशो नात्र संशयः ॥ ५-३९ ॥  
  
एतदभ्यासशीलो यः स योगी देवपूजितः ।  
अणिमादिगुणा।ल्लब्ध्वा विचरेद्भुवनत्रये ॥ ५-४० ॥  
  
यो यथास्यानिलाभ्यासात्तद्भवेत्तस्य विग्रहः ।  
तिष्ठेदात्मनि मेधावी संयुतः क्रीडते भृशम् ॥ ५-४१ ॥  
  
एतद्योगं परं गोप्यं न देयं यस्य कस्यचित् ।  
यः प्रमाणैः समायुक्तस्तमेव कथ्यते ध्रुवम् ॥ ५-४२ ॥  
  
योगी पद्मासने तिष्ठेत्कण्ठकूपे यदा स्मरन् ।  
जिह्वां कृत्वा तालुमूले क्षुत्पिपासा निवर्तते ॥ ५-४३ ॥  
  
कण्ठकूपादधः स्याने कूर्मनाड्य्स्ति शोभना ।  
तस्मिन् योगी मनो दत्त्वा चित्तस्थैर्यं लभेद्भृशम् ॥ ५-४४ ॥  
  
शिरः कपाले रुद्राक्षं विवरं चिन्तयेद्यदा ।  
तदा ज्योतिः प्रकाशः स्याद्विद्युत्पुञ्जसमप्रभः ।  
एतच्चिन्तनमात्रेण पापानां सङ्क्षयो भवेत् ।  
दुराचारोऽपि पुरुषो लभते परमं पदम् ॥ ५-४५ ॥  
  
अहर्निशं यदा चिन्तां तत्करोति विचक्षणः ।  
सिद्धानां दर्शनं तस्य भाषणञ्च भवेद्ध्रुवम् ॥ ५-४६ ॥  
  
तिष्ठन् गछन् स्वपन् भुञ्जन् ध्यायेच्छून्यमहर्निशम् ।  
तदाकाशमयो योगी चिदाकाशे विलीयते ॥ ५-४७ ॥  
  
एतज्ज्ञानं सदा कार्यं योगिना सिद्धिमिच्छता ।  
निरन्तरकृताभ्यासान्मम तुल्यो भवेद्ध्रुवम् ॥  
एतज्ज्ञानबलाद्योगी सर्वेषां वल्लभो भवेत् ॥ ५-४८ ॥  
  
सर्वान् भूतान् जयं कृत्वा निराशीरपरिग्रहः ।  
नासाग्रे दृश्यते येन पद्मासनगतेन वै ॥  
मनसो मरणं तस्य खेचरत्वं प्रसिद्ध्यति ॥ ५-४९ ॥  
  
ज्योतिः पश्यति योगीन्द्रः शुद्धं शुद्धाचलोपमम् ।  
तत्राभ्यासबलेनैव स्वयं तद्रक्षको भवेत् ॥ ५-५० ॥  
  
उत्तानशयने भूमौ सुप्त्वा ध्यायन्निरन्तरम् ।  
सद्यः श्रमविनाशाय स्वयं योगी विचक्षणः ।  
शिरः पश्चात्तु भागस्य ध्याने मृत्युञ्जयो भवेत् ॥  
भ्रूमध्ये दृष्टिमात्रेण ह्यपरः परिकीर्तितः ॥ ५-५१ ॥  
  
चतुर्विधस्य चान्नस्य रसस्त्रेधा विभज्यते ।  
तत्र सारतमो लिङ्गदेहस्य परिपोषकः ॥  
सप्तधातुमयं पिण्डमेती पुष्णाति मध्यगः ॥ ५-५२ ॥  
  
याति विण्मूत्ररूपेण तृतीयः सप्ततो बहिः ॥  
आद्यभागद्वयं नाड्यः प्रोक्तास्ताः सकला अपि ।  
पोषयन्ति वपुर्वायुमापादतलमस्तकम् ॥ ५-५३ ॥  
  
नाडीभिराभिः सर्वाभिर्वायुः सञ्चरते यदा ।  
तदैवान्नरसो देहे साम्येनेह प्रवर्तते ॥ ५-५४ ॥  
  
चतुर्दशानां तत्रेह व्यापारे मुख्यभागतः ।  
ता अनुग्रत्वहीनाश्च प्राणसञ्चारनाडिकाः ॥ ५-५५ ॥  
  
गुदाद्वयङ्गुलतश्चोर्ध्वं मेढैकाङ्गुलतस्त्वधः ।  
एवञ्चास्ति समं कन्दं समताच्चतुरङ्गुलम् ॥ ५-५६ ॥  
  
पश्चिमाभिमुखीः योनिर्गुदमेढ्रान्तरालगा ।  
तत्र कन्दं समाख्यातं तत्रास्ति कुण्डली सदा ॥  
संवेष्ट्य सकला नाडीः सार्द्धत्रिकुटलाकृतीः ।  
मुखे निवेश्य सा पुच्छं सुषुम्णाविवरे स्तिता ॥ ५-५७ ॥  
  
सुप्ता नागोपमा ह्येषा स्फुरन्ती प्रभया स्वया ।  
अहिवत्सन्धिसंस्थाना वाग्देवी बीजसञ्ज्ञिका ॥ ५-५८ ॥  
  
ज्ञेया शक्तिरियं विष्णोर्निर्झरा स्वर्णभास्वरा ।  
सत्त्वं रजस्तमश्चेति गुणत्रयप्रसूतिका ॥ ५-५९ ॥  
  
तत्र बन्धूकपुष्पाभं कामबीजं प्रकीर्तितम् ।  
कलहेमसमं योगे प्रयुक्ताक्षररूपिणम् ॥ ५-६० ॥  
  
सुषुम्णापि च संश्लिष्टा बीजं तत्र वरं स्थितम् ।  
शरच्चन्द्रनिभं तेजस्स्वयमेतत्स्फुरत्स्थितम् ॥  
सूर्यकोटिप्रतीकाशं चन्द्रकोटिसुशीतलम् ।  
एतत्त्रयं मिलित्वैव देवी त्रिपुरभैरवी ॥  
बीजसञ्ज्ञं परन्तेजस्तदेव परिकीर्तितम् ॥ ५-६१ ॥  
  
क्रियाविज्ञानशक्तिभ्यां युतं यत्परितो भ्रमत् ।  
उत्तिष्ठद्विशतस्त्वम्भः सूक्ष्मं शोणशिखायुतम् ॥  
योनिस्थं तत्परं तेजः स्वयम्भूलिङ्गसञ्ज्ञितम् ॥ ५-६२ ॥  
  
आधारपद्ममेतद्धि योनिर्यस्यास्ति कन्दतः ।  
परिस्फुरद्वादिसान्तचतुर्वर्णं चतुर्दलम् ॥ ५-६३ ॥  
  
कुलाभिधं सुवर्णाभं स्वयम्भूलिङ्गसङ्गतम् ।  
द्विरण्डो यत्र सिद्धोस्ति डाकिनी यत्र देवता ॥  
तत्पद्ममध्यगा योनिस्तत्र कुण्डलिनी स्थिता ।  
तस्या ऊर्ध्वे स्फुरत्तेजः कामबीजं भ्रमन्मतम् ॥  
यः करोति सदा ध्यानं मूलाधारे विचक्षणः ।  
तस्य स्याद्दार्दुरी सिद्धिर्भूमित्यागक्रमेण वै ॥ ५-६४ ॥  
  
वपुषः कान्तिरुत्कृष्टा जठराग्निविवर्धनम् ।  
आरोग्यञ्च पटुत्वञ्च सर्वज्ञत्वञ्च जायते ॥ ५-६५ ॥  
  
भूतं भव्यं भविष्यञ्च वेत्ति सर्वं सकारणम् ।  
अश्रुतान्यपि शास्त्राणि सरहस्यं भवेद्ध्रुवम् ॥ ५-६६ ॥  
  
वक्त्रे सरस्वती देवी सदा नृत्यति निर्भरम् ।  
मन्त्रसिद्धिर्भवेत्तस्य जपादेव न संशयः ॥ ५-६७ ॥  
  
जरामरणदुःखौघान्नाशयति गुरोर्वचः ।  
इदं ध्यानं सदा कार्यं पवनाभ्यासिना परम् ।  
ध्यानमात्रेण योगीन्द्रो मुच्यते सर्वकिल्विषात् ॥ ५-६८ ॥  
  
मूलपद्मं यदा ध्यायेद्योगी स्वयम्भुलिङ्गकम् ।  
तदा तत्क्षणमात्रेण पापौघं नाशयेद्ध्रुवम् ॥ ५-६९ ॥  
  
यं यं कामयते चित्ते तं तं फलमवाप्नुयात् ।  
निरन्तरकृताभ्यासात्तं पश्यति विमुक्तिदम् ॥  
बहिरभ्यन्तरे श्रेष्ठं पूजनीयं प्रयत्नतः ।  
ततः श्रेष्ठतमं ह्येतन्नान्यदस्ति मतं मम ॥ ५-७० ॥  
  
आत्मसंस्थं शिवं त्यक्त्वा बहिःस्थं यः समर्चयेत् ।  
हस्तस्थं पिण्डमुत्सृज्य भ्रमते जीविताशया ॥ ५-७१ ॥  
  
आत्मलिङ्गार्चनं कुर्यादनालस्यं दिने दिने ।  
तस्य स्यात्सकला सिद्धिर्नात्र कार्या विचारणा ॥ ५-७२ ॥  
  
निरन्तरकृताभ्यासात्षण्मासैः सिद्धिमाप्नुयात् ।  
तस्य वायुप्रवेशोपि सुषुम्णायाम्भवेद्ध्रुवम् ॥ ५-७३ ॥  
  
मनोजयञ्च लभते वायुबिन्दुविधारणात् ।  
ऐहिकामुष्मिकीसिद्धिर्भवेन्नैवात्र संशयः ॥ ५-७४ ॥  
  
अथ स्वाधिष्ठानचक्रविवरणम् ।  
  
द्वितीयन्तु सरोजञ्च लिङ्गमूले व्यवस्थितम् ।  
बादिलान्तं च षड्वर्णं परिभास्वरषड्दलम् ॥  
स्वाधिष्ठानाभिधं तत्तु पङ्कजं शोणरूपकम् ।  
बालाख्यो यत्र सिद्धोऽस्ति देवी यत्रास्ति राकिणी ॥ ५-७५ ॥  
  
वो ध्यायति सदा दिव्यं स्वाधिष्ठानारविन्दकम् ।  
तस्य कामाङ्गनाः सर्वा भजन्ते काममोहिताः ॥ ५-७६ ॥  
  
विविधञ्चाश्रुतं शास्त्रं निःशङ्को वै भवेद्ध्रुवम् ।  
सर्वरोगविनिर्मुक्तो लोके चरति निर्भयः ॥ ५-७७ ॥  
  
मरणं खाद्यते तेन स केनापि न खाद्यते ।  
तस्य स्यात्परमा सिद्धिरणिमादिगुणप्रदा ॥  
वायुः सञ्चरते देहे रसवृद्धिर्भवेद्ध्रुवम् ।  
आकाशपङ्कजगलत्पीयूषमपि वर्द्धते ॥ ५-७८ ॥  
  
अथ मणिपूरचक्रविवरणम् ।  
  
तृतीयं पङ्कजं नाभौ मणिपूरकसञ्ज्ञकम् ।  
दशारण्डादिफान्तार्णं शोभितं हेमवर्णकम् ॥ ५-७९ ॥  
  
रुद्राख्यो यत्र सिद्धोऽस्ति सर्वमङ्गलदायकः ।  
तत्रस्था लाकिनी नाम्नी देवी परमधार्मिका ॥ ५-८० ॥  
  
तस्मिन् ध्यानं सदा योगी करोति मणिपूरके ।  
तस्य पातालसिद्धिः स्नान्निरन्तरसुखावहा ॥  
ईप्सितञ्च भवेल्लोके दुःखरोगविनाशनम् ।  
कालस्य वञ्चनञ्चापि परदेहप्रवेशनम् ॥ ५-८१ ॥  
  
जाम्बूनदादिकरणं सिद्धानां दर्शनं भवेत् ।  
ओषधीदर्शनञ्चापि निधीनां दर्शनं भवेत् ॥ ५-८२ ॥  
  
हृदयेऽनाहतं नाम चतुर्थं पङ्कजं भवेत् ।  
कादिठान्तार्णसंस्थानं द्वादशारसमन्वितम् ॥  
अतिशोणं वायुबीजं प्रसादस्थानमीरितम् ॥ ५-८३ ॥  
  
पद्मस्थं तत्परं तेजो बाणलिङ्गं प्रकीर्तितम् ।  
यस्य स्मरणमात्रेण दृष्टादृष्टफलं लभेत् ॥ ५-८४ ॥  
  
सिद्धः पिनाकी यत्रास्ते काकिनी यत्र देवता ।  
एतस्मिन्सततं ध्यानं हृत्पाथोजे करोति यः ॥  
क्षुभ्यन्ते तस्य कान्ता वै कामार्ता दिव्ययोषितः ॥ ५-८५ ॥  
  
ज्ञानञ्चाप्रतिमं तस्य त्रिकालविषयम्भवेत् ।  
दूरश्रुतिर्दूरदृष्टिः स्वेच्छया खगतां व्रजेत् ॥ ५-८६ ॥  
  
सिद्धानां दर्शनञ्चापि योगिनी दर्शनं तथा ।  
भवेत्खेचरसिद्धिश्च खेचराणां जयन्तथा ॥ ५-८७ ॥  
  
यो ध्यायति परं नित्यं बाणलिङ्गं द्वितीयकम् ।  
खेचरी भूचरी सिद्धिर्भवेत्तस्य न संशयः ॥ ५-८८ ॥  
  
एतद्ध्यानस्य माहात्म्यं कथितुं नैव शक्यते ।  
ब्रह्माद्याः सकला देवा गोपयन्ति परन्त्विदम् ॥ ५-८९ ॥  
  
अथ विशुद्धचक्रविवरणम् ।  
  
कण्ठस्थानस्थितं पद्मं विशुद्धं नामपञ्चमम् ।  
सुहेमाभं स्वरोपेतं षोडशस्वरसंयुतम् ॥  
छगलाण्डोऽस्ति सिद्धोत्र शाकिनी चाधिदेवता ॥ ५-९० ॥  
  
ध्यानं करोति यो नित्यं स योगीश्वरपण्डितः ।  
किन्त्वस्य योगिनोऽन्यत्र विशुद्धाख्ये सरोरुहे ॥  
चतुर्वेदा विभासन्ते सरहस्या निधेरिव ॥ ५-९१ ॥  
  
रहःस्थाने स्थितो योगी यदा क्रोधवशो भवेत् ।  
तदा समस्तं त्रैलोक्यं कम्पते नात्र संशयः ॥ ५-९२ ॥  
  
इह स्थाने मनो यस्य दैवाद्यातिलयं यदा ।  
तदा बाह्यं परित्यज्य स्वान्तरे रमते ध्रुवम् ॥ ५-९३ ॥  
  
तस्य न क्षतिमायाति स्वशरीरस्य शक्तितः ।  
संवत्सरसहस्रेऽपि वज्रातिकठिनस्य वै ॥ ५-९४ ॥  
  
यदा त्यजति तद्ध्यानं योगीन्द्रोऽवनिमण्डले ।  
तदा वर्षसहस्राणि मन्यते तत्क्षणं कृती ॥ ५-९५ ॥  
  
अथ आज्ञाचक्रविवरणम् ।  
  
आज्ञापद्मं भ्रुवोर्मध्ये हक्षोपेतं द्विपत्रकम् ।  
शुक्लाभं तन्महाकालः सिद्धो देव्यत्र हाकिनी ॥ ५-९६ ॥  
  
शरच्चन्द्रनिभं तत्राक्षरबीजं विजृम्भितम् ।  
पुमान् परमहंसोऽयं यज्ज्ञात्वा नावसीदति ॥ ५-९७ ॥  
  
एतदेव परन्तेजः सर्वतन्त्रेषु मन्त्रिणः ।  
चिन्तयित्वा परां सिद्धिं लभते नात्र संशयः ॥ ५-९८ ॥  
  
तुरीयं त्रितयं लिङ्गं तदाहं मुक्तिदायकः ।  
ध्यानमात्रेण योगीन्द्रो मत्समो भवति ध्रुवम् ॥ ५-९९ ॥  
  
इडा हि पिङ्गला ख्याता वरणासीति होच्यते ।  
वाराणसी तयोर्मध्ये विश्वनाथोत्र भाषितः ॥ ५-१०० ॥  
  
एतत्क्षेत्रस्य माहात्म्यमृषिभिस्तत्त्वदर्शिभिः ।  
शास्त्रेषु बहुधा प्रोक्तं परं तत्त्वं सुभाषितम् ॥ ५-१०१ ॥  
  
सुषुम्णा मेरुणा याता ब्रह्मरन्ध्रं यतोऽस्ति वै ।  
ततश्चैषा परावृत्य तदाज्ञापद्मदक्षिणे ॥  
वामनासापुटं याति गङ्गेति परिगीयते ॥ ५-१०२ ॥  
  
ब्रह्मरन्ध्रे हि यत्पद्मं सहस्रारं व्यवस्थितम् ।  
तत्र कन्देहि या योनिस्तस्यां चन्द्रो व्यवस्थितः ।  
त्रिकोणाकारतस्तस्याः सुधा क्षरति सन्ततम् ॥  
इडायाममृतं तत्र समं स्रवति चन्द्रमाः ।  
अमृतं वहति धारा धारारूपं निरन्तरम् ॥  
वामनासापुटं याति गङ्गेत्युक्ता हि योगिभिः ॥ ५-१०३ ॥  
  
आज्ञापङ्कजदक्षांसाद्वामनासापुटङ्गता ।  
उदग्वहेति तत्रेडा वरणा समुदाहृता ॥ ५-१०४ ॥  
  
ततो द्वयोर्हि मध्ये तु वाराणसीति चिन्तयेत् ।  
तदाकारा पिङ्गलापि तदाज्ञाकमलान्तरे ॥  
दक्षनासापुटे याति प्रोक्तास्माभिरसीति वै ॥ ५-१०५ ॥  
  
मूलाधारे हि यत्पद्मं चतुष्पत्र व्यवस्थितम् ।  
तत्र मध्येहि या योनिस्तस्यां सूर्यो व्यवस्थितः ॥ ५-१०६ ॥  
  
तत्सूर्यमण्डलद्वराद्विषं क्षरति सन्ततम् ।  
पिङ्गलायां विषं तत्र समर्पयति तापनः ॥ ५-१०७ ॥  
  
विषं तत्र वहन्ती या धारारूपं निरन्तरम् ।  
दक्षनासापुटे याति कल्पितेयन्तु पूर्ववत् ॥ ५-१०८ ॥  
  
आज्ञापङ्कजवामास्याद्दक्षनासापुटं गता ।  
उदग्वहा पिङ्गलापि पुरासीति प्रकीर्तिता ॥ ५-१०९ ॥  
  
आज्ञापद्ममिदं प्रोक्तं यत्र देवो महेश्वरः ।  
पीठत्रयं ततश्चोर्ध्वं निरुक्तं योगचिन्तकैः ॥  
तद्बिन्दुनादशक्त्याख्यं भालपद्मे व्यवस्थितम् ॥ ५-११० ॥  
  
यः करोति सदाध्यानमाज्ञापद्मस्य गोपितम् ।  
पूर्वजन्मकृतं कर्म विनश्येदविरोधतः ॥ ५-१११ ॥  
  
इह स्थिते यदा योगी ध्यानं कुर्यान्निरन्तरम् ।  
तदा करोति प्रतिमां पूजाजपमनर्थवत् ॥ ५-११२ ॥  
  
यक्षराक्षसगन्धर्वा अपसरोगणकिन्नराः ।  
सेवन्ते चरणौ तस्य सर्वे तस्य वशानुगाः ॥ ५-११३ ॥  
  
करोति रसनां योगी प्रविष्टां विपरीतगाम् ।  
लम्बिकोर्ध्वेषु गर्तेषु धृत्वा ध्यानं भयापहम् ॥  
अस्मिन् स्थाने मनो यस्य क्षणार्धं वर्ततेऽचलम् ।  
तस्य सर्वाणि पापानि सङ्क्षयं यान्ति तत्क्षणात् ॥ ५-११४ ॥  
  
यानि यानि हि प्रोक्तानि पञ्चपद्मे फलानि वै ।  
तानि सर्वाणि सुतरामेतज्ज्ञानाद्भवन्ति हि ॥ ५-११५ ॥  
  
यः करोति सदाभ्यासमाज्ञा पद्मे विचक्षणः ।  
वासनाया महाबन्धं तिरस्कृत्य प्रमोदते ॥ ५-११६ ॥  
  
प्राणप्रयाणसमये तत्पद्मं यः स्मरन्सुधीः ।  
त्यजेत्प्राणं स धर्मात्मा परमात्मनि लीयते ॥ ५-११७ ॥  
  
तिष्ठन् गच्छन् स्वपन् जाग्रत् यो ध्यानं कुरुते नरः ।  
पापकर्मविकुर्वाणो नहि मज्जति किल्विषे ॥ ५-११८ ॥  
  
योगी बन्धाद्विनिर्मुक्तः स्वीयया प्रभया स्वयम् ।  
द्विदलध्यानमाहात्म्यं कथितुं नैव शक्यते ॥  
ब्रह्मादिदेवताश्चैव किञ्चिन्मत्तो विदन्ति ते ॥ ५-११९ ॥  
  
अत ऊर्ध्वं तालुमूले सहस्रारंसरोरुहम् ।  
अस्ति यत्र सुषुम्णाया मूलं सविवरं स्थितम् ॥ ५-१२० ॥  
  
तालुमूले सुषुम्णा सा अधोवक्त्रा प्रवर्तते ।  
मूला धारेणयोन्यस्ताः सर्वनाड्यः समाश्रिताः ॥  
ता बीजभूतास्तत्त्वस्य ब्रह्ममार्गप्रदायिकाः ॥ ५-१२१ ॥  
  
तालुस्थाने च यत्पद्मं सहस्रारं पुराहितम् ।  
तत्कन्दे योनिरेकास्ति पश्चिमाभिमुखी मता ॥ ५-१२२ ॥  
  
तस्या मध्ये सुषुम्णाया मूलं सविवरं स्थितम् ।  
ब्रह्मरन्ध्रं तदेवोक्तमामूलाधारपङ्कजम् ॥ ५-१२३ ॥  
  
ततस्तद्रन्ध्रे तच्छक्तिः सुषुम्णा कुण्डली सदा ।  
सुषुम्णायां सदा शक्तिश्चित्रा स्यान्मम वल्लभे ॥  
तस्यां मम मते कार्या ब्रह्मरन्ध्रादिकल्पना ॥ ५-१२४ ॥  
  
यस्याः स्मरणमात्रेण ब्रह्मज्ञत्वं प्रजायते ।  
पापक्षयश्च भवति न भूयः पुरुषो भवेत् ॥ ५-१२५ ॥  
  
प्रवेशितं चलाङ्गुष्ठं मुखे स्वस्य निवेशयेत् ।  
तेनात्र न बहत्येव देहचारी समीरणः ॥ ५-१२६ ॥  
  
तेन संसारचक्रेस्मिन् भ्रमतीत्येव सर्वदा ।  
तदर्थं ये प्रवर्तन्ते योगी न प्राणधारणे ।  
तत एवाखिला नाडी विरुद्धा चाष्टवेष्टनम् ।  
इयं कुण्डलिनी शक्ती रन्ध्रं त्यजति नान्यथा ॥ ५-१२७ ॥  
  
यदा पूर्णासु नाडीषु सन्निरुद्धानिलास्तदा ।  
बन्धत्यागेन कुण्डल्या मुखं रन्ध्राद् बहिर्भवेत् ॥ ५-१२८ ॥  
  
सुषुम्णायां सदैवायं वहेत्प्राणसमीरणः ।  
मूलपद्मस्थिता योनिर्वामदक्षिणकोणतः ॥  
इडापिङ्गलयोर्मध्ये सुषुम्णा योनिमध्यगा ॥ ५-१२९ ॥  
  
ब्रह्मरन्ध्रं तु तत्रैव सुषुम्णाधारमण्डले ।  
यो जानाति स मुक्तः स्यात्कर्मबन्धाद्विचक्षणः ॥ ५-१३० ॥  
  
ब्रह्मरन्ध्रमुखे तासां सङ्गमः स्यादसंशयः ।  
तस्मिन्स्नाने स्नातकानां मुक्तिः स्यादविरोधतः ॥ ५-१३१ ॥  
  
गङ्गायमुनयोर्मध्ये वहत्येषा सरस्वती ।  
तासां तु सङ्गमे स्नात्वा धन्यो याति परां गतिम् ॥ ५-१३२ ॥  
  
इडा गङ्गा पुरा प्रोक्ता पिङ्गला चार्कपुत्रिका ।  
मध्या सरस्वती प्रोक्ता तासां सङ्गोऽतिदुर्लभः ॥ ५-१३३ ॥  
  
सितासिते सङ्गमे यो मनसा स्नानमाचरेत् ।  
सर्वपापविनिर्मुक्तो याति ब्रह्म सनातनम् ॥ ५-३४ ॥  
  
त्रिवेण्यां सङ्गमे यो वै पितृकर्म समाचरेत् ।  
तारयित्वा पितॄन्सर्वान्स याति परमां गतिम् ॥ ५-१३५ ॥  
  
नित्यं नैमित्तिकं काम्यं प्रत्यहं यः समाचरेत् ।  
मनसा चिन्तयित्वा तु सोऽक्षयं फलमाप्नुयात् ॥ ५-१३६ ॥  
  
सकृद्यः कुरुते स्नानं स्वर्गे सौख्यं भुनक्ति सः ।  
दग्ध्वा पापानशेषान्वै योगी शुद्धमतिः स्वयम् ॥ ५-१३७ ॥  
  
अपवित्रः पवित्री वा सर्वावस्थां गतोपि वा ।  
स्नानाचरणमात्रेण पूतो भवति नान्यथा ॥ ५-१३८ ॥  
  
मृत्युकाले प्लुतं देहं त्रिवेण्याः सलिले यदा ।  
विचिन्त्य यस्त्यजेत्प्राणान्स तदा मोक्षमाप्नुयात् ॥ ५-१३९ ॥  
  
नातःपरतरं गुह्यं त्रिषु लोकेषु विद्यते ।  
गोप्तव्यं तत्प्रयत्नेन न व्याख्येयं कदाचन ॥ ५-१४० ॥  
  
ब्रह्मरन्ध्र मनो दत्त्वा क्षणार्धं यदि तिष्ठति ।  
सर्वपापविनिर्मुक्तः स याति परमां गतिम् ॥ ५-१४१ ॥  
  
अस्मि।ल्लीनं मनो यस्य स योगी मयि लीयते ।  
अणिमादिगुणान्भुक्त्वा स्वेच्छया पुरुषोत्तमः ॥ ५-१४२ ॥  
  
एतद्रन्ध्रध्यानमात्रेण मर्त्यः संसारे स्मिन्वल्लभो मे भवेत्सः ।  
पापाञ्जित्वा मुक्तिमार्गाधिकारी, ज्ञानं दत्त्वा तारयत्यद्भुतं वै ॥ ५-१४३ ॥  
  
चतुर्मुखादित्रिदशैरगम्यं योगिवल्लभम् ।  
प्रयत्नेन सुगोप्यं तद्ब्रह्मरन्ध्रं मयोदितम् ॥ ५-१४४ ॥  
  
पुरा मयोक्ता या योनिः सहस्रारे सरारुहे ।  
तस्याऽधो वर्तते चन्द्रस्तद्ध्यानं क्रियते बुधैः ॥ ५-१४५ ॥  
  
यस्य स्मरणमात्रेण योगीन्द्रोऽवनिमण्डले ।  
पूज्यो भवति देवानां सिद्धानां सम्मतो भवेत् ॥ ५-१४६ ॥  
  
शिरःकपालविवरे ध्यायेद्दग्धमहोदधिम् ।  
तत्र स्थित्वा सहस्रारे पद्मे चन्द्रं विचिन्तयेत् ॥ ५-१४७ ॥  
  
शिरःकपालविवरे द्विरष्टकलया युतः ।  
पीयूषभानुहंसाख्यं भावयेत्तं निरञ्जनम् ।  
निरन्तरकृताभ्यासात्त्रिदिने पश्यति ध्रुवम् ।  
दृष्टिमात्रेण पापौघं दहत्येव स साधकः ॥ ५-१४८ ॥  
  
अनागतञ्च स्फुरति चित्तशुद्धिर्भवेत्खलु ।  
सद्यः कृत्वापि दहति महापातकपञ्चकम् ॥ ५-१४९ ॥  
  
आनुकूल्यं ग्रहा यान्ति सर्वे नश्यन्त्युपद्रवाः ।  
उपसर्गाः शमं यान्ति युद्धे जयमवाप्नुयात् ।  
खेचरीभूचरीसिद्धिर्भवेत्क्षीरेन्दुदर्शनात् ।  
ध्यानादेवभवेत्सर्वं नात्र कार्या विचारणा ।  
सतताभ्यासयोगेन सिद्धो भवति नान्यथा ।  
सत्यं सत्यं पुनः सत्यं मम तुल्यो भवेद्ध्रुवम् ।  
योगशास्त्रेऽप्यभिरतं योगिनां सिद्धिदायकम् ॥ ५-१५० ॥  
  
अथ राजयोगकथनम् ।  
  
अत ऊर्ध्वं दिव्यरूपं सहस्रारं सरोरुहम् ।  
ब्रह्माण्डाख्यस्य देहस्य बाह्ये तिष्ठति मुक्तिदम् ॥ ५-१५१ ॥  
  
कैलासो नाम तस्यैव महेशो यत्र तिष्ठति ।  
नकुलाख्योऽविनाशी च क्षयवृद्धिविवर्जितः ॥ ५-१५२ ॥  
  
स्थानस्यास्य ज्ञानमात्रेण नॄणां, संसारेऽस्मिन्सम्भवो नैव भूयः ।  
भूतग्रामं सन्तताभ्यासयोगात्कर्तुं हर्तुं स्याच्च शक्तिः समग्रा ॥ ५-१५३ ॥  
  
स्थाने परे हंसनिवासभूते, कैलासनाम्नीह निविष्टचेताः ।  
योगी हृतव्याधिरधः कृताधिवरायुश्चिरं जीवति मृत्युमुक्तः ॥ ५-१५४ ॥  
  
चित्तवृत्तिर्यदा लीना कुलाख्ये परमेश्वरे ।  
तदा समाधिसाम्येन योगी निश्चलतां व्रजेत् ॥ ५-१५५ ॥  
  
निरन्तरकृते ध्याने जगद्विस्मरणं भवेत् ।  
तदा विचित्रसामर्थ्यं योगिनो भवति ध्रुवम् ॥ ५-१५६ ॥  
  
तस्माद्गलितपीयूषं पिबेद्योगी निरन्तरम् ।  
मृत्योर्मृत्युं विधायाशु कुलं जित्वा सरोरुहे ।  
अत्र कुण्डलिनी शक्तिर्लयं याति कुलाभिधा ।  
तदा चतुर्विधा सृष्टिर्लीयते परमात्मनि ॥ ५-१५७ ॥  
  
यज्ज्ञात्वा प्राप्य विषयं चित्तवृत्तिर्विलीयते ।  
तस्मिन् परिश्रमं योगी करोति निरपेक्षकः ॥ ५-१५८ ॥  
  
चित्तवृत्तियदालीना तस्मिन् योगी भवेद् ध्रुवम् ।  
तदा विज्ञायतेऽखण्डज्ञानरूपो निरञ्जनः ॥ ५-१५९ ॥  
  
ब्रह्माण्डबाह्ये सञ्चिन्त्य स्वप्रतीकं यथोदितम् ।  
तमावेश्य महच्छून्यं चिन्तयेदविरोधतः ॥ ५-१६० ॥  
  
आद्यन्तमध्यशून्यं तत्कोटिसूर्यसमप्रभम् ।  
चन्द्रकोटिप्रतीकाशमभ्यस्य सिद्धिमाप्नुयात् ॥ ५-१६१ ॥  
  
एतद्ध्यानं सदा कुर्यादनालस्यं दिने दिने ।  
तस्य स्यात्सकला सिद्धिर्वत्सरान्नात्र संशयः ॥ ५-१६२ ।  
  
क्षणार्धं निश्चलं तत्र मनो यस्य भवेद् ध्रुवम् ।  
स एव योगी सद्भक्तः सर्वलोकेषु पूजितः ॥ ५-१६३ ॥  
  
तस्य कल्मषसङ्घातस्तत्क्षणादेव नश्यति ॥ ५-१६४ ॥  
  
यं दृष्ट्वा न प्रवर्तन्ते मृत्युसंसारवर्त्मनि ।  
अभ्यसेत्तं प्रयत्नेन स्वाधिष्ठानेन वर्त्मना ॥ ५-१६५ ॥  
  
एतद्ध्यानस्य माहात्म्यं मया वक्तुं न शक्यते ।  
यः साधयति जानाति सोस्माकमपि सम्मतः ॥ ५-१६६ ॥  
  
ध्यानादेव विजानाति विचित्रेक्षणसम्भवम् ।  
अणिमादिगुणोपेतो भवत्येव न संशयः ॥ ५-१६७ ॥  
  
राजयोगो मयाख्यातः सर्वतन्त्रेषु गोपितः ।  
राजाधिराजयोगोऽयं कथयामि समासतः ॥ ५-१६८ ॥  
  
स्वस्तिकञ्चासनं कृत्वा सुमठे जन्तुवर्जिते ।  
गुरुं सम्पूज्य यत्नेन ध्यानमेतत्समाचरेत् ॥ ५-१६९ ॥  
  
निरालम्बं भवेज्जीवं ज्ञात्वा वेदान्तयुक्तितः ।  
निरालम्बं मनः कृत्वा न किञ्चिच्चिन्तयेत्सुधीः ॥ ५-१७० ॥  
  
एतद्ध्यानान्महासिद्धिर्भवत्येव न संशयः ।  
वृत्तिहीनं मनः कृत्वा पूर्णरूपं स्वयं भवेत् ॥ ५-१७१ ॥  
  
साधयेत्सततं यो वै स योगी विगतस्पृहः ।  
अहन्नाम न कोप्यस्ति सर्वदात्मैव विद्यते ॥ ५-१७२ ॥  
  
को बन्धः कस्य वा मोक्ष एकं पश्येत्सदा हि सः ।  
एतत्करोति यो नित्यं स मुक्तो नात्र संशयः ॥ ५-१७३ ॥  
  
स एव योगी सद्भक्तः सर्वलोकेषु पूजितः ।  
अहमस्मीति यन्मत्वा जीवात्मपरमात्मनोः ।  
अहं त्वमेतदुभयं त्यक्त्वाखण्डं विचिन्तयेत् ।  
अध्यारोपापवादाभ्यां यत्र सर्वं विलीयते ।  
तद्बीजमाश्रयेद्योगी सर्वसङ्गविवर्जितः ॥ ५-१७४ ॥  
  
अपरोक्षं चिदानन्दं पूर्णं त्यक्त्वा भ्रमाकुलाः ।  
परोक्षं चापरोक्षं च कृत्वा मूढा भ्रमन्ति वै ॥ ५-१७५ ॥  
  
चराचरमिदं विश्वं परोक्षं यः करोति च ।  
अपरोक्षं परं ब्रह्म त्यक्तं तस्मिन् प्रलीयते ॥ ५-१७६ ॥  
  
ज्ञानकारणमज्ञानं यथा नोत्पद्यते भृशम् ।  
अभ्यासं कुरुते योगी सदा सङ्गविवर्जितम् ॥ ५-१७७ ॥  
  
सर्वेन्द्रियाणि संयम्य विषयेभ्यो विचक्षणः ।  
विषयेभ्यः सुषुप्त्यैव तिष्ठेत्सङ्गविवर्जितः ॥ ५-१७८ ॥  
  
एवमभ्यसतो नित्यं स्वप्रकाशं प्रकाशते ।  
श्रोतुं बुद्धिसमर्थार्थं निवर्तन्ते गुरोर्गिरः ।  
तदभ्यासवशादेकं स्वतो ज्ञानं प्रवर्तते ॥ ५-१७९ ॥  
  
यतो वाचो निवर्तन्ते अप्राप्य मनसा सह ।  
साधनादमलं ज्ञानं स्वयं स्फुरति तद्ध्रुवम् ॥ ५-१८० ॥  
  
हठं विना राजयोगो राजयोगं विना हठः ।  
तस्मात्प्रवर्तते योगी हठे सद्गुरुमार्गतः ॥ ५-१८१ ॥  
  
स्थिते देहे जीवति च योगं न श्रियते भृशम् ।  
इन्द्रियार्थोपभोगेषु स जीवति न संशयः ॥ ५-१८२ ॥  
  
अभ्यासपाकपर्यन्तं मितान्नंस्मरणं भवेत् ।  
अनाथा साधनं धीमान् कर्तुं पारयतीहन ॥ ५-१८३ ॥  
  
अतीवसाधुसंलापोवदेत् संसदिबुद्धिमान् ।  
करोति पिण्डरक्षार्थं बह्वालापविवर्जितः ।  
त्यज्यते त्यज्यते सङ्गं सर्वथा त्यज्यते भृशम् ।  
अन्यथा न लभेन्मुक्तिं सत्यं सत्यं मयोदितम् ॥ ५-१८४ ॥  
  
गुप्त्यैव क्रियतेऽभ्यासः सङ्गं त्यक्त्वा तदन्तरे ।  
व्यवहाराय कर्तव्यो बाह्येसङ्गानुरागतः ।  
स्वे स्वे कर्मणि वर्तन्ते सर्वे ते कर्मसम्भवाः ।  
निमित्तमात्रं करणे न दोषोष्ति कदाचन ॥ ५-१८५ ॥  
  
एवं निश्चित्य सुधिया गृहस्थोपि यदाचरेत् ।  
तदा सिद्धिमवाप्नोति नात्र कार्या विचारणा ॥ ५-१८६ ॥  
  
पापपुण्यविनिर्मुक्तः परित्यक्ताङ्गसाधकः ।  
यो भवेत्स विमुक्तः स्याद् गृहे तिष्ठन्सदा गृही ।  
न पापपुण्यैर्लिप्येत योगयुक्तो सदा गृही ।  
कुर्वन्नपि तदा पापान्स्वकार्ये लोकसङ्ग्रहे ॥ ५-१८७ ॥  
  
ॐ ऐ। क्लि। स्त्रि।  
  
अधुना सम्प्रवक्ष्यामि मन्त्रसाधनमुत्तमम् ।  
ऐहिकामुष्मिकसुखं येन स्यादविरौधतः ॥ ५-१८८ ॥  
  
यस्मिन्मन्त्रे वरे ज्ञाते योगसिद्धिर्भवेत्खलु ।  
योगेन साधकेन्द्रस्य सर्वैश्वयेसुखप्रदा ॥ ५-१८९ ॥  
  
मूलाधारेऽस्ति यत्पद्मं चतुर्दलसमन्वितम् ।  
तन्मध्ये वाग्भवं बीजं विस्फुरन्तं तडित्प्रभम् ॥ ५-१९० ॥  
  
हृदये कामबीजं तु बन्धूककुसुमप्रभम् ।  
आज्ञारविन्दे शक्त्याख्यं चन्द्रकोटिसमप्रभम् ॥  
बीजत्रयमिदं गोप्यं भुक्तिमुक्तिफलप्रदम् ।  
एतन्मन्त्रत्रयं योगी साधयेत्सिद्धिसाधकः ॥ ५-१९१ ॥  
  
एतन्मन्त्रं गुरोर्लब्ध्वा न द्रुतं न विलम्बितम् ।  
अक्षराक्षरसन्धानं निःसन्दिग्धमना जपेत् ॥ ५-१९२ ॥  
  
तद्गतश्चैकचित्तश्च शास्त्रोक्तविधिना सुधीः ।  
देव्यास्तु पुरतो लक्षं हुत्वा लक्षत्रयं जपेत् ॥ ५-१९३ ॥  
  
करवीरप्रसूनन्तु गुडक्षीराज्यसंयुतम् ।  
कुण्डे योन्याकृते धीमाञ्जपान्ते जुहुयात्सुधीः ॥ ५-१९४ ॥  
  
अनुष्ठाने कृते धीमान्पूर्वसेवा कृता भवेत् ।  
ततो ददाति कामान्वै देवी त्रिपुरभैरवी ॥ ५-१९५ ॥  
  
गुरुं सन्तोष्य विधिवल्लब्ध्वा मन्त्रवरोत्तमम् ।  
अनेन विधिना युक्तो मन्दभाग्योऽपि सिद्ध्यति ॥ ५-१९६ ॥  
  
लक्षमेकं जपेद्यस्तु साधको विजितेन्द्रियः ।  
दर्शनात्तस्य क्षुभ्यन्ते योषितो मदनातुराः ॥  
पतन्ति साधकस्याग्रे निर्लजा भयवर्जिताः ॥ ५-१९७ ॥  
  
जप्तेन चेद्द्विलक्षेण ये यस्मिन्विषये स्थिताः ।  
आगच्छन्ति यथातीर्थं विमुक्तकुलविग्रहाः ॥  
ददति तस्य सर्वस्वं तस्यैव च वशे स्थिताः ॥ ५-१९८ ॥  
  
त्रिभिर्लक्षैस्तथाजप्तैर्मण्डलीकाः समण्डलाः ।  
वशमायान्ति ते सर्वे नात्र कार्या विचारणा ॥ ५-१९९ ॥  
  
षडभिर्लक्षैर्महीपालं सभृत्यबलवाहनम् ॥ ५-२०० ॥  
  
लक्षैर्द्वादशभिर्जप्तैर्यक्षरक्षोरगेश्वराः ।  
वशमायान्ति ते सर्वे आज्ञां कुर्वन्ति नित्यशः ॥ ५-२०१ ॥  
  
त्रिपञ्चलक्षजप्तैस्तु साधकेन्द्रस्य धीमतः ।  
सिद्धविद्याधराश्चैव गन्धर्वाप्सरसाङ्गणाः ॥  
वशमायान्ति ते सर्वे नात्र कार्या विचारणा ।  
हठाच्छ्रवणविज्ञानं सर्वज्ञत्वं प्रजायते ॥ ५-२०२ ॥  
  
तथाष्टादशभिर्लक्षैर्देहेनानेन साधकः ।  
उत्तिष्ठेन्मेदिनीं त्यक्त्वा दिव्यदेहस्तु जायते ॥  
भ्रमते स्वेच्छया लोके छिद्रां पश्यति मेदिनीम् ॥ ५-२०३ ॥  
  
अष्टाविंशतिभिर्लक्षैर्विद्याधरपतिर्भवेत् ।  
साधकस्तु भवेद्धीमान्कामरूपो महाबलः ॥  
त्रिंशल्लक्षैस्तथाजप्तैर्ब्रह्मविष्णुसमो भवेत् ।  
रुद्रत्वं षष्टिभिर्लक्षैरमरत्वमशीतिभिः ॥  
कोट्यैकया महायोगी लीयते परमे पदे ।  
साधकस्तु भवेद्योगी त्रिअलोक्ये सोऽतिदुर्लभः ॥ ५-२०४ ॥  
  
त्रिपुरे त्रिपुरन्त्वेकं शिवं परमकारणम् ।  
अक्षयं तत्पदं शन्तमप्रमेयमनामयम् ॥  
लभतेऽसौ न सन्देहो धीमान्सर्वमभीप्सितम् ॥ ५-२०५ ॥  
  
शिवविद्या महाविद्या गुप्ता चाग्रे महेश्वरी ।  
मद्भाषितमिदं शास्त्रङ्गोपनीयमतो बुधैः ॥ ५-२०६ ॥  
  
हठविद्या परङ्गोप्या योगिना सिद्धिमिच्छता ।  
भवेद्वीर्यवती गुप्ता निर्वीर्या च प्रकाशिता ॥ ५-२०७ ॥  
  
य इदं पठते नित्यमाद्योपान्तं विचक्षणः ।  
योगसिद्धिर्भवेत्तस्य क्रमेणैव न संशयः ॥  
समोक्ष लभते धीमान्य इदं नित्यमर्चयेत् ॥ ५-२०८ ॥  
  
मोक्षार्थिभ्यश्च सर्वेभ्यः साधुभ्यः श्रावयेदपि ।  
क्रियायुक्तस्य सिद्धिः स्यादक्रियस्य कथम्भवेत् ॥ ५-२०९ ॥  
  
तस्मात्क्रियाविधानेन कर्तव्या योगिपुङ्गवैः ।  
यदृच्छालाभसन्तुष्टः सन्त्यक्त्वान्तरसञ्ज्ञकः ॥  
गृहस्थश्चाप्यनासक्तः स मुक्तो योगसाधनात् ॥ ५-२१० ॥  
  
गृहस्थानां भवेत्सिद्धिरीश्वराणां जपेन वै ।  
योगक्रियाभियुक्तानां तस्मात्संयतते गृही ॥ ५-२११ ॥  
  
गेहे स्थित्वा पुत्रदारादिपूर्णः  
सङ्गं त्यक्त्वा चान्तरे योगमार्गे ।  
सिद्धेश्चिह्नं वीक्ष्य पश्चाद् गृहस्थः   
क्रीडेत्सो वै मम्मतं साधयित्वा ॥ ५-२१२ ॥  
  
  
इति श्रीशिवसंहितायां हरगौरीसंवादे योगशास्त्रे  
पञ्चमः पटलः समाप्तः ॥ ५ ॥ शुभम् ॥  
  
  
  
  
  
