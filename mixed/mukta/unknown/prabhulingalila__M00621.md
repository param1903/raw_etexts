+++
"Catalog number" = "M00621"
"Uniform title" = "prabhuliṅgalila"
Subjects = [ "śaiva", "vīraśaiva",]
"Internet publisher" = [ "vīraśaivaliṅgibrahmaṇagranthamala",]
"Publication year" = [ "1903",]
"Publication city" = [ "Solapur",]
"Publication country" = "India"
title_iast = "prabhuliṅgalila"
title = "प्रभुलिङ्गलिल"

+++
  
  
  
  
ॐ  
वीरशैवलिङ्गिब्राह्मणधर्मग्रन्थमाला ।   
ग्रन्थ ६ वा।   
(भविष्यत्पुराणान्तर्गत)   
प्रभुलिङ्गलीला   
भाग १ ला।    
वेदमूर्ति, मणूर मठाध्यक्ष मल्लिकार्जुनशास्त्री   
शके १८२५, सन् १९०३   
  
पृ० १) श्रीगणेशाय नमः । श्रीनन्दिकेश्वराय नमः । अविघ्नमस्तु ।   
शुभमस्तु ।   
॥ भविष्यत्पुराणे प्रभुलिङ्गलीलाप्रारम्भः ॥   
  
श्रीमद्वेदशिखैकमत्यघटनासिद्धान्तसूत्रावली-  
तात्पर्यार्थमपार्थमायिकजगन्मिथ्यात्वबोधप्रदम् ।   
सत्यं ज्ञानमनन्तमाद्यमजरं सर्वेश्वरं शङ्करं   
वन्देऽहं प्रभुलिङ्गमूर्तिमनिशं वाङ्मानसागोचरम् ॥ १ ॥   
कदाचिन्नैमिषारण्ये पुण्ये मुनिगणावृते ।   
भागीरथीमहोदारप्रवाहपरिपोषितैः ॥ २ ॥   
भूषितैरतुलस्निग्धपत्रपुष्पफलव्रजैः ।   
निरन्तरवसन्ताढ्यैर्नितान्तसुखशीतलैः ॥ ३ ॥   
चम्पकाशोकपुन्नागचन्दनागरुतिन्दुकैः ।   
कपित्थाश्वत्थखर्जूरनारिकेलमधुद्रुमैः ॥ ४ ॥   
पनसप्लक्षकदलीरसालबकुलासनैः ।   
पलाशोदुम्बरवटैर्जम्बूजम्बीरपाटलैः ॥ ५ ॥   
द्राक्षेक्षुदाडिमीकुन्दबन्धुजीवकवेणुभिः ।   
महेश्वरपदाम्भोजपूजार्हदलकोमलैः ॥ ६ ॥   
  
पृ० २) असङ्ख्यातैरनुस्यूतैर्बिल्वद्रुमकदम्बकैः ।   
मल्लिकामाधवीजाजीकरवीरकुरुण्टकैः ॥ ७ ॥   
श्यामन्तिकारुद्रजपानन्द्यावर्तशमिद्रुमैः ।   
अन्यैरनन्यसामान्यैर्मान्यैर्मुनिभिरन्वहम् ॥ ८ ॥   
अभ्रङ्कषैरदभ्रैस्तैर्विभ्राजितदिगन्तरैः ।   
परिपक्वफलस्यन्दिरसपूरितसारणैः ॥ ९ ॥   
अच्छाच्छगुच्छविसरन्मकरन्दरसालसैः ।   
भृङ्गैर्झङ्कारमुखरैर्नटद्विटपकोटिभिः ॥ १० ॥   
शारिकाकीरकिर्म्मीरमयूरपिकनादितैः ।   
दिव्यैरपि च मन्दारैः पारिजातैश्च कल्पकैः ॥ ११ ॥   
सन्तानवृक्षप्रमुखसन्तानैरुपशोभिते ।   
राजहंसकृतक्रीडैराजहंसोपशोभितैः ॥ १२ ॥   
भ्राजद्भिरप्सरोवृन्दैराजीवकुमुदाकरैः ।   
राजते राजताद्रीन्द्रधवलैर्भूतिभूषितैः ॥ १३ ॥   
रुद्राक्षमण्डपोदग्रशिखरैर्लिखिताम्बरैः ।  
  
पृ० ३) नैमिषारण्यवर्णनम् ।   
  
पर्णशालाङ्गणप्रांशुवंशनर्तितवल्कलैः ॥ १४ ॥   
काषायपङ्क्तिकलिततरुशाखाभिरुज्ज्वले ।   
कोटिकोटिमहालिङ्गमङ्गलायतनोन्नते ॥ १५ ॥   
सदाशिवाराधनोद्यद्धूपवासितदिक्तटे ।   
हठाभ्यासिमहायोगिकृतयोगमठावृते ॥ १६ ॥   
लयानन्दघनाक्रान्तमहागह्वरबृंहिते ।   
मन्त्रोपास्तिरतोदञ्चद्गङ्गाशीकरसैकते ॥ १७ ॥   
शिवराजमहायोगिसेविताश्रममण्डपे ।   
सर्वदातिथिपूजार्थसमाह्वानरवाकुले ॥ १८ ॥   
अध्वरीयहविर्भागागतदैवतसङ्कुले ।   
वेदवेदान्तसिद्धान्तपाठकध्वनिनादिते ॥ १९ ॥   
सदा हरहरध्वानप्रतिध्वनितपुष्करे ॥   
नीवारकन्दमूलादिसम्पूर्णबहुशाद्बले ॥ २० ॥   
स्फाटिकाच्छशिलासीनशिवपूजापरायणे ।   
पञ्चाग्निमध्यविभ्राजत्तपस्विशतसङ्कुले ॥ २१ ॥   
परमार्थपदध्यातृपरहंसगणावृते ।  
  
पृ० ४) पारमेश्वरविज्ञानपरतत्वैकचिन्तकैः ॥ २२ ॥   
महापाशुपताघोरशैवशाम्भवदीक्षितैः ॥   
षट्स्थलज्ञानसम्पन्नैः शिवजीवैक्यतत्परैः ॥ २३ ॥   
श्वेताश्वतरशाखोक्तसमयाचारनिष्ठितैः ॥   
भक्तैर्माहेश्वरैश्चैव प्रसादिप्राणलिङ्गिभिः ॥ २४ ॥   
शरणैरैक्यसम्पन्नैर्वीरमाहेश्वरोत्तमैः ॥   
शिवार्पितानि भुञ्जानैरनर्पितपराङ्मुखैः ॥ २५ ॥   
जगच्छिवमयं सर्वमिति विज्ञाननिश्चितैः ।   
प्राणलिङ्गाङ्गसम्बन्धपदार्थपरिशोधकैः ॥ २६ ॥   
परमानन्दभरितैर्निराभारैर्निरङ्कुशे ।   
परस्परपरित्यक्तजातिवैरैरनाकुलैः ॥ २७ ॥   
गोव्याघ्रादिभिरेकत्र तृणाम्बुग्रहणोत्सुकैः ।   
संवीते सकलानन्दसन्धानकरबन्धुरे ॥ २८ ॥   
कामधुक् कल्पिताकल्पहेमभाजनसज्जितैः ।   
षड्रसायनसारान्नपानीयैः परितोषितैः ॥ २९ ॥   
नानादिगन्तादायातैरसङ्ख्यैरतिथिव्रजैः ।   
समाश्रितगृहद्वारवेदिकालक्षलक्षिते ॥ ३० ॥   
  
पृ० ५) सूतागमनवर्णनम् ।   
  
नित्योत्सवसमाराध्यगणाकीर्णशिवालये ।   
एवंविधाश्रमे तत्वज्ञानदूरीकृतश्रमे ॥ ३१ ॥   
शौनकाद्या महात्मानो मुनयः शंसितव्रताः ।   
शिवज्ञानरता नित्यं शिवभक्तिरसाप्लुताः ॥ ३२ ॥   
शिवध्यानैकनिष्ठास्ते शिवव्रतपरायणाः ।   
शिवाराधनसर्वस्वशिवमाहात्म्यदर्शिनः ॥ ३३ ॥   
शिवलीलानुसन्धानशेमुषीमुषितांहसः ।   
दैवादभ्यागतं सूतं सत्रयागदिदृक्षया ॥ ३४ ॥   
व्यासप्रसादसम्प्राप्तत्रिकालज्ञानशालिनम् ।   
हस्तामलकवत्सर्वपुराणार्थानुभाविनम् ॥ ३५ ॥   
शिवैकतानहृदयं शिवदीक्षापरायणम् ।   
शिवाद्वैतानुसन्धानचित्कलाकलितान्तरम् ॥ ३६ ॥   
सदा शिवशिवेत्येव जपन्तं द्व्यक्षरं मुहुः ।   
दर्शनस्पर्शनालापैर्बहिर्जनपराङ्मुखम् ॥ ३७ ॥   
कृतेष्टप्राणभावैक्यं गुरुलिङ्गचरार्चकम् ।   
भस्मोद्धूलितसर्वाङ्गं फालभास्वत्त्रिपुण्ड्रकम् ॥ ३८ ॥  
  
पृ० ६) रुद्राक्षहारवलयमुकुटाङ्गदकुण्डलम् ।   
शिवदीक्षाक्षणक्षीणपूर्वजातीयलक्षणम् ॥ ३९ ॥   
अक्षीणशिवयोगाढ्यमर्चनीयं द्विजातिभिः ।   
कामहर्षिणमालोक्य ते महामुनिसत्तमाः ॥ ४० ॥   
दूरादेव समुत्थाय प्रणम्याभ्यर्च्य तं गुरुम् ।   
तद्दत्तभस्मरुद्राक्षप्रसादाशीर्भिरादृताः ॥ ४१ ॥   
उपवेश्य सभामध्ये समुन्नतकुशासने ॥   
राङ्कवालङ्कृतानल्पव्याघ्रचर्मोत्तरच्छदे ॥ ४२ ॥   
पृथक्पृथक् च ते सर्वे तदङ्घ्रिद्वयसन्निधौ ।   
समर्प्य फलपुष्पादीनुपहारानतन्द्रिताः ॥ ४३ ॥   
भक्त्या भूयः समन्तात्ते दण्डवत्प्रणिपत्य च ।   
तदङ्घ्रिन्यस्तनिटिलदूरीकृतदुरक्षराः ॥ ४४ ॥   
कृताञ्जलिपुटाः सर्वे स्थित्वा सूतं व्यजिज्ञपन् ॥ ४५ ॥   
  
ऋषय ऊचुः ।   
भगवन्सर्वशास्त्रज्ञ पुराणार्थविशारद ।   
वेदप्रकाशकान्येव पुराणानि महामते ॥ ४६ ॥   
कथितानि समस्तानि त्वयाऽस्माकं कृपानिधे ॥   
तत्र शैवं भविष्यच्च लैङ्गं वाराहमेव च ॥ ४७ ॥   
स्कान्दं मात्स्यं तथा कौर्मं मार्कण्डेयं च वामनम् ।   
ब्रह्माण्डं च दशैतानि त्रिलक्षग्रन्थसङ्ख्यया ॥ ४८ ॥   
  
पृ० ७) ऋषिप्रश्नवर्णनम् ।   
  
शैवानि सात्विकानीति श्रुतानि त्वन्मुखाम्बुजात् ।   
भविष्यन्नामके तत्र पुराणे शिवसम्मते ॥ ४९ ॥   
कथितं शिवभक्तानां चरितं शिवयोरपि ।   
यदा तिष्ये युगे पापे धर्मनिर्मूलनोद्यतैः ॥ ५० ॥   
पाषण्डैर्बहुभिः पापैर्बौद्धचार्वाककौलिकैः ॥   
देवतान्तरभक्तैश्च शिवनिन्दापरायणैः ॥ ५१ ॥   
दधीचिना गौतमेन शप्तैर्ब्राह्मणवंशजैः ॥   
दैत्यप्रकृतिभिः क्रूरैर्वैष्णवादि प्रभेदतः ॥ ५२ ॥   
मार्गान्तरप्रविष्टैस्तैः शिवभक्तिः खिलीकृता ।   
तदा प्रमथनाथानामवताराञ्च्छिवाज्ञया ॥ ५३ ॥   
तत्कृतप्रत्ययांस्तद्वद्दुष्टनिग्रहणानि च ।   
वीरशैवशुभाचारसम्यगुद्धरणानि च ॥ ५४ ॥   
युगावृत्तिक्रमेणैव भविष्यदपि भूतवत् ।   
कृपया परयाऽस्माकं सर्वं कथितवानसि ॥ ५५ ॥   
नन्दीश्वरावतारेऽत्र तच्चरित्रप्रशंसने ।   
प्रभुमूर्तेर्महेशस्य कल्याणाख्यमहापुरे ॥ ५६ ॥   
समागमनमाख्यातं नन्दीशस्य सभाम्प्रति ।   
तदाराधनतुष्टस्य प्रभोरमिततेजसः ॥ ५७ ॥   
शिवज्ञानोपदेशश्च वर्णितो भवता मुने ।   
इदानीं श्रोतुमिच्छामः सर्वज्ञस्य महागुरोः ॥ ५८ ॥   
  
पृ० ८) प्रभुमूर्तेर्महेशस्य लीलामानन्ददायिनीम् ।   
कलिकल्मषनिर्मग्नसमुद्धरणकौशलाम् ॥ ५९ ॥   
कथमेष महादेवः प्रभुमूर्त्या निरञ्जनः ।   
भूमाववततारैतन्माहात्म्यं वक्तुमर्हसि ॥ ६० ॥   
तत्कथामृतधाराभिरस्मानानन्दयाधुना ।   
यदि श्रीगुरुकारुण्यपात्रताऽस्मासु विद्यते ॥ ६१ ॥   
इति सम्प्रार्थितः सूतः प्रीतः सञ्जातसंस्मृतिः ।   
शिवावेशवशोत्पन्नपरानन्दलयोदयः ॥ ६२ ॥   
चिरं समाहितस्वान्तश्चरणध्याननिर्वृतः ।   
करस्थलिङ्गप्रसरत्किञ्चिदुन्मीलितेक्षणः ॥ ६३ ॥   
बाह्याभ्यन्तरतौल्येन सर्वं शिवमयं स्मरन् ।   
त्रैकालिकज्ञाननिधिः साक्षात्कृतजगत्त्रयः ॥ ६४ ॥   
तत्कृतश्रीगुरुकथाप्रश्नसञ्जातसम्भ्रमः ।   
सर्वाङ्गसङ्गतोदारपुलकाङ्कुरनिर्भरः ॥ ६५ ॥   
आनन्दाश्रुपरिक्लिन्ननेत्राञ्चलसमञ्चितः ।   
अवलोक्य मुनीन्सर्वान् स्मयमानमुखाम्बुजः ॥ ६६ ॥   
विवक्षुरपि सङ्कोच्य हर्षगद्गदितं वचः ।   
तूष्णीं मुहूर्तमास्थाय पुनः स्फुरितवाग्झरः ॥ ६७ ॥   
  
पृ० ९) सूतकृतगुरुध्यानं गुरुमहिमानुवर्णनं च ।   
  
स्मरन् व्यासमुनिं भक्त्या गुरुं च गणनायकम् ।   
मेघगम्भीरया वाचा प्रोवाच वचनं शुभम् ॥ ६८ ॥   
  
सूत उवाच ।   
साधु साधु महात्मानो मुनयः शंसितव्रताः ।   
यत्कृतार्थतमो लोके युष्माभिर्भावितोऽस्म्यहम् ॥ ६९ ॥   
प्रश्नोऽयं भवतां सर्वजगदानन्ददायकः ॥   
क्रियते येन सुदृढा गुरौ भक्तिः परात्मनि ॥ ७० ॥   
येषां देवे परा भक्तिर्यथा देवे तथा गुरौ ।   
तैरेव क्रियते सोऽयं प्रश्नो वेदान्तगोचरः ॥ ७१ ॥   
अहो सत्सङ्गमहिमा वर्ण्यते केन वा भुवि ॥   
येन श्रीगुरुमाहात्म्यकथायां चोदितोऽस्म्यहम् ॥ ७२ ॥   
सत्सङ्गश्च विवेकश्च निश्चलं नयनद्वयम् ।   
एकेन विकलः काणो द्वाभ्यामन्धः प्रकीर्तितः ॥ ७३ ॥   
ये शिवे श्रीगुरौ भक्ताः सत्यवाचो जितेन्द्रियाः ।   
लिङ्गाङ्गसङ्गिनः शुद्धास्ते वै सन्तः प्रकीर्तिताः ॥ ७४ ॥   
भस्मरुद्राक्षनियताः पञ्चाक्षरपरायणाः ।   
विश्वाधिकशिवज्ञाननिष्ठाः सन्तः प्रकीर्तिताः ॥ ७५ ॥   
  
पृ० १०) वेदे शिवे गुरौ ब्राह्मे ये भक्तास्तत्कथामृते ।   
सक्ता विरक्तास्ते सन्तस्तेषां सङ्गो हि दुर्लभः ॥ ७६ ॥   
अद्य मे सुदिनं जातं प्रेरितो यत्कथामृते ।   
प्रभोर्भवद्भिर्मुनयः सत्यज्ञानचिदात्मनः ॥ ७७ ॥   
यः प्रभुः स्रष्ट्टसृष्टानां जन्तूनां शिष्टवर्त्मनाम् ।   
इष्टलिङ्गाङ्गसाहित्यमुपदेष्टा स्वयं गुरुः ॥ ७८ ॥   
यः शिष्यजनरक्षार्थं स्वयं मानुष्यमास्थितः ।   
प्राणं पश्चिममार्गेण धृत्वा चोद्बोध्य कुण्डलीम् ॥ ७९ ॥   
सदा केवलकुम्भेन भावं लिङ्गे समर्पयन् ॥   
चरति स्वेच्छया भूमौ योगीव निरुपाधिकः ॥ ८० ॥   
तस्य माहात्म्यमतुलं शृणुध्वं कथयामि वः ॥   
प्रभोर्माहात्म्यमखिलं भूतं भव्यं भवच्च यत् ॥ ८१ ॥   
न शक्यते मया विप्रा वक्तुं वर्षशतैरपि ॥   
गुहास्थितो महादेवो यथोच्चारयतेऽत्र माम् ॥ ८२ ॥   
तथा कथा प्रतिध्वानसदृक्षेयं समीक्ष्यताम् ।   
नाहं वच्मि शिवो वक्ता श्रोताऽपि स महेश्वरः ॥ ८३ ॥  
  
पृ० ११) प्रभुलीलावतारमाहात्म्यवर्णनम् ।   
  
न यूयं मानवा विप्रा न कथेयं च लौकिकी ।   
गुहेश्वरमहालिङ्गप्रभुमूर्तेर्गुरोरिदम् ॥ ८४ ॥   
लीलावतारमाहात्म्यं शृणुत श्रद्धयाऽस्तिकाः ।   
कालक्षेपार्थमेतन्न वार्ताश्रवणमात्रकम् ॥ ८५ ॥   
विशुद्धचित्ता ये भक्त्या शृण्वन्ति सततं नरः ॥   
शिवस्ताननुगृह्णाति तनुचित्तार्थबन्धहृत् ॥ ८६ ॥   
नेयं ज्ञातिजनद्वेषकृतयुद्धकथा कथा ।   
न स्त्रीविषयभोगेच्छालम्पटाभिकका कथा ॥ ८७ ॥   
नानुश्रविकसौख्यार्थकर्मकाण्डकथाऽपि च ।   
किन्तु कुण्डलिनीयोगजनितानन्दनिर्भरा ॥ ८८ ॥   
चिदाकाशमयात्मैक्यतृप्तिदेयं कथा शुभा ।   
जन्ममृत्युजराक्रान्तजनकीटकथा नहि ॥ ८९ ॥   
कर्मान्धकारसङ्गत्या शैवं धर्ममजानताम् ।   
कथेयं दुर्मदान्धानां न स्वेच्छाचारिणां नृणाम् ॥ ९० ॥   
अपि तु स्वेच्छयाऽऽरब्धलीलाविग्रहशालिनाम् ॥   
चिदाकाशमयाङ्गानां सच्चरित्रवतां कथा ॥ ९१ ॥   
  
पृ० १२) ततः शिवगुरुज्ञानभक्तिनिःश्रेणिकोपमा ।   
भुक्तिमुक्तिप्रदा पुण्या कथेयं श्रूयतां द्विजाः ॥ ९२ ॥   
ग्रसित्वेक्षुपलाशानि छागो रोमन्थमाचरन् ॥   
तावन्मात्रेण सन्तुष्टो यथा भवति तुच्छधीः ॥ ९३ ॥   
तथा नीचजनो लोके स्वर्गादिसुखमुत्तमम् ।   
मत्वा कर्माणि कुर्वाणो जन्म मृत्युं च विन्दति ॥ ९४ ॥   
यथेक्षुरसमास्वाद्य सुखी भवति वारणः ।   
तथा भक्तिरसं विद्वानास्वाद्यामृतमश्नुते ॥ ९५ ॥   
यूयं शिवपदाम्भोजभक्तिभाजो मुनीश्वराः ।   
प्रभुलिङ्गमहालीलामाकर्णयत सादरम् ॥ ९६ ॥   
स्पर्शवेधिमये देहे यथायसविभूषणम् ।   
तप्तजाम्बूनदमयं जायते समलङ्कृतम् ॥ ९७ ॥   
तथा वचनमत्यल्पप्रयुक्तं शोभते तराम् ।   
अप्राज्ञेनापि सर्वज्ञे कल्याणगुणभाजने ॥ ९८ ॥   
अभिनीय नभः स्प्रष्टुमुन्नमय्य भुजावुभौ ।   
किमर्थमूर्ध्वमुतिष्ठेद्व्यापकं तत्समन्ततः ॥ ९९ ॥   
तथा सगुणभावेन नैर्गुण्येनापि लीलया ।   
व्यापकस्य प्रभोः कीर्तिमप्राप्य मम वागियम् ॥ १०० ॥   
  
पृ० १३) किमन्यदाश्रयेत्तेन विना किञ्चिन्न विद्यते ।   
गोवत्सो गां परित्यज्य भल्लूकीं नानुधावति ॥ १०१ ॥   
तथा शिवं परित्यज्य मद्वागन्यं न संश्रयेत् ।   
प्रभोरीशस्य माहात्म्यं पुरा प्रमथभाषितम् ॥ १०२ ॥   
पुनः पुनर्युगावृत्त्या भविष्यदपि भूतवत् ।   
संस्मृत्य कथयाम्यद्य शृणुध्वं यूयमास्तिकाः ॥ १०३ ॥   
कालो ह्यनादिरेषोऽत्र भूयो भूयः कलौ युगे ।   
प्रभोः प्रमथनाथानामवताराश्च तत्क्रियाः ॥ १०४ ॥   
धर्मसंस्थापनार्थाय विज्ञेया आस्तिकोत्तमाः ।   
यन्त्रधारः प्रभुर्ज्ञेयः सर्वे यन्त्राणि वै वयम् ॥ १०५ ॥   
यथा प्रेरयते सोऽयं तथा कुर्मो न चान्यथा ।   
सिद्धवीरेश्वरस्वामी श्रीगुरुः शिवयोगिनाम् ॥ १०६ ॥   
बुद्धिं त्रैकालिकीं दद्यात् प्रभोर्लीलानुवर्णने ।   
वाचो यतो निवर्तन्ते वेदाद्या मनसा सह ॥ १०७ ॥   
आदिमध्यान्तशून्यो यो नादबिन्दुकलातिगः ।   
एषोऽयमत्यनिर्देश्यः प्राज्ञैरपि च योगिभिः ॥ १०८ ॥   
  
पृ० १४) श्रीशिवः सच्चिदानन्दो नामरूपविवर्जितः ।   
निर्गुणः परमं तत्वं निर्विकल्पो निरञ्जनः ॥ १०९ ॥   
सर्गसंहारसंसर्गवर्जितो भर्ग ईश्वरः ।   
वशीकृतमहामायः स्वतन्त्रः परमेश्वरः ॥ ११० ॥   
नन्दीश्वरादिप्रमथान्ब्रह्मादीन्सुरपुङ्गवान् ।   
देवर्षीन् सनकादींश्च हृत्वाऽज्ञानतमश्च्छटाः ॥ १११ ॥   
अनुग्रहीतुं सुज्ञानमुद्रया पुस्तकेन च ।   
घण्टामृतघटाभ्यां च कमनीयाकृतिं वहन् ॥ ११२ ॥   
अर्धचन्द्रजटाजूट आकर्णायतलोचनः ।   
लम्बमानलसत्कर्णः किञ्चिदुन्नतनासिकः ॥ ११३ ॥   
कम्बुग्रीवः पृथूरस्को धृतनागेन्द्रकुण्डलः ।   
नागयज्ञोपवीताढ्यो योगपट्टाभिरञ्जितः ॥ ११४ ॥   
समुन्नतभुजः श्रीमान्दीर्घरोमावलीयुतः ।   
आवर्तनाभिरुचिरनितम्बोरुद्वयाञ्चितः ॥ ११५ ॥   
पद्मरागप्रभाजालरञ्जिताङ्घ्रिद्वयाञ्चितः ।   
दक्षिणामूर्तिरूपेण साक्षात्कृत्य विराजते ॥ ११६ ॥   
तस्य श्रीदक्षिणामूर्तेर्वटमूलं हि मन्दिरम् ।   
तस्य न्यग्रोधवृक्षस्य जलं शान्तरसः स्मृतः ॥ ११७ ॥   
  
पृ० १५) परमात्मस्वरूपनिरूपणम् ।   
  
आलवालं च सद्गोष्ठी मुलमोङ्कार एव च ।   
वेदः प्रकाण्डो विद्याश्च जटास्ताः परिकीर्तिताः ॥ ११८ ॥   
तथोपनिषदः शाखा भक्तिः फलमितीर्यते ।   
आनन्दः फलसारः स्यादन्तर्ध्यानं प्रसाधनम् ॥ ११९ ॥   
चिन्तात्यागो महामार्ग इति ज्ञेयं महात्मभिः ।   
तस्य न्यग्रोधवृक्षस्य मूले मुनिगणावृते ॥ १२० ॥   
विद्यासिंहासनासीनो ज्ञानं मौनेन सद्गुरुः ।   
बालोऽपि वृद्धशिष्येभ्यो य उपादिशदास्तिकाः ॥ १२१ ॥   
तस्य देवस्य माहात्म्यं को वा वर्णयितुं क्षमः ।  
स एव देवदेवेशो भूमौ भक्तानुकम्पया ॥ १२२ ॥   
परित्यज्य करे शूलं फणिभूषणसंहतिम् ।   
भूतसङ्घाननेकांश्च कपालकृतभाजनः ॥ १२३ ॥   
कण्ठे विषं ललाटेऽक्षि तिरोधाय गुरुः स्वयम् ।   
कृपारसार्द्रनयनः सुधामधुरभाषणः ॥ १२४ ॥   
मूर्तः शान्तरसः साक्षात्कान्त्या दान्त्या समुज्ज्वलः ।   
मन्दस्मितमुखाम्भोजः कन्दर्प इव सुन्दरः ॥ १२५ ॥   
  
पृ० १६) किञ्चित्काषायललितधौताम्बरविभूषितः ।   
साक्षान्मोक्षप्रदातेति जनतानन्ददायकः ॥ १२६ ॥   
सर्वलोकप्रसिद्धोऽयं भक्ताभीष्टार्थसिद्धिदः ।   
सिद्धवीरेश्वरो नाम्ना क्षितौ प्रत्यक्षतां गतः ॥ १२७ ॥   
महायोगेश्वरस्यास्य महिमानं प्रशंसितुम् ।   
शक्तो नन्दीश्वरः साक्षान्मादृशाः शक्नुयुः कथम् ॥ १२८ ॥   
स एष सिद्धवीरेशः सदाचार्यशिखामणिः ।   
सम्प्रदायद्वयं चक्रे सकलं निष्कलं च यत् ॥ १२९ ॥   
सर्वेषां शाम्भवं धर्ममुपदिश्य दयानिधिः ।   
रक्षति स्म जगत् कृत्स्नमक्षयज्ञानसागरः ॥ १३० ॥   
जन्मभूमिरसौ सर्वकल्याणगुणसन्ततेः ।   
स्वयं हि सर्वभूतात्मा चरलिङ्गवपुर्धरः ॥ १३१ ॥   
शिवभक्तजनोदारजीवरत्नसमाकृतिः ।   
कविर्मायान्धतमसविध्वंसनविचक्षणः ॥ १३२ ॥   
बौद्धचार्वाकजैनादिपरवादिनराधमैः ।   
कीटैरगम्यसौलभ्यमहीरुहफलोपमः ॥ १३३ ॥   
परमार्थशिवाचारपट्टबन्धविराजितः ।   
  
पृ० १७) गोशालाबद्धसुरभिर्भक्तानां स्वनिकेतने ॥ १३४ ॥   
जैनमस्तकविन्यस्तशूलाख्यविरुदाङ्कितः ।   
दुर्मानबीजलक्ष्माभृन्मानमर्दनसाहसः ॥ १३५ ॥   
मृदुलस्वपदन्यासविलासैः पावयन्महीम ।   
लसन् गमनचातुर्यैर्नटलिङ्गतनुः शिवः ॥ १३६ ॥   
दीयते दीक्षिते यत्तत् क्षीयते नेति वा वदन् ।   
शिष्यसंरक्षणार्थाय स्वयं पर्यटति क्षितौ ॥ १३७ ॥   
निजपादोदकं पुण्यं प्रसादं मुक्तिसाधनम् ।   
प्रयच्छति गुरुर्योऽयं भक्तेभ्यः प्रणतार्तिहा ॥ १३८ ॥   
आराध्यलक्षणाकार आराधकसुरद्रुमः ।   
आराद्दूरी च सर्वत्र वर्तमानो जगत्त्रये ॥ १३९ ॥   
पादार्चकजनस्वान्तरन्धकारनिरोधकम् ।   
गुरुशब्दाक्षरद्वन्द्वं भजन्विजयते स्वयम् ॥ १४० ॥   
शुद्धसत्वकलोपेतो निर्गुणोऽपि गुणाश्रयः ।   
एकोऽपि जलकुम्भस्थशशीवानेकतां गतः ॥ १४१ ॥   
उपाधिभेदैः श्रुत्या च युक्त्या च न हि वस्तुतः ।   
प्रत्यक्षतारकब्रह्म परात्परतरो गुरुः ॥ १४२ ॥   
  
पृ० १८) मन्त्रमूलं गुरोर्वाक्यं पूजामूलं गुरोः पदम् ।   
ध्यानमूलं गुरोर्मूर्तिर्मुक्तिमूलं गुरोः कृपा ॥ १४३ ॥   
अणोरणीयान्महतो महीयानपि सद्गुरुः ।   
प्रणवप्राणपदवी प्रणवार्थप्रदर्शकः ॥ १४४ ॥   
तृणीकृताणिमाद्यष्टसिद्धिर्यच्छिष्यसन्ततिः ।   
स योगी कृतकृत्यानां स्वगृहाङ्गणशेवधिः ॥ १४५ ॥   
पुण्यैकनिरतानां च स्वर्णाहितमधूपमः ।   
जागरः स्वप्नसौषुप्तभ्रमावस्थाविवर्जितः ॥ १४६ ॥   
अवस्थात्रयसाक्षी च सहजानन्दसुन्दरः ।   
प्राणलिङ्गाङ्गसम्बन्धपदार्थज्ञानमादरात् ॥ १४७ ॥   
उपदिश्य सुशिष्येभ्यः सुखलीलानुभावनैः ।   
प्रसाद्य भोगमोक्षौ द्वौ यो रक्षति महागुरुः ॥ १४८ ॥   
तस्मै श्रीगुरवे सुधीन्द्रतरवे सत्यात्मने स्वात्मने   
पुण्याय श्रुतिसम्मताय यतये भूम्ने परब्रह्मणे ।   
भक्तव्रातसदावनैकरतये श्रीसिद्धवीरेश्वर-  
स्वामीन्द्राय समस्तदेशिकमनःसान्द्राय तुभ्यं नमः ॥ १४९ ॥    
  
पृ० १९) इति शिवगुरुवर्यस्तोत्रसञ्जातहर्षस्तदनु   
तदनुकम्पाजातसर्वार्थबोधः ।   
मुनिगणमवलोक्य श्रोतुकामं समन्तात्प्रभुगुरुशिवलीलां प्राह सूतो   
महात्मा ॥ १५० ॥   
शृणुध्वमृषयः सर्वे सावधानेन चेतसा ।   
वेदान्तसारसर्वस्वं न कस्याऽपि प्रकाशितम् ॥ १५१ ॥   
अनादिमध्यनिधनमादेराद्यं निरञ्जनम् ।   
सर्ववेदशिखालक्ष्यमसादृश्यमनामयम् ॥ १५२ ॥   
एतत्तदित्यनिर्देश्यमवाङ्मानसगोचरम् ।   
सत्यं ज्ञानमनन्तं यत्सदानन्दघनं परम् ॥ १५३ ॥   
निर्विकल्पं निराख्यातं निरालम्बं निराकुलम् ।   
परं ब्रह्म परं धाम परमात्मा परायणम् ॥ १५४ ॥   
परात्परं परञ्ज्योतिः परात्परपथातिगम् ।   
स्वप्रकाशचिदाकाशं सर्वव्यापि सदातनम् ॥ १५५ ॥   
न तत्र भानुराभाति न चेदं चन्द्रतारकम् ।   
नेमाश्च विद्युतो भान्ति कुतोऽग्निस्तत्र भासते ॥ १५६ ॥   
  
पृ० २०) तमेव भान्तमनुभात्येतत्सर्वं विभाति च ।   
तस्य भासा यतो वाचो निवर्तन्ते हृदा सह ॥ १५७ ॥   
येनेदं निखिलं व्याप्तं यद्वै वाचोऽपि वाचकम् ।   
न मन्यते यन्मनसा यन्मतं न मतं भवेत् ॥ १५८ ॥   
अमतं यन्मतं तत्स्यादविज्ञातं विजानताम् ।   
विज्ञातमविजानानामेकमेवाद्वितीयकम् ॥ १५९ ॥   
केवलं ब्रह्म यल्लिङ्गं निर्विकाराख्यमिष्यते ।   
तदेव परमं तत्वं सर्वाधिष्ठानमद्भुतम् ॥ १६० ॥   
त्रिपाद्ब्रह्मामृतं पूर्णं निष्कलं सर्वकारणम् ।   
अलिङ्गं लिङ्गमध्यस्थमद्वैतं प्रकृतेः परम् ॥ १६१ ॥   
निर्विकाराख्यतत्वं तदनुत्तरपराक्षरम् ।   
सिसृक्षया मायामनुगृह्णाति सात्विकीम् ॥ १६२ ॥   
उदयं प्राप्तवांस्तस्माद्देवः सोऽयं सदाशिवः ।   
महाकैलासमारूढः स एव परमः शिवः ॥ १६३ ॥   
सर्वानुग्राहकः सोऽयं सर्वतत्वोत्तरोत्तरः ।   
अदृश्यविग्रहो देवो भावग्राह्यो मनोमयः ॥ १६४ ॥    
  
पृ० २१) पञ्चकारणसृष्टिक्रमोपन्यासनिरूपणम् ।   
  
अरूपोऽयं सरूपोऽपि सकलोऽपि च निष्कलः ।   
अवाङ्मानसगम्योऽपि भक्त्या गम्यः परेश्वरः ॥ १६५ ॥   
सदाशिवात्समुत्पन्ना चिच्छक्तिः साम्बिका शिवा ।   
शिवानन्या परानन्दा सैवोमा चित्कला मता ॥ १६६ ॥   
सदाशिवश्च चिच्छक्तिर्दाम्पत्यं स्वेच्छया गतौ ।   
ताभ्यां शिवः समुत्पन्नः स एवेश्वर उच्यते ॥ १६७ ॥   
सोऽपि कारणकैलासवर्ती सर्वपिधायकः ।   
मिश्रतत्वमयो यस्माद्देवः सकलनिष्कलः ॥ १६८ ॥   
शिवात्तस्मात्समुत्पन्ना स्वेच्छाशक्तिस्तयोर्द्वयोः ।   
मिथुनीभूतयोर्जातः श्रीरुद्रो जगताम्पतिः ॥ १६९ ॥   
पञ्चवक्त्रधरः सोऽयं पञ्चब्रह्मात्मको यतः ।   
अष्टमूर्तिर्जगद्रक्षासृष्टिसंहारकारकः ॥ १७० ॥   
कार्यकैलासवर्ती यः श्रीकण्ठाख्यो महागणैः ।   
असङ्ख्यातैर्विहरति स्वेच्छया परमेश्वरः ॥ १७१ ॥   
क्रियाशक्तिः समुत्पन्ना रुद्रात्तस्मान्मुनीश्वराः ।   
सैव गौरी गिरिसुता वैष्णवी दक्षकन्यका ॥ १७२ ॥   
गुणत्रयात्मिका देवी दुर्गा कालीति गीयते ।   
  
पृ० २२) क्रियाशक्तेश्च रुद्रस्य मिथुनीभूतयोस्तयोः ॥ १७३ ॥   
प्राप्तवान्विष्णुर्जगत्पालनतत्परः ।   
निद्रालस्यप्रमादादितमोगुणयुतोप्ययम् ॥ १७४ ॥   
रुद्रानुग्रहसम्प्राप्तसत्वः सत्यसुखात्मकः ।   
वैकुण्ठाख्यपुरे मेरौ वसन् रक्षति वै जगत् ॥ १७५ ॥   
विष्णोस्तस्मात्समुत्पन्ना महालक्ष्मीरिति श्रुता ।   
आदिशक्तिस्तयोर्जाता मिथुनीभूतयोर्द्वयोः ॥ १७६ ॥   
ब्रह्मा सर्वजगत्स्रष्टा चतुरास्यो रजोन्वितः ।   
जातः सत्याधिराजोऽयं परा शक्तिस्ततो ह्यभूत् ॥ १७७ ॥   
पश्यन्ती मध्यमा वैखर्यवस्थाभिः परा च सा ।   
स्वरूपेण च वाण्याख्या जाता शक्तिश्चतुर्विधा ॥ १७८ ॥   
तया व्याप्तमिदं सर्वं चराचरमयं जगत् ।   
ब्रह्माणी ब्रह्मणोर्जातं मिथुनीभूतयोर्द्वयोः ॥ १७९ ॥   
चराचरमिदं सर्वं पिण्डब्रह्माण्डसञ्ज्ञितम् ।   
समष्टिव्यष्टिरूपेण सर्वं शिवमयं यतः ॥ १८० ॥   
सदाशिवोऽपि सर्वज्ञः सर्वकर्ता जगत्पतिः ।   
महेश्वरादिरूपेण स्वेच्छाशक्तिविजृम्भणात् ॥ १८१ ॥   
सृष्ट्वा जगदिदं सर्वं तदेवानुप्रविश्य च ।   
  
पृ० २३) समष्टिव्यष्टिरूपेण सदसच्चाभवत्प्रभुः ॥ १८२ ॥   
विश्वाभूतानि पादोऽस्य त्रिपाद्ब्रह्मामृतं दिवि ।   
गुह्येश्वरः स एवायं महादेवो मुनीश्वराः ॥ १८३ ॥   
उपादानोपकरणप्रयोजनविवर्जितः ।   
स्वेच्छामात्रेण सकलं सृजत्यवति हन्ति च ॥ १८४ ॥   
पिदधात्यनुगृह्णाति तथाप्यानन्दलीलया ।   
ज्ञानशक्त्योमया साकं रन्तुकामो निरुद्यमः ॥ १८५ ॥   
सृष्टिक्रियायां ब्रह्माणं सृष्टिस्थित्योश्च माधवम् ।   
सृष्टिस्थितिलयेष्वेकं रुद्रं पशुपतिं प्रभुम् ॥ १८६ ॥   
अभिषिच्याकरोदीशः स्वाज्ञया तदधीश्वरान् ।   
तस्माद्रुद्रोऽधिकस्ताभ्यां पशूनां पतिरीश्वरः ॥ १८७ ॥   
प्रत्यासत्त्या शिवस्यायं नामधामादिभिः समः ।   
सूत्रधारेण महता गुहेशेनाभिनन्दितः ॥ १८८ ॥   
  
पृ० २४) अध्यास्ते कार्यकैलासे शृङ्गे मेरोः समुन्नते ।   
गुहेश्वरस्तु सर्वज्ञः सच्चिदानन्दसुन्दरः ॥ १८९ ॥   
अनेककोटिब्रह्माण्डमहाभाण्डातिगे पथि ।   
निरञ्जनचिदाकाशे नित्यमुक्तैः समन्वितः ॥ १९० ॥   
महाकैलासशिखरे प्रभुरास्ते चिदम्बया ॥   
  
ऋषय ऊचुः ।   
सूत पौराणिकश्रेष्ठ ब्रूह्यस्माकमशेषतः ।   
महाकैलासमाहात्म्यं यज्ज्ञात्वा मोक्षमाप्नुयात् ॥ १९१ ॥   
  
सूत उवाच ।   
शृणुध्वमृषयः सर्वे सावधानेन चेतसा ।   
किमस्ति शिवभक्तेषु रहस्यं भुवि मादृशाम् ॥ १९२ ॥   
अयं मोक्षकरः प्रश्नो भवतां योगिसम्मतः ।   
महाकैलासमहिमा शक्यते केन वर्णितुम् ॥ १९३ ॥   
ध्यानस्थानेषु सर्वेषु महाकैलासवैभवम् ।   
ध्यात्वा तदूर्ध्वशिखरे ध्येयो देवः सदाशिवः ॥ १९४ ॥   
अनेककोटिब्रह्माण्डान्यसङ्ख्यातैर्महागणैः ।   
रक्षितानि महेशस्य महिम्नावहितानि हि ॥ १९५ ॥   
तेषामनन्तकोटीनां ब्रह्माण्डानामथोपरि ।   
निरञ्जनमहाकाशे निर्विकल्पे निरामये ॥ १९६ ॥   
  
पृ० २५) महाकैलासवर्णनम् ।   
  
देशकालापरिच्छेद्ये वेद्ये वेदान्तवेदिभिः ।   
महाकैलासशैलोऽयं वर्तते शङ्कराज्ञया ॥ १९७ ॥   
समुन्नतो योजनानां षष्टिकोटिभिरायतः ।   
त्रिंशत्कोटिभिरानन्दनिलयस्तेजसां निधिः ॥ १९८ ॥   
शिखरं नवरत्नाढ्यं तस्योर्ध्वं भाति सुव्रताः ॥   
सदाशिवस्य नगरी वर्तते तत्र मुक्तिदा ॥ १९९ ॥   
विचित्ररत्नप्राकारगोपुराट्टालकावृता ।   
तन्मध्ये दिव्यभवनमवाङ्मानसगोचरम् ॥ २०० ॥   
रत्नस्तम्भसहस्राढ्यं राजते तस्य मध्यमे ।   
रत्नपाञ्चालिकारूपसर्वावरणशक्तिभिः ॥ २०१ ॥   
समुज्ज्वले महाचक्रराजसिंहासनोत्तमे ।   
चिदम्बरमहायन्त्रलसद्बैन्दवमण्डले ॥ २०२ ॥   
वीरासने समासीनो महाशम्भुः सदाशिवः ।   
पञ्चविंशतितत्वोद्यत्पञ्चविंशतिसन्मुखः ॥ २०३ ॥   
पञ्चाशन्मातृकास्त्रोद्यत्पञ्चाशत्करमण्डितः ॥   
वामाङ्कपीठिकासीनज्ञानाम्बालिङ्गनोत्सुकः ॥ २०४ ॥   
किरीटहारवलयकेयूराङ्गदकुण्डलैः ।   
माणिक्यखचितैरन्यैर्भूषणैरभिभूषितः ॥ २०५ ॥    
  
पृ० २६) सत्यज्ञानानन्दघनः सहस्रांशुसहस्रभाः ।   
लक्ष्यलक्षणशून्यश्रीरप्राकृततनुर्महान् ॥ २०६ ॥   
यतो वाचो निवर्तन्ते अप्राप्य मनसा सह ।   
स एष सर्वशक्तीनामाश्रयो बहुभिर्वृतः ॥ २०७ ॥   
रुद्रैः सिद्धैश्च मुनिभिः सर्वैश्वर्यसमन्वितः ।   
नित्यमुक्तैर्निराभासैरैक्यविज्ञानतत्परैः ॥ २०८ ॥   
उपास्यमानः सततं सर्वव्यापी सनातनः ।   
भक्तानुग्रहणार्थाय परमात्मा विराजते ॥ २०९ ॥   
रत्नश्रृङ्गस्य परितस्तस्यान्यानि द्विजोत्तमाः ।   
भान्त्येकादशश्रृङ्गाणि सूर्यकान्तमयान्यहो ॥ २१० ॥   
मूर्तयस्तेषु पञ्चान्याः शम्भोः षडपि मूर्तयः ।   
पञ्चविंशतिसङ्ख्याका मूर्तयोऽन्याश्च सुव्रताः ॥ २११ ॥   
निवसन्त्येकपञ्चाशत्सङ्ख्याका मातृकास्तथा ।   
तेषां च परितः शृङ्गाण्यग्निकान्तमयानि हि ॥ २१२ ॥   
एकोत्तरसहस्रं स्युस्तेषु ध्यायन्त ईश्वरम् ।   
वसन्त्यष्टोत्तरशतं ताण्डवेशस्य मूर्तयः ॥ २१३ ॥   
सप्तकोटिमहामन्त्रदेवताश्च वसन्ति हि ॥   
शृङ्गाण्येकाधिकदशसहस्राण्यभितस्ततः ॥ २१४ ॥   
  
पृ० २७) भान्त्यच्छस्फटिकाभानि महान्ति गिरिशाज्ञया ।   
तेषु विघ्नेश्वरस्कन्दौ महाशास्ता च भैरवः ॥ २१५ ॥   
नन्दिभृङ्गिमहाकालप्रमुखाश्च गणाधिपाः ।   
धर्मश्चतुष्पाद् वृषभः कामधेनुरभीष्टदा ॥ २१६ ॥   
दुर्गाद्याः शक्तयो भक्ताश्चण्डीशाद्यास्तथाऽनिशम् ।   
पञ्चास्त्रमूर्तयः शैव्यो निवसन्ति शिवाज्ञया ॥ २१७ ॥   
तेषां शृङ्गाणि परितो रत्नकान्तानि सन्ततम् ।   
लक्षमेकोत्तरं विप्रा मनोज्ञानि विभान्ति हि ॥ २१८ ॥   
प्रत्यक्शृङ्गगताः शिवार्चनपरास्तेषां स्थिता विष्णवो   
ब्रह्माणः शिवलिङ्गपूजनपरास्तेषामुदीचीनगाः ।   
प्राच्या शृङ्गगताः पुरन्दरमुखा ध्यायन्ति तं लोकपा   
याम्येषु प्रवसन्ति सन्मुनिगणाः श्रीदक्षिणामूर्तिगाः ॥ २१९ ॥   
एकोत्तरदशलक्षाण्यभितः शृङ्गाणि तेषां स्युः ।   
सौवर्णानि मुनीन्द्रास्तेषु च भूताधिपाः सन्ति ॥ २२० ॥   
पुनरपि दशायुधानि श्रीरुद्रास्सिद्धगरुडगन्धर्वाः ।   
विद्याधराश्च सुरभिर्मणिकल्पकशङ्खपद्मनिधयश्च ॥ २२१ ॥   
रमणीयरुद्र-   
  
  
पृ० २८ व पृ० २९ उपलब्ध नही है ।  
  
पृ० ३०) * * * * * * * * * * * * * * * * * * *   
एषोऽन्तःप्रलयेषु सत्यमहिमा संवर्धतेऽण्डोपरिद्राक्   
पश्यन्ति न पापलेशसहिता रक्षःप्रकृत्याश्रिताः ॥ २३५ ॥   
महाकैलासशैलेऽस्मिन् सच्चिदानन्दनिर्भरे ।   
सर्वानुग्राहको देवः सर्वव्यापी सदाशिवः ॥ २३६ ॥   
महेश्वरादिब्रह्मान्तसृष्टिस्थित्यन्तकारकः ।   
उपासकानुग्रहार्थं चिच्छक्त्या क्रीडति प्रभुः ॥ २३७ ॥   
स एष रुद्रं सर्वेषां सृष्टिस्थित्यन्तलक्षणे ।   
आधिपत्येऽभिषच्यैनं कैलासेऽस्थापयत्प्रभुः ॥ २३८ ॥   
सोऽपि मेरोरुदक्शृङ्गे ब्रह्माच्युतपुरोपरि ।   
राजताद्रिरिति ख्यातो रुद्रावासः सतां गतिः ॥ २३९ ॥   
सदाशिवाज्ञया सोऽपि सत्यज्ञानघनात्मकः ।   
महाकैलासवत् पुण्यः पुण्यात्मभिरुपास्यते ॥ २४० ॥   
तावन्मानोच्छ्रयायामस्तावच्छृङ्गसमन्वितः ।   
सदाशिवस्य ये पुत्रा ये भक्ता ये महाजनाः ॥ २४१ ॥   
ते सर्वे रुद्रदेवस्य स्वांशैरेव तथाविधाः ।   
तद्वत्प्रभुत्वं रुद्रस्य तत्प्रसादादभूद्द्विजाः ॥ २४२ ॥    
  
पृ० ३१) पञ्चवक्त्रधरो रुद्रः सद्योजातादिनामभिः ।    
दशबाहुः शिवाख्याभिः सर्वाभिः समलङ्कृतः ॥ २४३ ॥   
तच्छक्त्याधिष्ठितः शश्वत्तच्चिह्नैरपि चिह्नितः ॥   
मायामयोऽयं सकलो निष्कलः केवलः पुमान् ॥ २४४ ॥   
ब्रह्मविष्ण्वोरधिष्ठाता जगतः कारणं परम् ।   
गुणत्रयमयी माया शक्तिर्यस्य प्रशस्यते ॥ २४५ ॥   
वास्तवेन चिदात्मैषा गौरी गिरिवरात्मजा ।   
रुद्रस्य भार्या कल्याणी शिवोमा पार्वती द्विजाः ॥ २४६ ॥   
तया क्रीडन्महेशोऽयं महेशस्य कृपाबलात् ।   
विष्णुब्रह्मादिभिः सेव्यः श्रीकण्ठाख्यो जगत्पतिः ॥ २४७ ॥   
अध्यास्ते कार्यकैलासं जम्बूद्वीपस्थमात्मना ॥ २४८ ॥   
इति किल कथितं वः सर्वशास्त्रार्थसारं प्रभुचरितमिदानीं   
सृष्टिपूर्वं मुनीन्द्राः ।   
पठति परमभक्त्या यः शृणोति त्रिलोक्यां स गुरुकरुणयैव   
प्राप्नुयादीप्सितार्थान् ॥ २४९ ॥   
  
पृ० ३२) इत्यार्षश्रीभविष्यत्पुराणकथाविशालायां   
प्रमथगणवचनानुकूलायां कलिकल्मषनिमग्नजनसमुद्धरणशीलायां   
प्रभुलिङ्गलीलायां   
नैमिषारण्यवर्णनसूतागमनृषिकृतप्रश्नसूतकृतगुरुध्यानतदीयमहि  
मानुवर्णनपरमात्मस्वरूपनिरूपणपञ्चकारणसृष्टिक्रमोपन्यासमहाक  
इलासवर्णनप्रारम्भगतिर्नाम प्रथमोऽध्यायः ॥   
  
पृ० ३३) श्रीकैलासवर्णनम् ।  
  
अथ द्वितीयोऽध्यायः ॥   
  
ऋषय ऊचुः ।   
कथितं भवता सर्वं माहात्म्यं परमेशितुः ।   
महाकैलासशैलस्य प्रभुलीलां वदाऽधुना ॥ १ ॥   
  
सूत उवाच ।   
श्रीसिद्धवीरगुरुपादसरोजभक्त्या निर्धूतसंसृतिभयाः   
परमानुभावाः ।   
शृण्वन्तु सर्वमुनयः श्रुतिसौख्यशीलां भक्ताः पदार्थविमलां   
प्रभुलिङ्गलीलाम् ॥ २ ॥   
तया सरस्वतीशक्त्या सह शम्भोरनुज्ञया ।   
ब्रह्माण्डसृष्टिमकरोद्ब्रह्मा लोकपितामहः ॥ ३ ॥   
क्षित्यादिसत्यलोकान्तं पातालाद्यतलान्तकम् ।   
प्रासादन्यायतो लोकान्ससर्ज स पितामहः ॥ ४ ॥   
भूतसृष्टिक्रमेणैव पञ्चीकरणपूर्वकम् ।   
सृष्ट्वा ब्रह्माण्डपिण्डाण्डे संस्थाप्य गिरिशाज्ञया ॥ ५ ॥   
प्रकृतौ विलयं याता ये जीवास्त्रिविधाः स्मृताः ।   
गरुडाः किन्नरा यक्षा गन्धर्वा मुनयः सुराः ॥ ६ ॥   
मनुष्या उरगा दैत्याः सोमसूर्याग्नयस्तथा ।   
स्त्रीपुन्नपुंसकाख्या ये जीवसङ्घास्तथा परे ॥ ७ ॥   
तेषां भोक्तृपदार्थानां भोग्यानि विविधानि च ।   
भोगायतनसङ्घांश्च सृष्ट्वा तत्र चतुर्मुखः ॥ ८ ॥   
नामरूपाध्वभेदेन षट्प्रकारमिदं जगत् ।   
  
पृ० ३४) यत्ससर्ज तदाधारो महामेरुरभूद्द्विजाः ॥ ९ ॥   
तदूर्ध्वशिखरे यस्तु कैलासाख्यो महागिरिः ।   
महिमा वर्ण्यते केन तस्याद्भुतनिधेर्महान् ॥ १० ॥   
सर्वस्य सृष्टिकार्यस्य कर्तैको यः सदाशिवः ।   
स एव रुद्रो भगवान्भूत्वाऽध्यास्ते गिरिं यतः ॥ ११ ॥   
मादृशाश्चर्मचक्षुष्काः शक्नुयुर्वर्णितुं कथम् ॥ १२ ॥   
शुद्धसत्वगुणः सोऽयं रजताकारतां गतः ।   
देदीप्यमानः प्रभया नयनानन्दकारकः ॥ १३ ॥   
मूर्तः कैलासशैलोऽभूदमूर्तोऽपि शिवाज्ञया ।   
तत्र भोगपुरं रम्यमानन्दरसनिर्मितम् ॥ १४ ॥   
वेदैरलभ्यमौन्नत्यं प्राकारस्यास्य भूसुराः ।   
शास्त्रैरनवगाह्यं तत्खेयगाम्भीर्यमीर्यते ॥ १५ ॥   
आगमैरनभिष्वङ्ग्या महाट्टालसमुन्नतिः ।   
अहर्निशमभेदेन प्रकाशोऽस्याप्यलौकिकः ॥ १६ ॥   
शुद्धभक्तिर्महाराजवीथी तस्यां विराजते ।   
सोऽहन्तैवमणिप्रोतदिव्यतोरणबन्धनम् ॥ १७ ॥   
सादाख्यसूक्ष्मतत्वानि रम्यहर्म्याणि तत्पुरे ।   
  
पृ० ३५) श्रीरुद्रसभावर्णनम् ।   
  
ज्ञानवैराग्यसम्पत्तिसान्द्राणि सदनानि च ॥ १८ ॥   
गणनातीतमहिमा कैलासोऽयं हरालयः ।   
निजानन्दमयं तत्र महेशस्यास्ति मन्दिरम् ॥ १९ ॥   
तन्मध्ये वृत्तिनिर्मुक्तचित्ताख्यद्वारशोभितम् ।   
नादबिन्दुकलातीतं भाति चास्थानमण्डपम् ॥ २० ॥   
अष्टैश्वर्यकलाजुष्टरत्नकुट्टिमघट्टितम् ।   
अतिरोहितसुच्छायमस्ति तत्रोन्नतं सवः ॥ २१ ॥   
तत्राष्टमातृविलसत्प्रणवाग्रवेद्यां सुज्ञानयोगसमलङ्कृतदिव्यपीठे   
।   
भद्रासनैकरसिकः परमः सदाश्ते रुद्रो निजानुभवयोगसमाधिलीलः ॥   
२२ ॥   
नित्यसत्यनिरुपाधिनिरंशः शुद्धबुद्धपरिपूर्णचिदात्मा ।   
निर्मलो निरुपमो निरवद्यो निर्गुणो निगमगोचर एकः ॥ २३ ॥   
तद्द्वारदेशमधितिष्ठति धर्मलक्ष्मीस्तद्वाजिगेहमधितिष्ठति   
वेदलक्ष्मीः ।   
तन्मूर्तिभावमधितिष्ठति शान्तिलक्ष्मीस्तन्मूलकोशमधितिष्ठति   
मोक्षलक्ष्मीः ॥ २४ ॥   
प्राणापानौ तस्य बाहू निरीहौ तस्याङ्घ्री द्वावाद्यनादी प्रसिद्धौ ।   
मूर्तिस्तस्य श्रीमदोङ्कारनादप्रादुर्भूतानङ्कशुभ्रांशुरेखा ॥ २५ ॥   
  
पृ० ३६) रुद्रस्य तस्य त्रिगुणाङ्कवामा वामाङ्कपीठीमधिरुह्य माया ।   
वशीकृता तेन तथाऽपि साऽभूज्जगत्सिसृक्षोरभिमानहेतुः ॥ २६ ॥   
या सङ्कल्पविकल्पपादयुगला लीलावती स्नेहमोहो-  
द्यद्बाहुलता मदोद्धतकटिः स्यात्कामलोभस्तनी ॥   
ज्ञानाज्ञानविलोचना च ममतावक्त्रा सतां मोहिनी-  
मङ्गीकृत्य विराजते त्रिभुवनीसृष्टिस्थितिध्वंसकृत् ॥ २७ ॥   
समस्तसौन्दर्यनिधेरमुष्याः कनद्विभूषामणिकान्तयस्ताः ।   
तदुल्लसद्भोगिफणामणिश्रीव्रजैर्मिलन्ति स्म समं समन्तात् ॥ २८ ॥   
महेश्वरापाङ्गविलोकनानि नितम्बिनीलज्जितदृग्विलासाः ।   
परैरदृश्येन पथा मिलित्वा व्रजन्ति तादात्म्यमहो मुनीन्द्राः ॥ २९ ॥   
पुरारिचारुस्मितदत्तलज्जा स्मितैः पुरन्ध्री स्मरमुद्गिरन्ती ।   
तनोति तेनाशु मनोविकारं विकारशून्यस्य च तस्य चित्रम् ॥ ३० ॥   
कलङ्कशून्यस्य सुधाकरस्य कर्पूरसंवासितचन्द्रिकेव ।   
सुवर्णरेखेव सुगन्धिसार्दा मूर्तिद्वयी तत्र विराजते सा ॥ ३१ ॥    
  
पृ० ३७) किञ्चापादतलावलम्बितजटामूलालवालोल्लस-  
द्गङ्गातुरङ्गतरङ्गसङ्गतमहापीठाख्यकन्दाञ्चितः ।   
रत्नस्यूतविभूषणावलिदलोदन्तप्रसूनस्तया   
वल्ल्येवाखिलमूलकारणवटः शम्भुः स्वयं राजते ॥ ३२ ॥   
कैलासे कमनीयकङ्कणझणत्कारोल्लसच्चामरै-  
रन्यैर्बीजनसाधनैरपि पतद्ग्राहैः कराभ्यां धृतैः ।   
ताम्बूलाढ्यदुकूलयन्त्रनिचयैर्भृङ्गारुभिश्चारुभिः   
सेवन्ते शिवकन्यकाः पशुपतिं देवं मृडानीधवम् ॥ ३३ ॥   
अन्याश्च रुद्रकन्याः शिवयोः समयोक्तसेवया धन्याः ।   
सौन्दर्यदर्शनोचितदर्पणघटनैश्च तालवृन्तैस्तैः ॥ ३४ ॥   
नवरत्नभद्रपीठे स्थितयोः शिवयोश्च पार्श्वयोरुभयोः ।   
रुद्राश्च रुद्रकन्या गणनातीता भजन्ति सर्वत्र ॥ ३५ ॥   
सा शक्तिरात्मदयितं त्रिभिरात्मगुणैश्च सेवितुं सततम् ।   
जनयाम्बभूव तनयान्विनयावनतानसङ्ख्यातान् ॥ ३६ ॥   
तेष्वेषु त्रिविधेषु मातुरधिकप्रीत्या महत्वं गता   
रुद्राः शुभ्रतनूभृतो हरिजटालालाटनेत्रान्विताः ।    
  
पृ० ३८) अर्धाङ्गाकलिताङ्गना धृतवियद्गङ्गाः कलामौलयो   
रौद्रोद्रिक्तरसा भजन्त्यगणिताः साम्बं सभामण्टपे ॥ ३७ ॥   
किञ्चोरःस्थितकौस्तुभाः शिवपदध्यानावधानोत्सुका   
लक्ष्मीशाः कुसुमासनास्त्रजनकाः पद्मायताक्षाः परे ।   
सेवन्तेऽच्युतकोटयोऽनवरतं सत्वोत्तमाः पुत्रकाः   
साम्बं सद्गुरुमादिमादिमगिरां तद्वामभागस्थिताः ॥ ३८ ॥   
वेदानां सदनानि चारुवदनान्युद्यन्ति मन्दस्मितै-  
र्बिभ्राणाः कनकोपमानतनवो वक्त्रेषु वामाभृतः ।   
श्रित्वा दक्षिणभागमम्बुजभुवः कुर्वन्ति सेवां विभो-  
रीशस्यागणिता रजोगुणयुताः पुत्रास्तृतीयाः परे ॥ ३९ ॥   
तत्पश्चिमे गरुडकिन्नरयक्षसिद्धगन्धर्वसाध्यविबुधैः   
सुरनाथसङ्घाः ।   
स्थित्वा भजन्ति परितः परिपूर्णभावाः श्रीरुद्रमाद्यमधिपं   
जगतामसङ्ख्याः ॥ ४० ॥   
पुरतः परितः पुटपाकपरिस्फुरदिन्दुरमन्दहरस्मितरुक् ।   
भववाहनभावमगाधिवसन् वृषभः शुशुभेऽभिमुखं शिवयोः ॥ ४१ ॥   
  
पृ० ३९) तत्र दक्षशिरोगण्डशैलायितभुजाबलः ।   
भद्रकालीपतिर्वीरभद्रो रुद्रं निषेवते ॥ ४२ ॥   
शिवानन्दस्योपमानं शङ्कराभ्युदयाश्रयः ।   
गिरिजेशसुखः स्थित्या आलवालो मृडस्य च ॥ ४३ ॥   
लावण्यपूर्णवदनमुकुरः परमेशितुः ।   
सत्प्रभावनिधिः साक्षात्सभिकानभिनन्दयन् ॥ ४४ ॥   
भृङ्गीशोऽप्यङ्गजारातेर्हृदये मुदमर्पयन् ।   
प्रागुदग्दिशि देवस्य तनुते नाट्यचातुरीम् ॥ ४५ ॥   
यां दिशं पश्यति शिवस्तत्रत्या नमिताननाः ।   
यानाह किञ्चित्ते सर्वे वदन्त्योमोममोमिति ॥ ४६ ॥   
स्वामिन्महाप्रसादोऽयं प्रसादोऽयमनुग्रहः ।   
इत्युक्त्वा तानि तान्याशु कार्याणि घटयन्ति च ॥ ४७ ॥   
महादेवो यथा वक्ति वहन्ति शिरसा तथा ।   
गोपतिश्रीपतिब्राह्मीपतिगीष्पतयोऽनिशम् ॥ ४८ ॥   
समुद्रान्सप्त चाचान्तुं न्यञ्चितुं काञ्चनाचलम् ।   
ब्रह्माण्डभाण्डकुहरं करेणैव विलोडितुम् ॥ ४९ ॥   
यमदंष्ट्राः समुद्धर्तुं समर्था ये महाबलाः ।   
पिशाचभूतवेतालास्ते कृताञ्जलयोऽनिशम् ॥ ५० ॥   
  
पृ० ४०) शिवाज्ञां शिरसा धृत्वा सेवमाना वसन्ति हि ।   
दुर्गाविनायकौ सप्त मातृकाः कालभैरवः ॥ ५१ ॥   
परिवृत्य तथाहेलिप्रमुखास्तमुपासते ।   
स्थिरभक्तिसमायुक्ताः समेत्योभयपार्श्वयोः ॥ ५२ ॥   
आदित्या वसवो रुद्रा विश्वेदेवास्तथाऽश्विनौ ।   
गौतमात्रिभरद्वाजकण्वगालवकौशिकाः ॥ ५३ ॥   
मार्कण्डेयवसिष्ठाद्यास्तत्र तत्र शिवाज्ञया ।   
तद्दर्शनोत्सुका आसन्नानताङ्गाः समन्ततः ॥ ५४ ॥   
गौरीभूषणकान्तयः शिवफणाभृत्कुण्डलादित्विष-  
स्तन्मन्दस्मितचन्द्रिकारदरुचो भृङ्गीश्वरस्योज्ज्वलाः ।   
रम्भाद्यप्सरसां रसार्द्रमनसां हारच्छटाच्छप्रभाः   
शक्रादिद्युसदां किरीटरुचयो दीव्यद्दिवादीपभाः ॥ ५५ ॥   
किञ्चोद्यत्करदीपिका शतशतच्छायाः समस्ता अमूः   
केशाकेशिकथां मिथो विदधति प्रायः सभायां विभोः ।   
यस्यां साभ्यधिकप्रभासमुदये संलीनसामाजिका   
राजद्राजतशैलराजशिखरे ज्योतिर्मयी राजते ॥ ५६ ॥   
तदा गौरीमन्दस्मितवदनसौन्दर्यलहरी   
विहारित्रैगुण्यस्फुटकलितनेत्राम्बुजयुगा ।   
स्वयं माया सर्वेश्वरमपि वशीकृत्य महिता प्रणम्याह प्रेम्णा   
हरमभयदं स्वप्रियतमम् ॥ ५७ ॥   
  
पृ० ४१) श्रीगौरीशङ्करसंवादः ।   
  
गौर्युवाच ।   
देव सभायां भवतो भावजसंहारसेवमानास्त्वाम् ।   
येऽवस्थितास्त एते किं सर्वे चिन्मयास्त्वदात्मानः ॥ ५८ ॥   
किंवा जन्मविनाशौ भूयो भूयो महेश गच्छन्ति ।   
उपदिश ममेति कृपया स तया पृष्टः पुनः स्मयन्प्राह ॥ ५९ ॥   
  
शिव उवाच ।   
शृणु देवि प्रवक्ष्यामि गुह्याद्गुह्यमिदं वचः ॥   
यच्छ्रुत्वा मुच्यते जन्तुर्जन्मसंसारबन्धनात् ॥ ६० ॥   
मयि भक्तिर्द्विधा नृर्णां मुख्यगौणविभेदतः ।   
निष्कामभक्तिर्मुख्या तु गौणी स्यात्कामसंयुता ॥ ६१ ॥   
नामरूपक्रियास्त्यक्त्वा ये भक्ताः कामवर्जिताः ।   
मामाश्रयन्ति सततं मामेव प्राप्नुवन्ति ते ॥ ६२ ॥   
मन्दप्रज्ञास्तु ये भक्ता अयुक्ताः फलकाङ्क्षिणः ।   
उपर्यधश्च ते देवि यातायातं प्रयान्ति हि ॥ ६३ ॥   
इत्युक्त्वा विररामाशु भगवांश्चन्द्रशेखरः ।    
  
पृ० ४२) देवी निशम्य मुदिता पुनश्चिन्तां चकार सा ॥ ६४ ॥   
मदात्मकमिदं सर्वं जगत्स्थावरजङ्गमम् ।   
जाग्रत्यां मयि सर्वत्र ममाज्ञां कोऽनुलङ्घयेत् ॥ ६५ ॥   
निष्कामो मोक्षमाप्नोतीत्यक्तं यच्छम्भुना वचः ।   
तत्खपुष्पसमं कामो मत्पुत्रोऽसौ यतोऽधिकः ॥ ६६ ॥   
शिवोऽपि कामवशगो यतोऽर्धाङ्गं हराम्यहम् ।   
अहमेव परा शक्तिः सर्वस्याप्यादिकारणम् ॥ ६७ ॥   
सच्चिदानन्दरूपस्य शिवस्य परमात्मनः ।   
अनादी नामरूपे द्वे सम्पाद्याहं जयाम्यहो ॥ ६८ ॥   
सदाशिवादिब्रह्मान्तास्सेन्द्राश्चामरपुङ्गवाः ।   
मन्मायावशगाः सत्यं सर्वे विग्रहधारिणः ॥ ६९ ॥   
योषिन्मुखासवासक्तास्तन्मूर्तिध्यानतत्पराः ।   
तदङ्गालिङ्गनासक्ता जीवन्त्येव न संशयः ॥ ७० ॥   
स्त्रीपुम्मयमिदं सर्वं मद्रूपं सचराचरम् ।   
ममाभिमानः स्त्रीरूपे तत्राप्यतिशयेन यत् ॥ ७१ ॥   
अतोऽहमेव सर्वस्मादधिका सर्वतोमुखी ।   
इत्यहङ्कारदुर्वारा सा माया प्रोद्धताऽभवत् ॥ ७२ ॥   
  
पृ० ४३) अल्लमशब्दनिर्वचनम् ।   
  
अथ तस्या मतिं ज्ञात्वा सस्मारेशोऽल्लमप्रभुम् ।   
सर्वव्यापिनमीशानं योगेशं सत्यचिद्घनम् ॥ ७३ ॥   
  
ऋषय ऊचुः ।   
सूत सर्वार्थतत्वज्ञ शिवभक्तिसुधाम्बुधे ।   
अल्लमप्रभुरित्युक्तः कोऽयं रुद्रेण संस्मृतः ॥ ७४ ॥   
प्रभुरल्लम इत्येष वाचकोऽयं महामुने ।   
रूढ्या योगेन वोभाभ्यां व्युत्पत्तिस्तस्य कीदृशी ॥ ७५ ॥   
अव्युत्पन्नोऽथवा शब्दः श्रौतो वा लौकिकोऽथवा ।   
श्रोतुमिच्छामहे सर्वे वयं कथय सुव्रत ॥ ७६ ॥   
  
सूत उवाच ।   
शृणुध्वमृषयः सर्वे सावधानेन चेतसा ।   
प्रभावल्लमशब्दस्य प्रवृत्तिं शास्त्रसम्मताम् ॥ ७७ ॥   
अकारः सर्ववर्णानामादिभूतः सनातनः ।   
समस्तमन्त्रबीजस्य प्रणवस्यादिमोऽप्ययम् ॥ ७८ ॥   
अमृतत्वादमूर्तत्वादभयत्वादजत्वतः ।   
अकारः प्रोच्यते ह्यात्मा श्रुतियुक्त्यनुभूतिभिः ॥ ७९ ॥   
यच्छब्दसंस्कृता बुद्धिर्भवेद्यच्छब्दरूपिणी ॥ ८० ॥   
तदादिवर्णश्रवणात्तच्छब्दार्थं स्मरेद्ध्रुवम् ।   
अतोऽकारश्रुतेर्बुद्धिरजाद्यात्मकमीश्वरम् ॥ ८१ ॥    
  
पृ० ४४) अव्यक्तं भावयेदर्थमनाद्यन्तं परं शिवम् ।   
अकारः सर्ववाक्सैषा व्यक्ता स्पर्शोष्मभिः परा ॥ ८२ ॥   
नानारूपा बहुतरा भवतीति श्रुतिर्जगौ ।   
अक्षराणामकारोऽसौ शिव इत्याह च स्मृतिः ॥ ८३ ॥   
अनुत्तरस्तथाम्नायो विश्राम्यति पराक्षरे ।   
प्रणवप्रकृतिः सोऽयमकारो गीयते बुधैः ॥ ८४ ॥   
सर्वाऽपि मातृका तद्वदकारे जायते पुनः ।   
लीयते वर्तते तस्मादकारः सर्वकारणम् ॥ ८५ ॥   
नामरूपप्रपञ्चस्य ह्यधिष्ठानं चिदात्मकम् ।   
तद्ब्रह्म लक्ष्यते तस्मादकारेण मुनीश्वराः ॥ ८६ ॥   
अभिधानं चाभिधेयमेकं हि परमार्थतः ।   
संविन्मात्रं यतः सत्तालक्षणं ब्रह्म शाश्वतम् ॥ ८७ ॥   
तस्माच्छब्दार्थयोरैक्यं लाघवात्पण्डितोत्तमाः ।   
एवं सति हि शब्दानामर्थाभिव्यञ्जका न च ॥ ८८ ॥   
अपूर्वा कल्प्यते शक्तिः प्रकाशत्वात्परात्मनः ।   
एकैव सत्तासम्बन्धिभेदाद्भिन्ना गवादिषु ॥ ८९ ॥   
जातिः सैव हि शब्दार्थस्तस्यां शब्दा व्यवस्थिताः ।   
एक एव हि शब्दोऽयमकाराख्यश्चिदात्मकः ॥ ९० ॥    
  
पृ० ४५) वाच्यभेदानुसारेण भिद्यते बहुधा स्वयम् ।   
उपाधिविलये यद्वत्सुवर्णं कुण्डलादिकम् ॥ ९१ ॥   
तथाखिलं शब्दजालमकारात्मकमास्तिकाः ।   
तदेवैकाक्षरं ब्रह्म वेदान्तेषु विनिश्चितम् ॥ ९२ ॥   
श्रवणात्तस्य मननाद्ध्यानात्सन्दर्शनादपि ।   
ये तदाकारतां प्राप्तास्त एतेन्तः प्रकीर्तिताः ॥ ९३ ॥   
आचरन्त्य इवेत्यर्थे क्विबाचारार्थ इष्यते ।   
तुगागमे च तल्लोपे नुमि रूपं प्रचक्षते ॥ ९४ ॥   
ते च सिद्धा महाभागा वियन्मात्रशरीरिणः ।   
तान् लातीत्यनुगृह्णाति या मा साऽस्यास्ति सोऽल्लमः ॥ ९५ ॥   
मीयते हि यया सा मा ज्ञानशक्तिः प्रशस्यते ।   
सैव विद्या परानन्दा मायानिर्मूलनक्षमा ॥ ९६ ॥   
विद्यायां रमते नित्यं मायां हेयां श्ववद्रहेत् ।   
अनेनैव निरुक्तेन वीरमाहेश्वरः स्मृतः ॥ ९७ ॥   
प्रभुर्विश्वाधिको यस्मात्सोऽल्लमप्रभुरुच्यते ।   
योगेन रूढ्या चोभाभ्यामल्लमोऽयं सनातनः ॥ ९८ ॥   
किञ्चाक्काल्लाम्बाम्बिकाद्या अम्बार्थाः परिकीर्तिताः ।   
  
पृ० ४६) सा माया रुद्रमहिषी सर्वस्याल्ला प्रकीर्त्यते ॥ ९९ ॥   
सभायां गर्वितां तां प्रत्युक्त्वा तत्राल्लमाल्लमा ।   
इत्यल्लमाप्रभुरिति प्रोच्यते प्रमथोत्तमैः ॥ १०० ॥   
प्रोक्ता प्रभोर्दिव्यनाम्नः प्रवृत्तिर्मुनिपुङ्गवाः ।   
व्युत्पत्तिश्चाधुना तस्य लीलां शृणुत सादरम् ॥ १०१ ॥   
स्मृतोऽथ रुद्रदेवेन प्रभुर्विश्वाधिको गुरुः ।   
सुज्ञानसिद्धैः सर्वज्ञैः प्रसिद्धैः सिद्धपुङ्गवैः ॥ १०२ ॥   
सेव्यमानो ललाटोद्यत्सितभस्मत्रिपुण्ड्रवान् ।   
बहिःप्रसरदन्तस्थतेजोराजिलसत्तनुः ॥ १०३ ॥   
आजानुबाहुः सुशिरा आनन्दरसनिर्भरः ।   
कराङ्घ्रिनखरेखाभिर्ज्ञापयन्तीभिरुज्वलः ॥ १०४ ॥   
राजयोगैकसाम्राज्यसौभाग्यं सर्वसुन्दरः ।   
मायाकोलाहलमहामायामदविभञ्जनः ॥ १०५ ॥   
अविद्यातूलवातूलस्तमःसागरवाडवः ।   
अज्ञानध्वान्तचण्डांशुः प्रधानोद्यद्गजाङ्कुशः ॥ १०६ ॥   
अव्याकृतसमुन्मूलः प्रकृतिप्राणहारकः ।   
अव्यक्तमूर्धपाषाणस्त्रिगुणारण्यपावकः ॥ १०७ ॥    
  
पृ० ४७) शिवसभायाःप्रभुसमागमनम् ।   
    
इत्यादिबिरुदाङ्कैः स्वैः संस्तुतो योगिपुङ्गवैः ।   
मुनिभिर्मौलिघटितकृताञ्जलिपुटैःस्तुतः ॥ १०८ ॥   
सिद्धविद्याधरमरुद्यक्षगन्धर्वकिन्नरैः ।   
कृतपुष्पाञ्जलिकरैस्तत्र तत्र नमस्कृतः ॥ १०९ ॥   
पल्यङ्किकां समारुह्य माल्यैर्मन्दारसम्भवैः ।   
अल्लमप्रभुदेवोऽसावाजगामाम्बराध्वना ॥ ११० ॥   
स द्रुतं प्रकृतिमुद्रितात्मनश्चिद्रसामृतपदैर्विनिद्रयन् ।   
भद्रभद्र इव भासयन्दिशो रुद्रसन्निधिमवाप्तवान्प्रभुः ॥ १११ ॥   
प्रभुमागतं समधिगम्य शङ्करः सभया सहैव निजसिंहपीठतः ।   
अवरुह्य वागमृतधारया स्वयं बहुमानयन्स्वसभिकैरपूजयत् ॥ ११२ ॥   
इदमर्घ्यमर्घ्यमिदमङ्घ्रिसेचनं मधुपर्क एष इति शाम्भवोदितम् ।   
वचनं निशम्य परिपालयन्दृशा शिवमाससाद तरसा कृपानिधिः ॥ ११३   
॥   
मदनान्तकोऽपि हृदये तमर्चयन् गुरुमात्मनोऽपि परमात्मभावितम् ।   
निजपीठिकार्ध उपविश्य सादरं स्वयमप्यधास वदनेन भावितः ॥ ११४   
॥   
  
पृ० ४८) अथ तन्महत्वपिहितात्मशाम्बरीं निजभामिनीमविगणय्य   
शङ्करः ।   
परिपूर्णतत्वपरमार्थतत्कथाकथनैर्निनाय घटिकार्धमात्रकम् ॥ ११५   
॥   
विहितेष्टगोष्ठिरथ तेन शम्भुना प्रभुरन्यगोचरतनुः स्वयम्प्रभः ।   
निरवद्यनिर्मलनिरञ्जनाद्वयो निरगात्क्षणेन निजयेच्छयैव सः ॥ ११६ ॥   
महतां निरञ्जनपदानुषङ्गिनां महिमा तथैव खलु मौनिसत्तमाः ।   
भुवनावनाय पुरमाश्रयन्ति ते स्वयमम्बराङ्गणनिरङ्गसङ्गिनः ॥ ११७   
॥   
अथ तं महात्मभिरमात्रमात्रकैर्वरयोगिभिः सह तिरोहितं प्रभुम् ॥   
अवधार्य गौर्यहह कोऽयमित्यसौ हृदि शङ्कयैव पतिमाह सस्मिता ॥ ११८ ॥   
हर देवदेव वरचिन्महोदधे गुरुरेक एव भगवान्भवान् स्मृतः ।   
परिपूर्णसत्यसुखचिद्घनो महान् महतोऽप्यणोरणुतरोऽसि सर्वगः ॥ ११९ ॥   
मम सर्वतत्वकलिताकृतेः पतिस्त्वमखण्डचिद्रसघनो विभावितः ।   
इतरांस्तु वामचरणाम्बुजादधः पतितान्करोमि विबुधान्मुनीनपि ॥ १२० ॥   
अतिचित्रमेतदवगत्य कोऽप्ययं कृतपूजनो मुनिसुरासुरादिभिः ।   
  
पृ० ४९) श्रीगौरीशङ्करसंवादः ।   
  
बिरुदाङ्कनैरविगणय्य मां स्तुतः पतिदिव्यपीठमधिरुह्य निर्भयः ॥   
१२१ ॥   
भवता किमर्थकलङ्कवर्त्मना परिपूजितो मधुरवाग्भिरादृतः ।   
भयभक्तिभागसि तदा तदर्चने वद मे महेश मदमस्य वारये ॥ १२२ ॥   
वसति क्व वैष जटिलोऽकुतोभयः क्व च वा गमिष्यति पुनः क्व वर्तते ।   
तव तेन किं किमिदमस्य सेवनं कथमिष्टतेह तव भो विभो वद ॥ १२३ ॥   
इति पृष्ट एष निजभार्ययार्यया स्मयमानवक्त्रसरसीरुहः शिवः ।   
निजदन्तकान्तिपरिपूर्णदिक्तटो दयितामुवाच स चमत्क्रियं वचः ॥ १२४ ॥   
अयि बालिके शृणु मुनिः पुरा पुराविदबोधदूरनिरहङ्क्रियाभयः ।   
निजबोधसम्पदभिधात्मभार्यया सुचिरं चचार परमाद्भुतं तपः ॥   
१२५ ॥   
परमात्मरूपसुतकाङ्क्षया मयि स्थिरभक्तिभाजि सुचिरं तपस्यति ।   
निरुपाधिकोज्ज्वलतनुर्ममाव्ययो तनयो बभूव दयितेऽल्लमस्तयोः ॥ १२६ ॥   
महिमानमस्य न हि वेद्मि बालिके मुकुरं विनैव मुखमस्य सत्कृपाम् ।   
  
पृ० ५०) अहमप्यनार्यगुणभावितः स्वयं निजकण्ठरत्नमिव विस्मृतिं   
गतः ॥ १२७ ॥   
स गुरुः समस्तजगतामगोचरो निगमागमार्थनिरवद्यविग्रहः ।   
मम चात्मबोधजनकोऽल्लमप्रभुः किमुतात्मनामसदृशप्रबोधवान् ॥ १२८ ॥   
इति शङ्करे वदति सातिगर्विता पुनराह देवमहहा किमात्थ भोः ।   
मम जागरे सति कुतोऽल्लमप्रभुस्त्वनुबोधशब्दजननं जगत्त्रये ॥ १२९ ॥   
तमहं न वेद्मि किमु सर्वतः स्थिता मम मायया जगदिदं सदावृतम् ।   
मदनुग्रहो यदि जनेऽप्यकिञ्चने स तु वेत्ति निर्मलनिजात्मनिश्चयम् ॥ १३० ॥   
अथवाखिलोऽपि भवतः प्रसादतो मदधीश्वरस्य निजतत्वविद्भवेत् ।   
किमिदं ममेश पुरतोऽद्य वञ्चनं क्व नु वाल्लमः क्व नु चिदात्मवेदनम् ॥   
१३१ ॥   
अमतं मतं ह्यविदितं विदितं श्रुतिवाक्यमेतदहहा बिरुदैः ।   
कथमात्ववेदनमुदेति यशः किमिहाल्लमस्य कथयस्यधिकम् ॥ १३२ ॥   
  
पृ० ५१) यदि सर्व एव परतत्वविदः प्रभवन्ति हन्त भुवनेषु तदा ।   
परितः करीषकृतराशितलेष्वहहा पतेयुरिह वेदशिखाः ॥ १३३ ॥   
इति पर्वतेन्द्रतनयावचनं गिरिशो निशम्य दरहासमुखः ।   
प्रभुमूर्तिकीर्तिमभितः प्रभया भुवि भानयन्निदमभाषत ताम् ॥ १३४   
॥   
ऋतमेव वच्मि सति मय्यधुना तव निष्ठुरोक्तिरथ तावदलम् ।   
यदि सम्यगेव न विचार्य वदेस्तव सन्निधौ न निवसत्ययमाः ॥ १३५ ॥   
अपि नो बिभेति स मृषालपितान्न वृथारटद्भिरपि संवदति ।   
दृढबोधनैष्ठिकतयात्मपरो न हि माययैष परिभूयत आः ॥ १३६ ॥   
भुवि मध्यमोत्तमकनिष्ठजनैर्हृदयेषु तद्वदयमाद्रियते ।   
सरसीषु यावदुदकं कमलं परिदृश्यते हि परिमाणविदाम् ॥ १३७ ॥   
परिपूर्णभावमनुभूय चिता कवलीकृताखिलजगद्विभवैः ।   
अखिलात्मतामनुगतैः शरणैः क्रियते न कुत्र गमनागमनम् ॥ १३८ ॥   
  
पृ० ५२) शरणोत्तमस्य हृदयान्तरिदं सकलं विभाति पुरवन् मुकुरे ।   
स तु नैन्द्रजालिकमिदं कलयत्यृतमित्यवाप्तपरमार्थपदः ॥ १३९ ॥   
शरणः समस्तजगतां शरणं शरणार्थिना हि शरणो वरणः ।   
शरणो ममापि मुकुटाभरणं शरणं विनाऽस्ति न हि मे शरणम् ॥ १४०   
॥   
न हि नामरूपकृतभेदकथा गिरिजेऽल्लमस्य परमार्थविदः ।   
गगनायमानतनुरेष महान्प्रभुरव्ययः सकलवेदमयः ॥ १४१ ॥   
इति शङ्करे वदति सा गिरिजा विदिताल्लमप्रभुमहामहिमा ।   
हृदयं तथाऽपि परिशीलयितुं स्मितपूर्वमाह विनयेन पतिम् ॥ १४२ ॥   
जगदीश तावकवचो न मृषा हृदयं तथाऽपि न हि निश्चिनुते ।   
मम मायया न चलितो यदि स प्रभुरित्यवैमि परमार्थमिदम् ॥ १४३ ॥   
तरुणीजनेषु तरलेषु धनेष्वभिलाषदूषितमना हि पशुः ।   
यदि तेषु तेषु च विरागघनः स तु सम्मतः पशुपतिः सुतराम् ॥ १४४ ॥    
  
पृ० ५३) त्रिगुणा वसन्ति मम योगिमनस्तव चालनाय तव नो विदिताः ।   
यदि तद्विलासवशगं हृदयं भवेत्तमेव गुरुमाकलये ॥ १४५ ॥   
वचनं निशम्य युवतेर्गिरिशो दरहासचन्द्रकलया कलितः ।   
पुनराह भामिनि न वेत्ति भवत्यहहाल्लमस्य महिमातिशयम् ॥ १४६ ॥   
सदसि प्रगल्भवचनानि बहून्यवमत्य बोधरहिता त्वमिह ।   
किमु वक्षि साक्षिणि परात्मनि ते दुरहङ्क्रियाल्लमविभौ न भवेत् ॥ १४७ ॥   
त्यज दुष्प्रतिज्ञमुदितं यदि ते विजिगीषया स्य हृदयं वलते ।   
परिभूतिमेष्यसि विरागकशादलिता लतेव करितुण्डहता ॥ १४८ ॥   
महिषी निशम्य गिरिशस्य वचो मुहुराह देव निटिलाक्ष विभो ।   
अलमेतदद्य शपथं कलये कलया तमेककलया विजये ॥ १४९ ॥   
अथ शाम्बरीं निजतमोविलसत्तनुमाकलय्य पुरतोवनताम् ।   
  
पृ० ५४) असमानकान्तिविजिताप्सरसं सरसं विलोक्य वचनं जगृहे ॥ १५०   
॥   
ललिताङ्गि देवसदसि त्वरया कथितं मया सशपथं गदितम् ।   
विदितं त्वयानुभवती महती मुनिमानसानि मथितुं प्रथिता ॥ १५१ ॥   
ममतावदत्र महिमोद्धरणे निपुणा त्वमेव नितरां जयसि ।   
त्वयि दत्तकार्यभरया हि मया सुखमास्यते पुरहराङ्कतले ॥ १५२ ॥   
तव हावभावसविलासकलाकलगीतनृत्तसुचमत्कारणैः ।   
कुसुमास्त्रसायकशरव्यतया वशयाल्लमप्रभुममोघगते ॥ १५३ ॥   
इति लालिता मृदुमधूक्तिसुधारसनिर्भरेण मनसाम्बिकया ।   
अथ शाम्बरी कृतललाटतटाञ्जलिरञ्जसाह बहुसाहसिका ॥ १५४ ॥   
जगदम्ब देवि तव दासिकया न मयास्त्यसाध्यमवनौ किमपि ।   
परमात्मनोऽपि भवकल्पिकया कृपया तवाप्यघटनं घटये ॥ १५५ ॥   
विधिविष्णुरुद्रविबुधेन्द्रमुखान्मदनालयैकशरणान् सततम् ।    
  
पृ० ५५) मायाविजृम्भणं तामसशाम्बरीभूलोकसमागमनं च ।   
  
मम संविधाय महनीयधृतैः कियदल्लमस्य हृदयोद्दलनम् ॥ १५६ ॥   
परिचारिकां प्रति मृदुप्रियवाक्परिपाटिका किमयि तेऽभिनवा ।   
भवदाज्ञयैव कृतकृत्यतमाऽस्म्यहमम्ब मामनुग्रहाण ततः ॥ १५७ ॥   
भुवि सागरेषु दिवि मेरुगुहास्वथया रसातलबिलेषु सताम् ।   
हृदि वाल्लमोऽस्ति यदि तं सहसा वशमानयेऽंव तव सत्कृपया ॥ १५८ ॥   
यदि यत्र कुत्र विलयं कलयेदणिमादिसिद्धिमहिमातिशयात् ।   
तदहं स्वरूपमनुभूय झडित्यवकृष्य चाल्लममथो वशये ॥ १५९ ॥   
इति माययोक्तमवधार्य वचो गिरिजानुगृह्य गमनाय भुवम् ।   
क्रमुकच्छटानुगतनागलतादलपट्टिकामपि ददौ सदया ॥ १६० ॥   
तदनु गिरिसुताज्ञां तामसी सैव माया ।   
निजशिरसि वहन्ती निश्चितात्मप्रतिज्ञा ।   
रजतशिखरिश्रृङ्गाद्वर्त्मना खेचराणामवनितलमथागादल्लमं   
जेतुकामा ॥ १६१ ॥   
इति निगमशिखोक्तामीप्सितार्थप्रदात्रीं प्रभुशुभगुणलीलां   
श्रावयेद्यः शृणोति ।    
  
पृ० ५६) स पुनरखिलभोगानैहिकानत्र भुक्त्वा शिवपदमथ लब्ध्वा   
जन्ममृत्यु न याति ॥ १६३ ॥   
  
इत्यार्षश्रीभविष्यत्पुराणकथाविशालायां प्रभुलिङ्गलीलायां   
कैलासवर्णनश्रीरुद्रसभानुभावविभावनगौरीशङ्करसंवादप्रयुक्ता  
ल्लमशब्दनिर्वचनप्रभुसमागमनमायाविजृम्भणतामसशाम्बरीभूलोकस्  
अमागमनप्रतिपादनगतिर्नाम द्वितीयोऽध्यायः ॥  
  
पृ० ५७) बि?व?इदेशवर्णनम् ।   
  
श्रीनन्दिकेश्वरायनमः ॥   
  
अथ तृतीयोऽध्यायः ॥   
  
सूत उवाच-   
श्रीसिद्धेश्वरवीरदेशिकमहासम्राट्पदाम्भोरुह-  
ध्यानानन्दविधूतचित्तकलुषा ये सत्यशौचान्विताः ।   
भक्ता निर्मलनित्यकृत्यनिरता मुक्तिद्रुमूलाश्रिता-  
स्ते शृण्वन्तु सदाल्लमप्रभुमणेर्लीलां सुशीलादृताम् ॥ १ ॥   
हरेण यस्मिन् किल कार्मुकीकृते सुरोरगाः शान्तिमनूंस्तदा पठन् ।   
विराजते सम्प्रति तस्य दक्षिणे गिरेः स कर्नाटकदेश आस्तिकाः ॥ २ ॥   
बि?व?इरिति तत्र प्राकृतैरुक्तनामजनपद इह भाति क्षोणिसीमन्तसीमा   
।   
सकलजनसमूहैः सत्यभाषाभिरामैः शिवगुरुपदभक्तैः सेव्यते   
धर्ममार्गैः ॥ ३ ॥   
आर्यैरनार्यदूरैर्निर्मलशीलैश्च निखिलभूपालैः ।   
धर्मः पदैश्चतुर्भिर्दुर्मददूरेऽत्र वर्तते देशे ॥ ४ ॥  
  
पृ० ५८) तद्देशमध्ये शशिनः कलानां विभाति केलीसदनं विचित्रम् ।   
महीपुरन्ध्रीवदनं पुरं तदालेख्यलेख्यं बनवस्यभिख्यम् ॥ ५ ॥   
तदीयसर्वार्थविशेषवर्णने समर्थ एकः सरसीरुहोद्भवः ।   
महेशमायागुणचित्रनिर्मितौ रहस्यमेतन्नगरं मुनीश्वराः ॥ ६ ॥   
घनानि तत्रत्यवनानि भूरुहैः समन्ततोऽङ्कूरितपल्लवाङ्कितैः ॥   
सकुड्मलैः पुष्पशलाटुशोभितैः फलान्वितैर्नित्यवसन्तसेवितैः ॥ ७ ॥   
जम्बीरजम्बूफलपूरपूगैः खर्जूरमालूरकपित्थचूतैः ।   
अशोकरम्भापनसैश्च भोज्यैः पुन्नागचाम्पेयकनारिकेलैः ॥ ८ ॥   
पुनःपुनः कोकिलशारिकाशुकद्विरेफकेकिध्वनिराजकूजितैः ।   
सदा स्फुटैः पाटलजाजिमल्लिकाकुरुण्टकैः कोरकितैश्च केतकैः ॥ ९   
॥   
स्यामन्तिकाभिः करवीरनन्द्यावर्तैः स्थलाब्जैर्गिरिमल्लिकाभिः ।   
वासन्तिकाकाञ्चनकेसराद्यैः सर्वेषु कालेषु च पुष्पसान्द्रैः ॥ १० ॥   
सुगन्धिपूर्णैर्युतपुष्पवाटीसहस्त्रसङ्ख्यासमलङ्कृतं तत् ।   
पुरं महामायिपुरारिभक्तैः सदामहाभोगपरैर्विभाति ॥ ११ ॥   
  
पृ० ५९) बनवसीनगरवर्णनम् ।   
  
कस्तूरिकालिप्तवितर्दिकाभिर्वीथीषु वीथीषु विशालरम्यम् ।   
मालासहस्रैर्मणितोरणानां सदोल्लसत्पल्लवतोरणश्च ॥ १२ ॥   
किञ्च गन्धोदकक्लिन्नशीतलस्थलसञ्चराः ।   
लसन्मलयजामोदमेदुराः पुष्पमञ्जरीः ॥ १३ ॥   
सन्ताड्य तद्गतास्वादं स्वीकुर्वन्तः समन्ततः ।   
फुल्लपद्माकरश्रेणीमार्गेणागत्य निर्गताः ॥ १४ ॥   
मन्दं मन्दं मधुस्फूर्त्या समागत्य वधूजनान् ॥   
परिगृह्य तदीयानि हृदयानि विदार्य च ॥ १५ ॥   
चालयित्वोत्तरीयाणि कृत्वा परवशात्मनः ॥   
तदीयप्रणयोत्पन्नकलहान्परिहाप्य च ॥ १६ ॥   
कलास्थानानि संस्पृश्य चोत्पाद्योत्कलिकां प्रियैः ।   
पल्लवा इव तत्पुर्यां मलयानिलशावकाः ॥ १७ ॥   
महेशमायासर्वस्वाः सञ्चरन्ति पदे पदे ॥   
वेदशास्त्रागमाद्यासु विद्यास्वत्र द्विजोत्तमाः ॥ १८ ॥   
  
पृ० ६०) भवन्ति प्रज्ञयाम्भोजभवव्यासजिगीषवः ॥   
अबाधयित्वा स्वजनान् परान्साधितुमुद्यताः ॥ १९ ॥   
विजयं प्राप्य तत्रत्या विस्फुरन्ति महीभुजः ।   
नवैव सङ्ख्यया यस्य निधानानि स किम्प्रभुः ॥ २० ॥   
असङ्ख्यातधनैरेवमुद्धता व्यवहारिणः ।   
भट्टास्तु विक्रमार्केऽपि प्रेषिता आक्रमन्ति तम् ॥ २१ ॥   
बलभद्रं हलभृतो ह्रिया धवलयन्ति ते ॥   
वशीकुर्वन्ति मदनमपि तत्राङ्गनाः क्षणात् ॥ २२ ॥   
गजाश्वास्तत्र शक्रस्य ह्रिया पाण्डुरयन्ति तौ ।   
दातारमपि याचन्ते तत्रत्या नार्थिनोऽधमम् ॥ २३ ॥   
दृष्ट्वार्थिनं न दातारस्तूष्णीं गच्छन्ति तद्गताः ।   
पतिभक्तिविहीना स्त्री नाप्येका तत्र मार्गितुम् ॥ २४ ॥   
सतीसंरक्षणादक्षो नास्ति जाल्मोऽपि तत्पुरे ।   
तत्प्राकारस्य चौन्नत्यं तत्खेयस्य च निम्नताम ॥ २५ ॥   
  
पृ० ६१) मयकारराजवर्णनम् ।   
  
विना न केऽपि जानन्ति नाकिनः कूर्मपन्नगान् ॥   
सौधावलीसमुत्सेधं चर्चितुं तु न केचन ॥ २६ ॥   
सक्ता गृहाणां सौन्दर्यं स्वर्गेऽपि न हि भूसुराः ।   
मत्तेभबृंहितारावा मणिघण्टाकलस्वनाः ॥ २७ ॥   
बन्दिमागधवृन्दानां वाग्विलासपरम्पराः ।   
गन्धर्वहेषितारावा हृद्यवाद्योदितस्वराः ॥ २८ ॥   
कोलाहला प्रजानां च व्याप्नुवन्ति दिशो दश ।   
रमणीये पुरे तस्मिन् ममकाराख्यभूपतिः ॥ २९ ॥   
मण्डलाधीश्वरस्सोऽयं महाहङ्कारगर्वितः ।   
धीरोद्धतपरीवारः कामतन्त्रपरायणः ॥ ३० ॥   
वर्णितुं शक्यते तस्य सौभाग्यं कियदित्यहो ।   
रतिराड्रूपसौन्दर्ये सुरराड्भोगसम्पदि ॥ ३१ ॥   
ऐश्वर्ये राजराजोऽयं माने स्यात्कुरुराट् स्वयम् ॥   
त्यागेऽङ्गराजः कः स्तोतुं समर्थस्तं महीपतिम् ॥ ३२ ॥   
महामायाविलासानामुत्पत्तिस्थानमेव सः ॥   
खड्गनिर्दलितारातिराजभिन्नार्कमण्डलः ॥ ३३ ॥    
  
पृ० ६२) स्वमातुलसुतां चारुगात्रीमम्बुजलोचनाम् ॥   
त्रिजगन्मोहिनीं नाम्ना मोहिनीमप्युवाह सः ॥ ३४ ॥   
तौ दम्पती मदोद्रिक्तौ सन्नद्धौ मदनाहवे ।   
चिक्रीडतुश्चिरं कालं श्रृङ्गाररसपोषकौ ॥ ३५ ॥   
शचीन्द्राविव तौ नित्यं रमाशार्ङ्गधराविव ।   
रोहिणीन्दू इव रतिस्मराविव रराजतुः ॥ ३६ ॥   
मोहिनीममकारौ तावभिधानोचितक्रियौ ॥   
मिथुनीभूय सुस्निग्धौ कामपाशेन संयुतौ ॥ ३७ ॥   
चित्तैकरस्यसम्पन्नौ ममतालतिकावृतौ ।   
दिनानि कामतन्त्रेण यौवनस्थौ विनिन्यतुः ॥ ३८ ॥   
सन्तानलाभमप्राप्य चिन्तापरवशावुभौ ॥   
रहस्युपरतक्रीडौ विचारं चक्रतुस्तदा ॥ ३९ ॥   
किं राज्येन सुखेन किं रतिकथाचातुर्यशौर्येण किं   
किं वा नूत्नविचित्ररत्नविलसद्भूषाविशेषैः शुभैः ।   
किं मातङ्गरथाङ्गतुङ्गतुरगैरान्दोलिकाक्रीडनैः   
स्वाद्वन्नैरतुलाम्बरैरपि तथा सन्तानहीनो यदि ॥ ४० ॥   
  
पृ० ६३) मोहिनीमयकारयोःपुत्रविषयकोपासनादिवर्णनम् ।   
  
अपुत्रस्य गतिर्नास्तीत्याहुः शास्त्रविदो बुधाः ।   
ब्रूते वेदोऽपि नापुत्रस्य लोकोऽस्तीति हि स्फुटम् ॥ ४१ ॥   
विचार्यैवं ज्योतिषिकान्पृच्छतःस्म मुहुर्मुहुः ।   
शुश्रूषतस्तथा तद्ज्ञैः शाकुनानि वचांसि च ॥ ४२ ॥   
अर्कादिवासरेषूक्ततत्तज्जातिग्रहोपरि ।   
उपश्रुतीः शुश्रुवतुर्विकीर्याप्यक्षतादिकम् ॥ ४३ ॥   
सामुद्रिकाणां हस्तेषु हस्तं दत्वा सुताप्तये ।   
रेखास्ति वा नवा ब्रूतेत्यनुयोगं च चक्रतुः ॥ ४४ ॥   
विप्रश्निकायाः पुरतः स्थित्वा मुक्ताक्षतादिकम् ॥   
दत्वा शूर्पेऽथ तद्दण्डं गृहीत्वा पृच्छतां शुभम् ॥ ४५ ॥   
आर्योक्तेन प्रकारेण व्रतानि सकलान्यपि ।   
उपायनप्रदानाद्यैराचरेतुरिमौ द्विजाः ॥ ४६ ॥   
बहुधार्थव्ययं कृत्वा दम्पती पुत्रकाम्यया ।   
  
पृ० ६४) मोहिनीममकारौ तौ मोहेन महतावृतौ ॥ ४७ ॥   
पिण्याकलशुनद्रव्यैर्मातङ्गीकृतनर्तनैः ।   
पूजयामासतुर्मद्यमांसाद्यैः क्षुद्रदेवताः ॥ ४८ ॥   
न शिवं शिवपत्नीं तौ मूढात्मानौ जगत्पती ।   
शुद्धसत्वकलापूर्णावुपासामासतुः किल ॥ ४९ ॥   
एवं दिनेषु गच्छत्सु मोहिनी केषुचित्स्वयम् ।   
तामसक्षुद्रशक्तीनां सेवया गर्भमादधे ॥ ५० ॥   
या तामसी महामाया सन्दिष्टा शिवभार्यया ।   
सर्वज्ञयाऽपि देवस्य प्रभोस्तत्वं प्रकाशितुम् ॥ ५१ ॥   
साशाद्य सद्यस्तद्गर्भमभ्रान्तभ्रान्तिभाविका ॥   
प्रीतिं सम्पादयाञ्चक्रे तयोरात्मानुरूपयोः ॥ ५२ ॥   
मायासौन्दर्यसर्वस्वमाकृष्य जनमोहिनी ।   
मोहिन्याः पुत्रिका भूत्वा जज्ञे विज्ञाननाशिनी ॥ ५३ ॥   
तदा विविधवाद्यानां हृद्यध्वनिपरम्पराः ।   
शुभदम्भोदगम्भीराः पुरे तत्र जजृम्भिरे ॥ ५४ ॥   
ममकारो द्विजातिभ्यः सर्वेभ्यो भूरिदक्षिणाः ।   
प्रसारितकराग्रेभ्यो ददौ सम्भूय सस्पृहम् ॥ ५५ ॥   
  
पृ० ६५) मायोत्पत्त्या मुनीश्वरादीनां मनोविकारादिवर्णनम् ।   
  
आशया क्षेत्रवित्ताश्वगजगोरथगोधनम् ॥   
यद्यत्प्रार्थयते योयस्तस्मै तस्मै ददौ च तत् ॥ ५६ ॥   
गृहेषु मिथुनीभूय स्थितेभ्यो विषयेच्छया ॥   
इष्टार्थानर्थिसङ्घेभ्यः प्रददौ मोहिनीपतिः ॥ ५७ ॥   
चित्रं समस्तजन्तूनां मायोत्पत्तिमहोत्सवे ।   
रेतांसि सुस्रुवुः सद्यः स्त्रीपुंसानां क्षणे क्षणे ॥ ५८ ॥   
निर्लज्जया पुमान्नारीं पुमांसं च तलोदरी ॥   
आलिङ्ग्यौष्ठं समास्वाद्य रहस्यस्थानमस्पृशत् ॥ ५९ ॥   
ये तु निर्वाणमार्गस्था ग्रामक्षेत्रगृहादिकम् ।   
त्यक्त्वा घोराटवीः प्राप्य निराहारास्तपस्विनः ॥ ६० ॥   
गङ्गादितटिनीतीरेष्वद्रीणां गह्वरेषु च ।   
सिद्धस्थलविशेषेषु तथा बिल्ववनेषु च ॥ ६१ ॥   
पञ्चाग्निमध्यभागेषु हिमान्यां जलमध्यमे ।   
फलाम्बुपत्रैः क्षुद्बाधां वारयन्तस्तथान्वहम् ॥ ६२ ॥   
निरुद्धवृत्तयः स्वान्तर्ध्यायन्तः परमेश्वरम् ।   
तपः कुर्वन्ति सततमपरित्याज्यनिष्ठया ॥ ६३ ॥   
  
पृ० ६६) तेषां शिवैकतानानि चित्तान्युत्थाय लक्ष्यतः ।   
सम्प्राप्य वृत्तिसारूप्यं विषयौन्मुख्यमाप्नुवन् ॥ ६४ ॥   
वेपमानोत्तमाङ्गानां वृद्धानां च तपस्विनाम् ।   
निष्कलानां पलिक्नीनामप्यन्योन्यं रतिर्बभौ ॥ ६५ ॥   
तरूणां च गिरीणां च लतानां च तृणाश्मनाम् ॥   
स्त्रीपुम्मयानामन्योन्यप्रीत्या द्रावोऽभवत्तदा ॥ ६६ ॥   
मृगपक्षिपशुव्रातास्त्यक्त्वापि तृणभक्षणम् ।   
दिवारात्रौ च सततं मिथुनीभूय रेमिरे ॥ ६७ ॥   
स्थाणुभूतशरीराणां दीर्घकालसमाधिना ।   
तिरोहितानां वल्मीकैर्युगावृत्तादपीदृशाम् ॥ ६८ ॥   
ऋषीणामग्निकल्पानामपि ध्यानोदितस्त्रियाम् ।   
अधः स्खलितवीर्याणां चित्तान्युत्कण्ठितां ययुः ॥ ६९ ॥   
व्युत्थाय सर्वे मुनयः किमेतदिति विस्मिताः ।   
चिन्ताक्रान्ताश्चिरं ध्यात्वा पुनरासन्बहिर्मुखाः ॥ ७० ॥   
अहो कष्टमहोकष्टमस्माकं किमियं दशा ॥   
ययात्मज्ञानमुसृज्य विषयौन्मुख्यमाप्नुमः ॥ ७१ ॥   
इति चिन्तापरवशाः सम्भूय मुनयोऽखिलाः ।   
  
पृ० ६७) श्रीदुर्वाससम्प्रति मुनीनां मनोविकारकारणजिज्ञासा ।   
  
अमन्त्रयन्त तच्छान्त्यै शान्त्यै दान्त्यै च भूसुराः ॥ ७२ ॥   
तदा दुर्वारसंसारदुःखाद्रिबलभेदनः ।   
शैवमौनी शिवाचार्यः शिवदीक्षापरायणः ॥ ७३ ॥   
निराभारमहावीरशैवलिङ्गैक्यनिश्चयः ।   
दुर्वासास्तपतां श्रेष्ठ आजगाम शिवेच्छया ॥ ७४ ॥   
आगतं मुनिमालोक्य मुनयो विगतज्वराः ।   
पाद्यार्घ्याचमनीयाद्यैर्मधुपर्कैस्तथार्चयन् ॥ ७५ ॥   
उपवेश्यासने रम्ये महार्हे प्रणिपत्य तम् ।   
कृताञ्जलिपुटाः प्रोचुर्भक्त्या परमयान्विताः ॥ ७६ ॥   
महेशकृपयोपात्तत्रिकालार्थावबोधन ।   
योगीन्द्र करुणासिन्धो ऋषिबन्धो गृहीष्व नः ॥ ७७ ॥   
ब्रूहि किं कारणं चित्तचलनेऽस्माकमीदृशाम् ।   
वाताम्बुपर्णवृत्तीनां दृढवैराग्यशालिनाम् ॥ ७८ ॥   
गुहान्तर्धर्ममेघाख्यं ध्यानं व्युत्थानमेति नः ।   
वशं गच्छति कामस्य चित्तं दुर्विषयातुरम् ॥ ७९ ॥   
का गतिस्त्वां विनाऽस्माकं शिवज्ञानैकसागर ।    
  
पृ० ६८) उपसर्गभयादस्मान् पाहि पाशुपताग्रणीः ॥ ८० ॥   
विज्ञापितो मुनिगणैरित्थं वाचंयमोत्तमः ।   
दृष्ट्या विचार्य सुचिरं प्रतीच्या प्रोक्तवान्गुरुः ॥ ८१ ॥   
श्रूयतां वचनं सम्यगहो तापसपुङ्गवाः ।   
ममकाराह्वयो राजा पृथिव्यामस्ति दुर्जयः ॥ ८२ ॥   
बनवस्याख्यनगरे मोहिनी तत्कुटुम्बिनी ।   
तयोः पुत्रीत्वमापन्ना जाता माया दुराशया ॥ ८३ ॥   
साङ्ख्यं योगं पाशुपतं ज्ञानानि विविधानि च ।   
विनाशयितुमुद्युक्ता कलिकालवशात्स्वयम् ॥ ८४ ॥   
इतः परं क्व वा योगः क्व तपः क्व मुमुक्षुता ।   
क्व भक्तिः क्व च विज्ञानं यतो मायावशं जगत् ॥ ८५ ॥   
इति ब्रुवन्तं दुर्वासं प्रणिपत्य भयान्विताः ।   
पुनरूचुर्मुनिश्रेष्ठा निष्ठाचाञ्चल्यनिष्ठुराः ॥ ८६ ॥   
  
ऋषय ऊचुः ।   
माहेश्वरी महामाया नामरूपक्रियात्मिका ।   
सदसत्त्वाद्यनिर्वाच्या याऽनाद्या श्रूयते श्रुतौ ॥ ८७ ॥   
यद्रूपमखिलं विश्वं यया सञ्च्छादितं महः ।   
यदुपाधिवशाज्जीवः स्वयं साक्षान्महेश्वरः ॥ ८८ ॥   
  
पृ० ६९) मुनीन्प्रतिदुर्वासकृतमायास्वरूपनिरूपणम् ।   
  
पशुपाशविमोचिन्या दीक्षया सा विमोचिता ।   
यया शिवत्वमायातं कृतकृत्या स्म ते वयम् ॥ ८९ ॥   
प्रारब्धमपि निर्दग्धं योगज्ञानाख्यवह्निना ।   
वान्तान्नाशनवत्कस्मात्प्राप्तं चलनमीदृशम् ॥ ९० ॥   
सम्भ्रष्टबीजकल्पस्य चित्तस्य शमशालिनः ।   
केयं माया कुतः कुत्र ततोप्यन्या विलक्षणा ॥ ९१ ॥   
अजेति श्रूयते माया ज्ञाननाश्येति च स्वयम् ।   
जाता पृथिव्यामित्युक्ता नष्टायाश्च कुतो जनिः ॥ ९२ ॥   
विलक्षणायाः किं रूपं तन्निवृत्तिर्नवास्ति वा ।   
सर्वं कथय नो विद्वन् रक्षास्माञ्छरणागतान् ॥ ९३ ॥   
एतत्प्रार्थयमानास्ते मुनयो विनयोर्जिताः ।   
महर्षेरङ्घ्रिनिकटे निपेतुर्दण्डवद्भुवि ॥ ९४ ॥   
तानुत्थाप्य महातेजा दुर्वासा भगवान्स्वयम् ।   
माभैष्टेति समाश्वास्य पुनः प्रोवाच सस्मितम् ॥ ९५ ॥   
या माया त्रिगुणा चेति वेदान्तेषु प्रशस्यते ।   
सा द्विरूपा ह्यविद्येति मायेति च निगद्यते ॥ ९६ ॥   
तमःप्रधाना मलिनसत्वा विद्या द्वयोस्तयोः ।   
शुद्धसत्वमयी माया निर्मला दर्पणोपमा ॥ ९७ ॥   
  
पृ० ७०) जीवोपाधिरविद्याख्या मायोपाधिर्महेशितुः ।   
सैषा विचित्रा सुदृढा बह्वङ्कुरसमन्विता ॥ ९८ ॥   
गुणभिन्नाप्यङ्कुरेषु तेषु भिन्ना गुणैः पुनः ।   
नामरूपात्मिका बह्वी तूलाविद्या निगद्यते ॥ ९९ ॥   
प्रतिबिम्बा अनेकाः स्युस्तत्र तत्तारतम्यतः ।   
देवतिर्यङ्मनुष्याण्डजोद्भिज्जस्वेदजादयः ॥ १०० ॥   
जीवाः शिवमया एव यतश्चैतन्यबिम्बिताः ।   
तथाप्यल्पाश्च किञ्चिज्ञा यातायातं प्रयान्ति हि ॥ १०१ ॥   
ईश्वरस्तु महामायी यतस्तत्प्रतिबिम्बितः ।   
वशीकृत्य स तां देवः क्रीडते स्वेच्छया द्विजाः ॥ १०२ ॥   
तत्रापि गुणपर्वाणि तारतम्येन संश्रितः ।   
ब्रह्मा विष्णुश्च रुद्रेशौ सदाशिव इतीर्यते ॥ १०३ ॥   
प्रभुः सर्वाधिकः प्रोक्तो निरञ्जनपदाञ्चितः ।   
स एक एव नो याति मायाया वशमास्तिकाः ॥ १०४ ॥   
अन्ये तु ब्रह्मविष्ण्वाद्याः कदाचित्तद्विमोहिताः ।   
  
पृ० ७१) मुनीन्प्रति दुर्वासकृतमायाप्रभाववर्णनम् ।   
  
पुनः प्रभोः करुणया प्रबुध्यन्ति यथातथम् ॥ १०५ ॥   
अविजेया ततो माया येन केनापि सुव्रताः ।   
जिता मयेति येनेयं विश्वस्ता स जितो भवेत् ॥ १०६ ॥   
अतो मायाजये सम्यग्जागर्तव्यं बुधैरपि ।   
मायापाशनिबद्धानां जीवानां का कथा पुनः ॥ १०७ ॥   
जीवः पशुरिति प्रोक्तः शिवः पशुपतिः स्मृतः ।   
पाशबद्धो यतो जीवः पाशमुक्तो महेश्वरः ॥ १०८ ॥   
पशुपाशविमोचिन्या दीक्षया गुरुदत्तया ॥   
भाग्येनानुगृहीतो यः स जीवः शिवतामियात् ॥ १०९ ॥   
अन्यस्तु कर्मतन्त्रेषु बद्धः पशुरधोमुखः ।   
प्रयाति सततं मोहाज्जन्ममृत्युपरम्पराम् ॥ ११० ॥   
न विद्याभिजने हेतू दीक्षायां मोक्षसाधने ।   
अनुग्रहः प्रभोरेव श्रीगुरोस्तत्र कारणम् ॥ १११ ॥   
सैषैव माया दुर्धर्षा तामसी सर्वमोहिनी ।   
कामतन्त्रप्रधानैका ममकारात्मजाऽभवत् ॥ ११२ ॥   
अजातापि च मोहिन्यां जाता कार्यार्थमास्तिकाः ।   
  
पृ० ७२) तत्र हेत्वन्तरं वक्ष्ये संशृणुध्वं समाहिताः ॥ ११३ ॥   
कदाचिद्राजते शैले देवर्षिगणसेविते ॥   
सभायां योगपीठस्थं रुद्रं पप्रच्छ पार्वती ॥ ११४ ॥   
सा शक्तिः सर्वलोकानां शिवाऽनन्या चिदात्मिका ।   
स्ववशीकृत्य तां मायामभिमानेन पश्यति ॥ ११५ ॥   
स्वमायया जगत्सर्वं मोहयन्ती स्वयम्प्रभा ।   
सृष्ट्यादिकार्येष्वीशस्य साहाय्यं तनुते तराम् ॥ ११६ ॥   
ततो रजोगुणोद्रिक्ता तमसा सात्विकीं कलाम् ।   
तिरोधाय हरं दृष्ट्वा प्रश्नमेनं चकार सा ॥ ११७ ॥   
देवादिदेव भूलोके यो वा को वा महेश्वर ।   
अस्ति किं सहजानन्दसौन्दर्यरसनिर्भरः ॥ ११८ ॥   
परवैराग्यसम्पन्नं तं ममाचक्ष्व शङ्कर ।   
परीक्षेत्तन्मनोदार्ढ्यमित्युक्तः शम्भुरब्रवीत् ॥ ११९ ॥   
देवि साक्षात्परं ब्रह्म सच्चिदानन्दविग्रहः ।   
अल्लमप्रभुरेकोऽस्ति गुरुर्मम जगत्त्रये ॥ १२० ॥   
इत्यास्थानीस्थितैः सर्वैराश्चर्येणावधारितम् ।    
  
 पृ० ७३) मायाविलासवर्णनम् ।   
  
वचनं देवदेवस्य श्रुत्वा मन्दस्मितानना ॥ १२१ ॥   
आः किमेतत्कियदिति न्यक्कारेण रजोन्विता ।   
देवी कृतनृचित्कारा ह्याराद्रुद्रमभाषत ॥ १२२ ॥   
  
देव्युवाच ।   
किमिदं भाषसे देव मम माया दुरत्यया ।   
यद्यल्लमप्रभुस्तस्या अवशः स्यात्तदोच्यताम् ॥ १२३ ॥   
इत्युक्त्वा तामसीं मायां स्वीयामाकृष्य सुन्दरी ।   
मोहिन्याः पुत्रिकां चक्रे प्रभुमप्यभिकायितुम् ॥ १२४ ॥   
साप्यजातापि जातेव भूमौ बनवसीपुरे ।   
ममकारस्य तनया बभूव त्रिजगन्मयी ॥ १२५ ॥   
तस्या गुणकथा वक्तुं को वा शक्नोति मानवः ।   
तथापि कांश्चिद्वक्ष्यामि शृण्वन्तु मुनिसत्तमाः ॥ १२६ ॥   
यक्षकिन्नरगन्धर्वसिद्धविद्याधरामरान् ।   
गरुडोरगमर्त्यादीन् बहुना किं महामुनीन् ॥ १२७ ॥   
अपाङ्गदामभिर्बद्धान्मेषानिव निमेषतः ।   
योषितां किङ्करीभूतान्करोत्येव स्वलीलया ॥ १२८ ॥   
किञ्चैषा त्रिगुणा माया भुवनानि चतुर्दश ।   
स्वयं ग्रसति भूयोऽपि निष्ठीवति विनिष्ठुरा ॥ १२९ ॥   
  
पृ० ७४) स्वयं महाप्रभावेण(न) मायामयमिदं जगत् ।   
संहृत्य सत्वसम्पूर्णो यो रुद्रोऽभूत्स्वयम्प्रभः ॥ १३० ॥   
तस्यापि वक्षसि सदा या माया कामवर्द्धनी ।   
रुद्राणीं स्थापयत्येव तस्याश्चित्रं चरित्रकम् ॥ १३१ ॥   
मूर्तिपञ्चकमप्येवं स्त्रीनेत्रविवशीकृतम् ।   
करोति तस्मादधिकः को वास्ति जगतां त्रये ॥ १३२ ॥   
तस्मान्नजय्या केनापि माया वेश्याविलासिनी ॥   
अविचारितसिद्धेयमसद्भावोपकल्पिका ॥ १३३ ॥   
श्रुतमप्यश्रुतं दृष्टमप्यदृष्टं वितन्वती ।   
विभीषिका जगत्कृत्स्नं मायेयं भ्रामयत्यहो ॥ १३४ ॥   
भ्रान्तस्य पुरुषस्यास्य जननी तनया स्वसा ।   
स्नुषा भार्या स्वयं भूत्वा विकारयति मोहिनी ॥ १३५ ॥   
जिगीषा यदि युष्माकं तस्याः कूटक्रियात्मनः ।   
उपायमेकं वक्ष्यामि रहस्यं शृणुत द्विजाः ॥ १३६ ॥   
निरञ्जनो महादेवो गुरूणां परमो गुरुः ।   
सर्वज्ञः सर्वसाक्षी यः सोऽल्लमप्रभुसञ्ज्ञितः ॥ १३७ ॥   
सोऽयं चिद्गगनाकारो व्यापकोऽपि महेश्वरः ।   
  
पृ० ७५) मनुष्यचर्मणा बद्धो गूढः पर्यटति क्षितौ ॥ १३८ ॥   
यः स्मरत्यनिशं चित्ते तत्र सन्निहितो गुरुः ।   
मायामुन्मूल्य सहसा शिवज्ञानं प्रयच्छति ॥ १३९ ॥   
ततोऽल्लमप्रभुं नित्यं स्मरत श्रद्धयान्विताः ।   
तन्नाममन्त्रं तन्मूर्तिं पठत ध्यायतानिशम् ॥ १४० ॥   
स सर्वसाक्षी ध्यातृर्णां चित्ते साक्षाद्भविष्यति ।   
तेन दिव्यप्रभावेण माया निर्मूलिता भवेत् ॥ १४१ ॥   
उपदिश्यैवमेकान्ते दुर्वासास्तपतां वरः ।   
जगाम मेरुशिखरं स्वेच्छयैव महामनाः ॥ १४२ ॥   
मुनयोऽपि तथा कृत्वा प्रभोश्चरणचिन्तनम् ।   
मायामुन्मूल्य चित्तानि न्यरुन्धन् व्यत्थितान्यपि ॥ १४३ ॥   
ममकारनृपस्तत्र मोहिनी च कुटुम्बिनी ।   
मायायां प्रेमभरितौ बालायां सुखमापतुः ॥ १४४ ॥   
मानुषावप्यनिमिषौ सदातद्दर्शनोत्सुकौ ।   
क्वचिन्निमीलिताक्षौ तद्रूपं दध्यतुरद्भुतम् ॥ १४५ ॥   
  
पृ० ७६) उरस्यादाय सस्नेहमालिलिङ्गतुरञ्जसा ।   
प्रेम्णा समाहितस्वान्तौ न विचालयतः स्म तौ ॥ १४६ ॥   
अङ्कप्रदेशे संस्थाप्य न वियोजयतः क्षणम् ।   
तद्विलासेक्षणेनैव क्षुत्तृष्णादिविवर्जितौ ॥ १४७ ॥   
मायैवेयं न मत्पुत्रीत्याश्चर्याविष्टमानसौ ।   
मायेति नाम दधतुस्तस्यास्तत्पितरावुभौ ॥ १४८ ॥   
ततो धात्र्यः स्तनं दत्वा कृत्वाभ्यङ्गं सुगन्धिभिः ॥   
अभ्यषिञ्चन्नञ्जलिभिर्मन्दं मन्दोष्णवारिभिः ॥ १४९ ॥   
अनार्द्रीकृत्य मृदुलैर्धौतैरङ्के निधाप्य च ॥   
मण्डैर्हैय्यङ्गवीनैश्च पयस्तामप्यपाययन् ॥ १५० ॥   
अलङ्कृत्याञ्जनैर्नेत्रे ललाटे भूतिरेखया ।   
धौतकौशेयपुत्रेषु शाययामासुरादरात् ॥ १५१ ॥   
मन्दं मन्दं हस्ततलैः संस्पृशन्त्यो विलासिनीम् ।   
अगायन्मधुरालापैरुलूलुध्वनिभिः शुभैः ॥ १५२ ॥   
जय बाले जगल्लीले शुभशीले गुणावले ।   
जय शृङ्गारसर्वस्वे माये मधुरनिस्वने ॥ १५३ ॥   
इति तद्गुणगीतानि गायन्त्यो जयनिस्वनैः ।   
आरार्त्तिकादिभिस्तस्याश्चक्रुर्माङ्गलिकोत्सवम् ॥ १५४ ॥    
  
पृ० ७७) सौवर्णरत्नदोलायां यावन्निद्राति बालिका ।   
तावत्तिष्ठन्ति दोलाग्ररज्वाकर्षणतत्पराः ॥ १५५ ॥   
अथ सा जाग्रती बाला दोलामञ्चमणिव्रजे ।   
आत्मच्छायास्समालोक्य मेने सह विहारिणीः ॥ १५६ ॥   
सा ता हसन्ती हस्ताभ्यामालिङ्गितुमथोद्यता ।   
क्रीडतिस्मः पितुः कक्षे मातुः कक्षे क्वचित् क्वचित् ॥ १५७ ॥   
मातुर्हस्तात्पितुर्हस्तं गत्वा चालिङ्ग्य कन्धराम् ।   
मुखं मुखेन संयोज्य प्रमोदमुदपादयत् ॥ १५८ ॥   
मञ्जीरकिङ्किणीपुञ्जे पदयोर्ध्वनति स्फुटम् ।   
मन्दं मन्दं तत्र तत्र पदन्यासांश्चकार सा ॥ १५९ ॥   
रत्नाङ्गुलीयकस्तोमे काञ्चने कङ्कणद्वये ॥   
काचवल्ली पुरोभागे रोचमाने समन्ततः ॥ १६० ॥   
मुक्तास्यूताञ्चलाग्रायां सक्तायामलिकोपरि ।   
अश्वत्थपत्ररेखायामालोलायां मुहुर्मुहुः ॥ १६१ ॥   
कनत्कनकशृङ्गारकरवीरदलस्रजा ।   
जाम्बूनदघटीदाम्ना शोभितायां तनौ भृशम् ॥ १६२ ॥   
स्खलद्गतिविशेषैः सा चलन्ती रत्नकुट्टिमे ।   
  
पृ० ७८) लीलया सह बालाभिः खेलति स्म मुदान्विता ॥ १६३ ॥   
पित्रोर्धात्रीषु सर्वासु वयस्यासु च सादरम् ।   
हृष्टचित्तासु मायाया बाल्यलीला व्यजृम्भत ॥ १६४ ॥   
उत्कण्ठितेषु सर्वेसु नागरेषु जनेषु च ॥   
स्तुवत्सु चारुतां तस्या अतिचक्राम शैशवम् ॥ १६५ ॥   
ततः कौमारवेलायां सा माया सर्वमोहिनी ॥   
शिक्षाचार्याऽभवद्गत्यां हंसान्नां हस्तिनामपि ॥ १६६ ॥   
कोकिलानां कलध्वाने शुकानां मृदुभाषणे ॥   
तथाभूताऽथ तारुण्ये सा माया शुशुभे तराम् ॥ १६७ ॥   
भावो मनसि वाचायां प्रसादो दृक्प्रसारणे ।   
स्यान्मर्म हस्तसञ्ज्ञायां कीलकं भृकुटौ च रुट् ॥ १६८ ॥   
मानोन्नतिस्तथा बुद्धौ सर्वमन्यद्भ्रमावहम् ।   
बभूव यौवने तस्यास्त्रिजगन्मोहनाकृतेः ॥ १६९ ॥   
दृष्ट्वैतद्भावशाबल्यं मूढः क्लीबोऽरसोऽथवा ।   
मुनिर्वा मोहमाप्नोति किमुतान्ये रसाधिकाः ॥ १७० ॥   
  
पृ० ७९) मायासौन्दर्यवैभववर्णनम् ।   
  
इत्थं शृङ्गारसर्वस्वतारुण्यरसनिर्भरा ॥   
त्यक्त्वा मुग्धात्वमध्यात्वे क्रमात्प्रौढात्वमागता ॥ १७१ ॥   
तन्नाट्यश्रीस्तद्विलासानुभूतिस्तच्चातुर्यं तत्कलाकौशलं च ।   
तद्गाम्भीर्यं तद्गतिस्तत्पदोद्यज्जङ्घाजानूरुद्वयी श्रोणिनाभी ॥ १७२ ॥   
तन्मध्यं तज्जघनफलकं तन्नितम्बः कुचौ तौ पीनौ   
कार्कश्यगुणनिलयौ तद्गलस्तन्मुखश्रीः ।   
तन्नासाक्षिद्वयमधरदन्तावलिभ्रूललाटश्रोत्रं तत्कैशिकरुचिरता   
तत्तनोः सौष्टवं च ॥ १७३ ॥   
असदृशमहिमायायां मायायामेव जगति नान्यत्र ॥   
यत्तद्विलासलेशाल्लोकत्रययुवतिसौन्दर्यम् ॥ १७४ ॥   
ममकारोऽन्वर्थोऽभूत्तस्यां स्वान्तर्गताखिलाण्डायाम् ।   
पुत्रीभूतसुतायां निजभाग्यनिधानमाननीयायाम् ॥ १७५ ॥   
राजाऽथ हेमरत्नप्रततिमहार्हाणि सोपबर्हाणि ॥   
आस्थानमण्डपादीन्यगणितगेहानि विरचयाञ्चक्रे ॥ १७६ ॥   
सौधप्रासादसालान्तरकलितमणिस्तम्भसाहस्रदीव्य-  
द्गेहान्तर्दासदासीपरिजनविबुधामात्यभृत्यालिवर्गैः ।   
  
पृ० ८०) मायां संवेश्य तत्तादृशविविधकला पाण्डितीसत्प्रवीणैः   
सम्यक्शिक्षां परीक्षावधि निजतनयां कारयामास मोहात् ॥ १७७ ॥   
काव्यानि नाटकान्यथ वैयाकरणोचितप्रबन्धांश्च ।   
सङ्गीतभरतवीणाछन्दःकोक्कोकरत्नशास्त्राणि ॥ १७८ ॥   
द्यूतानि बहुविधान्यपि कुक्कुटमेषादिलावुकान्तानि ।   
अतिदीर्घाभ्रङ्कषवेण्वादिस्तम्भाग्रनृत्यकृत्यानि ॥ १७९ ॥   
भूम्यन्तरिक्षदिक्तटनटनाभ्यासांश्च कारयाञ्चक्रे ।   
नागरकर्नाटान्ध्रद्राविडभाषाश्च पाठयामास ॥ १८० ॥   
माया स्वयं या सकलप्रपञ्चव्यष्ट्या समष्ट्या च विराजमाना ॥   
तस्याः कियद्वर्णनमेतदेवं मानुष्यवेषाश्रयणाद्यदुक्तम् ॥ १८१ ॥   
ममकारनृपस्ततः सुताया हृदि पाणिग्रहणक्रियां विधातुम् ॥   
कुलशीलकलावयस्सु रूपैरनुरूपं सुगुणं वरं निदध्यौ ॥ १८२ ॥   
विचार्य सुचिरं राजा वर्तमानमहीपतीन् ।   
तत्रैकमपि नो मेने मायायाः सगुणं वरम् ॥ १८३ ॥   
  
पृ० ८१) पितृकृतमायाविवाहविषयकवरजिज्ञासा ।   
  
एतस्मिन्नन्तरे तस्य राज्ञः कुलगुरुर्महान् ।   
अहङ्काराह्वयः साक्षादहङ्कार इवाययौ ॥ १८४ ॥   
तदा प्रीतमना राजा तस्मै पाद्यार्घ्यपूर्वकम् ।   
पूजां दत्वा स्वमात्मानं कृतकृत्यममन्यत ॥ १८५ ॥   
भक्त्या प्रणम्य पार्श्वस्थं पप्रच्छ कुशलं नृपम् ।   
आम्रेडितोक्त्याहङ्कारः शिष्यं विनयभूषणम् ॥ १८६ ॥   
राजा पुनर्नमस्कृत्य कृताञ्जलिरथाब्रवीत् ।   
गुरो युष्मत्करुणया सर्वं कुशलमेव नः ॥ १८७ ॥   
किन्तु पुत्र्या विवाहार्थं चिन्तयामि निरन्तरम् ।   
एषा कुमुदपत्राक्षी स्मरप्रदरकेकरा ॥ १८८ ॥   
कामचापभ्रूविलासा नीलचामरकुन्तला ।   
चतुर्थीचन्द्रनिटिला नासाचम्पकभासुरा ॥ १८९ ॥   
दाडिमीबीजदन्ताढ्या कपोलजितदर्पणा ।   
श्रीकारकर्णा बिम्बोष्ठी कम्बुग्रीवा कलावती ॥ १९० ॥   
बिसकाण्डभुजादण्डा सुवर्णकलशस्तनी ॥   
सिंहमध्या पृथुश्रोणी नितम्बजितसैकता ॥ १९१ ॥   
  
पृ० ८२) करभोरुस्मरक्रीडा निषङ्गसमजङ्घिका ।   
कूर्मोपमानाङ्घ्रिपृष्ठा नक्षत्रनखरोज्वला ॥ १९२ ॥   
रक्तारविन्दाङ्घ्रितला रम्भारतिजयोद्यता ।   
त्रिजगन्मोहनाकारा मदीयकुलपावनी ॥ १९३ ॥   
मायैषाऽस्या वरः को वा पाणिग्रहणमर्हति ।   
प्रत्यहं चिन्तयाम्येतद्दयालो गुरुसत्तम ॥ १९४ ॥   
विचार्याज्ञापय स्वामिन् शिष्योऽहं साधु शाधि माम् ।   
एवमभ्यर्थितो राज्ञा मायामहिमकोविदः ॥ १९५ ॥   
मायावच्छन्नमेवेशं जानन्नतु निरञ्जनम् ।   
धन्यो गुरुरुवाचेदमहङ्कारो महीसुराः ॥ १९६ ॥   
कोकिलेव रसालस्य पुष्पस्येवालिसुन्दरी ।   
हंसीव पद्मकाण्डस्य शिवस्यार्हा तवात्मजा ॥ १९७ ॥   
तस्यैव मोहिनी सेयं नान्योऽर्हति महीपते ।   
स एवास्या महामायी शिवोऽर्हति न संशयः ॥ १९८ ॥   
श्रुत्वैतद्वचनं राजा विचिन्त्य क्षणमात्मनि ।   
प्रणम्य दण्डवद्भूमावाचार्यं पुनरूचिवान् ॥ १९९ ॥    
  
पृ० ८३) मायाकृतशिवोपासनाप्रकारवर्णनम् ।   
  
ममकार उवाच-   
शम्भुः सर्वजगत्कर्ता वेदान्तेष्वप्यगोचरः ।   
कथं सुलभतां यायात्क्षुद्राणां मादृशां गुरो ॥ २०० ॥   
मादृशां मलबद्धानामहङ्कारमहागुरो ।   
कथं प्रत्यक्षतां यायादनुगृह्णातु वा कथम् ॥ २०१ ॥   
मदीयकन्यां स्वीकृत्य स्पृशेद्वा कथमञ्जसा ।   
सम्बन्धितां कथं यातः सामरस्यं कथं व्रजेत् ॥ २०२ ॥   
यथेष्टमुपभोगाय कथमङ्गीकरोत्विमाम् ।   
इत्युक्तवन्तं भूपालं शिष्यं प्रोवाच देशिकः ॥ २०३ ॥   
यथार्थमेतत्त्वद्वाक्यं हरः सर्वजगद्गुरुः ।   
विना भक्त्या हरिब्रह्मप्रमुखानामगोचरः ॥ २०४ ॥   
कथा केवलमर्त्यानां कैव सत्यं महीपते ।   
किन्तु ब्रवीमि वेदान्तरहस्यं शृणु सन्मते ॥ २०५ ॥   
यस्य भक्तिर्दृढा जाता श्वपचस्यापि शङ्करे ।   
सत्यं तमनुगृह्णाति शिवो हृदयसंस्थितः ॥ २०६ ॥   
ततस्त्वं भक्तियोगेन समाराधय शङ्करम् ।   
अङ्गीकरोति विश्वेशो भवन्तं नात्र संशयः ॥ २०७ ॥   
इत्याज्ञप्य महीपालं समाश्वास्य मृदूक्तिभिः ॥   
ययौ मायामणिगृहं ततः स तदनुज्ञया ॥ २०८ ॥   
  
पृ० ८४) अहङ्कारो रहस्यस्यै शैवं धर्ममुपादिशत् ।   
शिवार्चनाविधानं च भक्तेर्माहात्म्यमुत्तमम् ॥ २०९ ॥   
उपदिष्टा ततो माया गुरुणेष्टार्थसिद्धये ।   
अष्टमूर्तिधरं देवं मधुकेश्वरमाश्रयत् ॥ २१० ॥   
विनष्टसंशया निष्ठागरिष्ठाऽष्टविधार्चनैः ॥   
अष्टोपचारसङ्गत्या सावधाना तमर्चयत् ॥ २११ ॥   
चन्दनाक्षतधूपस्रग्दीपनैवेद्यवाद्यकैः ॥   
चन्द्रानना तमानर्चत्त्रिकालं विधिपूर्वकम् ॥ २१२ ॥   
हृत्पुण्डरीकमध्यस्थं शिवं सर्वेश्वरेश्वरम् ॥   
कामयन्ती प्राणनाथं नित्यं व्रतपराऽभवत् ॥ २१३ ॥   
इति परमरहस्यं सूतपुत्रस्य वाक्यं भृगुतनयमुखास्ते सम्यगाकर्ण्य   
तुष्टाः ॥   
भवभयविनिवृत्यै भावितं हि त्वयोक्तं प्रभुचरितमिदानीं ब्रूहि   
सूतेत्यपृच्छन् ॥ २१४ ॥   
यः शृणोति शिवसन्निधौ सदा माययाऽऽचरितमीश्वरार्चनम् ॥    
  
पृ० ८५) मायाकृतशिवार्चनश्रवणफलम् ।  
  
तस्य नाशमुपयाति सा भृशं चिन्मयस्य कृपयाऽल्लमप्रभोः ॥ २१५ ॥   
  
इत्यार्षभविष्यत्पुराणकथाविशालायां प्रभुलिङ्गलीलायां   
मायाविलासतदुपासनाप्रकारवर्णनगतिर्नाम तृतीयोऽध्यायः ॥ ३ ॥   
  
पृ० ८६) श्रीनन्दिकेश्वराय नमः ॥   
  
अथ चतुर्थोऽध्यायः ॥   
  
सूत उवाच-   
श्रीसिद्धवीरगुरुपादसरोजयुग्मे भक्त्या विनिर्जितमहोर्जितमोहपाशाः ॥   
मुक्तीच्छया परविरक्तिपथं प्रयाताः शृण्वन्तु सन्मुनिवराः   
प्रभुलिङ्गलीलाम् ॥ १ ॥   
अहङ्कारेऽथ मायाया उपदिश्य गते नृपे ॥   
तथैव निश्चितस्वान्ते माया शिवरताऽभवत् ॥ २ ॥   
एतस्मिन्नन्तरे विप्राः सर्वानुग्राहकः प्रभुः ॥   
अल्लमः सच्चिदानन्दो महामहिमसागरः ॥ ३ ॥   
माया दुर्वारगर्वस्य निर्वापणकरोद्यमः ॥   
अमूर्तोऽपि समूर्तोऽभूत्तदुपास्त्युचिताकृतिः ॥ ४ ॥   
ह्रीकरं कुसुमास्त्रस्य श्रीकरं ध्यायतां हृदि ॥   
दधावत्यद्भुतं रूपं शृङ्गाररससीकरम् ॥ ५ ॥   
प्रसार्य पश्यतां दृष्टिमनिमेषत्वदायकम् ॥   
तद्वर्तुलत्वसौन्दर्यं को वा वर्णयितुं क्षमः ॥ ६ ॥   
विवृते वदने किञ्चिद्दन्तकान्तिच्छटाः परम् ॥   
सम्पूर्णपूर्णिमाचन्द्रचन्द्रिकाः प्रहसन्ति हि ॥ ७ ॥    
  
पृ० ८७) बनवसीम्प्रत्यागतप्रभोरवयवसौन्दर्यवर्णनम् ।   
  
किञ्चिदुन्मीलिते नेत्रे वर्षतो जलजस्रजः ॥   
कुलालचक्रवत्ता नो निमीलन्ति निमीलने ॥ ८ ॥   
हस्तपादतले रेखा अकस्मात्पश्यतां नृणाम् ॥   
श्रेष्ठं हरिविरिञ्चिभ्यां कथयन्त्येनमीश्वरम् ॥ ९ ॥   
उदितानुदितश्मश्रुरेखाननसुधाकरे ॥   
कलङ्करेखेवाऽऽभाति जनताश्चर्यकारिणी ॥ १० ॥   
षोडशाब्दीयवयसा जगन्मोहनकारकः ॥   
पुपोष वेषमुतलं योषाजनमनोहरम् ॥ ११ ॥   
सुवर्णकाञ्चीसन्नद्धं काञ्चनाञ्चलरञ्जितम् ॥   
अन्तरीयं बबन्धायं लम्बितैकपुरोञ्चलम् ॥ १२ ॥   
द्विपटीमुपमाशून्यां तपनीयाञ्चलाञ्चिताम् ॥   
सूक्ष्मांशुनिर्मितामेकाञ्चलमूर्ध्वं प्रसार(काश)यन् ॥ १३ ॥   
उरःस्थले यथा नूत्नरत्ननिष्कं प्रकाशते ॥   
यज्ञोपवीतन्यायेन दधौ शृङ्गारवारिधिः ॥ १४ ॥   
यत्र पादनखच्छायाः प्रसरन्ति महीतले ॥   
  
पृ० ८८) पद्मरागमणिश्रेणी धागधग्येन सा बभौ ॥ १५ ॥   
मुक्ताकुण्डलकान्तीनामत्युल्बणपरम्पराः ॥   
घनीभवन्त्यभिनवा गण्डयोरुभयोरपि ॥ १६ ॥   
तिर्यक्सुवर्णघुटिकादीप्यमानस्रजोर्द्वयम् ॥   
कूर्परोर्ध्वस्थले बाह्वोरलञ्चक्रेऽतिसुन्दरम् ॥ १७ ॥   
जगद्बिरुदपाञ्चालिकोल्लसत्पादहंसकौ ॥   
स्पर्धेते तदधः क्षुद्रकिङ्किणीभिः समन्ततः ॥ १८ ॥   
ईषद्वक्त्रशिखालग्नपुष्पमाल्योपशोभितम् ॥   
सूक्ष्मोष्णीषाञ्चलस्यूतस्वर्णकूर्चद्वयं बभौ ॥ १९ ॥   
एकाङ्गुलिशिखादत्तं वर्तुलं तिलकोत्तमम् ॥   
मायाकल्पितवैचित्र्याः शून्यचिह्नमिवाबभौ ॥ २० ॥   
नक्षत्रराजसत्कान्तिन्यक्कारिशुभलक्षणाः ॥   
नक्षत्रमालाप्रमुखा हारा वक्षःस्थले बभुः ॥ २१ ॥   
साक्षराङ्गुलिमुद्राभिर्विराजितकराङ्गुलिः ॥   
पादाङ्गुलीयकमणिप्रभाभासितपादुकः ॥ २२ ॥   
विटवेषधरः साक्षाच्छृङ्गार इव सोऽल्लमः ॥   
  
पृ० ८९) मधुकेशालये प्रभोर्मृदङ्गवादनचातुरीवर्णनम् ।   
  
पुरीं बनवसीं प्राप तत्रत्यैरभिनन्दितः ॥ २३ ॥   
सङ्घीभूतैर्जनैस्तत्र परमाश्चर्यसंयुतैः ॥   
चक्षुश्चषकपीतास्यसुधाकरसुधाझरः ॥ २४ ॥   
मधुकेशालयं गत्वा मुखमण्डपमाश्रितः ॥   
तत्रत्यमतुलाकारं प्रमाणातीतमद्भुतम् ॥ २५ ॥   
अशक्यं वादितुं येन केनापि शिवनिर्मितम् ॥   
ददर्श मर्दलं प्रांशुं विद्याजीविगलार्गलम् ॥ २६ ॥   
गृहीत्वा बाहुदण्डाभ्यां निमेषाल्लघुतूलवत् ॥   
निधाय चोरुफलके सज्जीचक्रे यथाविधि ॥ २७ ॥   
दर्शयन् वाद्यचातुर्यं साक्षान्नन्दीव सोऽल्लमः ॥   
चतुर्दण्डिप्रतिभया सप्रमाणं सतालकम् ॥ २८ ॥   
वादयन् भरतन्यायैर्यथाशास्त्रं सुखावहम् ॥   
श्रावयामास वाद्यज्ञैः सर्वैरद्भुतमीक्षितः ॥ २९ ॥   
कलाभिज्ञास्तु तत्रत्याः सर्वाश्चर्यमनोहरम् ॥   
दृष्ट्वाध्येत्यहहेत्याहो अहो इति तथा ब्रुवन् ॥ ३० ॥   
  
पृ० ९०) स्याद्भ्रातः स्यारूत्तंस हे विद्याधिप हे पितः ॥   
अङ्ग मार्दङ्गिक स्वामिन् भो महामहिमन्निति ॥ ३१ ॥   
न श्रुतं न च वा दृष्टं विद्वद्रत्नं क्ववेदृशम् ॥   
साधु साधु समीचीनं सम्यगित्याहुरास्तिकाः ॥ ३२ ॥   
गणनामात्रपर्याप्ता वयं विद्याधिका इति ॥   
त्वत्पदाब्जपरागैकलेशेनाति च नो समाः ॥ ३३ ॥   
अस्मद्भाग्येन दृष्टोऽयं लोकोत्तरगुणोत्तरः ॥   
अदृष्टपूर्वः पुण्यात्मेत्यस्तुवन् बहुधा प्रभुम् ॥ ३४ ॥   
श्रुत्वाऽथ माया वार्तां तां सन्निधौ मधुकेशितुः ॥   
ध्यानवृत्तिमपि त्यक्त्वा सखीः प्रोवाच सुन्दरी ॥ ३५ ॥   
  
मायोवाच ॥   
आल्यः किमेतदाश्चर्यं श्रुत्वैतद्वाद्यनिःस्वनम् ॥   
मयूरीव घनध्वानमहं नर्तितुमुत्सहे ॥ ३६ ॥   
तरलाक्ष्यः कदा वापि पुरे तद्वाद्यकौशलम् ॥   
श्रुतं किमेष सर्वज्ञो विद्याधिकशिखामणिः ॥ ३७ ॥   
महापुरुष इत्येष मम चित्तं प्रसीदति ॥   
गत्वा तमेनं सम्प्रेक्ष्य यूयमायात सत्वरम् ॥ ३८ ॥    
  
पृ० ९१) प्रभोर्मायाकृतविद्यासौन्दर्यवर्णनम् ।   
  
इत्याज्ञप्तास्तदा सख्यः समेत्य मुखमण्डपम् ॥   
प्रभुं प्रेक्ष्य कृतार्थाः स्म इति चित्तेषु मेनिरे ॥ ३९ ॥   
आश्चर्येण ततो गत्वा सख्यस्तां भर्तृदारिकाम् ॥   
प्रणम्य पूजा फलिता तवेत्याहुः स्मिताननाः ॥ ४० ॥   
तस्य सौन्दर्यचातुर्यसौमनस्यवयांसि च ॥   
श्रृङ्गाररसभूयिष्ठान्यादरादाचचक्षिरे ॥ ४१ ॥   
आकर्ण्य कर्णामृतमम्बुजाक्षी तद्रूपरेखादिविलासवृत्तम् ॥   
सन्द्रष्टुकामा समुपेत्य शीघ्रं निध्याय तन्मूर्तिमवाप मोहम् ॥ ४२ ॥   
कुसुमायुधगर्वभञ्जनं तत्सुकुमारं वपुरद्भुतं यदेतत् ॥   
करुणामयमीक्षणं प्रसूते परमानन्दसुधानिधिं समन्तात् ॥ ४३ ॥   
विद्याऽस्ति यत्र विनयो न हि तत्र लोके यद्यस्ति सा विनयसम्पदहो न विद्या ॥   
विद्याविशेषविनयाविह पुण्यमूर्तौ विद्याधिके विमतहस्तिमृगाधिपे स्तः ॥   
४४ ॥   
एवं निध्याय निध्याय माया हर्षाश्रुलोचना ॥   
कञ्चुकीकृतरोमाञ्चा सखीमुखमवैक्षत ॥ ४५ ॥   
विज्ञाय चित्तं तन्वङ्ग्या विनयेन विचक्षणाः ॥   
  
पृ० ९२) पप्रच्छुरल्लमं सख्यः प्रगल्भवचसा प्रभुम् ॥ ४६ ॥   
भो विद्वन् भव्यसञ्चार कस्माद्देशादिहागतः ॥   
को वा जनपदो युष्मत्पदाम्भोजपवित्रितः ॥ ४७ ॥   
कत्यक्षरं भवन्नाम किमणूकं कियत्पदम् ॥   
कं देशं प्रति गन्तव्यमस्मास्वेव किमादरः ॥ ४८ ॥   
शिव एव किमार्यायाः प्रसन्नोऽस्मत्सखीमणेः ॥   
सर्वं यथार्थमाचक्ष्व श्रोतुमिच्छाऽस्ति नः प्रभो ॥ ४९ ॥   
एवमुक्तोल्लमः प्रोचे स्मयमानमुखाम्बुजः ॥   
वृत्तान्तमात्मनः सम्यगर्थगम्भीरया गिरा ॥ ५० ॥   
देशो मदीयोऽयमिति नास्त्येको भुवि निश्चितः ॥   
किन्तु सर्वेषु देशेषु सञ्चरामि निरन्तरम् ॥ ५१ ॥   
परदेशतया ख्यातो विद्याबलसमन्वितः ॥   
जगदाश्चर्यबिरुदपाञ्चाल्यञ्चितपादुकः ॥ ५२ ॥   
यो वा को वा प्रतिद्वन्द्वी विद्यायां मम भूतले ॥   
निर्वापयामि तद्गर्वमलं मेति वचोऽवधि ॥ ५३ ॥   
  
पृ० ९३) प्रभुम्प्रति सखीकृतमायाविद्यानैपुण्यकथनम् ।   
  
ततोऽल्लमाल्लमा चेति प्राकृतैरभिधा कृता ॥   
अल्लमः शिव एवेति साधुभिः समभिष्टुतः ॥ ५४ ॥   
विचराम्येक एवाहं निर्भयो निरहङ्कृतिः ॥   
सुखगोष्ठी भवेद्यत्र तत्र तावद्वसाम्यहम् ॥ ५५ ॥   
नास्ति यत्र सुखास्वादो निर्यास्यामि क्षणात्ततः ॥   
चर्येयं मम कल्याण्य इत्युक्ताः पुनरब्रुवन् ॥ ५६ ॥   
भो विद्वन् कमलाक्षीयमस्माकं भर्तृदारिका ॥   
मायाख्या ममकारस्य महाराजस्य नन्दिनी ॥ ५७ ॥   
अशेषविद्यानिपुणा मुहुर्वितरणाधिका ॥   
शुद्धदेशीयमार्गेण शिक्षिता नृत्तगीतयोः ॥ ५८ ॥   
एतस्या नृत्यचातुर्यमवलोक्य भवादृशाः ॥   
शिरःकम्पं प्रकुर्वन्ति साक्षाद्रम्भेति पण्डिताः ॥ ५९ ॥   
पठितं भारतं शास्त्रं वीणानैपुण्यमार्जितम् ॥   
विचित्रयति गीतानि गात्रवद्यन्त्रसूत्रतः ॥ ६० ॥   
नानाविधैरभिनयैरर्थं व्यञ्जयति स्फुटम् ॥   
शब्दनाटककाव्यानि समभ्यस्तानि भूरिशः ॥ ६१ ॥   
रचयत्यष्टभाषाभिः काव्यानि विविधान्यपि ॥   
बहुशास्त्रार्थतात्पर्यं सूक्ष्मदृष्ट्यावबुध्यति ॥ ६२ ॥   
बहुना किं समस्तासु विद्यासु निवसत्यसौ ॥   
  
पृ० ९४) वाणी नृत्यति जिह्वाग्रे बालापि प्रौढतां गता ॥ ६३ ॥   
तृणवत्पश्यति धनं गुणमेव धनं सखे ॥   
अनुपाधिकसौहार्दा मार्दङ्गिक गुणाधिके ॥ ६४ ॥   
तरलाक्षीमिमां नित्यमाश्रित्य यदि तिष्ठसि ॥   
मणिः सुवर्णकणिकामिव त्वं शोभसे तराम् ॥ ६५ ॥   
ददाति च यथाकामं निर्वेशं निर्विवादतः ॥   
दिव्याम्बराणि धौतानि वारंवारं प्रयच्छति ॥ ६६ ॥   
भूषणानि समस्तानि वाञ्छितान्यमितानि ते ॥   
षड्रसायनसारान्नपानीयानि प्रदास्यति ॥ ६७ ॥   
एनामेणायताक्षीं त्वं समाश्रित्य वसाऽत्र भो ॥   
भोगायतनमेतत्ते यथार्थय कुशीलव ॥ ६८ ॥   
राज्ञो विज्ञाप्य भवतो विद्याकौशलमीदृशम् ॥   
तेनापि बहुमानेन गौरवं कारयिष्यति ॥ ६९ ॥   
कारयित्वा सूत्रधारं नाट्यशालाधिनायकम् ॥   
नृत्यद्युवतिशिक्षायां मारिषं कर्तुमिच्छति ॥ ७० ॥   
गतिं त्यज हितं श्रुत्वा मिलित्वा मायया सह ॥   
भुक्त्वा स्रक्चन्दनादीनि सौख्यानि शुभमाप्नुहि ॥ ७१ ॥   
इत्युक्त्वोपरते कान्ताजनेऽसावल्लमप्रभुः ॥   
  
पृ० ९५) राज्ञा प्रभुप्रदत्तपारितोषिकनाट्याचार्यताकथनम् ।   
    
किमप्यनुक्त्वा गाम्भीर्यात्तूष्णीमास्त महामतिः ॥ ७२ ॥   
इङ्गितज्ञेव तत्रैका भोगिनी नाम तत्सखी ॥   
हेमपात्र्याथ ताम्बूलं दापयामास मायया ॥ ७३ ॥   
स्वीकृत्य वीटिकां सोऽपि सिद्धवेषधरो युवा ॥   
क्षणाज्जहार तच्चित्तं स्वविलासावलोकनात् ॥ ७४ ॥   
ततः सखीभिः सा माया प्रणिपत्य महेश्वरम् ॥   
तत्प्रसादात्कृतार्थेव सानन्दा प्रभुमैक्षत ॥ ७५ ॥   
आगत्य पार्थिवं वेगात्प्रभुणा तस्य सन्निधौ ॥   
संस्थाप्याल्लममानन्दाद्ववन्दे राजनन्दिनी ॥ ७६ ॥   
अथ प्रभोर्महाश्चर्यात्सभ्यैरनिमिषेक्षणैः ॥   
बहूकृतस्य माहात्म्यं प्राज्ञा राज्ञे व्यजिज्ञपत् ॥ ७७ ॥   
एषोऽल्लमो महाराज महामहिमवल्लभः ॥   
सर्वासामपि विद्यानां प्रभुरीशानसन्निभः ॥ ७८ ॥   
इत्येतद्वचनं श्रुत्वा राजा स्वस्थानसंस्थितैः ॥   
परीक्ष्य विद्यास्तास्सर्वाः सन्तोषाद्बह्वमानयत् ॥ ७९ ॥   
भूषणाम्बरताम्बूलजाम्बूनदविहापितैः ॥   
सम्भाव्य नृत्यशालायामाचार्यं तं न्ययोजयत् ॥ ८० ॥   
सम्प्रेष्य स्वात्मजां राजा स्वगृहं प्रभवे स्वयम् ॥   
समस्तवस्तुभिर्भव्यं दिव्यं भवनमादिशत् ॥ ८१ ॥   
  
पृ० ९६) माया स्वमन्दिरं प्राप्य सानन्दं ससखीजना ॥   
आस्थानमण्डपे प्रोद्यन्मुक्तापीठान्तिकं ययौ ॥ ८२ ॥   
तत्रासीना निःश्वसन्ती मनोरथसमं मुहुः ॥   
अत्युत्कण्ठावशेनैव रसोदयमसूचयत् ॥ ८३ ॥   
सखीः प्रोवाच तन्वङ्गी साकाङ्क्षं भावगर्भितम् ॥   
भो सख्यः शृणुताश्चर्यं दृष्टमस्माभिरद्य यत् ॥ ८४ ॥   
हरनेत्रानलज्वालास्पर्शहीनाङ्गमङ्गलः ॥   
मार्दङ्गिकोऽयं कल्याण्यो मदनः स्यान्न संशयः ॥ ८५ ॥   
अन्यथा रूपसौन्दर्यममानुषमिदं भुवि ॥   
कथं सम्पद्यमानं स्याद्यस्य कस्यापि साम्प्रतम् ॥ ८६ ॥   
हृद्यता पादतलयोः श्लाघ्यता जङ्घयोर्द्वयोः ॥   
चारुतोरुद्वयस्याऽपि कटेश्च कमनीयता ॥ ८७ ॥   
मनोहरत्वं मध्यस्य नाभेर्गाम्भीर्यमद्भुतम् ॥   
वलीनां वलनं तद्वद्रोमावल्याः सुरूपता ॥ ८८ ॥   
वक्षःस्थल्या विशालत्वमौन्नत्यं भुजयोरपि ॥   
दैर्घ्यं बाह्वोश्च सौन्दर्यं ग्रीवायाश्चुबुकाकृतिः ॥ ८९ ॥   
ओष्ठयोः सौकुमार्यं च दन्तपङ्क्त्योश्च कान्तता ॥   
  
पृ० ९७) स्मरव्याकुलमायायाः प्रभुविषयकचिन्ता ।   
  
श्मश्रुरेखा विलासश्च नैगनिग्यं कपोलयोः ॥ ९० ॥   
सुषुमत्वं नासिकाया नेत्रद्वन्द्वस्य रम्यता ॥   
लीला ललाटपट्टस्य भ्रुवोर्युग्मस्य वल्गुता ॥ ९१ ॥   
रुचिरत्वं चालकानां शक्यते केन वर्णितुम् ॥   
सौन्दर्यसारसर्वस्वमूर्तेरस्य महात्मनः ॥ ९२ ॥   
इत्युक्त्वोत्पन्नशृङ्गारविप्रलम्भरसाप्लुता ॥   
अभूद्रत्याख्यभावेन घनीभूतमनोभवा ॥ ९३ ॥   
आलम्बनोद्दीपनाख्यविभावविवशीकृता ॥   
तस्थौ मुहुस्तदीयाङ्गसौन्दर्यध्यानतत्परा ॥ ९४ ॥   
हृदयस्थितसङ्कल्पादुन्मनीकृतचेतना ॥   
बभूव स्थैर्यराहित्या त्यक्तस्नानप्रसाधना ॥ ९५ ॥   
न भुङ्क्ते नापि चाचामत्यहहा दुर्दशां गता ॥   
माया मायावशं नीता महामायाविनः प्रभोः ॥ ९६ ॥   
शय्यायामुपबर्हस्था हस्तेनैकाकिनी क्वचित् ॥   
चिन्तयामास सुचिरं स्मरव्याकुलितेन्द्रिया ॥ ९७ ॥   
करं कपोले सन्धाय विचारयति सा क्वचित् ॥   
  
पृ० ९८) गणयत्यात्मना स्वस्य दशां शुभफलप्रदाम् ॥ ९८ ॥   
क्वचिन्मदनखेदेन नेत्रयोरश्रुपूर्णयोः ॥   
निःसारयामास तदा नखाग्रैर्वारि सर्वतः ॥ ९९ ॥   
पादाङ्गुष्ठेन भूपृष्ठे लिलेख च मुहुर्मुहुः ॥   
सखीं प्रेषितुकामा तं लज्जयोपरतिं गता ॥ १०० ॥   
अशक्ता स्थापितुं चित्तमेका गन्तुमनाः स्वयम् ॥   
सञ्चुकोच पुनर्माया मदने मर्मभेदके ॥ १०१ ॥   
एवं विरहतापेन तप्यमाना निरन्तरम् ॥   
अवस्थातुमशक्ता सा नयोपायं व्यचिन्तयत् ॥ १०२ ॥   
काश्चित् प्रज्ञावतीरात्मसमाना मानशालिनीः ॥   
कर्पूरगन्धीः सौन्दर्यवतीराहूय चाब्रवीत् ॥ १०३ ॥   
विद्याधिकोऽल्लमः प्राज्ञस्तस्य कुत्र निवेशनम् ॥   
दर्शितं किल सम्यक् तज्ज्ञातं युष्माभिरालयः ॥ १०४ ॥   
इति प्रश्नच्छलेनैव वयस्यास्तन्मनोरथम् ॥   
अल्लमायत्तमित्येवं ज्ञात्वा प्रोचुरिदं वचः ॥ १०५ ॥   
किं पिधाय सखि ब्रूषि यथार्थं वद साम्प्रतम् ॥   
वक्षि चेत् तत्क्षणेनैव पूरयामो मनोरथम् ॥ १०६ ॥    
  
पृ० ९९) मायामनोरथनिरूपणचिन्ता ।   
  
संशयं त्यज हृद्ग्रन्थौ मौनं जहिहि मानिनि ॥   
वाचं देहीति विज्ञप्ता मनस्येवं व्यचिन्तयत् ॥ १०७ ॥   
मयोच्यमाने महति मधुरे मन्मनोरथे ॥   
अपराधत्रयं नूनं भविष्यति न संशयः ॥ १०८ ॥   
यद्येषा बालिका कन्या कार्यं साहसिकं महत् ॥   
निर्भीका कर्तुमुद्युक्ता कियद्धूर्तेति वाग्भवेत् ॥ १०९ ॥   
प्रथमो ह्यपराधोऽयं परिहर्तुं न शक्यते ॥   
यतो महाकुलीनाऽहं किञ्च राज्ञः प्रियात्मजा ॥ ११० ॥   
यद्येतादृशदुर्बुद्धिर्न युक्तास्या इतीरणा ॥   
भविष्यति द्वितीयोऽयमपराधो न संशयः ॥ १११ ॥   
यदि निष्कामपुरुषं सिद्धं निर्मलचेतसम् ॥   
अकामनीयं कामित्वाद्भ्रान्त्या व्यर्थमनोरथा ॥ ११२ ॥   
एवंविधाभिलाषो हि चन्द्रपाणिग्रहोपमः ॥   
भवेदुन्मत्तचित्तानां न प्राज्ञानां कथञ्चन ॥ ११३ ॥   
स्वैरिणी भावतः सेयं वारणीयेति चेरणा ॥   
स्याच्चेत्तच्छ्रवणं नूनमपराधस्तृतीयकः ॥ ११४ ॥   
  
पृ० १००) एवं विचार्य बहुधा चिन्तापरवशात्मनि ॥   
न स्पष्टमूचे सा माया हृदिस्थं स्वमनोरथम् ॥ ११५ ॥   
भावं विज्ञाय मायायास्ततस्ता वामलोचनाः ॥   
दृक्सञ्ज्ञया तदान्योन्यं गत्वाऽन्यत्र व्यचिन्तयन् ॥ ११६ ॥   
कथमस्मत्सखी माया दह्यते विरहाग्निना ॥   
न जानीमो वयमिति स्वान्तस्थं गूहतेतराम् ॥ ११७ ॥   
स्वकीयनृत्तगीतानि स्वव्याहारामृतानि च ॥   
स्वचेतसि विचारांश्च स्वसन्दिग्धपदानि च ॥ ११८ ॥   
स्वनिश्चयकथाश्चापि कदाचिन्नोपगूहते ।   
अस्मत्प्राणसमा सेयं माया किमनुतप्यति ॥ ११९ ॥   
आबाल्यादपि विज्ञातमस्माभिस्तन्मनोगतम् ।   
किमर्थं गोपयत्येषा ज्ञातमेव हि नः खलु ॥ १२० ॥   
एवमुक्तवतीमालिं कलाख्यां सकलाभिधाम् ।   
तथेत्युवाच ते चोभे प्रोचतुर्मधुमानिनीम् ॥ १२१ ॥   
तत्सर्वं सा ततो ज्ञात्वा युवाभ्यां स्थीयतामिह ।   
चिन्तानिवृत्त्यै मायाया उपायं चिन्तयाम्यहम् ॥ १२२ ॥   
अहं मायावधूं गत्वा श्रुत्वा तद्वृत्तमान्तरम् ।   
ज्ञात्वा गमिष्याम्येकैवेत्युक्त्वा मायान्तिकं ययौ ॥ १२३ ॥   
  
पृ० १०१) सखीम्प्रति मायामनोरथनिरूपणम् ।   
  
आलिङ्ग्य तां प्रियालापैरादरान्मधुमानिनी ।   
स्वेदोदकमथोन्मृज्य चुचुम्ब चुबुकं मुहुः ॥ १२४ ॥   
अक्क मह्यं समाचक्ष्व न्यक्कुरुष्व वृथा श्रमम् ॥   
हृदयस्था तवाद्धाहं गोप्यं किमिह ते मयि ॥ १२५ ॥   
आवयोरन्तरं किञ्चिन्नास्तीति प्रियवादिनी ।   
बिभेद चित्तं सा तस्या उपायेनैवमास्तिकाः ॥ १२६ ॥   
एवं सा भिन्नहृदया प्रोन्नमय्य शिरो भृशम् ।   
अपश्यन्मधुमानिन्या निमेषरहिता मुखम् ॥ १२७ ॥   
दृष्ट्वा मनोगतं गोप्यं वक्तुं समुपचक्रमे ॥   
उपक्रम्यावरुद्धाऽथ ह्रिया तूष्णीं स्थिताऽभवत् ॥ १२८ ॥   
तस्याः स्थितेश्च चलने विस्मयं प्राप्य हा भृशम् ।   
शिरःकम्पं विदधती मुहुर्दैवं निनिन्द सा ॥ १२९ ॥   
मुहुर्वेपथुमारेभे भूयो भूयो भयाकुला ॥   
हुसूर्हुसूरिति प्राणमुच्छ्वसित्यन्तराविला ॥ १३० ॥   
कथञ्चिद्धृतलज्जा सा वक्तुं किञ्चित्समुद्यता ।   
कण्ठे गद्गदिते तत्र तूष्णीम्भूताऽभवत्तदा ॥ १३१ ॥   
गायन्तीभिः सखीभिः सा न किञ्चिदपि गायति ॥   
  
पृ० १०२) न पश्यति तथा क्रीडाशुकं मधुरभाषिणम् ॥ १३२ ॥   
न धत्ते भूषणान्यङ्गलतिकायां कदाचन ॥   
माधुर्यमार्दवस्यूतान्युदितानि न भाषते ॥ १३३ ॥   
निषेधति तथा हारं श्लक्ष्णं मधुरमप्यहो ।   
विगानेऽपि सखीपाठे न निवारयति स्वयम् ॥ १३४ ॥   
इति दुर्दशया तस्यां क्लिष्टायां मधुमानिनी ॥   
मायां प्रोवाच मर्मोक्त्या मनोभेदनतत्परा ॥ १३५ ॥   
चन्द्रानने किमर्थं त्वमेतामाप्नोषि दुर्दशाम् ॥   
हैय्यङ्गवीने हस्तस्ये वृथा क्रोशसि सर्पिषे ॥ १३६ ॥   
सुधाधारामये वर्षे नित्यं पतति मूढधीः ।   
क्षुत्तृष्णाजयमज्ञात्वा यथा कृषिपरो भवेत् ॥ १३७ ॥   
तथैवाल्लममानन्ददायिनं त्वमजानती ।   
क्लिश्नासि किं तमाश्रित्य नित्यसौख्यपरा भव ॥ १३८ ॥   
इत्थं माया स्वचित्तस्यमर्थं सम्यक् तदीरितम् ॥   
श्रुत्वोत्थाय तदाश्चर्यमवाप्यातीव हर्षिता ॥ १३९ ॥   
मर्मज्ञानप्रकोप्येयं सर्वज्ञेति विचार्य सा ।   
अगोपयित्वा स्वात्मानं स्पर्शयित्वा ब्रवीत्सखीम् ॥ १४० ॥   
  
पृ० १०३) प्रभुम्प्रति मायया सखीसम्प्रेषणम् ।   
  
येन केनाप्युपायेन ह्येतदेव प्रयोजनम् ।   
मद्रक्षणार्थमद्यैव साधनीयं त्वया सखि ॥ १४१ ॥   
न साधयसि यद्येवं दोषः स्यात्तव सुव्रते ।   
मित्रद्रोहात्परं नास्ति पापमित्याह चागमः ॥ १४२ ॥   
मनोहरवचोगुम्भमाधुरीसारवाग्झरी ।   
त्वमेव मद्वयस्यानामग्रणीर्मधुमानिनि ॥ १४३ ॥   
त्वमेवाधिकवेगेन गत्वाल्लमनिकेतनम् ॥   
तस्मै विज्ञाप्य मद्वृत्तं कुरु तत्सम्मतिं सखे ॥ १४४ ॥   
न चालयामि मच्चित्तं प्रभौ क्व च गुणाधिके ।   
आनयेह महोपायैरानन्दय ममान्तरम् ॥ १४५ ॥   
तथेत्युक्ताऽथ सा मायामाश्वास्य मधुमानिनी ।   
कलां च सकलां प्राह युवाभ्यां स्थीयतामिह ॥ १४६ ॥   
अप्रकाशितगोप्यार्थे वर्तेथां सकलाकले ।   
मायायाः सन्निधावेव मर्मसंरक्षणोद्यते ॥ १४७ ॥   
युवां विश्वस्य यास्यामीत्युक्त्वा ते सकलाकले ।   
तत्रैव स्थापयित्वा सा जगामाल्लममन्दिरम् ॥ १४८ ॥   
घुमघुमायमानोद्यत्पुष्पगुच्छमुपायनम् ॥   
  
पृ० १०४) तां गृहीत्वाऽऽगतां प्राज्ञो ददर्श मधुमानिनीम् ॥ १४९ ॥   
अथोत्थायाल्लमः पीठात्प्रत्युद्गम्य शुचिस्मितः ।   
अत्यन्तविनयात्साधुर्धूर्तां धूर्तक्रियां व्यधात् ॥ १५० ॥   
कुत्र गच्छसि पद्माक्षि गच्छ गच्छ तवाऽधुना ॥   
मार्गदर्शी भवामीति सचमत्कारमब्रवीत् ॥ १५१ ॥   
इत्युक्तवन्तं सा प्रोचे परिहासं त्यजाभिक ।   
गच्छ गच्छ गृहं वार्तामाहरामि तव प्रियाम् ॥ १५२ ॥   
एवमुक्तवती तेन सहाभ्यन्तः प्रविश्य सा ।   
प्रसूनस्तबकं तस्मै ददौ स्नेहादुपायनम् ॥ १५३ ॥   
मुकुलीकृत्य हस्तौ सा विलासेन कृतानतिः ।   
प्रोचे मधुरया वाचा वाचाला वाग्विदां वरम् ॥ १५४ ॥   
निवेशनगृहेणानेनालं तव महाप्रभो ।   
मायाऽस्माकं प्रियसखी भवज्जालान्तरं गता ॥ १५५ ॥   
त्वामेव स्मरति सदा तवैव वार्तामालप्य स्तुतिशतमातनोति तावत् ।   
स्वं स्वं ते भवति सखे भवद्वियोगं शक्नोति क्षणमपि सा न   
सोढुमार्या ॥ १५६ ॥   
  
पृ० १०५) प्रभुम्प्रति मायाविरहवर्णनपूर्वकमधुमानिनीप्रार्थना ।   
  
अस्मानप्यसुसदृशीर्न संस्मरन्त्यास्त्वय्येव स्वकमखिलं समर्प्य सा स्वम्   
।   
त्वत्पादद्वयमिह संस्पृशामि नूनं त्वं त्राता भव मम भाव   
भावसख्याः ॥ १५७ ॥   
अस्माकं स्वामिनी सा सकलगुणवती सर्वसौन्दर्यसारा   
माया तस्यास्तु भूत्वा तदनुगुणगुणस्त्वं सुधीः प्राणनाथः ।   
अस्मानेताः समस्तास्त्वदधिगतनिजस्वामिभावानुभावाः   
पाहि श्रीमत्कटाक्षप्रसरदमृतधारासहस्रैरधीश ॥ १५८ ॥   
आगन्तुकोचितमिदं सदनं विसृज्य न्यक्कृत्य कृत्यभिहितं   
त्रिदशेन्द्रभोगम् ।   
सङ्क्रीडितुं निरुपमानसुखामृताब्धौ मायागृहं मणिमयं   
प्रविशार्यवर्य ॥ १५९ ॥   
इत्युक्तो मधुमानिन्या मन्दस्मितमुखाम्बुजः ।   
अज्ञात्वेव तदाकूतं प्रभुः प्रोवाच साञ्जलिः ॥ १६० ॥   
परदेशा वयं प्राज्ञे प्रभ्व्यो यूयं गुणाधिकाः ।   
राज्ञः प्रियकुमारी सा माया भुवनमोहिनी ॥ १६१ ॥   
  
पृ० १०६) यूयं युवतयः कान्ते विटवेषधरा वयम् ।   
कथं नु युज्यतेऽस्माकं युष्मासु स्थातुमीदृशाम् ॥ १६२ ॥   
किञ्चाश्रित्य प्रवृत्तानामस्माकमुपजीवने ।   
दूर एव सदा स्थित्वा सेवनीया भवादृशाः ॥ १६३ ॥   
इति ब्रुवन्तं स्मितपूर्वमारात्तमल्लमं द्राङ्मधुमानिनी सा ।   
पुनर्बभाषे रसिकाग्रगण्य प्रभो किमेतद्वचनीयमात्थ ॥ १६४ ॥   
उक्त्वाभिनीयप्रतिपादनं तन्मिथ्येव भातीति किमत्र चित्रम् ।   
युक्त्वा त्वयैव ह्यवलोकनीया मायागुणास्ते महिताः समस्ताः ॥ १६५ ॥   
यत्प्रौढनायकशिरोमणिना युवत्याः शृङ्गारसारहृदयोर्जितमोहलौल्यम्   
।   
स्थित्वा पदे पद इहार्य विभावनीयं तत्सर्वमद्य फलितं तव भाति   
सख्याः ॥ १६६ ॥   
इति किल मधुमानिन्युक्तमत्यन्तसूक्ष्मं रसभरितमुदारं वाक्यमाकर्ण्य   
साधुः ।   
अविदिततदभिप्रायेङ्गितः सन्निवेदं पुनरपि च बभाषे सोऽल्लमः   
सर्वगोऽपि ॥ १६७ ॥   
श्रुतं भवत्या वचनं समस्तं मया यथास्वानुभवं च बुद्धम् ।   
  
पृ० १०७) अल्लममधुमानिन्योरन्योन्यसंवादः ।   
  
तथाऽपि मन्मानसगोचरं तद्वदामि सत्यं शृणु सावधाना ॥ १६८ ॥   
अतिपरिचयादवज्ञा सन्ततगमनादनादरो भवति ।   
मलये भिल्लपुरन्ध्री चन्दनतरुकाष्ठमिन्धनं कुरुते ॥ १६९ ॥   
अधिपतिषु तावदधिकस्पृहयाभ्याशं समेत्य कृत्येषु ।   
उपजीविनामुपस्थितिरपराधायेति विबुधवार्तेयम् ॥ १७० ॥   
अतेव सेवकानां दूरेऽवस्थानमार्जवं समये ।   
सेवार्थमन्तिकस्थितिरुचितमिदं खलु नृणां शुभोदर्कम् ॥ १७१ ॥   
श्रुत्वैतद्वचनं भूयः प्राह सा मधुमानिनी ।   
अलमल्लम बह्वीभिर्वृथा वाग्भिः कथञ्चन ॥ १७२ ॥   
प्राज्ञस्यैतादृशी बुद्धिर्न योग्या समयासमा ।   
निश्चयं शृणु मायायाः प्रियसख्या मम प्रभो ॥ १७३ ॥   
त्वामेव नायकं कृत्वा नित्यसौख्यसुधार्णवे ।   
रसानुभवलीलायां सदा क्रीडितुमिच्छति ॥ १७४ ॥   
जानुश्रिय इवाऽकुञ्च्य मुग्धः पश्चाद्गलत्तनुः ।   
  
पृ० १०८) रस्ये विरसवाक्यं त्वं त्यक्त्वा गच्छ यथासुखम् ॥ १७५ ॥   
आकर्ण्य प्रभुरिदमाह तां मृगाक्षीमस्मासु प्रियसवयास्तवाश्रितेषु ।   
आदध्याद्यदि हृदयं तथाप्यधस्तात्तां कर्तुं वयमनुमन्महे कथं   
भोः ॥ १७६ ॥   
अज्ञात्वा हृदयं प्रभोरनुचरस्तेनोन्नतस्थापित-  
स्तावन्मात्रभवन्मदान्धहृदयो दृप्येत चेन्मानवः ।   
तस्याधःकृतमस्तकस्य पतनं शृङ्गादिवाद्रेर्भवे-  
देतां नीतिकथां विसृज्य स कथं वर्तेयमत्याहिते ॥ १७७ ॥   
तस्मान्न युक्तमस्माकं मर्यादोल्लङ्घनं घने ।   
कथामेतादृशीं भूयो न विस्तारयितुं क्षमा ॥ १७८ ॥   
इति ब्रुवन्तं प्रौढिम्ना विजृम्भितगुणोन्नतिम् ।   
प्रभुं प्रभाकरद्योतं प्राह सा मधुमानिनी ॥ १७९ ॥   
उपसंहर वाक्यानि वञ्चनार्थानि मादृशाम् ।   
किमज्ञातमिहास्माभिरस्ति वृत्तं भवादृशाम् ॥ १८० ॥   
हृदयं तव मायाया रक्तं विटशिखामणे ।   
अन्यथा सा कथं कुर्यात् त्वयि स्वात्मसमर्पणम् ॥ १८१ ॥   
मायायास्तव चास्त्येव सम्बन्धोऽनादिरल्लम ।    
  
पृ० १०९) किं क्लेशयसि मे चित्तमनुगृह्णीष्व भो विभो ॥ १८२ ॥   
देवासुरमनुष्येषु सिद्धविद्याधरादिषु ॥   
को वा मायामतिक्रम्य वर्तेत पुरुषो यदि ॥ १८३ ॥   
एवं दुर्दिनवर्षाभवाक्परम्परया तया ॥   
पुनः पुनः प्रेर्यमाणः स वाचालितुमक्षमः ॥ १८४ ॥   
स्वप्रभावेण तां मायामायासयितुमुद्यतः ।   
अङ्गीकुर्वन्निव तदा प्राह स्म स्मितपूर्वकम् ॥ १८५ ॥   
वक्तव्यमुक्तमस्माभिस्तूष्णीमास्म ततः परम् ।   
त्वमेव वेत्सि मायायास्त्वदीयाया हृदि स्थितम् ॥ १८६ ॥   
नारोपणीयो युष्माभिरपराधो मयि क्वचित् ॥   
इतः परं मया किञ्चिदपि नोत्तरमीर्यते ॥ १८७ ॥   
इत्युक्तवन्तं सा प्रोचे हर्षगद्गदितं वचः ।   
किमेतावदहो मां त्वं परितापितवानभूः ॥ १८८ ॥   
नारिकेलसमं तावद्धृदयं तव गायक ॥   
अवद्यं मम चाभेद्यं विद्याविनयशेवधेः ॥ १८९ ॥   
विज्ञाप्य मम मायायै त्वदाचरितमीदृशम् ।   
भवन्तं कारयिष्यामि बुद्धिमन्तं न विस्मर ॥ १९० ॥   
भाव भाग्यवतां मध्ये भवानेव धुरि स्थितः ।   
अथवाऽवश्यविद्यायां सिद्धो मन्त्रौषधादिभिः ॥ १९१ ॥   
  
पृ० ११०) कस्मिन्मुहूर्ते त्वद्यात्रा दैवज्ञेन निरूपिता ।   
केषु वा शाकुनेषु त्वं पन्थानं प्राप्तवानसि ॥ १९२ ॥   
यतस्त्रिलोकमोहिन्या मायाया हृदयं भवान् ।   
स्ववशं कृतवानद्धा दिनेनैकेन शीघ्रतः ॥ १९३ ॥   
इत्यानुकूल्यं प्रापय्य स्वेनैव मधुमानिनी ।   
कृतार्थयन्ती स्वात्मानं ययौ मायाङ्गनां प्रति ॥ १९४ ॥   
तत्र मायावधूट्यास्तु ररञ्ज हृदयं स्वयम् ।   
जुजृम्भिरे तथाङ्गानि कला ववृधिरे क्षणात् ॥ १९५ ॥   
यतश्चकम्पे वामाक्षिभुजोरुस्तनमेकधा ।   
अभीप्सितार्थलाभः स्यादिति निश्चितवत्यभूत् ॥ १९६ ॥   
तदा मुखविकासेन सखीं सा मधुमानिनीम् ।   
दृष्ट्वा समागतां हर्षादालिङ्ग्य विवशाऽभवत् ॥ १९७ ॥   
अथ पुलकितगात्री प्राह तां राजपुत्री सुमुखि गमनकार्यं किं फलं   
वा शलाटुः ॥   
इति कृतबहुमाना जीवयन्ती वयस्यां प्रियसखि फलमेवेत्याह   
निष्कृष्टमर्थम् ॥ १९८ ॥   
  
पृ० १११) मधुमानिन्या मायादत्तपारितोषिककथनम् ।   
  
ततः क्रमादल्लमवाक्यरीतिमथ स्वकीयोत्तरचातुरीं च ॥   
तदानुकूल्योचितनैपुणीं स्वां जगाद तस्याः पुरतः सखी सा ॥ १९९ ॥   
श्रुत्वा वृत्तान्तमेषा सकलमभिमतं सौख्यसिन्धौ निमग्ना   
मायाऽस्यै षोडशोद्यच्छतसहितसहस्राढ्यसौवर्णमुद्रा ।   
दीव्यत्कौशेयपट्टाम्बरमणिवलयस्वच्छमुक्ताललामा-  
न्याशापूर्णं ददौ वाङ्मधुरतरसुधाधारया प्लावयच्च ॥ २०० ॥   
तत्रत्यस्त्रीकदम्बं मधुयुवतिमथो तुष्टुवे बुद्धियुक्ती   
त्वन्निघ्ने द्वे यतस्त्वं युवयुवतिजनद्वन्द्वसौख्यानुकूल्ये ।   
निष्णातेति प्रभूतं कलकलमथ तं तत्र तासां निवार्य   
क्ष्माभृज्जानाति चेत्स्याद्विपदिति सकला गोपयामास सर्वम् ॥ २०१ ॥   
तस्मिन्प्रसङ्गे सकलावधूटी चातुर्यसङ्क्षेपितपूर्वरङ्गे ।   
उदर्कलाभोदितसौख्यसान्द्रा रात्रिं कथञ्चिद्विनिनाय माया ॥ २०२ ॥   
अथापरेद्युः स्मरबाणतप्तां सुखापयित्वा चटुवाग्भिरालिम् ।   
  
पृ० ११२) तया नियुक्ता मधुमानिनी सा ययौ निशायां गृहमल्लमस्य ॥ २०३   
॥   
मधुरतरवचोभिस्तं प्रभुं प्रीणयित्वा रहसि कृतसपर्या   
भोज्यवस्त्रानुलेपैः ।   
अविदितनिजवृत्ता येन केनापि तन्वी शयनगृहममुष्या जारभावान्निनाय   
॥ २०४ ॥   
अथ मायां दिव्याम्बरभूषणमाल्यानुलेपतिलकाद्यैः ॥   
विरचितसदलङ्कारामानीय तदङ्कमाश्वलञ्चक्रे ॥ २०५ ॥   
सख्यस्तत्तत्सेवाव्याजेनेतस्ततस्ततो जग्मुः ॥   
केलीसदनकवाटं स्वयमथ मधुमानिनी पिधायागात् ॥ २०६ ॥   
अथ सा माया मन्मथभूतावेशाद्विजृम्भितस्वान्ता ॥   
अल्लममालिङ्ग्य हठादियेष पुरुषायितक्रियां कर्तुम् ॥ २०७ ॥   
तदा प्रभुर्नीलपयोदमध्ये विद्युल्लतेव द्युतिमात्ररूपः ॥   
शक्यः समालोकितुमेव गाढं नालिङ्गितुं किञ्चिदपि स्म शक्यः ॥ २०८ ॥   
नीलं नभ इति लोकप्रवाद इव भाति सोऽस्तितामात्रात् ॥   
तस्यां केलिरिरंसौ सगुणोऽपि स निर्गुणो यथार्थतया ॥ २०९ ॥   
  
पृ० ११३) प्रभौ रिरंसुमायानैपुण्यनैष्फल्यकथनम् ।   
  
कुन्दरदनारदाङ्कुरनिष्पीतस्तदधरो मृषाभूतः ॥   
तस्याश्चकार लज्जां निजमुखफूत्कारकारितामात्रात् ॥ २१० ॥   
हस्तेन हस्तमस्यामादित्सौ सोऽपि शून्यतां याति ॥   
गगनग्रहणसदृक्षो भवति समक्षं तदा तदारम्भः ॥ २११ ॥   
दृढपीनकुचघटाभ्यां तदुरः सङ्घट्टितुं यतेत यदा ॥   
अम्बरपरिरम्भणमिव स तदा दुःखाकरोति तां यत्नः ॥ २१२ ॥   
इति मदनमदान्धा भावितानेकबन्धा विरचितरतिनृत्या व्यर्थकृत्यैव   
साऽभूत् ॥   
अखिलजगति पूर्णोऽप्यल्लमो व्यक्ततीर्णो न   
विकृतिमुपलेभेऽनङ्गतन्त्रेऽतिरेफे ॥ २१३ ॥   
एषोऽल्लमस्य महिमा कथितो मुनीन्द्राः सर्वात्मनः सकलवेदशिखामयस्य   
॥   
शृण्वन्ति ये सततमेतमुदारभावास्ते यान्ति बन्धरहितं परमं पदं   
तत् ॥ २१४ ॥   
  
पृ० ११४) इत्यार्षश्रीभविष्यत्पुराणकथाविशालायां   
प्रमथगणवचनानुकूलायां कलिकल्मषनिमग्नजनसमुद्धरणशीलायां   
प्रभुलिङ्गलीलायां मायाविलासवर्णनगतिर्नाम चतुर्थोऽध्यायः ॥  
  
पृ० ११५) अंल्लमवशङ्गतमायायाश्चिन्तावर्णनम् ।   
  
॥ श्रीनन्दिकेश्वराय नमः ॥   
पञ्चमोऽध्यायः ॥   
सूत उवाच-   
श्रीसिद्धवीरगुरुमण्डलचक्रवर्तिपादाब्जभक्तिनिरताः परिभूतमायाः   
॥   
मोक्षार्थिनः परिहृतोर्जितकाममोहाः शृण्वन्तु सन्मुनिवराः   
प्रभुलिङ्गलीलाम् ॥ १ ॥   
अहो चिदम्बरतनुः परेशः परमः पुमान् ॥   
कथं क्रियासु किञ्चिज्ज्ञ इव मज्जति भो द्विजाः ॥ २ ॥   
वशीकृताखिलजना माया दुर्घटकारिणी ॥   
वशं गताऽंल्लमस्यैवं परितापमवाप सा ॥ ३ ॥   
दृगादिगोचरास्तस्यास्तस्य देहेन्द्रियादयः ॥   
मायाया अपि मायात्वं गता हिमकला इव ॥ ४ ॥   
अथ सन्तप्तसर्वाङ्गी भृङ्गीव कनकस्पृहा ॥   
चिन्तामवाप तन्वङ्गी नितान्तान्तरदाहिकाम् ॥ ५ ॥   
भीरुर्वीरेण कलहे सन्नद्ध इव मन्दधीः ॥   
पराजिताल्लमेनाहं वृथाभ्रमणमन्थरा ॥ ६ ॥   
हस्तेन हस्तमोष्ठाभ्यामोष्ठं पादं पदेन च ॥   
देहेन देहं सम्बध्य न गृहीतुं क्षमाऽस्म्यहम् ॥ ७ ॥   
अहो बत बतेत्युक्त्वा ग्लानाननसरोरुहा ॥   
  
पृ० ११६) मुहुर्मुहुर्निःश्वसन्ती माया मूर्च्छामवाप सा ॥ ८ ॥   
ततो मोहाद्विनिष्क्रम्य क्रमान्निद्रामवाप्य सा ॥   
तत्र स्वप्नमिवालोक्य प्रातः प्रबुबुधे ततः ॥ ९ ॥   
केलिगृहाद्विनिष्क्रम्य सखीनां पुरतः स्थिता ॥   
खिन्ना विचलितापाङ्गा जगाद स्वप्नमास्तिकाः ॥ १० ॥   
विलोक्यमाने पुरतः पुरा रूपमिव स्थितम् ॥   
प्रेम्णालिङ्गितुमुद्युक्तौ नास्त्यभिज्ञानमालयः ॥ ११ ॥   
अप्रज्ञानेन मनसि प्रतिकूले कथञ्चन ॥   
मां न सङ्गच्छते तावदाशैव मयि तस्य न ॥ १२ ॥   
सर्वावस्थासु मामेवमल्लमः स्थापयत्यलम् ॥   
किं करोमि क्व गच्छामि का गतिः प्राणधारणे ॥ १३ ॥   
एवमुक्तवतीं मायामाश्वास्याल्यः प्रियोक्तिभिः ॥   
साधयामस्तवेष्टार्थमिति स्वप्नार्थमूचिरे ॥ १४ ॥   
अल्लमोऽयं महाभागो धीरोदात्तगुणोत्तरः ॥   
वशं गमयितुं शक्यो नास्मादृशवधूशतैः ॥ १५ ॥   
किं तु भाग्यवशात्पुण्यामनुगृह्णाति चेत्स्वयम् ॥    
  
पृ० ११७) मायासख्योरुक्तिप्रत्युक्तिकथनम् ।   
  
न लिप्यते पापकेन पद्मपत्रमिवाम्भसा ॥ १६ ॥   
अतः साहसिकं त्यक्त्वा तदनुग्रहकाङ्क्षया ॥   
प्रतीक्षणीयः समयस्ततः सोऽयं प्रसेत्स्यति ॥ १७ ॥   
वक्तृतात्पर्यसामर्थ्याल्लोके स्वप्नः फलिष्यति ॥   
किञ्च स्वप्नोदितं सर्वं जाग्रति प्रातिकूल्यभाक् ॥ १८ ॥   
अतस्तात्पर्यमर्यादा तव स्वप्नस्य भामिनि ॥   
त्वय्याशा तस्य पूर्णास्ति स त्वां सङ्गच्छतेतराम् ॥ १९ ॥   
विस्रम्भादस्मदुक्तार्थे स्थिरा भव वरानने ॥   
इति तासां वचः श्रुत्वा माया प्रोवाच ताः पुनः ॥ २० ॥   
अलौकिकनटस्यास्य मायानाट्यं न वेद्म्यहम् ॥   
कथं वा ज्ञायते लोकैरलौकिककथेदृशी ॥ २१ ॥   
गृहीत इव दृश्यते न खलु गृह्यतेऽसौ कथं वशं गत इवेक्षते न   
खलु कस्य वा प्रश्रितः ॥   
विमोहित इवोह्यते सकलमोहकोऽस्मादृशां न मुह्यति सदेहवन्नटति हा विदेहो   
ह्ययम् ॥ २२ ॥   
  
पृ० ११८) स्मरवदनन्यस्तपदः स्मरकलया पूरितेन रूपेण ॥   
स्मरबाणतप्तचित्ता वराननाः कर्तुमुद्यतो मायी ॥ २३ ॥   
त्रिदिवादिवावतीर्य क्षितितलमकलङ्कतेजसा नूनम् ॥   
चरति सुरयोनिरवनौ नहि नृर्णामीदृगद्भुतं नटनम् ॥ २४ ॥   
अथवा पुरहर एष स्मरवैरी सिद्धपुरुषसम्राड् वा ॥   
अहहा तथाऽपि कामो मामिह चूर्णीकरोतु बत तूर्णम् ॥ २५ ॥   
इति माया कुसुमायुधमायागाढान्धकारपतिताऽर्ता ॥   
विलपन्ती क्रोशन्ती मूर्छन्तीति स्मरन्त्यदः सकलम् ॥ २६ ॥   
बुध्यन्ती स्थास्यन्ती निपतन्ती भ्रमवशाद्वृषस्यन्ती ॥   
विलुठन्ती चकृशन्ती भृशं तिरस्तत इतोपि धावन्ती ॥ २७ ॥   
एवं सङ्कल्पाद्यैर्दशाविशेषैस्तताप सा माया ॥   
तत्परितापनिवृत्त्यै सख्योऽल्लममेव भावयन्ति स्म ॥ २८ ॥   
द्वित्रा दिवसा एवं गतास्ततश्चावगम्य तद्वृत्तम् ॥   
गूढसखीमुखतस्तज्जननी मोहिन्यवाप तद्गेहम् ॥ २९ ॥   
  
पृ० ११९) विदितवृत्तान्तया मात्रा कृतमायागर्हणम् ।   
  
अर्धरात्रसमये समवेत्य प्रेक्ष्य तां निजसुतां प्रतपन्तीम् ॥   
विस्मिता बत बतेति जुगुप्सामाप्य लालनवचोभिरुवाच ॥ ३० ॥   
बाले किमित्थमौचित्यं विहाय विहसन्मुखम् ॥   
संशोष्य स्मरतप्तेव प्रलपन्ती कृशस्यऽहो ॥ ३१ ॥   
विनालम्बनमुद्दीप्तिर्नोद्दीपनमृते रतिः ॥   
नानुभावो रतिं हित्वा कुतः स्यात्सात्विकोदयः ॥ ३२ ॥   
अथवा जारभावेन कस्मिन् वा पुंसि ते मतिः ॥   
लग्ना चेन्मानहानिः स्यादादौ मम ततस्तव ॥ ३३ ॥   
किञ्च त्वज्जनको राजा ममकारमहीपतिः ॥   
न सोढुं शक्यते तेन ख्यातेनापयशोलवः ॥ ३४ ॥   
अण्डीरे मण्डलाधीशपुत्रिके कुत्र ते गतः ॥   
विवेकः कीरवाक्तुल्या विद्या तव कथं सहे ॥ ३५ ॥   
मादृशीषु महासाध्वीष्वहं लज्जाभरात्कथम् ॥   
मुखं पूर्णेन्दुसदृशं कलङ्कीकृतमावहे ॥ ३६ ॥   
किञ्चिद्वा यदि जारत्वमस्ति चेत्तद्बहिः स्फुरेत् ॥   
  
पृ० १२०) न हि गोपयितुं शक्यं निन्दिष्यन्ति समं समाः ॥ ३७ ॥   
त्वं किं करोषि किङ्कर्यः स्मरविद्योपदेशिकाः ॥   
सख्यस्त्वां भ्रंशयन्त्येताः स्वयं भ्रष्टाः कथं सहे ॥ ३८ ॥   
इत्युक्त्वा तन्मुखी भूत्वा हञ्जे कथमिमां कथाम् ॥   
उपदिश्य स्मरस्यास्यै कुतो निर्भीकतां गताः ॥ ३९ ॥   
अहो विटविटीद्वन्द्वसन्धानकृतनैपुणीम् ॥   
अभ्यस्य कुट्टिनीभावादुट्टङ्कितकलाकथाः ॥ ४० ॥   
रतिमुत्पाद्य कस्मिंश्चिद्रसपोषणतत्पराः ॥   
कन्यां मदीयामन्यायात्प्रभ्रंशयितुमद्यताः ॥ ४१ ॥   
विदितं यदि किञ्चिदपि प्रभुणा भवतीरवती किमियं नु सखी ॥   
श्रुतिना समदः कथमस्ति कथा मनुतिष्ठतु दुष्टतरालिजनाः ॥ ४२ ॥   
विद्यावन्तोऽपि भूपालाः काले माद्यन्ति निश्चितम् ॥   
कुपितश्चेदतो राजा स्त्रीवधं नावमन्यते ॥ ४३ ॥   
सकले सकलं ज्ञात्वा ग्राम्यकक्ष्यां किमाश्रिता ॥   
परिहासादपि भ्रंशं शास्त्रान्न सहते विधिः ॥ ४४ ॥   
  
पृ० १२१) मोहिनीं प्रति सकलानामसखीवचनम् ।   
  
इति सकलास्ताः सकलामविशेषविशेषतो रुषाऽऽक्षिप्य ॥   
निह्नुवतीं मोहवतीं मोहिनिकामप्युवाच तां सकला ॥ ४५ ॥   
देवि त्वदुक्तमेवं तथापि तावन्न कुप्यसि त्वं चेत् ॥   
कथये कुमारिकाया वृत्तं वृत्तस्तनोरुजघनायाः ॥ ४६ ॥   
नास्माकमत्र मन्तुः सन्तानस्यापि केन चागन्तुम् ॥   
मधुकेशालयशालामध्ये दध्यो दृशाऽल्लमं बाला ॥ ४७ ॥   
अर्चावसाने मम माययाऽसौ दृष्टो यदा त्वत्तनया तदादि ॥   
विस्मृत्य सर्वं स्मरकार्मुकेभ्यः समर्पयामास निजं शरीरम् ॥ ४८ ॥   
मर्मस्वशेषेषु कठोरमारप्रक्ष्वेलनक्षोदितसर्वगात्री ॥   
प्राणान् बहिष्कृत्य निमेषमात्रप्रस्थापितानुच्छ्वसितीव माया ॥ ४९ ॥   
इत्थं व्यथासागरवारिमग्नामुद्धर्तुकामाहमभीरभीकाम् ॥   
चकार गोप्यं स्मरकार्यसन्धिं हठात्कथं वा कुरु मोहिनि त्वम् ॥ ५० ॥   
भयं परित्यज्य भणामि सत्यं शृणुष्व राशि त्वमिहात्मजायाः ॥   
  
पृ० १२२) मुखं कथं पश्यसि तावदेतत्कार्यं मया यद्यननुष्ठितं चेत्   
॥ ५१ ॥   
एवं परिज्ञातवधूस्वभावा सा मोहिनी तत्सकलामुखाब्जात् ॥   
आकर्ण्य पुत्रीविपदं हृदार्ता प्रेम्णा वयस्याः पुनराह तस्याः ॥ ५२ ॥   
हे अक्का यन्मयोक्तं कठिनतरवचस्तत्सहध्वं कुमारी-  
द्रोहिण्या युष्मदीया खलु मम तनया येन केनापि तस्याः ॥   
चातुर्येणाल्लमस्य स्मरसमरसुखं साधु सम्पादनीयं   
मा भैष्टेष्टानुकूल्यान्मम दुहितृमणेः प्राणरक्षैव कार्या ॥ ५३ ॥   
शृणुध्वं महिलाः सर्वाः पशुपक्षिमृगादिषु ॥   
उत्पाद्योत्पाद्य भाग्येन केनचिन्नरजन्मभाक् ॥ ५४ ॥   
नरजन्मसहस्रेषु दारिद्र्यं प्राप्य तत्पुनः ॥   
केनचिद्राजपुत्रीत्वं प्राप्यते पुण्यकर्मणा ॥ ५५ ॥   
तत्र पुण्यविशेषेण योग्यभोगानुभावनम् ॥   
अस्ति चेज्जगतीमध्ये तत्स्याज्जन्मफलं महत् ॥ ५६ ॥   
अतो मत्प्रेमतनयामसन्त्यज्य यथासुखम् ॥   
रतिसौख्यसुधावार्धौ सङ्क्रीडयत सादरम् ॥ ५७ ॥    
  
पृ० १२३) प्रभोरङ्गीकारे समायासर्वसखीनामन्योन्यविचारः ।   
  
इत्युक्ता सकला राज्ञीं कृताञ्जलिरभाषत ॥   
समयज्ञा मनस्तस्याः समाधापयितुं नयात् ॥ ५८ ॥   
अस्मत्सख्यास्तु मायायास्त्वया राज्ञा च चिन्तितम् ॥   
यत्कार्यं तत्स्वतः सिद्धं भाग्यं सर्वत्र कारणम् ॥ ५९ ॥   
श्रुत्वैतन्मोहिनी भूयः स्मितपूर्वमभाषत ॥   
रहस्यमेतत्कर्तव्यं युष्माभिर्भावितात्मभिः ॥ ६० ॥   
निशायामेव सम्बन्धः कार्यो मायाल्लमार्ययोः ॥   
न ज्ञायते यथा राज्ञा तथा चातुर्यमीर्यताम् ॥ ६१ ॥   
इत्युक्त्वा सा ययौ माता ततोऽल्लमविभोः क्रियाम् ॥   
विचित्रां फलसम्बन्धरहितां तां विचार्य ताः ॥ ६२ ॥   
दृढाश्मताडनात्पाणिपीडान्यायाद्भयान्विताः ॥   
मायया सह सम्मन्त्र्य रहस्यन्योन्यमूचिरे ॥ ६३ ॥   
भयलज्जे परित्यज्य विहर्तुं स्वेच्छया सदा ॥   
काङ्क्षयास्माकमेवैष प्रयत्नो नाल्लमस्य हि ॥ ६४ ॥   
लक्ष्यालक्ष्यस्वरूपोऽयमल्लमो जनयन्रुचिम् ॥   
कामं न पूरयत्यद्धा सख्यः किं करवाम वै ॥ ६५ ॥   
  
पृ० १२४) क्व वावधिरभाग्यस्य पापः कामो हि दुर्भरः ॥   
इति चिन्ताकुलास्वासु प्रौढवाचाऽल्लमोऽब्रवीत् ॥ ६६ ॥   
यूयं सङ्घीभूय भूयो युष्मास्वेव किमण्यहो ॥   
सम्मन्त्रयथ वक्तव्यं यथेदं ज्ञायते मया ॥ ६७ ॥   
तमूचुस्ताः सखे सर्वं ज्ञातमेव त्वया ननु ॥   
तथाऽपि कथयिष्यामः श्रुत्वा प्रतिकृतिं वद ॥ ६८ ॥   
त्वदधीनात्मजेत्येतमर्थं श्रुत्वा तु मोहिनी ॥   
मायाया जननी रात्राविङ्गितज्ञा समागता ॥ ६९ ॥   
प्राणप्रियामपि सुतामाक्षिप्य बहुधा च नः ॥   
मन्दाक्षीकृत्य मायायाः पुरतो गर्हणोक्तिभिः ॥ ७० ॥   
जुगुप्सिता सुता प्रेम्णा गोपयध्वमिति क्रुधम् ॥   
उपसंहृत्य धिक्कृत्य गताऽस्माकं कथं रहः ॥ ७१ ॥   
अल्लमोऽपि सखीवाक्यं श्रुत्वा लौकिकवन्नटन् ॥   
जगाद ननु भामिन्यः कथं मां गोपयिष्यथ ॥ ७२ ॥   
केनोपायेन मायाया अपराधो न भाव्यते ॥   
राज्ञैव ज्ञायते चेद्वो रहस्यं सोढुमक्षमम् ॥ ७३ ॥   
  
पृ० १२५) मायाविषये प्रभुसकलयोरुक्तिप्रत्युक्तिः ।   
  
विचार्य साधु सकलं ब्रूत मां यद्धितं वचः ॥   
इत्युक्ता सकलज्ञा सा सकलाऽल्लममब्रवीत् ॥ ७४ ॥   
भ्रातृभिर्भगिनीभिर्वा भार्याभिरथ वात्मजैः ॥   
पुत्रिकाभिरथान्यैर्वा त्याज्या नीतिर्न भूपतौ ॥ ७५ ॥   
क्षोणीपतिं विना सर्वैर्विदितं कार्यमेव नः ॥   
न रहस्यमिदं कर्तुं शक्यते येन केन वा ॥ ७६ ॥   
अतस्त्वयि गृहस्थे तु प्रियसख्या मम प्रभो ॥   
यथा कथञ्चिद्राजाऽपि ज्ञास्यत्येव न संशयः ॥ ७७ ॥   
बहिर्निवेशनं गत्वा यथापूर्वं स्थिते त्वयि ॥   
आह्वयिष्यामहे काले तदाऽऽगच्छ यथासुखम् ॥ ७८ ॥   
भुक्त्वा मायां तोषयित्वा पुनर्गत्वा स्वमन्दिरे ॥   
एवं प्रवर्तसे चेत्त्वं गोपयिष्यामहेऽखिलम् ॥ ७९ ॥   
इति ब्रुवाणास्तास्सर्वाः स्मयन्नाहाल्लमः पुनः ॥   
विज्ञातुं तदभिप्रायं मायामपि विमोहयन् ॥ ८० ॥   
सकले न मृषा वच्मि विलासार्थमपि क्वचित् ॥   
सत्यं ब्रवीमि सर्वज्ञे निश्चयं शृणु मे सखि ॥ ८१ ॥   
मायां विना न शक्नोमि किञ्चिद्वा वक्तुमञ्जसा ॥   
  
पृ० १२६) स्वरूपमेव मे वेत्तुं न किञ्चिदपि शक्यते ॥ ८२ ॥   
न पाणिपादचलनं न श्रुतिः श्रोत्रवर्त्मना ॥   
न कुत्राप्यस्ति शक्तिर्मे मनोदेहेन्द्रियादिषु ॥ ८३ ॥   
बहुना किं तनुर्नैव तिष्ठति प्राणमारुतः ॥   
न सञ्चरति तां त्यक्त्वा केवलात्मन्यवस्थिते ॥ ८४ ॥   
अमृत्वा मृतवद्भामि किं करोमि शुभानने ।   
अतस्तामनुसृत्यैव वर्तनीयं सदा मया ॥ ८५ ॥   
इति तत्वार्थवक्तारमज्ञात्वा काममोहितम् ॥   
विज्ञाय सकला मोहात्पुनरल्लममब्रवीत् ॥ ८६ ॥   
किमिदमल्लम दैन्यवचोऽधुना मनसि धैर्यमवाप्नुहि मा कृथाः ॥   
समयलङ्घनमिष्टफलं नृणां भवति भाग्यवशात्स्वयमञ्जसा ॥ ८७   
॥   
मायायास्तव च भवेदृणानुबन्धो यद्येवं मुहुरुभयोः समागमः स्यात् ॥   
तावत्त्वं मधुपतिभोगिनीसमाजे सन्तिष्ठ स्फुटमभिवादयन्मृदङ्गम्   
॥ ८८ ॥   
सङ्केतं तव च वदामि तत्र नित्यं मायेयं मधुपतिसेवने समेत्य ॥   
सान्निध्ये तव किल शिक्षया नटन्ती सानन्दं रसकलया करिष्यते त्वाम्   
॥ ८९ ॥   
  
पृ० १२७) मधुकेशालये प्रभोः स्थितिकथनम् ।   
  
यदि भवति रिरंसा मादनोन्मादहेतोः परमरहसि कृत्वा तत्र   
तत्रोपभोगम् ॥   
विषयसुखसमुद्रे डोलयात्मानमेकं मम हि कुशलता ते साधनं   
सर्वकार्ये ॥ ९० ॥   
प्रभुरिति सकलायास्तावदाकर्ण्य वाक्यं शुभमिति मधुकेशस्यालयं   
प्राप्य तस्थौ ॥   
अथ नरपतिपुत्री साऽल्लमस्नेहपाशग्रथितहृदयकोशा तद्वशं प्राप   
माया ॥ ९१ ॥   
मायाविलासकथनं श्रुतमेतदार्यास्सर्वं भवद्भिरनुमोदिततत्वभावैः   
॥   
शृण्वन्ति ये सततमीश्वरदत्तचित्तास्ते यान्ति शाम्भवपदं प्रविमुच्य   
मायाम् ॥ ९२ ॥   
  
इत्यार्षश्रीभविष्यत्पुराणकथाविशालायां प्रभुलिङ्गलीलायां   
प्रभुकृतमायाविलासनिरसनचातुर्यवर्णनगतिर्नाम पञ्चमोऽध्यायः ।   
  
पृ० १२८) श्रीनन्दिकेश्वराय नमः ॥   
षष्ठोऽध्यायः ।   
  
सूत उवाच-   
सिद्धवीरेश्वराचार्यसार्वभौमपदाम्बुजे ॥   
भक्ताश्चिदमलस्वान्ताः प्रभोः शृण्वन्तु सत्कथाम् ॥ १ ॥   
इत्थं प्रभोर्वशं गत्वा माया दुर्घटकारिणी ॥   
नृत्यव्याजेन तं नित्यं प्रावर्तत समाश्रिता ॥ २ ॥   
एवं स्थितायां रुद्राणी कदाचिद्विमलाभिधाम् ॥   
आहूयेष्टवयस्यां तामुवाच वचनं रहः ॥ ३ ॥   
सखि मे तामसी माया प्रभुमल्लममात्मनः ॥   
विलासैर्विषयासक्तं करिष्यामीति गां गता ॥ ४ ॥   
तत्राल्लममहिम्नेयं स्वयमेव वशीकृता ॥   
विभीषयितुमुद्युज्य स्वयं भीतेव भाति मे ॥ ५ ॥   
स्वकार्यं सर्वमुत्सृज्य विस्मृत्यात्मानमेव सा ॥   
अस्मदाज्ञामिवोल्लङ्घ्य वृथा तद्वशगाऽभवत् ॥ ६ ॥   
अतस्त्वं भूतलं गत्वा विमले सम्प्रबोध्य ताम् ।   
त्वया सहैव मन्मायां समानय ममान्तिकम् ॥ ७ ॥   
एवं गिरिजयाऽऽज्ञप्ता बाढमित्यभिवाद्य ताम् ।   
सङ्कल्पात्प्राप नगरीं ममकारमहीपतेः ॥ ८ ॥   
  
पृ० १२९) पौरजनकृतविमलासौन्दर्यवर्णनम् ।   
  
तत्र सा विमला तन्वी सौन्दर्यरसशेवधिः ।   
अदृष्टपूर्वा ददृशे पौरैरायतलोचनैः ॥ ९ ॥   
नैल्यसर्वस्वधम्मिल्लं चपले चारुलोचने ।   
सुधास्रावार्द्रमधरं भुजकल्पलते मृदू ॥ १० ॥   
विद्युन्निभामङ्गयष्टिं समपीनपयोधरौ ।   
ऋज्वीं रोमावलिं लक्ष्यां वेपमानावलग्नकम् ॥ ११ ॥   
नितम्बबिम्बं कन्दर्परथाङ्गजयमङ्गलम् ।   
रम्भास्तम्भोपमावूरू जङ्घे मदनकाहले ॥ १२ ॥   
रज्जत्किसलयोल्लासि पदद्वन्द्वं कनन्नखान् ।   
दृष्ट्वा तस्याः पुरजनाः कौतुकं प्राप्य तुष्टुवुः ॥ १३ ॥   
अहो जगदतीतेयं का वा कमललोचना ।   
वियुक्ता पञ्चबाणेन प्राप्ता वा भूतलं रतिः ॥ १४ ॥   
अलौकिकी वा कान्तेयमचञ्चलतडिल्लता।   
भूचरी वाथ कल्याणी पूर्णेन्दो रुचिरा कला ॥ १५ ॥   
चेतनेयं पताका वा स्त्रीरूपा पुष्पधन्वनः ।   
प्रमदाकृतिमापन्नः शृङ्गाररस एव वा ॥ १६ ॥   
  
पृ० १३०) इति स्तुवन्त्यां सा पौरजनतायां विलोकिता ॥   
मायया मधुकेशस्य निन्ये निजगृहं गृहात् ॥ १७ ॥   
विविधैरुपचारैस्तामभ्यर्च्य विनयान्विता ।   
विमलां तोषयामास माया विमलया गिरा ॥ १८ ॥   
कस्मादागमनं देशात्किं नाम तव मङ्गलम् ।   
किमेष्यन्तीह सम्प्राप्ता मदीयाद्भाग्यगौरवात् ॥ १९ ॥   
प्रियसख्या इव तव स्वान्तं स्निह्यति दर्शनात् ॥   
इत्युक्ता विमला प्रोचे मायां सम्बोधयन्त्यलम् ॥ २० ॥   
माये रहस्यवचनं सावधानेन मे शृणु ।   
अस्मदीयजना एव तिष्ठन्त्वत्र तवान्तिके ॥ २१ ॥   
शिवस्तुरीयः सर्वज्ञो भूमावल्लमनामतः ॥   
स्वच्छन्दमवतीर्यार्ये वर्ततेऽत्र शिवालये ॥ २२ ॥   
अलौकिकचमत्कारैः संवादयति मर्दलम् ।   
तद्वशीभूय माया मे कार्यं विस्मृतवत्यभूत् ॥ २३ ॥   
अनिर्वाह्यप्रतिज्ञाऽपि त्यक्तलज्जा निराकुला ।   
तत्रैव वर्तते भूयो नागच्छति ममान्तिकम् ॥ २४ ॥   
  
पृ० १३१) अज्ञातस्वकार्याम्मायामुद्दिश्य विमलोक्तिनिरूपणम् ।   
  
अतस्तत्सन्निधिं गत्वा सम्प्रबोध्य विवेकतः ॥    
मत्सन्निधिं प्रापय तामित्याज्ञप्ताऽहमम्बया ॥ २५ ॥   
तत्प्रेषणवशादेव त्वामानेतुमिहागता ।   
इत्युक्ता विमलां प्राह माया विस्मितमानसा ॥ २६ ॥   
क्वाऽहं क्वचाम्बिका देवी क्वानुगृह्णाति मानुषीम् ।   
अल्लमस्य वशं नीतां कथं जानाति मां स्वयम् ॥ २७ ॥   
आश्चर्यमिव मे भाति सर्वं ब्रूहि यथार्थतः ।   
उक्तेत्थं विमला प्रोचे मायामज्ञातनिष्ठुराम् ॥ २८ ॥   
अचिन्त्याद्भुतशक्त्या त्वं प्रभोरीशस्य मायया ।   
तिरोहितात्मविभवा सर्वं विस्मृतवत्यसि ॥ २९ ॥   
कियती त्वं हरिब्रह्मशक्राद्याश्च शिवाज्ञया ।   
अवतीर्य क्षितौ पूर्वमज्ञातनिजशक्तयः ॥ ३० ॥   
प्राकृता इव भार्यादिवियोगैरखिदन् खलु ।   
स्वात्मानमेव नाजानन् बहुना किं शृणु प्रिये ॥ ३१ ॥   
न ज्ञायते यदि स्त्रीभिः स्वरूपं किं तदद्भुतम् ।   
इत्युक्त्वाऽऽत्मप्रबोधार्थं मायायाः स्पष्टमाह सा ॥ ३२ ॥   
शिवे सभायामात्मेशमल्लमप्रभुमादरात् ।   
  
पृ० १३२) सर्वोत्तमत्वभावेन संस्तुवत्यद्रिनन्दिनी ॥ ३३ ॥   
असूयया कियांस्तस्य महिमेति निरस्य तम् ।   
मदीयया माययैव विजित्याकर्षयामि तम् ॥ ३४ ॥   
इति प्रतिज्ञयाऽत्र त्वामानिनाय महेश्वरी ॥   
विस्मृता किं स्मर स्वान्ते वार्तामेतामतिस्फुटम् ॥ ३५ ॥   
जातिस्मरत्वं सम्प्राप्य तावन्मात्रेण सा सखीम् ।   
विमलां तां बहूकृत्य प्रीत्या प्रोवाच भो द्विजाः ॥ ३६ ॥   
विमले विमलात्मा त्वं त्रिमलक्षयकारिणि ॥   
यतो भवत्सङ्गमतो ममाज्ञानं विनश्यति ॥ ३७ ॥   
कलाभिर्वर्धमानं हृत्कमलं मम रोचते ।   
स्थितिश्च चलनं हित्वा निश्चला भवति प्रिये ॥ ३८ ॥   
अन्तश्चिन्तास्समस्ताश्च विनष्टा भ्रान्तयो गताः ।   
किमाश्चर्यकरं सर्वमिदं सज्जनसङ्गतेः ॥ ३९ ॥   
यदा सज्जनसङ्गः स्यात्स्वरूपं ज्ञायते तदा ।   
अतो मज्जननी साक्षात्त्वमेव न तु भामिनी ॥ ४० ॥   
आस्तां तावत्प्रभोस्तस्य कथां कथय भामिनि ।   
  
पृ० १३३) मायामुद्दिश्य विमलोक्तवल्लिगावीनगरवर्णनम् ।   
  
तत्स्वरूपप्रभावादीन् श्रोतुं कौतूहलं हि मे ॥ ४१ ॥   
इति सम्प्रार्थिता प्रोचे विमलाऽल्लमसत्कथाम् ।   
यथाक्रमं यथाशास्त्रं पूर्वैः पूर्वतरश्रुताम् ॥ ४२ ॥   
  
विमला-   
शृणु माये वनवसी वल्लिगावी पुरद्वयम् ।   
क्षोणीवध्वाः स्तनद्वन्द्वमिव संशोभतेतराम् ॥ ४३ ॥   
वल्लिगावी तयोः कल्पवल्लीवेष्टार्थदायिनी ।   
भोगभाग्यावहा नृर्णामनौपम्यगुणाधिका ॥ ४४ ॥   
सकलसुजनसेव्या सम्पदौन्नत्यभव्या निगमनियमनश्रीदानसेवाधुरीणैः   
।   
द्विजपदजसमाजैरञ्चिता पूर्णकामैः सुचरितवननीवी शोभते   
वल्लिगावी ॥ ४५ ॥   
तत्राखिलश्रीनिलयौ महेशध्यानावधानोदितदिव्यभावौ ।   
अकामनिष्कामसदाप्तकामनिजात्मकामौ मुनिदम्पती स्तः ॥ ४६ ॥   
पुरुषो निरहङ्कारः सुज्ञानाम्बा तदङ्गना ।   
तयोः को वेत्ति माहात्म्यं नाम्नैव ज्ञायते बुधैः ॥ ४७ ॥   
  
पृ० १३४) तौ दम्पती   
सकलसम्पदनूनभोगभाग्यानुभूतिभिरुपात्तविरागभावौ ।   
सन्तानहैन्यजनितान्तरनन्तचिन्ताक्रान्तौ परस्परममन्त्रयतां निशान्ते   
॥ ४८ ॥   
मानहीनवनिता न गणेया दानहीनधनिताऽपि तथैव ।   
ज्ञानहीनजनमूढसपर्या ध्यानहीनजपिताऽपि तथा स्यात् ॥ ४९ ॥   
तद्वदेव सुतहीनजनश्रीश्चन्द्रिका वनगतेव निरर्था ।   
सूनुना सुमतिना भवितव्यं नौ ततो भवति नौः स हि तर्तुम् ॥ ५० ॥   
अपुत्रस्य न लोकोऽस्तीत्याह च श्रुतिरादरात् ।   
इत्युक्तवन्तं भर्तारं सुज्ञानाम्बा ततोऽब्रवीत् ॥ ५१ ॥   
भर्तः क एवम् एष सङ्कल्पः प्राज्ञस्य तव जायते ।   
मृगतृष्णायितानन्तजगज्जालैकसंसृतेः ॥ ५२ ॥   
सुतैः सतीभिर्धनराशिभिर्वा गृहैर्गजाश्वैर्मणिभूषणैर्वा ।   
असङ्गचैतन्यनिरङ्कुशस्य पुम्मात्ररूपस्य चिदात्मनः किम् ॥ ५३ ॥   
मृषा विलासाः खलु मायिकास्ते प्रपञ्चरूपाः परमार्थतो न ।   
अनित्यता तेष्वखिलैश्च दृष्टा नित्याऽनवद्या शिवभक्तिरेका ॥ ५४ ॥    
  
पृ० १३५) पुत्रार्थं सुज्ञानाम्बानिरहङ्कारकृतानुष्ठाननिरूपणम् ।   
  
अनादिमायान्धतमिस्रलेपात्स्वरूपविज्ञानपथे विनष्टे ।   
स्वकण्ठचामीकरवच्छिवत्वं जीवो न जानाति गतः पशुत्वम् ॥ ५५ ॥   
अतः शिवज्ञानमवाप्य कामैर्भक्तिः शिवे सन्ततधारयैव ।   
धार्या न चान्यत्समपेक्षणीयं पुत्रादिकं सर्वमिदं वृथान्ते ॥ ५६ ॥   
श्रुत्वा साध्वीवचनं निरहङ्कारोऽपि लोकरक्षार्थम् ।   
तनयं विज्ञानघनं कलये शिवमित्यमन्यत स्वान्ते ॥ ५७ ॥   
अथ तपसा सर्वेश्वरमाराध्य तमेव पुत्रयिष्यामि ।   
देवाश्चायन्नग्रे तपसा तामेव देवतामिष्टाम् ॥ ५८ ॥   
ऋषयः स्वरन्वविन्दन् तपसाऽरातींस्तथानुदन् पूर्वे ॥   
सर्वं प्रतिष्ठितं तपसीति श्रुतिराह परमता बुद्ध्या ॥ ५९ ॥   
इति सङ्कल्प्य महात्मा जपयज्ञं तन्निदानमित्यालोच्य ।   
सन्ध्याजपनयमपसृज्यैकान्तं प्राप भार्यया सह सः ॥ ६० ॥   
तत्रागमोक्तविधिना परिशोध्य भूमिं व्याघ्राजिने कुशगते   
सशितोर्ध्वचित्तौ ।    
  
पृ० १३६) तौ दम्पती समुपविश्य शिवव्रतस्थौ पद्मासनं   
रुरुहतुर्नियमैर्यमैश्च ॥ ६१ ॥   
बुद्ध्या निरुद्ध्य सहसाखिलचित्तवृत्तीर्भूतानि पञ्च परिशोध्य   
तदीयबीजैः ।   
जित्वेन्द्रियाण्यथ करस्थनिजेष्टलिङ्गे दृष्टिं निधाय   
परमात्मपदात्तलक्ष्यौ ॥ ६२ ॥   
आकर्ण्य नादमथ चित्प्रणवान्तराले सन्धाय बुद्धिमपहाय विचित्रनादान्   
।   
प्राणं त्वपानमरुता सह योजयित्वा सम्बोध्य सुप्तकुलकुण्डलिनीं   
त्रिकोणे ॥ ६३ ॥   
तस्माद्विभिन्नमुखपश्चिमनाडिकान्तर्मार्गेण षट्कमलभेदकृतोर्ध्वगत्या   
।   
स्थैर्येण वायुमुपवेश्य रहस्त्रिवेणीशृङ्गाटकान्तरमनःकमले   
घटित्वा ॥ ६४ ॥   
उत्कील्य तत्र हृदयं बहिरन्तरात्तं विस्मृत्य भेदमथ   
पूर्णसुधाम्बुराशौ ।   
सच्चिद्घने परशिवायितदिव्यभावे स्वानन्दकेलिरसतृप्तिमवापतुस्तौ ॥ ६५   
॥   
सौख्येन तेन परिपूरितयोस्तयोः क्षुत्तृष्णाविमोहमृतिशोकजरा न च स्युः   
।   
रात्रिन्दिवं च न हि नो गणरात्रबोधः सर्वात्मभावितधियां हि न   
भेदगन्धः ॥ ६६ ॥   
  
पृ० १३७) श्रीमदल्लमप्रभोरवतरणवैचित्र्यवर्णनम् ।   
  
इत्थं तयोः परशिवात्मजकाङ्क्षयैव लोकोत्तरव्रतपरायणयोस्तदानीम्   
।   
आरूढयोगपथयोः करपद्मसंस्थलिङ्गप्रभेव हृदये स्म घनीबभूव   
॥ ६७ ॥   
इत्युत्प्रेक्षाविषयमभितः प्रस्फुरत्सर्वतेजो जेतृब्रह्माभिधमभयदं   
शुद्धतेजः समग्रम् ।   
दम्पत्योर्हृत्कमलकुहरे सद्गुणं निर्गुणं तत्प्रादुर्भूत्वा   
स्फटिकविशदं सर्वपूर्णत्वमाप ॥ ६८ ॥   
तदनुविमलतेजस्तत्तयोरग्रभागे बहिरहह मिलित्वा प्रस्फुरद्विग्रहं सत् ।   
पृथगिव ददृशे स्म प्राप्तनिद्रान्तभाजोः सुत इति   
मतिमात्मन्यावहद्दीप्यमानम् ॥ ६९ ॥   
सुज्ञानाम्बानिरहङ्कारौ दृष्ट्वा महाद्भुतं तेजः ।   
सुततामवाप शिव इति परमानन्दामृताम्बुधौ मग्नौ ॥ ७० ॥   
देवाः प्रसूनवृष्टिं दिष्ट्या कल्पद्रुमोद्भवां ववृषुः ।   
नेदुः सुरदुन्दुभयो ननृतुर्गन्धर्वकन्यकाप्सरसः ॥ ७१ ॥   
प्रमथाः प्रमदोत्कर्षात्पेठुः सिद्धान्तहृद्यगद्यानि ।   
हरिविधिशक्राद्याश्च स्वात्मानुभवेन हर्षमाणाः स्युः ॥ ७२ ॥   
प्रभौ समस्तस्य तदावतीर्णे जगद्धितायाखिलभूमिभागे ।   
  
पृ० १३८) स्थाणुव्रजाः पल्लविता बभूवुर्वन्ध्याश्च गावो   
दुदुहुर्घटोध्न्यः ॥ ७३ ॥   
उन्मील्य चक्षुर्निरहङ्क्रियाख्यो मुनिर्गुहेशं स सुतायमानम् ।   
दृष्ट्वा निजान्तः पुनरप्यवेक्ष्य विभावयामास तयोस्तदैक्यम् ॥ ७४ ॥   
अथात्मजायामखिलान्तरस्थं निजात्मजीभूतमवेत्य चित्ते ॥   
सुविस्मितां प्रेक्ष्य समाहितात्मा चिरं निजानन्दमयो बभूव ॥ ७५ ॥   
अयं किमात्मातपतीक्ष्णभावं विसृज्य सद्मागतपद्मबन्धुः ।   
किमिन्दुरुत्सृज्य हिमं सुधात्मा किमग्निरानन्दमयोऽस्त्यदाहः ॥ ७६ ॥   
इत्थं मुनिः स्वात्मगतं विचिन्त्य शिवात्मतामात्मनि निश्चिकाय ।   
पतिव्रता सा तनयं विभाव्य शिवं स्रवत्क्षीरकुचा बभूव ॥ ७७ ॥   
अथ पुलकितगात्र्यां पुत्रमालिङ्ग्य कक्षे कलयितुमुपसृत्योत्कण्ठितायां   
जनन्याम् ।   
करचरणमुखाङ्गोपाङ्गसङ्गीव बालः सुललितमुपदृष्टः   
सूर्यकोटिप्रभावान् ॥ ७८ ॥   
तदनु मृदुलहस्ताम्भोजयुग्मं प्रसार्य प्रमुदितहृदि   
लीलाबालमाराद्गृहीतुम् ।   
  
पृ० १३९) भार्याम्प्रति निरहङ्कारकृताल्लमामानुषबालगुणवर्णनम् ।   
  
गगनमिव न किञ्चित्स्प्रष्टुमासीत्स शक्यः किमिव पुनरवाप्तुं   
गाढमालिङ्गितुं वा ॥ ७९ ॥   
किमिदमिति तया सुज्ञानया सोऽनुयुक्तः पतिरधिगततत्वः प्राह तां   
स्मेरवक्त्रः ।   
सुत इव परमात्मज्योतिराभाति यन्नौ नहि सति सुतमात्रं विद्धि   
सर्वान्तरस्थम् ॥ ८० ॥   
न शक्यते वर्णयितुं प्रियेऽयं साकार इत्येव निराकृतिर्वा ।   
स्वयम्प्रभोऽसावकलः कलावाननादिरादिः पुरुषः पुराणः ॥ ८ ॥   
नाजात इत्याद्रियते न जातो न हेतुदृष्टान्तसमन्वितः स्यात् ।   
न निर्गुणो नापि गुणी परात्मा बालो न चाबाल इति प्रतीतः ॥ ८२ ॥   
न भूमिरापोऽप्यनलोऽनिलो द्यौः स्प्रष्टुं क्षमन्ते परमार्थमेनम् ।   
नावच्छिदः कालदिगादिभिः स्यादस्यात्मनामात्मन ईश्वरस्य ॥ ८३ ॥   
अणोरणीयान्महतो महीयान् यः कारणं कार्यमपि स्वयं स्यात् ।   
तथा स्वयं कारणकारणाख्यो बोद्धुं न शक्यो न न बुध्यते च ॥ ८४ ॥   
सन्तीव तस्याप्यखिलेन्द्रियाणि न चेन्द्रियार्थेषु गुणास्तदीयाः ।   
  
पृ० १४०) न माययाऽसौ क्रियते स्ववश्यो मायां वशीकृत्य जयत्यसङ्गः   
॥ २५ ॥   
मर्माणि सर्वाण्यपि वेत्ति योऽसौ तन्मर्मवेत्ता न हि योऽपि कोऽपि ।   
सौन्दर्यसारः स्वयमीक्षणीयः स्प्रष्टुं न शक्यो गगनायमानः ॥ ८६   
॥   
वेदैरनेकैरखिलैश्च शास्त्रैर्वेत्तुं न शक्यो न हि तैरवेद्यः ।   
अजाच्युतेन्द्रादिसुरैरसाध्यस्तैः साध्वि सोऽसाध्यतयैव साध्यः ॥ ८७ ॥   
जितेन्द्रियाणां नियमेन नित्यं तपस्यतामेष मुनीश्वराणाम् ।   
संलक्ष्यते कीलितवन्मनःसु न कील्यते सर्वगतो गुहेशः ॥ ८८ ॥   
स्तनन्धयाण्डीरशकृत्करा ये सुतास्तु योनिद्वयसन्धिलग्नाः ॥   
भवन्ति लोके शतशः पशूनां षडूर्मिबद्धाः सुखयन्तु तांस्ते ॥ ८९   
॥   
सुतोऽयमस्माकमलौकिकत्वान्न यस्य कस्यापि च भूतभावि ।   
कृतार्थतायै गुरुरावयोस्तु प्रत्यक्षतामेति दृशोर्गुहेशः ॥ ९० ॥   
इति प्रियामात्मभुवः स्वभावं निवेदयामास पतिस्ततस्तौ ।   
  
पृ० १४१) प्रभोर्नाममीमांसा ।   
  
स्तुत्वा शिखाभिर्निगमागमानां प्रणेमतुर्भक्तिरसानुभावात् ॥ ९१ ॥   
ततो निजानन्दमयाम्बुराशौ निमज्य चोन्मज्य सतीपती तौ ।   
अनुज्ञया तस्य कुमारजिष्णोः पुत्रोत्सवं श्रावयतः स्म पुर्याम् ॥ ९२ ॥   
अथागतेभ्योऽखिलयाचकेभ्यो यथेष्टमिष्टार्थचयं वितीर्य ।   
माता पिता चास्य सुतस्य नाम कर्तुं मनस्येवममन्त्रयेताम् ॥ ९३ ॥   
न नामरूपे न तनुक्रिया वा प्रभोरमुष्यास्ति किमस्य नाम ।   
भवेत्त्रिलोकव्यवहारयोग्यं श्रुतिप्रसिद्धं श्रुतिमौलिमौलेः ॥ ९४ ॥   
संसारिता नास्य विचार्यमाणे नासावसंसारिपदेन सिद्धः ।   
सदा शरण्यः शरणार्थिनां यद्वात्सल्यशाली शरणेषु नित्यम् ॥ ९५   
॥   
मर्त्यो न चायं महितोऽपि मह्यां यतो न वर्णाश्रमपाशबद्धः ।   
निवारणीयाः खलु सर्वधर्माः श्रुत्या परे ब्रह्मणि केवलेऽस्मिन् ॥ ९६ ॥   
तस्मादलं शब्दनिषेधकार्थमाशब्दयोगाच्च भवेदलम्मा ।   
सञ्ज्ञाप्यलम्माप्रभुरित्यजस्रं भूयाज्जनाज्ञाननिरोधिकेयम् ॥ ९७ ॥    
  
पृ० १४२) यद्वाऽल्लमोऽयं प्रथितः सभायां   
भूयादकाराक्षरभावभाजाम् ।   
अनुग्रहः श्रीकलनान्महेशो गुहेश्वरः श्रीगुरुरूपधारी ॥ ९८ ॥   
हठाद्य एषोऽल्लम इत्यमोघं पठेत नामाक्षरमादरेण ।   
कठोरसंसारगिरिं विभिद्य लुठन्निजानन्दनिधौ सुखी स्यात् ॥ ९९ ॥   
इति विचार्य गुरू त्रिजगद्गुरोर्दधतुरल्लम इत्यभिधां शुभाम् ।   
प्रभुरथाल्लमदेवमहेश्वरः शिशुरिवाप तथाविधखेलनम् ॥ १०० ॥   
नटति कुत्र च कुत्र च गायति क्व च विलासवशात्परिधावति ।   
क्व च निमील्य दृशौ भृशमीक्षते क्व च परामृशते निखिलं जगत् ॥   
१०१ ॥   
क्व च बुधप्रकरैः स्वयमीक्ष्यते स्तुतिभिराद्रियतेऽधिकगौरवात् ।   
क्व च कलाकुशलैरनुभाव्यते क्व च पितृप्रमुखैरुपलाल्यते ॥ १०२ ॥   
क्व च बुधाननुगत्य सकृच्छ्रुतिस्मृतिपुराणशुभागमसत्कलाः ।   
क्षणमधीत्य पठत्युचितस्वरैः स्वयमपाठयदन्यवटुव्रजान् ॥ १०३ ॥    
  
पृ० १४३) प्रभोरलौकिकबाललीलावर्णनम् ।   
  
सकलनूत्नपुरातनसत्कृतिव्रजमधीत्य तदर्थमवेत्य सः ।   
अपि च शास्त्रिगणान् पुरमागतानुगतः परिशीलयति स्म तान् ॥ १०४ ॥   
जगति शास्त्रमतोऽधिकमस्ति वा किमथवात्र न चेति विचार्य तैः ।   
न परमित्युदितोऽल्पमिति ब्रुवन् पितृकृताद्भुतशान्तिरभूत्प्रभुः ॥ १०५ ॥   
अहह दृष्टिरभूदिति मातृका तमभिनीय गृहान्तरडोलनम् ।   
निटिलकेऽस्य मषीतिलकं दधौ त्रिरपि भूतिमधूलयदङ्गके ॥ १०६ ॥   
अथ शिशूननुसृत्य विभुः स्वयं शिशुरिवाप्रतिमानविहारवान् ।   
अभिनयन्निगमार्थमथाऽऽत्मनां क्वचिदगोचरगोचरतां ययौ ॥ १०७ ॥   
अथ फणीन्द्रपुरं प्रविशन् क्षणात्फणिफणाग्रमणीन् प्रतिगृह्य सः   
।   
पुनरुपेत्य निजार्भकखेलने द्युमणिभाः फणति स्म च तैः प्रभुः ॥ १०८   
॥   
तदनु शक्रपुरं प्रविशन्क्षणात्तदुपकण्ठवने कुसुमादिकम् ।   
समनुभूय मरुत्सरिदाप्लुतस्तदणिमादिगुणैः पुनराययौ ॥ १०९ ॥    
  
पृ० १४४) क्व च रवीन्दुयुगं परिगृह्य तद्रचिततालमनृत्यदयं प्रभुः ।   
लसदुरोद्धृतवर्तुलतारकाकलितमौक्तिकहारललद्गलः ॥ ११० ॥   
क्व च सुमेरुगिरिं परिवर्तयन् करयुगे नवनीतघटीमिव ।   
धृतकुलाचलकन्दुककेलिभिः स विजहार महाद्भुतवैभवः ॥ १११ ॥   
क्व च न पुष्पवदुज्वलमण्डलद्वयमसौ परिगृह्य सुमेलयन् ।   
फणिपतिं परिवेष्ट्य तदन्तरे रचितचाक्रिककेलिरभूत्प्रभुः ॥ ११२॥   
अयमहो ननु बालक इत्यलं त्रिभुवनाद्भुतलीलतया प्रभुः ।   
सकलकारणकारणमीशितेत्यमनुताखिललोकजनावलिः ॥ ११३ ॥   
श्रुतिमूलकन्दमृषिवृन्दचिरभाग्यं हृदयारविन्दगतमिन्दुधरमाद्यम्   
।   
हृतनादबिन्दुकलमूर्ध्वचिदभिन्नं परिपूर्णमेतदिति भावयत तेजः ॥   
११४ ॥   
इति विद्वदीरितमुदारमधुरार्थं वचनं निशम्य पितरौ मुदितभावौ ।   
कृतकृत्यभावमुपगत्य हृदयाब्जे निजभागधेयमिति तुष्टुवतुरेनम् ॥ ११५   
॥   
  
पृ० १४५) सुज्ञानाम्बानिरहङ्कारकृताल्लमस्तुतिनिरूपणम् ।   
  
जय जय जयाल्लम भवाब्धितरणे नौर्जय जय जयाल्लम कृतार्थय सदा   
नौ ।   
जय जय जयाल्लम जगद्विनुतकीर्ते जय जय जयाल्लम चिदात्मनिजमूर्ते ॥   
११६ ॥   
जय जय जयाल्लम परेश्वर सदात्मन् जय जय जयाल्लम परात्पर चिदात्मन्   
।   
जय जय जयाल्लम परामृतसुधाब्धे जय जय जयाल्लम   
कृतैक्यशुभलब्धे ॥ ११७ ॥   
जय जय जयाल्लम सुभक्तमणिसिन्धो जय जय जयाल्लम विरक्तजनबन्धो ।   
जय जय जयाल्लम चिदम्बरसुधांशो जय जय जयाल्लम हृदम्बुजरिरंसो   
॥ ११८ ॥   
मज्जनक मत्सनक मत्कनकराशे मद्धृदय मत्सदय मद्गुरुवरेण्य ।   
मद्विरद मद्वरद मज्जननमौले मद्विभव मत्प्रभव मत्प्रभुवतंस ॥ ११९   
॥   
  
पृ० १४६) मत्करुण मत्करण मत्कमलभानो मद्वदन मत्सदन मद्विदित सूनो   
।   
मन्मुकुर मन्मुकुट मन्मनसिजारे मत्कुतुक मत्कतक मत्कथित सूरे ॥ १२० ॥   
मन्नाथ मद्गुरुस्वामिन् मदभीष्टप्रदायक ।   
मल्लिङ्गमूर्ते मत्कीर्ते प्रसीदास्मान्प्रभोऽल्लम ॥ १२१ ॥   
इति संस्तुत्य संस्तुत्य जननीजनकावुभौ ।   
नत्वा सद्भक्तिभावेन प्रार्थयामासतुः सुतम् ॥ १२२ ॥   
अज्ञानध्वान्तमखिलमपसार्य कृपानिधे ।   
प्रदर्श्य सुज्ञानपथं रक्षास्मान् शुभलक्षण ॥ १२३ ॥   
इति विज्ञापितो भक्त्या पितृभ्यां जगतः पिता ।   
अनुकम्पावशादेतावल्लमप्रभुरब्रवीत् ॥ १२४ ॥   
हे मातर्हे पितः श्रुत्या युक्त्या च हृदि निश्चितम् ।   
रहस्यमेतत्तत्वार्थं श्रूयतामवधानतः ॥ १२५ ॥   
इष्टलिङ्गे स्थिरां दृष्टिमधिष्ठायान्यनिस्पृहः ।   
दुष्टसंसारविभ्रान्तिमपजह्याद्दृढव्रतः ॥ १२६ ॥    
  
पृ० १४७) पित्रोः प्रभुकृतत्रिविधलिङ्गाराधनोपदेशः ।   
    
प्राणलिङ्गे दृढं भावं स्थिरीकुर्यात्प्रयत्नतः ।   
प्राणायामसुखस्वापे प्लवमानो निरन्तरम् ॥ १२७ ॥   
भावलिङ्गे शिवाद्वैतपरितृप्त्योन्मना भवेत् ।   
इयमेव परा काष्ठा परमार्थानुभावने ॥ १२८ ॥   
इत्युन्मनीकीलकमल्लमेशः प्रीत्या पितृभ्यामुपदिश्य सारम् ।   
सुज्ञानबोधामृतसिन्धुमग्नौ कृत्वा गुरू सर्वगुरुश्चचार ॥ १२९ ॥   
इति गिरितनयायै शङ्करः पङ्कजास्यै सकरुणमुपदिश्य प्रीणयामास   
धन्याम् ।   
तदवगतमिहोक्तं यन्मया सर्वमेतत्कलय मनसि भद्रे कार्यमीषत्करं नो   
॥ १३० ॥   
वच इति विमलायाः स्पष्टमाकर्ण्य माया कथमिति   
निजकार्यव्यर्थतायास्तताप ।   
पुनरपि मुनिवर्याः शम्भुमायावृता सा वशयितुमिममाशापाशबद्धा   
बभूव ॥ १३१ ॥   
प्रभुचरितममोघं यन्मया श्रावितं वस्सकृदपि दृढभक्त्या ये   
पठन्त्यामनन्ति ।   
  
पृ० १४८) इह सकलसुखानामाश्रयीभूय भूयः प्रमथपदमथान्ते   
प्राप्नुवन्त्येव सिद्धम् ॥ १३२ ॥   
  
इत्यार्षश्रीभविष्यत्पुराणकथाविशालायां   
प्रमथगणवचनानुकूलायां कलिकल्मषनिमग्नजनसमुद्धरणशीलायां   
प्रभुलिङ्गलीलायां प्रभुलीलावतारवर्णनगतिर्नाम षष्ठोऽध्यायः   
॥   
  
पृ० १४९) मायां प्रति विमलोक्तहितोपदेशः ।   
  
॥ श्रीनन्दिकेश्वराय नमः ॥   
सप्तमोऽध्यायः ॥   
  
सूत उवाच-   
सिद्धवीरेश्वरानर्घ्यचरणाम्भोजभक्तितः ।   
कृतकृत्या मुनिश्रेष्ठाः शृण्वन्तु प्रभुसत्कथाम् ॥ १ ॥   
अथ माया प्रभोर्दिव्यमाहात्म्यं विमलोक्तिभिः ।   
विज्ञाय विमलां प्राह त्रिमलक्षयकारिणीम् ॥ २ ॥   
विमले त्वदुपन्यस्तः प्रभुः साक्षात्परः शिवः ।   
उपास्यमानः सोऽस्माकमभीष्टं किं न यच्छति ॥ ३ ॥   
विमला प्राह तां मायां शृणु त्रैलोक्यसुन्दरि ।   
जेतुकामस्य मायायाः प्रभोस्तस्य महात्मनः ॥ ४ ॥   
चित्तानुवृत्त्या सेवन्ते ये तेषां किं नु दुर्लभम् ।   
भक्तिर्विशुद्धा देवेशे भुक्तिमुक्त्युभयप्रदा ॥ ५ ॥   
महाराज्येऽभिषिक्तस्य ग्रामणीत्वं यथाऽधमम् ।   
तद्वत् प्रभुपदाम्भोजभक्तस्य कियदैहिकम् ॥ ६ ॥   
आकर्ण्य माया तां प्रोचे प्रत्यक्षीकरणे प्रभोः ।   
उपायं ब्रूहि विमले कृतार्थीकुरु मां सखि ॥ ७ ॥   
  
पृ० १५०) विमला प्राह तन्वङ्गीं शिवं सम्पूज्य भक्तितः ।   
तेन पुण्येन सद्गोष्ठीं लभेत्तादृङ्महात्मनाम् ॥ ८ ॥   
तस्मात्त्वमपि सर्वज्ञं नीलग्रीवं त्रिलोचनम् ।   
पूजयस्व सदा भक्त्या प्रसीदति ततः प्रभुः ॥ ९ ॥   
मायां प्रोवाच विमले मधुकेशमहर्निशम् ।   
उपास्य नालभं किञ्चिदपि तस्य फलं ततः ॥ १० ॥   
इतः परं न वक्तव्या कथेयमिति वादिनीम् ।   
उवाच मायां विमला माऽस्तु तेऽयं दुराग्रहः ॥ ११ ॥   
पतित्वाऽनवधानेन स्वयं भूमिं निनिन्द या ।   
तन्न्यायं त्यज दुर्बुद्धे वृथा निन्दसि शङ्करम् ॥ १२ ॥   
विशुद्धबुद्धयः शम्भुं निजभक्ता भजन्ति ये ।   
तेषां स्वर्णं मधुशिवः करस्थं स्वमनर्घ्यकम् ॥ १३ ॥   
अङ्गणे निधिराच्छन्नवस्त्रग्रथितकाञ्चनम् ।   
कामधेनुः कल्पवृक्षश्चिन्तामणिरिति श्रुतः ॥ १४ ॥   
तं महादेवमाराध्य निजाभीष्टार्थसन्ततिम् ।   
को वा न लभते मर्त्यः किमत्राश्चर्यमीर्यते ॥ १५ ॥   
  
पृ० १५१) मायां प्रति विमलोक्तेश्वरार्चनविधाननिरूपणम् ।   
  
ज्ञात्वाऽनुष्ठानकर्तृर्णां सद्यः फलति शङ्करः ।   
अज्ञात्वाऽनुष्ठितं कर्म निष्फलं भवति ध्रुवम् ॥ १६ ॥   
अतः शास्त्ररहस्यं ते वक्ष्याम्युत्पललोचने ।   
यच्छ्रुत्वा तदनुष्ठाय प्राप्नोत्युभयतः फलम् ॥ १७ ॥   
आदौ सद्गुणसम्पन्नं गुरुनाथमुपाश्रयेत् ।   
गुरूपदिष्टा विद्यैव सद्यः श्रेयः फलिष्यति ॥ १८ ॥   
असेवितगुरुं तेनानुपदिष्टार्चनाविधिम् ।   
भक्तिर्याति परित्यज्य हस्तिनीव मृगाधिपम् ॥ १९ ॥   
आगमोक्तविधानेन पात्रद्रव्याणि शोधयन् ।   
अङ्गहस्तमुखादीनि ज्ञात्वा सम्पूजयेच्छिवम् ॥ २० ॥   
अविज्ञाय प्रमादेन शास्त्राचार्योपदेशने ।   
मूढस्तामसपूजाया नैष्फल्यमधिगच्छति ॥ २१ ॥   
रसनायां यथा शब्दं श्रवणे च रसं यथा ।   
रूपं घ्राणे दृशि स्पर्शं त्वचि गन्धमिवार्पयन् ॥ २२ ॥   
अविवेकेन मूढात्मा पूजाऽऽभासं करोति यः ।   
निष्फलं तद्भवेत्तस्य न प्रसीदति शङ्करः ॥ २३ ॥   
  
पृ० १५२) तस्मान्मुखानि विज्ञाय मृडस्य परमात्मनः ।   
विवेकेनार्पयद्धीमानिति शास्त्रार्थनिर्णयः ॥ २४ ॥   
प्राकृतैः सहसाङीय बलात्पत्रादिकं नरः ।   
लिङ्गाग्रे पातयित्वाथ नीचपक्वान्नमर्पयन् ॥ २५ ॥   
विश्वासहीनो यः कुर्याद्राजसार्चनमीशितुः ।   
तस्यार्चनं न गृह्णाति प्रीत्याऽसौ राजशेखरः ॥ २६ ॥   
यो दानधर्मविमुखो ज्ञानविज्ञाननिन्दकः ।   
श्रीगुरूक्तागमविधिं विसृज्य स्वेच्छया पुनः ॥ २७ ॥   
करोति तामसीं पूजां तां न जिघ्रति शङ्करः ॥   
अतः शिवज्ञानशास्त्रपुराणागमसंहिताः ॥ २८ ॥   
उपदिश्य तदीयार्थान् यो बोधयति सद्गुरुः ।   
कृपार्द्रचित्तं भावज्ञं विद्वांसं तं गुरुं श्रयेत् ॥ २९ ॥   
तदाज्ञया स्थिरीकृत्य भक्तिं जङ्गमसंयुतः ।   
निरुद्धचित्तः सर्वेशं पूजयेद्विधिपूर्वकम् ॥ ३० ॥   
एकाग्रचित्तः सर्वेशमुपास्ते यो महामतिः ।   
निष्कामो मुक्तिमाप्नोति सकामो भुक्तिमाप्नुयात् ॥ ३१ ॥   
  
पृ० १५३) मायाय विमलोक्तशिवपूजोपदेशः ।   
  
न दद्याद्भुक्तिदा मुक्तिं न भुक्तिं मुक्तिदायिनी ।   
भुक्तिमुक्तिप्रदा सेयं शिवपूजा तु सात्विकी ॥ ३२ ॥   
उपास्य शङ्करं सर्वे हरिब्रह्मादयः सुराः ।   
तत्तल्लोकाधिपत्यानि प्राप्नुवन् वैभवैः सह ॥ ३३ ॥   
हस्तपादादियुग्देहं जीवहीनं सलक्षणम् ।   
यथा श्रीगुरुकारुण्यविहीनः कुजनस्तथा ॥ ३४ ॥   
चतुःशीतं समाकृष्य सीरेणापास्य कत्तृणम् ।   
हल्या भूमिं समीकृत्य पर्जन्येऽप्यर्धवर्षति ॥ ३५ ॥   
आर्द्रायामपि सार्द्रायां भूमौ जामित्वमाश्रितः ।   
यो बीजं न वपत्यस्य सुक्षेत्रं वा कुतः फलेत् ॥ ३६ ॥   
एवं विज्ञाय विधिवद्गुरोः सम्पाद्य सत्कृपाम् ।   
दीक्षाविशुद्धहृदयो यजेत परमेश्वरम् ॥ ३७ ॥   
त्यक्त्वा भूतगुणान्सर्वान् पूजयेद्यदि शङ्करम् ।   
कथं न स्यादभीष्टार्थलाभस्तस्य महात्मनः ॥ ३८ ॥   
हस्तसंस्थेऽप्यथादर्शे यथान्धः स्वं न पश्यति ।   
  
पृ० १५४) तथोपदेशहीनोऽपि न सिद्धिं लभतेऽर्चकः ॥ ३९ ॥   
माये यदि त्वया शम्भुः पूजितः सद्विधानतः ।   
पूजाफलं कुतो न स्यादुपदेशविधिर्न वा ॥ ४० ॥   
न गृहीतोऽथवा सम्यङ्मन्त्रो जाप्यविधिर्न किम् ।   
न ज्ञातो वा यथाशास्त्रं भक्तिः पर्याप्यते न वा ॥ ४१ ॥   
नास्ति वा तत्र ते श्रद्धा पूजायां साम्प्रदायिकी ।   
यद्यस्ति पूर्णसामग्री न भवेत्कामितं कुतः ॥ ४२ ॥   
इत्युक्तवत्यां सद्युक्त्या विमलायां मदोत्कटा ।   
माया विभवगर्वेण लघूकृत्येदमब्रवीत् ॥ ४३ ॥   
एवंविधोपदेशादिप्रयासो मास्तु भामिनि ।   
स्वेच्छयैव जगत्कृत्स्नं साधनीयं न चान्यथा ॥ ४४ ॥   
श्रुत्वैतद्वचनं साध्वी सन्त्यज्य विमला तदा ।   
तथाविधां कथां माया मग्ना दुर्भवसागरे ॥ ४५ ॥   
केनोपायक्रमेणैनामुद्धरिष्यामि सङ्कटात् ।   
इति सञ्चिन्त्य मनसा युक्तिमेकां विचार्य च ॥ ४६ ॥   
  
पृ० १५५) रहसि मायाविमलयोरुक्तिप्रत्युक्तिः ।   
  
संस्मृत्य जगदम्बायास्तामाज्ञां दुरतिक्रमाम् ।   
स्नेहेनाभिमुखीकृत्य मायां वचनमब्रवीत् ॥ ४७ ॥   
अनादिसिद्धा मैत्रीयमावयोर्नहि नूतना ।   
त्वं वेत्सि किल पृच्छामि वाक्यमेकं वरानने ॥ ४८ ॥   
न वञ्चयितुमर्हाऽहं वञ्चयिष्यसि चेच्छृणु ।   
आज्ञा तव मया गौर्या दत्ता त्वं मा त्रपां वह ॥ ४९ ॥   
यथार्थं ब्रूहि कल्याणि सत्यं हि नियमोत्तमम् ।   
इति तां सुदृढीकृत्य पप्रच्छ विमला रहः ॥ ५० ॥   
वनिते लतिकातुल्या तवेयं तनुरुत्तमा ।   
मनोजबाणभिन्नेव मर्मसन्धिषु लक्ष्यते ॥ ५१ ॥   
कथं दशेयं कल्याणि कस्मिन् जाता रतिस्तव ।   
ब्रूहि तत्प्रतिकारं ते वक्ष्यामीत्युदिताऽब्रवीत् ॥ ५२ ॥   
कथयिष्यामि विमले कामो मूर्त इवापरः ।   
स्तवनीयगुणः कश्चिदस्ति विद्याधिकोत्तमः ॥ ५३ ॥   
नाम्नाऽंल्लम इति ख्यातो गम्भीरोदारविग्रहः ।   
सर्वविद्यासु निपुणो धीरोदात्तगुणोत्तरः ॥ ५४ ॥   
तन्मायापञ्जरे लग्ना रतिराजवशं गता ।   
त्यक्ताभिमाना दुश्चित्ता चिन्ताक्रान्ता चलन्मतिः ॥ ५५ ॥    
  
पृ० १५६) गतसत्वा धैर्यहीना वर्जिताखिलसंस्मृतिः ।   
तूलायमाना गेहान्तःशालायां तूलिकागता ॥ ५६ ॥   
सखीभिः सह सञ्च्छन्ना छिन्ना मारशरालिभिः ।   
पतिता दुर्दशामेतामभूवं लघुतां गता ॥ ५७ ॥   
अथ सा विमला प्रोचे मायां चन्द्रानने शृणु ।   
सत्यं तव मनोहर्ता साक्षादल्लम एव सः ॥ ५८ ॥   
प्रभुर्विश्वाधिकः साक्षी मायां वश्यां चकार यत् ।   
नान्यो भवति मान्योऽयं नित्यमुक्तो निरञ्जनः ॥ ५९ ॥   
न विद्धि मार्दङ्गिकमात्रमेनं विद्याधिकत्वं स्वत एव सिद्धम् ।   
ब्रूते श्रुतिश्चापि समस्तविद्याऽधीशं महेशानममुं गुहेशम् ॥ ६० ॥   
सोऽयं प्रभुः कपटनाटकसूत्रधारः   
सृष्टिस्थितिप्रलयकृज्जगताममीषाम् ।   
कोऽयं कुतः क्व च कदा च न केन चेति विज्ञातुमल्लमगुरुर्निगमैरशक्यः   
॥ ६१ ॥   
यस्य प्राञ्चो न जानन्ति सरूपारूपभावनाम् ।   
स केन वा प्रकारेण वर्तमानो न लिप्यते ॥ ६२ ॥   
आकर्ण्य माया तां प्राह विमले किं त्वयोच्यते ।   
  
पृ० १५७) मधुकेशालये अल्लममायाविमलानां सङ्गमः ।   
  
किं वेत्ति भवती वाक्यैरलंस्तावकमात्रकैः ॥ ६३ ॥   
परमात्मैव स प्रोक्तः प्रभुरल्लमसञ्ज्ञितः ।   
अयं नटविटैस्तुल्यो मम मार्दङ्गिकोऽल्लमः ॥ ६४ ॥   
तस्य चास्य कियद्दूरं न समीकुरु तेन तम् ।   
अङ्गारेणेव भास्वन्तं ह्रदेनेव महोदधिम् ॥ ६५ ॥   
इत्थं मायाविमलयोरुक्तिप्रत्युक्तिनालिका ।   
आसीत्तयैव सङ्गत्या मधुकेशालयं गते ॥ ६६ ॥   
तत्राभ्यर्च्य महेशानं बहिर्निर्गत्य भामिनी ।   
राजसेन विलासेन रङ्गमध्यं विवेश सा ॥ ६७ ॥   
अल्लमोऽपि स तां दृष्ट्वा नृत्योद्युक्तां शुचिस्मितः ।   
विद्याधिकैर्विस्मयेन तत्रत्यैरभिनन्दितः ॥ ६८ ॥   
अद्यैव वाद्यविद्याया जेया माया मयेति सः ।   
तस्यां नटन्त्यां चातुर्याद्वादयामास मर्दलम् ॥ ६९ ॥   
तद्दत्तचित्तां नृत्यन्तीं मायां मदनविह्वलाम् ।   
विमला तां तदालोक्य चिन्तयामास मानसे ॥ ७० ॥   
अत्र नृत्यं स्पृहा तत्र वागत्र ममता ततः ।   
रीतयोऽत्रादरस्तत्र दृष्टिरत्र रतिस्ततः ॥ ७१ ॥   
  
पृ० १५८) अहो सुमहदाश्चर्यं माया नाटयतेऽखिलान् ।   
मायां नाटयते सोऽयमल्लमः पल्लवाकृतिः ॥ ७२ ॥   
जपाकुसुमसान्निध्याल्लोहितस्फटिको यथा ।   
तथैव मायासान्निध्यात्प्रभुर्दृष्टो गुणान्वितः ॥ ७३ ॥   
स्फटिकः कुसुमापाये यथा शुद्धोऽभिलक्ष्यते ।   
विसृज्य मायामगुणो निर्मलः सर्वदैव सः ॥ ७४ ॥   
इति निध्याय विमला मायामन्वीक्ष्य सा पुनः ।   
दर्शयित्वाऽल्लमं दृष्ट्या स्वमात्मानं प्रदर्श्य च ॥ ७५ ॥   
अभिनीयोभयोरैक्यं स्वयोस्तस्य पृथक्स्थितम् ।   
प्रणामकरणं तस्मै सूचयन्ती दृशैव सा ॥ ७६ ॥   
पृथिवीं गगनं चापि क्रमात्सम्भाव्य भामिनी ।   
सञ्ज्ञयैवाब्रवीत्तस्यै स्वकर्तव्यं तदास्तिकाः ॥ ७७ ॥   
तूष्णीं तिष्ठति यत्रायं निधाय भुवि मर्दलम् ।   
पादोपसङ्ग्रहव्याजात्तदाऽऽवाभ्यां प्रगृह्यताम् ॥ ७८ ॥    
  
पृ० १५९) प्रभोः पुरतः मयानृत्यनैपुण्यवर्णनम् ।   
  
नायं प्रभुरिति ज्ञेयो ग्रहीतुं शक्यते यदि ।   
ग्रहीतो व्योमवच्छून्यो यदि स्यात्प्रभुरित्ययम् ॥ ७९ ॥   
इत्थं विमलयाऽऽदिष्टा माया नयनभाषया ।   
स्वयं तथाऽस्त्विति तथैवासूचयदिमां पुनः ॥ ८० ॥   
अहो दृष्ट्यैव पुरुषानार्द्रयन्ति किलाङ्गनाः ।   
दृष्ट्या माधुर्यकलया नम्रीकुर्वन्ति तान्पुनः ॥ ८१ ॥   
दृष्ट्यैवानन्दधुरया क्षणाद्गृह्णन्ति तद्धनम् ।   
दृष्ट्यैव विरहाग्नीनामाचरन्ति समिन्धनम् ॥ ८२ ॥   
अहो चपलचित्तानां स्त्रियः पुंसां हि वागुराः ।   
दृग्बाण एव नारीणां साधनं पुम्पराभवे ॥ ८३ ॥   
दृशो मूलधनं स्त्रीणामवलम्बनमप्यहो ।   
इति तत्रत्यरसिकाश्चेष्टां दृष्ट्वा मिथोऽब्रुवन् ॥ ८४ ॥   
मायानट्याः प्रभौ दत्तचित्ताया विरहाग्निना ।   
तप्तायाः सकलाङ्गानि विकलान्यभवन् द्विजाः ॥ ८५ ॥   
  
पृ० १६०) अवधानं जहौ चेतश्चचाल मतिरप्यहो ।   
तालमानं विहायैषा ननाट विषमक्रमम् ॥ ८६ ॥   
मेलसङ्घट्टनं चास्या अत्यरिच्यत नर्तने ।   
गीतं विजातीयगिरा स्पृष्टं विषमता गतम् ॥ ८७ ॥   
तदानीमल्लमः सर्वं तस्या विज्ञाय चेष्टितम् ।   
वृथानटनमेतन्मे किमनेनेत्यमन्यत ॥ ८८ ॥   
रङ्गमध्ये विहायोच्चैर्मर्दलं महदद्भुतम् ।   
निष्क्रम्य नगरात्तूर्णं ययौ स्वच्छन्दमीश्वरः ॥ ८९ ॥   
मायाऽथ दशमावस्था प्राप्तेव बहु दुःखिता ।   
विनष्टधैर्यहृदया पपात भवि मूर्च्छिता ॥ ९० ॥   
कथञ्चिदथ विज्ञाय हा हाल्लम बतात्र माम् ।   
विहाय क्व गतोऽसीति तताप मुहुरात्मनि ॥ ९१ ॥   
न बबन्ध गलन्मौलिं पिदधे न च कञ्चुकम् ।   
सख्य एवोत्तरीयादि सज्जीचक्रुः समभ्रुवः ॥ ९२ ॥   
तदानीं विमला मायामभ्येत्यासान्त्वयद्द्विजाः ।   
क्लिश्नासि किं वृथा बाले निर्बन्धः कस्तवाऽधुना ॥ ९३ ॥   
येनाल्लमप्रभुर्यातस्तेन मार्गेण सत्वरम् ।    
  
पृ० १६१) प्रभुमन्वेष्टुं विमलादिभिः सह मायायाः पुराद्बहिर्गमनम् ।   
  
सखीभिः सह सर्वाभिरावाभ्यामनुगम्यताम् ॥ ९४ ॥   
यथा सूचीमनुगतं सूत्रं तद्वत्प्रसर्पति ।   
तथानुऽसृत्य तन्मार्गं यास्यामस्तद्वदङ्गने ॥ ९५ ॥   
द्यावापृथिव्यावन्विष्य यत्र तिष्ठति सोऽल्लमः ।   
गृहीत्वा तत्र तं भद्रे वशयिष्यामहे ध्रुवम् ॥ ९६ ॥   
गमिष्यामस्त्यजालस्यं यावद्द्रक्ष्यामहे प्रभुम् ।   
तावन्मनोजवं माये गृहीत्वोत्तिष्ठ साम्प्रतम् ॥ ९७ ॥   
चिन्तां त्यज गृहाणाशु धैर्यमित्युदितार्यया ।   
बाढमित्युररीचक्रे सा मायोत्कण्ठिता भृशम् ॥ ९८ ॥   
ततो विमलयाऽन्याभिः सखीभिः सह भामिनी ।   
पिधाय पौरचित्तानि गन्तुं समुपचक्रमे ॥ ९९ ॥   
अहो मनुजनाथस्य पुत्री मर्दलवादकम् ।   
अनुसृत्य गतेत्येवं बभूवाऽथ जनश्रुतिः ॥ १०० ॥   
इत्थं मिथो भाषमाणा न निवारयितुं क्षमाः ।   
स्थाणुभूताः स्थिताः सर्वे माया श्रुत्वैव सा ययौ ॥ १०१ ॥   
  
पृ० १६२) कदा द्रक्ष्येऽल्लममिति चिन्तयन्ती पदे पदे ।   
त्यक्त्वा मन्दगतिं माया शीघ्रेणाधावदास्तिकाः ॥ १०२ ॥   
तीव्रगत्या प्रधावन्त्यास्तस्याः पादौ व्रणोल्बणौ ।   
शुष्कीभूताऽऽतपेनाश्हु लतेव तनुरुज्ज्वला ॥ १०३ ॥   
क्वचिद्विपथगा माया लतावलयवेष्टिता ।   
पादाङ्गुल्योऽश्मभिश्छिन्नाः सुस्रुवुर्लोहितं बहु ॥ १०४ ॥   
भूमावातपतप्तायां ददाहाङ्गारवद्रजः ।   
तृष्णया कण्ठनालोऽस्याः शुशोषास्तिमितो द्विजाः ॥ १०५ ॥   
गच्छन्त्यां सम्भ्रमेणास्यां मोहिन्यां सकलात्मनाम् ।   
तत्राश्ह्रमस्था मुनयः केचिद्दृष्ट्वा चकम्पिरे ॥ १०६ ॥   
सौन्दर्यसारसर्वस्वामालोक्येन्दुमुखीं द्विजाः ।   
दृष्ट्वा मृगयुमायान्तं मृगा इव यतव्रताः ॥ १०७ ॥   
कामः कवलयत्येव का वा गतिरिहेति ते ।   
विचाल्य शङ्कितस्वान्ता दिशो दश पलायिताः ॥ १०८ ॥   
  
पृ० १६३) वने मायासखीकृताल्लमगर्हणम् ।   
  
योगदण्डान् योगपट्टान् लिङ्गसम्पुटिकास्तथा ।   
काषायाम्बरवैय्याघ्रचर्मभस्मफलानि च ॥ १०९ ॥   
रुद्राक्षमालाजालानि पुस्तकानि कमण्डलून् ।   
कराभ्यां कवलीकृत्य भीत्याऽनार्दोष्ठसम्पुटान् ॥ ११० ॥   
पलायमानांस्तान्दृष्ट्वा प्रभुः सर्वेश्वरोऽल्लमः ।   
कारुण्यायत्तचित्तोऽथ स्त्रीभ्यः संरक्षितुं मुनीन् ॥ १११ ॥   
स्थिरीकृत्य मनांस्येषां मुनिवेषधरो गुरुः ।   
प्रत्यक्षीभूय तान्सर्वांश्चक्रे निश्चलमानसान् ॥ ११२ ॥   
भूयो मायानटो भूत्वा योगीशो विटवेषधृत् ।   
पूर्ववद्वञ्चितुं मायामाजगामान्तिकं स्त्रियाः ॥ ११३ ॥   
तं दृष्ट्वा वनितास्सर्वा निधिं लब्ध्वेव दुर्विधाः ।   
सन्तुष्टचित्ताः प्रणयाद्रोषावेशाद्बभाषिरे ॥ ११४ ॥   
अहो धूर्ताल्लम विभो मायामस्मत्सखीं प्रियाम् ।   
क्लेशयित्वा त्वदायत्तां किं फलं लब्धवानसि ॥ ११५ ॥   
राजपुत्रीमिमां बालां जातीमिव मृदुत्वचम् ।   
हसन्तिकायां सन्ताप्य सारस्यं हतवानसि ॥ ११६ ॥   
भो हंसतूलिकातल्पनिद्रार्हायाः कथं शठ ।    
  
पृ० १६४) शर्कराऽर्हति यानाय पद्भ्यां शरफलोपमा ॥ ११७ ॥   
सिंहासने वयस्याभिः सेवनीया कथं सखी ।   
कुशविष्टरमारोढुं वनेऽर्हति वरानना ॥ ११८ ॥   
हेमपल्यङ्किकारूढा वीज्यमाना सखीजनैः ।   
व्यजनैर्याति या तस्या अटव्यामटनं कथम् ॥ ११९ ॥   
नवरत्नमये गेहे क्रीडन्ती लीलया कथम् ।   
स्थातुं कुञ्जकुटीरेषु सार्वभौमसुताऽर्हति ॥ १२० ॥   
वयमेवापराधिन्यो नापराधस्तवाऽत्र भो ।   
यतोऽविज्ञाय ते स्वान्तमदाम हृदयं तव ॥ १२१ ॥   
अविचार्य कृतं कार्यमपहासाय कल्पते ।   
रूपं न कारणं पुंसां श्रुतिं विश्वस्य वञ्चिताः ॥ १२२ ॥   
हृदयालुरिवैतावत्कालं बालां विमोहयन् ।   
तिरोधायात्मकौटिल्यं रतिमुत्पाद्य लीलया ॥ १२३ ॥   
कंसरीत्या विभेद्याद्य हार्दं घोराटवीं कथम् ।   
कृतज्ञत्वं परित्यज्य कितवत्वं समागतः ॥ १२४ ॥   
  
पृ० १६५) मायासखीभ्योऽल्लमवचननिरूपणम् ।   
  
पुम्मक्षिकार्भकस्यापि प्रवेष्टुं तावदक्षमम् ।   
प्रेम्णा प्रविशितोऽसित्वं तरुणीमणिमन्दिरम् ॥ १२५ ॥   
समर्पितात्मसर्वस्वः सख्याऽस्माकं गृहाधिपः ।   
भूत्वाऽन्ते क्लेशयस्येनामहो कीर्तिः कियत्यसौ ॥ १२६ ॥   
अपख्यातिरियं भाव त्वया सम्पादिता ननु ।   
त्वद्वियोगे कुतोऽस्याः स्यान्मनः कंसोपमस्थिरम् ॥ १२७ ॥   
इत्युपालम्भवाक्यानि श्रुत्वाऽल्लमविभुः स्मयन् ।   
मायावयस्याः सम्प्रेक्ष्य वचनं चेदमब्रवीत् ॥ १२८ ॥   
वृथा निष्ठुरभाषाभिरलं गच्छथ बालिशाः ।   
किं वा प्राङ्मायया साकं सम्बन्धोऽभिमतो मम ॥ १२९ ॥   
किं वा साप्तपदीनेन मायां सङ्गतवानहम् ।   
किं वाऽद्य कलहं कृत्वा निष्क्रान्तोऽहं त्वदाश्रमात् ॥ १३० ॥   
मामुदासीनभावेन स्थितं दृष्ट्वा शिवालये ।   
स्वयं कामयमानेयं भ्रान्ता मदनविह्वला ॥ १३१ ॥   
त्यक्ताभिलाषे च मयि तदा भावमजानती ।   
किमर्थं प्रकटीचक्रे सखीनां पुरतो रतिम् ॥ १३२ ॥   
स्वयमेव वृथा रत्या जारभावेन भामिनी ।   
  
पृ० १६६) लोकापवादमतनोदहो मयि विरागिणि ॥ १३३ ॥   
विकारयतु मां कामं कामुकी न हि विक्रिये ।   
तयाऽहं न हि कीटेन तृट्यते दीप्तमुल्मुकम् ॥ १३४ ॥   
स्त्रियो धूर्ता इति धिया तूष्णीम्भावेन संस्थितिः ।   
अपराध इव ज्यायानहो दुःसङ्गसङ्कटम् ॥ १३५ ॥   
नार्यः किमेतत्कापेयमपराधं भवत्कृतम् ।   
मय्यारोप्य वृथा मोहादटवीमागता हठात् ॥ १३६ ॥   
भो भो नारीसमूहा इह सकलमहीमण्डले चण्डभानुः   
स्फूर्त्या रीत्या कया वा विहितपरिकरश्चारुश्रृङ्गारवेषः ।   
काषायालम्बनो वा कनकमणिगणालङ्कृतो वाऽनपेक्षो   
रुद्राक्षालङ्कृतो वा विषयविरहितः स्वैरमेकश्चरामि ॥ १३७ ॥   
सर्वं मय्येव जातं मयि सकलमिदं वर्तते लोकजातं   
लीनं मय्येव पश्चादहमखिलगतः सूत्रवन्मौक्तिकेषु ॥   
न स्पृष्टो येन केनाप्यहमभिसरता गन्धलेशेन पाश-  
च्छेदार्थं भक्तिभाजां सगुण इव जनैर्लक्षितः सञ्चरामि ॥ १३८ ॥    
  
पृ० १६७) वने मायाकृताल्लमावहेलनम् ।   
  
योगित्वं प्राप्य लोके प्रकटयितुमहं पारहंस्यानुभावं   
शैवे सर्वोत्तमत्वं श्रुतिभिरभिनुतं शाम्भवीं चापि दीक्षाम् ॥   
धृत्वा वेषं तदीयं जगद्वनकृतौ वर्तमानः स्वतन्त्रः सोऽहं   
मायाविधेयो विषमविषयभुक् कूटकारी कथं स्याम् ॥ १३९ ॥   
इत्थं प्रभौ वदति सा परिमुह्य माया त्यक्त्वा ह्रियं   
स्मरवशादविबुद्धतत्वा ।   
भूयोऽपि तं त्रिभुवनैकगुरुं जगाद कामातुरस्य हि विवेककथा न जन्तोः   
॥ १४० ॥   
भो धूर्त कामुकतया हृदयं प्रविश्य पूर्वं ममाश्रुतरतिः   
कृतहार्दभावः ॥   
उत्पाद्य वश्य इति विश्वसनं न लीनं किं वाऽपदिष्यसि निरस्य वचोऽधुना   
त्वम् ॥ १४१ ॥   
उन्मत्तता न हि ममाद्य न वञ्चनीया त्वां नोत्सृजामि शपथं कलये   
त्वदङ्घ्र्योः ।   
वाग्ब्रह्मवादमपसार्य विचार्य पूर्वं मामल्लम प्रतिगृहाण   
तवैकजायाम् ॥ १४२ ॥   
  
पृ० १६८) कापट्यशाबरजपानृतवेषभाषा   
योषावशीकरणनर्तनगीतवादाः ।   
तारुण्यरोधकुहनौषधकूटकृत्यसोल्लुण्ठनभ्रमणकौत्सितकौचमाराः   
॥   
द्यूतेन्द्रजालमथमायिकतापहासकौटिल्यलौल्यकरलाघववञ्चनानि ।   
पुंसां प्रसिद्धिमुपयान्त्यथ योषितां वा धर्मा इति त्रिभुवनेऽपि विदन्ति   
सर्वे ॥ १४४ ॥   
इत्युक्तवत्यां भुवनैकरत्यां प्रभुः प्रतिद्वन्द्वितया किमस्याः ।   
वादान् ममेति प्रहसन्विरेमे सैव च्छलादल्लममाह माया ॥ १४५ ॥   
अहो मया लौकिकतामुपेत्य समर्पिते स्वात्मनि मामुपेक्ष्य ।   
भवानुपन्यस्यति केवलत्वं निजं तथा चेच्छृणु मत्प्रभावम् ॥ १४६ ॥   
अहं हरिब्रह्महरादिदेवान् महाप्रभावान् विदधाम्यधीरान् ।   
महर्षिवर्यान् स्खलदूर्ध्ववीर्यान् कुर्वैऽगनालिङ्गनसङ्गताङ्गान् ॥ १४७   
॥   
उरोहमाक्रम्य हरेर्वसामि हरस्य वामार्धतनुं हरामि ।   
  
पृ० १६९) वने स्वोत्कर्षन्तीं मायां प्रति प्रभुदेवस्योक्तिः ।   
  
करोमि वाग्बन्न्धनमब्जसूतेः परे कियन्तो मम वासवाद्याः ॥ १४८ ॥   
आदित्यदैत्योरगसिद्धसाध्यान् गन्धर्वविद्याधरकिन्नराद्यान् ।   
भृत्यान्विधाय प्रविचालयामि भवान्कियानल्लम मां विरोद्धुम् ॥ १४९ ॥   
अतस्त्वयैषाल्लम धूर्तचर्या विशेषतोऽस्मत्पुरतो न कार्या ।   
मर्यादया मद्वचनं विधेहीत्युक्तः प्रभुः साग्रह एवमूचे ॥ १५० ॥   
अरे जरद्वारविलासिनीव पुराकथानां कथनैर्वृथा किम् ।   
करोषि वाचालतया विवादं परापवादान्न विभेषि मूर्खे ॥ १५१ ॥   
यदि स्वसामर्थ्यमथापि माये सदात्मतत्वानुभवार्थवादैः ।   
मदीयविद्यां चिदचिद्विवेकास्पदोक्तियुक्त्या विजयस्व तावत् ॥ १४२ ॥   
अखण्डपाण्डित्यबलेन युक्तीर्विखण्ड्य मां स्वीकुरु तावकीनम् ।   
सुखार्थिनी मौर्ख्यबलेन चेन्मे नखाग्रमात्रं च न चालयस्याः ॥ १५३ ॥   
हराच्युतब्रह्ममुखांश्च लेखान् पराभवं प्रापयितुं क्षमेति ।   
दुराग्रहोक्तं वचनं न लक्षीकरोमि यत्साहसिका वधूट्यः ॥ १५४ ॥   
  
पृ० १७०) त्वया विबुद्धस्त्वयि सन्निविष्टः स्वयं सदा प्रेरयते क्रियासु ।   
य ईश्वरस्तत्करुणा यदि स्याज्जयेस्तदा मान्यतया भवारिम् ॥ १५५ ॥   
इत्यल्लमोक्तं वचनं निशम्य प्रत्युत्तरं दातुमसावशक्ता ।   
अत्यन्तखिन्नात्मनि किञ्चिदोह्य सत्यात्मकं स्वामिनमाह माया ॥ १५६ ॥   
केनाविबुद्धः क्व नु सन्निविष्टः को वा स्वयं प्रेरयते क्रियासु ।   
क ईश्वरस्तत्करुणा कुतः स्यात् कथं जये मान्यतया न वेद्मि ॥ १५७ ॥   
त्वदीयसूक्ते प्रतिवक्तुमेषा कथं विभो निष्ठुरतां प्रयातु ।   
मयोच्यते चेदरुचिर्हृदि स्यान्मनोरथो मेऽस्तु यथा कथञ्चित् ॥ १५८ ॥   
पुरोन्नमादौ परिवेष्य कंसे क्षुधातुरस्यापहृतिः किमर्हा ।   
कियत्यहं भाषितुमग्रतस्ते गृहाण मामल्लम पल्लवोष्ठीम् ॥ १५९ ॥   
इतीरितां वाचमनादरेण निरस्य हस्ताभिनयेन तस्याः ।    
  
पृ० १७१) वने स्वोत्कर्षन्तीं मायां प्रति प्रभोरुक्तिः ।   
  
हुङ्कारपूर्वं पुनराह मायां मायातिगो देशिकचक्रवर्ती ॥ १६० ॥   
माये किमित्थं गदितुं तवार्हं श्रुत्वापि मां कामलतालवित्रम् ।   
भ्रान्तेर्गतोक्तौ मुसलेन शीर्षं संवेष्टयेत्युक्तिसमं भजेति ॥ १६१ ॥   
आपाततः स्युर्मधुरा हि कामाः स्रक्चन्दनादौ विषये विषाभे ।   
स्वीकृत्य तान्मूढजना इवाहो कथं विनङ्क्ष्यन्ति शिवैकतानाः ॥ १६२   
॥   
ये दीक्षिताः के च न योगतन्त्रे त्यक्तुं दुरन्तान्विषयानसक्ताः ।   
वदन्ति जय्या अनुभूतिपूर्वमित्येवमेते नहि सम्मता मे ॥ १६३ ॥   
अग्नौ हुते प्रज्वलिते यथाज्ये न शाम्यति प्रज्वलति द्विरुच्चैः ।   
तथानुभूते विषये न शाम्येद्विवर्धते यद्द्विगुणं तदाशा ॥ १६४ ॥   
जग्ध्वा सर्षपसस्यानि वृषो न त्यजति क्षुधाम् ।   
किं तु तस्योदरं शुष्येदुष्णिम्नाऽग्निप्रकोपतः ॥ १६५ ॥   
अतो विषयसङ्गत्या सुखलेशो न विद्यते ।   
जन्तोर्विवेकहीनस्य कथञ्चिदपि बालिशे ॥ १६६ ॥    
  
पृ० १७२) उल्लासेन गृहं दग्ध्वा कुत्र तिष्ठेन्मदोद्धतः ।   
हत्वा विवेकं कामेन कथं मायां तरेज्जडः ॥ १६७ ॥   
इत्यल्लमप्रभोरुक्तीरनादृत्याविवेकतः ।   
माया दुराग्रहावेशाद्वक्तुं समुपचक्रमे ॥ १६८ ॥   
प्रसार्य वाग्मितां धूर्त ममाग्रे किं प्रभाषते ।   
बहिर्विरागमात्रेण कृतकृत्यो भवानिव ॥ १६९ ॥   
वाचः परा च पश्यन्ती मध्यमा वैखरीति याः ।   
ताः सर्वा मत्पदाम्भोजघट्टनेनोदयं गताः ॥ १७० ॥   
वामपादादधः सर्वे वाग्विलासा मम स्थिताः ।   
त्यक्त्वा मायिक वाग्जालं भुङ्क्ष्व भोगान्मया सह ॥ १७१ ॥   
अल्लमोप्याह भो माये किं न श्रुतमिदं त्वया ।   
पूर्णिमा यावदेतस्यास्तावद्भोग इतीरितम् ॥ १७२ ॥   
वृथा किं जल्पसि भ्रान्ते हित्वा लज्जां ममान्तिके ।   
दुराशापाशमुत्सृज्य गृहं याहि सखीयुता ॥ १७३ ॥   
आकर्ण्य वाक्यमथ सा वनिताल्लमस्य निश्चित्य भावमहहेति   
रुदत्यभीक्ष्णम् ।   
भूयोऽपि धैर्यमवलम्ब्य कथञ्चिदीशं निन्दन्त्युवाच वचनं   
पुरतोऽल्लमस्य ॥ १७४ ॥    
  
पृ० १७३) वने मायां प्रति प्रभोरुक्तिः ।   
  
येनापि केन विधिना परमेश्वरस्य पूजा फलिष्यति कृताखिलकामितार्थान्   
।   
इत्यादिसूक्तिरनृताऽभवद्य नूनं येनाहमर्चितवती शिवमेव मासम् ॥ १७५   
॥   
भक्त्या समर्प्य सकलं मधुकेश्वरस्य सम्प्रार्थ्य पूजितवती तव   
भावबन्धम् ।   
नित्यं स दैवतगुरुर्हृदयेऽनुकम्पामुत्सृज्य खेदयति मामहहा कथं स्यात्   
॥ १७६ ॥   
श्रुत्वैतदल्लमविभुः प्रहसन् बभाषे किं निन्दयाऽद्रिधनुषः   
फणिभूषणस्य ।   
ये पूजयन्ति नियमेन जितारिवर्गास्तेषां ददाति गिरिशः   
परिपूर्णसौख्यम् ॥ १७७ ॥   
ये तामसेन हृदयेन निजेच्छयैव शास्त्रोपदेशरहिताः शिवमर्चयन्ति ।   
तेनाङ्गहीनभजनेन न लब्धकामा निन्दन्ति दैवतगुरुं भुवि पामरास्ते   
॥ १७८ ॥   
सौवर्णमेतदपमुद्रितमित्यभिज्ञेनोक्ते वृथा कलहकृत्किमु साधयेत्तत् ।   
माये तथा त्वमपि मामथ वा महेशं निन्द त्वया किमिह   
साध्यमबुद्धतत्वे ॥ १७९ ॥   
  
पृ० १७४) का त्वं कुतर्कजटिले मम सङ्गतिस्ते   
वैराग्यभाग्यपरमार्थनिधेः क्व योग्या ।   
गच्छ त्वमात्मनगरीमटवीं क्व वाऽथ कोऽयं सुनिश्चितमतेरभिमान   
एषः ॥ १८० ॥   
श्रुत्वा तदुक्तमथ सा मनसाऽतिखिन्ना कामातुरा सबलमात्मभुवं   
विनिन्द्य ।   
निःश्वस्य शश्वदुरगीव निरुद्धवीर्या पर्याकुला निजसखीहृदये पपात   
॥ १८१ ॥   
तप्तामिवार्ककिरणैः कुमुदश्रियं तां दृष्ट्वा सखीं   
स्मरशरज्वरतापखिन्नाम् ।   
वाचा सुधामधुरया विमला रसज्ञा प्राहाल्लमप्रभुमणिं   
प्रणतार्तिनाशम् ॥ १८२ ॥   
आधार सर्वजगतां भजतां शरण्य सर्वज्ञ   
सद्गुण षडूर्मिकथातिदूर ।   
सत्यात्मक त्रिमलसङ्क्षय सर्वसाक्षिन् विज्ञापयामि कृपया मयि   
पालयेमाम् ॥ १८३ ॥   
माया पुरा करुणया परिपाल्य पश्चात्त्यक्ताधुना कथय जीवति सा   
कथं नु ।   
ग्रामोऽथ वा भवतु ते निलयोऽटवी वा तत्रैव तावकपदं   
श्रयतामियन्नः ॥ १८४ ॥    
  
पृ० १७५) वने विमलां प्रति प्रभुराजस्योक्तिः ।   
  
यद्वा कृपां समवलम्ब्य महानुभाव मायां पुनर्बनवसीं नगरी   
समेत्य ।   
आच्छाद्य सर्वमनुगृह्य दिनानि कानि यात्रां करोतु भगवानथ को नु   
दोषः ॥ १८५ ॥   
इत्थं कृताञ्जलिपुटा विनयेन नम्रा विज्ञापनां विनुतिपूर्वकमाचचार   
।   
तामल्लमोऽपि विमलां निजतत्त्ववेत्रीं प्राह स्मिताधरपुटः   
प्रभुसार्वभौमः ॥ १८६ ॥   
सत्यापयेत्यभिहिते भुवि कूटवादान् शक्नोति को नु जगति व्यवहर्तुमेतैः ।   
मायां भजेति कथिते शिवयोगिनस्तामस्मादृशास्तदहिताः कथमाश्रयन्ते   
॥ १८७ ॥   
आतञ्चनेन दधितां पय एव याति नो जातु याति हि पयः कपटोक्तिजालैः   
।   
चापल्यमेति विषयेष्वबुधो न विद्वान् सम्यग्विचार्य विरमस्व तमःप्रबोधात्   
॥ १८८ ॥   
इत्यल्लमस्य वचनं विमला निशम्य भूयस्तमाह भवता कृपया गृहीता ।   
प्रागेव तेन सुकृतेन तवैव योग्या यत्स्पर्शवेधिखचितं कनकायतेऽयः ॥   
१८९ ॥    
  
पृ० १७६) तामल्लमोऽथ वचनं जगृहे त्वदुक्तं सत्यं तथापि न हि   
लोष्टमहो सुवर्णम् ।   
मानुष्यमेत्य परमार्थपदं न किञ्चिद्या वेत्ति सैव खलु   
लोष्टसमान्तरं न ॥ १९० ॥   
इत्यल्लमे हृदि निरस्य वदत्यथैषा निश्चित्य तस्य परमार्थविरागभावम्   
।   
भूयस्तमाह विमला विनयेन सख्या दुर्मानभङ्गभयमात्मनि सूचयन्ती ॥   
१९१ ॥   
निर्दोष सन्मुनिमनोहर भक्तपोष विज्ञानसागर कृपानिलयाऽल्लमार्य ।   
मायां मम प्रियसखीं यदि न त्यजेथाः वाग्वैखरी न हि रुचिष्यति   
हैमवत्याः ॥ १९२ ॥   
हेमादिशून्य भवतः किमियं जुगुप्सा देवः शिवोऽपि शिवया सुखकेलिमेतु ।   
दोषो न चायमकलङ्कशशाङ्ककीर्तेस्सन्तोषणं हि शिवयोस्तव   
मुख्यकृत्यम् ॥ १९३ ॥   
स्त्रीपुंसयोर्यदि जयापजये प्रतिज्ञा तत्र स्त्रियं विजयमाकलयन् हि   
धुर्यः ।   
शम्भोर्न हैन्यमपि किञ्चिदनेन विद्वन्नालोच्य पश्य मनसेत्यथ तां स   
ऊचे ॥ १९४ ॥   
  
पृ० १७७) वने विमलां प्रति प्रभूक्तमायागुणदूषणम् ।   
  
ज्ञातं मयाऽद्य विमले हृदये त्वदुक्तं स्याद्वा तथा हृदि विरागघने   
पूराऽस्याः ।   
मायारतिं हि चकमे विषयाभिलाषान्नो नित्यसौख्यपदवीमविवेकनिम्ना ॥   
१९५ ॥   
माया तमःपरिणता किल तामसीयं बीजं यदीयमवनौ निहितं स   
वृक्षः ।   
स्वप्नेऽपि सा विषयवासनयैव भुङ्क्ते स्वात्मोचितं तनुसुखं परमार्थ   
एषः ॥ १९६ ॥   
सत्यं ब्रवीमि जलधौ सकलाम्बु सौधं मेरोः शिखाः क्षितितलं परितो   
लताभाः ॥   
सर्वे द्रुमा यदि च कल्पमहीरुहाः स्युर्माया तथाऽपि न लभेत   
निजात्मबोधम् ॥ १९७ ॥   
साऽऽहाल्लमोक्तममृतं श्रवणेन पीत्वा देवस्य चित्तमथ भाग्यबलं   
वधूट्याः ।   
को वेत्ति मादृशजनाः किमु भाजनानि युष्मान्पुनः पुनरनात्तभयाः   
प्रवक्तुम् ॥ १९८ ॥   
इत्यङ्घ्रिपद्मयुगले निटिलं निधाय भक्त्या प्रणम्य विरतां विमलां   
प्रसाद्य ।   
मायां विलोक्य हृदयं तदनादरेण कर्तुं निरीहमिदमाह विभुश्चिदात्मा   
॥ १९९ ॥   
  
पृ० १७८) क्वान्धं तमः क्व च रविः क्व च कामदर्पः क्वात्मा   
परोक्षजनिका परतत्वचिन्ता ।   
क्वाधः स्थितं क्षितितलं क्व च नाकपृष्ठं क्व त्वं क्व   
निर्मलशिवाद्वयबोधवृत्तिः ॥ २०० ॥   
तत्प्राप्तये समुचितं पदमाशु याहीत्युक्ताल्लमेन सुदती हृदि दह्यमाना ।   
आहो मयाखिलजगद्विदितं मिलित्वा बह्व्यो निशाः क्व न गमिष्यसि चेत्युवाच   
॥ २०१ ॥   
स्वप्ने मयाऽपि बहुशो रतिकेलिकासु सङ्क्रीडितोऽसि हृदयं तव   
संश्रिताऽस्मि ।   
त्यक्त्वाऽद्य मां तव गतस्य व्यथा कथञ्चिद्भ्रान्तिर्न यास्यति सदेत्युदितो   
जगाद ॥ २०२ ॥   
स्वप्ने त्वमाहितविषाहिरदालिदष्टा खेदेन तत्र रुदती प्रतिबुध्य पश्चात्   
।   
भूयोऽपि रोदिषि यदि त्वदवाप्तकामो भ्रान्त्या चलामि न हि चेन्मम   
नापवादः ॥ २०३ ॥   
त्वं मोहपाशविवशा सुरतभ्रमेण कष्टं गता किल वृथैव   
विनावलम्बम् ।    
  
पृ० १७९) वने हठाद् भाषन्तीं मायां प्रति प्रभोरुक्तिः ।   
  
निःसङ्गनिस्पृहतया मयि निर्विकारे किं नावबुध्यसि तदा मदनाकुलत्वम्   
॥ २०४ ॥   
तस्मात्कुचेष्टितवचोभिरलं तवेति प्रोक्ताऽल्लमेन तरुणी तमुपेत्य माया ।   
आहेदमद्भुतपदैः कृतकायमानस्त्वं यातु काम इव भासि कुतोऽपि कामम्   
॥ २०५ ॥   
त्वां नोत्सृजामि शपथं कलये बलाद्वा सङ्गृह्य यामि नगरं   
मृतिरन्ततो वा ।   
प्रख्यातिरस्तु भुवि शैलसुताप्रतिज्ञा निर्वाहमेतु न हि चेदहमङ्गना न   
॥ २०६ ॥   
इत्थं विकत्थनवचः प्रभुराकलय्य प्रोचे प्रहस्य नयनेन भवद्गृहे प्राक्   
।   
आलिङ्गनाय मदनातुरया त्वया मे गात्रं गृहीतमगृहीतमहो न वेत्सि ॥   
२०७ ॥   
अङ्गाङ्गसङ्गतिमपेक्ष्य चिरं गलन्त्या कामान्धया कलितमप्यणु वा   
मदङ्गम् ।   
हस्ताङ्घ्रिलिङ्गमथवाऽधरवत्सकण्ठं नास्पृष्टमित्यह ह वेत्सि कुतो   
भ्रमोऽयम् ॥ २०८ ॥   
गच्छाश्हु गेहमिति तद्वचनं निशम्य मायाऽक्षिसञ्ज्ञितसखीनिवहैः   
सहैनम् ।   
मौर्ख्यादियेष निखिलात्मगतं गृहीतुं श्रीमानदृश्यपदवीं प्रययौ   
स देवः ॥ २०९ ॥   
  
पृ० १८०) इति सकलमुनीन्द्राः श्रावितं वः समस्तं   
प्रभुचरितमविद्याकर्मनिर्मूलनाढ्यम् ।   
पठति परमभक्त्या यः पुमान् दोषदूरः स भजति परतत्वं   
सर्वसाम्राज्यसौख्यम् ॥ २१० ॥   
  
इत्यार्षश्रीभविष्यत्पुराणकथाविशालायां   
प्रमथगणवचनानुकूलायां कलिकल्मषनिमग्नजनसमुद्धरणशीलायां   
प्रभुलिङ्गलीलायां   
विमलागमनतत्कृतप्रभुमहिमानुवर्णनतदीयलीलावतारकथनमायापराज्  
अयप्रतिपादनगतिर्नाम सप्तमोऽध्यायः ॥  
  
पृ० १८१) वने विलपन्त्याः सुताया अन्तिकं पित्रोरागमनम् ।   
  
॥ श्रीनन्दिकेश्वराय नमः ॥   
अष्टमोऽध्यायः ॥   
  
सूत उवाच-   
सिद्धवीरगुरुभक्तिरसार्द्रा अल्लमप्रभुकृपाजितमायाः ।   
आदरेण मुनयः प्रभुलीला श्रूयतां प्रमथसन्ततिगुप्ता ॥ १ ॥   
अल्लमेऽन्तर्हिते माया शोकाब्धौ प्रविमज्जती ।   
आलोक्य विमलां प्राह खिन्ना गद्गदितं वचः ॥ २ ॥   
कथं यास्यामि विमले पार्वत्या अहमन्तिकम् ।   
सा मामन्वीक्ष्य विफलां कथं यातु शिवान्तिकम् ॥ ३ ॥   
अहो कष्टमहो कष्टं प्रतिज्ञातं वृथा गतम् ।   
हसिष्यन्ति सभां मध्ये सर्वे सामाजिकाश्च माम् ॥ ४ ॥   
इत्युक्त्वाऽऽत्मनि खेदेन विलपन्ती सखीजनैः ।   
मुहुर्मुहुर्निःश्वसन्ती पपात भुवि मूर्च्छिता ॥ ५ ॥   
अथ राजा सुतां द्रष्टुं ममकारो बलैः सह ।   
आगत्य वनमन्विष्य कुत्रचित्तां ददर्श ह ॥ ६ ॥   
सखीभिः सह तां क्लान्तां चिन्ताक्रान्तां सुतां तदा ।   
दृष्ट्वा तत्पितरौ खिन्नौ समीपं प्रापतुर्द्विजाः ॥ ७ ॥   
  
पृ० १८२) हस्ताभ्यां तां समालिङ्ग्य प्राहतुर्मोहिनीनृपौ ।   
चिन्तां त्यज सरोजाक्षि चित्तविभ्रमणं कुतः ॥ ८ ॥   
मण्डलाधिपतेः पुत्रे त्वामद्योद्वोढुमीच्छति ।   
अनुसृत्याटवीं प्राप्ता कथं मार्दलिकं सुते ॥ ९ ॥   
अहो कुमुदपत्राक्षि दुरवस्थामिमां कथम् ।   
अनुभावयते सोऽयं शिवस्त्वां बत निर्घृणः ॥ १० ॥   
अर्धरात्रे समागत्य माता तव मनस्विनी ।   
बोधयामास तन्वङ्गि कथं न श्रुतवत्यसि ॥ ११ ॥   
अन्यमूर्धाभिषिक्तानामहं भर्तेति विश्रुतः ।   
तादृशं मामनादृत्य कथं वैयात्यमागता ॥ १२ ॥   
साम्प्रदायिकमर्यादां कथं वा त्यक्तुमुद्यता ।   
कथं साहसिका पित्रोराज्ञामुल्लङ्घितुं क्षमा ॥ १३ ॥   
किमनेन स्थितस्यैव चिन्तनीया गतिः किल ।   
गताम्बुसेतुबन्धोक्तन्यायेन किमतः परम् ॥ १४ ॥    
  
पृ० १८३) वने मोहिनीराज्ञोः समक्षं विमलामाययोर्भूमेस्स्वर्गगमनम् ।   
  
मयैष क्षमितो मन्तुः शीघ्रमुत्तिष्ठ बालिके ।   
पल्यङ्किकां समारुह्य गम्यतां मन्दिरं प्रति ॥ १५ ॥   
इत्युक्तवन्तं राजानमवलोक्य शुभानना ।   
विमला प्रौढया वाचा विस्पष्टमिदमब्रवीत् ॥ १६ ॥   
त्यज राजन् सुताभ्रान्तिं मायैषा दुहितुर्गिरेः ।   
सन्निधौ देवदेवस्य प्रतिज्ञामतनोत्किल ॥ १७ ॥   
मदीयहावभावाद्यैरल्लमप्रभुवल्लभम् ।   
वशयित्वा हरिष्यामीत्यद्रीन्द्रसुतया समम् ॥ १८ ॥   
बहुधा वञ्चितोऽप्येष प्रभुः सर्वजगन्मयः ।   
निर्जित्य गतवान् मायां प्रतिज्ञाऽस्या हताऽमुना ॥ १९ ॥   
कैलासमावां गच्छावः कार्यं नास्ति महीतले ।   
राजन्विषादं सन्त्यज्य नगरीं गच्छ मा चिरम् ॥ २० ॥   
इति नृपमथ पत्नीमीरितैः सान्त्वयित्वा निजनियममहिम्ना निर्गते   
भूमिमार्गात् ।   
सुरपथि विमलेयं सुन्दरी साऽपि माया क्षणमुपरि मिलित्वा जग्मतुः   
शम्भुशैलम् ॥ २१ ॥   
राजाऽथ पत्नीसहितो महार्त्या क्लिश्नन्वदन्हा बत हा बतेति ।    
  
पृ० १८४) भूमौ पतन्मूर्ध्नि रजो निषिञ्चन् लुठन्रुदन् पुत्रि कुतो गतेति ॥   
२२ ॥   
क्रुशंस्तपन्नाः किमिति प्रशुष्यन् भुग्नोभवन्नात्मनि वेपमानः ।   
स्खलञ्छ्वसन् स्थातुमशक्नुवानश्चिखेद पुत्रीवीरहेण विप्राः ॥ २३ ॥   
तच्चारुता तत्पटुता विलासास्ते वा कथं स्युर्भुवि गोचरा नः ।   
कथं नु विस्मर्तुमिमान्क्षमाः स्मः स्त्रिया सहेत्थं विललाप राजा ॥ २४   
॥   
तदा गुरुस्तस्य समेत्य तूर्णं श्रीमानहङ्कार इति प्रसिद्धः ।   
विवेकबोधं कृतवानहो किं वृथाऽऽत्मखेदेन गतां प्रतीति ॥ २५ ॥   
आज्ञां शिवस्याखिलवल्लभस्य विलङ्घितुं कः प्रभुरत्र जन्तुः ।   
मायाऽस्मदीये सदने ह्युषित्वा भूयो गता केन च कारणेन ॥ २६ ॥   
जन्मादि तस्याश्चरितं विचित्रं प्रत्यक्षमस्माकममानुषं तत् ।   
एतावदेवर्तमियं न पुत्री श्रुत्वाऽप्यबुद्धो विमलोदितं किम् ॥ २७ ॥   
  
पृ० १८५) वने ममकाराय अहङ्कारगुरूक्तराजनीतिः ।   
  
अतो न दुःखं भज राजमौले त्वया हि नीतिर्न विचालितासीत् ।   
अन्वेषणार्थं वनमद्य यातं यतो न चेद्भ्रश्यतु नीतिमार्गः ॥ २८ ॥   
प्रभोस्तिरोधानमवेक्ष्य माया स्वयं शरीरेण सहैव यायात् ।   
जगत्स्विदं संशयकारणं स्याद्विटेन नीता नृपपुत्रिकेति ॥ २९ ॥   
इतोऽपि नीतिर्नविचालनीया त्वया प्रवेश्या ननु राजधानी ।   
पुनश्च नो यास्यसि ता यदि त्वं मनस्सु नृर्णां किल संशयः स्यात् ॥ ३०   
॥   
राजा हि सर्वत्र पिता च माता राजा गुरुर्बन्धुजनः प्रजानाम् ।   
दुष्टान्सदा दण्डयितुं च शिष्टान् जागर्ति यः पालयितुं स राजा ॥   
३१ ॥   
यो वा निरर्थं व्यसनाभिषङ्गी धर्म्यात्प्रजाः पालयितुं न शक्तः ।   
सन्त्यज्य तं सर्वजनाः प्रयान्ति धर्मार्थयुक्तान्यनृपालराज्यम् ॥ ३२   
॥   
अतोऽस्मदीया भवता वियुक्ताः पुरोहितामात्यपुरोगमाश्च ।   
सर्वेऽपि यास्यन्ति नृपालमन्यं राज्यं च नश्येत्त्वयि सङ्कटस्थे ॥ ३३ ॥   
  
पृ० १८६) इति चित्तं समाधाय नृपस्याहङ्क्रियाह्वयः ।   
पुरं प्रापय्य मोहिन्या निजास्थाने न्यवेशयत् ॥ ३४ ॥   
ममकारोऽपि भूपालो मोहिन्या सह लीलया ।   
पालयन्नखिलं राज्यं सुखेनोवास भूसुराः ॥ ३५ ॥   
तत्र सा विमला गत्वा माया च भुवनेश्वरीम् ।   
तत्पादाम्बुरुहद्वन्द्वे शिरः साञ्जलि चक्रतुः ॥ ३६ ॥   
अथ मायां गिरिसुता लिखन्तीमवनौ शिरः ।   
अधःकृत्य स्थितां दृष्ट्वा मेने व्यर्थीकृतक्रियाम् ॥ ३७ ॥   
मत्वाऽल्लमं जेतुमशक्यमम्बाप्युल्लासहीना हृदि निःश्वसन्ती ।   
पत्युः सभां गन्तुमवाप्तलज्जा सेहे न गेहेऽपि तिरोहितेव ॥ ३८ ॥   
श्रुत्वा वृत्तान्तमेतत्पुररिपुरपि तत्पार्वतीमन्दिरान्तः-  
शालामभ्येत्य लीलावपुरथ कृपया प्रीणयन्सान्त्ववादैः ।   
भूयोऽप्यस्यास्त्वहन्तामपि शिथिलयितुं ख्यापयन्नल्लमस्य   
प्रज्ञामज्ञानहर्तुः सकलसुरगुरोरित्थमार्यां बभाषे ॥ ३९ ॥    
  
पृ० १८७) अन्तःपुरे गौरीशङ्करयोरुक्तिप्रत्युक्तिः ।   
  
अशनिशतमपि स्याच्छक्यमुद्भिद्य पक्तुं गरलभृदपि घोरः शक्यते वा   
गृहीतुम् ।   
अयि सुनिशितदंष्ट्रोद्घाट्यते वापि मृत्योर्विकलयितुमशक्यं गौरि   
चेतोऽल्लमस्य ॥ ४० ॥   
क्व माया क्व प्रभोर्धैर्यमविमृश्य कृतं त्वया ।   
तथापि मानसे चिन्तां परित्यज धरात्मजे ॥ ४१ ॥   
श्रुत्वा पत्युर्वचः प्रोचे किञ्चिल्लज्जानतानना ।   
स्त्रीस्वभावाच्छलोक्त्येव गौरी गिरिवरात्मजा ॥ ४२ ॥   
प्रेषितां यन्मया मायां मन्मयीमवनीतलम् ।   
त्वमल्लमतया स्थित्वा जितवानसि भो विभो ॥ ४३ ॥   
प्रतिज्ञातं निरूढं ते निर्जिताऽस्मि त्वयाप्यहम् ।   
इति ब्रुवाणां तामीशोऽप्यभिमानितयाऽब्रवीत् ॥ ४४ ॥   
त्वदीयं तामसगुणं स्त्रियं कृत्वा महीं प्रति ।   
प्रेषयन्त्या त्वयैव त्वं निर्जिताऽसि वृथा श्रमात् ॥ ४५ ॥   
सहजानन्दसौन्दर्यसर्वस्वनिधिमल्लमम् ।   
मनुष्यमात्रं विज्ञाय मायां प्रेषितवत्यहो ॥ ४६ ॥    
  
पृ० १८८) प्रभोर्निरञ्जनस्याग्रे स्थातुं वा शक्नुयात्कथम् ।   
मायेयं मनुजस्येव किञ्चिज्ज्ञस्य जडात्मिका ॥ ४७ ॥   
नास्य कायगुणाः सन्ति सर्वज्ञस्य महात्मनः ।   
न चेन्द्रियार्थसम्बन्धो न सङ्कल्पादिकाः क्रियाः ॥ ४८ ॥   
अविज्ञाय चिदात्मानमल्लमं सर्वसाक्षिणम् ।   
कृतो किञ्चित्करो मोहाज्जेष्यामीति दुराग्रहः ॥ ४९ ॥   
एवं ब्रुवति देवेशे भूयो भूयो जुगुप्सिता ।   
देवी विभुमुवाचेत्थं किं ताडयसि वाक्शरैः ॥ ५० ॥   
छित्वा नासां तदुपरि दातव्यं किं नु दर्पणम् ।   
अलं मदपराधानां गणनेन कियत्यहम् ॥ ५१ ॥   
कारुण्याम्भोनिधे शम्भो क्षान्त्या मां परिपालय ।   
इति विज्ञापितो देवो जगादाम्बां शुचिस्मितः ॥ ५२ ॥   
सुस्थिरा भव कल्याणि चिन्तां नैतावता कुरु ।   
  
पृ० १८९) शिवोक्त्या पार्वतीप्रेषितसात्विककलावतारः ।   
  
यथा कथं चित् त्वद्दैन्यं निवारयतु स प्रभुः ॥ ५३ ॥   
तच्छ्रुत्वा पार्वती देवी दण्डवत् प्रणिपत्य सा ।   
कथं निवृत्तदैन्या स्यामिति सम्प्रार्थितोऽब्रवीत् ॥ ५४ ॥   
सात्विकी निर्मला देवी मदभिन्ना चिदात्मिका ।   
ध्येया योगिहृदब्जेषु या कला त्वयि वर्तते ॥ ५५ ॥   
तां कर्मरहितां कृत्वा भक्तिवैराग्यनिर्भराम् ।   
स्त्रीरूपां प्रेषय भुवं तस्या वश्यो भवेत्प्रभुः ॥ ५६ ॥   
यत्र भक्तिः प्रभुस्तत्र भक्तिः सत्वे च निर्मले ।   
अतस्त्वत्सात्त्विककलामनुगृह्णाति स प्रभुः ॥ ५७ ॥   
निजस्वरूपं कृपया दर्शयित्वा महान्प्रभुः ।   
आह्लादयिष्यति चिरं भवत्याः सात्विकीं कलाम् ॥ ५८ ॥   
इत्युक्ता सा महादेवी प्रसादोऽयं महानिति ।   
प्रेषयामास धरणीं स्वकीयां सात्विकीं कलाम् ॥ ५९ ॥   
तदानन्दभरादम्बा पुषोषाङ्गानि निर्भरम् ।   
तां दृष्ट्वा वृषभेशान ईशानं तावदब्रवीत् ॥ ६० ॥   
एतावत्किमियं गौरी खिन्नाङ्गेषु कृशाऽभवत् ।   
अधुना किं प्रहृष्टात्मा पुपोषाङ्गानि सर्वतः ॥ ६१ ॥   
  
पृ० १९०) वृषभेन्द्रवचः श्रुत्वा तात्पर्यं चावगाह्य सः ।   
महात्माऽयमिति ज्ञात्वा सर्वेषां पुरतोऽब्रवीत् ॥ ६२ ॥   
महात्मन् वृषभश्रेष्ठ कल्याणगुणभाजन ।   
त्वयाऽस्ति समता कस्य यतस्त्वं समताश्रयः ॥ ६३ ॥   
समर्थस्त्वं जगद्भर्तुं भर्तुं मामधिको यतः ।   
इति पाठकवद्देवस्तुष्टाव वृषभेश्वरम् ॥ ६४ ॥   
श्रुत्वा सामाजिकाः केचिन्निनिन्दुस्तमसूयया ।   
श्रुत्वोपालम्भवाक्यानि ताटस्थ्यं जगृहे वृषः ॥ ६५ ॥   
ततोऽप्यतीव हृष्टात्मा स्मरारिः सद्गुणप्रियः ।   
बहुमान्यावलोक्याऽथ निन्दकांस्तानुवाच ह ॥ ६६ ॥   
युष्माभिरीर्ष्याविवशैः कृतानि श्रुत्वाप्यसौ दूषणभाषणानि ।   
मुक्ताफलं छन्नमिवाध्युदास्ते मानेन किं वा न वदत्यहो वः ॥ ६७ ॥   
महामुनीनामपि शान्तिरेषा न विद्यते तावदयं हि धन्यः ।   
  
पृ० १९१) भूमाववताराय नन्दिने शङ्कर वचनम् ।   
  
इतीश्वरस्तानुपदिश्य धर्मस्वरूपमाहूय वृषेन्द्रमाह ॥ ६८ ॥   
नन्दिन्महानन्दकरस्त्वमेषां वृन्दारकाणामपि वन्दनीयः ।   
मन्दाधिकारेण कलौ मनुष्या वन्दारुतां मत्पदयोस्त्यजन्ति ॥ ६९ ॥   
मानुष्यमुद्धर्तुमतो महीयान् मन्मूलमूर्तिः परशम्भुरेव ।   
सुज्ञानदेव्यां निरहङ्क्रियस्य पुत्रो बभूवाल्लम इत्यमेयः ॥ ७० ॥   
त्वं सत्वशुद्धोन्नतपुण्यराशिर्भक्तान्वये भूमितलेऽवतीर्य ।   
वर्तस्व तत्रानुभवैकगोष्ठ्या द्राक् सावधानोऽप्यनवद्यभक्त्या ॥ ७१ ॥   
तत्राल्लमस्त्वन्निकटं समेत्य तुभ्यं स्वयं भक्त्यवधानमार्गम् ।   
रहस्यविज्ञानमपि प्रसाद्य चित्तं समाधास्यति तावकीनम् ॥ ७२ ॥   
तवात्मनश्चाथ निवार्य भेदं कृतार्थयिष्यत्यचिरात्प्रभुस्त्वाम् ।   
भवान् कृतार्थोऽपि जगत्समग्रं कृतार्थयेति स्वयमादिदेश ॥ ७३ ॥   
शिवाज्ञयोमित्यृषभेश्वरेऽस्मिन्नन्तर्हितेऽथात्मगणान्समीक्ष्य ।   
उवाच शम्भुः प्रभुनन्दिनोर्या भविष्यति स्वानुभवैकगोष्ठी ॥ ७४ ॥    
  
पृ० १९२) तां यूयमप्याश्ववधार्य मत्या चित्तेषु ये संशयशङ्कवस्तान्   
।   
उन्मूल्य विज्ञानसुनिश्चितार्था भक्तिं विधत्त प्रथितां पृथिव्याम् ॥ ७५   
॥   
इति किल गणनाथानीश्वरस्तत्र मुख्यान्सकरुणमुपदिश्यान्तःपुरं प्राप   
गौर्याः ।   
प्रमथकुलपतीनां सप्ततिः सप्तशत्या सह धरणिमथागादीश्वराज्ञा   
ह्यलङ्घ्या ॥ ७६ ॥   
  
इत्यार्षश्रीभविष्यत्पुराणकथाविशालायां प्रभुलिङ्गलीलायां   
मायानिर्याणशिवकृतगौरीसमाधानचित्कलावतारलीलाप्रेरणवृषभेश्व्  
अरमहिमानुवर्णनतदवतारप्रारम्भसूचनप्रमथगणभूलोकसमागमनप्र्  
अतिपादनगतिर्नामाष्टमोऽध्यायः ॥   
  
इति प्रथमभागः समाप्तः ॥   
  
ॐ  
वीरशैवलिङ्गिब्राह्मणधर्मग्रन्थमाला ।   
ग्रन्थ ७ वा   
(भविष्यत्पुराणान्तर्गत)   
प्रभुलिङ्गलीला   
भाग २ रा   
हा (महाराष्ट्रतात्पर्यासह)   
वेदमूर्ति मणूरमठाध्यक्ष मल्लिकार्जुनशास्त्री   
यान्नीं पुणे येथें   
रावजी श्रीधर गोन्धलेकर याञ्चे जगद्धितेच्छु छापखान्यान्त   
छापवून सोलापूर येथें प्रसिद्ध केला ।   
  
शके १८२५, सन १९०३   
  
  
पृ० १) श्रीनन्दिकेश्वराय नमः   
श्रीभविष्यत्पुराणे प्रभुलिङ्गलीलायां द्वितीयभागप्रारम्भः ।   
  
अथ नवमोऽध्यायः ।   
  
सूत उवाच   
वीरेश्वराङ्घ्रिभजनाभिरता मुनीन्द्रास्सारं कथासमुदये   
प्रमथावतारम् ॥   
व्यासोपदिष्टमधिकृत्य वदामि यूयं श्रुण्वन्तु भक्तरसिकाः   
प्रभुलिङ्गलीलाम् ॥ १ ॥   
आज्ञयाथ गिरिजाधिपतेस्ते प्रज्ञया परमया प्रमथेन्द्राः ॥   
वीरशैवविमलात्मसु जातास्तत्र तत्र पृथिवीमधिरूढाः ॥ २ ॥   
विजयते वसुधारमणीशिरोमणिवदुज्वलसालसमुन्नता ॥   
उडुतटीनगरी नगरीतिभिः कनकसौधगृहैरुपशोभिता ॥ ३ ॥   
तस्यामगण्यगुणसन्मणिरोहणाद्रिर्नाम्ना बभूव विमलो विमलस्वभावः ॥   
भार्या च तस्य सुमतिः पतिदेवतानामग्रेगणेयमहिमा बहुमाननीया ॥ ४   
॥   
सा सात्विकी गिरिजया प्रहिता कलेमामात्मोदयोचितशुभाचरितां विचार्य ॥    
  
पृ० २) तद्गर्भशौक्तिकपुटे पिहिताथ जज्ञे मुक्तेव   
मुक्तिदमहेश्वरभक्तिसान्द्रा ॥ ५ ॥   
तां चित्कलामिव विलोक्य विलोकनीयां तद्बन्धुवृन्दमहहा गिरिजैव   
साक्षात् ॥   
सत्वं शरीरमनुगृह्य धरातलेऽस्मिऋन्नाविर्बभूव शिशुरित्यभितो   
ननन्द ॥ ६ ॥   
दीक्षाभिषेकसमयोचितपट्टिकावत्फाले पिता विरचयन् सितभूतिरेखाम् ।   
तस्या बबन्ध गलपीठतटेऽथ लिङ्गं हस्ते शिरस्यपि समर्प्य   
समर्चनीयम् ॥ ७ ॥   
सुज्ञानभक्तिपरिपूर्णमना भव त्वमित्याशिषा सह रहस्युपदिश्य कर्णे   
॥   
पञ्चाक्षरं परमपावनमादरेण माहेश्वरानुपचचार महानुभावः ॥   
८ ॥   
कला महेशभामिन्यास्सात्विकीयमिति स्वयम् ॥   
महादेवीति नामास्या विदधे विबुधोत्तमः ॥ ९ ॥   
नामोचितार्यता हृद्या विद्येव विनयान्विता ॥   
आरूढभक्तिः शुशुभे सारूढा सम्प्रदायिनाम् ॥ १० ॥   
अन्ये प्रमथनाथास्ते तत्र तत्र स्थले स्थले ॥    
  
पृ० ३) श्रीसिद्धराममाचार्ययोरवतारकथनम् ।   
  
भक्तान्वयेषु सञ्जाता भक्तिनिष्ठामधिष्ठिताः ॥ ११ ॥   
नीरागा निर्मलाचारा निर्भया निरुपद्रवाः ॥   
न्यायसम्पादितानर्थान् जङ्गमेभ्यः समर्पयन् ॥ १२ ॥   
वर्णनीया धरास्थल्यां स्वर्णलाख्या महापुरी ॥   
स्वर्णगर्यधिका भाति पूर्णा सर्वसमृद्धिभिः ॥ १३ ॥   
मुग्धाख्यो मुग्धभक्तोऽभूत्तत्रैको मुग्धया स्त्रिया ॥   
लिङ्गजङ्गमयोः कुर्वन्नाराधनमतन्द्रितः ॥ १४ ॥   
तस्यात्मजोऽभूत्प्रमथः प्रबुद्धः श्रीसिद्धरामाभिधया प्रसिद्धः ॥   
वृद्धोऽभवन्भक्तिविरक्तिबोधैः श्रद्धालुरुद्यच्छिवयोगतन्त्रे ॥ १५ ॥   
परिमलिकाह्वयनगरे हरभक्तकुलाग्रणीर्महाविद्वान् ॥   
मणिवालमाचय इति प्रथितः प्रमथः परापराभिज्ञः ॥ १६ ॥   
परवादिमत्तदन्तिप्रकरमहासिंहबिरुदविख्यातः ॥   
वरमाहेश्वरपट्टाधीश्वर इत्येष विश्रुतो जयति ॥ १७ ॥   
भविनामपि शिवभक्तिं सुविमलदृष्ट्या ददाति यः पुंसाम् ॥   
संशोध्य भक्तहृदयान्यवतीत्येतत्किमद्भुतं जगति ॥ १८ ॥   
  
पृ० ४) शिवभक्तगणैः सततं शिवशास्त्रविचारमेव कुर्वाणः ॥   
शिवयोगी स विरेजे भुवि माचय एव माचयो विदुषाम् ॥ १९ ॥   
कर्नाटदेशे नगरी मतल्लीवल्लीव गोशाखिनि भागवाटी ॥   
तस्यां प्रसिद्धो वसुधामरेन्द्रो भक्ताग्रणीर्मादनमन्त्रिनामा ॥ २० ॥   
तस्योत्तमाचारवती वधूटी मादाम्बिका नाम पतिव्रताशीत् ॥   
तयोः समाराधयतोः सुतार्थं नन्दीश्वरोऽभूत्तनयः प्रसन्नः ॥ २१   
॥   
वर्षत्रयं गर्भगतस्स तस्यास्समाधिमास्थाय शिशुः ककुद्मान् ॥   
जज्ञेऽथ लोकत्रयरक्षणाय स्वर्भेरिकानिःस्वनपुष्पवर्षैः ॥ २२ ॥   
उन्मील्य चक्षुर्मुकुलीकृताङ्गः शिशुर्न चाञ्चल्यमवाप किञ्चित् ॥   
यदा तदाऽभ्येत्य तु सङ्गमेशो दधौ तदङ्गे सहजेष्टलिङ्गम् ॥ २३ ॥   
स्वभक्तिसाम्राज्यमहाधिपत्ये पट्टाभिषेकं हृदयेन कुर्वन् ॥   
धृत्वा ललाटे भसितं सुदीप्तं नाम्नाथ चक्रे बसवं तमीशः ॥ २४   
॥   
तन्मस्तके हस्ततलं निधाय मायां निरस्योपदिदेश कर्णे ॥   
  
पृ० ५) श्रीबसवराजस्य सङ्गमेशकृतलिङ्गधारणदीक्षाकथनम्    
  
पञ्चाक्षरं सप्रणवं सतत्वं सकीलकं सार्थमथो महेशः ॥ २५ ॥   
अन्तर्धिमाप स्मरशासनोऽथ स्वान्तानि तत्रत्यवधूजनानाम् ॥   
उन्मीलितानीव निमीलितानि स्थित्वापि भूत्वाऽथ सुविस्मितानि ॥ २६ ॥   
दयानिधिः शङ्कर एव साक्षादागत्य पुत्रस्य महाद्भुतस्य ॥   
सञ्जातमात्रस्य दधार लिङ्गं कण्ठे तदा क्वापि न दृष्टपूर्वम् ॥   
२७ ॥   
अन्योन्यमेवं ब्रुवतीषु तासु स्त्रीषु क्षणेनैष शिशुः ककुद्मान् ॥   
विचालयामास कराङ्घ्रिमुख्यान्यङ्गान्यथोन्मीलितचक्षुरासीत् ॥ २८ ॥   
पितापि संस्कृत्य सुतेष्टिनाम निष्क्रान्तिभक्ताशनजालकैस्तम् ॥   
तत्तत्क्रियोक्तोचितकाल एव पुत्रायितं नन्दिनमेव मेने ॥ २९ ॥   
महेशदत्तं बसवाभिधानमाकर्ण्य पित्रापि तथैव चक्रे ॥   
दिने दिने सोपि कुमारचन्द्रश्चन्द्रः कलावानिव वृद्धिमाप ॥ ३० ॥   
अध्यापकाध्येतृसमाजमेत्य सकृत्तदीयश्रवणेन बालः ॥   
समस्तवेदागमशास्त्रजालं गृहीतवान् सार्थपदं सलीलम् ॥ ३१ ॥    
  
पृ० ६) शास्त्रागमानामथ वेदाराशेर्वेदान्तराशेरपि निश्चयेन ॥   
तात्पर्यतः सार बभुत्सुतायां भक्तिर्महेशे परमेति दध्यौ ॥ ३२ ॥   
अथ गर्भाष्टमे काले दम्पती हृष्टमानसौ ॥   
बसवस्योपनयनं कर्तुकामौ बभूवतुः ॥ ३३ ॥   
तद्विज्ञायाऽथ बसवः पित्रा संवाद्य निस्पृहः ॥   
नागाम्बिकां स्वभगिनीं प्राह स्म स्वानुरागिणीम् ॥ ३४ ॥   
उपाध्यायो गुरुः स्वामी ममाचार्यश्च देशिकः ॥   
अल्लमप्रभुरेवैकः स हि मामुपनेष्यति ॥ ३५ ॥   
ममोपनेता नास्त्यन्यः प्रभुं सर्वेश्वरं विना ॥   
गृहान्निष्क्रमणं योग्यमक्कास्माकं शिवात्मनाम् ॥ ३६ ॥   
इत्युक्त्वाऽथ तया साकं बसवः स शिवोपमः ॥   
निष्क्रम्य मन्दिरात्तूर्णं ययौ कर्पटिसङ्गमम् ॥ ३७ ॥   
तत्र श्रीसङ्गमेशस्य समाराधनतत्परः ॥   
भक्तैः कतिपयैः साकं न्यवसत्कान्यहान्ययम् ॥ ३८ ॥   
वृषभेन्द्रं महेशाने प्रेषयत्यवनीं प्रति ॥   
ये वैरस्येन तत्रोचुर्विश्वासरहितं वचः ॥ ३९ ॥   
तदा तत्प्रान्तदेशेषु ते सर्वे परवादिनः ॥   
जाता बौद्धादिवंशेषु तत्रापि कलहोद्यताः ॥ ४० ॥   
तेषु मुख्यतमो धूर्तो बीजलो नाम भूपतिः ॥   
  
पृ० ७) कल्याणपुरीम्प्रति बसवराजागमनकथनम्   
  
शशास कल्याणपुरं सर्वकल्याणकारणम् ॥ ४१ ॥   
तत्रालये महेशस्य शिलाशासनमुन्नतम् ॥   
स्थापितं येन केनापि लिपिर्न ज्ञायतेऽद्भुता ॥ ४२ ॥   
बीजलस्तां लिपिं दृष्ट्वा विभेदयितुमक्षमः ॥   
लिपिज्ञान् भूतले सर्वान्समाहूयाप्यदर्शयत् ॥ ४३ ॥   
तैरप्यबुद्धस्तल्लिप्यां शिलायाम्बीजलो नृपः ॥   
भूयः प्रतिज्ञामकरोद्भेरीवादनपूर्वकम् ॥ ४४ ॥   
यो वा को वाऽद्भुतामेतां लिपिं वाचयति क्षितौ ॥   
स्वराज्याधिपतिर्भूयात्सप्रधानाग्रणीरिति ॥ ४५ ॥   
बलदेवोऽथ तन्मन्त्री वीरशैवान्वयोत्तमः ॥   
बसवस्याधिकां प्रज्ञां श्रुतवानतिथिव्रजैः ॥ ४६ ॥   
राज्ञे विज्ञाप्य मन्त्रीन्द्रो गत्वा कर्पटिसङ्गमम् ।   
बहुधा तं समाधाय ह्यानिनाय पुरं प्रति ॥ ४७ ॥   
गीतवादित्रनृत्यादिवैभवैरागतं नृपः ॥   
प्रत्युज्जगाम बसवं माहेश्वरगणावृतम् ॥ ४८ ॥   
प्रापय्य नगरीं स्वीयां राजा देवालये स्थितम् ॥   
शासनं दर्शयित्वाऽस्मै वाचयेति व्यजिज्ञपत् ॥ ४९ ॥    
  
पृ० ८) पपाठाऽभ्यस्तवत्तूर्णं बसवो दिव्यशासनम् ॥   
अवगाह्यास्य तात्पर्यं राजा लेभे महानिधिम् ॥ ५० ॥   
धनानां दशकोटीनां लाभात्सन्तोष्य पार्थिवः ॥   
सम्प्रार्थ्य बसवं चक्रे मन्त्रिपट्टाधिनायकम् ॥ ५१ ॥   
दण्डनाथोऽस्य सम्प्रीतो बलदेवो नृपाज्ञया ॥   
गङ्गाम्बिकां सुतां तस्मै ददौ प्रार्थनपूर्वकम् ॥ ५२ ॥   
उद्वाह्य वीरशैवोक्तमार्गेण बसवेश्वरः ॥   
राज्ञः प्रार्थनया सर्वां वसुधां पालयन् स्थितः ॥ ५३ ॥   
दृङ्मात्रेण जगत्सर्वं सृजत्यवति हन्ति च ॥   
वोढुस्तस्य कियान्भारो भूखण्डवहने द्विजाः ॥ ५४ ॥   
बाह्याभ्यन्तरतौल्येन समाधिं सर्वदा भजन् ॥   
कटाक्षानुगृहीतैः स्वैः पालयामास मेदिनीम् ॥ ५५ ॥   
माहेश्वरैरसङ्ख्यातैर्नित्यं कृतशिवार्चनः ॥   
प्रसादान्नानि भुञ्जानो वीरशैवं व्यवर्धयत् ॥ ५६ ॥   
भगिनी तस्य नागाम्बा बसवस्योत्तमाशया ॥   
तेनोपदिष्टमार्गेण शैवं धर्ममपालयत् ॥ ५७ ॥    
  
पृ० ९) श्रीचन्नबसवाभ्युदयकथनम् ।   
  
ब्रह्मचर्यव्रतपरा परवैराग्यनिर्भरा ॥   
परापरविभागज्ञा परमं शैवमाश्रयत् ॥ ५८ ॥   
कदाचिद्बसवः श्रीमान् जङ्गमप्रवरैः सह ॥   
आराध्य बुभुजे भक्त्या प्रसादान्नं महेशितुः ॥ ५९ ॥   
तद्भुक्तिकाले बसवस्य वक्त्रात्प्रसादशिक्थानि तु पञ्चषाणि ॥   
दैवात्पृथिव्यां चलितानि दृष्ट्वा नागाम्बिका निश्चलभक्तिनिष्ठा ॥ ६०   
॥   
स्वयं समुद्गृह्य शिवेच्छयैव संस्पर्शयन्त्यञ्जलिनेक्षणे द्वे ॥   
भक्त्याऽवधानेन समाहितात्मा प्रसादबुद्धया बुभुजे कृशाङ्गी ॥ ६१ ॥   
तेनैव पुण्येन गृहीतगर्भा साक्षात्कृतेनाथ शिवेन तन्वी ॥   
निवृत्तसन्देहपदा यथार्हं च्छन्नाभिधं सा सुषुवे तनूजम् ॥ ६२ ॥   
स बालेवेश्वरचिह्नितानि वहन् शरीरे जगदद्भुतात्मा ॥   
तिरोदधे लौकिकरक्षणाय भूयस्ततछन्न इति प्रसिद्धः ॥ ६३ ॥   
बसवोपमसौशील्यभक्तिज्ञानगुणोदयैः ॥   
स च्छन्नबसवो नाम्ना ख्यातो माहेश्वरोत्तमः ॥ ६४ ॥   
अधीत्य सर्वशास्त्राणि सर्वान्वेदागमानपि ॥   
बसवादेव तच्छिष्यश्छन्नोऽभूद्दण्डनायकः ॥ ६५ ॥    
  
पृ० १०) षट्स्थलक्रमविज्ञानी समर्पणविधानवित् ॥   
सावधानलसद्भक्तिस्सर्वमन्त्ररहस्यवित् ॥ ६६ ॥   
अशेषशैवतन्त्रार्थसिद्धान्तज्ञानपारगः ॥   
वेदान्तशास्त्रं व्याचष्ट स्पष्टं शिष्टैरभिष्टुतः ॥ ६७ ॥   
अधीत्य बुध्वाऽनुष्ठाय भक्तेभ्यः शास्त्रविस्तरम् ॥   
सङ्क्षिप्योपदिदेशैष सारमुद्धृत्य सर्वतः ॥ ६८ ॥   
प्रतिभूर्भक्तरक्षार्थं भक्तो बसवयोगिनः ॥   
स च्छन्नबसवो रेजे प्रच्छन्न इह षण्मुखः ॥ ६९ ॥   
प्रादुर्बभूव बसवस्य कुमाररत्नं रत्नाद्रिचापवरभक्तकिरीटरत्नम् ॥   
तं सङ्गमेश्वर इति प्रथितं पुपोष गङ्गाम्बिका शुभगुणा   
गुहमम्बिकेव ॥ ७० ॥   
लोके प्रसिद्धिमगमद्बसवो महेशः पाषाणपादपपशुत्वनिवृत्तयेऽस्य ॥   
चिन्तामणिं मनसि कल्पतरुं कराब्जे गेहाङ्गणे समवयत्सुरभिं तथेति   
॥ ७१ ॥    
  
पृ० ११) बसवशब्दनिर्वचनपूर्वकं तस्यवितरणवैचित्र्यकथनम् ।  
  
वस्वाख्ययाऽष्टवसवोऽष्टविभूतिनाथाः स्वर्णानि दिव्यमणयश्च भुवि   
प्रसिद्धाः ॥   
तान्वाति गन्धयति गच्छति चेति नाम्नाप्यन्वर्थकेन वसुवो वबयोरभेदात् ॥   
७२ ॥   
तस्माद्वसूनि सुबहूनि च यस्य सन्ति सङ्कल्पमात्रबशगा मणयश्च सर्वे   
॥   
भृत्या इवाष्टबसवो निधिदर्शने स्युस्तस्यार्थ्यभीष्टफलनाय कियान् हि   
भारः ॥ ७३ ॥   
शम्भुः समस्तजगदुद्धरणाय तस्मै सम्प्रेषणावसर एव धरां प्रति   
स्वम् ॥   
ऐश्वर्यवीर्यनिजबोधविरागकीर्तिश्रीषट्कमेव भगवान्प्रददौ समग्रम्   
॥ ७४ ॥   
राज्यं च बीजलनृपालमणेः समग्रं स्वायत्तमेव स तु भृत्यसमो   
बभूव ॥   
तस्मान्निरन्तरमसावखिलार्थिदाता भक्त्या चकार   
गुरुजङ्गमलिङ्गपूजाम् ॥ ७५ ॥   
विद्वत्कविद्विजभटावलियाचकानां यद्यत्सुवर्णमणिवस्त्रगजाश्ववृन्दम्   
॥   
गोभूमिधान्यशयनासनगेहकन्यापल्यङ्किकाप्रभृति तत्तदभीष्टमादात्   
॥ ७६ ॥   
नित्यं चरार्चनपरो निजयोगनिष्ठो निर्वाणमार्गनिरतो नियमव्रतस्थः ॥    
  
पृ० १२) निःसङ्गभक्तिभरितो निगमान्तवेत्ता निर्मायिकान्तरसवो बसवो   
रराज ॥ ७७ ॥   
भक्तौ विरक्तौ बसवः स एकः प्रसिद्ध इत्यम्बुधिवेष्टितोर्व्याम् ॥   
श्रुत्वास्य कीर्तिं शिवयोगिवर्यास्सन्द्रष्टुकामाः समुपाययुस्तम् ॥ ७८ ॥   
बहिर्जनकरस्पृष्टभाण्डेष्वग्राह्यताधिया ॥   
विशेषनियमैर्युक्ता व्रतस्थाः केचिदागताः ॥ ७९ ॥   
अदीक्षितगृहद्रव्यपाके विमुखतां गताः ॥   
मुख्यव्रतसमाचाराः केचिदाजग्मुरास्तिकाः ॥ ८० ॥   
हस्तेन परपाकान्नमस्पृशन्तो दृढव्रताः ॥   
स्वहस्तपाकनिरतास्समाजग्मुः समेत्य तम् ॥ ८१ ॥   
भरितार्पणनिष्ठा ये भव्यशीला महोन्नताः ॥   
भक्त्या बसवमन्त्रीन्द्रं द्रष्टुकामाः समाययुः ॥ ८२ ॥   
आगलाच्छादनरताः सर्वाङ्गाच्छादकाः परे ॥   
पादुकव्रतनिष्ठा ये घ्राणाच्छादनिकव्रताः ॥ ८३ ॥   
दर्शनस्पर्शनालापैर्बहिर्जनपराङ्मुखाः ॥   
सूर्यांशुदूषिताम्भोभिरनर्चनपराः परे ॥ ८४ ॥    
  
पृ० १३) कल्याणम्प्रत्यनेकदेशवास्तव्यवीरमाहेश्वरागमनकथनम् ।   
  
अकृष्टपच्यान्नरताः कृष्टपच्यपराङ्मुखाः ॥   
स्वयमानीतपुष्पाद्यैः शिवार्चनरताः परे ॥ ८५ ॥   
कृतकद्रुमसञ्जातपत्रपुष्पपराङ्मुखाः ॥   
विना जङ्गमलिङ्गस्य पूजामनशनव्रताः ॥ ८६ ॥   
एवभुक्तोपवासादिचान्द्रायणपरायणाः ॥   
क्षीराहारा मिताहारा अष्टग्रासाशनाः परे ॥ ८७ ॥   
अधः शयननिष्ठाश्च ब्रह्मचर्यव्रताः परे ॥   
अर्चनावधिजिह्वाम्बुगिलने विमुखाः परे ॥ ८८ ॥   
विनार्चनाङ्गमन्यत्र पानीयविमुखाः परे ॥   
ताम्बूलचन्दनालेपस्रगादिविमुखाः परे ॥ ८९ ॥   
शिखासूत्रादिरहिता लिङ्गैकनियताः परे ॥   
कालत्रयार्चकाः केचिच्चतुष्कालार्चकाः परे ॥ ९० ॥   
षाट्कालिकार्चनरताः स्थिरार्चाविमुखाः परे ॥   
सर्वाङ्गोद्धूलितसदाभसितव्रतवर्तिनः ॥ ९१ ॥    
  
पृ० १४) केचित्सर्वस्वसमयसदाचारसमन्विताः ॥   
इष्टलिङ्गमनोनिष्ठा द्विस्त्रिरष्टविधार्चकाः ॥ ९२ ॥   
अन्ये च शिवशास्त्रोक्तमहाव्रतपरायणाः ॥   
ते सर्वे बसवेशस्य मन्दिरं द्रष्टुमागताः ॥ ९३ ॥   
तांस्तान्समीक्ष्य सन्तुष्टो बसवो वसुवासवः ॥   
तत्तदर्हक्रमैर्न्यायादर्चयामास सादरम् ॥ ९४ ॥   
तत्कारितात्मसेवाभिर्हृष्टचित्ताः परस्परम् ॥   
स्तुवन्तो बसवाधीशमाशीर्वचनपूर्वकम् ॥ ९५ ॥   
नीत्वा दिनानि कतिचिच्छास्त्रश्रवणतत्पराः ॥   
शिवानन्दामृताम्भोधिमग्नास्तत्रैव संस्थिताः ॥ ९६ ॥   
स्वस्वकार्याणि विज्ञाप्य केचिद्याचनतत्पराः ॥   
तद्दत्तममितद्रव्यमादाय स्वदिशं गताः ॥ ९७ ॥   
निर्लज्जा निर्भया धूर्तास्तत्र ये विटजङ्गमाः ॥   
बहुद्रव्याणि याचन्ते तेषां सङ्ख्या न विद्यते ॥ ९८ ॥   
वादार्थं तत्र ये याता बहवः परवादिनः ॥   
तान्सर्वानन्नपानाद्यैर्निवेश्य भवनेषु सः ॥ ९९ ॥   
प्रत्यहं वादशालायामाह्वयन्नुचितासने ॥    
  
पृ० १५) बसवेशकृतपरवादिनिरसनकथनम् ।   
  
बहूकृत्य स्वकीयैस्तान् वादयामास पण्डितैः ॥ १०० ॥   
स्वयं माध्यस्थ्यमास्थाय तत्परान् वा पृथङ्नयान् ॥   
युक्तिमेव बहूचक्रे न तु वाग्जालमास्तिकाः ॥ १०१ ॥   
वैदिकैरथ संवादे प्राप्ते समयमर्मवित् ॥   
कदाचित् स्वयमेवायं चक्रे वादमहोत्सवम् ॥ १०२ ॥   
मुखभङ्गं विधायान्ते न्यायेन परवादिनाम् ॥   
अद्यास्तु श्वः परश्वो वा विचार्योत्तरमीर्यताम् ॥ १०३ ॥   
इत्युक्त्वा तावदेतेषामन्नपानादि दापयन् ॥   
जितास्मो दीक्षयेत्यस्मानुक्तो भक्तांश्चकार तान् ॥ १०४ ॥   
पण्डितानामभीष्टार्थान् दत्वा शिवरतात्मनाम् ॥   
गजाश्वान्दोलिकाछत्रचामरैः पर्यपूजयत् ॥ १०५ ॥   
भक्तानाराध्य बसवो विनयेन विचक्षणः ॥   
ब्रुवंस्त्वदीयोऽहमिति स्वात्मार्पणपरोऽभवत् ॥ १०६ ॥   
हृद्यहङ्काररहितो मूर्तः शान्तरसो यथा ॥   
शिवभक्तिमयं चक्रे जगत्स्थावरजङ्गमम् ॥ १०७ ॥   
तत्काले मनुजाः शिवैकनिरताः सर्वेऽपि मोक्षार्थिनः   
  
पृ० १६) कल्याणे तरवो यथा सुरभिलाः श्रीचन्दनोन्मिश्रिताः ॥   
अन्ये चन्दनतां भजन्ति वयमप्येवं प्रभोः सङ्गते-  
र्मुक्तास्तत्कृपया भवेम कथमित्यन्तः सदा मेनिरे ॥ १०८ ।   
कदा वा कल्याणे कनकमणिसौधेऽल्लमविभुं   
वयं दृष्ट्वा सद्यः परमशिवसायुज्यपदवीम् ॥   
भजेमेति स्वातीजलधरपयः शुक्तय इव   
प्रसादं वाञ्च्छन्तः सकलशिवभक्तास्तदुषिताः ॥ १०९ ॥   
इति सकलमुनीन्द्राः शौनकाद्या धरण्यां प्रमथजनिचरित्रं यन्मया   
सम्यगुक्तम् ॥   
तदपगतरजस्का ये पठन्ति प्रभाते त इह जननमृत्यू नैव गच्छन्ति   
धन्याः ॥ ११० ॥   
  
इत्यार्षश्रीभविष्यत्पुराणकथाविशालायां प्रभुलिङ्गलीलायां   
बसवादिप्रमथावतारवर्णनगतिर्नाम नवमोऽध्यायः ॥   
  
पृ० १७) श्रीनन्दिकेश्वराय नमः   
श्रीभविष्यत्पुराणे प्रभुलिङ्गलीलायाम्   
  
अथ दशमोऽध्यायः   
  
सूत उवाच-   
सिद्धवीरेश्वरस्वामिपादभक्तिपरायणाः ॥   
श्रुण्वन्तु मुनयः सर्वे प्रभुलीलां शुभावहाम् ॥ १ ॥   
अथ तस्या महादेव्या अक्काया अखिलात्मनाम् ॥   
अङ्गानि बाल्यमुत्सृज्य क्रमाद्यौवनमाश्रयन् ॥ २ ॥   
कोमले वयसि हेमलताङ्ग्याः कामजिच्चरणभक्तिरिवासीत् ॥   
रामणीयकविनीलकचालिर्व्याममानमतिरिच्य सुदीर्घा ॥ ३ ॥   
ईक्षितुं हरमिवाधिकहर्षादीक्षणे च सकलाननपूर्णे ॥   
अर्चितुं प्रमथनाथमिवास्तां तत्करौ विकसितोल्ललिताब्जे ॥ ४ ॥   
युग्मसाम्यमिव बोधविरागौ जग्मतुः सपदि तत्कुचकुम्भौ ॥   
ज्ञप्तिवृत्तिरिव साक्षिणि लक्ष्ये सौक्ष्म्यमाप युवतेरवलग्नम् ॥ ५ ॥   
  
पृ० १८) वर्धमानमभवद्गुरुभक्त्या सार्धमेव वनितोरुनितम्बम् ॥   
चित्तवृत्तिरिव चालनमस्याः शीघ्रतां पदगतिर्विससर्ज ॥ ६ ॥   
यौवनेन पितरौ जितरम्भान्तामवेक्ष्य तनयां पतिरस्याः ॥   
रूपशीलसुगुणैरनुरूपं को नु वेति हृदि चिन्तयतः स्म ॥ ७ ॥   
एकदा विजितकौशिकसम्पत्कौशिकस्तदनुराडुडुतट्याः ॥   
आययौ मदगजोपरि राजा राजवीथिषु विहारपरः सन् ॥ ८ ॥   
हेमवेत्रधरमागधवृन्दैर्दण्डकोरुबिरुदावलिगद्यैः ॥   
स्तूयमानमभितः प्रभुमीक्षाञ्चक्रिरे पुरजनाः परितस्तम् ॥ ९ ॥   
यावदेव विमलस्य सुताक्कां तं विलोकितुमिवेषददृश्या ॥   
वीथिमागतवती किल दैवात्तावदेव सुदतीं स ददर्श ॥ १० ॥   
मन्मथोऽपि परमर्मविभेदी कौसुमेषुमधिपे समयुङ्क्त ॥   
भामिनीदृगिषुभिन्नशरीरे रन्ध्रमेव मृगयन्ति हि दुष्टाः ॥ ११ ॥   
मूर्च्छितोऽथ नृपतिर्हृदये तां भावयन्मुहुरपि प्रतिबुद्धः ॥   
बाह्यमार्गमपसृज्य निवृत्तः स्वं गृहं प्रतिययौ स्मरवश्यः ॥ १२ ॥   
तत्र कस्य दुहिता मम दृष्टा कामिनी मदनकल्पलतेव ॥   
  
पृ० १९) महादेवीमुद्वोढुमनःकौशिकस्य तद्विषयाप्तैस्सह जिज्ञासा ।   
  
तां विचार्य कथयेति रहस्ये चारमाह नृपतिर्हृदयज्ञम् ॥ १३ ॥   
सोऽपि तत्र सुविचार्य नगर्यां भूय एव नृपतिं समुपेत्य ॥   
देव सा हरधरान्वयभर्तुर्नन्दिनीति विमलस्य जगाद ॥ १४ ॥   
अथ राजा विचार्यान्तः कथं साधयितुं क्षमा ॥   
सैषेत्याप्ततमैः साकं मन्त्रयामास मन्त्रिभिः ॥ १५ ॥   
तैर्यद्यदुक्तं तत्सर्वं विचार्य प्रियवादिभिः ॥   
स्वयं सिद्धान्तयामास नीतिज्ञ इव भूपतिः ॥ १६ ॥   
आनीयेत बलात्सा चेद्दृङ्मनःप्रीतिपूर्वकम् ॥   
न सङ्गमिष्यते मां तद्रसभङ्गो भविष्यति ॥ १७ ॥   
प्रजाश्च क्षोभमेष्यन्ति मर्यादां त्यक्तवान्नृपः ॥   
इत्यपख्यातिरपि मे वज्रलेपायते ध्रुवम् ॥ १८ ॥   
तस्मात्तत्पितरावर्थैरसङ्ख्यातैरभीप्सितैः ॥   
प्रीणयित्वा यथान्यायं सङ्ग्राह्या कन्यकामणिः ॥ १९ ॥   
इति निश्चित्य राजन्यैरप्युपश्लोक्य भूषितः ॥    
  
पृ० २०) असिक्नीराह्वयित्वाह सादरं समयोचितम् ॥ २० ॥   
हरधृद्विमलार्यस्य कन्यां कमललोचनाम् ॥   
मदीयां न्यायतः कर्तुं भारो हि भवतीर्गतः ॥ २१ ॥   
साम्ना दानेन भेदेन चातुर्येणैव केवलम् ॥   
स्त्रियो वशयितुं शक्या न दण्डेन कदाचन ॥ २२ ॥   
इत्याज्ञप्य रसावेशात्तासां तद्गमनोचितम् ॥   
ताम्बूलाम्बरभूषादि दापयामास भूपतिः ॥ २३ ॥   
राजन्महाप्रसादोऽयमिति ता मुदिताननाः ॥   
जग्मुर्विलासवैखर्या हरधृद्विमलालयम् ॥ २४ ॥   
विमलेनाऽऽदृताः सत्यो यथोचितमथाङ्गनाः ॥   
इष्टगोष्टीप्रसङ्गेन प्रीणयित्वा तमब्रुवन् ॥ २५ ॥   
राजाऽस्माकं तव सुतां महादेवीसमाह्वयाम् ॥   
राज्यलक्ष्मीसमां कर्तुमस्मान्प्रेषयति स्म वः ॥ २६ ॥   
रत्नहेमाम्बरग्रामगजाश्वादीनि भूरिशः ॥   
अभीष्टवस्तुजातानि युष्माकं दास्यति प्रभुः ॥ २७ ॥   
यावत्पर्याप्तमतुलं यौतकं प्रार्थ्यते त्वया ॥   
ददाति तत्तदखिलमुदर्कश्च भविष्यति ॥ २८ ॥    
  
पृ० २१) विमलस्य सन्निधावन्तःपुरचारिणीनांसन्देशनिरूपणम् ।   
  
कृताभिषेकां त्वत्पुत्रीं सर्वालङ्कारशोभिताम् ॥   
सर्वस्वकर्त्रीं कृत्वाऽङ्के स्थापयिष्यत्यसंशयः ॥ २९ ॥   
सर्वराज्याधिपत्येऽस्य प्राधान्यं भज साम्प्रतम् ॥   
मण्डलाधीश्वरायाऽद्य दत्वा पुत्रीं महामते ॥ ३० ॥   
इत्युक्तो विमलस्ताभिर्हसित्वा पुनरब्रवीत् ॥   
अलं राज्ञे सुतां दत्वा कुलं त्यक्तुमनुत्तमम् ॥ ३१ ॥   
कथमाजन्मशुद्धानां प्रमथानां कुलोद्भवः ॥   
बहिर्जनवदर्थार्थी राज्ञे दास्यामि नन्दिनीम् ॥ ३२ ॥   
विक्रीय जननीं दासीं क्रीणन्निव कथं कुलम् ॥   
विहत्य धनमाशासे विद्वानपि दुराशयः ॥ ३३ ॥   
विक्रीयेत प्रभोश्चित्तं यदि त्यक्षामि नीवृतम् ॥   
विपुला पृथिवी देशो विशालोऽस्ति शिवात्मनाम् ॥ ३४ ॥   
विमलस्य वचः श्रुत्वा विहस्य सुदतीजनाः ॥   
सुमतीं तत्प्रियां दृष्ट्वा वचनं चेदमब्रुवन् ॥ ३५ ॥   
आर्ये नृपालतिलकाय सुतां समर्प्य सम्प्राप्तभाग्यविभवो विहरन् सुखेन   
॥    
  
पृ० २२) स्थातुं न वाञ्च्छति विसृज्य समृद्धिमेतां कुत्राप्यसौ   
जिगमिषत्यथ को विवेकः ॥ ३६ ॥   
राजा रिरंसत इहैव बलाद्यदीमां को निग्रहीतुमिममार्यतमं समर्थः   
॥   
ज्ञात्वेति सम्मततया स्वयमेव तस्मै नो दातुमिच्छति पतिस्तव को विवेकः ॥   
३७ ॥   
इति प्रकारैर्बहुभिः प्रजल्पिता वधूरिमौ वीक्ष्य शिवः सतां गुरुः ॥   
स सर्वसाक्षीति तदा तदुत्तरं प्रदाय किं वा कुरुतामिति स्थितौ ॥ ३८ ॥   
अथ स्त्रियस्ताः पुनराहुरात्मजां समाह्वय स्वां यदि साऽस्मदुक्तिभिः ॥   
समाहिता चेदनुमन्यतां त्वया न चेद्गमिष्याम इमा यथागतम् ॥ ३९ ॥   
निशम्य वाचं विमलस्तथेति तास्सुतामनःप्रीतिकरो यतःस्वयम् ॥   
तदन्तिकं प्रेषयति स्म सान्त्वयन्निदं रहस्येव विचार्यतामिति ॥ ४० ॥   
अथ किमिति ततस्तास्तद्गृहं प्राप्य देवीं मृदुलमथुरवाचा प्रोचुरक्कां   
रहस्ये ॥   
नरपतिहृदि वाञ्च्छां तस्य सौन्दर्यरेखां सरससुगुणसम्पत्साधुतां   
प्रौढतां च ॥ ४१ ॥   
  
पृ० २३) महादेवीं प्रति दूतीकृतकौशिकगुणवर्णनम् ।   
  
अयि मगधकलिङ्गावन्तिवङ्गाङ्गचोलप्रमुखनृपतिकन्या भूपतेरस्य देव्यः   
॥   
तदधिकगुणमान्या त्वं महच्छब्दपूर्वा भव भवनपतित्वं प्राप्य   
देवीति धन्या ॥ ४२ ॥   
अपि च तव समन्ताद्बान्धवास्सर्वसम्पद्विजितदिविजनाथा भोगभाजो   
भवन्तु ॥   
त्वमपरिमितभाग्या वर्णितुं केन शक्या शपथमिह वदामः पादयोः   
पार्थिवस्य ॥ ४३ ॥   
इदमपि च रहस्यं ते वदामः क्षितीन्द्रो मदगजमधिरुह्योद्गृह्य   
बाह्यालिमार्गम् ॥   
त्वयि गतनृपवीथ्यां त्वां तदाऽऽलोक्य सद्यः स्मरशरदलितात्मा स्वं   
च किञ्चिन्न वेत्ति ॥ ४४ ॥   
त्वयि सुतनु नृपोऽयं दत्तचित्तो न जातु स्मरति विहितकार्यं   
किञ्चिदप्यप्रमादात् ॥   
न कलयति कथं वा भोजनादौ प्रसक्तिं परिजनविदितोऽपि प्रेक्षते   
निर्निमेषम् ॥ ४५ ॥   
स्मरति किमपि हस्तेनादधानः कपोलं हितजनपरिपृष्टो नैव   
किञ्चिद्ब्रवीति ॥   
  
पृ० २४) ह्रियमनुसरतीव त्वत्कथां वक्तुमन्तः समय इह भवत्यास्तं   
वशीकर्तुमार्ये ॥ ४६ ॥   
अलमिह बहुवाग्भिस्त्वं महादेवि चित्ते स्वहितमनुसरैतद्यद्वयं   
चोपदिष्टाः ॥   
कलमधुरनिनादान् को वदेत्कोकिलानां पदगमनविलासान् वक्ति को   
हंसिकानाम् ॥ ४७ ॥   
इह सकलजनानां बन्धुरात्मात्मनो हि त्वमपि कुरु यथेष्टं सम्यगालोच्य   
बाले ॥   
इति युवतिजनैः सा लालिता नैव तूष्णीं भवितुमिह ममार्हो यत्प्रमादः   
स्वकानाम् ॥ ४८ ॥   
इति किल सकलज्ञा चिन्तयन्ती तदाक्वा हृदि किमपि निधाय प्राह ता   
राजदूतीः ॥   
मम हितमिदमार्यास्तद्वचस्तावदेनं नरपतिमिह किञ्चित्   
प्रष्टुकामाऽहमस्मि ॥ ४९ ॥   
तदधिपमतिशीघ्रं यूयमत्रानयध्वं मम वचनममुष्मै रोचते   
चेत्तदूर्ध्वम् ॥   
भवतु च भवितव्यं तद्भवेद्यत्तु भावीत्यविदितकृतिवाचः किं भवत्यो   
महत्यः ॥ ५० ॥   
वचनमथ सुदत्या राजदूत्यो निशम्य प्रतिवचनमनुक्त्वा   
च्छोटिकामात्रकालात् ॥   
नरपतिमुपनीय स्थापयन्ति स्म तस्यास्सविधमधिपतिस्तां प्राह   
मन्दस्मितास्यः ॥ ५१ ॥    
  
पृ० २५) महादेवीकौशिकराजयोरुक्तिप्रत्युक्तिकथनम् ।   
  
सुमुखि तव यदिष्टं तत्करिष्यामि नूनं तव वचनमकृत्वा दुष्कृतं   
प्राप्नुवानि ॥   
शपथमिह वदामि त्वत्पदाम्भोजयोरित्युदितमथ निशम्य प्राह बाला   
नृपालम् ॥ ५२ ॥   
विनयवचनजालैः किं वृथा राजमौले मम हि वचनमेकं   
यत्त्वयाऽवश्यकार्यम् ॥   
यदि तु तदभिमत्या सप्रतिज्ञं विदध्यास्त्वमखिलमपिकार्यं नः   
प्रतिज्ञातमेव ॥ ५३ ॥   
यदि विमतमतिः स्यान्मद्वचस्यास्तदानीं नृपतिलक भवन्तं रन्तुकामं   
विसृज्य ॥   
विहतविषयरागाऽहं गमिष्यामि वेगात्क्वनु मुनिहितवेषेत्युक्त ऊचे   
पुनस्ताम् ॥ ५४ ॥   
सन्देहं त्यज मानिनि स्वहृदये यद्वाक्यमूरीकृतं   
तन्निर्वर्त्य यथार्थमेव सदये चित्तं समाधाय ते ॥   
पश्चात्त्वद्रतिकेलिकासुखमहं लप्स्ये बलाच्चेद्यदि   
प्रायश्चित्तशतैर्ममास्ति वनिते पापस्य नो निष्कृतिः ॥ ५५ ॥   
अनृतं मद्यपानं च मातापित्रोर्विरोधनम् ॥   
वृथा सर्वप्राणिहिंसा स्त्रीणां बन्दीनिवेशनम् ॥ ५६ ॥    
  
पृ० २६) परबाधा परस्त्रीणां रिरंसा गुरुदूषणम् ॥   
स्वार्थं परार्थहननं गोप्यापहरणं तथा ॥ ५७ ॥   
पत्योः पैशुन्यकरणं विशिष्टद्रोहवर्तनम् ॥   
उपकर्तर्यपकृतिस्तथा प्रत्यनुपक्रिया ॥ ५८ ॥   
दत्तस्य पुनरादानं दाने प्रत्यूहचिन्तनम् ॥   
बहिष्कर्तव्यताहेतुकृतघ्नत्वमिति प्रिये ॥ ५९ ॥   
निषिद्धा चरणान्येतत्कर्तृर्णां या गतिर्नृणाम् ॥   
सैव भूयान्मम तव प्रतिज्ञातार्थभञ्जने ॥ ६० ॥   
सत्यं पश्य महादेवि न कार्या कालयापना ॥   
अन्तःपुरं ममाऽद्यैव गन्तव्यं शुभचिन्तया ॥ ६१ ॥   
इति सम्प्रार्थिता राज्ञा देवी वचनमब्रवीत् ॥   
गम्यतां भवता राजन् आगमिष्याम्यतः परम् ॥ ६२ ॥   
पितरौ सम्मतौ कृत्वा सुतरामितरानपि ॥   
चतुरत्वेन यास्यामि न तु रोधो भवेद्ध्रुवम् ॥ ६३ ॥   
इति राजानमाजानपरिशुद्धा निवर्त्य तम् ॥   
आराध्य भक्त्या देवेशं स्वात्मार्पणमथाकरोत् ॥ ६४ ॥   
शिवनिष्ठागरिष्टां तां सकलज्ञां निजात्मजाम् ॥    
  
पृ० २७) महादेव्याः कौशिकगृहगमनकथनम् ।   
  
विज्ञाय पितरौ तूष्णीं बभूवतुरनिन्दिताम् ॥ ६५ ॥   
अथ राजा गृहं गत्वा भूषणानि महान्ति सः ॥   
दिव्याम्बराणि चानिन्ये सौवर्णानि निजान्तिकम् ॥ ६६ ॥   
पल्यङ्किकां रत्नमयीं रम्यां ताम्बूलपेटिकाम् ॥   
पतद्ग्रहं च भृङ्गारं शृङ्गाररसपूरितम् ॥ ६७ ॥   
चामरं व्यजनादर्शछत्रचित्रकपात्रिकाः ॥   
किङ्करीस्तानि बिभ्राणाः सज्जीचक्रे महीपतिः ॥ ६८ ॥   
अन्तःपुरे मणिमये सौधे केलिकथोचितम् ॥   
प्रसूनमण्डपं दिव्यं कारयामास शिल्पिभिः ॥ ६९ ॥   
गुरुणा कुसुमास्त्रेण धृतप्रतिसरो नृपः ॥   
प्रेषयामास तन्वङ्गीमानेतुं सर्ववैभवैः ॥ ७० ॥   
आहूता ताभिरब्जाक्षी प्रतिश्रुत्य तथेति सा ॥   
अलङ्कृताङ्गी प्रययौ भूषाम्बरविशेषकैः ॥ ७१ ॥   
दिव्यमाल्यानुलेपाढ्या सर्ववैभवसंयुता ॥   
पल्यङ्किकां समारुह्य राज्ञोऽन्तःपुरमाविशत् ॥ ७२ ॥   
अवलोक्य स्त्रियः सर्वा दृष्ट्वा श्रियमिवागताम् ॥   
  
पृ० २८) मङ्गलारार्तिकाद्यैस्तामुपचारैः समर्चयन् ॥ ७३ ॥   
राजा विनयसम्पन्नो भर्महर्म्यं प्रवेश्य ताम् ॥   
तत्र गारुत्मतमये पीठे समुपवेशयत् ॥ ७४ ॥   
रम्भामिवोरुविजितरम्भां कुम्भस्तनोन्नताम् ॥   
पश्यन्मदविकारेण नृपतिस्तामथाब्रवीत् ॥ ७५ ॥   
महादेवि समागच्छ मम शय्यां विभूषय ॥   
सोढुं कथमहं शक्नोम्येवं तिष्ठसि चेत्पृथक् ॥ ७६ ॥   
इति ब्रुवन् यदा राजा ग्रहीतुं तावदुद्यतः ॥   
तदैव देवी सा राजंस्तिष्ठ तिष्ठेति चाब्रवीत् ॥ ७७ ॥   
विस्मृतं वा त्वया पूर्वमुक्तं मद्वचनं मम ॥   
प्रदाय त्वत्प्रतिज्ञातं ततो मां स्प्रष्टुमर्हसि ॥ ७८ ॥   
निवार्यमाणो भूपालो ग्रहीतुं तावदक्षमः ॥   
हृदिस्थं वद मे देवि करोमीति तथाऽब्रवीत् ॥ ७९ ॥   
प्रजानाथं महादेवी प्राह पार्थिववल्लभ ॥   
मत्समः शिवभक्त्या चेत्तदा मां स्प्रष्टुमर्हसि ॥ ८० ॥   
श्रुत्वैतत्प्राह तां राजा सा मे मास्तु कदाचन ॥   
मदनस्यैव भक्तोऽहं न भक्तस्तद्रिपोः क्वचित् ॥ ८१ ॥   
इति ब्रुवन्तं निध्याय ध्यायन्ती हृदि शङ्करम् ॥   
  
पृ० २९) शैवदीक्षाविमुखं कौशिकं प्रति महादेवीकृतगर्हणकथनम् ।   
  
लक्ष्यीकृत्य तृणं मध्ये महादेवी तमब्रवीत् ॥ ८२ ॥   
अहो मूढजनो लोके शिवभक्तिविवर्जितः ॥   
जिह्वया नैव गृह्णाति भोज्यमन्नं रसाप्लुतम् ॥ ८३ ॥   
स्नानानुलिप्तोऽपि पुमान्भूषाम्बरविभूषितः ॥   
शिवभक्तिविहीनश्चेद्दारुप्रतिकृतिर्हि सः ॥ ८४ ॥   
अतस्त्वं पृथिवीपाल शिवदीक्षाविवर्जितः ॥   
लिङ्गाङ्गसङ्गहीनश्चेत्कथमङ्गीकरोम्यहम् ॥ ८५ ॥   
त्वय्येव त्वद्वचो लीनं मयि मद्वचनं स्थितम् ॥   
अहं शिवार्पितस्वान्ता गमिष्यामि यथासुखम् ॥ ८६ ॥   
इत्युक्तवत्यां श्रीमत्यां सुदत्यां स महीश्वरः ॥   
चकमे रतिमेवान्तः केवलं न रतिं शिवे ॥ ८७ ॥   
यथाऽर्कतेजो घूकस्य मूकस्य वचनामृतम् ॥   
मक्षिकायाश्च सौरभ्यं शान्तिः कोपाकुलात्मनः ॥ ८८ ॥   
नारिकेलमलर्कस्य च्छिन्ननासस्य दर्पणम् ॥   
औषधं रोगदुष्टस्य न रुच्युत्पादकं भवेत् ॥ ८९ ॥   
तथैव नरनाथस्य विषयासक्तचेतसः ॥   
शिवभक्तिर्मुक्तिहेतुः सती नाभिमताऽभवत् ॥ ९० ॥   
अत एव महादेवीमहीपालकयोस्तयोः ॥   
सम्प्राप्तकेलिग्रहयोस्सम्बन्धः समभज्यत ॥ ९१ ॥    
  
पृ० ३०) अथ देवी शिवावेशान्निःसङ्ग इव संयमी ॥   
जाम्बूनदाम्बराण्यङ्गे धृतानि प्रत्यमोचयत् ॥ ९२ ॥   
दृष्ट्वा तदद्भुतं राजा भूताविष्टा किमङ्गना ॥   
भ्रान्ता पैत्याधिका चित्तविकला वेत्यचिन्तयत् ॥ ९३ ॥   
अथोचे भामिनि भ्रान्ते निरस्य श्रियमङ्घ्रिणा ॥   
कुत्र वा गन्तुमुद्युक्ता लोके दृष्टचरी नृणाम् ॥ ९४ ॥   
इत्युक्तवन्तं राजानमनन्वीक्ष्य महामनाः ॥   
देव्यपस्मारिणी वाद्धा स्वैरं त्यक्तत्रपाऽभवत् ॥ ९५ ॥   
हस्तेन लिङ्गं सुदृढं गृहीत्वा सर्वाङ्गमुद्धूल्य विभूतिपुञ्जैः ॥   
आपार्ष्णिदीर्घाधिककेशपाशीराच्छादयद्दिव्यशरीरमक्वा ॥ ९६ ॥   
स्वर्भानुवक्त्रादिव राजबिम्बं निष्क्रम्य गेहादथ गन्तुकामाम् ॥   
रामां समुद्वीक्ष्य नृपस्य कामः कामोऽपि कामं हृदयाच्चचाल ॥ ९७ ॥   
व्यामोहमुत्सृज्य विवेकिरीत्या भाषां स्वकीयां हृदि चिन्तयानः ॥   
तूष्णीं बभूवेव महाप्रभावात्तस्याश्चिरं भीतमना नृपालः ॥ ९८   
॥   
देवी विनिष्क्रम्य गृहान्नृपस्य वीथिं गता तत्र च बन्धुवर्गैः ॥   
  
पृ० ३१) महादेव्यास्तत्पित्रोरुक्तिप्रत्युक्तिकथनम् ।  
  
मातापितृभ्यां च समागताभ्यां सम्प्रार्थिता स्वात्मगृहं प्रवेष्टुम्   
॥ ९९ ॥   
उद्वाहसम्पत्कलया समेतां त्वां द्रष्टुमस्माकमहो न भाग्यम् ॥   
वैराग्यवेषेण मुनिव्रता वा गेहेऽस्मदीये सुखमास्व बाले ॥ १०० ॥   
घोराटवीशैलगुहाः प्रवेष्टुं कथं नु शक्नोषि महानुभावे ॥   
अन्तःशिवध्यानरता गृहे वा वर्तस्व नः पालय तावकीनान् ॥ १०१ ॥   
इत्थं वदत्सु निजबन्धुषु सा हसन्ती प्राहोपतापकथया किमु   
मुग्धमिश्राः ॥   
साऽहं भवत्तनुभवा न भवामि यूयं चैषाऽस्मदीयशिशुरित्यमतिं   
त्यजध्वम् ॥ १०२ ॥   
देहं मदीयमिदमर्पितमीश्वराय नाथो गुरुः प्रभुरिति प्रथितस्त्रिलोक्याम्   
॥   
अन्वेषणार्थमिह याम्यहमस्य साक्षात्कृत्यैव तत्करुणया शिवतामुपैमि   
॥ १०३ ॥   
श्रुत्वैतदद्भुतवचः पितरौ प्रहृष्टौ संस्तुत्य साधु तनये   
सरसीरुहाक्षि ॥   
वैराग्यसम्पदधिकाऽवहिता न किञ्चित्कन्यात्वतोऽसि विहता यशसावृतेति ॥   
१०४ ॥   
अस्मद्गृहे हरधरान्वयसम्प्रदाये जाता शिवं धवयतीति मदीयभाग्यम्   
॥   
गच्छ त्वदीयमहिमोचितदेशिकेन्द्रमाविश्य चेति गृहमापतुराप्तवर्गैः ॥   
१०५ ॥    
  
पृ० ३२) इत्थं पितृप्रमुखबन्धुजनाञ्च्छिवात्मा तत्वोपदेशवचनैर्हृदि   
तोषयित्वा ॥   
अक्वाऽथ तेन वपुषा शिवसामरस्यप्राप्त्यै ययो मृगयितुं गुरुवर्यमार्या   
॥ १०६ ॥   
गत्वाऽटवीषु कुलपर्वतगह्वरेषु पुण्यस्थलीषु कमलाकरमण्डलेषु ॥   
भक्ताश्रमेष्वथ नदीनदसैकतेषु देवालयेषु च विभुं मृगयाम्बभूव   
॥ १०७ ॥   
कुत्रापि वारिनिधिवेष्टितभूतलेऽस्मिन्नन्वेषयन्त्यखिललोकगुरुं मृगाक्षी   
॥   
वाताशनैव विचचार जनैः समस्तैस्संस्तूयमानविभवा विमलार्यपुत्री   
॥ १०८ ॥   
इति कथितमशेषज्ञानविद्यानिधानं दुरिततरुलवित्रं   
चित्कलायाश्चरित्रम् ॥   
पठति परमभक्त्या पाठकाद्वा शृणोति श्रियमयमिह भुक्त्वा   
मुक्तिमाप्नोति चान्त्ये ॥ १०९ ॥   
  
इत्यार्षश्रीभविष्यत्पुराणकथाविशालायां   
प्रमथगणवचनानुकूलायां कलिकल्मषनिमग्नजनसमुद्धरणशीलायां   
प्रभुलिङ्गलीलायां   
महादेवीलीलावतारप्रशंसनतदीयवैराग्यमहिमानुवर्णनगतिर्नामदश  
मोऽध्यायः ॥  
  
पृ० ३३) श्रीनन्दिकेश्वराय नमः   
श्रीभविष्यत्पुराणे प्रभुलिङ्गलीलायाम्   
  
अथ एकादशोऽध्यायः ।   
  
सूत उवाच ॥   
श्रीसिद्धेश्वरवीरदेशिकवरश्रीपादुकासंश्रिता   
भक्त्या दुर्विषयेन्द्रियारिजयिनः पापौघदूरस्थिताः ॥   
कालातीतमहाप्रभावविदिताः कालान्तकार्चोदिताः   
मौनीन्द्राः श्रुणुताल्लमप्रभुमुनेर्लीलां सुशीलादृताम् ॥ १ ॥   
अथाल्लमो भक्तजनालिमानसेष्वबोधगाढान्धतमिस्रमामृजन ॥   
प्रकृष्टविद्योपदिदिक्षुरादरात्तनुं निजानन्दमयीं दधौ गुरुः ॥ २ ॥   
चिदम्बरात्माऽपि निजेच्छया तनुं जगद्धितार्थं परिगृह्य सोऽल्लमः ॥   
जगाम कल्याणपुरं शिवार्थिभिः प्रपूरितं तद्बसवेन पालितम् ॥ ३ ॥   
विलोकयामास पथि प्रभुः स्वयं सरोवरं फुल्लसरोजमण्डितम् ॥   
दिवानिशायां कुमुदैर्विकस्वरं क्रमेण सूर्यैन्दुकरोपलालितम् ॥ ४ ॥   
निपीय भृङ्गाः कमलासवं सदा मदाद्भुजङ्गा इव वार्क्षमासवम् ॥   
  
पृ० ३४) अशक्नुवन्तो गमनाय कुत्र वा भ्रमन्ति तत्र भ्रमरा यतोऽभवन् ॥   
५ ॥   
स्वभावसिद्धा ननु सङ्गतिर्द्वयोर्निबद्धपद्मासनहंसयोः सदा ॥   
इति प्रकाशीकृतये सदाशते तदीयपद्माशिषु हंसपङ्क्तयः॥ ६ ॥   
त्रिलोककान्ताकुचवर्तुलाकृतेर्जयाय तत्रैव रथाङ्गपङ्क्तयः ॥   
तपः समाधाय दिवातपाहतास्समाश्रिताश्चक्रसमाह्वयं भुवि ॥ ७ ॥   
तदीयकल्लोलविशालडोलिकास्वितस्ततः क्रीडनतत्पराः सदा ॥   
निजार्थकप्रत्यायिनो हि सारसा भजन्ति सत्यां सरसाभिधानताम् ॥ ८ ॥   
तदीयरम्योभयपार्श्वविस्तृतं वनं मनोहारि विराजते परम् ॥   
लवङ्गमालूररसालचन्दनैरशोकभूर्जासनकैतकीवटैः ॥ ९ ॥   
तथाऽतिमुक्तक्रमुकार्जुनागरुद्रुमैश्च जम्बूपनसेक्षुचम्पकैः ॥   
कपित्थखर्जूरकदल्युदुम्बरैरथद्रुपुन्नागमुखैश्च शोभितम् ॥ १० ॥   
तदन्यशाखिप्रकरैश्च वल्लिभिर्विशालशाखोल्ललितोरुपल्लवैः ॥    
  
पृ० ३५) वने कृषिपरं गोगार्यं दृष्ट्वा प्रभुकृततदीयकर्मनिरसनम् ।   
  
प्रसूनसौगन्ध्यनिरान्ध्यवैभवैः फलोज्वलैः कोरकितैश्च शोभितम् ॥   
११ ॥   
शुकैः पिकैः केकिगणैरलिव्रजैर्ध्वनद्भिरत्यन्तमनोहरस्वरैः ॥   
सुखश्रुतिक्ष्मारुहभूरिसङ्कुलं विराजते दोहदधूपधूपितम् ॥ १२ ॥   
वनस्य संरक्षयिताऽस्य सज्जनो बभूव गोगाह्वयभक्तपुङ्गवः ॥   
निजेष्टलिङ्गार्पितसर्वसत्क्रियो विनिष्ठितो जङ्गमलिङ्गपूजने ॥ १३ ॥   
तदैव गोगः कदलीः सरस्तटे वने प्रतिष्ठापयितुं ससाधनः ॥   
भुवं समुत्क्रष्टुमुपक्रमक्रमात्समुद्यतस्तं प्रददर्श सोऽल्लमः ॥ १४ ॥   
विचिन्तयामास हृदि प्रभुर्जना अहो प्रखिद्यन्ति वृथा क्रियापराः ॥   
श्रमस्तु तेषां ग्रहणार्थमुन्दुरोर्महागिरेः खात इव भ्रमोदितः ॥ १५   
॥   
श्रमेण कर्माणि करोति मानवस्ततश्च लोकान्तरभोगलम्पटः ॥   
पुनस्तदन्ते जनिमाप्य कर्मठः प्रपद्य मृत्युं पुनरेति जन्म सः ॥ १६ ॥   
बिभेति नो जातु जनो यदेतयोः परम्पराया अपि दुःखभाजनः ॥    
  
पृ० ३६) इति स्मरन् गोगमवाप रक्षितुं प्रदिश्य तस्मै शिवभक्तिगोपितम् ॥   
१७ ॥   
समीपगस्तच्छरणार्थितां ब्रुवन्पुनस्तथोक्तः शरणेन तेन सः ॥   
शरण्य कुत्राऽगमनं कुतो गतिस्तवेति पृष्टः पुनराह तं प्रभुः ॥ १८   
॥   
श्रयन्ति यन्निश्चलभक्तिनिष्ठिताः शिवैकतानाः स्थलमत्र ते वयम् ॥   
समेत्य भिक्षां शिवभक्तिलक्षणां सदाऽर्थयन्तो विचराम विष्टपे ॥   
१९ ॥   
अहं हि नाम्नाऽभवमल्लमप्रभुर्न यत्र कुत्रापि कुटीरमस्ति मे ॥   
न च क्रिया वा न तपो न साधनं न संस्थितिश्चेत्युदितोऽवदत्स तम् ॥ २०   
॥   
प्रभो महात्मन् नटलिङ्गविग्रह त्वमेव भावज्ञ इति प्रसिद्धिमान् ॥   
भवादृशां पर्यटनं किमीदृशं प्ररोचते पैत्यविकारिणामिव ॥ २१ ॥   
सुभक्तदत्तोचितकाञ्चनादिभिस्समर्च्य भक्त्या गुरुलिङ्गजङ्गमान् ॥   
ततः प्रसादान्नभुजां किमासनं न युज्यते भक्तकथाप्रसञ्जनैः ॥ २२   
॥   
सदा धरापर्यटनैः किमार्जितं पुनः किमार्जिष्यत इत्युदीरितः ॥   
प्रभुर्विहस्याह च को भवानहो यथार्थवादीति पुनस्तमाह सः ॥ २३ ॥    
  
पृ० ३७) गोगार्यं प्रति प्रभुकृतकृषिकर्मनिरसननिरूपणम् ।  
  
प्रभो दयालो श्रुणु वर्तनं मम स्वकायिकप्राप्तधनैः समाचरन् ॥   
यथोचितं जङ्गमलिङ्गपूजनं भजे तदीयामृतशिक्थमादरात् ॥ २४ ॥   
करोमि नित्यं चरलिङ्गभाषितं तदीयधर्मं शिरसा वहन्नहम् ॥   
जनैः श्रुतो गोग इति प्रसीद मे त्वदीयभृत्योऽस्मि कृतस्वयङ्कृषिः ॥ २५   
॥   
प्रकृष्टविज्ञाननिधिर्भवान्गुरुः समस्तलोकस्य चराचरात्मनः ॥   
प्रदिश्य मेऽज्ञस्य रहस्यमैश्वरं दयाम्बुधे रक्ष भयाद्भवोदितात् ॥ २६   
॥   
तमेनमव्याजकृपानिधिः प्रभुः शशास गोगं व्यवसायतत्परम् ॥   
शिवार्थिनां नार्हमिलाप्रकर्षणं खनित्रकुत्कीललवित्रधारणम् ॥ २७   
॥   
कृषिक्रियाया ननु जीवहिंसनं शिवो नु गृह्णाति न जीवहिंसकम् ॥   
अनुग्रहं तस्य विना न मोक्षणं भजेत पाशात्पशुतां प्रयाति सः ॥   
२८ ॥   
बहिर्जनानामिव भक्तिशालिनां न युक्तमेतद्व्यवसायवर्तनम् ॥   
परं सदुद्योगवतां यथार्थतः प्रवर्तनेनैव धनार्जनं शुभम् ॥ २९   
॥   
यथोक्तलाभेन समार्जिताद्धनाद्विधाय नित्यं गुरुजङ्गमार्चनम् ॥    
  
पृ० ३८) फलं परित्यज्य धिया शिवार्पणात्समेति कैलासमतोऽपुनर्भवम्   
॥ ३० ॥   
फलाभिलाषी गुरुलिङ्गजङ्गमान् समर्च्य सालोक्यमपि प्रपद्य सः ॥   
पुनः पुनर्जन्ममृती समश्नुते ततो रहस्यं कथयामि केवलम् ॥ ३१ ॥   
श्रुणुष्व गोगार्य सुनिश्चलात्मना यथैति कैवल्यपदं निरामयम् ॥   
अकर्मभक्त्या शरणः परायणं सकीलकं तत्वरहस्यमञ्जसा ॥ ३२ ॥   
नरो निहन्त्येव निजात्मघातुकं हरीन्द्रमुख्याश्च सुरास्तथाविधाः ॥   
निहत्य तैः कांश्चिदपि स्वयं हता न घातुकं यो हतवान् न वेद्मि तम्   
॥ ३३ ॥   
निहन्ति यः प्राणिगणानघातुकान्त्स्वघातुकानामपि तं महेश्वरः ॥   
स एव शिक्षत्यखिलात्मनां गुरुस्ततो न हिंस्याद्भुवि यं च कं च न ॥   
३४ ॥   
मनोवचःकायकृतस्य कर्मणः शुभाशुभस्यानुभवाय कल्पते ॥   
शरीरिणोऽवश्यतया फलद्वयं हरस्य गर्भेऽपिहितस्य वा श्रुतेः ॥ ३५ ॥   
ततो नराः कर्मरताः पुनः पुनः फलानुभूत्यै जनिमृत्युसन्ततिम् ॥   
  
पृ० ३९) गोगार्यानुग्रहाय प्रभुदर्शितसमाधिस्थलनिरूपणम् ।   
  
समाश्रयन्ते सति तद्विनाशने किमीशभक्त्या कृपयाऽथवा गुरोः ॥ ३६ ॥   
न नश्यति द्राग्यदि भोगवासना चरप्रसादानुभवेन किं फलम् ॥   
विरक्तिशून्यो यदि भक्ततां व्रजेन्न तं विमूढं शरणा हसन्ति किम् ॥   
३७ ॥   
कुतो भजन्तो गुरुलिङ्गजङ्गमानुपाधिशून्यैकसपर्यया जनाः ॥   
अवाप्य भक्तिं परमां स्थिरीकृतां भजन्ति निर्वाणपदं न बालिशाः   
॥ ३८ ॥   
इति प्रभौ गोगमकारणप्रिये परापदेशेन हितोपदेष्टरि ॥   
उवाच गोगः प्रभूमीश मादृशां कथं कथाऽयश्चणकोपमेदृशी ॥   
३९ ॥   
अथाल्लमस्तं कृपयाभिरक्षितुं विचिन्त्य दृष्टान्तपुरःसरं चिरम् ॥   
अतीन्द्रियज्ञाननिधिः समाधिना ददर्श तत्रैव रहस्यमद्भुतम् ॥ ४० ॥   
इदं प्रदर्श्याद्य समाधिनिष्ठितं विधाय च प्राणसमाख्यलिङ्गके ॥   
प्रयासकृत्यानि निरस्य पालयाम्यथेति सङ्कल्प्य पुरोऽस्य तस्थिवान् ॥ ४१ ॥   
निधेहि गोगार्य खनित्रमत्र ते विलोक्यतेऽधः शिखरं हिरण्मयम् ॥   
विचित्रमत्रास्ति दृढं निखन्यतामिति प्रभूक्त्या स ददर्श तत्तथा ॥ ४२   
॥   
ससम्भ्रमं चख्नतुरत्र तावुभौ क्रमात्समीक्ष्याथ समाधिमण्डपम् ॥   
  
पृ० ४०) मनोहरं दीप्तिभिरन्तरं ततः प्रविश्य तत्रत्यमवेक्ष्य विस्मितौ   
॥ ४३ ॥   
बहिः सुविस्मृत्य समौनमुद्रया दृशा निदिध्यासनयाऽनिमेषया ॥   
विरागसुज्ञानशमादिसम्पदा समाहितं पूरुषरत्नमुत्तमम् ॥ ४४ ॥   
तदन्तरङ्गं सुपरीक्ष्य वीक्षितुं प्रविश्य चान्तर्गृहमादरादुभौ ॥   
विलोकयामासतुरङ्गलिङ्गयोश्चिदैक्यभावेन गुणातिगं गुरुम् ॥ ४५ ॥   
तथा महालिङ्गमयासुलीनसन्मनोऽङ्गमप्यङ्गगुणैरसङ्गतम् ॥   
मनुष्यपाञ्चालिकया समाकृतिं प्रभुः स मेनेऽनिमिषार्यदेशिकम् ॥ ४६ ॥   
स गोगमाहाल्लमदेवसत्प्रभुस्सुभक्तिनैश्चल्यनिदर्शनं त्विदम् ॥   
शिवो न सन्तुष्यति पामरार्चनैर्विनैकधा निश्चलभक्तिमीदृशीम् ॥ ४७   
॥   
न शक्यते कर्तुमियं निराकुला जनैः परैर्नैष्ठिकभक्तिरुज्वला ॥   
कथंविधाऽहो स्थिरता कथंविधा सुभक्तिनिष्ठाऽस्य कथंविधा   
धृतिः ॥ ४८ ॥   
कथंविधाऽस्याद्भुतशक्तिरुत्तमा कथं हि गाम्भीर्यमहो कथं स्थितिः   
॥   
कथं हि लिङ्गैक्यसुखानुभावनं कथं शिवाद्वैतरहस्यमद्भुतम् ॥ ४९   
॥    
  
पृ० ४१) गोगार्याय प्रभुप्रदर्शितसन्मार्गनिरूपणम् ।   
  
इति प्रभोस्तन्महिमानुभावनं निशम्य गोगः परिपूर्णमानसः ॥   
अनेन रूपेण समेत्य भृङ्गिराट् स एव साक्षात्कृत इत्यमन्यत ॥ ५० ॥   
नमः समस्तप्रमथान्वयेन्दवे समाधिसाक्षात्कृतचन्द्रमौलये ॥   
तिरस्कृताशेषजगद्विभूतये नमो नमस्तेऽनिमिषाय भृङ्गिणे ॥ ५१ ॥   
इति स्तुवन्तं प्रभुराह गोगमप्यहो नु सद्भक्तिपथं किलेदृशम् ॥   
सदेष्टलिङ्गैक्यपदप्रदायकं सुगोप्यमस्माकमिदं निदर्शनम् ॥ ५२ ॥   
इदं हि लोकद्वयसौख्यदामलप्रकृष्टविज्ञाननिदानकीलकम् ॥   
इदं हि गोगार्य दुरिन्द्रियेभहृन्मदस्य निर्वापणहेतुरङ्कुशम् ॥ ५३ ॥   
अनेन मार्गेण यतव्रता जना भवन्ति नित्यानुभवामृताप्लुताः ॥   
अमुं परित्यज्य भजन्ति भो जना जनिं मृति दुर्व्यवसायवर्तिनः ॥ ५४ ॥   
न वेषमात्रान्निजभक्तिवर्जिता भजन्ति लिङ्गैक्यपदं क्रियापराः ॥   
यदिक्षुसाम्यात्प्रचरन्न वेणुकं निवारयेत्कुक्षिगतां क्षुदुष्णताम् ॥ ५५   
॥    
  
पृ० ४२) अहो नु भाग्यं मम दुर्विधो निधिं   
यथाक्षदृक्पङ्गुरिवाङ्घ्रिमप्यहम् ॥   
भजामि लब्ध्वाऽनिमिषार्यदर्शनं कृतार्थतां गोग भवत्समागमात् ॥   
५६ ॥   
यथा समन्वेष्य लताऽध्वनि स्थिता हठात्पदेऽन्वेषयितुः सुवेष्टिता ॥   
तथाऽद्य भूमौ चरतः शिवात्मनां दिदृक्षया मेऽनिमिषोऽवलोकितः ॥ ५७   
॥   
इति स्वसामर्थ्यमचिन्त्यवैभवः पिधाय सम्भाव्य नटन्मनुष्यवत् ॥   
गुरुर्गुरूणां गुरुशिष्यवर्तनं प्रकाशयञ्च्छिष्यवदेष तुष्टुवे ॥ ५८   
॥   
जगद्गुरो मद्गुरुनाथ सन्मुने कृपानिधे भक्तनिधे शमाम्बुधे ॥   
महानुभावानुगृहाण तावकस्वरूपदृष्ट्याऽनिमिषार्य मां शिशुम् ॥   
५९ ॥   
कृतार्थयैनं घनलिङ्गनिष्टयेत्यसौ गुरुः शिष्य इवेममर्थयन् ॥   
दिदेश गोगाय गुरौ स्थिरां रतिं जना हि शिष्टाचरणानुवर्तिनः ॥ ६०   
॥   
अथाल्लमस्यानिमिषार्यसद्गुरोः करात्समुत्प्लुत्य समीपवर्तिनः ॥   
लगत्ययस्कान्तशिलेव सूचिकां समुज्वलं हस्ततलं प्रसर्पणम् ॥ ६१ ॥    
  
पृ० ४३) गोगार्यकृताल्लमसंयमिसंस्तवनिरूपणम् ।   
  
प्रभोश्चिदानन्दखनेः कलैव यद्बभूव मूर्त्याऽनिमिषस्य तत्पुनः ॥   
तदिष्टलिङ्गेन सहैव दृग्गताप्यवाप तत्प्राणकलैक्यमल्लमे ॥ ६२ ॥   
विलोक्य गोगोऽनिमिषाल्लमावुभौ सुविस्मितोऽचिन्तयदात्मनि स्वयम् ॥   
अहो महत्वं सुविचित्रमेतयोरिमौ सुधीन्द्रौ विदतुर्नचापरः ॥ ६३ ॥   
हरोऽथवायं प्रभुरल्लमः स्वयं नरो न येनानिमिषेष्टलिङ्गकम् ॥   
प्रभौ महेशे परिपूर्णचिद्घने ययौ किलैक्यं किमहो बहूक्तिभिः ॥ ६४ ॥   
इति स्तुवन्नल्लममेत्य दण्डवत्प्रणम्य गोगः परिपूर्णभक्तिमान् ॥   
व्यजिज्ञपत्सद्गुरुनाथ तावकस्वरूपवेत्ता न जगत्त्रयोदरे ॥ ६५ ॥   
त्वमेव निःसङ्गनिरञ्जनोऽद्वयो यदैक्यमङ्गेऽनिमिषस्य लिङ्गकम् ॥   
तवाप तस्मान्निजरूपमव्ययं भवानहो वेत्ति न चान्यगोचरः ॥ ६६ ॥   
अनुग्रहाद्देव तवाद्य दृष्टवान् महानुभावानिमिषार्यदेशिकम् ॥   
यदीक्षणादीश्वरभक्तिरुज्वला ह्युदेति साक्षात्करणैकसाधनम् ॥ ६७ ॥   
इदं सुनिष्पन्नममेयमङ्गलं ममाविरासीत्सुकृतं पुरातनम् ॥   
त्वदात्मनां मूर्तममूर्तमादरादमुं शिशुं रक्षितवान् प्रभो भवान् ॥   
६८ ॥    
  
पृ० ४४) कदापि नो विस्मरणीय एष मे महोपकारो विहितस्त्वया मुने ॥   
क्षितौ सदीक्षं खलु भक्तरक्षणे भवादृशामागमनं महात्मनाम् ॥   
६९ ॥   
इति स्तुतः प्रीतमनाः प्रभुः स्वयं सकीलकं तस्य च लिङ्गसङ्गतिम् ॥   
प्रबोध्य चाञ्चल्यमुदस्य चेतसः शिशु कृपापात्रममन्यतात्मनः ॥ ७० ॥   
वरं वृणीष्वेति वदत्ययं प्रभौ प्रणम्य गोगः पुनराह साञ्जलिः ॥   
गुरोऽस्मि गर्भीकृतसर्वकल्पनं प्रदिश्य लिङ्गाङ्गसुखं कृतार्थितः ॥   
७१ ॥   
इतः परो नास्ति वरो ममेप्सितस्तथापि याचे गुरुनाथ साम्प्रतम् ॥   
गृहाण वेषं गुरुजङ्गमोचितं सुभक्तरक्षार्थमितःपरं क्षितौ ॥ ७२   
॥   
ममाभिलाषोऽयमिहाङ्गलिङ्गयोः पृथक्त्वमैक्यं च यथार्थतः स्फुटम्   
॥   
स्ववाक्यमात्रेण निबोद्धुमक्षमं प्रदर्श्य साक्षादुपदिश्य रक्ष नः ॥   
७३ ॥   
महाजनाचारपरम्परागतं शिवेन सिद्धान्तितमागमादिषु ॥   
स्वयं सदाचार्यसमाचरन्विधिं निदर्शनेनैव जगद्धितं कुरु ॥ ७४ ॥   
  
पृ० ४५) प्रभुकृतगोगार्यप्रशंसाकथनम् ।   
  
इदं नु मत्प्रार्थनमित्युदीरितः प्रभुर्मुदा गोगमवेक्ष्य सस्मितः ॥   
उवाच साधो विषयान्परित्यजन् कृतार्थतामेषि परार्थसाधनः ॥ ७५ ॥   
त्वमेव निष्कामतया महान्गुरुर्यदद्य भक्तावनमात्रतत्परः ॥   
वरं वरं याचितवान्नचावरं परोऽसि भक्तेषु हरस्य सन्मते ॥ ७६ ॥   
क्षितौ दरिद्रा धनमाप्य सादरं किमु प्रयच्छन्ति दरिद्रकोटये ॥   
परं तु कुत्रापि निधाय गोपितं स्वयं च भोक्तुं न हि शक्नुवन्ति ते ॥ ७७   
॥   
भवांस्तु निष्ठां शिवभक्तिलक्षणामवाप्य तृप्तोऽनुभवामृताप्लवैः   
॥   
समस्तभक्तावलिरक्षणोद्यतो वरं वरेण्यं वृतवानहो महान् ॥ ७८ ॥   
यतो नु गोगार्य विरागसम्पदो गुणाधिको लोकहितप्रवर्तनः ॥   
गुरोर्गुरूणामपि मे गुरुर्भवानिति स्म दत्तात्मवरोऽसि निश्चितम् ॥ ७९ ॥   
इति ब्रुवन्नल्लमदेवदेशिको दधौ महिम्ना शरणोचितं वपुः ॥   
समस्तभक्तावलिरक्षणोद्यतं शिवार्थिनां प्रत्ययकारणं परम् ॥ ८०   
॥   
बभौ करे लिङ्गमथाङ्गसङ्गतं सितत्रिपुण्ड्रस्मितभस्मलेपनम् ॥   
  
पृ० ४६) कटीतटीसूत्रकषायरञ्जितप्रफुल्लकौपीनकमल्लमप्रभोः ॥ ८१   
॥   
निजेष्टलिङ्गाहितदृष्टिरान्तरे निमेषशून्या दृशि सन्मनःस्थितिः ॥   
मनःस्थितौ कीलितसन्मरुद्गतिर्निरञ्जनस्यास्य रराज सद्गुरोः ॥ ८२ ॥   
विनिद्ररुद्राक्षसुकण्ठमालया दधन्महाजङ्गमदेशिकाकृतिम् ॥   
जगाम भक्तावनदीक्षयाऽनिशं प्रभुः शिवध्यानसुखानुभावनः ॥ ८३   
॥   
अथ गुरुशरणोक्त्या त्याजितायासकृत्यो दृढतरशिवभक्त्या मन्दिरं   
प्राप्य गोगः ॥   
समुचितशुभवृत्याऽऽराधयन्भक्तलोकानभजत निजलिङ्गे पूर्णदृष्ट्या   
समाधिम् ॥ ८४ ॥   
इति शिवशरणानामिष्टनिष्ठैकसारं चरितमघविदूरं   
गोगभक्तान्वयेन्दोः ॥   
पठति मनति चित्ते यः शृणोति प्रपत्या प्रभुरिह परसौख्यं   
प्राज्यमस्मै ददाति ॥ ८५ ॥   
  
इत्यार्षश्रीभविष्यत्पुराणकथाविशालायां प्रभुलिङ्गलीलायां   
गोगदेवोपदिष्ठलिङ्गैक्यरहस्यमहिमानुवर्णनगतिर्नामैकादशोऽध्यायः   
॥   
  
पृ० ४७) श्रीनन्दिकेश्वराय नमः  
श्रीभविष्यत्पुराणे प्रभुलिङ्गलीलायाम्  
  
अथ द्वादशोऽध्यायः   
  
श्रीवीरेश्वरसिद्धदेशिकमणिश्रीपादपद्मार्चना-  
सक्त्यान्तर्दृढबोधसम्पदुदितास्सन्त्यक्तबाह्योत्सवाः ॥   
च्छिन्नानित्यशरीरमोहलतिका धैर्येण मृत्युञ्जया   
भक्ता मुक्तिवधूमनोहरकलाः शृण्वन्तु लीलां प्रभोः ॥ १ ॥   
अथाल्लमप्रभुर्भक्तान्भवाब्धेः प्रापयंस्तटम् ॥   
वारयन् विषयास्वादविषपानाच्चचार सः ॥ २ ॥   
अभ्यासयञ्च्छिवज्ञानशर्करास्वादमन्वहम् ॥   
पूर्णविज्ञानभरितांश्चकार शरणान् क्रमात् ॥ ३ ॥   
योऽभूत्प्रमथसन्तानकलशाऽम्भोधिचन्द्रमाः ॥   
ब्रह्मणोऽपि गणेयत्वादजगण्य इति श्रुतः ॥ ४ ॥   
केन चित्कारणेनासौ भूमौ मानुष्यमाश्रितः ॥   
एकान्तभक्तिनिरतः कञ्चित्कालं निनाय सः ॥ ५ ॥   
धन्यानामन्वये जातो विहृत्यान्ते स्वलीलाया ॥   
लिङ्गसङ्गविलीनाङ्गो बभूव प्रमथाग्रणीः ॥ ६ ॥    
  
पृ० ४८) तस्याग्रजाऽथ मुक्तायी शिवाचारसमन्विता ॥   
अनुजादर्शनक्लेशाद्विललापातिदुःखिता ॥ ७ ॥   
तद्विज्ञाय प्रभुः सोऽयं प्रत्यग्दृष्ट्या कृपानिधिः ॥   
मुक्तायीमात्मशरणां भक्तां सान्त्वयितुं ययौ ॥ ८ ॥   
तया विनम्रशिरसा क्लिश्यन्त्या प्रणतः प्रभुः ॥   
तामुवाचाल्लमः स्वामी किं दुःखस्येति कारणम् ॥ ९ ॥   
मुक्तायी तमुवाचेत्थं प्रभोऽल्लम निबोध मे ॥   
वृत्तान्तं नगरेऽन्यत्र मातुलो मेऽस्ति दूरतः ॥ १० ॥   
तस्यास्ति पुत्रिका काचिन्नवयौवनशालिनी ॥   
शिवभक्तं विना नान्यं भजे पतिमिति स्थिता ॥ ११ ॥   
विचार्य तत्पिताऽऽगत्य मद्गृहं भ्रातरं मम ॥   
अजगण्यं समालोक्य प्रार्थयामास मातुलः ॥ १२ ॥   
भागिनेय मदीयेन भाग्येनागत्य मद्गृहम् ॥   
ऊढ्वा मत्तनयां साध्वीं गार्हस्थ्यं परिपालय ॥ १३ ॥   
ममापि पुत्रो नान्यस्ते शिवैक्यं पितरौ गतौ ॥   
अतो निवस मद्गेहे मदीयं स्वं तवैव तत् ॥ १४ ॥   
भगिनी तव मुक्तायी भक्तिव्रतपरायणा ॥   
गेहे तिष्ठतु भक्तानामाराधनपरान्वहम् ॥ १५ ॥    
  
पृ० ४९) अल्लमं प्रति मुक्तायीकृतस्वानुजवृत्तान्तकथनम् ।   
  
श्रुत्वैतन्मातुलवचो वक्तुमुत्तरमक्षमः ॥   
मुखमालोकयामास मम भ्राता सहोदरः ॥ १६ ॥   
अहं विभिन्नहृदया तमवोचं कथं सहे ॥   
वियोगं तव सोदर्य स्थातुं वा कथमुत्सहे ॥ १७ ॥   
अन्योन्यं शक्यते ज्ञातुं कथं वृत्तान्तमावयोः ॥   
हानिवृद्ध्यादिकं सर्वमित्युक्तः प्राह मां प्रभो ॥ १८ ॥   
अग्रजे किमु ते भ्रान्तं चित्तं विस्मृतमेव वा ॥   
मयोपदिष्टं विज्ञानं स्त्रीस्वभावादुताऽधुना ॥ १९ ॥   
नापेक्ष्यं शिवभक्तानां संयोगजनितं सुखम् ॥   
वियोगजनितं वापि दुःखं क्व च न विद्यते ॥ २० ॥   
अपेक्षणीयं भक्तानां सर्वदा सर्वथाऽपि नः ॥   
ज्योतिर्मये महालिङ्गे शिवजीवैक्यमञ्जसा ॥ २१ ॥   
तादृग्विधैक्ये सम्प्राप्ते क्व वा मम हठाद्भुवि ॥   
अक्क मुक्तायि ते वच्मि प्रज्ञानं किञ्चिदात्मनः ॥ २२ ॥   
विशीर्णं त्वयि मध्नन्त्यां दधिभाण्डं भविष्यति ॥   
यदा तदैव मे विद्धि शिवैक्यमिति निश्चितम् ॥ २३ ॥   
इति चित्तं समाधाय मम गत्वा स मातुलः ॥   
उद्वाह्य तत्सुतां तस्थावजगण्यस्तदालये ॥ २४ ॥    
  
पृ० ५०) गुप्तभक्तिपरो विद्वान् केनाप्यविदितक्रियः ॥   
मनःपूर्णशिवानन्दोऽप्यसौ लौकिकवत्स्थितः ॥ २५ ॥   
अहो मम कथं भर्ता शिवभक्तो न रोचते ॥   
भग्नप्रतिज्ञा जातेति तद्भार्या चिन्तिताऽभवत् ॥ २६ ॥   
एवं स्थितायां भार्यायां चिन्तयन्त्यामहर्निशम् ॥   
दैवात्कदाचिद्द्वारेऽस्य ललाटं दारुणा हतम् ॥ २७ ॥   
तदा नमः शिवायेति तन्मुखोदीरितं वचः ॥   
निशम्य सुदती भर्तुर्गुप्तभक्तिं बुबोध सा ॥ २८ ॥   
अथाजगण्यो मद्भक्तिर्मानुष्ये प्रकटीकृता ॥   
न मया स्थेयमत इत्यदृश्यत्व ययौ किल ॥ २९ ॥   
तदैव दधिभाण्डं मे व्यशीर्यत यदृच्छया ॥   
श्रुतं च पथिकैरित्थं कथं जीवितुमुत्सहे ॥ ३० ॥   
मत्प्राणपदमुत्कृष्टं मत्सप्तपुरुषाश्रयः ॥   
मद्भ्रातृरत्नं मद्ज्ञानप्रदायकमहो गतम् ॥ ३१ ॥   
उपदेक्ष्यति मे को वा सविशेषचरार्चनम् ॥   
शिवभक्तिरहस्यं वा शीलव्रतपरम्पराम् ॥ ३२ ॥   
को वा करुणया नित्यं कारयिष्यति सत्क्रियाः ॥    
  
पृ० ५१) मुक्तायीं प्रति प्रभुकृततत्वोपदेशः ।   
  
गुरुः स्वामी मम गतो रक्षको मां विहाय सः ॥ ३३ ॥   
इति तस्याः सकरुणं वचः श्रुत्वा दयानिधिः ॥   
परितापं परिहरन् बोधयामास तां प्रभुः ॥ ३४ ॥   
अलं मुक्तायि हृदये परितापेन मानिनि ॥   
बोधयामि यथाशास्त्रं तत्त्वं दुःखापहं श्रुणु ॥ ३५ ॥   
केन चित्कारणेनोर्व्यामवतीर्य गणाधिपाः ॥   
स्वस्य कार्याणि निर्वर्त्य कैलासं यान्ति ते पुनः ॥ ३६ ॥   
न ते भवन्ति कस्यापि भ्रातरोऽवरजास्सुताः ॥   
लीलामानुष्यमास्थाय भ्रामयन्त्यबुधान्जनान् ॥ ३७ ॥   
अस्तु तावदिमे सर्वे जन्तवोऽपि जगत्त्रये ॥   
मितान्यहानि विधिना स्थित्वोर्ध्वं यान्ति तत्क्षणात् ॥ ३८ ॥   
महेश्वराज्ञया सर्वे चलन्ति प्रपतन्ति च ॥   
तदाज्ञां न विना किञ्चिज्जगत्स्थावरजङ्गमम् ॥ ३९ ॥   
प्रायेणावसरे प्राप्ते जन्तूनां न हि शक्यते ॥   
निमिषं निमिषार्धं वा स्थातुं विश्वम्भरास्थले ॥ ४० ॥   
हरिब्रह्मादयो देवा अपि स्वस्वमितायुषः ॥   
न प्राप्तकालाः स्थास्यन्ति घटिकार्धमथापि वा ॥ ४१ ॥    
  
पृ० ५२) यावदायुर्ललाटेऽस्य पूर्वकर्मानुसारतः ॥   
लिखितं तावदेतेन स्थीयते न ततःपरम् ॥ ४२ ॥   
येन केन निमित्तेन युद्धरोगव्रतादिना ॥   
मृत्युर्यस्य विनिर्दिष्टः स तेन म्रीयते ध्रुवम् ॥ ४३ ॥   
सृष्टिस्थितिप्रलयकृत्स एव परमेश्वरः ॥   
नान्योऽस्ति कस्य चित्कश्चिद्व्याजोऽन्यश्च तदिच्छया ॥ ४४ ॥   
अतोऽलं चिन्तया प्राज्ञे किं वृथा तां परित्यज ॥   
इत्युक्ता प्राह मुक्तायी मुक्तायनमथाल्लमम् ॥ ४५ ॥   
अस्मद्वंशेऽवतीर्णोऽयमजगण्यो ममानुजः ॥   
अस्मान् संरक्ष्य बहुधा नास्मदीयः कथं भवेत् ॥ ४६ ॥   
त्वदुक्तवाक्यतात्पर्यं त्वयैव ज्ञायते प्रभो ॥   
न किञ्चिदपि मे ज्ञातमित्युक्तः प्रभुरब्रवीत् ॥ ४७ ॥   
श्रुणु मुक्तायि तत्सर्वं विवृणोमि तवाऽधुना ॥   
क्व वंशः क्व च सम्बन्धो यातायातं प्रपद्यतः ॥ ४८ ॥   
जन्तोरनेकवंशेषु तत्तत्कर्मानुसारतः ॥   
कस्य वा सुखदुःखादि कोऽन्योऽनुभवितुं क्षमः ॥ ४९ ॥   
म्रीयते केन वा सार्धं कोऽन्यो भ्राताऽथ वा सुतः ॥   
इहान्यत्रापि सर्वत्र स्वात्मैव सवात्मनो हितः ॥ ५० ॥   
  
पृ० ५३) अन्यस्मिन्नन्वये जातो दीयतेऽन्यस्य कस्य चित् ॥   
जन्मवंशं परित्यज्य वंशोऽन्यस्तेन गृह्यते ॥ ५१ ॥   
इहैव सर्वथा स्त्रीणां सर्वत्राप्यन्वयच्युतिः ॥   
वंशान्तरगृहीतिश्च दृश्यते सर्वसम्मतम् ॥ ५२ ॥   
संयोगश्च वियोगश्च कर्मायत्तावुभौ नृणाम् ॥   
दम्पत्योः सुतपित्रोर्वा भ्रात्रोश्च मरणावधि ॥ ५३ ॥   
पोष्यपोषकभावश्च बाध्यबाधकता तथा ॥   
कर्मणैव भवेन्नृर्णां तस्मात्कर्म परित्यजेत् ॥ ५४ ॥   
कर्मणा कर्मणां नाशो न हि ज्ञानं विना क्व चित् ॥   
शिवैकतानता नृर्णां ज्ञानं कर्मौघनाशनम् ॥ ५५ ॥   
अतः साधनसम्पत्या शिवज्ञानं समाश्रयेत् ॥   
साधनानि च चत्वारि शास्त्रेषु विहितानि हि ॥ ५६ ॥   
नित्यानित्यविवेकः स्यादिहामुत्र फलारतिः ॥   
शमादिषट्कसम्पत्तिर्मुमुक्षुत्वमिति श्रुतेः ॥ ५७ ॥   
शमो दमः फलत्यागस्तितिक्षाश्तिक्यमेव च ॥   
ततश्चित्तसमाधानमिति षट्कं प्रकीर्तितम् ॥ ५८ ॥   
नित्यमात्मसुखं सर्वमनित्यं स्वर्गमानुषम् ॥   
नित्यानित्यविवेकाख्यं प्रथमं साधनं त्विदम् ॥ ५९ ॥   
अतेव स्वर्गमर्त्यसुखवैराग्यमीर्यते ॥    
  
पृ० ५४) द्वितीयं शान्तिदान्त्यादि तृतीयं तेन जायते ॥ ६० ॥   
ततो मुमुक्षुता तुर्यं शिवैक्योत्कृष्टता मतिः ॥   
एवं साधनसम्पन्नो ज्ञानं माहेश्वरं श्रयेत् ॥ ६१ ॥   
एक एव महेशोऽयं मायाविद्याद्युपाधितः ॥   
ईश्वरत्वं च जीवत्वं स्वयमेवाप्तवान्प्रभुः ॥ ६२ ॥   
अनादिसिद्धा मायेयं बहुरूपा प्रवर्तते ॥   
रजस्तमःसत्वगुणा सैवाविद्या प्रशस्यते ॥ ६३ ॥   
गुणांशभेदाद्भिन्नेयं नानारूपा भवेद्ध्रुवम् ॥   
समष्टिव्यष्टिरूपेण तत्रेशः प्रतिबिम्बितः ॥ ६४ ॥   
स्थूलं सूक्ष्मं कारणं च देहत्रयमुदाहृतम् ॥   
जीवस्य चेश्वरस्यापि व्यष्ट्या चैव समष्टितः ॥ ६५ ॥   
पञ्चीकृतमहाभूतसम्भवं स्थूलमीर्यते ॥   
अपञ्चीकृतभूतोत्थं सूक्ष्मं मायाऽत्र कारणम् ॥ ६६ ॥   
विराट् समष्टिस्थूलात्मा व्यष्ट्यात्मा विश्व उच्यते ॥   
हिरण्यगर्भः सूक्ष्मात्मा व्यष्टिस्तैजस उच्यते ॥ ६७ ॥   
ईश्वरः कारणात्मा स्याद्व्यष्टिः प्राज्ञ इति स्मृतः ॥   
देहत्रये विलीने स्यादैक्यं जीवेशयोर्ध्रुवम् ॥ ६८ ॥   
ततः पाशुपतं ज्ञानं देहबन्धविमोचकम् ॥   
दीक्षया गुरुणा सम्यक् बोधितः शिवतामियात् ॥ ६९ ॥    
  
पृ० ५५) अनाद्यविद्यया बद्धो जीवः संसारितां व्रजन् ॥   
अन्तःकरणसम्बन्धात्तत्खेदात्खिद्यति स्वयम् ॥ ७० ॥   
घटसंवृतमाकाशं नीयमाने घटे यथा ॥   
दृश्यते नीयत इव तद्वज्जीवो नभोपमः ॥ ७१ ॥   
अन्तःकरणसम्बन्धात्कर्मणां तारतम्यतः ॥   
जरायुजाण्डजोद्भिज्यस्वेदजत्वं प्रपद्यते ॥ ७२ ॥   
यथाऽर्करश्मयो भेदात्प्रसरन्तीह सर्वतः ॥   
तथा शिवोऽपि सर्वत्र हेयोपादेयवर्जितः ॥ ७३ ॥   
जीवः शिवः शिवो जिवः इति निघ्यायतां सदा ॥   
प्रयच्छति महेशानः शिवत्वमिति हि श्रुतिः ॥ ७४ ॥   
शिवो ब्रह्मादिदेहेषु सर्वज्ञ इति भासते ॥   
देवतिर्यङ्मनुष्येषु किञ्चिद्ज्ञस्तारतम्यतः ॥ ७५ ॥   
किञ्चिद्ज्ञत्वं च सार्वज्ञमुपाधिपरिकल्पितम् ॥   
उपाधिविलये साक्षी चिन्मात्रोऽयं सदाशिवः ॥ ७६ ॥   
देही नित्यः शिवानन्यो जरामरणवर्जितः ॥   
  
पृ० ५६) अध्रुवं देहमित्येतल्लोकसाधारणं मतम् ॥ ७७ ॥   
आस्तां तावच्छास्त्रचर्चा रहस्यं श्रुणु शाम्भवम् ॥   
माहात्म्यं शिवभक्तानां शक्यते केन वर्णितुम् ॥ ७८ ॥   
येषामाशौचगन्धोऽपि नास्ति जातमृतागतः ॥   
तेषां जन्ममृतिप्राप्तं सुखदुःखं कथं भवेत् ॥ ७९ ॥   
लिङ्गैक्यप्राप्तिरेवैषां मङ्गलानां च मङ्गलम् ॥   
न प्राकृतवदेतेषां रोदनादि कथं च न ॥ ८० ॥   
हृद्यवादित्रताम्बूलनृत्यगीतादिभिः सह ॥   
समाधियात्रा कर्तव्या माहेश्वरकुलोद्भवैः ॥ ८१ ॥   
विशेषतोऽजगण्योऽयं प्रमथानां कुलाग्रणीः ॥   
न जातो वा पुरा शून्यो न मृतोऽन्ते तनुं त्यजन् ॥ ८२ ॥   
चिन्मयो गगनाकारः सदाऽस्त्येव निरामयः ॥   
त्यक्तलौकिकसख्योऽयमैक्यमाप गुहेश्वरे ॥ ८३ ॥   
न चिन्तनीयो मुग्धाम्ब सोऽजगण्यः शिवैक्यभाक् ॥   
निराकारोऽन्तरात्माश्ते त्वयि मय्यखिलात्मसु ॥ ८४ ॥   
अजगण्ये विभुत्वेन स्थिते सर्वत्र मानिनि ॥   
  
पृ० ५७) केयं वियोगचिन्तेति प्रोक्ताऽल्लममथाब्रवीत् ॥ ८५ ॥   
भवन्तोऽपि महान्तोऽत्र ते च सन्तो निरन्तराः ॥   
एकरूपास्ततो यूयं वित्त सूक्ष्मां भवद्गतिम् ॥ ८६ ॥   
विदन्तु सर्पाः सर्पाणां गतिमन्ये विदन्ति किम् ॥   
महान्तो महतां तद्वदात्माऽस्माकं न तुष्यति ॥ ८७ ॥   
अथाजगण्ये सर्वज्ञे कृतार्थत्वं गते प्रभो ॥   
गतमोहगतिः का वा ममेत्युक्तोऽब्रवीत्प्रभुः ॥ ८८ ॥   
उडुपेनेव पुरुषो नदीं भक्तो महेशितुः ॥   
तीर्त्वा कर्माम्बुधिं धैर्याद्ज्ञानतीरं प्रयाति सः ॥ ८९ ॥   
श्रुत्वैतदथ मुक्तायी प्रभुमल्लममब्रवीत् ॥   
शङ्कोदेति मम स्वान्ते च्छित्वा तामनुशाधि माम् ॥ ९० ॥   
कथमुत्पत्तिशिष्टानि शक्यन्ते त्यक्तुमल्लम ॥   
बाह्यानि जडकर्माणीत्युक्तस्तां पुनरब्रवीत् ॥ ९१ ॥   
अक्क मुक्तायि श्रुणु मे वचनं साम्प्रदायिकम् ॥   
स्तन्यमेव हि बालानां जीवनं जन्मनोदितम् ॥ ९२ ॥   
तान्पुनः क्षीरपानेन वशयित्वा शनैः शनैः ॥   
विस्मारयन्ति तत्स्तन्यं जनन्यः पुत्रवत्सलाः ॥ ९३ ॥   
ततः क्रमाद्गुडक्षीरपाचितं मृदुलं हविः ॥    
  
पृ० ५८) अभ्यासयित्वा क्षीराणि विस्मारयति मातृका ॥ ९४ ॥   
ततः शनैः शनैरन्नं यथाऽभ्यासयते शिशून् ॥   
तथैव श्रीगुरुकृपा भक्तं पालयते क्रमात् ॥ ९५ ॥   
चित्तं निधापयित्वाऽऽदौ शिवकर्मसु सन्ततम् ॥   
बाह्यानि जडकर्माणि त्याजयन्तीह देशिकाः ॥ ९६ ॥   
त्यक्तसंसारकर्माऽसौ भक्त्या कर्माणि सूक्ष्मयन् ॥   
ज्ञानेन सर्वकर्माणि नाशयित्वैक्यमाप्नुयात् ॥ ९७ ॥   
इत्यल्लमोक्तमाकर्ण्य मुक्तायी भक्तवल्लभम् ॥   
प्रणम्य विनयेनेत्थं पप्रच्छ स्मितपूर्वकम् ॥ ९८ ॥   
ग्रन्थानधीत्य विद्वांसो देहभाजोऽस्मदादिवत् ॥   
विचार्य युक्त्या तात्पर्यं प्रौढिम्नोपदिशन्ति ते ॥ ९९ ॥   
श्रोत्रं प्रसार्य वाग्जालं तेषां श्रुत्वाऽन्यदेहिनः ॥   
हा हेति परितुष्यन्ति किं ते लिङ्गाङ्गिनो नराः ॥ १०० ॥   
अल्लमः प्राह तां साध्वि शिवैक्यप्राप्तिसाधनम् ॥   
बोधोपदेशं श्रुणु मे सावधानेन चेतसा ॥ १०१ ॥   
ऐक्यं मुक्तिः सामरस्यं कैवल्यं ब्रह्मभूयकम् ॥   
सायुज्यमिति पर्याया मोक्षस्य श्रुतिसम्मताः ॥ १०२ ॥   
जीवद्विदेहभेदेन मुक्तिः सा द्विविधा मता ॥   
जीवंस्तनुगुणत्यागाज्जीवन्मुक्तिरितीर्यते ॥ १०३ ॥    
  
पृ० ५९) तनुत्रयं परित्यज्य शिवैक्यं प्राप्य निर्गुणः ॥   
विदेहमुक्त इत्युक्तः प्रारब्धान्ते न संशयः ॥ १०४ ॥   
ज्ञानेन निश्चलीभूता भक्तिर्ध्यानेन निर्मला ॥   
क्षयित्वा वासनाः सर्वाः प्रयच्छत्युन्मनीं शुभाम् ॥ १०५ ॥   
तत्रैकं कीलकं वच्मि श्रुणु मुक्तायि साम्प्रतम् ॥   
रहस्यं योगशास्त्रे च सूत्रितं परमार्थतः ॥ १०६ ॥   
अस्मादृशांस्त्यक्तगुणान्गुरून्भावय निर्मलान् ॥   
सदाऽऽत्मनि दृढं भक्त्या चित्तं भवति निर्मलम् ॥ १०७ ॥   
सद्भावभावनावेशात्सदा भ्रमरकीटवत् ॥   
त्यक्वा तनुगुणान्साध्वि निर्मलज्ञानमाप्नुहि ॥ १०८ ॥   
मुक्तायी प्राह सर्वात्मन्नल्लमप्रभुवल्लभ ॥   
कथं तनुगुणांस्त्यक्त्वा तन्वा जीवन्प्रवर्तते ॥ १०९ ॥   
प्रभुराह यथा भ्रष्टबीजं दग्धपटं तथा ॥   
त्यक्तकायगुणः काये वर्तते मुक्त एव सः ॥ ११० ॥   
यथा सम्भ्रष्टबीजानि न सस्योत्पत्तये भुवि ॥   
न रुच्युत्पादकान्नाय न बन्धायागुणा तनुः ॥ १११ ॥    
  
पृ० ६०) यथा दग्धपटस्यापि नामरूपं च दृश्यते ॥   
सम्यग्विचार्यते कस्याप्यर्थस्य न भवेत्क्षमम् ॥ ११२ ॥   
तथा शिवज्ञानवह्निदग्धकर्मपरम्पराः ॥   
तनुत्रयविनिर्मुक्ताः प्राप्नुवन्ति परं पदम् ॥ ११३ ॥   
प्रभुं पप्रच्छ मुक्तायी यूयं निर्देहिनः कथम् ॥   
यतस्ताल्वोष्ठसन्धानाद्वक्त्रान्निःसरति ध्वनिः ॥ ११४ ॥   
प्रभुराह पुनः स्नेहादहं सगुणनिर्गुणः ॥   
यतो वदन्नप्यवदन्न लिप्ये तद्गुणागुणैः ॥ ११५ ॥   
आहतोऽनाहतश्चेति द्विविधः शब्द ईर्यते ॥   
आहतो भूतगगनेऽनाहतः स्याच्चिदम्बरे ॥ ११६ ॥   
चिदम्बरमयाङ्गानां जीवन्मुक्तशरीरिणाम् ॥   
न च केनापि सम्बन्धो निर्मलत्वाददेहिनाम् ॥ ११७ ॥   
यदि देहगुणः शब्द इति चेत्पृथिवी तनुः ॥   
तदन्यस्मिन्नपि कथं गगने गर्जितध्वनिः ॥ ११८ ॥   
आकाशस्य गुणः शब्द इति चेत्तच्छरीरि किम् ॥   
नीलं नभ इति भ्रान्त्या रोचते तच्छरीरिवत् ॥ ११९ ॥    
  
पृ० ६१) अतो न शङ्कितुं शक्यं मादृशेषु चिदात्मसु ॥   
सर्वसाधारणं वक्ष्ये रहस्यं विद्धि तत्तथा ॥ १२० ॥   
मायामेघो जगन्नीरं वर्षत्वेष यथा तथा ॥   
चिदाकाशस्य नो हानिर्न वा लाभ इति स्थितिः ॥ १२१ ॥   
इति वेदान्तसिद्धान्तरहस्यं प्रभुणोदितम् ॥   
अवधार्य मनस्यार्या प्रणम्योत्थाय तुष्टुवे ॥ १२२ ॥   
नमोऽल्लमाय प्रणतार्तिहारिणे नमोऽस्तु भक्तालिमनोविहारिणे ॥   
मदन्तरङ्गावनभव्यकीर्तये नमोऽस्तु साक्षात्कृतलिङ्गमूर्तये ॥ १२३ ॥   
भवद्गुणान्वर्णयितुं कियत्यहं यदादिमध्यान्तपरीक्षणक्षमाः ॥   
भवन्ति वेदागमशास्त्रकोटयो भयाकुलाः कम्पनकर्षणादिभिः ॥ १२४ ॥   
ममाजगण्यस्य वियोगजं प्रभो विहाय दुःखं निजसौख्यवारिधौ ॥   
विहर्तुमात्मैक्यविनिश्चलस्थितिं कृपानिधे मामुपदिश्य पालय ॥ १२५ ॥   
इति प्रपन्नां शरणं प्रभुः स्वयं प्रसन्नचेताः करुणारसान्वितः ॥    
  
पृ० ६२) अथानुजग्राह स वेधदीक्षया   
शिरःस्पृशन्दिव्यकटाक्षवीक्षया ॥ १२६ ॥   
दिदेश वाचाऽपि न चालय क्व वा सुशान्तिदान्तिभ्रमसन्ततिं त्यज ॥   
अहम्ममत्वेन कदापि संस्पृश स्थिरत्वसाम्येन वियोजय क्व चित् ॥ १२७ ॥   
न जातु कामाद्यरिषट्कमात्मना परामृशोन्मूलय सर्वथाऽपि तत् ॥   
विवर्धयैतां निजभक्तिमेव सा ददाति मुक्तिं परमम्ब नास्त्यतः ॥ १२८   
॥   
इति तनुगुणजालं सर्वमुन्मूल्य सम्यङ्निरुपमनिजबोधानन्दतत्त्वोपदेशात्   
॥   
निजचरणसरोजध्यानदत्तावधानामतनुत शिवचिन्तामार्यमुक्तायिकां   
ताम् ॥ १२९ ॥   
अथ कचमुपगृह्येवारुरुक्षुर्महीध्रं प्रभूगुरुकृपयैव   
ब्रह्मरन्ध्रात्क्षणेन ॥   
बहिरमितचिदभ्रं प्राग्विनिर्गत्य गत्या तदभजत शिवैक्यं तत्र   
मुक्तायिकान्ता ॥ १३० ॥   
सुखममितमवाच्यं तत्र सा याममात्रं स्वविदितमनुभूय   
श्रीगुरोराज्ञयैव ॥   
पुनरपि बहिरन्तर्मध्यमध्यास्त तन्वी करधृतनिजलिङ्गे   
दृक्कलामुद्गिरन्ती ॥ १३१ ॥   
अथ सकलममुष्यै बाह्यमन्तश्च लक्ष्यान्न हि परमिति बुद्धिं रोचयामास   
देवः ॥    
  
पृ० ६३) प्रभुकृततत्वोपदेशेन मुक्ताय्या ज्ञानप्राप्तिः ।   
  
अमनुत कृतकृत्यामात्मनाऽऽत्मानमेषा   
प्रभुचरणमहिम्नाश्वादितैक्यानुभावा ॥ १३२ ॥   
इत्थं प्रभौ पदनखांशुकणैरमुष्या हार्दं तमोऽपहरति   
क्षितिमण्डले सा ॥   
भक्तव्रजैरभिनुताऽखिलपावनीति लीलेव तस्य जयति स्म गुरोः सुशीला ॥   
१३३ ॥   
इति मुनिहितमुक्ताय्यम्बिकायाश्चरित्रं   
कथितमखिलशास्त्रप्रक्रियासारचित्रम् ॥   
पठत मुदितचित्ताः शौनकाद्या मुनीन्द्राः   
सकलसुजनचित्तानन्दसन्धानपात्रम् ॥ १३४ ॥   
  
इत्यार्षश्रीभविष्यत्पुराणकथाविशालायां प्रभुलिङ्गलीलायां   
मुक्ताय्यात्मविद्योपदेशवर्णनगतिर्नाम द्वादशोऽध्यायः ॥   
  
पृ० ६४ खाली है।  
  
पृ० ६५) श्रीनन्दिकेश्वराय नमः  
श्रीभविष्यत्पुराणे प्रभुलिङ्गलीलायाम्  
  
अथ त्रयोदशोऽध्यायः ।   
  
सूत उवाच-   
मुनीश्वराः सिद्धगुरुप्रसादतः समाहिताखण्डितखण्डसंविदः ॥   
अखण्डविज्ञानपदप्रतिष्ठितास्सुखेन लीलां श्रुणुताल्लमप्रभोः ॥ १   
॥   
तदनु सोऽल्लमदेशिकसत्तमः क्षितितले शिवभक्तगणान्बहून् ॥   
परमशाम्भवबोधसुधाप्लुतान्विरचयन्विचचार निजेच्छया ॥ २ ॥   
प्रभुरयं स्वयमद्वय एव सन्गुरुमहेश्वरजङ्गमरूपधृत् ॥   
सगुणनिर्गुणभावमगोचरः प्रकटयन्विजहार महीतले ॥ ३ ॥   
या स्वर्णला नाम पुरी धरण्यां तस्यां प्रसिद्धः खलु सिद्धरामः ॥   
आराध्य भक्त्या गिरिजाधिनाथं स्वराज्यसाम्राज्यसुखं प्रपेदे ॥ ४ ॥   
किञ्चालिके नेत्रमभेद्यगात्रं निध्यादिसिद्धिं जगति प्रसिद्धिम् ॥   
अभीप्सितार्थानखिलागमार्थाऽनन्ते च कैलासमनन्तसौख्यम् ॥ ५ ॥   
स कृत्तिवासोवरदानगर्वितो भटाश्वमुख्यैर्बहुभिर्बलैर्वृतः ॥   
  
पृ० ६६) धनव्ययायैव शिवालयान्मठान् बहुप्रकारैर्भुवि चित्रयन्   
स्थितः ॥ ६ ॥   
सखण्डसंविद्वशगः समीहितः स्वपिण्डविज्ञानकलैकमात्रतः ॥   
अखण्डबोधामलभक्तिवर्जितः कृतार्थतामेत्य बहुक्रियापरः ॥ ७ ॥   
न वेदशास्त्रागमचिन्तयाऽथ वा न योगसाङ्ख्योचितसाधुनिष्ठया ॥   
निनाय कालं क्व चिदप्यसौ महान्प्रयासशिल्पक्रिययैव केवलम् ॥ ८ ॥   
प्रभुर्दयालुस्तदयोग्यवर्तनं समाधिनाऽऽलोक्य शिवैक्यचिन्तया ॥   
समुद्धरिष्यामि तमेनमित्यसौ ययौ क्षणार्धेन सुवर्णलापुरीम् ॥ ९ ॥   
पुरोपकण्ठं समुपेत्य तद्गणैरपारसम्भारततिं सुसम्भृताम् ॥   
ददर्श सेतुं लवणार्णवे पुरा निबद्धुकामैरिव रामकिङ्करैः ॥ १० ॥   
मृच्चूर्णदारूपलशर्कराणां तथेष्टकानां सिकताततीनाम् ॥   
राशीन्समालोक्य गुरुस्तदीयैः सम्पादितान्कम्पितमौलिरूचे ॥ ११ ॥   
प्राप्तं क्व कर्मेदृगमुष्य सूरेर्द्वासप्ततिस्यूतसहस्रनाडीः ॥   
संशोध्य तन्मारुतपूरणोत्थं कफादिदूरीकरणं किमेतत् ॥ १२ ॥    
  
पृ० ६७) प्रभुकृतसिद्धरामकर्मावहेलनम् ।   
  
यद्वा नियम्यासुगतिं विभिद्य ग्रन्थित्रयं बन्धसमीकृतिः किम् ॥   
किं निर्मलाखण्डितपूर्णदृष्ट्या खण्डोपलब्ध्यैक्यविभावनं वा ॥   
१३ ॥   
वोढुः परादिक्रिययैष राशीन् कृत्वा मृदाद्यैर्भुवि कीर्तिकामः ॥   
जाड्येन बद्धः स्वविचारशून्यो व्यर्थं कदध्वोपगतः स रामः ॥ १४ ॥   
सिद्धोऽहमित्येष कलत्रमात्रं त्यक्त्वाधिकां संसृतिमाप चित्राम् ॥   
उत्सृज्य कार्पासजसूत्रबन्धं हैमीं दृढां शृङ्खलिकामिवाहो ॥ १५   
॥   
अत्यल्पसंसारमसौ विसृज्य बाह्यक्रियालम्पटतामवाप ॥   
तं सिद्धरामाभिधया प्रसिद्धमाकर्ण्य सिद्धा न हि लज्जिताः किम् ॥ १६   
॥   
आश्रित्य संसारभयान्महेशं हा कष्टसंसारमवाप रामः ॥   
भीतो यथा माहिषपादघातात्प्राप्तोऽपसृत्येव गजाङ्घ्रिदेशम् ॥ १७ ॥   
निन्दन्तमित्थं स्वगुरुं कटूक्त्या तं देशिकेन्द्रं चरलिङ्गमूर्तिम् ॥   
  
पृ० ६८) दृष्ट्वा तदीयाः परिचारिवर्गा निवारयामासुरतीव रोषात् ॥ १८   
॥   
निवारितस्तैरपि सोऽल्लमप्रभुः पुनः पुनस्तन्निकटे निनिन्द तम् ॥   
तदीयभृत्याः परिवृत्य सत्वरं प्रभुं गृहीतुं परितः समुद्यताः ॥   
१९ ॥   
अहो किमेष प्रलपत्यमङ्गलं निगृह्यतामद्य निबध्य शिक्ष्यताम् ॥   
शिलाभिरुद्यल्लगुडैश्च ताड्यतां स्थिते तु तूष्णीमधिकं प्रजल्पते ॥   
२० ॥   
पितामहश्रीपतिवासवादयोऽप्यशक्नुवाना भृशमीक्षितुं दृशा ॥   
महोन्नतं मद्गुरुनाथमेष किं प्रदूषयत्यागतभिक्षुजङ्गमः ॥ २१ ॥   
वृथोपहासोक्तिचणः कुचेष्टितैरयं गुरुस्वामिसमो भवेत्कथम् ॥   
शशी कलङ्कीति हसन् बकः क्व वा जगत्त्रयानन्दकरो भविष्यति ॥ २२ ॥   
इति प्रगल्भोक्तिभिरात्मनिग्रहे समुद्यतानुग्रभयङ्करान्प्रभुः ॥   
समीक्ष्य तद्रक्षणतत्परो मुहुर्विहस्य मर्मस्पृशमादधे गिरम् ॥ २३ ॥   
भवद्गुरोर्ज्ञानमहो वृथा गतं शिलामृदायत्तमयं प्रमोषकः ॥    
  
पृ० ६९) सिद्धरामान्तेवासिनां पुरतः प्रभुकृततत्कर्मावहेलनम् ।   
  
स्वयं विनष्टः परनाशको हठात्क्रियोपदेशाद्भवतोऽप्यवञ्चयत् ॥ २४   
॥   
अन्धेन नीताः पतिता यथान्धाः कूपे तथैवास्य च शिष्यवर्गाः ॥   
यूयं क्रियाम्भोधिजले निमग्नाः प्रबोधहीनाः पतिता ह्यधोऽधः ॥ २५ ॥   
प्रत्यग्ज्योतिर्मयमनुपमं सच्चिदानन्दलिङ्गं   
साक्षात्कृत्य प्रशमितभिदास्तन्मयावस्थयाऽन्तः ॥   
जीवन्मुक्त्या सुखितुमकलाः प्राप्य तादात्म्यसिद्धिं   
भ्रान्ता व्यर्थं ग्रथितमतयो बाह्यकर्मण्यजस्रम् ॥ २६ ॥   
ज्योतिर्मयं द्युमणिभास्वरमात्मलिङ्गं मृद्दारुलोहसिकताश्मसु   
सन्निधाप्य ॥   
प्रासादकुण्डगृहगोपुरमण्डपादिनिर्मित्सया फलमहो शिवयोगिनां किम् ॥   
२७ ॥   
युष्माकमीदृगवबोधकथा कथं स्याद्युष्मद्गुरुं सपदि गच्छत   
सिद्धरामम् ॥   
आहूय तं मम पुरः प्रणिधत्त तूर्णं पाण्डित्यमस्य यदि तर्हि   
भवेत्प्रसङ्गः ॥ २८ ॥   
यद्युत्तरं किमपि दातुमशक्नुवानः कोपेन शेषमथ पूरयितुं यतेत ॥   
किं नो वदेम वयमुत्परराम इत्यास्तावद्गुरुस्तु भवतां भवताद्गिरिर्वा ॥   
२९ ॥    
  
पृ० ७०) इत्युक्तवत्युदितरोषकषायितास्तच्छिष्याः   
कटीतटनिबद्धपटीदृढाङ्गाः ॥   
देवं गृहीतुमुपचक्रमुरल्लमेन्द्रं पादैः पदौ करतलैश्च करौ   
निपीड्य ॥ ३० ॥   
आहाल्लमो गगनवत्क्व च तैरगृह्यो हा सिद्धरामगुरुशिष्यगणा भवन्तः   
॥   
युष्माकमौपयिकमेव हि युद्धतत्त्वं सस्यादिनीं न खलु गां विसृजन्ति   
वत्साः ॥ ३१ ॥   
युष्मद्गुरोरपि कथा कलहैकनिष्ठा तद्वन्मयेह कलहाय पदं भवन्तः   
॥   
कर्षन्ति सत्फलमहो गुरुसेवयाऽऽप्तं युष्माभिरित्यभिहिता जगदुः पृनस्ते   
॥ ३२ ॥   
आहो भवान् परिहृतोऽपि पलायनार्थं किं भिक्षुकाधम पलायति   
नोच्चनीचैः ॥   
त्यक्त्वा पुनः पुनरपि प्रतिवादिरीत्या मन्नाथमेव बत दूषयतीव भाति   
॥ ३३ ॥   
गच्छाशु तुच्छवचनानि विसृज्य तूर्णं नो गच्छसीह यदि मूर्खतयैव   
भिक्षो ॥   
व्यर्थं व्यथामनुभविष्यसि कोपशीलैरस्माभिरित्यभिहितः   
प्रभुरब्रवीत्तान् ॥ ३४ ॥   
युष्माभिरर्भकतमैर्न हि साहशिक्यं शक्येत कर्तुमिह वः   
पृथुवोद्रुरामः ॥   
  
पृ० ७१) अल्लमं निर्बन्धितुं सिद्धरामशिष्याणामनेकप्रयत्नप्रसक्तिः ।   
  
आहूयतां बलवता कलहोऽपि योग्यः शीघ्रं प्रयात तमिति   
प्रभुणोदितास्ते ॥ ३५ ॥   
अत्याग्रहेण दृढमल्लमनिग्रहाय सज्जीकृता जगृहुरेनमिवातियत्नात् ॥   
स्वामी बभूव गगनायितमूर्तिरार्ता व्यर्थप्रयासमभजन्किल   
रामशिष्याः ॥ ३६ ॥   
ते विस्मिताः पुनरपि ग्रहणाय सर्वे सम्भूय चक्रुरतियत्नमथाल्लमस्तैः   
॥   
दृष्टो गृहीत इव दूरगतो जहास भूयोऽपि रूपमुपदर्श्य समीपमागात्   
॥ ३७ ॥   
तैर्व्यामसंयमपरैरवलम्बिताङ्गाः पार्श्वस्थितस्तदनु तैः   
परिवर्त्यमानैः ॥   
दृष्टो हसन्सविधगैः पुनरप्यदृष्टो दूरेऽवतिष्ठति ततोऽन्यत एव   
भूयः ॥ ३८ ॥   
इत्थं बहुप्रसरणैर्वलयावधानैः स्वामी चकार   
हतशक्तितयाऽलसांस्तान् ॥   
तैः सिद्धरामगुरुशिष्यगणैर्गृहीतुं शक्यः क्व चापि न बभूव   
बहुप्रकारैः ॥ ३९ ॥   
अथ कुपितमनस्का रामशिष्याः समेताः   
प्रलयसमयधाराघोरपाषाणवर्षैः ॥    
  
पृ० ७२) इममिह गुरुनिन्दादूषितास्यं निहत्य श्रवणजनितदोषं   
वारयामेति मत्वा ॥ ४० ॥   
प्रभुतिलकमवर्षन् बालिशाः शैलवृष्टिं दिशि दिशि परिवार्य   
प्राकृता दुर्मदान्धाः ॥   
क्षितितलमगमत्सा नाल्लमं प्राप किञ्चिद्गगनमिव समन्ताद्व्यापकं   
निर्विकारम् ॥ ४१ ॥   
अथ पुनरपि रोषात्कुन्तबाणासिशूलक्षुरपरिघमुखातिक्रूरघोरायुधानि   
॥   
नरपशुभिरमुष्मिन्सच्चिदानन्दमूर्तौ प्रणिहितपतितानि प्राप्नुवन्   
व्यर्थभावम् ॥ ४२ ॥   
यत्पाञ्चभौक्तिकतनुर्न गुरुर्गुरूणां चिन्मात्रमूर्तिरतेव न लोभजालैः   
॥   
पाषाणवृष्टिभिरशक्यतया प्रहर्तुं व्यर्थीचकार   
हतविक्रमरामशिष्यान् ॥ ४३ ॥   
दुष्टानपि प्रभुरसावथ तानवेक्ष्य शान्तिं चकार हृदये न तु   
कोपलेशम् ॥   
निर्वैरघातसमघातनिहन्त्रघाता यन्नीचमध्यममहोत्तमलोकधर्माः ॥   
४४ ॥   
यद्यप्यधीशितुरिहेदृशदुर्मदान्धा दण्ड्यास्तथाऽपि यदि   
कोपकृशानुलेशः ॥    
  
पृ० ७३) सिद्धरामस्य सेनाभिस्सह प्रभोर्युद्धवैचित्र्यकथनम् ।   
  
जायेत तेन भवनत्रयमेकधैव दह्येत मूषकरुषा गृहदाहवत्तत् ॥ ४५   
॥   
इत्थं विचार्य जगतां गुरुरल्लमेन्द्रस्तूष्णीं बभूव पुनरप्यथ   
रामशिष्याः ॥   
गत्वा निवेद्य कलहोन्मुखमाशु चक्रुस्सैन्याधिपं   
शतसहस्रमहाबलाढ्यम् ॥ ४६ ॥   
तस्याज्ञयैव   
चतुरङ्गबलान्यसङ्ख्यान्युत्पातवच्चरणधूतधरापरागैः ॥   
आच्छाद्य बिम्बमरविन्दसखस्य तूर्णं पूर्णं विनिर्ययुरमुं प्रति   
राजधान्याः ॥ ४७ ॥   
दृष्ट्वा सैन्यशतानि सोऽल्लमविभुः स्वस्मिन्पुरा पातित-  
प्रोच्चप्रस्तरपर्वतोपरि हसन्नारुह्य पश्यंस्थितः ॥   
सेनास्तं परिवव्रुरात्तपरशुप्रासासिकुन्तादिकै-  
स्सन्नद्धास्सकलायुधैरथ गजैरश्वैरसङ्ख्यैर्युताः ॥ ४८ ॥   
आलोक्याथ समीपगान् प्रभुमणिस्तांस्तान्महासैनिका-  
न्नेकोऽपि प्रथितात्मवैभववशात्तत्तत्समानाकृतीन् ॥   
बिभ्रत्पूरुषविग्रहाञ्च्छतसहस्नानेकलक्षाधिकां-  
श्चक्रे तैः सह वीररौद्ररसिकैर्युद्धं विचित्रक्रियः ॥ ४९ ॥   
पत्तिं पदातिवदसौ रथिनं रथीव सादीव सादिनमथो गजिनं गजीव ॥    
  
पृ० ७४) एकैकशः पृथगुपेत्य विहाररीत्या चिक्रीड भीकरवपूः   
सुचिरं रणाग्रे ॥ ५० ॥   
तत्तत्प्रयुक्तनिखिलायुधजालमाशु च्छित्वा क्षणेन न हि   
तान्हतवान्महात्मा ॥   
वाग्भर्त्सनेन सकलानजयद्विचित्रं मातेव पुत्रकलहोद्यतपाणिरेषः ॥ ५१   
॥   
अन्तर्मदं सकलमप्यपहाय तेषामप्येकमत्र न जघान दयाम्बुराशिः ॥   
हन्याद्धरिः पुरहरोऽपि सुदर्शनेन नायं सुदर्शनगुरुर्हतवान् रिपूंश्च   
॥ ५२ ॥   
योगीश्वरस्यास्य महामहत्वं नो भूतभाव्येष रणे सपत्नान् ॥   
अहिंसयन्नेव जिगाय चित्रं कुत्रापि नास्तीति ननन्दुरार्याः ॥ ५३ ॥   
तच्छिष्यवर्गास्त्वसहिष्णवस्तत्सामर्थ्यमन्वीक्षितुमप्यनीहाः ॥   
विज्ञाप्य रामाय सुशिक्षणीयो भिक्षुर्हठादित्यनुजग्मुरेनम् ॥ ५४ ॥   
ते दण्डवत्तं प्रणिपत्य भूमौ व्यजिज्ञपन् प्राजंलयोऽथ रामम् ॥   
यः कश्चिदस्मन्निकटं समेत्य त्वां जङ्गमोऽदूषयदेकवीरः ॥ ५५ ॥    
  
पृ० ७५) युद्धोद्धतप्रभोःपुरतः सिद्धरामस्य स्वोत्कर्षोक्तिकथनम् ।   
  
तेनाथ नाथाः कलहाय गत्वा रोषाद्वयं भग्नमनोरथाः स्मः ॥   
वक्तुं न युक्तं तदवाप्तदैन्यं जानातु युष्मच्चरणारविन्दम् ॥ ५६ ॥   
त्वां वोढृरामाभिध इत्यनर्हं यज्जङ्गमोऽत्रापजहास गर्वात् ॥   
तदेव नः खेदयति प्रभोऽस्मान् यन्निन्दयामास ततो न खेदः ॥ ५७ ॥   
श्रुत्वा तदीयं वचनं स रामो विहस्य को वा मयि हास्यकारः ॥   
ब्रह्मा हरिर्वा बलभेदनो वा किं वालिकाक्षो न हि जङ्गमोऽयम् ॥ ५८ ॥   
भिक्षाटने पर्यटतः कुतो वा किं जङ्गमस्यास्त्यपहासचेष्टा ॥   
इत्थं ब्रुवञ्च्छीघ्रगतिः स रामस्तस्थौ समागत्य पुरोऽल्लमस्य ॥ ५९ ॥   
क्रोधारुणाक्षोऽल्लममाह रामः को वा भवान् दैवहतः कुभिक्षो ॥   
विनिन्द्य मां लोकगुरुं कथं वा विच्छिन्नजिह्वोऽनुचरैर्न भूयाः ॥ ६० ॥   
अहो कथं जङ्गम इत्युपेक्ष्य स्थिते मदीयैः किल तान् प्रताड्य ॥   
मामप्यनादृत्य करोषि धौर्त्ये ह्युन्मूलये सावटुनाडिजिह्वाम् ॥ ६१ ॥    
  
पृ० ७६) इति ब्रुवन्तं स्वनिपातनाय रुषा समुद्यन्तममुं समीक्ष्य ॥   
प्रभुः स्मयन्सर्वजनाभिनन्द्यः समत्वसौन्दर्यखनिस्तमाह ॥ ६२ ॥   
सिद्धान्वयोद्धारक साधु साधु स्वरूपमेतद्धि भवादृशानाम् ॥   
तपस्वियोग्यं सहनं विसृज्य किं साहसं कर्तुमुपक्रमेथाः ॥ ६३ ॥   
पिपीलिकादिक्रिमिकीटहिंसाभयात्पदं वर्त्मनि दृष्टिपूतम् ॥   
न्यस्यन्ति रागादिभयात्सदैव चित्तं निरुन्धन्ति शिवैकतानाः ॥ ६४ ॥   
इत्यल्लमे वक्तरि साधुवाचां रोषादश्रुण्वन्निदमाह रामः ॥   
अविद्यमाने मयि साहसिक्यं सैन्ये मदीये कृतमास्त्वयाऽहो ॥ ६५ ॥   
साधारणानां यमिनां पुरस्ताद्वक्तव्यमेतत्कपटोक्तिजालम् ॥   
न शक्यते मन्निकटेऽभिधातुं दह्येत लोको दलितेऽलिकेक्ष्णि ॥ ६६ ॥   
रामोक्तिमाकर्ण्य विभुस्तमूचे विहस्य साधूक्तमहो त्वया प्राक् ॥   
नेत्राग्निकीलैः कति वाऽत्र दग्धाः किमाततायित्वमिदं बुधार्हम् ॥ ६७ ॥   
भो सिद्धरामार्य तव प्रसिद्ध हिंसैव सिद्धा ननु सम्प्रदाये ॥    
  
पृ० ७७) प्रभुकृतसिद्धरामपराभवपरिपाठी ।   
  
अहो न दृष्टाश्रुतपूर्वचर्या युष्मादृशाः कुत्र च योगिवर्याः ॥ ६८ ॥   
पापौघराशिर्भवता गृहीता कोपो धनत्वेन न योगिनस्ते ॥   
अर्हन्ति गोष्ठीं भवपाशबद्धान् विहाय राशीकृतपापकोपान् ॥ ६९ ॥   
श्रुत्वाऽल्लमोक्तं हृदि सिद्धरामः कोऽसावविज्ञातमदीयशक्तिः ॥   
ब्रूते छलोक्तीरिति फालनेत्रं चित्रं नटद्भ्रूकुटिरुन्मिमेष ॥ ७० ॥   
जाज्वल्यमानो निटिलात्तदाऽग्निर्निर्गत्य गन्वाऽल्लमपादमूलम् ॥   
स्प्रष्टुं न शक्तः परिवृत्य सर्वान् ददाह तत्रत्यजनाञ्च्छिखाभिः ॥   
७१ ॥   
कोलाहलस्तत्र बभूव सर्वे रुदन्त इत्थं जगदुस्तदोच्चैः ॥   
हा हाऽयमज्ञातपरात्मशक्तिः प्रभुं द्विषन् दाहयति स्म सर्वम् ॥ ७२ ॥   
निजोष्ठनाशाय दरिद्रकोपो भवेदिति प्राकृतसिद्धमेतत् ॥   
आलातमादाय निजोत्तमाङ्गं कण्डूयते को नु जगत्यभिज्ञः ॥ ७३ ॥   
कोपोल्बणं सोढुमशक्नुवानो नीव्रे निधायोल्मुकमुज्वलं तम् ॥   
  
पृ० ७८) गेहं दहन्तं परितः कृशानुं को वा पुनस्तं   
शमयेद्विमूढः ॥ ७४ ॥   
नेत्रं पुरा दर्शयितुर्ललाटे पादे पुनर्दर्शयिताऽधिकोऽस्ति ॥   
दन्दह्यमानां चटुलाग्निकीलैः सुवर्णलां यः शमयेत् स योगी ॥ ७५ ॥   
इत्थं प्रजाऽऽक्रोशवचांसि श्रुत्वा तूष्णीमशक्त्यैव बभूव रामः ॥   
आकर्ण्य संरक्षितुमल्लमेन्द्रो दयार्द्रचित्तः प्रशमोन्मुखोऽभूत् ॥ ७६ ॥   
अम्भोनिधेस्तन्मथनात्समुत्थं लोकत्रयीदाहककालकूटम् ॥   
उग्रो यथैवाशमयत्प्रभुस्तं सुवर्णलादाहकमाशुवह्निम् ॥ ७७ ॥   
तदद्भुतं वीक्ष्य स सिद्धरामः श्रीसिद्धवीरेश्वर एव साक्षात् ॥   
समागतो रक्षितुमस्मदादीनित्यागतोऽभूद्विनयात्समीपम् ॥ ७८ ॥   
मां बुद्धिहीनं शरणं प्रपन्नं पाहीति भक्त्या पदयोः पपात ॥   
न ह्युत्थितोऽभूत्सदयो गुरुस्तं हस्तेन धृत्वोत्थितमाशु चक्रे ॥ ७९ ॥   
तमाह किं राम शिवव्रतानामस्मादृशामीदृगकार्यमर्हम् ॥    
  
पृ० ७९) श्रीसिद्धरामकृताल्लमस्तुतिकथनम् ।   
  
पूजायशोलाभनिमित्तमाहो किमात्मलाभस्मरणं प्रशस्यम् ॥ ८० ॥   
इति ब्रुवन्तं परिपूर्णभावं प्रणम्य भक्त्या च भयेन रामः ॥   
तुष्टाव दुष्टावनमिष्टदं तं शिष्टाग्रगण्यं बहुधा विनीतः ॥   
८१ ॥   
स्मरारिरिति भावना न हि तवोचिता सद्गुरो   
यदर्धकृतदेहया गिरिजयाऽसि नालिङ्गितः ॥   
मुरान्तक इतीरणा न तव युज्यते मायिक-  
स्तमःप्रचुरनिद्रया स्वपिति सो हि शय्यां गतः ॥ ८२ ॥   
स्वरूपमुपमीयते जगति केन वा तावकं   
निरञ्जनमनामयं निरुपमाद्वयं निर्गुणम् ॥   
अमेयमहिमोदयं प्रशमविक्रमोपाश्रयं   
भवन्तमिह भावये कपिलसिद्धयोगीश्वरम् ॥ ८३ ॥   
सदैव निजपोषकं यदनुयाति मेषोऽप्यहो   
भवन्तमखिलात्मनां गुरुमहं क्रियानिष्ठुरः ॥   
उपेक्ष्य गतवानहं विबुधनिन्दितां द्रोहितां   
कृपानिलय मां प्रभो कृपणमीदृशं पालय ॥ ८४ ॥   
  
पृ० ८०) ददौ मम महेश्वरो विधिवशाल्ललाटे दृशं   
तया खलु खलात्मतामनुभवन्भृशं गर्वितः ॥   
प्रबोधविधुरो धुरा दुरितमाचरन् दुष्करं   
तदद्य विनिवर्त्य मामुपदिशाऽऽत्मबोधं गुरो ॥ ८५॥   
स्तुवन्निति स पादयोः प्रभुमणेः पपाताञ्चित-  
स्तनौ पुलकराजिभिर्नयनयोश्च बाष्पाम्बुभिः ॥   
तदन्तरमथाल्लमः समधिगम्य तापात्पुनः   
सुनिर्मलमिति स्मयन्नभिदधे स तं रक्षितुम् ॥ ८६ ॥   
अहो तव मुखोदितैः कटुवचोभिरुच्छ्रुङ्खलैर्न   
किञ्चिदपि मे मनः सुविमलं शिशो कुप्यति ॥   
कृपैव मम जायते यदबुधेषु तिष्ठेदिति   
प्रसह्य निजपाणिना प्रणतमभ्युदस्थापयत् ॥ ८७ ॥   
अथोत्थिततनुर्ह्रिया स्वयमधो मुखः स्वामिना   
किमार्य हृदि चिन्तया तव हितोपदेशाय माम् ॥   
समागतमवेहि मा मुखमधः कुरु श्रावये   
रहस्यमिति भावितः क्षणमथोन्मुखस्तुष्टुवे ॥ ८८ ॥   
समस्तजगतां पते सकलकारण श्रीगुरो   
भवान्प्रभुरपि स्वयं सपदि जङ्गमाकारभृत् ॥   
समागतितीदृशी कथमुदेति बुद्धिर्मम   
प्रतारितमतेस्तया त्रिगुणमायया सर्वतः ॥ ८९ ॥   
  
पृ० ८१) सिद्धरामं प्रति प्रभूक्तसल्लक्षणनिरूपणम् ।   
  
प्रभुः पुनरुवाच तं बहुविधैरहो भूतले   
चरन्ति विबुधोत्तमाः कृतकवेषभाषादिभिः ॥   
न तेषु हृदि शक्यते रचितुमुच्चनीचात्मकं   
विकल्पनमणु क्वचिच्छरणसेवकानां नृणाम् ॥ ९० ॥   
क्षितावपि च केवलं हृदि विभावयेज्जङ्गमा-  
कृतिं स्ववयवोज्वलां सगुणलिङ्गमूर्तिं पराम् ॥   
समुन्नतसुवेषभृज्जगति वञ्चको वर्तते   
न वेषपरिपूर्णता भवति पूर्णविज्ञानिनः ॥ ९१ ॥   
ततोऽत्र न हि कारणं महति वेषभाषादिकं   
प्रबोधकलनैव सा हृदयसन्धिलग्ना परा ॥   
अतीन्द्रियतयान्यहृन्न खलु शक्यते बोद्धुमि-  
त्यतः कमपि दूषयेन्न हि तदेव दोषार्जनम् ॥ ९२ ॥   
एकं प्रदूष्य पुनरेकतरं प्रभूष्य वैषम्यवर्तनमिदं शरणस्य   
नार्हम् ॥   
किं त्वीषितैककलया सकलं सदैव व्याप्नोति सर्वसमदृष्टिरतो हि योग्या   
॥ ९३ ॥   
गोब्राह्मणप्रततये शुभमस्तु नित्यं लोकास्तथैव सुखिनः सततं   
भवन्तु ॥   
इत्याशिषं हि सुजनाः प्रवदन्ति सर्वे नाकर्णितं नु भवता ननु   
सिद्धराम ॥ ९४ ॥    
  
पृ० ८२) श्रुत्वाल्लमस्य वचनं विनयेन रामः प्रोवाच देव बत मे   
गतवासरेषु ॥   
नो मध्यमाधममहाजनभेदचिन्ताजीर्णा कदापि तत एव न बोधदृष्टिः   
॥ ९५ ॥   
युष्मत्पदाम्बुरुहदर्शनपुण्यलब्धा प्रज्ञा ममापि   
कलयत्यखिलात्मसाम्यम् ॥   
नातः परं प्रविचलामि मतेरमुष्यास्सोऽहं यथेत्थमनुशाधि   
कृपाम्बुराशे ॥ ९६ ॥   
विज्ञापयन्तमिति तं प्रभुराह रामं वैराग्यभाग्यमवलम्ब्य दिने   
दिनेऽङ्ग ॥   
अभ्यासदार्ढ्यमवधारयतः क्रमेण चित्तं स्थिरं भवति   
सात्विकसेवनेन ॥ ९७ ॥   
चित्ते स्थिरे भवति शान्तिरपारसौख्यसम्पादिका शमवतो न हि   
भेदबुद्धिः ॥   
भेदभ्रमेऽथ शिथिले निखिलान्तरस्थं ज्योतिः परं स्वयमुदेति समं   
समन्तात् ॥ ९८ ॥   
तस्यैकरूप्यमरिमित्रजनावियातां योषिच्छिले गृहवने स्वपरौ स्वलोष्टू   
॥   
हीनाधिके च हठराजपदैकनिष्ठो यः शान्तिमाप हृदये   
निजसौख्यहेतुम् ॥ ९९ ॥   
तावत्त्यजेन्न हि पुमान् हठराजयोगं नापि त्वरेत सहसाऽऽत्मनि योगसिद्धौ   
॥   
व्यग्रोऽलसोऽपि न भवेत्परिवर्द्धयेच्च मर्यादयैव समतां न भजेत यावत्   
॥ १०० ॥    
  
पृ० ८३) स्वोद्धारार्थं सिद्धरामकृतप्रभुमहिमानुवर्णनम् ।   
  
इत्थं प्रयासमपहाय विरागहीनो यो योगसिद्धिमभिवाञ्छति शीघ्रगत्या   
॥   
भ्रष्टोविनष्टधिषणः स भवेत्ततोऽस्य श्रीमद्गुरूपसदनेन   
कृतार्थता स्यात ॥ १०१ ॥   
गुरूपदेशेन विना न योगो न बोधवैराग्यतपोबलानि ॥   
गुरूपदेशेन विना न किञ्चिच्छ्रयेत्ततः श्रीगुरुनाथमादौ ॥ १०२ ॥   
प्रभोर्निशम्य श्रुतसारवाक्यं प्रणम्य तं प्राञ्जलिराह रामः ॥   
गुरुर्गुरूणां परमो दयालो त्वमेव मां श्रीगुरुनाथ शाधि ॥ १०३ ॥   
त्वत्तोऽधिको वा न गुरुः समो वा योगीन्द्र विद्याविभवेन लोके ॥   
लिङ्गावधानं सुलभोपदेशात्त्वमेव सम्भावयिता न चान्यः ॥ १०४ ॥   
गुरो भवद्दर्शनमेव मे भवन्त्यमोघदिव्याखिलयोगसिद्धयः ॥   
भवत्पदस्पर्शनमेव साम्प्रतं समत्वमित्याशु गृहाण मां प्रभो ॥ १०५   
॥   
मुक्तिस्तवैव करुणार्द्रकटाक्षदृष्टिः स्वामिन् कृतार्थयितुमेहि मठं   
मदीयम् ॥   
मल्लेश्वरं करुणयैव विलोक्य लिङ्गं मामुद्धराशु   
गुरुमण्डलसार्वभौम ॥ १०६ ॥    
  
पृ० ८४) श्रुत्वैतदल्लमविभुः पुनराह रामं योगीश्वरस्य न हि   
सर्वगतस्य भेदः ॥   
ग्रामे वने वरगृहे गिरिगह्वरे वा चक्राङ्गतूलशयनेऽथ शिलातले वा ॥   
१०७ ॥   
सद्बोधकानि निखिलानि वचांसि तस्य तद्वर्तनं च सकलं   
शिवभक्तिमार्गः ॥   
स्थैर्यं सुनिर्मलतपश्चरणं तदीयं तच्चिन्तनं च   
परतत्वकलानुभूतिः ॥ १०८ ॥   
रामो व्यजिज्ञिपदमुं विनयाभिरामः स्वामिन् कियांस्तव पुरः   
प्रतिवक्तुमेषः ॥   
यत्रैव तत्र भवतः प्रसरेन्निजेच्छा तद्वेद्मि दिव्यपटमूलसभानिकायम्   
॥ १०९ ॥   
श्रीमत्पदाम्बुजपरागकणः क्षणं वा यत्र स्थिरो लगति सैव   
भवेत्सुधर्मा ॥   
स्थित्वा मनीषितनिजाश्रयपुण्यदेशे शिष्यस्तवास्म्यनुगृहाण दयाम्बुधे   
माम् ॥ ११० ॥   
त्वत्सेवकं करुणया जनमेनमेनो निर्द्धूय सद्गुरुविभो कुरु दीनबन्धो ॥   
पादाम्बुजप्रसरदेकरजःकणेन देहीश सद्गतिमनुग्रहदृक्कणेन ॥ १११ ॥   
दुष्टोऽप्ययं तव कटाक्षवशादिदानीं शिष्टो भवत्वखिललोकगुरो   
गृहाण ॥   
  
पृ० ८५) प्रभुसिद्धरामयोरुक्तिप्रत्युक्तिः ।   
  
लोहं रसेन्द्रकणवेधवशात्क्षणेन प्रत्यक्षतः किमिह तत्कनकायते न   
॥ ११२ ॥   
इत्थं वदन्तमभितः शरणागतं तं बोधाधिकारिणमथ प्रतिपद्य   
चित्ते ॥   
स्वामी तथापि गुरुशिष्यपथप्रचारं लोके प्रकाशयितुमाह स   
सिद्धरामम् ॥ ११३ ॥   
अन्तर्मुखं स्थिरतया सह योजयित्वा चित्तं प्रमत्तकरणानि विधेयभावम्   
॥   
नीत्वोत्तमाचरणवच्छरणेषु संविद्बीजं वपेन्न हि बहिर्जनतोषरोर्व्याम्   
॥ ११४ ॥   
बीजं प्रधानमपि धीनिधिना समुप्तं सुक्षेत्र एव फलतीह न चेतरत्र   
॥   
यद्याशया वपति दुष्टतले तदेव नश्येदिति स्म गदितः पुनराह रामः ॥   
११५ ॥   
भो आदिनाथ न बहिष्कुरु मामनाथं नाथो भवाह्नि जगतां   
भवदङ्घ्रिसेवा ॥   
जन्मान्तरार्जितमदुत्कटपुण्यलब्धा किं वा विधूय दुरितं चरितं न   
दध्यात् ॥ ११६ ॥   
भो श्रीगुरुस्वामिपदाभिषिक्त त्वत्पादसेवोदितदिव्यधाम्ने ॥   
न खण्डसंविन्न च कर्मकाण्डः प्ररोचतेऽतः परमीश मह्यम् ॥ ११७ ॥   
अतःपरं मे परमार्थबन्धो गतिस्तवैवाङ्घ्रिसरोजयुग्मम् ॥   
  
पृ० ८६) श्रुतिस्मृतिश्चापि न वाक्यतस्ते गतः प्रपत्तिं त्वयि रक्ष रक्ष   
॥ ११८ ॥   
इति ब्रुवन्नश्रुपरीतनेत्रो रोमाञ्चितैः कञ्चुकिताखिलाङ्गः ॥   
पपात रामो भुवि दण्डवत्तत्पादाम्बुजाश्लिष्टकराब्जयुग्मः ॥ ११९ ॥   
अथाल्लमगुरुः कृपाभरितदिव्यचित्तान्तरो   
निधाय करपङ्कजं शिरसि तं समुत्थापयन् ॥   
समीपमुपनीय सन्मधुरवाक् पितेवात्मजं   
जगाद परिलालयन् निजकृपाम्बुधौ लोलयन् ॥ १२० ॥   
ये सन्त्यहो चतुरशीतिगणेयलक्षसङ्ख्यातभेदघटिता भुवि   
जन्तुवर्गाः ॥   
तेषां स एव शिवयोगिवरो मुमुक्षुर्यत्त्विन्द्रियाणि परिशिक्षयितुं   
समर्थः ॥ १२१ ॥   
रामः कृताञ्जलिरुवाच तुरीन्द्रियाणि रूपाधिरूढविषयाननुसृत्य   
यान्ति ॥   
श्वानः शशानिव तदीयजयः कथं स्यात् स्वामिन्कृपानिलय   
मामनुशाधि सम्यक् ॥ १२२ ॥   
आहाल्लमः श्रुणु मनः सकलेन्द्रियाणां राजा   
तदीयविषयोन्मुखतानिरोधे ॥   
  
पृ० ८७) आत्मोन्मुखं ह्यनुसरन्ति तदिन्द्रियाणि श्रेष्ठं यथा मधुकरं   
सरधास्तथैव ॥ १२३ ॥   
रामः श्रीगुरुमाह देव यदि तच्चित्तं निजव्यापृते-  
र्व्यावृत्तं न भवेत्तदा धनचयं सम्पाद्य दारान्सुतान् ॥   
पुष्णन्नर्थिजनेष्टदः क्रतुतपोदानादिधर्मांश्चरन्   
देवागारवनीतटाककृतिभिः पुण्यैर्न किं श्रेयसे ॥ १२४ ॥   
श्रुत्वाऽऽहाल्लम एष लौकिकनृणां पन्था हि साधारणो   
नो लिङ्गैक्यसुसावधानमनसां कैवल्यसिद्धिप्रदः ॥   
किन्तु क्लेशकरः कृषीवलसमास्ते कर्मठाः कर्मणां   
बीजावापसधर्मणां फलमहो सस्योपमं भुञ्जते ॥ १२५ ॥   
लिङ्गानुसन्धानसमाधिभाजां नो जातु धर्मैकरतिः प्रशस्ता ॥   
देवालयारामतटाकमुख्या ध्यानस्य सर्वाः कृतयोऽन्तरायाः ॥ १२६ ॥   
न नित्यसौख्यानुभवस्य हेतुः क्रिया यशोलाभनिमित्तभूता ॥   
पूजादिकामैः कृतकर्मदम्भा नार्हन्ति तद्ध्यानकलैकमात्रम् ॥ १२७ ॥   
मांसाशयाऽयःकृतयन्त्रशङ्कुं मीनो ग्रसित्वा मृतिमेति मूढः ॥    
  
पृ० ८८) ब्रह्मादिजीवो विषयाभिलाषात्प्राप्नोति तद्वज्जनिमृत्युदुःखम् ॥   
१२८ ॥   
अतः परित्यज्य समस्तकर्माण्यखण्डचिज्ज्योतिषि लीनचित्तः ॥   
शिवानुसन्धानसमाधिशाली समाप्नुयान्निर्विषयैकसौख्यम् ॥ १२९ ॥   
ध्यानावधानी यदि बाह्यकर्मा स्मरेन्मनाग्वा तदवाप्य वृद्धिम् ॥   
आच्छादयेद्ध्येयकलां यथैव धान्यौषधीं दुष्टतृणं विवृद्धम् ॥   
१३० ॥   
चिल्लिङ्गमूर्तेरवलोकनं यः प्रत्यक्षतः स्वानुभवैकसिद्धम् ॥   
उत्सृज्य कर्माऽऽचरते फलार्थी पिधाय नेत्रे निपतेत्स कूपे ॥ १३१ ॥   
ध्याताऽपि कर्माचरणे प्रवृत्तो ध्यानं न सिध्येद्दृढमत्यभावात् ॥   
मध्ये यदा मृत्युहतः स योगी भ्रष्टः कथं वा भविता न जाने ॥ १३२   
॥   
श्रुत्वाथ रामो गुरुनाथ विद्वन् लोके यथा मृत्युमतीत्य मर्त्यः ॥   
जीवेत केनापि पथा स सूक्ष्मो यद्यस्ति तं ब्रूहि ममेत्युवाच ॥ १३३ ॥   
स्वाम्याह चार्द्रावसरे सुकृष्टे क्षेत्रे तृणानामिव बीजवापम् ॥   
चित्ते स्थिरे कर्मरतिं विहाय तत्वैकदृष्टिर्विधिनाप्यवध्यः ॥ १३४ ॥   
ब्रह्मावलोकनपरं परिहृत्य कर्म सर्वान्तरायजयसाधनयोगनिष्ठम् ॥    
  
पृ० ८९) श्रीसिद्धरामायाल्लमकृततत्वोपदेशः ।   
  
ब्रह्मादयोऽपि न विचालयितुं समर्थाः काले कदाऽपि   
दिविजास्सुविनिश्चितोऽयम् ॥ १३५ ॥   
किं चेषदङ्गविकलं भुवि कर्मतन्त्रं नो किञ्चिदस्य फलतीति हि   
शास्त्रनिष्ठा ॥   
मूर्तिश्च भोगरहिता विहितप्रतिष्ठा न्यूनातिरेकवशतः खलु   
देवतायाः ॥ १३६ ॥   
विज्ञाय चैवमिह सज्जति कर्मकाण्डे को वाऽवबुद्धगुणदोषकथो मुमुक्षुः   
॥   
वेदाभिमानजटिलो यदि कर्मनिष्ठस्तस्य क्व चापि न भवेत्परतत्वलाभः   
॥ १३७ ॥   
अस्त्यन्तरं बहिरिति द्वयमस्य जन्तोस्सर्वस्य चान्तरखिलानुभवैकवेद्या ॥   
विज्ञानदीपकलिका विलसत्यमोघा सन्दृश्यते बहिरशेषमृषाप्रपञ्चः   
॥ १३८ ॥   
तस्माद्बहिः प्रवहणं हृदयस्य भङ्क्त्वा विज्ञानदीपकलिकोन्मुखमेव   
चित्तम् ॥   
अन्तःपथाकलितवृत्तिपरः सदैव कुर्वीत धीनिधिरहो श्रुणु सिद्धराम   
॥ १३९ ॥   
भो सिद्धराम बहिरन्तरपि द्विरूपा हृन्मारुतस्य गतिरत्र तु रेचकाख्या   
॥   
  
पृ० ९०) बाह्यान्तरङ्गविषया ननु पूरकाख्या ते द्वे हृदब्जनिलये   
विदधीत लीने ॥ १४० ॥   
अभ्यासरुद्धपवनद्वयमध्यनाडीमार्गेण मेरुशिखरं प्रतिपद्य योगी ॥   
ज्योतिः परं य इह पश्यति दिव्यलिङ्गं साक्षात्स एव कृतकृत्यतमो   
महेशः ॥ १४१ ॥   
लिप्तो विषेण बहिरप्यनवाप्तमृत्युस्तद्वद्बहिर्विषयसङ्गतिरागसेन ॥   
पीत्वा विषं तु न हि जाङ्गलिकेन रक्ष्यो न ब्रह्मणोऽपि विषयानुभवी   
तथैव ॥ १४२ ॥   
रामेह के च न गता ननु साधकत्वं मोहाद्दुरन्तविषयानपरित्यजन्तः ॥   
सम्पाद्य दोषमिव योगमणिप्रभाया भ्रष्टा भवन्त्युभयतः पतिता   
दुरीहाः ॥ १४३ ॥   
ये घोरसंसारदवाग्निमध्ये पापच्यमानाः शरणं प्रपन्नाः ॥   
श्रेयःपदं योगमहो न तेषामर्हः पुनर्दुर्विषयाभिलाषः ॥ १४४ ॥   
कुक्षिम्भराः के च न योगिवेषं सन्धाय काषायकमण्डलाद्यम् ॥   
मन्त्रौषधाद्यैः किल वञ्चयन्ति सम्भाषणं वाऽप्युचितं न तेषाम्   
॥ १४५ ॥   
विषयेन्द्रियाणि विषमाण्यपरित्याज्यान्यपि स्वयं त्यक्त्वा ॥   
शिवयोगिनः कृतार्था निजसुखनिरता न यान्ति वैकल्यम् ॥ १४६ ॥   
  
पृ० ९१) श्रीसिद्धरामायाल्लमकृततत्वोपदेशः ।  
  
पतितः पङ्के करिराडवलम्ब्य बलं स्वकीयमेव दृढम् ॥   
स्वयमुत्थितः श्रयेत्तटमितरः कः शक्नुयात्तमुद्धर्तुम् ॥ १४७ ॥   
त्वं राम शैवदीक्षाप्रक्षीणरजस्तमोविमोहोऽपि ॥   
त्यक्तान्तर्निजमार्गः कर्मपथे बहिरहो प्रवृत्तोऽसि ॥ १४८ ॥   
निगमागमान्तनिष्ठस्त्वमिह परित्यज्य कर्मतन्त्राणि ॥   
परिभवहेत्वरिजयतस्सद्यो मुक्तिं भजस्व रामार्य ॥ १४९ ॥   
ज्ञानाज्ञाने द्वे इह हेतू मोक्षस्य बन्धनस्यापि ॥   
भक्तिर्ज्ञानं कर्माज्ञानमकर्मैव मुक्तिरित्युक्ता ॥ १५० ॥   
ज्ञानेन कर्मनाशे मुक्तिः फलितैव सहजसिद्धा सा ॥   
कण्ठे चामीकरमिव नास्मिन्नर्थेऽस्तु संशयः कश्चित् ॥ १५१ ॥   
ज्ञानी कर्मासक्तो यदि भवति शुने ददत्स पक्वान्नम् ॥   
पूतिश्रोणापानं कुरुते मूढो विवेकराहित्यात् ॥ १५२ ॥   
लिङ्गानने सकलवस्तुचयं समर्प्य भुञ्जन् रसार्पणपरो हृदि तत्प्रसादम्   
॥   
  
पृ० ९२) निष्कर्मतां समुपयाति स एव मायाभर्तेति राम विदितो बहुना   
किमत्र ॥ १५३ ॥   
सर्वेन्द्रियाणि बलवन्ति यदा तदैव मृत्योर्जये मतिमुपेत्य निरस्तमोहः ॥   
ध्यानावधाननिरतः परिहृत्य बाह्यं सच्चित्सुखात्मपरिणाममुपैति राम   
॥ १५४ ॥   
भ्रान्तिं विसृज्य विभवेषु निरस्तकर्मा निर्मायिको   
निरतधारणयात्मनिष्ठः ॥   
ऐक्यं विभाव्य शिवजीवकलाद्वयस्य निर्लेपरूपपरमो भव सिद्धराम ॥   
१५५ ॥   
चित्तं वृत्तिसहस्त्रसङ्कुलमिदं कृत्वैकवृत्याश्रयं संस्थाप्येष्टपरे   
दृढं सुविमलं तत्प्राणलिङ्गे पुनः॥   
सम्बध्य स्थितधीर्दृशं सुनिपुणां सन्धाय लक्ष्यात्मिकां तृप्तिं   
प्राप्नुहि भावलिङ्गकलनात्सङ्गं समस्तं त्यजन् ॥ १५६ ॥   
लिङ्गाङ्गसम्बन्धपदार्थबोधाल्लिङ्गाङ्गसम्बन्धपदैक्ययोगात् ॥   
लिङ्गं त्वमेवासि न चास्ति भेदः सत्यं सदा साधय सिद्धराम ॥ १५७ ॥   
लोके कशाताडनपार्ष्णिघातघेङ्कारशब्दाः खलु दुष्कुलस्य ॥   
  
पृ० ९३) श्रीसिद्धरामायाल्लमकृतवीरशैवदीक्षादिनिरूपणम् ।   
  
कुलीनवाजी मुखरज्जुकृष्ट्या चित्तानुवृत्या प्लवतेऽधिपस्य ॥ १५८ ॥   
श्रीवीरशैवागमदीक्षितः सन्ब्रह्मानुसन्धानपरो भवेद्यः ॥   
स एव योगी न गुरुर्गुरूणां सुनिश्चितोऽयं सकलागमार्थः ॥ १५९ ॥   
सिद्धराम निगमागमशास्त्रप्रक्रियापटलवक्रतयाऽलम् ॥   
श्रीगुरूक्तशिवतत्वसमुद्यद्योगमार्गनिपुणो भव नित्यः ॥ १६० ॥   
इत्युदीर्य कृपया गुरुवर्यस्तत्र चिद्यवनिकां परिकल्प्य ॥   
आसने समुपवेश्य रहस्ये दीक्षया तमकरोत्कृतकृत्यम् ॥ १६१ ॥   
फालपट्टलिखितं परिमृज्य स्वाङ्घ्रिणाऽथ भसितैः कृतरेखः ॥   
मस्तकोपरि निधाय च हस्तं दृष्टिपूतमकरोद्वपुरस्य ॥ १६२ ॥   
श्रीशाम्भवीं समुपदिश्य च दिव्यमुद्रां वेधेन चिन्मयतनुं विरचय्य   
रामम् ॥   
देहेन्द्रियादिरहितं सहितं विबोध्य लिङ्गे निमग्नहृदयं सदयं चकार   
॥ १६३ ॥   
इत्थं स जीवपरमैक्यहितोपदेशं तस्मै ददौ प्रभुरमुष्य हृदि क्षणेन   
॥   
अर्चाञ्चितेव सुदृढं स्थिरतामवाप ज्योतिःकलैव निजनिर्मलबोधरूपा ॥   
१६४ ॥   
तस्याथ मानससरो विललास तूर्णं हंसोऽपि तत्र विहरन् परितृप्तिमाप   
॥   
  
पृ० ९४) सौषुम्नसीम्नि विकसन्नवचक्रवीथीमुल्लङ्घ्य चिद्गगनसौख्यमवाप   
रामः ॥ १६५ ॥   
अन्तः समाधिमधिगत्य शिवैक्यनिष्ठामास्वाद्य हृद्यनुपमामथ   
सिद्धरामः ॥   
विस्मृत्य बाह्यमखिलं विनिनाय कं चित्कालं प्रभोः करुणया   
परमामृताब्धौ ॥ १६६ ॥   
भूयो बहिः करतलस्थनिजेष्टलिङ्गे सद्भावलिङ्गनिलयादसुलिङ्गमेत्य ॥   
दृष्टिं स्थितानुभवसौख्यमसौ विभाव्य हर्षात्पपात पदयोः   
प्रभुलिङ्गमूर्तेः ॥ १६७ ॥   
हर्षाश्रुपूर्णनयनः पुलकाङ्किताङ्गस्सर्वं शिवात्मकमिदं जगदेव   
पश्यन् ॥   
भक्त्या प्रणम्य रभसादथ कम्पमानः प्राह प्रभुं   
प्रतिकृताञ्जलिरेष रामः ॥ १६८ ॥   
भावत्कपादसरसीरुहसन्मरन्दसेवावशादवगता शिवयोगसिद्धिः ॥   
अज्ञानगाढतिमिरं सकलं विनष्टं विज्ञानदीपकलिकेह चकास्ति चित्ते   
॥ १६९ ॥   
पूतोऽस्मि सत्करुणया तव देशिकेन्द्र जाता प्रभोऽद्य हि   
ममाभिमतार्थसिद्धिः ॥   
नीतो वशं तव जगत्त्रितयैकबन्धो बन्धो न मे निजकलानवबोधहेतुः ॥   
१७० ॥   
  
पृ० ९५) श्रीसिद्धरामायाल्लमकृतमङ्गलाशीर्वचनम् ।   
  
प्रभुसिद्धरामयमिनोस्संवादं द्रष्टुमागतास्सिद्धाः ॥   
अन्तर्धाय तदानीमित्थममन्यन्त चेतसा सर्वे ॥ १७१ ॥   
क्व गतं नु सिद्धराम स्वान्ते जटिलं समग्रमौद्धत्यम् ॥   
निर्यातः केन पथा गर्वस्सर्वङ्कषस्तथाऽखर्वः ॥ १७२ ॥   
कर्माकाङ्क्षा क्व नु वा सङ्क्षिप्ता कीर्तिकामना तद्वत् ॥   
लीना कुत्राऽसहनं कुत्र च शिथिलं क्षणादहो चित्रम् ॥ १७३ ॥   
अथ वा सज्जनसङ्गतिमहिमाखिलसिद्धिकारणं पुंसाम् ॥   
सङ्गौषधं हि सन्तः कृतकृत्योऽयं प्रभोर्यतः सङ्गात् ॥ १७४ ॥   
अथ विनयेन कृताञ्जलिमेनं प्रभुरादरात्समालिङ्ग्य ॥   
स्वयमनुजग्राह वरान् वचसा मधुरेण चेतसा सदयम् ॥ १७५ ॥   
चेतःशुद्धिः शङ्करे भक्तिनिष्ठा ज्ञानस्थैर्यं योगसिद्धिः समग्रा   
॥   
वाञ्च्छासिद्धिः कायसिद्धिर्गुरूणां कारुण्याप्तिः सन्तु ते सिद्धराम ॥   
१७६ ॥   
इत्यल्लमप्रभुवरे कृपयेष्टसिद्धीराज्ञापयत्यवनमय्य शिरोऽथ रामः   
॥   
बाढं कृतार्थ इति सौख्यसुधाम्बुराशौ मन्नो बभूव   
परिपूर्णशिवैक्यभावः ॥ १७७ ॥   
इति सकलमुनीन्द्राः सिद्धरामस्य चित्रं चरितमभिहितं वः   
श्रोत्रभीष्टार्थदायि ॥   
  
पृ० ९६) इह मुदितमनस्का ये पठन्त्यामनन्ति प्रभुरधिकमभीष्टं   
सिद्धिसौख्यं ददाति ॥ १७८ ॥   
  
इत्यार्षश्रीभविष्यत्पुराणकथाविशालायां   
प्रमथगणवचनानुकूलायां कलिकल्मषनिमग्नजनसमुद्धरणशीलायां   
प्रभुलिङ्गलीलायां सिद्धरामोपदेशगतिर्नाम त्रयोदशोऽध्यायः ॥   
  
पृ० ९७) श्रीनन्दिकेश्वराय नमः  
श्रीभविष्यत्पुराणे प्रभुलिङ्गलीलायाम्  
  
अथ चतुर्दशोऽध्यायः   
  
श्रीवीरेश्वरसिद्धदेशिकमहासम्राड्पदाम्भोरुह-  
ध्यानासक्तहृदम्बुजाश्चरगुरुश्रीलिङ्गपूजारताः ॥   
सन्दष्टेन्द्रियदुर्विकाररहितास्सद्भोगमोक्षार्थिनः   
पुण्या भक्तगणाः प्रमादरहिताः शृण्वन्तु लीलां प्रभोः ॥ १ ॥   
सद्भक्तिं बसवाधिपस्य बहुशः श्रुत्वा सुधीभ्यः प्रभु-  
स्सन्तुष्यान्तरचिन्त्यवैभवघनस्तं द्रष्टुमुत्कण्ठितः ॥   
निर्यन् स्वर्णलिकापुरान्निजपदश्रद्धान्वितेनान्वितो   
रामेणाथ ययौ तदीयनगरं कल्याणनाम्ना श्रुतम् ॥ २ ॥   
मध्येमार्गमनर्गलार्ककिरणैरप्राप्यगर्भस्थला-  
नारामान्पनसाम्रपूगकदलीजम्बीरजम्बूवटैः ॥   
तालाशोककपित्थपाटलमुखैरन्यैरनन्योपमान्   
वापीकूपसरांसि च प्रतिपदं कुल्याश्च पश्यन्ययौ ॥ ३ ॥   
  
पृ० ९८) क्रीडोद्यानतटाकपुष्करनदीशालीक्षुरम्भावली-  
र्जाजीकुन्दकुरण्टकादिसुमनोवाटीः पृथक्कल्पिताः ॥   
रुदाक्षागरुनारिकेलबदरीखर्जूरवाटीः पुनः   
पश्यञ्च्छीतलचन्दनाद्रिमरुतां व्रातैर्ययौ सेवितः ॥ ४ ॥   
मार्गे मार्गे पुष्पवाटीषु वाताः पान्थश्रान्ति वारयन्तः समन्तात् ॥   
सेवन्ते स्म स्वामिनं श्रीगुरूणां मन्दं मन्दं स्वागताश्चन्दनाद्रेः   
॥ ५ ॥   
कस्तूरीभिर्लिप्तवेदिस्थलानि स्वादूशीरैः कल्पितैः कायमानैः ॥   
रम्याणि स्युस्तत्र चित्राणि मार्गे पान्थस्वान्तानन्दसन्धायकानि ॥ ६ ॥   
मध्ये मध्ये धर्मशाला विशाला मार्गस्थानां सन्निवेशाः प्रदेशाः ॥   
स्थातुं योग्याः षड्रसान्नादिपूर्णा रेजुश्चित्रं सत्रशालाः प्रपाश्च   
॥ ७ ॥   
बालानां नवनीतदुग्धकलशैर्डोलाशतैः पालिका   
याश्शालाः शिशुकान्प्रपोष्य सुखितान्कृत्वाऽथ तत्र स्वयम् ॥   
भुक्त्वाऽभीष्टरसायनान्नममलं पानीयमास्वाद्य   
तत्पर्यङ्केषु महाटवीषु च सुखं संविश्य पान्थाः स्थिताः ॥ ८ ॥   
प्रातः सङ्गवमध्यसायसमयेष्वन्तस्तथा रात्रिषु   
प्रीत्याह्वानरवास्सदाऽतिथिगणानव्याजमैत्रीजुषाम् ॥   
  
पृ० ९९) प्रभुकृतबसवेशपालितदेशवर्णनम् ।   
  
अश्रूयन्त वने वने प्रतिपदं भुक्त्यर्थमिष्टाशनै-  
स्सन्तुष्टानुपचारवाङ्मधुरिमा नो शक्यते भाषितुम् ॥ ९ ॥   
आहो श्रीबसवेशभाग्यमहिमाधर्मस्वरूपः स्वयं   
भूत्वा भूमितले कलिं परिहरन् कृत्वाऽदिमं सद्युगम् ॥   
पुण्यात्मा निजपादपद्मभजनान्निर्धूतदोषात्मनां   
सर्वेषामुभयत्र सौख्यकलनां सद्यः स्वयं यच्छति ॥ १० ॥   
इत्यागन्तुकवाग्धुनीमनुपमां शृण्वन्प्रभुः सर्वगः   
पश्यंस्तद्बसवेशधर्मविभवं नेत्रोत्सवं भावयन् ॥   
वाण्यानन्दसमग्रया शुभगुणांस्तस्याधिकं वर्णयन्   
हा हा श्रीबसवेशदिव्यमहिमेत्यत्यादरं तुष्टुवे ॥ ११ ॥   
आनन्दात्प्रभुरस्य कीर्तिमतुलां गायञ्च्छिरःकम्पनै-  
रालप्यानुभवादिवाथ रचयन्नाट्यं समन्तात्स्तुवन् ॥   
रामं प्रत्युपपादयन्ननुपदं मत्तोऽधिको भक्त   
इत्याहो श्रीबसवेशभक्ततिलकेत्यन्तः परं तुष्टुवे ॥ १२ ॥   
भक्तानां महिमा पितामहमुखैर्नो वर्णितुं शक्यते   
किञ्चिन्नान्तरमस्ति भक्तशिवयोर्भक्तोऽधिको वा शिवात् ॥    
  
पृ० १००) भक्तानामपि मुक्तिदः स्वयमयं सच्चित्सुखात्मा यतो   
धर्मः श्रीबसवेश्वरोऽखिलगुरुर्वेदान्तकल्पद्रुमः ॥ १३ ॥   
स्वाम्येवं बसवेशभक्तिमतुलां रामाय सम्बोधयन्   
कल्याणालयमाजगाम नगरं कल्याणनाम्ना श्रुतम् ॥   
तत्प्राकारबहिःप्रदेशनिकटे क्रोशद्वयीमात्रतः   
सान्द्रास्तत्र ददर्श रम्यसुमनोवाटीः समन्तात्प्रभुः ॥ १४ ॥   
तद्गारुत्मतरत्नकुट्टिमतलान्याकीर्णमुक्तामणि-  
श्रेणीतुल्यमशोकपादपगलत्पुष्पोज्वलानि प्रभुः ॥   
किञ्चानङ्गनिषङ्गरङ्गदतुलस्निग्धाम्रमालूरस-  
न्मन्दारप्रमुखानुदारविटपिस्तोमान्ददर्शाल्लमः ॥ १५ ॥   
चित्रं तत्र जगाम स त्रिभुवनश्रीदेशिकेन्द्रः स्फुटं   
कल्याणोपवने द्विजैः शुकमुखैस्सर्वागमान्तःस्थितैः ॥   
नादब्रह्मपरं गृणद्भिरुदितान्याकर्णयन्नीश्वर   
श्रीशम्भो शिव शङ्करेति सततं प्रोच्चस्वरैः सर्वतः ॥ १६ ॥   
गन्धाकर्षणचातुरी न भवतां किं गन्धवाहत्वमि-  
त्याक्रोशत्स्विव झङ्कृतैरलिगणेष्वानन्दसन्धायिनः ॥   
आकृष्टाखिलपुष्पसौरभघनाः कर्पूररम्भावटा-  
  
पृ० १०१) कल्याणनगरवर्णनम् ।   
  
स्तत्राध्वश्रमपश्यतोहृतिचणाश्चेरुर्मरुड्डिम्भकाः ॥ १७ ॥    
पदे पदे योगमठा हठार्थिनां मठे मठे शिष्यगणा गुणाधिकाः   
॥   
गुणे गुणे शाम्भवशास्त्रचिन्तना प्रभोरतन्वन्नधिकं मुदं हृदः ॥   
१८ ॥   
समस्तकल्याणनिधानमीदृशं दृशाऽनुजग्राह जगद्गुरुः स्वयम् ॥   
प्रभुः स कल्याणपुरं पुरन्दरत्रपाकरं प्रोन्नतहेमगोपुरम् ॥ १९ ॥   
विशालशालोन्नतिमस्य भानुमद्रथाश्वमुख्याः प्रविदन्ति नेतरे ॥   
द्विषन्मृगस्तोमभयङ्करायते यदुज्वलद्व्याघ्रमुखाख्यगोपुरम् ॥ २० ॥   
हरस्य वास्तव्यगृहायते पुरं यतः सुराद्रिः शिवदर्शनोत्सुकः ॥   
समागतस्तिष्ठति हाटकोज्वलत्कवाटसौधोन्नततोरणच्छलात् ॥ २१ ॥   
प्रविश्य तद्द्वारमतीत्य तद्गणं सुवक्रधारावलयैर्विशङ्कते ॥   
जनः पुनर्निष्क्रमणाय शीलितोऽप्यहो नवीनः किमु तत्प्रवेशने ॥ २२ ॥   
  
पृ० १०२) न पण्यवीथीगणभाग्यवैभवं बृहस्पतिर्वर्णयितुं क्षमो   
भवेत् ॥   
यदुद्यदभ्रङ्कषरत्नराशयो हसन्ति मेरुं गिरिशेन कुञ्चितम् ॥ २३ ॥   
युगः कलिर्येन कृतः कृताह्वयः पुरं चिरं तद्बसवेन पालितम् ॥   
न वर्णितुं शक्यमहो महीशितुः सुभक्तिनिष्ठेव तदाकृतिः स्फुटम् ॥   
२४ ॥   
न हि प्रवेष्टुं परवादिभिः क्षमं परैश्च यत्तत्परिखा दुरत्यया ॥   
महोत्पलं तत्र च पङ्कजायितं रसातलस्त्रीकुचयक्षकर्दमैः ॥ २५ ॥   
राजन्ते बसवेन्द्रचातकमुखे सौख्याप्तये वर्षितुं   
सत्कारुण्यरसं प्रभुर्घनतरः सोऽयं समायास्यति ॥   
द्रष्टुं तत्र विमानपङ्क्तिरमरैस्सम्प्रेषितेतीव त-  
त्पुर्यट्टालकपर्वतेषु परितश्चैत्यानि हैमान्यहो ॥ २६ ॥   
वादार्थागतबादरायणमधः कुर्वन्ति तत्र द्विजा   
राजानो न हि रूढितो रिपुजयं युद्धेष्वकृत्वा पुनः ॥   
वैश्यास्तु व्यवहारभारसमयेऽप्यव्याकुला धर्मत-  
स्सर्वेऽन्येऽपि च शूद्रकादिनिवहा न्याये स्वके निष्ठिताः ॥ २७ ॥    
  
पृ० १०३) बसवालयं प्रति प्रभोरागमनम् ।   
  
मातङ्गाश्वजवः पुरे गणयितुं न ब्रह्मणा शक्यते कामो वेत्ति   
पटुस्तनोन्नतिमतीं बिम्बाधरीणां द्युतिम् ॥   
सर्वत्र व्रतनिष्ठया नियमिनां सज्जङ्गमानां   
गृहाण्यावासाशनदाननिर्जितमहामेरूणि चारूण्यभुः ॥ २८ ॥   
तत्पत्तनं निजपदाम्बुजघट्टनेन चित्रं पवित्रितजगत्त्रितयो विवेश ॥   
स्वाम्यल्लमस्तत इतश्चरणाङ्गुलीषु विन्यस्तमस्तकसमस्तजनः कृपावान्   
॥ २९ ॥   
घण्टापथे परमजङ्गमलिङ्गमूर्ते रामस्य हस्तमवलम्ब्य महानुभावः   
॥   
आगत्य तद्बसवगेहसमीपशालामभ्याययौ सविनयं भजमानभक्तः ॥ ३०   
॥   
तद्द्वारमण्डपगतौ प्रभुसिद्धरामावालोक्य तावमनुताखिलयोगिवर्गः ॥   
नत्वा शिवः सगुणनिर्गुणरूपधारीत्यत्रागतः प्रथयितुं   
बसवेन्द्रभक्तिम् ॥ ३१ ॥   
अत्रान्तरे हठपदार्पणनामधेयो भक्ताग्रणीः प्रभुमवङ्क्ष्य   
तदङ्घ्रिमौलिः ॥   
गत्वा व्यजिज्ञिपदमुं बसवेश्वराय लिङ्गार्चनैकरतये गणसङ्घमध्ये   
॥ ३२ ॥   
  
पृ० १०४) श्रुत्वाऽल्लमं स्वगृहमागतमार्यमिश्रो   
ब्रह्मावलोकनसुधाम्बुनिधौ निमग्नः ॥   
साक्षादमन्यत शिवं करपीठपूजासन्तुष्टमागतममुं   
चरलिङ्गमूर्त्या ॥ ३३ ॥   
प्रोवाच तं बसवमन्त्रिवरोऽर्पणार्य साक्षात्सदाशिवगुरुः   
प्रभुलिङ्गमूर्तिः ॥   
अत्राऽऽगतः करुणयैव वयं कृतार्थाः शीघ्रं प्रयाहि तमिहानय   
देशिकेन्द्रम् ॥ ३४ ॥   
श्रुत्वा वचो हठपदार्पणभक्तमौलिस्तस्यागतः प्रभुमणिं   
रचितप्रणामः ॥   
भक्त्या व्यजिज्ञिपदमुं शरणार्थितोक्त्या स्वामिन् विशान्तरिति तं   
पुनराह देवः ॥ ३५ ॥   
क्वान्तः क्व वा बहिरहो सकलात्मभावसन्तुष्टनिर्मलधियां   
शरणोत्तमानाम् ॥   
नास्माकमागमनमौपयिकं प्रभूणां लोकाभिमानबहुता महतां   
गृहाणि ॥ ३६ ॥   
आकूतगर्भितमिदं वचनं निशम्य च्छेकोर्पणः सविनयं   
भयभक्तिनम्रः ॥   
स्थित्वा स्वयं सविध एव गुरूत्तमस्य सम्प्रेष्य तत्स बसवं त्वरितं   
चकार ॥ ३७ ॥   
लिङ्गार्चनं लघुतया सुसमाप्य विद्वानुत्थाय तत्र बसवो   
भयकम्पिताङ्गः ॥   
  
पृ० १०५) प्रभावपराधिनो बसवस्य माचयस्य चोक्तिप्रत्युक्तिः ।   
  
चिन्तां चकार हृदि हा विधिदुर्विपाकाद्गर्वान्धतामनुगतोऽस्मि   
कृतापराधः ॥ ३८ ॥   
यद्वा पुनः किमपि वक्तुमनास्तदन्यद्वक्ताऽस्मि किं विकलितो गुरुभक्तियुक्त्या   
॥   
हा हाऽल्लमप्रभुवरो मम देशिकेन्द्रो नाङ्गीकरोति सदनं सदयं   
प्रवेष्टुम् ॥ ३९ ॥   
भक्तिर्गता क्व नु ममाऽद्य जगद्गुरूणां जाता मनस्यरुचिरित्थमहो मयीति   
॥   
चिन्ताविलं बसवमन्त्रिवरं समीक्ष्य जानश्नुवाच हृदयं   
मणिवालभक्तः ॥ ४० ॥   
अत्रागतः करुणयाऽल्लमदेशिकेन्द्रो भक्तावनैकचतुरः स्वयमेव साक्षात्   
॥   
विज्ञाय चैवमधुना बसवार्य तूर्णं प्रत्युद्गमं न   
कृतवान्यदयुक्तमेतत् ॥ ४१ ॥   
तं प्राह सोऽथ बसवो मणिवालसूरे भो माचयार्य वचनं तव सत्यमेतत्   
॥   
मद्रीतिरब्धितरणोद्यतसाहसिक्ये विस्मृत्य देहमविचालितपाणिकल्पा ॥ ४२ ॥   
नष्टं विवेकनयनं दुरदृष्टतम्या प्रत्युद्गमं न कृतवानविलम्बितं   
यत् ॥   
क्रुद्धे शिवे गुरुरवत्यभवो न रक्षेत्क्रुद्धे गुरौ तु शिव एव गुरुस्तु सोऽयम्   
॥ ४३ ॥   
इत्थं ब्रुवन्सभयसम्भ्रमवेपमानस्सर्वैर्गणैः प्रभुसमीपमुपेत्य   
साकम् ॥   
स्वामिन् क्षमस्व करुणाम्बुनिधेऽल्लमेन्द्र श्रीमद्गुरो प्रभुवरेति पदोः   
पपात ॥ ४४ ॥   
  
पृ० १०६) सर्वापराधकृतमेनमनाथबन्धो   
नाघ्रातशास्त्रनिगमागमगन्धलेशम् ॥   
दीनं भवत्पदयुगं शरणं प्रपन्नं मां पाहि पाहि दयया   
जगदेकवन्द्य ॥ ४५ ॥   
अज्ञानसागरगतोऽयमहं विशुद्धविज्ञानरत्ननिधिरेष भवान्महात्मा ॥   
विश्वस्य रञ्जकतयाऽहमिह प्रवृत्तस्त्वं निर्मलात्मघन एष निरञ्जनोऽसि   
॥ ४६ ॥   
सोऽहं पशुः पशुपते भवपाशबद्धः पत्युर्हि निघ्नमवनं   
त्रिजगत्पशूनाम् ॥   
आलोकितुं मम गुणानलमार्तबन्धो रक्ष त्वदीयगुणमद्य गुरो वितीर्य ॥   
४७ ॥   
इत्थं स्तुवन्स बसवोऽल्लमपादपद्मद्वन्द्वे पतन्निजगणैस्सह नोदतिष्ठत्   
॥   
स च्छन्नवीरबसवः समये विधिज्ञो विज्ञापनां समतनोत्प्रभवे   
प्रभूणाम् ॥ ४८ ॥   
पुत्रेषु कुत्र जननीजनकौ जगत्यामागस्विषु प्रतिपदं त्यजतः कृपां   
ताम् ॥   
माता पिता गुरुरधीश्वर इष्टबन्धुर्दाता त्वमेव बसवस्य   
सदाऽल्लमेन्द्र ॥ ४९ ॥   
तस्मादमुष्य जगदेकगुरोऽपराधान्सर्वान्क्षमस्व कृपयेति स भक्तिनम्रः   
॥    
  
पृ० १०७) प्रभोः पुरतः माचयार्यकिन्नरार्ययोः प्रार्थना ।   
  
पादाभिषेचनविधिं प्रमदाम्बुपूरैरोमाञ्चकञ्चुकितसर्वतनुश्चकार ॥   
५० ॥   
अत्रान्तरे स मणिवालकमाचयार्यो दण्डप्रणामशतकैः प्रभूमर्चयित्वा   
॥   
भक्त्या व्यजिज्ञिपदमुं बहुयुक्तियुक्तं मौलौ कृताञ्जलिपुटो   
महनीयवाचा ॥ ५१ ॥   
युद्धे परित्यजति चेत्करलाघवं तद्दोषाय साधनचणः सुगुरोः पुरस्तात्   
॥   
अभ्यासदार्ढ्यसमये खुरलीगृहान्तर्भ्रंशे तु बोधनममुष्य गुरोर्हि   
युक्तम् ॥ ५२ ॥   
बालो हि देव बसवः किल भक्तिमार्गे युष्मद्बलं समवलम्ब्य पटुः   
प्रवृत्तौ ॥   
ज्ञानक्रियाविमलभक्तिपथान्प्रबोध्य भक्तावमुं स्थिरयितुं भवतां हि   
भारः ॥ ५३ ॥   
इत्थं प्रवक्तरि गुरोर्धुरि माचयार्ये तत्रान्तरे   
सकलभक्तगणाभिनन्द्यः ॥   
विज्ञप्तिमाचरदमुं प्रति किन्नरार्यः सर्वेश्वरं   
प्रभुमथाल्लमदेवदेवम् ॥ ५४ ॥   
यन्निश्चयो निजतनुस्तनुरित्यजस्रं लिङ्गस्य तद्वदपि जङ्गम एव जीवः ॥   
स्वस्येति तस्य बसवस्य भवत्पदाब्जद्वन्द्वस्य न क्वचन भेदकथा प्रभो   
स्यात् ॥ ५५ ॥   
स्वामिंस्तथापि यदि तत्र भवान्यतेथाः भक्तिं परीक्षितुममुष्य   
दृढां त्वमित्थम् ॥   
  
पृ० १०८) तत्कारणं भवदमोघकृपार्द्रदृष्टेर्हैन्यं न जातु बसवस्य   
जगद्धितार्थिन् ॥ ५६ ॥   
बालस्य देव जननी हनुताडनेन भूयोऽपि पाययति किं न पयस्तदस्य ॥   
संरक्षणाय न भवेत्किमु तद्वदेषा शिक्षाऽपि रक्षितुममुं   
निजभक्तिदार्ढ्यात् ॥ ५७ ॥   
विज्ञापयत्यथ गुरुं प्रति किन्नरार्ये सर्वे गणास्तमनुसृत्य   
कृतप्रणामाः ॥   
विन्यस्तमस्तकनिजाञ्जलयो विशुद्धाः प्रस्तावयोग्यवचनं   
बभणुस्तमीशम् ॥ ५८ ॥   
आम्नायशास्त्रनिगमागमसंहिताद्या विद्या भवत्पदयुगं न विदन्ति   
साक्षात् ॥   
ज्ञातुं तथा न मुनयो मनवो महत्वं कारुण्यलेशमपहाय गुरोः   
समर्थाः ॥ ५९ ॥   
ये तर्ककर्कशविवादचणा भवन्तं ते शक्नुवन्ति न करस्थमपि गृहीतुम्   
॥   
यत्रास्ति भक्तिरमला परमेश्वरस्य तत्रैव तिष्ठति भवानतिगोप्यरीत्या   
॥ ६० ॥   
साङ्ख्याः प्रधानमिति योगचणाः पुमानित्याम्नायिनो नियतिरित्यथ   
पाञ्चरात्राः ॥   
वैकुण्ठ इत्यभिदधत्यखिलागमान्तसिद्धान्तसारहृदयास्तु शिवं   
भवन्तम् ॥ ६१ ॥   
  
पृ० १०९) प्रभोः पुरतः सिद्धरामस्य प्रार्थना ।   
  
तादृग्विधः सकलकारणमीशिता त्वं यन्निर्गुणोऽपि गुणवानिव   
शुद्धसत्वः ॥   
भूमाववातर इदं बसवार्यमौलेस्संरक्षणाय खलु लोकगुरो महात्मन् ॥   
६२ ॥   
स्तुत्वैवमीश्वरगणेषु नतोत्तमाङ्गेष्वङ्गानुषङ्गिपुलकाङ्कितकञ्चुकेषु   
॥   
रामः प्रणम्य वचनं विनयाभिरामः प्राहाल्लमप्रभुवरं   
प्रकृतोपयुक्तम् ॥ ६३ ॥   
लोके समस्तनिजभक्तगणावनाय धृत्वा स्वयं सुलभजङ्गमलिङ्गलीलाम्   
॥   
आगत्य राजसपराजिततेजसामप्यस्मादृशां विमलबोधपदप्रदोऽसि ॥ ६४ ॥   
युष्मत्पदैकशरणाञ्च्छरणानमूंस्त्वं संरक्षितुं किल समागतवान्   
दयालो ॥   
भूयस्तवास्य बसवेश्वरभक्तिनिष्ठा न्यूनातिरेकगुणदोषकथा कथं   
स्यात् ॥ ६५ ॥   
मानावमानसुखदुःखगुणागुणाद्यं यन्नास्ति देव तव सर्वविकल्पजालम्   
॥   
तस्मादनेन नटनेन किमेनमेनः सङ्क्षाल्य देव बसवं परिपाहि भक्तम्   
॥ ६६ ॥   
नाहं ब्रवीमि बसवादितरत्र किञ्चित्क्षन्तव्यमाग इति तत्पदयोः पपात ॥   
उत्थाप्य पाणिकमलेन स सिद्धरामं प्राहाल्लमप्रभुवरः   
पशुपाशहन्ता ॥ ६७ ॥   
  
पृ० ११०) राम त्वया न विदितं जगतीह भक्तैर्विक्रीयतेऽन्यदपरं   
ग्रथितं हि कक्षे ॥   
वाचा वदन्ति परमार्थपदानि किञ्चिन्नैवाचरन्ति वचनार्थसमं स्वयं तु   
॥ ६८ ॥   
आर्याः किमप्युपदिशन्ति गृहं प्रयाते यज्जङ्गमे सविनयं तमनर्चयन्तः   
॥   
यत्नेन केवलकरस्थितलिङ्गपूजां भक्तिच्छलेन कुरुतेति विरुद्धबोधान् ॥   
६९ ॥   
वाचं निशम्य बसवो जगदेकबन्धोर्भक्त्या गृहीतचरणः शरणं   
भवेति ॥   
प्रोवाच देव भवतामवतारलीला भक्तावनाय खलु सम्प्रति बद्धदीक्षा   
॥ ७० ॥   
मायां विधूय भवता परिपालितोऽभूद्गोगः कृषीवलतया किल गां गतो   
यः ॥   
आयासकृत्यमपहाय बभूव गोगो लक्ष्यं गतः शिवपुरात्पृथिवीं   
गतोऽपि ॥ ७१ ॥   
मुक्ताय्यपाकृतजगद्विषयात्मबोधान्मुक्ताऽभवत्किल भवत्कृपयैव देव ॥   
एषोऽपि रामशरणः समताप्तजीवन्मुक्तिः समाहितमतिः समभूत्त्वयैव   
॥ ७२ ॥   
इत्थं त्वन्महिमानुभावमतुलं श्रुत्वाहमुत्कण्ठितो   
भक्तेभ्यः क्व नु वागमिष्यति गुरुर्मुक्तोऽखिलैः संशयैः ॥   
जीवामि क्व नु तत्कृपामृतरसैरित्यम्बुदं चातकः   
  
पृ० १११) प्रभुं प्रति श्रीबसवेशप्रार्थना ।   
  
पक्षीव स्पृहया स्थितोऽद्य भवतः पादाम्बुजं दृष्टवान् ॥ ७३ ॥   
कारुण्येन समेत्य मामिह यदि श्रीमान्परित्यक्ष्यसे   
का वा मेऽत्र गतिर्विचित्रमहिमन् किं स्पर्शवेधीरसः ॥   
सम्पश्यत्ययसो गुणं मम तनुः सर्वापि राशीकृता   
दोषैः किं शितिमास्ति वा मृगयितुं पिण्याकशाके प्रभो ॥ ७४ ॥   
मा निन्दन्त्वथ ताडयन्तु बहुलं कुप्यन्तु वा सम्प्रति   
श्रीमत्पादयुगं त्यजामि न कदेत्यानन्दबाष्पोद्गमैः ॥   
च्छन्नश्रीबसवेन वीरबसवं पादौ गृहीत्वा दृढं   
भक्तैरप्यखिलैः स्तुवन्तम धिकं प्रोवाच देवोऽल्लमः ॥ ७५ ॥   
वाक्येषु स्फुटमीक्षितेऽत्र भवतां भक्तिर्न वृत्तौ क्वचि-  
त्तत्साम्यं न हि यत्र वर्तनवचः सद्भावनासु स्थिरम् ॥   
तत्र क्वापि च न प्रसीदति शिवो युष्मादृशां भक्तित-  
स्साक्षी सर्वजगद्गुरुस्सहि सदा सर्वान्तरङ्गस्थितः ॥ ७६ ॥   
इत्युक्त्वोपरतं प्रभुं स बसवो भक्ताश्च सन्तुष्टुवुः   
स्वामिन् सत्करुणारसार्द्र भगवन्भक्तिं स्थिरां देहि नः ॥   
सम्प्राप्तुं गुरुलिङ्गजङ्गमकृपां तत्कीलकानुग्रहा-  
दस्मानद्य कृतार्थयोपदिश नः शैवं रहस्यं गुरो ॥ ७७ ॥    
  
पृ० ११२) प्रभुरिति बसवेशप्रार्थनां निश्चितार्थां   
सकलजनहितार्थं स्वात्मनीनां निशम्य ॥   
सदयमथ तदीयस्वस्तिकान्तः प्रवेष्टुं   
सकरुणमुपदेष्टुं स्वान्तरङ्गीचकार ॥ ७८ ॥   
इति कथितमृषीन्द्रास्साधुकल्याणपुर्यां   
प्रभुचरितममोघं सर्वकल्याणहेतुम् ॥   
पठति परमभक्त्या यः शृणोति प्रभाते   
प्रभुरधिकममुष्मै भोगमोक्षौ ददाति ॥ ७९ ॥   
  
इत्यार्षश्रीभविष्यत्पुराणकथाविशालायां प्रभुलिङ्गलीलायां   
प्रभुकल्याणागमनबसवसन्दर्शनतदनुग्रहौन्मुख्यप्रतिपादनगतिर्नामच  
तुर्दशोऽध्यायः ॥   
  
पृ० ११३) श्रीनन्दिकेश्वराय नमः  
श्रीभविष्यत्पुराणे प्रभुलिङ्गलीलायाम्  
  
अथ पञ्चदशोऽध्यायः ।   
  
सूत उवाच-   
श्रीसिद्धेश्वरपादसेवनरता लिङ्गैक्यनिष्ठापरा   
बाह्यान्तःकरणप्रचाररहिताश्शेषप्रसादार्थिनः ॥   
मौनीन्न्द्राः प्रभुलिङ्गमूर्तिमुरलीश्रीशङ्करब्रह्मणो-  
स्संवादामृतदिव्यशाम्भवकला लीला प्रभोः श्रूयताम् ॥ १ ॥   
स्थित्वाप्यस्थिरतां गतं स्थिरंहृदं भूत्वा भवं कारणं   
गत्वा चाप्यगतं पवित्रचरितं व्याप्यं पुनर्व्यापकम् ॥   
भक्तानां सुलभं तथाप्यसुलभं तं देशिकेन्द्रं प्रभुं   
स्तुत्वाऽन्तर्गृहमल्लमं स बसवः प्रावेशयद्भक्तितः ॥ २ ॥   
भक्तिं भावयतां मनस्सु बसवस्यानादिसिद्धां स्थिरां   
भक्तानां प्रगुणैर्गणैः परिवृतः कक्षान्तरं प्राविशन् ॥   
तत्रापश्यदसौ प्रसादविलसत्कुण्डाख्यवाप्यास्तटे   
तिष्ठन्तं मुरलीरवश्रुतिकलासन्धायिनं शङ्करम् ॥ ३ ॥   
सारे प्रसादकुण्डस्य तीरे परमपावने ॥    
  
पृ० ११४) दूरे दुरितगन्धस्य य आस्ते भवनाशने ॥ ४ ॥   
तं दिव्यमूर्तिं दलिताखिलार्तिं महाप्रभावं परमैक्यभावम् ॥   
प्रभुश्चिरं शङ्करसिद्धवर्यं मुमोद पश्यन्मुरलीविधिज्ञम् ॥ ५ ॥   
सर्वं जगन्मरुसमं हृदि लाति योऽयं तद्वन्मृषामरुमरीचिवदार्यवर्यः   
॥   
के चित्ततो मरुलशङ्करदेवनामेत्याचक्षते तमथ लोकगुरुर्ददर्श ॥ ६ ॥   
तं दिव्यपुरुषरत्नं यत्नात्प्रभुरीक्ष्य हर्षभरितोऽभूत् ॥   
सोऽपि माहत्मा चाल्लममवलोक्य पदाम्बुजं हृदा दध्यौ ॥ ७ ॥   
उत्थाय योगपीठाद्भयभक्तिभ्यां समीपमागत्य ॥   
दण्डप्रणाममकरोत्प्रभुपदयोर्मरुलशङ्करो योगी ॥ ८ ॥   
स्तुत्वाऽथ सिद्धरामं प्रति शरणार्थ्यहमिति ब्रुवन्विनयात् ॥   
शृण्वत्सु निखिलभक्तेष्विदमूचे प्रभुमुदारधीर्मरुलः ॥ ९ ॥   
अद्य श्रीगुरुमूर्तिमाहतरजःस्फूर्तिं श्रुतिख्यातस-  
त्कीर्तिं निर्गतजूर्तिमाश्रितमनःपूर्तिं समस्तार्तिहम् ॥   
अस्मत्कल्पतरुं जगत्त्रयगुरुं श्रीमत्प्रभुं दृष्टवा-  
नाहो निर्गलितापवर्गसरणौ भ्रान्तिर्ममात्यन्तिकी ॥ १० ॥   
  
पृ० ११५) श्रीसिद्धरामं प्रति प्रभुकृतमुरलीशङ्करमाहात्म्यम् ।   
  
इत्युक्तं प्रभुराकलय्य वचनं प्रोचे पुनः शङ्करं   
त्यक्त्वा ब्रह्मकपालमैन्दवकलां वैयाघ्रचर्माम्बरम् ॥   
भोगीन्द्राभरणं मृगं डमरुगं साक्षात्कृतं शङ्करं   
वेद्मि श्रीमरुलाभिधानपिहितं त्वामेव सच्चिद्धनम् ॥ ११ ॥   
रामं प्राह तदाऽल्लमः शृणु सखे साक्षादयं शङ्करो   
नैनं वेद महान्तमेष बसवो नित्यं स्वगेहे स्थितम् ॥   
भक्तिज्ञानविरागपूर्णकलशस्सोऽयं प्रसादाव-  
धान्येषः श्रीगुरुरीश्वरो विजयते गूढः क्षितौ पर्यटन् ॥ १२ ॥   
रूपं शब्दरसौ च गन्धमतुलं स्पर्शं च तैरिन्द्रियैः   
पञ्चैताननुभूयमानविषयानिच्छानुभूतिं विना ॥   
एष स्वानुभवैकनिश्चलधिया लिङ्गार्पितान्भावय-  
न्पूर्णात्मा कुरुते प्रसादभजनं नित्यावधानो गुरुः ॥ १३ ॥   
बाह्याचारपरैरगम्यमहिमा क्षीरेषु सर्पिर्यथा   
सोऽयं भाति तिलेषु तैलवदहो लोको न जानात्यमुम् ॥   
यो वा कोऽपि जनो विनैव मथनं भक्ता हि नैतादृशा   
  
पृ० ११६) ज्ञायन्ते परितश्चरन्ति धरणावुन्मत्तवन्मूकवत् ॥ १४ ॥   
सन्त्येके बहवः स्वभूषणपरा ये वेषभाषान्विता   
लोके स्वोदरपूरणैकनिरताः कापट्यधौर्त्योदिताः ॥   
प्रायस्तानधुनाऽर्चयन्ति न मुनीन् विज्ञानिनो दाम्भिकाः   
पूजाडम्बरता हि तामसधियां नान्तर्विशुद्धिर्नृणाम् ॥ १५ ॥   
केनेशानमुपास्यतामिह पथा वर्तेत मुक्तिः करे   
सम्पद्येत कथं नु साधकतमा सा सावधानस्थितिः ॥   
इत्थं हृद्यविचार्य भक्तिसरणिं सर्वाधिकां प्रेप्सतां   
रीतिः सागरशैवलोपरि पदं न्यस्येव पारं गतिः ॥ १६ ॥   
रजस्तमोवृत्तिसरूपभाजश्चरभ्रुवास्तीर्णभवाः कथं स्युः ॥   
कथं गुणान्वाऽथ तनोस्त्यजन्ते न नाममात्राच्छरणः शरण्यः ॥ १७   
॥   
इति ब्रुवन्तं प्रभुदेवदेवं स सिद्धरामो विनयादुवाच ॥   
प्रभो समाराधयितुं विदित्वा वयं विमूढाः कथमीश्महे त्वाम् ॥ १८   
॥   
पशून् भवन्तं कारणं प्रपन्नाननुग्रहीतुं बिरुदस्त्वदीयः ॥   
  
पृ० ११७) मुरलीशङ्करविषये प्रभुसिद्धरामयोस्संलापः ।   
  
तमेव गर्भाकृतसर्वमन्तोर्विचार्य नः पालयितुं तवार्थः ॥ १९ ॥   
भवत्कृपालाभकथैव निष्ठा भवेद्गरिष्ठा नियमव्रतानाम् ॥   
त्वदीयकारुण्यविहीनजन्तोस्समस्तपुण्यानि च नो फलन्ति ॥ २० ॥   
स्वयं निजानन्दरसैकपूर्णं हृदन्तरस्थाननटन्महेशम् ॥   
बहिः सदोन्मादिवदेव लक्ष्यं कथं वयं स्मो मरुलं प्रबोद्धुम् ॥ २१ ॥   
मरुलब्रह्ममहत्वं परिशीलयितुं क ईशते मनुजाः ॥   
हरिदश्वकिरणसरणिं कथमिव घूका निरीक्षितुं शक्ताः ॥ २२ ॥   
अथ सिद्धरामवचनं प्रभुराकलयन्पुनः स्मयन्नूचे ॥   
रामार्य साधु सूक्तं भवता भवतापहारिणा भजताम् ॥ २३ ॥   
आगत्य सहाऽस्माभिर्लब्ध्वाप्यस्मच्छिवैक्यविज्ञानम् ॥   
त्यक्त्वाऽस्मद्वाग्रीतिं दृढसमरसभक्तिमेव बध्नासि ॥ २४ ॥   
दृढभक्तिबन्धनिपुणो मामनुकूलयसि युक्तियुक्तपदैः ॥   
समता समाधिसरणिस्फुरणं तव जातमेतदेव वरम् ॥ २५ ॥   
ग्राह्यं हि युक्तियुक्तं वचनं बालेन भाषितं वाऽपि ॥   
  
पृ० ११८) त्वमधीतसकलतन्त्रो मम हि स्पृहणीयवाक्यसारोऽसि ॥ २६ ॥   
रामः प्रभोरुदारामर्थगभीरां गिरं समाकर्ण्य ॥   
तच्चरणनिहितनिटिलो भयविनयाभ्यां व्यजिज्ञपद्देवम् ॥ २७ ॥   
प्रभुसार्वभौम मामिह गौरवसारेण पातयन्नित्यम् ॥   
किमिति प्रभूषयस्यलमाश्रितमेनं कृपानिधे पाहि ॥ २८ ॥   
महिमाऽस्य मरु?शङ्करयतिराजन्यस्य देवमान्यस्य ॥   
श्रवणामृतायमानो भवता गुरुनाथ वर्ण्यतां तावत् ॥ २९ ॥   
इति विनयावनतं तं पतिरिदमूचे जगद्धितं वचनम् ॥   
शृणु सावधानहृदयो मरु?आर्यस्यास्य दिव्यमहिमानम् ॥ ३० ॥   
जानामीति ज्ञानमुत्सार्य बाह्यं ज्ञानान्तस्थं ज्ञानमेनं निबोध ॥   
प्रत्यग्दृष्टिः प्रत्ययौघे विलीने यस्य स्थैर्यं यात्यहो नित्यलिङ्गे ॥ ३१   
॥   
ऐक्यं यो यातीष्टलिङ्गेन साकं दृष्ट्या स्थैर्ये ज्ञानमय्या य ईष्टे   
॥   
जन्मस्थानं शान्तिदान्त्योस्तमेनं विद्धि भ्रान्त्युच्चाटने धीरचित्तम् ॥   
३२ ॥   
क्रीडोद्यानं शैवधर्मोत्कराणां स्वाङ्गैः श्रीलिङ्गप्रसादावधानी   
॥   
हिंसाभीत्या कुक्षिपूर्त्युद्यमांस्तान्त्सर्वांस्त्यक्त्वा मौनमुद्रां   
दधाति ॥ ३३ ॥    
  
पृ० ११९) मरु?शङ्करविषये प्रभवे बसवेशवचनम् ।   
  
गत्वा नित्यं जङ्गमाराधकानां लिङ्गश्रीगुर्वर्चकानां गृहाणि ॥   
भुक्त्वा तेषामेष शेषप्रसादं धत्ते देहं तुल्यधीर्लोष्टहेम्नोः ॥ ३४   
॥   
हैन्यं दैन्यं क्वापि वा नास्त्यमुष्मिन् कामक्रोधौ स्थातुमारादशक्तौ ॥   
धत्ते सोऽयं प्रातिशौक्र्यं मदास्थाव्यामोहानां लोभमात्सर्ययोश्च ॥ ३५   
॥   
कौत्सित्योद्यद्वृत्तिसन्तानपालेर्मूर्धाङ्गोद्यत्प्रोच्यपाषाणपातः ॥   
सिद्धोऽयं सर्वाङ्गलिङ्गप्रसादी नैनं किञ्चिद्वेन्द्रियार्थाः स्पृशन्ति   
॥ ३६ ॥   
इत्थं प्रभौ सपदि वक्तरि सिद्धरामं श्रुत्वा सुविस्मितमना   
बसवाधिनाथः ॥   
निध्याय तं मरु?शङ्करमल्लमेन्द्रं प्रत्याह तत्र   
भगवान्परमार्थदृष्टिः ॥ ३७ ॥   
यद्वद्विवस्वदुदये कमनीयरत्नच्छाया दृशोऽपि सविशेषतया प्रसर्पेत् ॥   
तद्वद्भवच्चरणदर्शनलब्धपुण्याद्देदीप्यमानतनुमेनमपश्यमार्यम् ॥   
३८ ॥   
पश्यामि शङ्करमुनिं त्रिविधप्रसाददीक्षाधुरन्धरममुं   
करुणापयोधिम् ॥   
  
पृ० १२०) यद्येव देव भवदीयकटाक्षदृष्ट्या सोऽहं कृतार्थतम एव   
महानभूवम् ॥ ३९ ॥   
इत्युक्तवन्तमथ तं बसवं जगाद देवोऽल्लमः श्रुणु सखे बसवार्य   
विद्वन् ॥   
भक्तो भवादृगिह कुत्र च नास्ति लोके मत्तोऽधिकस्त्वमसि भाग्यनिधे   
महात्मन् ॥ ४० ॥   
चित्तं परीक्षितुमियत्समयं मया त्वं नानाप्रकारवचनैरवमानितोऽसि ॥   
आहो तथाऽपि न चलत्यणु वा त्वदीयं चेतो मरुत्प्रसरणैर्मणिदीपिकेव ॥   
४१ ॥   
उच्छ्रुङ्खलानि वचनानि मयैव तावत्त्वामीरितानि न भवान् प्रतिवक्ति किं   
चित् ॥   
दान्तिक्षमाधृतिदयाशमसौमनस्यविज्ञानभक्तिभयकल्पतरुस्त्वमेव ॥ ४२   
॥   
इत्थं वदन्तमवदद्बसवोऽल्लमेन्द्रं श्रीमत्प्रभो न भवतः   
स्तुतिपात्रमेषः ॥   
अत्युन्नतोपरि निवेशनमल्पजन्तोर्जायेत केवलमधः पतनाय नूनम् ॥ ४३ ॥   
त्वं यन्त्रधार इह लोकगुरोऽहमेकं यन्त्रं भवत्करधृतेषु   
बहुष्वधीश ॥   
यन्त्रक्रिया हि सकला भुवि यन्त्रिनिघ्ना स्तोत्रं तवार्हति जडो न   
चिदात्मनोऽयम् ॥ ४४ ॥   
  
पृ० १२१) प्रभवे सिद्धरामोक्तबसवेशवर्णनम् ।   
  
तं प्रत्युवाच सगुरुर्बसवार्य नूनं च्छायाश्रयो हि तव   
भक्तितरोरमीषाम् ॥   
दीक्षावतां यदविमुक्तगयाप्रयागकेदारपुष्करघनं भवनं तवेदम्   
॥ ४५ ॥   
वाक्यं प्रभोस्तदवधार्य स सिद्धरामः प्राहाल्लमं जगदधीश्वर   
सत्यमेतत् ॥   
उक्तं त्वयैष बसवो गुणरत्नराशिर्नैतस्य कोऽपि सदृशोऽस्ति जगत्त्रयेऽपि   
॥ ४६ ॥   
स्वामिंस्तवाद्य कृपया पुनरेष धन्यः सामोदहेमसदृशः प्रतिभाति   
मान्यः ॥   
लीलावतारफलमस्य सुसिद्धमासीत्काले भवन्ति खलु भाग्यवतां   
शुभानि ॥ ४७ ॥   
श्रीमन्महेश्वरपदाम्बुजभक्तिभाजामाद्यो यदेष बसवः   
प्रमथव्रजानाम् ॥   
तत्स्मो वयं च कृतिनः स्मितपुष्पमालासन्दर्भतः शिरसि धार्यत एव   
मुस्ता ॥ ४८ ॥   
अद्यप्रभृत्यखिललोकपवित्रचर्या धुर्या भवेत्प्रमथसन्ततिरस्मदीया ॥   
यच्छम्भुभक्तिपरिपूर्णमहासमुद्रो भद्रो विभाति बसवो भवतः   
कटाक्षात् ॥ ४९ ॥   
इत्थं स्तुवत्यनुपमात्मनि सिद्धरामे प्राह प्रभुः श्रुणु सखे   
बसवेश्वरस्य ॥   
  
पृ० १२२) स्तोतुं गुणानसमदृङ्न समर्थभावं प्राप्नोति के वयममी   
जगदेकदेशाः ॥ ५० ॥   
तावत्सखे मरुलशङ्करयोगिमौलेर्लिङ्गैक्यनैष्ठिकधृतिं कथयामि   
किञ्चित् ॥   
आकर्णयावहितमानसपद्मसद्मा यच्छृण्वतां हृदि पदं निदधाति   
शम्भुः ॥ ५१ ॥   
आमद्यैन्द्रियजालमाशु विषयानाच्छिद्य सद्यः परं   
जित्वान्तःकरणं क्षणेन सकलां चिन्ताशतानां ततिम् ॥   
उन्मूल्योर्ध्वचिदभ्रलिङ्गममलं धृत्वान्तरङ्गे पुन-  
श्च्छित्वा भ्रान्तिपरम्परां विजयते श्रीमानयं शङ्करः ॥ ५२ ॥   
यो निद्रामपसार्य कुण्डलमयीं देवीं परां चित्कला-  
मुत्थाप्यानृजुतां विहाप्य विलसच्चिद्बिन्दुना स्वोन्मुखीम् ॥   
कृत्वा ग्रन्थिविभेदनेन कमलान्युत्क्रम्य घण्टारवं   
शृण्वन्योजयते चिदभ्रकमले श्रीलिङ्गमूर्त्यैव ताम् ॥ ५३ ॥   
एकीकृत्य दुरत्ययांस्तनुमनःप्राणानतीतांहसो   
लिङ्गे सङ्गरसः पुमानविकलं स्वात्म्यैक्यमुद्भावयन् ॥   
पञ्चब्रह्मकलामयं प्रणवमप्यान्तं विलीनं स्मरन्   
  
पृ० १२३) श्रीबसवादिप्रमथकृतप्रभुस्तवनम् ।   
  
शान्तान्ते चिरमुन्मनीसुखमयं प्राप्तो गुहेशप्रियः ॥ ५४ ॥   
इत्थं श्रीमरुलाख्यशङ्करयतेर्लिङ्गैक्यनिष्ठां परां   
शृण्वन्तो बसवादिभक्तनिवहास्सञ्जातकौतूहलाः ॥   
आश्चर्येण पुनःपुनः प्रभुवचश्चित्तेऽनुसन्धाय तं   
प्रोचुः प्राञ्जलयो विनम्रशिरसो गीर्भिस्तुवन्तो गुरुम् ॥ ५५ ॥   
भो श्रीमत्प्रभुसार्वभौम भवतो लीलां जगत्पावनीं के वा वर्णयितुं   
क्षमास्त्वमधुना सर्वेश्वरोऽप्यादरात् ॥   
कांश्चिल्लालनया वचोभिरमृतैराप्लाव्य कांश्चित्तथा   
कांश्चिद्भावनया बलेन कतिचिद्गृह्णासि कांश्चाशिषा ॥ ५६ ॥   
अस्मान्भक्तजनाननुग्रहदृशा सम्भाव्य निर्धूय तां   
मायां सम्प्रति सावधानहृदयान् कर्तुं चिदात्मा भवान् ॥   
लीलाविग्रहमावहन्विजयते को वा परिच्छेत्तुम-  
त्रेष्टे तावकशक्तिमद्भुतकथामिच्छां स्वतन्त्रां विभो ॥ ५७ ॥   
एवं स्तुवत्यखिलभक्तगणे तदीयसौगुण्यवर्णनमिषेण महाप्रभुस्तम् ॥   
प्राग्जन्मकोटिजनिताखिलपुण्यलभ्यलिङ्गाङ्गसङ्गविदुषं मरुलं चकार   
॥ ५८ ॥   
भाग्येन सत्प्रभुकृपामवलम्ब्य निष्ठो लिङ्गाङ्गसङ्गपदतत्वमवाप्य   
चित्ते ॥   
नैर्मल्यमाप निगमान्तपदार्थबोधाच्छ्रीमानसौ   
मरुलशङ्करमौनिचन्द्रः ॥ ५९ ॥   
  
पृ० १२४) इति मरुलयतीन्द्रानुग्रहोद्योगरम्यं प्रभुचरितमिदानीं   
श्रावितं यन्मयैतत् ॥   
पठति लिखति चित्ते भावयत्याश्रुणोति प्रभुरखिलममुष्मै   
वाञ्च्छितार्थं ददाति ॥ ६० ॥   
  
इत्यार्षश्रीभविष्यत्पुराणकथाविशालायां प्रभुलिङ्गलीलायां   
मरुलशङ्करमहिमानुवर्णनगतिर्नाम पञ्चदशोऽध्यायः ॥   
  
पृ० १२५) श्रीनन्दिकेश्वराय नमः  
श्रीभविष्यत्पुराणे प्रभुलिङ्गलीलायाम्  
  
अथ षोडशोऽध्यायः   
  
सूत उवाच-   
श्रीमद्वीरेशसिद्धान्वयगुरुचरणाम्भोजसेवाधुरीणाः   
स्वेष्टप्राणैक्यभावान्वितहृदयगुहापूर्णभक्तिप्रवीणाः ॥   
कर्मभ्रान्तिं विसृज्य स्फुटतरविमलज्ञाननिष्ठा गरिष्ठा   
भक्ताः श्रुण्वन्तु लीलां प्रभुगुरुमहिमानन्दसन्धानशीलाम् ॥ १ ॥   
इत्थं स्तुवन्मरुलशङ्करदेवचर्यामार्यः प्रभुस्सकलभक्तमनांसि कुर्वन्   
॥   
संविस्मितानि बसवेन्द्रगृहं प्रविश्य स स्पर्शवेधिमयवेदिमथारुरोह ॥   
२ ॥   
भक्त्या सहैव बसवस्य विनूत्नरत्नसिंहासने समुपविश्य तदीयपूजाम् ॥   
पाद्यार्घ्यमाल्यमधुपर्कमुहुःप्रणामस्तोत्रोपचारसहितां जगृहे   
कृपावान् ॥ ३ ॥   
तं भक्तिनम्रशिरसा मनसा प्रसन्नं देवं प्रणम्य   
बसवेश्वरदण्डनाथः ॥   
सन्तुष्टुवे सकलशिष्टजनान्तरङ्गसन्तुष्टिहेतुमधुरार्थपदैर्वचोभिः   
॥ ४ ॥   
त्वां नित्यनिर्मलनिरञ्जननिर्विकल्पनिर्वाणनिर्गुणपदैरुदितं स्वभावात्   
॥   
  
पृ० १२६) भक्तावनाय सगुणाश्रयमाश्रयामि सर्वार्तिहं   
भुवनपावनदिव्यमूर्तिम् ॥ ५ ॥   
स्वामी गुरुः प्रभुरभीष्टकरः शरण्यः प्राणेश्वरः प्रमथराट्   
परमार्थदाता ॥   
त्राता सखाप्तवचनः सविता सवित्री बन्धुस्त्वमेव सकलं मम देवदेव   
॥ ६ ॥   
स्तोतुं कियानहमहो भगवन्तमाद्यं वेदैरवेद्यविभवं मनसाऽप्यगम्यम्   
॥   
स्वेच्छाविलासपरिकल्पितनामरूपचित्रप्रपञ्चकलनं शिवमद्वितीयम् ॥ ७   
॥   
इत्थं स्तुवन्प्रभुकटाक्षनिरीक्षणेन मत्वा कृतार्थतममेष   
महानुभावः ॥   
स्वात्मानमाह परमार्थपदाप्तशङ्काप्रोन्मूलनाय गुरुमाहितभक्तियुक्तिः   
॥ ८ ॥   
जात्यन्धहस्तविलसन्मुकुरेण मूकस्वप्नानुभूतकुशलेन च साम्यमेति ॥   
युक्तिप्रबोधरहिते मयि वर्तमाना भक्तिः शिवेऽपि भगवन्ननुशाधि मां   
त्वम् ॥ ९ ॥   
श्रीमद्गुरुप्रभुवरेण्य कटाक्षदृष्ट्या वृष्ट्येव मामनुगृहाण   
परामृतस्य ॥    
  
पृ० १२७) विज्ञापयते श्रीबसवाय प्रभोरादरोक्तिः ॥   
  
सेयं क्रियेयमिह भक्तिरयं प्रबोध इत्यादरादुपदिश त्रितयं विविच्य ॥   
१० ॥   
विज्ञापयन्तमथ तं बसवं प्रपन्नं स्वामी प्रसन्नहृदयोऽल्लम   
इत्युवाच ॥   
वेदागमस्मृतिपुराणकलारहस्यः प्रश्नः कृतो हि भवता   
प्रमथाग्रगण्य ॥ ११ ॥   
चिन्मूर्तिरप्यहह कारणपूरुषस्त्वं दिव्यां तनुं   
निजविलासवशाद्बिभर्षि ॥   
मां प्रष्टुकाम इव लोकहितार्थमासीस्त्वय्येव नित्यसुखबोधतनौ समस्तम्   
॥ १२ ॥   
अज्ञातांशोऽस्ति किं ते त्रिभुवनभवने वाङ्मये वा प्रपञ्चे   
विद्यास्थाने समस्ते त्रिपुटितकलया रोरवीषि त्वमेव ॥   
धर्मः श्रुत्यैव साक्षाद्वृषभ इति परं स्तूयसे सर्वसाक्षिन्   
पृच्छामच्छामकार्षीस्त्वमिह शुभमते मां बहूकर्तुमेताम् ॥ १३ ॥   
अप्यग्नेः क्षुन्निवृत्यै किमिह मम सखे पाकयत्नेन भाव्यं   
किं वा द्रष्टुं विभाव्यं दिनमणिमधिकस्फूर्तिमद्दीपदीप्त्या ॥   
दिव्यज्ञानैकराशेर्बसवबुधमणेर्भक्तिमर्मातिरिक्त-  
न्यूनत्वे शोधनीये किमिह ननु मया शक्यते वा कथं तत् ॥ १४ ॥   
  
पृ० १२८) इत्युक्तो बसवस्तमाह स गुरुं स्वामिन्बहूकृत्य मा-  
मित्थं किं त्यजसि त्वया परिहृतो यास्यामि वा क्व न्वहम् ॥   
दासोऽहं तव दासदासपदयुग्दासानुदासात्मनां   
कारुण्याम्बुनिधे त्वमेव भगवन्मां पाहि पाहि प्रभो ॥ १५ ॥   
आर्द्रायां भुवि बीजावापसमये बीजानि तत्रोचिता-  
न्युप्त्वा प्रावरणं विधाय परितः संरक्ष्य पश्वौघतः ॥   
सस्याङ्कूरचयं समृद्धमचिरादुत्खाय सम्पश्यतः   
किञ्चिद्वास्ति कृषीवलस्य फलितं किं मन्दबुद्धेः प्रभो ॥ १६ ॥   
तस्मादस्मदबोधगाढतिमिरं दूरेऽवसार्य प्रभो   
विज्ञानाङ्कुरमुत्थितं करुणया देवस्य संरक्षितुम् ॥   
स त्वं तत्वपदालवालवलये बोधोपदेशामृतं   
संसिञ्चन्ननुभूतिसत्फलभुजं कृत्वानुगृह्णीष्व माम् ॥ १७ ॥   
इति विज्ञापयन्तं तं बसवं प्रभुरात्मना ॥   
अनुगृह्य कृपादृष्ट्या वक्तुं समुपचक्रमे ॥ १८ ॥   
यथामृतात्परं नास्ति भोग्यवस्तु महत्तरम् ॥   
तथा सहजलिङ्गैक्यादन्यो मोक्षपथो न हि ॥ १९ ॥   
भवाम्बुधौ निमग्नानां शोकमोहहतात्मनाम् ॥   
अपारजन्ममृत्यूनां जन्तूनां गणनैव का ॥ २० ॥   
  
पृ० १२९) श्रीबसवराजाय प्रभुकृततत्वोपदेशः ।   
  
चतुःसङ्ख्याधिकाशीतिलक्षभिन्नशरीरिणाम् ॥   
सर्वेषां पुण्यपापे द्वे मर्त्यानामेव केवलम् ॥ २१ ॥   
लब्ध्वा मनुष्यतां यावन्नाङ्गवैकल्यमाश्रयेत् ॥   
दुर्वासनाः परित्यज्य शिष्टवर्त्म विवेकतः ॥ २२ ॥   
प्रबोध्य झडिति स्वप्नादज्ञानाख्यादहो बत ॥   
वृथा जन्मेदृशं जातं विरज्येत ममेत्ययम् ॥ २३ ॥   
साधये साधुसङ्गेन संवित्पदमिति स्थिराम् ॥   
धृतिं यः साधयेन्नित्यं स भवेत्साधकोत्तमः ॥ २४ ॥   
सम्पद्दशायां सम्पाद्यौ त्यागभोगौ विवेकिना ॥   
मरुत्प्रसारसमये विवेच्या धान्यतस्तुषाः ॥ २५ ॥   
तद्वत्कराङ्घ्रिमुख्याङ्गदार्ढ्यकाले मनीषिणा ॥   
यत्नः कालजयोपाये कर्तव्यो गतिमिच्छता ॥ २६ ॥   
निगमागमशास्त्रार्थं तस्माद्विज्ञाय तत्पथम् ॥   
अचालयित्वाऽनुष्ठाय भूयाद्गुरुकृपास्पदम् ॥ २७ ॥   
स्वकीयतां तनुमनोधनेषु प्रथमं त्यजेत् ॥   
च्छिन्द्यान्मदं यथा भूयो न प्ररोहेत्कथञ्चन ॥ २८ ॥   
सम्प्राप्तः सदसद्विवेककलनां दृष्टेष्टलिङ्गं पुर-  
श्चेतोलिङ्गतया दृशा परमया पश्येत्प्रतीच्या यतः ॥   
  
पृ० १३०) तद्विज्ञाय गुरुप्रसादघटितश्रीमुद्रया मर्मभृ-  
द्बाह्यान्तर्द्युतिरैक्यमेव कलयेत्प्राणेष्टयोः पूर्णदृक् ॥ २९ ॥   
लिङ्गं हस्ततले यदैव घटितं तस्मिन्क्षणे तत्तनुं   
लिङ्गेऽस्मिन्विदधीत नैव मृगयेद्वस्त्रं बहिच्छादने ॥   
चित्पुष्पार्चनमेव तस्य कलयेन्नो बाह्यपुष्पार्चनं   
यो वा वस्त्रयते तनुत्रयमिदं लिङ्गस्य स स्याद्गुरुः ॥ ३० ॥   
श्रुणु बसवार्य लिङ्गवसनत्वमुपैति तनु-  
त्रितयमिदं यदि स्फुरितलिङ्गनिमग्नमनाः ॥   
स भवति विस्मृतात्मतनुरात्मरतिः सततं   
परसुखपारवश्यपरमार्थपदात्तगतिः ॥ ३१ ॥   
सहजसमाधिसौख्यमनुभूय निरस्तजग-  
द्व्यवहृतिरैक्यभावपरिभूतपरात्मभिदः ॥   
यदि न समर्थतां स्थिरयितुं हृदयं लभते   
बसव समाचरेत्स शिवलिङ्गसदापचितिम् ॥ ३२ ॥   
सविशेषलिङ्गपूजामवधारय भावनात्मिकां दिव्याम् ॥   
अवधानेन हृदब्जे भवपाशच्छेदनार्थिभिर्वेद्याम् ॥ ३३ ॥   
  
पृ० १३१) सकलचराचरविततेः क्वचिदपि हिंसा यथा न सम्भवति ॥   
कृपया तथैव वर्तनमभयदमभवस्य मज्जनं भवति ॥ ३४ ॥   
एतेऽन्येऽमी स्वीया इति भेदभ्रान्तिवर्जनाच्चित्ते ॥   
वहनं हि परमशान्तेर्महतो देवस्य चन्दनालेपः ॥ ३५ ॥   
कर्मफलसङ्गवर्जनमर्म ज्ञात्वा सुनिर्मले शैवे ॥   
कर्मण्यशुक्लकृष्णे निर्ममतावृत्तिरक्षताश्शम्भोः ॥ ३६ ॥   
अश्रान्तवृत्तिसन्ततिमालिन्यविशोधनेन चित्तस्य ॥   
नैर्मल्यादवधानं समुचितपुष्पोपहार ईशस्य ॥ ३७ ॥   
देहत्रयदुष्टगुणान् ज्ञानाग्नौ प्रक्षिपन्परामृश्य ॥   
दग्ध्वा तद्गतधूपैः सद्वासनयैव धूपयेल्लिङ्गम् ॥ ३८ ॥   
तापत्रयवर्तियुतं तनुपात्रे तामसाख्यतैलाक्तम् ॥   
दीपं महेश्वराय ह्रीश्रीपतये समर्पयेद्विबुधः ॥ ३९ ॥   
स्वात्मानं सुखदुःखवर्जितमुमाधीशस्य नैवेद्यमि-  
त्यार्याः साधु वदन्ति के चिदथ वा मत्या स्थिरीभूतया ॥   
भक्त्या कल्पितरत्नपात्रनिहितस्वाद्वन्नपानादिभि-  
र्देवस्यानुपमैः पदार्थरचनैर्नित्योपहारं जगुः ॥ ४० ॥    
  
पृ० १३२) आनन्दबाष्पैः परिकल्प्य शम्भोर्हस्तोदकं सत्वरजस्तमांसि ॥   
अस्पृश्य वृत्तिस्त्रिगुणान्सदैव ताम्बूलमित्याहुरधीश्वरस्य ॥ ४१ ॥   
इत्थं मुख्यार्पणं नित्यं कुर्वतां शिवयोगिनाम् ॥   
प्राणलिङ्गाङ्गसम्बन्धानुभवः सुलभो भवेत् ॥ ४२ ॥   
श्रुण्वैतद्बसवार्य निश्चलधिया यत्प्राणलिङ्गं सदा धार्यं   
तद्वसनायितत्रितनुभिः प्रावेष्ट्य धृत्वा दृढम् ॥   
संवित्सूत्रनिबद्धमेतदनिशं निर्वाणसिद्धस्थले धृत्वा   
भक्तिविरक्तिपूर्णहृदयो जागर्ति धन्यो जनः ॥ ४३ ॥   
तनुत्रयं तच्छिवसूत्रबन्धाद्यथा न विश्लेषमुपैति नित्यम् ॥   
तथेष्टलिङ्गं स्थिरयत्यजस्रं स एव शिष्टः शिवयोगिवर्यः ॥ ४४ ॥   
संवेष्ट्येष्टप्राणभावाख्यलिङ्गान्यङ्गेषु त्रिष्वंशुकीभावितेषु ॥   
स्थूले सूक्ष्मे कारणे च क्रमेण ह्येकैकस्मिन्भावयेद्ग्रन्थियुग्मम् ॥ ४५ ॥   
इत्थं षड्भिर्ग्रन्थिभिः सान्द्रबन्धं नो चाञ्चल्यं याति   
लिङ्गत्रयं च ॥   
बाह्ये स्थूले ग्रन्थियुग्मं दृढं चेच्चत्वार्यन्तःस्थानि तानि स्थिराणि   
॥ ४६ ॥   
वस्त्राण्यङ्गान्यङ्ग तद्ग्रन्थयोऽपि प्रोक्तान्यार्यैः षट्   
स्थलान्यात्मविद्भिः ॥   
  
पृ० १३३) ग्रन्थौ ग्रन्थौ भावशुध्या स्थिरात्मा पूर्वं जित्वा तत्परं   
याति धन्यः ॥ ४७ ॥   
भक्तमाहेश्वरौ तद्वत्प्रसादिप्राणलिङ्गिनौ ॥   
शरणैक्यगतौ चेति स्थलषट्कं जगुर्बुधाः ॥ ४८ ॥   
स्थूलाङ्गग्रथितेष्टलिङ्गकलितौ तौ भक्तमाहेश्वरौ   
सूक्ष्मप्राणगतं प्रसादिसहितं तत्प्राणलिङ्गिस्थलम् ॥   
सम्प्राप्तं शरणैक्यसुस्थलयुगं भावाह्वयं कारणे   
तद्द्वन्द्वं बसवार्य यः स्थिरतया प्राप्तः स भक्ताग्रणीः ॥ ४९ ॥   
बसव तनुत्रयांशुकदृढग्रथितस्थलषट्कबन्धुर-  
स्थिरतरलिङ्गसूत्रपरिशीलितचित्कलयाऽवधानतः ॥   
सततसमाहितोऽर्चयति यः शिवमद्वयमात्मसात्कृतं   
स हि शिवयोगिराट् सकललोकगुरुः परिपूर्णभावनः ॥ ५० ॥   
मोक्षार्थितामुपगतः शिवलिङ्गमेव प्राणो ममेति यदि   
शास्त्ररहस्यवित्स्यात् ॥   
माङ्गल्यसूत्रघटितां शिवलिङ्गमूर्तिं नाङ्गे कदापि विरहेत्बसवार्य   
सोऽयम् ॥ ५१ ॥   
पूजाक्रियासु बसवार्य निजेष्टलिङ्गे रूपं पदार्थनिचयस्य समर्प्य   
पश्चात् ॥   
तत्प्राणलिङ्गभरितां रुचिमस्य कृत्वा तृप्त्यर्पणं च कलयेदथ   
भावलिङ्गे ॥ ५२ ॥   
यो नित्यमङ्ग गुरुलिङ्गचरप्रसादपादोदकैः परमपावनतां प्रयाति ॥    
  
पृ० १३४) सोऽयं विशुद्धशिवभक्तिरसाधिकारी ब्रह्माच्युताद्यसुलभं   
लभते शिवैक्यम् ॥ ५३ ॥   
इष्टलिङ्गाय हृदयं स्वेष्टश्रीगुरवे तनुम् ॥   
इष्टाय जङ्गमायार्थमर्पयेद्भक्तिमांश्छिवे ॥ ५४ ॥   
दृढयित्वा स्थिरां वृत्तिं श्रद्धया जङ्गमार्चकः ॥   
निरुद्धचित्तवृत्तिर्यस्स ज्ञानी शुद्धभक्तिमान् ॥ ५५ ॥   
समस्तसत्क्रियास्वेष्टलिङ्गे धीरः समर्पयन् ॥   
मायां विलासान्ममताहन्तादीन्परिमार्जयेत् ॥ ५६ ॥   
यद्येवं प्राणलिङ्गस्य ध्यानधारणयोः क्षमः ॥   
नो चेदनीशस्तद्धर्तुं विद्वानपि हृदम्बुजे ॥ ५७ ॥   
आराधयेद्बहिस्तस्मादिष्टलिङ्गं सदा बुधः ॥   
सर्वसिद्धिकरं यस्मात्प्राणलिङ्गं स्थिरं भवेत् ॥ ५८ ॥   
मोक्षार्थी बसव स्वेष्टलिङ्गाराधनमुत्सृजन् ॥   
प्राणलिङ्गं यदि ध्यायेदामकुम्भजलं हि तत् ॥ ५९ ॥   
केवलप्राणलिङ्गार्चा न निश्चलति मानसे ॥   
वाङ्मात्रेण वृथा ध्यायी नश्येद्बसव तद्ध्रुवम् ॥ ६० ॥   
अतः प्राणलिङ्गं दृढीकृत्य सत्यप्रबोधप्रमोदप्रपूर्णाम्बुराशौ ॥   
स्वयं क्रीडितुं यस्सदेच्छत्यसौ तत्समाराधयेज्ञ्ज्ञानवानिष्टलिङ्गम्   
॥ ६१ ॥    
  
पृ० १३५) इदं साधनं मुख्यमेकं प्रशस्तं सदा   
ज्ञानिनामप्यभीष्टार्थदायी ॥   
परं मङ्गलं मङ्गलानां यदेतत्करे स्वेष्टलिङ्गार्चनं शुद्धभक्त्या   
॥ ६२ ॥   
ततः सावधानेन तत्प्राणलिङ्गे समीकृत्य कृत्यानि विस्मृत्य मत्या ॥   
महायोगसाम्राज्यपट्टाभिषिक्तो भजेदात्मनो लिङ्गतादात्म्यसिद्धिम् ॥ ६३   
॥   
अविज्ञाय यो लिङ्गतादात्म्यमेवं बहिः पूजनैर्भिन्नभावं त्यजेन्न ॥   
स केन प्रकारेण वाराध्य देवं न सद्भक्तिसन्मार्गसौख्यं लभेत ॥ ६४   
॥   
स चानादिसंसारमोहाम्बुराशिं न तर्तुं क्षमेत क्रियामात्रतृप्तः ॥   
अतः सामरस्यानुभूत्यै रहस्यं विजानीत सद्भक्तगोष्ठिप्रसङ्गात् ॥ ६५   
॥   
कुर्याद्गुरूपसदनं शिवभक्तितत्वं विज्ञातुमेव शिवभक्तगणान्भजेत   
॥   
भुञ्जीत भक्तिभरितः शिवभक्तशेषं तद्दास्यमेव कलयेद्बसवार्य   
नित्यम् ॥ ६६ ॥   
यस्यैव भक्तचरणोदकतत्प्रसादतद्वन्दनार्चनतदीयपथप्रचारान् ॥   
नित्यं न संश्रयति संसृतिपाशबन्धान्मुक्तिं न याति बसवार्य स   
दम्भभक्तः ॥ ६७ ॥   
  
पृ० १३६) विश्वासमुत्सृजति जङ्गमपादतीर्थशेषप्रसादभजने यदि   
वर्जनीयान् ॥   
कांश्चिद्विवर्ज्य न हि वर्जयतीह कांश्चिद्दम्भक्रियः स न शिवे   
दृढभक्तिमेति ॥ ६८ ॥   
सत्यं च शौचमथ शान्तिदमावहिंसां नित्यव्रतस्थिरधिया न   
दृढीकरोति ॥   
यो न त्यजेत मदमत्सरलोभमोहक्रोधादिकं स बसवार्य न शीलवान् स्यात्   
॥ ६९ ॥   
नोत्सृज्य जन्ममरणाध्वगतिप्रसक्तकर्माटवीपटलपर्यटनं न जित्वा ॥   
मायां च निर्मलचिदङ्कुरिताङ्गलिङ्गसम्बन्धतत्वरहितो बसवार्य   
बाह्यः ॥ ७० ॥   
कुक्षिम्भरेर्बसव शीलवतां च मध्ये तद्वेषधारणचणस्य मदाविलस्य   
॥   
वाग्ब्रह्मवादचतुरस्य दुराग्रहस्य भक्तिः शिवे दृढतरं घटिता   
कथं स्यात् ? ॥ ७१ ॥   
यस्येष्टलिङ्गभजनारतिरस्ति नित्यं रीत्या कयाऽस्य सुमतेरथ   
भावशुद्धौ ॥   
चित्प्राणलिङ्गचरणस्फुरणं स्वतः स्याद्यत्पूर्वभूमिविजयेन जिता परा   
स्यात् ॥ ७२ ॥   
  
पृ० १३७) तदिष्टलिङ्गार्चनमञ्जनं स्यादन्तर्महालिङ्गनिधेः प्रकाशे ॥   
इति ब्रुवन्तं बसवः प्रभुं तं विलोक्य पप्रच्छ विनीतभावः ॥ ७३ ॥   
श्रीमद्गुरोऽनेकविधप्रचारस्त्वया य आचार्यविधिर्ममोक्तः ॥   
असौ न पर्याप्ततमः क्वचिद्वा कृतः प्रबोद्धः परमार्थतः किम् ॥ ७४ ॥   
सदा क्रियासक्तमतेः कदा स्यात् प्रबोधचिन्ता भुवि साधनेन ॥   
सदा खुरल्यां रटतः कदा वा भवेत्स वीरप्रथनप्रसङ्गः ॥ ७५ ॥   
निशम्य वाचं बसवस्य देवः प्रसाददृष्ट्या प्रभुरेवमूचे ॥   
यैः कैश्चिदुक्ता बहुभिः क्रियास्ताः श्रुताश्च नाभ्यासमृते फलन्ति ॥   
७६ ॥   
क्रियाफलं भक्तिरियं विशुद्धा ज्ञानं भवेच्छाम्भवमद्वितीयम् ॥   
ज्ञात्वाप्यनुष्ठानविवर्जितश्चेन्न साधवस्तं बहुमानयन्ति ॥ ७७ ॥   
आलस्यमुत्सृज्य सदार्चयेत्तं महेश्वरं सत्क्रिययैव भक्तः ॥   
निर्विघ्नमीशप्रणिधानमेव प्रोन्मूलयिष्यत्यरिवर्गमन्तः ॥ ७८ ॥   
आशां तनौ शान्तमतिर्विहाय धृतिं समास्थाय सदेष्टलिङ्गे ॥   
निष्ठां दृढीकर्तुमशक्नुवानो यदि त्यजेत्तं विरसेन भक्तिः ॥ ७९ ॥    
  
पृ० १३८) भक्तिं स्थिरीकर्तुमना यदि स्यात्कुर्वीत सर्वा अपि सत्क्रियास्ताः   
॥   
धनानि सर्वाणि समर्प्य देवे तद्भक्तिवृन्देऽनुचरेत्स भक्तः ॥ ८० ॥   
कामेन लोभस्तत एव जातः क्रोधस्ततस्तान्परिवृत्य धीरः ॥   
सर्वार्पणं सत्क्रिययैव कृत्वा वैराग्यभाग्येन भजेत भक्तिम् ॥ ८१ ॥   
श्रुत्वैतदूचे बसवोऽल्लमेन्द्रं स्वामिंस्तथा चेदवधारणीयम् ॥   
मद्वर्तनं वाक्यगतापराधं सर्वं क्षमित्वा जगदेकबन्धो ॥ ८२ ॥   
सुवर्णसङ्घे कणसम्मितं वा सुवस्त्रवृन्दे गुणसम्मितं वा ॥   
सुधान्यराशावणुसम्मितं वा न वञ्चितं स्यान्मम सद्गणेषु ॥ ८३ ॥   
यदि गुरुषु मदीयो वञ्चितश्चेद्धनांशश्चरणकमलयोस्ते दूरतामेष   
यातु ॥   
इति बसवमुखोत्थं धीरमाकर्ण्य वाक्यं सशपथमिदमूचे तं   
पुनस्सोऽल्लमेन्द्रः ॥ ८४ ॥   
रजतगिरिसुमेरूभूतयोऽष्टौ सुरद्रुस्सुरभिरमररत्नं दुग्धसिन्धुश्च   
सर्वम् ॥   
शिवशिवगणनिघ्नं वस्तुजातं त्वदुक्तं बसव न खलु युक्तं दीयते   
यन्मयेति ॥ ८५ ॥   
पुनरपि बसवस्तं सद्गुरुं प्राह युक्तं गुरुवर भवदुक्तं वस्तुतोऽहं   
तथापि ॥    
  
पृ० १३९) श्रीबसवराजाल्लमार्ययोरुक्तिप्रत्युक्तिपरिपाटी ।   
  
व्यवहृतिमवलम्ब्य स्वामिनोऽग्रे वदामि स्वमतिनिहितमर्थं सर्वथा   
निश्चयेन ॥ ८६ ॥   
केनापि रूपेण समेत्य देवो गणोऽथ वा याचितुमुत्सहेत ॥   
किं वा ददाम्येव तनुं मनोऽर्थं नो चेदहं स्यान्न भवत्कृपार्हः ॥ ८७   
॥   
श्रुत्वाह भूयः स्मयमानवक्त्रः प्रभुः किमेतद्बसव ब्रवीषि ॥   
भ्रमादुताहङ्क्रिययाऽपनीत्या तनुं मनोऽर्थं प्रददामि चेति ॥ ८८ ॥   
कुतस्तवैते तनुमानसार्थाः महेश्वरावास्यमिदं हि सर्वम् ॥   
अहो विवेकं परिहृत्य भक्तेर्विरुद्धमेतद्बसव ब्रवीषि ॥ ८९ ॥   
तस्मादहङ्कारगुणं विसृज्य निर्मायिको निर्मलभक्तिमार्गम् ॥   
यदि स्थिरीकर्तुमनास्तदादौ विधेहि लक्ष्यं बहिरिष्टलिङ्गम् ॥ ९० ॥   
सदाभिमुख्येन निजेष्टलिङ्गे निधाय दृष्टिं बहिरन्तरस्थम् ॥   
भजैकधैवाष्टविधार्चनेन प्रवेष्टसिद्ध्यष्टकमाशु भूयात् ॥ ९१ ॥   
निशम्य वाचं बसवोऽब्रवीत्तं प्रभो त्वयोदीरितमिष्टलिङ्गम् ॥   
समर्च्य सद्भक्तिमवाप्नुहीति प्रागत्र तस्याष्टविधत्वमुक्तम् ॥ ९२ ॥   
न कर्मजाड्येऽभिरतिर्ममास्ति न शुष्कतर्कोऽस्ति परम्परायाम् ॥   
अतः प्रभो भक्तिरहस्यमेव प्रसीद तत्साधनमर्चनं मे ॥ ९३ ॥    
  
पृ० १४०) यदिष्टलिङ्गार्चनयैव देव प्रपद्यते भक्तिरहस्यमन्तः ॥   
ततः शिवज्ञानितया कथं स्याच्छिवः स्वयं वानुगृहाण तन्मे ॥ ९४ ॥   
प्रभुस्तमूचे बसवार्य वक्तुं न शक्यते कौसुमसौरभं तत् ॥   
द्विरेफवद्भावनयाऽनुभाव्य भजेत्स्वयं भक्तिरसं रसज्ञः ॥ ९५ ॥   
अन्तर्बहिर्मध्यगतत्रिलक्ष्यभावेष्टसत्प्राणकलैक्यभावः ॥   
निरन्तरं भक्तिरसैकमग्नो भजेष्टलिङ्गं परमार्थमेकम् ॥ ९६ ॥   
पूर्वार्जिता चेद्दृढमेव भूमिः प्रकाशते चोत्तरभूमिका सा ॥   
व्युत्पन्नसद्भक्तिसमग्रभावः स्वयं शिवः स्यात्परमः पुमान्यः ॥ ९७ ॥   
श्रुणुष्व सम्यग्बसवार्य पूर्वं दण्डेन संसाध्य चिरं खुरल्याम् ॥   
ततः प्रविष्टः समरं तरस्वी जयेद्रिपून्प्रासगदासिमुख्यैः ॥ ९८ ॥   
तथेष्टलिङ्गाङ्गसदानुषङ्गाद्विज्ञाय तत्कीलकमादधीत ॥   
भक्तिं स्थितां ज्ञानपथानुषक्तामहो गरीयान्बसवैष पन्थाः ॥ ९९   
॥   
अहो न सामान्यमिदं त्रिलोक्यां महेशसाक्षात्करणं हि साध्यम् ॥   
तदर्थमाचारविधिं विधेहि ब्रुवन्तमित्थं बसवोऽब्रवीत्तम् ॥ १०० ॥   
गुरो समास्वाद्य सुधां रसज्ञा रसान्तरास्वादकथां न हीच्छेत् ॥    
  
पृ० १४१) तथैव युष्मत्करुणारसाब्धौ मज्जन्नहं नास्मि जडक्रियार्हः   
॥ १०१ ॥   
वृथा कालक्षेपं न कुरु गुरुभूमण्डलपते कृपापात्रं कृत्वा कलय   
निजलिङ्ग्यैक्यशरणम् ॥   
अमुं युष्मत्पादाम्बुजसमरसानन्दमिति तद्वचः श्रुत्वा देवः   
स्मितवदनपूर्णेन्दुरवदत् ॥ १०२ ॥   
मनोवृत्तिं तावत्तव बसव विज्ञातुमियता प्रबन्धेनावोचं न खलु   
मणिदीपो मरुदरैः ॥   
चलत्यङ्ग त्वङ्गत्त्वदुरुतरलिङ्गैक्यकलने समस्त्रैलोक्ये वा न भवति   
महात्मन्ननु सखे ॥ १०३ ॥   
कलामिन्दोर्धर्तुं शिरसि शिव एवार्हति परं परो नार्हस्तद्वत्त्वमपि   
निजलिङ्गैक्यकलनात् ॥   
महाकैवल्याख्यामृतरसपरानन्दभरितस्त्वदन्यो यः को वा न हि   
बसवयोगिंस्त्रिभुवने ॥ १०४ ॥   
भवन्नामैवैतद्बसव इति वर्णत्रययुत्तं त्रिवृत्कृत्या युक्तं   
त्रिपुटमिदमाह त्रिभुवनम् ॥   
त्वदैश्वर्योद्भूतं प्रकटयदशेषाश्रय विभो   
बलित्वात्सुज्ञानाद्वरवितरणात्त्वं हि बसवः ॥ १०५ ॥   
भवन्नाम स्तुत्वा भवदुरुगुणाकर्णनचणो भवन्मन्त्राभ्यासे   
भवदमलसङ्कीर्तनपरः ॥   
भवद्रूपं ध्यात्वा भवदभवभक्तिं विशदयन्भवाम्भोधिं तीर्त्वा   
बसव शिवसायुज्यमयते ॥ १०६ ॥    
  
पृ० १४२) करेण भूताडनवच्छरेण गिरौ शरव्येऽभ्यसनक्रियावत् ॥   
हरे परे ब्रह्मणि दिव्यदृष्टेश्चिरं प्रसारस्तव नेङ्गतेऽयम् ॥ १०७ ॥   
यदा शिवो मामवनीप्रदेशं प्रति प्रयातुं हृदयेऽर्थयत्सः ॥   
तदैव लोकोद्धरणाय नन्दिंस्त्वां प्रेषयामास महीं महेशः ॥ १०८ ॥   
वस्वष्टकं सकलरत्नचयं धनानि सर्वाणि कान्तिनिवहं त्वयि   
सन्निवेश्य ॥   
नन्दिन् भवन्तमवतारयदीश्वरस्तत्त्वन्नामधेयमभवद्बसवस्त्रिलोक्याम् ॥   
१०९ ॥   
त्वय्यागते क्षितितलं बसवार्यमौले माया तदैव चलिता भयकम्पिताङ्गी   
॥   
आहो गता भगवता विजितं शिवेन देवी च सात्विकगुणा शुभतां प्रयातु   
॥ ११० ॥   
प्रभुरिति बसवेन्द्रं भावयित्वा वचोभिस्सकलगणसमूहान्भावयामास   
धन्यान् ॥   
श्रुतमिह मुनिवर्याः स्वेष्टलिङ्गैक्यसारं कलिकलुषशतघ्नं   
भावयन्तां भवन्तः ॥ १११ ॥   
  
इत्यार्षश्रीभविष्यत्पुराणकथाविशालायां   
प्रमथगणवचनानुकूलायां कलिकल्मषनिमग्नजनसमुद्धरणशीलायां   
प्रभुलिङ्गलीलायाम् इष्टलिङ्गावधानगतिर्नाम षोडशोऽध्यायः ॥   
  
पृ० १४३) श्रीनन्दिकेश्वराय नमः  
श्रीभविष्यत्पुराणे प्रभुलिङ्गलीलायाम्  
  
अथ सप्तदशोऽध्यायः ।   
  
सूत उवाच-   
श्रीसिद्धेश्वरदेशिकेन्द्रपदपद्माराधनादिष्टलिं-  
गार्चाधीनविशिष्टशीलसहिता प्राणं त्वपाने स्थिरम् ॥   
संयम्यास्तसमस्तवृत्तिनिवहाश्चित्प्राणलिङ्गाङ्गिनो   
भक्ता मुक्त्यभिलाषिणो गतभवाः श्रुण्वन्तु लीलां प्रभोः ॥ १ ॥   
अथाक्वा सा देवी प्रभुगुरुमशेषावनितले   
विचिन्वत्येकाकी न्यखिलमुनिपुण्याश्रमकुले ॥   
बिलेष्वद्रीन्द्राणां विपिननिवहे योगमठिका-  
स्वपश्यन्ती भूयोप्यहह मृगयामास बहुधा ॥ २ ॥   
तनौ कार्श्यं पीडां चरणतलयोरस्मृतवती   
क्षणं वा कुत्रापि स्थितिमलभमाना निरशना ॥   
अहोरात्रं वृष्ट्यातपहिमविभागं न दधती   
गलन्निद्रालस्या प्रतिनगरमागान्मृगयितुम् ॥ ३ ॥   
ततो दैवान्मार्गे बसवनगरायातशरणैः   
प्रभोर्वृत्तं श्रुत्वा हृषिततनुरेषा धृतिमती ॥   
हृदब्जान्तर्ज्योतिर्बहिरपि च साक्षाद्भवति   
मे कृतार्थास्मीत्यस्मादविशदथ कल्याणनगरम् ॥ ४ ॥   
  
पृ० १४४) महादेवी दीव्यद्बसवभवनं प्राप्य सहसा   
सभायां चिन्तामण्यभिरचितसिंहासनगतम् ॥   
गुरुस्वामीश्रीमच्छरणचरणाम्भोजयुगलं   
विलोक्यानन्दाश्रुस्फुरितनयनाऽभूत्पुलकिता ॥ ५ ॥   
अहो चित्रं तत्र भ्रमर इव चाम्पेयकुसुमं   
महामोदस्फूर्त्या निरुपममसाधारणरसम् ॥   
महादेवीचेतः प्रभुपदयुगं प्राप्य सहसा   
समाक्रष्टुं शक्यं न तदभवदत्रैव खचितम् ॥ ६ ॥   
तदा देवी चित्ते क्षुधितमनुजस्यामृतनदी   
यथा लब्ध्वाऽन्धस्येक्षणततिरभूद्रोमविततिः ॥   
तथैवान्तस्तापप्रशमकरदिव्यौषधमिदं   
पदद्वन्द्वं साक्षादभवदिति भाग्यादमनुत ॥ ७ ॥   
अथ ब्रह्मावेशादखिलपुरुषार्थैकभरणं   
शरण्यं लोकानां शरणजनचित्तैकशरणम् ॥   
स्वयं दृष्ट्वा दृष्ट्या गुरुमपि गुरूणां प्रभुगुरुं   
पपाताक्वा भूमौ चरणनिकटे दण्डवदियम् ॥ ८ ॥   
प्रणम्य देवी चरणाम्बुजाधः क्षणं समास्थाय समाहितात्मा ॥    
  
पृ० १४५) महादेवीकृतप्रभुस्तुतिपरिपाटी ।   
  
पुनस्समुत्थाय गुरुं विलोक्य विलोक्य पश्चात्प्रणनाम भूयः ॥ ९ ॥   
उत्थायोत्थाय भूयः प्रभुवदनसुधाधामपीयूषधारां   
पायं पायं प्रणामप्रचरणनिपुणा श्रीगुरोर्दिव्यमूर्तिम् ॥   
ध्यायं ध्यायं हृदब्जे समुदितपरमानन्दसन्दोहमग्ना   
दिष्ट्या दृष्टो गुरुर्मे प्रभुरिति सुदती तुष्टुवे हृष्टचित्ता ॥ १० ॥   
प्रभवे विभवे मनोभुवे ते करवै श्रीगुरवे नमो नमोऽस्मै ॥   
शरणं करुणानिधे भवास्याः परिपूर्णोऽसि परायणः परात्मन् ॥ ११   
॥   
निगमागमशास्त्रवाग्विलासा महिमानं न हि शक्नुवन्ति यस्य ॥   
कथितुं तमगम्यदिव्यरूपं कलये सम्प्रति भाग्यगौरवेण ॥ १२ ॥   
प्रभुः परायणं परं प्रभुः परायणं परं प्रभुः परायणं   
परं पुनः पुनर्वदाम्यहम् ॥ १३ ॥   
प्रभुरेव समस्तजगज्जनिता प्रभुरेव जगत्परिपालयिता ॥   
प्रभुरेव जगत्परिमार्जयिता प्रभुरेव तुरीयपरात्मगुरुः ॥ १४ ॥   
प्रभुरेव गुरुः प्रभुरेव शिवः प्रभुरेव निरञ्जननित्यगुरुः ॥   
प्रभुरेव विधिः प्रभुरेव हरिः प्रभुरेव शिवः प्रभुरेव परः ॥ १५ ॥   
  
पृ० १४६) प्रभुता भरिता भुवनत्रितये प्रभुता शिवता शिवता प्रभुता   
॥   
प्रभुता शिवता गुरुतैकरता प्रभुरेव शिवः शिव एव गुरुः ॥   
इति स्तुवन्ती परितश्चरन्ती पुनर्नटन्ती शरणान्नमन्ती ॥   
शरण्य पाहीति मुहुर्वदन्ती तदन्तिके सा प्रणनाम भूयः ॥ १७ ॥   
अथाल्लमस्तामबलायमानां विशुद्धभक्तिं कृपया विलोक्य ॥   
अनुग्रहेणात्मनि संविभाव्य प्रभुस्तमूचे बसवेन्द्रमार्यम् ॥ १८ ॥   
इयं महादेव्यवधारयैनां प्रमाणतः सप्तवितस्तिकायाम् ॥   
विशुद्धभक्तिस्फुरणं त्वपारं विजृम्भतेऽहो बसवार्य पश्य ॥ १९ ॥   
लज्जाभिमानौ परिहृत्य धीरा हृन्मोहपाशच्छिदियं विमुच्य ॥   
बन्धानशेषानरिजैत्रशीला दिगम्बरी भाति विरागपूर्णा ॥ २० ॥   
इत्थं प्रभुस्तं बसवं प्रबोध्य स्वयं ततश्चेतसि सन्निधिस्थाम् ॥   
सम्भाषणीयेयमिति प्रसादादाह स्म देवीमखिलैकनाथः ॥ २१ ॥   
तारुण्यलावण्यसुरूपरेखा विराजते तन्वि तवाङ्गयष्ट्याम् ॥   
  
पृ० १४७) अल्लममहादेव्योस्संवादः ।   
  
अनङ्गलीलाधनुरुज्वलायां तथापि धैर्यं तव किं विरागे ॥ २२ ॥   
स्त्रीणामपूर्वं हि दिगम्बरीत्वं विवस्त्रभावाद्भुवि वर्तनं यत् ॥   
विलोक्य लोका भवतीं हसन्ति किमर्थमित्थं सद आगतासि ॥ २३ ॥   
आकर्ण्य वाक्यं जगदेकबन्धोरक्वा महादेव्यवदद्गुहेशम् ॥   
सम्पूर्णभावस्य परात्मनोऽहं सती किमर्थं मम वस्त्रबन्धात् ॥ २४ ॥   
सम्बन्धो मम किं मनस्तनुधनासङ्गक्रियाया ह्रिया   
का मे कामकथा त्रिनेत्रचरणाम्भोजद्विरेफात्मनः ॥   
दुरापास्तसमस्तचित्तविकृतेर्वेषेण वा किं मम   
स्वामिन्वेत्यखिलं भवानिति तया प्रोक्तोऽब्रवीदल्लमः ॥ २५ ॥   
दृश्या त्वं न हि दृश्यते पशुपतिर्दृग्रूप एवेष्यते   
दृश्यादृश्यतया विरुद्धपथयोस्तेजस्तमस्तुल्ययोः ॥   
सम्बद्धः कथमज्ञता यदि भुवि स्त्रीणां तथा त्वं न हि   
प्रायो लोकविरुद्धभावकलिता वाग्ब्रह्मवादिन्यसि ॥ २६ ॥   
देवी प्राह गुरो विमर्श्य कलया साकारया संवृतो   
  
पृ० १४८) नीरूपोऽपि परप्रकाशचरणस्साकारवद्भाति यत् ॥   
तत्साकारनिराकृतिद्वयमिदं संवित्स्वरूपं महः   
संविज्ञाय शिवैकरस्यकलया वृत्तास्मि मूर्त्ताप्यहम् ॥ २७ ॥   
निराकारं यद्वत्सततमपि साकारघटितं   
तथा साकारं तन्निरवयवचैतन्यघटितम् ॥   
विचाराद्ब्रह्मान्यन्न खलु सकलं कीलकमिदं   
विशेषेण ज्ञात्वा तदुभयगताहं समरसात् ॥ २८ ॥   
श्रुत्वा तद्वचनं प्रभुः पुनरपि प्रोवाच बाले वृथा   
क्षीरे सर्पिरिव प्रकाशचरणं मय्येव भातीति यत् ॥   
उक्तं तन्न हि सङ्गतं समरसश्रीभक्तिनिष्ठां विना   
निर्लज्यं कुतले दिगम्बरतया सञ्चारमात्रेण किम् ॥ २९ ॥   
आकर्ण्य प्रभुणोदितं तमवदद्देवी प्रणम्यादात्स्वा-  
मिन्नल्लमसार्वभौम हतदुर्मायान्धकारावृते ॥   
युष्मद्दिव्यपदाब्जदर्शनवशात्सान्निध्य एवास्ति   
तज्ज्योतिर्लिङ्गपरात्ममूर्तिरमलेत्येषा मनीषा मम ॥ ३० ॥   
इत्थं नित्यमनन्यभावहृदयां त्वामेव सर्वेश्वरं   
ध्यायन्तीं भवदीयदिव्यचरणश्रीपादुकासंश्रिताम् ॥   
पार्थक्येन विलोक्य वाक्यशठनैर्भीतिं समुत्पादयन्    
  
पृ० १४९) तत्वविषयेऽल्लममहादेव्योस्संवादः ।   
  
किं वा त्यक्ष्यसि दूर एव कियता कालेन वेत्सीति तत् ॥ ३१ ॥   
दूरेस्त्येव समीपतो न हि शिवः कालेन तद्भूयसा   
ज्ञातव्यः परमप्रयासविधिनेत्येवं प्रकारान्तरात् ॥   
मामुच्चाटयसि प्रभो कथमहं कं वा गुरुं प्राप्य   
तज्जाने ब्रह्म परात्परं परशिवं त्वत्पादपद्मादृते ॥ ३२ ॥   
इत्यालपन्तीं कृपया गुहेशस्तां वीक्ष्य देवीं पुनरप्युवाच ॥   
यस्यामतं तस्य मतं न वेद प्रतीपमेतद्भुवि वेत्ति योऽसौ ॥ ३३ ॥   
अतः शिवे भक्तिरतीव दूरेत्युक्तेव सत्याशु समीप एव ॥   
समीपगा भक्तिरितीरणे स्यादत्यन्तदूरे बसवो हि तज्ञ्ज्ञः ॥ ३४ ॥   
लोके प्रसिद्धः कृतकृत्यभावादेषोऽधिकःस्याद्बसवो महात्मा ॥   
तस्मात्त्वमेतन्मुखतस्तमर्थं जानीहि देवीत्युदिताऽब्रवीत् सा ॥ ३५ ॥   
देवाधिदेव बसवो मम सद्विवेकश्छन्नाह्वयस्तु बसवो गुरुरिष्टलिङ्गम् ॥   
स्वामिंस्त्वमेव मम जङ्गम एव रामः   
श्रीमान्मदङ्गमभवन्मणिवालनाथः ॥ ३६ ॥   
तस्मादनन्यसुलभं मम सौख्यमेतल्लोकेऽल्लमप्रभुगुरो तव दासदासाः ॥    
  
पृ० १५०) एतत्पदाम्बुरुहसेवकदासदास्याः कैवल्यसिद्धिरमला   
करसंस्थिता मे ॥ ३७ ॥   
सन्दर्शनेन शरणाङ्घ्रिसरोरुहाणामुत्सारिताः करणदुष्टगुणा   
मदीयाः ॥   
श्रीमच्छरण्य शरणार्थितया निरस्ता माया पुनर्जननमृत्युकरी विहेया   
॥ ३८ ॥   
नित्यं महेशशरणाञ्च्छरणं भजामि नातः परं हृदि   
बिभेम्यरिवर्गतोऽहम् ॥   
इत्थं निरस्तममता निरहङ्क्रिया सा नैर्मल्यभक्तिपरिपाकवती बभूव ॥   
३९ ॥   
दुर्भ्रान्तिसन्ततिमधः पदयोर्निपात्य शुद्धान्तरङ्गभरितां   
विमलार्यपुत्रीम् ॥   
देवीं विलोक्य हरभक्तगणास्समस्ताः स्वान्ते परामिव कलां बहु   
मानयन्तः ॥ ४० ॥   
स्त्रीजन्म बोधरहितं खलु तत्प्रपद्य त्यक्त्वा विकारमखिलं मदनं   
समूलम् ॥   
उन्मूल्य निश्चलतया समचित्तवृत्तिस्सौन्दर्यसारखनिरप्यहहा विरक्ता ॥   
४१ ॥   
तारुण्यपूर्णवयसा विलसत्स्वरूपा लज्जाकरे सविधवेश्मगतौ च काले ॥   
इत्थं मनस्तनुधनेष्वभिलाषशून्या मान्या विराजति सुविस्मृतलोकभावा   
॥ ४२ ॥   
  
पृ० १५१) महादेव्यै प्रभूक्ततत्वोपदेशः ।   
  
जीर्णाङ्गसङ्गिपलितैः परिवेपमानशीर्ष्णा च नास्ति हि नृणां भुवि   
वृद्धभावः ॥   
नैश्चल्यचित्तपरिपाकबलप्रयुक्तं वृद्धत्वमाकृतिशिशोरपि   
शास्त्रसिद्धम् ॥ ४३ ॥   
कालं कियन्तमपि जीवनमज्ञभावाद्व्यर्थं पशोरिव जनस्य   
विमूढसाम्यात् ॥   
तस्मादनश्वरमहेश्वरसामरस्या देवीति तुष्टुवुरलं बसवादयस्ताम् ॥   
४४ ॥   
ज्ञात्वाऽल्लमो हृदि मुदैव तदीयचित्तविश्रान्तिमद्भुततमां मयि   
भक्तिनिष्ठाम् ॥   
तत्तत्वनिर्णयबुभुत्सुतयागतेमां सम्बोधयामि तमिति प्रभुराह देवीम् ॥   
४५ ॥   
ज्ञानं तवाद्य वरवर्णिनि पूर्णमासीन्माहेश्वरं   
शरणपुङ्गवदर्शनेन ॥   
आयत्तमात्रसुगुणात्मबला यदैव स्वायत्ततां गुरुकृपाऽपि तदैव याति ॥   
४६ ॥   
एतद्द्वयीमपि सुसाधयितुं क्रमेण घोराटवीपटलपर्यटनं गतासि ॥   
इत्थं विरागभरिता भुवनेऽखिलेऽस्मिंश्छक्नोति को नु भवतीव तपो   
विधातुम् ॥ ४७ ॥   
आर्ये किमत्र बहुना वचनेन सम्यक् क्षीरं श्रुतं ननु विधाय सुकौशलेन   
॥   
आतञ्चनेन दधितां यदि भावयेत तस्माद्धृतं न पयसो भुवि केवलात्तत्   
॥ ४८ ॥   
  
पृ० १५२) तद्वद्विवेकसरणेः क्रमशो   
विरागस्वभ्यासतोऽवगमयन्परिपाकमन्तः ॥   
दीक्षावशादयमहं त्वमिति भ्रमोत्थं भेदं व्यपोह्य   
कलयेच्छिवतत्वबोधम् ॥ ४९ ॥   
तत्सावधानसमनिश्चलयोगदृष्ट्या ज्योतिः परं हृदि विभाव्य   
निरन्तरायम् ॥   
निध्यायतः स्फुरति तत्परमप्रकाशलिङ्गं स्वतोऽधिगतनिर्मलधर्ममेघम्   
॥ ५० ॥   
देवि त्वमद्य तव निर्मलभावभूमौ बीजं समुप्य शिवतत्वमयं निषिच्य   
॥   
तद्धर्ममेघसलिलैः प्रणवाङ्कुराग्रज्योतिः सुमाहितशिवैक्यफलं   
गृहाण ॥ ५१ ॥   
अङ्गान्तरस्थितसुलिङ्गमखण्डभासा बाह्यान्तरस्थमखिलं ग्रसति   
प्रपञ्चम् ॥   
तद्देवि विस्मृतनिजाङ्गकथा तदैव चिद्दिव्यलिङ्गसहजैक्यमवाप्नुहि त्वम् ॥   
५२ ॥   
इत्यल्लमप्रभुगुरुस्तनुचित्तवायून्देव्याश्चिदग्निवलये हृदि हावयित्वा ॥   
सर्वातिशायि निजनिर्गुणनित्यतत्वे लीनं चकार शिवजीवविकल्पमाशु ॥ ५३   
॥   
इति निरुपमलीलानित्यनिर्वाणनिष्ठा धृतिपरमुपदेशं   
देशिकेन्द्रात्प्रपद्य ॥   
अय इव कनकत्वं स्पर्शवेधिप्रभावाद्भवलवमपहाय प्राप तेजोविभूतिम्   
॥ ५४ ॥   
  
पृ० १५३) प्रभूपदिष्टाया महादेव्याः श्रीगिरिं प्रति गमनम् ।   
  
शरणजननमस्यां भावयन्ती नमन्ती पुनरपि पदपद्मं   
श्रीगुरोस्संस्मरन्ती ॥   
पुलकितमृदुगात्री नेत्रयोर्बाष्पपूर्णा प्रभुतिलकमथाक्वा भक्तिनम्रा   
ववन्दे ॥ ५५ ॥   
तदनुमतिमवाप्य श्रीमती निर्ययौ सा तदनु बसवगेहाद्भक्तचित्तैः   
सहैव ॥   
रहसि कृतसमाधिर्नाशये दुष्टमायामिति हितमतिरागाच्छ्रीगिरिं   
योगनिष्ठा ॥ ५६ ॥   
अथ गिरिशिखरेन्द्रे सिद्धपीठे विशुद्धे स्थिरमतिरधिरुह्य श्रीगुरुं   
सर्वपूर्णम् ॥   
हृदयकमलमध्ये भावयन्ती   
समन्ताद्दृढतरशिवयोगादङ्गलिङ्गैक्यमाप ॥ ५७ ॥   
इति सकलमुनीन्द्राः श्रीमहाक्वाम्बिकायाः   
प्रभुपरिचितजीवन्मुक्तिनिष्ठा कथेयम् ॥   
श्रवणपुटनिपीता भक्तियोगं प्रसूते सुरतरुलतिकेवाभीष्टमप्यातनोति   
॥ ५८ ॥   
  
इत्यार्षश्रीभविष्यत्पुराणकथाविशालायां प्रभुलिङ्गलीलायां   
महादेव्यागमनतदनुग्रहवर्णनगतिर्नाम सप्तदशोऽध्यायः ॥   
  
  
ॐ  
वीरशैवलिङ्गिब्राह्मणधर्मग्रन्थमाला ।   
ग्रन्थ ८ वा।   
(श्रीव्यासकृतभविष्यत्पुराणान्तर्गत)   
प्रभुलिङ्गलीला   
भाग ३ रा।   
हा (महाराष्ट्र तात्पर्यासह)   
वेदमूर्ति, मणूर मठाध्यक्ष मल्लिकार्जुनशास्त्री   
यान्नीं मुम्बी येथील   
  
शके १८२६, सन १९०४   
  
  
पृ० १) ॥ भविष्यत्पुराणे प्रभुलिङ्गलीलायाम् ॥   
तृतीयभागप्रारम्भः ।   
॥ श्रीनन्दिकेश्वराय नमः ॥   
  
अष्टादशोऽध्यायः ॥   
  
सूत उवाच-   
श्रीसिद्धवीरेशपदाम्बुजेहा भक्त्या महेशस्य विनष्टमोहाः ।   
त्यक्ताशयाः श्रीगुरुसत्कृपायाः शृण्वन्तु धीराः प्रभुलिङ्गलीलाम्   
॥ १ ॥   
अक्कामहादेव्यमलान्तरङ्गं देवः समाधाय शिवात्मबोधात् ।   
भक्तिस्थलं ज्ञानपथोपदेशात्कर्तुं स्थिरं हृद्बसवस्य मेने ॥ २ ॥   
अथाल्लमस्तं बसवं विलोक्य प्रसाददृष्ट्या परतत्वनिष्ठाम् ।   
उपादिदृक्षुः स्वयमेव साक्षाद्गुरुः परात्मा वचनं बभाषे ॥ ३ ॥   
सदेष्टलिङ्गं भजतः सुनिष्ठया दृढा हि भक्तिर्गुरुलिङ्गजङ्गमे ।   
त्रिलिङ्गभक्तेर्दृढभावतः स्थिरा मनोगतिः प्राणसुलिङ्गसङ्गता ॥ ४   
॥   
चित्प्राणलिङ्गार्पितचित्तवृत्तिं शक्नोति न स्प्रष्टुमियं हि माया ।   
अत्येति मायां तु यदा तदैव निर्वाणमार्गो बसवार्य भाति ॥ ५ ॥   
  
पृ० २) श्रुत्वा गुरूक्तं बसवस्तमूचे प्रभो महात्मन् परिहाप्य मायाम् ॥   
चित्प्राणलिङ्गाङ्गविवेकतो मे कैवल्यमोक्षक्रममादिशेति ॥ ६ ॥   
दीक्षागुरुस्तं प्रभुराह भूयो लीक्षा वसन्तूधसि दीर्घकालम् ।   
ताः क्षीरलेशं न पिबन्ति तद्वद्दाक्षायणीशं बहिरर्चयन्तः ॥ ७ ॥   
अन्तः परं ज्योतिरमेयलिङ्गं सन्तः शिवं सन्ततमर्चयन्ति ।   
लिङ्गावधानाय सदान्तरङ्गे भक्तिर्मृषा सैव न या क्षमेत ॥ ८ ॥   
द्रुमेषु पुष्पाणि सरस्सु वारि शैलेषु पत्राण्यटवीषु गन्धाः ।   
धान्यानि नैवेद्यकृते वसन्ति सस्येषु बाह्यार्चनतत्पराणाम् ॥ ९ ॥   
एतानि सम्पादितुमर्चनायै यद्यापयेत्केवलमेव कालम् ।   
तत्सर्वधा भेदधियोऽस्य जन्तोरैक्याय जायेत न भक्तिदार्ढ्यात् ॥ १० ॥   
स्वायत्तमेतत्खलु सर्वजन्तोर्यत्केवलं साधनसंविधानम् ।   
गुरोः कृपायत्तमथान्तरङ्गे लिङ्गार्चनं तन्नहि दम्भभक्त्या ॥ ११ ॥   
  
पृ० ३) बसवस्योपदिशन्तमल्लमं प्रति सिद्धरामस्य वचनम् ।   
  
न दाम्भिकानां बहु मानयेऽहं भक्तिं प्रवातस्थितदीपकल्पाम् ।   
पारं न यात्येव तदीयभक्तिर्वैराग्यहीनस्य यतेः कथेव ॥ १२ ॥   
रुध्वा केवलकुम्भकेन मरुतः कायं वशीकृत्य यः   
क्षुत्तृष्णादिरिपून्निहत्य सहसा जित्वेन्द्रियाणां गणम् ।   
चित्तं वृत्तिविवर्जितं पय इव क्षीरे समारोपयेल्लिङ्गे स्वात्मनि   
सिद्धरामवदसौ ज्ञानं लभेच्छाम्भवम् ॥ १३ ॥   
श्रुत्वा तद्वचनं प्रभोर्विनयतस्तं सिद्धरामोऽब्रवीद्देव   
श्रीगुरुसार्वभौम कथमित्याज्ञापयेस्त्वद्भटम् ।   
उर्व्यां त्वत्पदकिङ्करेषु समतां नो शक्नुयां केन वा प्राप्तुं मेरुतृणे   
तृणामरगिरी त्वन्निग्रहानुग्रहात् ॥ १४ ॥   
स्वामिन्मे बसवार्य एव परमाचार्यो गुरुः स्यान्मम च्छन्नाख्यो   
मणिवालमाचयघनो मज्जङ्गमोऽहं शिशुः ।   
भक्तानां परमेश्वरस्य विमलज्ञानैकसन्धायिनां तस्मादत्र   
कियानहं भगवतो देवस्य वाग्गारैवे ॥ १५ ॥   
  
पृ० ४) इत्युक्तः प्रभुरभ्यधात्प्रगुणयंस्तं साधु साध्वित्ययं बुद्धं   
सम्प्रति सिद्धराम भवतो वात्सल्यमत्यद्भुतम् ।   
भक्तेष्वित्थमुमाधवस्य महिमा शक्येत केनोदितुं वेदाद्यैश्च न वेद्य एव   
बसवाद्यासङ्ख्यभक्तावलेः ॥ १६ ॥   
यस्य श्रीपदपद्मवर्णनचणा वेदादयो वाग्गणा जाने स   
प्रमथाग्रणीर्बसव इत्याख्यां जगत्पावनीम् ।   
नन्दीशः स्वयमुद्वहन्क्षितितले भक्तिं शिवे निर्मला ख्यातां   
कर्तुमवातरत्कलिजनैराच्छादितां तुच्छकैः ॥ १७ ॥   
इति प्रभुस्तद्बसवेन्द्रसद्गुणानभिष्टुवन्राममुखान्गणान्प्रति ।   
पुनस्तमूचे प्रणतं कृताञ्जलिं तदाभिमुख्याद्विकसन्मुखाम्बुजः ॥ १८   
॥   
वदामि युक्तिं बसवावधारय प्रवृष्टसद्भक्तिपथानुभावने ।   
मनुष्व लिङ्गाङ्गमिदं स्वमङ्गकं तदुज्वलल्लिङ्गमभेदतोऽर्चय ॥ १९ ॥   
लिङ्गोपभोगभरितः परमप्रसादी संसाधयाशु निरुपाधिकचित्समाधिम् ।   
  
पृ० ५) श्रीबसवाय प्रभुकृतप्राणलिङ्गतत्वोपदेशः ।   
  
तत्साधनत्रितयमात्मनि बोधबीजं ध्यानं तदादि मननं श्रवणं   
तदादि ॥ २० ॥   
वाक्यार्थबोध इति हि श्रवणं तदर्थयुक्तिप्रसाधनमिदं मननं वदन्ति   
।   
यत्प्राणलिङ्गविषयं सगुणप्रधानं तद्ध्यानमित्यभिहितं   
निरवद्यकीर्ते ॥ २१ ॥   
एष प्रपञ्चविषयः खलु पूर्वयोगस्तत्ते ब्रवीमि परमुत्तरयोगतन्त्रम् ।   
तत्साधनं श्रुतिमिमां बसवार्य तुर्यावस्थां वदन्ति मननं शृणु   
मौनमुद्राम् ॥ २२ ॥   
ध्यानं तु निर्गुणनिरञ्जननिर्विकारवृत्तिः सदैव फलितं   
परमात्मलिङ्गे ॥   
सन्धिः स्थिरा मतिरहो जपयज्ञ इष्टस्सोऽहं तमेव भज   
पूर्णसमाधिमेकम् ॥ २३ ॥   
वाक्कायहृत्त्रयमिदं स्ववधानमत्या कृत्वैकगत्यविकलं   
घनलिङ्गमूर्तेः ।   
ध्यानालयी भवनगोप्यमिदं विदित्वा यो भक्तिमान्विजयते स परं   
स्वतन्त्रः ॥ २४ ॥   
तस्यात्मलिङ्गनिरतार्चनतत्परस्य तत्वत्रयं गुरुचरेष्टपदं निजान्तः ।   
दीव्यत्प्रसादचरणाम्बुविधानशीलान्यत्रैव सन्ति सकलानि च साधनानि   
॥ २५ ॥   
  
पृ० ६) चिद्रूपसाधनचयैः परमात्मलिङ्गं सम्पूज्य यः   
समरसस्त्रिपुटीं निरस्य ।   
लिङ्गाङ्गसङ्गपरमार्थशिवैक्यभावादानन्दमेव भजतः किमु   
बाह्यतन्त्रैः ॥ २६ ॥   
अन्तस्थचिन्मयपरात्परदिव्यलिङ्गं यो वा न वेद बसवार्य स मां न वेत्ति   
।   
तद्बाह्यकर्म परमात्मनि सन्निवेश्य निष्कामतोऽन्तरमलं मृगयेत लिङ्गम्   
॥ २७ ॥   
श्रीलिङ्गजङ्गमगुरूत्तमतत्प्रसादपादोदकानि परिपूर्णतयाऽन्तरङ्गे ।   
यावन्न भान्ति करसङ्गिनिजेष्टलिङ्गं तावद्भजेत   
परमार्थपदाभिलाषी ॥ २८ ॥   
तत्साधुबोधितपदार्थगतिर्निरस्तव्याध्यादिरात्मनि समः स्तुतिनिन्दयोश्च ।   
दुःखे सुखेऽप्यविकृतिः समतां दधानो भक्तो भजेद्बसव   
तद्भवबन्धमोक्षम् ॥ २९ ॥   
पञ्चेन्द्रियाणि विषयेषु मनो विहारद्वाराणि तान्यथ विरागबलान्निरुध्य   
।   
तेभ्यो निवर्त्य हृदयं परमात्मलिङ्गे सन्धाय निश्चलसमाधिरयं हि   
भक्तः ॥ ३० ॥   
यावन्मनः प्रचलनं न जहाति तावन्नात्मानुभावमवगच्छति तेन भक्तिम्   
।   
  
पृ० ७) श्रीबसवाय प्रभुकृतप्राणलिङ्गतत्वोपदेशः ।  
  
नो याति भक्तिरहितो गिरिशं न पश्येत्तद्दर्शनोत्सुकमृते न हि मुक्तिमेति ॥   
३१ ॥   
वल्गानिरोधनवशात्तुरगः स्थिरत्वं वायोर्निरोधनवशान्मनसः   
स्थिरत्वम् ।   
तद्वायुरोधनवशेन निरुद्धचित्तो देहस्थकारणमियाद्भुवि वीरशैवः ॥   
३२ ॥   
माया नाम मनो मनःपरिणतिर्वायुः स वायुः परं   
कायोभून्मनसः स एव सततं कायं स्वयं पीडयन् ।   
भक्त्यङ्कूरसमुद्गमं न सहते कुत्रापि वा तत्क्रमा-  
ज्जेता तस्य भवेद्यदीह बसवः क्षोण्यां स भक्ताग्रणीः ॥ ३३ ॥   
चेतश्चित्रपतत्रिणो निजदृशौ पादाविडापिङ्गला-  
नाडीसंस्थितमारुतद्वयमिदं पक्षत्रयं प्रोच्यते ।   
प्राणापानसमाह्वयं नयनयोर्दृष्टिद्वये स्थापिते   
नैश्चल्येन मरुन्न याति चलनं चित्तं स्थिरं स्यात्ततः ॥ ३४ ॥   
चित्ते निश्चलतां गते निरुपमं चिद्बिन्दुरत्नं स्फुर-  
त्यस्मिन्सुस्थिरतां गते विजयते तत्कालकर्मादिकम् ।   
कार्यं तस्य च मूलकारणमियं माया समुन्मूलिता   
नश्येद्विश्वसनीयमार्य बसव स्थैर्यं भजात्मन्यलम् ॥ ३५ ॥   
उप्त्वा लिङ्गनिमित्तमन्नविलसद्बीजं सदङ्गस्थले    
  
पृ० ८) संसिच्योदकपानतः सह सदा तद्धातुभिः सप्तभिः ।   
संवर्ध्योर्जितबीजभूरुहफलं बिन्द्वात्मनावस्थितं   
यो दत्वाङ्गगुणाय लिङ्गमनयल्लिङ्गावधान्येव सः ॥ ३६ ॥   
भित्त्वाऽऽधारप्रमुखविलसच्चक्रषट्कं क्रमेण   
ज्ञात्वा तत्र स्फुरितमनसा षट्स्थलान्यात्मयोगी ।   
क्षित्यम्ब्वग्नीन् पवनगगने चित्तमत्र प्रयोगा-  
न्षड्विज्ञायाप्यविकृतमना भक्तिमान्यस्तटस्थः ॥ ३७ ॥   
चेतःषष्ठानि भूतान्यथ बसवमुने दैवतानां च षट्कं   
षड्वर्णानक्षराण्यप्यमलशिवमहामन्त्रगोप्यानि तेषु ।   
षट्चक्रेषु प्रबुध्वा तदुपरि गमने यस्समर्थः कृतार्थः   
सोऽयं पारं गतः स्यात्परशिवविमलज्ञाननिर्वाणभक्तेः ॥ ३८ ॥   
वदामि तत्वं गुरुलिङ्गसङ्गतस्थलानि विद्वन्गुदगुह्यनाभयः ।   
तदूर्ध्वनाभिर्हृदयं गलाम्बुजं त्रयं तदेतच्चरलिङ्गमन्दिरम् ॥ ३९   
॥   
भ्रुवोः सुमध्यं ह्यविमुक्तसञ्ज्ञितं ततः परं ब्रह्मबिलं च तद्द्वयम्   
।   
महेशलिङ्गस्थलमित्यवेत्य तत्प्रसादवान्स्याद्बसवार्य भक्तिमान् ॥ ४० ॥   
  
पृ० ९) श्रीबसवायाल्लमकृतप्राणलिङ्गतत्वोपदेशः ।   
  
सुवस्तु तद्बिन्दुमयं गुरूल्लसन्मुखानले पक्वमथार्य पूरयन् ।   
तदात्मविज्जङ्गमलिङ्गसम्मुखे महेशलिङ्गाय समर्पयेत्ततः ॥ ४१ ॥   
तदीयशेषामृतमात्मसात्कृतं स्वयं समास्वाद्य बहीरसांस्त्यजन् ।   
चिरं निजानन्दनिमग्नमानसः समाधिरूढो बसवार्य भक्तिमान् ॥ ४२ ॥   
भूम्यम्ब्वग्निसमन्वितो गुरुसुतो विद्युन्मरुद्व्योमगः   
श्रीमज्जङ्गमसंविधानभरितश्चित्तात्मसन्धानवान् ।   
श्रीलिङ्गैक्यसुभक्तिमान्न् स्थितिमिमां जानाति यः पुण्यवा-  
नेष श्रीबसवाग्रणीस्त्रिविधसद्भक्तो भवेत्साम्प्रतम् ॥ ४३ ॥   
भूम्यम्बुस्थलवांस्तु कर्मभरितो भक्तोऽग्निवायुस्थल-  
स्थायी तद्गगनस्थलान्वितमनास्सुज्ञानवानित्यलम् ।   
ज्ञात्वा भक्तमहेश्वरादिपदवीमारुह्य तीर्त्वा परं   
यः प्राप्नोति निरञ्जनं स बसव ज्ञेयो गुरूणां गुरुः ॥ ४४ ॥   
शक्तिस्थानमपानगुह्ययुगलं भक्तिस्थलं नाभिहृ-  
द्द्वन्द्वं मुक्तिकलास्थलं किल गलभ्रूमध्ययुग्मं ततः ।   
ज्ञात्वेत्थं परिहृत्य शक्तिगुणमप्यालिङ्ग्य भक्तिं दृढां   
भावज्ञो बसवार्य मुक्तिमतुलां गच्छेत्तदूर्ध्वं स्वयम् ॥ ४५ ॥   
  
पृ० १०) आत्मानं स्वयमात्मनैव यदि वेत्त्यात्मस्थिता शक्तिर-  
प्यात्मन्येव च भक्तिरात्मनि दृढा मुक्तिश्च तत्कारणम् ।   
ज्ञप्तिश्चात्मनि तस्य भाति तदयं यः स्वात्मनैवात्मवि-  
न्मान्यः स्याद्बसवार्य चेतसि मया भक्ताग्रणीर्लिङ्गवान् ॥ ४६ ॥   
इत्यल्लमप्रभुगुरुर्बसवाधिपस्य तत्पूर्वपश्चिमविधानरहस्यसिद्धम् ।   
योगोपदेशमतुलासनलक्ष्यमुद्राभ्यासोचितं समनुगृह्य जगाद भूयः ॥   
४७ ॥   
भक्तिं सन्ततमात्मनैव खचितां कृत्वा वियुक्तां न कु-  
र्वात्मज्ञैः सह युक्तिमद्भिरतुलां गोष्ठीमजस्रं भज ।   
नाधःस्रोतसि धेहि वृत्तिकलनं चेतस्तदूर्ध्वाध्वना   
सङ्गृह्याशु निरञ्जनस्थलमिदं स्थैर्येण सम्प्रापय ॥ ४८ ॥   
चिन्तां सन्त्यज दिव्यलिङ्गभरितां दृष्टिं स्थिरीभावय   
स्वात्मन्येव परामृतैक्यलहरीसाम्राज्यलक्ष्मीं भज ।   
अस्मद्वागुपदिष्टतत्वमधुना मा विस्मरारूढवा-  
नूर्ध्वं तस्य वदामि सारमतुलं लिङ्गैक्यतत्वं महत् ॥ ४९ ॥   
  
पृ० ११) यत्रेशाङ्घ्रिसरोजभक्तिभरितास्तत्पारकाङ्क्षान्विता-  
स्तिष्ठन्त्यप्रतिमानुभावकलनागोष्ठीप्रसङ्गात्सदा ।   
गत्वा तत्र तदीयभक्तिसरणेर्मर्मोपदेशाद्भवं   
निर्माष्टुं बसवार्य मुक्तिगतये यास्याम्यहं लीलया ॥ ५० ॥   
इति सकलगणानां शृण्वतामल्लमेन्द्रस्सदसि बसवनाथं प्राह   
कारुण्यसान्द्रः ।   
भजत मुनिवरेण्याः प्राणलिङ्गाङ्गयोगं   
प्रभुचरणसरोजध्याननिष्ठाश्च यूयम् ॥ ५१ ॥   
पठति परमभक्त्या प्राणलिङ्गाङ्गयोगप्रकटनपटुसारं सच्चरित्रं   
प्रभोर्यः ।   
श्रुतमपि बुधवक्त्राद्धारयेद्वा स्थिरात्मा सुलभतरममुष्य   
प्राणलिङ्गैक्यसौख्यम् ॥ ५२ ॥   
  
इत्यार्षश्रीभविष्यत्पुराणकथाविशालायां प्रभुलिङ्गलीलायां   
प्राणलिङ्गानुसन्धानगतिर्नामाष्टादशोऽध्यायः ॥   
  
पृ० १२) ॥ श्रीनन्दिकेश्वराय नमः ॥   
एकोनविंशतितमोऽध्यायः ॥   
  
सूत उवाच-   
सिद्धश्रीगुरुवीरनाथपदपद्माराधका निस्पृहाः   
सिद्धा वृद्धितधातुबद्धकुतनोर्दोषैर्निषिद्धात्मनः ।   
रुद्धानर्थरजस्तमोगुणभरा बुद्धात्मतत्वाः कृत-  
श्रद्धा मुक्तिकथासु भक्तिरसिकाः शृण्वन्तु लीलां प्रभोः ॥ १ ॥   
प्रभुरप्यथ भक्तसन्ततिं बसवेन्द्रं च कृपाविलोकनैः ।   
अनुगृह्य स गन्तुमिच्छया वचनं प्राह हितं मिताक्षरम् ॥ २ ॥   
बसवप्रमुखा गणाधिपा गमनेच्छा मम जायते भुवम् ।   
अथ यूयमपि स्थिरां मतिं कुरुतास्मत्कथितात्मभावने ॥ ३ ॥   
गुरुलिङ्गचरार्चनक्रमैस्सततं साधुसमागमोत्सवैः ।   
परमार्थपदानुभावनैर्हृदि कालं नयतात्मवित्तमाः ॥ ४ ॥   
इति वाक्यसुधापयोनिधिप्रसरैस्ताननुभावयन्प्रभुः ।   
प्रमदाम्बुविलोचनैर्गणैः प्रणतोऽभूत्पुलकाङ्कुराङ्कितैः ॥ ५ ॥   
  
पृ० १३) गमनसमयेऽल्लमस्य बसवादिभ्य आशीर्वचनम् ।   
  
विनयान्वितसिद्धरामसन्मुनिमादिश्य सुवर्णलापुरीम् ।   
गमनं कुरु साधकोत्तमेत्यमनस्काधिपतिर्ययौ क्षणात् ॥ ६ ॥   
अनुसृत्य सहागतान्पुनर्गमनेच्छारहितान्गणान्प्रभुः ।   
अवलोक्य पथि स्थितश्चिरं कृपया प्राह निजाङ्घ्रिसंश्रितान् ॥ ७ ॥   
भुवि भक्तगणानशेषतः समयानुग्रहणेन रक्षितुम् ।   
अवतीर्य वयं क्व च स्थले न वसामो दिवसाधिपो यथा ॥ ८ ॥   
अभवस्य निरञ्जनस्य मे भवतामेष कृते तनूद्यमः ।   
अनुसन्धिविधौ हि चेतसो न बहिर्योगवियोगसम्भ्रमः ॥ ९ ॥   
अहमेव हि जङ्गमाकृतिर्न भिदा जङ्गमलिङ्गयोस्ततः ।   
मम रूपमवेश्य जङ्गमं भजताश्वेव भवेन्ममागमः ॥ १० ॥   
इति भक्तमनांसि भावयन्प्रभुदेवः सुसमाहितान्यलम् ।   
भवतां भवभक्तिरूर्जिता भवतादाशिषमित्यमन्यत ॥ ११ ॥   
समुपेत्य च नित्यसत्यतां सततं जङ्गमलिङ्गभृत्यताम् ।   
  
पृ० १४) कृतकृत्यतमा भवन्त्विति प्रभुराशीर्वचनं जगाद सः ॥ १२ ॥   
विनिवर्त्य गणाधिपान्पुरं बसवादीनसमानवैभवः ।   
प्रययौ जयवानुदग्दिशास्थितभक्तावनतत्परो गुरुः ॥ १३ ॥   
बसवादिगणाश्च सद्गुरुस्मृतिनिर्धूतरजोगुणा गृहान् ।   
प्रतिपद्य पुनः पुराधिकं चरलिङ्गार्चनतत्परा बभुः ॥ १४ ॥   
पुनरागमनप्रतीक्षणे प्रभुदेवस्य सदा समाहिताः ।   
दिवसानि नयन्त ईश्वरे परमोत्कण्ठितया गणा स्थिताः ॥ १५ ॥   
तदनु प्रभुराट् पथि व्रजन्सुदृशा यानवलोकयेद्गिरीन् ।   
त इमे कनकाचलायितास्सुरकल्पद्रुलताद्रुवीरुधः ॥ १६ ॥   
अमृताम्बुधयः सरोवरप्रकराः स्पर्शसुवेधिनो धराः ।   
खनयो मणिसूनवः स्वयं बभुरुत्कृष्टगुणाद्भुतं जगत् ॥ १७ ॥   
अथ देशगतास्तमागतं प्रभुमाकर्ण्य सुभक्तिसंयुताः ।   
सह वाद्यरवेण भस्मसत्फलताम्बूलभृतः समाययुः ॥ १८ ॥   
  
पृ० १५) श्रीशैलवर्णनम् ।   
  
पदयोः प्रणतान्कृपानिधिर्हृदि लिङ्गैक्यमथानुभावयन् ।   
अनुगृह्य च तैस्समं ययौ शिवगोष्ठीकथनैर्यथातथम् ॥ १९ ॥   
पथि यत्र निषेदिवान्प्रभुः शिवभक्तैः सह तत्र तत्र सः ।   
दिवि दुन्दुभिनिःस्वनैस्समं सुमवृष्ट्या भरितोऽभवद्भृशम् ॥ २० ॥   
अमृतोपमसारवन्त्यलं तदुपस्पृष्टसरोजलान्यभुः ।   
दिनमेकमथोषितं परं प्रयतः क्षेत्रमभूद्धरास्थलम् ॥ २१ ॥   
सदुघेध्वनिरध्वनि व्रजन् प्रभुदेवः परमेश्वरालयम् ।   
स ददर्श समस्तसिद्धिदं प्रथितं श्रीगिरिराजमञ्जसा ॥ २२ ॥   
यदमेयगुणान्प्रशंसितुं न हि शक्नोति फणाधरेश्वरः ।   
तपसा किल पर्वतेश्वरः स्वयमैश्वर्यविजृम्भितो बभौ ॥ २३ ॥   
रसवादवयोनिरोधने जगदाकर्षणमञ्जनौषधे ।   
यददर्शनवश्यतादिकं सकलं सिध्यति तत्र मन्त्रिणाम् ॥ २४ ॥   
जगदद्भुतमूलिका क्रियाऽमृतसञ्जीवनिकाद्यमौषधम् ।   
  
पृ० १६) सकलार्थसुसिद्धयस्सुधारसकुण्डानि च तत्र सन्ति हि ॥ २५ ॥   
सुरधेनुनिधानकल्पकद्रुमचिन्तामणिमुख्यसिद्धिदः ।   
असमानतया शिवागमे जयति श्रीगिरिरेव भूतले ॥ २६ ॥   
महिमा खलु पर्वतेशितुर्लतिका यत्र नटन्ति भूरुहः ।   
प्रहसन्ति शिला वदन्त्यहो तरवः पुष्टतराः फलन्त्यरम् ॥ २७ ॥   
गिरिशृङ्गगता महाह्रदाः प्रददत्यम्बुनिषेवणान्नृणाम् ।   
तनुसिद्धिमथाभिषेचनाद्भुवि जातिस्मरतां विशेषतः ॥ २८ ॥   
इतरेतरवैरमुत्सृजन् सततं चित्रमृगव्रजोद्भुतः ।   
विचलत्यचलेन्द्रमौलिषु प्रमदं द्रष्ट्टदृशां विभावयन् ॥ २९ ॥   
अपि सन्ति विचित्रमद्रिराट्शिखराण्यश्वधियाऽऽरुरोह यः ।   
गमयन्ति तमाशु यानि तन्मनसा चिन्तितमुज्ज्वलं स्थलम् ॥ ३० ॥   
गिरिराजि लसन्ति सर्वतः प्रविशज्जन्तुततेर्निमेषतः ।   
अतलादिपथप्रदर्शकान्यहहा दिव्यबिलान्यसङ्ख्यतः ॥ ३१ ॥   
  
पृ० १७) अल्लमप्रभुगोरक्षयोः समागमः कुशलप्रश्नं च ।   
  
बहुना किमु साधकोत्तमाः किमु वा साधितुमुद्यता भुवि ।   
गिरिराजमुपेत्य निष्ठया प्रतपन्तीप्सितमाप्नुवन्ति ते ॥ ३२ ॥   
अथ तत्र गिरौ समस्तसिद्धीरहमाप्तोऽखिलयोगवान्किलेति ।   
वसति स्म समाययौ प्रभुस्तं हृदि गोरक्षमुनिं परामृशन् सन् ॥ ३३ ॥   
रोगार्तसन्निधिमिवामृतमादिनाथस्सञ्जीवनीव लतिका व्यसुसन्निधानम् ॥   
गोरक्षनाथनिकटं प्रभुराप शीघ्रं   
सुज्ञानसम्पदुदयोर्जितपुण्यराशिः ॥ ३४ ॥   
तं देवमागतमवेक्ष्य ससम्भ्रमोऽयं गोरक्षनाथमुनिरात्महितं   
विचिन्त्य ।   
उत्थाय साञ्जलिपुटः प्रणतोर्घ्यपाद्याद्यभ्यर्चनं   
समतनोद्विनयोक्तिसारैः ॥ ३५ ॥   
बृश्यासने समुपवेश्य सुभक्तिनम्रः पप्रच्छ देव कुत आगमनं कुतो वा ।   
गन्तव्यमद्य भवदागमनस्य किं वा स्यात्कारणं मम कृपानिलयाभिधेहि   
॥ ३६ ॥   
युष्माकमागमनमद्य मदीयभाग्यादित्यौचितीपरिचितं वचनं निशम्य ।   
मायां निरस्य तरसाऽनुजुघृक्षुरेनं प्राचुर्यधुर्यवचसा प्रभुराह   
देवः ॥ ३७ ॥   
  
पृ० १८) गोरक्ष भो वयममी भुवि जन्ममृत्युत्रस्तान्सुसाधकतमान्   
घनचिन्मयाङ्गान् ।   
लिङ्गैक्यबोधकथया सुधया विधातुं वेदागमोक्तविधयाऽविरतं चरामः   
॥ ३८ ॥   
इत्याकलय्य वचनं प्रभुलिङ्गमूर्तेर्यल्लौकिकोक्तिभिरयं परमार्थमाह ।   
मां ज्ञातवानिव पुरेत्यथवा गुरुः स्याद्गोरक्षनाथ इति चिन्तितवान्   
हृदन्ते ॥ ३९ ॥   
पप्रच्छ च प्रभुमसावनघ त्वदीयं दृष्टं पुरेव न हि सम्यगवैमि   
रूपम् ।   
भात्यन्यवन्नहि पुरातनवेषभाषा नैसर्गिकीं तव न वेद्मि विशिष्य   
वृत्तिम् ॥ ४० ॥   
आस्तां हृदन्तरविवेककथा कथञ्चिद्विज्ञाय बाह्यमथ पूजयितुं हि   
योग्यः ।   
लोके जनोऽल्लम इतीरितमस्य बुद्ध्वा गोरक्षमाह सहसा प्रहसन्मुखाब्जः ॥   
४१ ॥   
स्वात्मानमेव न हि वेत्ति तमोभरेण योऽसौ परस्य हृदयं कथमत्र विद्यात्   
।   
क्षुद्बाधया प्रतिगृहं भुवि पर्यटेद्यः क्षुण्णाशनौषधमयं   
कथमेव दद्यात् ॥ ४२ ॥   
  
पृ० १९) गोरक्षं प्रति प्रभोः साङ्केतिकवचनम् ।   
  
अन्धस्य हस्तभरिते मुकुरेऽपि किं स्यात्साध्यं तथैव बहिरक्षियुगे   
स्थितेऽपि ।   
विज्ञाननेत्ररहितस्य फलं किमस्ति साधारणं विषयवर्तनमाः   
पशूनाम् ॥ ४३ ॥   
वाक्चातुरीप्रकटनैकपरा हि धूर्तास्तेषां प्रबोधगरिमा कथमभ्युदेति   
।   
देहात्मवाद इव भाति शरीरमेव संसाधनीयमिति मूढमतिः पशूनाम्   
॥ ४४ ॥   
काये स्थिरे सति हि साध्यतमा विमुक्तिः काये कदाऽपि शिथिले नहि   
मुक्त्युपायः ।   
तत्कायसिद्धिरधिकेति तदर्थचिन्ता कापालिकं मतमिति प्रवदन्ति तज्ज्ञाः   
॥ ४५ ॥   
त्वङ्मांसमज्जरुधिरास्थिशिरालिमेदोबीभत्सदुर्भरमिदं मलमूत्रसिक्तम्   
।   
देहं मदीयमिति तत्र कृताभिमानः कापालिकस्य निजभक्तिरसः कथं   
स्यात् ॥ ४६ ॥   
श्रुत्वाऽल्लमोदीरितमत्युदारं गोरक्षनाथः पुनराह देवम् ।   
शृणुष्व सिद्धान्तविधिं महात्मन्यत्साधकाः सिद्धिसुखं प्रयान्ति ॥   
४७ ॥   
  
पृ० २०) अभ्याससम्पत्तिवशेन कायो यस्य स्थिरः स्यात्तमुदारशक्तिम् ।   
माया न संस्प्रष्टुमपि क्षमेत मृत्युः पुरःस्थातुममुष्य भीतः ॥ ४८   
॥   
प्राप्नोति कायोऽक्षरतां निकामं वयं तु वाग्जालकथां न विद्मः ।   
तत्कायसिद्धिं तव दर्शयामः पश्येति चोक्तः प्रभुराह भूयः ॥ ४९ ॥   
गोरक्ष किं वक्षि तनोः स्थिरत्वे किं नित्यता स्यादवशिष्टशक्तिः ।   
माया कथं वा विजिता भवेत्सा मोक्षः कथं वाऽस्तु मृतेरभावः ॥ ५०   
॥   
क्षरं समस्तं किल भूतजातं कूटस्थ एवाक्षर इत्युदीर्य ।   
क्षराक्षरेशो हरशब्दवाच्यस्तद्भक्तिमानेष्यति मोक्षलक्ष्मीम् ॥ ५१ ॥   
तस्मात्तनोरक्षयतां न विद्धि भ्रान्त्या तनुर्नङ्क्ष्यति तावकीना ।   
इत्युक्तवन्तं प्रसमीक्ष्य देवं गोरक्षनाथः सहसाऽब्रवीत्तम् ॥ ५२ ॥   
कथां परित्यज्य बहुप्रकारां गृहाण तूर्णं निशितं कृपाणम् ।   
निधेह्यवष्टभ्य बलं त्वदीयं मदीयकायेऽत्र तदीयधाराम् ॥ ५३ ॥   
  
पृ० २१) योगसिद्धिपरीक्षायां प्रभुगोरक्षयोः संवादः ।   
  
मदीयकाये यदि रोममात्रं त्रुट्येत चेत्तर्हि न कायसिद्धिः ।   
अहं च लोके न भवामि सिद्धस्सत्यं ब्रुवे प्रत्ययमाशु पश्य ॥ ५४ ॥   
गोरक्षमालोक्य वदन्तमित्थं प्राह प्रभुश्छेदनभेदनाद्यैः ।   
परीक्षणं ह्यासुरमामनन्ति मतं न चास्मद्गुरुसम्मतं तत् ॥ ५५ ॥   
छिद्येत चेत्तावकमङ्गमेतत्तदा कथं स्याद्भुवि सिद्धिमान्कः ।   
एवंविधोक्तिः सुविवेकजा किं सद्धर्ममार्गः किमु मृत्यभावः ॥ ५६ ॥   
अस्मादृशानां पुरतो न चेत्थं वक्तव्यमात्मा मरणादिधर्मैः ।   
न स्पृश्यते सङ्गतयेति चोक्तो गोरक्षनाथः प्रभुमाह भूयः ॥ ५७ ॥   
सन्देहवार्तो परिमुच्य सद्यस्सन्ताडयैनं मम वज्रकायम् ।   
खड्गेन मे नास्ति विनाशलेशः सिद्धिं प्रकाशीकुरु मामकीनाम् ॥ ५८ ॥   
ममाभिलाषं परिपूरयैनं न खड्गधाराहतिमन्तरेण ।   
चेतो नु तुष्येदिति मामकीनं निर्बध्यमानो हठयोगिनाऽभूत् ॥ ५९ ॥   
एतस्य चित्तं विकलं न भूयात्खड्गं शरीरे निदधामि बाढम् ।   
  
पृ० २२) मृतो यदि स्यादसिना विभिन्नः स्रक्ष्यामि गोरक्षयमीन्द्रमन्यम् ॥   
६० ॥   
इति प्रभुस्तत्करदत्तखड्गं स्वीकृत्य दृष्ट्वा निशितं विधाय ।   
मुष्ट्यात्सरौ तस्य दृढं गृहीत्वा धारां विधून्वन् निदधौ तदङ्गे   
॥ ६१ ॥   
तदाहतिस्फूर्जितघोरशब्दाच्चचाल भूरद्रिगणश्चकम्पे ।   
नाच्छिद्यताङ्गे क्व नु लोममात्रं रराण वज्राहतशैलवत्तत् ॥ ६२ ॥   
नाथो जगाद यमिनं न हि सिद्धिरेषा माया प्रपञ्चजटिलीकरणं   
तनोस्ते ॥   
सम्पादितं खलु वृथा यदयं रराणशब्दोऽस्ति यत्र मृतिरत्र   
यथार्थमेतत् ॥ ६३ ॥   
किं वाक्सहस्रकथनैः प्रलयं विजित्य कायस्य सिद्धिरिति या स मृषा   
प्रवादः ।   
इत्यल्लमः करतलस्थितखड्गमुष्टिं त्यक्त्वा न्यपातयदमुं   
प्रहसन्पृथिव्याम् ॥ ६४ ॥   
हा सिद्धयः कथमिमाः प्रलयार्त्युदर्कास्तत्तत्प्रमाणविधयास्त्यखिलस्य   
कालः ।   
यत्कायसिद्धिपदशब्दितमस्ति वस्तु तत्तद्ब्रवीमि शृणु वेदशिखारहस्यम्   
॥ ६५ ॥   
  
पृ० २३) अल्लमोपरि गोरक्षस्य खड्गप्रहारकथनम् ।   
  
वातातपाग्न्यशनिवृष्टिहिमैरपीड्यो यो रुग्जरामरणवर्जितदिव्यदेहः ।   
सम्बन्धवर्जनधियात्मन ईश्वरस्य पूर्णं समाधिमधिरुह्य स एव योगी   
॥ ६६ ॥   
भूतानि तद्गतगुणांश्च विजित्य बाह्यस्पर्शेष्वसक्तहृदयः   
समहेमलोष्टः ।   
दृष्टोऽपि दैहिकगुणैर्ह्रिदि तैरजुष्टो यः कायसिद्धिभरितोऽस्ति स एव   
योगी ॥ ६७ ॥   
इत्थं वदन्तमवलोक्य गुरुं गुरूणां गोरक्षनाथमुनिरस्य   
वचःप्रणाली ।   
काचित्तदद्य धृतिदार्ढ्यमहं परीक्ष्य सम्भावयामि महनीयतयेति मेने   
॥ ६८ ॥   
सङ्गृह्य तं सुनिशितं करवालमुद्यद्धाराविधूननचणः करलाघवेन   
।   
सव्यापसव्यविधयाशु बिभेद मूर्तिं सर्वत्र चित्रगतिरेष विभोर्नभोवत् ॥   
६९ ॥   
तेनाहतं गगनवत्प्रभुदेहमासीदीषत्क्षतेरपि तदा विषयं सुरूपम् ।   
निःशब्दमप्रतिमकान्तिविकारशून्यं दृष्ट्वा यमी स बहुधा विचचार   
भूयः ॥ ७० ॥   
  
पृ० २४) उत्प्लुत्य मूर्धनि निपत्य पदद्वयेऽपि पार्श्वस्थितो   
भुजकटीयुगलेक्ष्णयापि ।   
सर्वत्र चित्रगतिरात्तविधूतखड्गो रोम्णां च सन्धिषु चकार   
करप्रसारम् ॥ ७१ ॥   
पक्षीव निश्चलतया गगनप्रदेशे स्थातुं पुरा बहुलकम्पितपक्ष्मयुग्मः   
।   
उत्प्लुत्य खे पुनरपि प्रणिपत्य भूयश्चोत्प्लुत्य पार्श्वचलितः स्थिरतां   
प्रपेदे ॥ ७२ ॥   
आश्चर्यमेतदिति तस्य महामहत्वं विज्ञाय संयमिवरो भयभक्तिनम्रः ।   
नत्वाल्लमेन्द्रमपसृज्य करस्थ खड्गं सन्ताडयन्निजकपोलयुगं   
बभाषे ॥ ७३ ॥   
गुरुस्वाम्यस्माकं भवसि न हि चेत् सिद्धिरतुला तनोरित्थंरूपा भवति   
भुवने कस्य यमिनः ।   
न चैतावन्मात्रो भजति जगदाश्चर्यकृदिदं महत्वं   
वेदान्तप्रथितपरमाद्वैतफलितम् ॥ ७४ ॥   
मद्देहमेतदसिखण्डितमाशु चक्रे निर्घोषणं खणिति निर्दलिताण्डभित्ति   
।   
  
पृ० २५) अल्लमं प्रति गोरक्षस्य पुनरुक्तिः ।   
  
देव त्वदङ्गमिदमम्बरवद्विभाति निःशब्दमेव कथमद्य ममाभिधेहि ॥ ७५   
॥   
गोरक्षमाह गुरुराट् शृणु सावधानः काये घनीभवति सापि घनैव   
माया ।   
एतद्द्वयेपि सुघने भवति प्रपञ्चच्छाया स्थिरा क्व नु तदा तनुसिद्धिरेषा   
॥ ७६ ॥   
तस्मान्निरस्यति यदा हृदि कायमायेच्छाया विनश्यति तदा खलु सिद्धिरेषा   
।   
कैवल्यलक्षणवती भवति प्रसिद्धेत्युक्तः प्रणम्य पुनरल्लममाह योगी   
॥ ७७ ॥   
भो आदिनाथ मम कारणदेशिकेन्द्र दातुं ममाप्रतिमसिद्धिरहस्यमेतत् ।   
अत्यादरादनुगृहीतविलासभाषावेषस्त्वमागत इति स्म न वेद्मि किञ्चित् ॥   
७८ ॥   
देव क्षमस्व कृपयाऽद्य ममापराधं दासोऽस्मि तेऽहमिति तत्पदयोः पपात   
।   
उत्थाप्य तं प्रभुरनुत्थितमस्य चित्तं कृत्वा   
शिवानुभवपूर्णमथाब्रवीच्च ॥ ७९ ॥   
लोहं यथैव पुटपाकवशाद्विभाति तद्वद्विरागपरिपाकवशात्फलाप्तिः   
।   
गोरक्षनाथमिति सत्कृपयाल्लमेन्द्रे पश्यत्यनुग्रहदृशा विचचाल रागः   
॥ ८० ॥   
  
पृ० २६) तेनैव सार्धमभिदुद्रुवुरस्य   
तावन्मात्सर्यदम्भमदमुख्यमहोपसर्गाः ।   
सम्भाषणादपगतौ तदबोधगर्वौ तद्धस्तमस्तकतयाऽपससार माया ॥   
८१ ॥   
सम्प्रार्थयत्प्रभुमपारकृपाम्बुराशिं गोरक्षसंयमिवरो जगदेकबन्धो ।   
धन्योऽस्मि तावकपदाब्जपरागलेशसंस्पर्शनादधिकमप्यहमद्य याचे ॥ ८२   
॥   
आज्ञापयोत्तमगतिं मम भक्तबन्धो बन्धो हि सिद्धपदवीरितकायसिद्धिः ।   
इत्यर्थयन्तमनुगृह्य परार्थवेषस्तोषं पुपोष वचनामृतधारयास्य ॥   
८३ ॥   
गोरक्ष साधु शृणु किं बहुनोदितेन यावन्न सन्त्यजति मायिककायसङ्गम्   
।   
आत्मा न तावदुदयात्तनुसिद्धिरेका बोधस्य केवलमसाधनमेव जन्तोः ॥ ८४   
॥   
यद्युत्सहेत हृदयं तनुसिद्धिमोक्षं सत्साधनद्वयमिदं सममेव लब्धुम्   
।   
  
पृ० २७) योगसिद्धिपरीक्षायां प्रभुगोरक्षकयोः संवादः ।   
  
तर्हि द्वयोरपि गती परिहृत्य भक्त्या श्रीमद्गुहेश्वरपदाम्बुरुहे भजस्व   
॥ ८५ ॥   
शीतापनोदमिव पाककथाप्रवृत्तो भक्तो गुहेशपदयोस्तु समस्तसिद्धिम् ।   
आप्नोषि तं परिचरेति गुरूपदिष्टो निष्ठामवाप्य हृदये गुरुमाह योगी   
॥ ८६ ॥   
स्वामिन् गुहेश इति कोऽयमपूर्व उक्तस्सोऽयं क्व वा वसति खेलति   
किम्प्रकारः ।   
तं केन वात्र विधिना यमहं भजेयं ब्रूहीति तेन   
विनयादुदितोऽब्रवीत्तम् ॥ ८७ ॥   
गोरक्ष संशृणु गुहेश्वरशब्दवाच्यो नान्यो मदस्ति भुवनत्रितयेऽपि   
नूनम् ।   
निःसंशयो भव मनस्यकलङ्कवर्त्मा मामेव भावय सदाऽऽत्मसमाहितोऽसि   
॥ ८८ ॥   
नाम्ना गुहेति परमात्मनिवासभूमिस्तस्यां सदा पतिरहं निवसामि नूनम्   
।   
तन्नाम मामकमिदं कुहनानृमूर्त्या सर्वत्र साधु विहरामि बुधावनाय   
॥ ८९ ॥   
तस्मादहं सकलभूतहृदन्तराले तिष्ठामि वल्लभतयेति भजन्ति ये   
माम् ।   
तेषां च निर्मलधियां मम नास्ति भेदस्सोऽहं तथैव सततं हृदि   
भावयस्व ॥ ९० ॥   
  
पृ० २८) मायाप्रपञ्चकलनं सकलं त्विदन्ता   
तत्सङ्गतोपहितजीवचितिस्त्वहन्ता ।   
सोऽहन्तया द्वयमिदं प्रविलाप्य पूर्णाहन्तामये शिवपदे   
स्थितिरित्युपास्तिः ॥ ९१ ॥   
इत्थं निरन्तरमुपास्तिरता हि जीवन्मुक्तिं भजन्ति भुवि   
केवलभक्तिनिष्ठाः ।   
तस्माद्गुहेश्वरमुपास्व निजात्मबुद्ध्या कैवल्यमाप्नुहि   
बुधेत्युदितोऽब्रवीत्सः ॥ ९२ ॥   
अध्यात्मशास्त्रकृतवासनयाऽलमार्य त्वं चेद्गुहेश्वर इदं किमु   
लिङ्गमङ्गे ।   
चिज्ज्योतिषस्तव निरञ्जननिर्गुणस्य भेदोऽस्ति किं भ्रमकृतो निकृतोपयुक्तः   
॥ ९३ ॥   
गोरक्षमाह गुरुरस्म्यहमद्वितीयो भक्तेष्वनुग्रहदृशा धृतविग्रहः सन् ।   
चित्प्राणलिङ्गमपि हस्ततले बिभर्मि   
श्रेष्ठैरनुष्ठितमिहान्यजनोऽनुतिष्ठेत् ॥ ९४ ॥   
लोकोपकारकृतये बहिरिष्टलिङ्गं धृत्वा चरामि न भिदा मम तावता   
स्यात् ।   
  
पृ० २९) योगसिद्धिपरीक्षायां प्रभुगोरक्षकयोः संवादः ।   
  
अन्तर्बहिःस्फुरितदिव्यपरप्रकाशलिङ्गैक्यसङ्गतिमुदा हरतः स्ववेषात् ॥   
९५ ॥   
विज्ञानभक्तिसुविरक्तिमतां मतानि विच्छेदकान्यखिलसंशयबन्धनानाम्   
।   
सोऽहं पुरा रचितवान्यदसीति कोटिसङ्ख्यायुतानि वचनानि जगद्धितार्थम्   
॥ ९६ ॥   
तानि श्रुतिस्मृतिपुराणशुभागमार्थतात्पर्यसङ्ग्रहतया सुविभावितानि ।   
शृण्वन्ति ये त इह साधनतारतम्यान्मुक्तिं प्रयान्ति हतकिल्बिषचेतनास्ते   
॥ ९७ ॥   
धात्र्यां खुरल्युदितसाधनसाधकार्थो नानाविधायुधधरो हि   
परोपकृत्यै ।   
तद्वन्ममापि समयोचितवेषभाषानैश्चल्यभञ्जनकृते न भवन्ति योगिन् ॥   
९८ ॥   
येषां यथा हृदयवृत्तिरहं तथैव तेषां विमुक्तिपथमाशु   
समादिशामि ।   
तद्वन्ममापि समयोचितवेषभाषास्सन्तीव वस्तुत इमा न निरञ्जनस्य ॥ ९९   
॥   
धात्र्यामहं सकलभक्तविरक्तचित्तक्षेत्रेषु भक्तिशिवबोधसुबीजराजिम् ।   
  
पृ० ३०) वप्तुं दधामि शरणोचितयोगमुद्रां गोरक्ष तेन मम भेदकथा   
कुतः स्यात् ॥ १०० ॥   
के वागताः क्व नु कथं किमिति स्वचित्ते स्याच्चेद्विकल्पकलनं कथमस्य   
भक्तिः ।   
सर्वं मयीति शिवसौख्यसुधाब्धिमग्नो भक्तिं भजेत परमां   
गुणगन्धशून्याम् ॥ १०१ ॥   
सोऽहं तदेतदिति तद्वदहं ममेति नोदेति यद्वदभिमानलवस्तथैव ।   
वर्ते जलान्तरसरोरुहपत्ररीत्या निर्लेपतामनुभवामि सदैव योगिन् ॥ १०२ ॥   
ये त्वङ्गलिङ्गयुगसङ्गतिबोधनिष्ठास्तेषां हि षट्स्थलविवेकितया   
मतोऽस्मि ।   
सङ्गं विसृज्य परिपूर्णशिवैक्यभावा ये चिन्मयाश्चिदहमेव भवामि   
तेषाम् ॥ १०३ ॥   
ज्ञेयो मदीयमहिमैष न संशयोऽत्र स्याच्चेत्तवाद्य स परीक्ष्य   
समाधिमेहि ।   
उक्त्वेति नीलजलदान्तरविद्युदुद्यल्लिङ्गे विलीनहृदयोऽथ समाहितोऽभूत् ॥   
१०४ ॥   
गोरक्षयोगिनि तदा प्रभुहस्तलिङ्गं स्वीकर्तुमिच्छति करेण बलाद्गृहीत्वा   
।   
  
पृ० ३१) गोरक्षं प्रत्यल्लमकृततत्वोपदेशः ।   
  
स्पृश्यं न दृश्यमपि तद्गगनायमानमासीत् सविस्मितमनाः प्रभुमाह   
भीतः ॥ १०५ ॥   
युष्माकमीश महिमा निगमैरवेद्यः कोवाल्पधीरयमहं परिशीलनेऽस्य ।   
साम्यं भजेत गजदन्तपरीक्षयेदं तन्नाथ मामनुग्रहाण हितोपदेशात्   
॥ १०६ ॥   
शिष्यो हि सद्गुरुवरेण परीक्षणीयो नो जातु शिष्यबटुकेन गुरुः   
परीक्ष्यः ।   
तद्रक्ष मां प्रभुगुरो शिवदीक्षयेति गोरक्षनाथविनुतोभवदक्षरेशः   
॥ १०७ ॥   
दीक्षाममुष्य कृपयान्तरनुग्रहीतुं शिक्षाक्रमैस्तमथ लक्षविधैः   
परीक्ष्य ।   
प्रक्षीणसिद्धिजडिमग्रथनाय तस्मै मोक्षप्रदं   
समदिशद्गुणशून्यतत्वम् ॥ १०८ ॥   
गोरक्षकः प्रभुगुरोरुपदेशमात्रात्सामोदहेमसदृशो विरराज विप्राः ।   
किञ्चाल्लमाम्बुधिकृपामृतपानतृप्तः सिद्धीस्तदैव सकलाः   
शिथिलीचकार ॥ १०९ ॥   
मायां निहत्य निजकायगुणान् विजित्य स्थूलं च सूक्ष्ममुभयं क्रमशो   
ग्रसित्वा ।    
  
पृ० ३२) स्थित्वाथ कारणतनौ विससर्ज वज्रकायभ्रमं चिदमलाभ्रतनुः   
स योगी ॥ ११० ॥   
गोरक्षको भ्रमरकीटनयेन सद्यः कारुण्यतः प्रभुगुरोरुपलब्धविद्यः ।   
मुक्तो बभौ परशिवाद्वयबोधसिद्ध्या जीवन्नपि   
प्रतिनिवृत्तमृषाप्रपञ्चः ॥ १११ ॥   
सङ्गं विसृज्य भविभिर्भवबन्धमुक्तश्चिह्नानि शैवविहितानि तनौ   
गृहीत्वा ।   
अद्यापि तिष्ठति रसातलमाश्रितोऽयं गोरक्षसंयमिवरः   
शिवभक्तियुक्तः ॥ ११२ ॥   
इति भृगुसुतमुख्याः सुव्रताः श्रीगिरीन्द्रे   
प्रभुकृतशिवदीक्षादक्षगोरक्षचर्या ।   
श्रवणपुटनिपीता भुक्तिमुक्ती प्रसूते तदधिकरुचि यूयं धारयध्वं   
शृणुध्वम् ॥ ११३ ॥   
  
इत्यार्षश्रीभविष्यत्पुराणकथाविशालायां प्रभुलिङ्गलीलायां   
गोरक्षानुग्रहवर्णनगतिर्नामैकोनविंशोऽध्यायः ॥   
  
पृ० ३३) श्रीनन्दिकेश्वराय नमः ॥   
  
अथ विंशोऽध्यायः ॥   
  
सूत उवाच-   
श्रीसिद्धवीरशरणा लिङ्गजङ्गमदेहिनः ।   
मुमुक्षवो मुनिगणा लीलां शृण्वन्तु सत्प्रभोः ॥ १ ॥   
इत्थं गोरक्षनाथस्य सारविद्योपदेशनात् ।   
सम्पाद्य कृतकृत्यत्वं सिद्धनाथपदं ददौ ॥ २ ॥   
तेन श्रद्धान्वितेनाथ सत्कारैः परिपूजितः ।   
तदाश्रमाद्विनिष्क्रम्य ययावन्यत्र भूसुराः ॥ ३ ॥   
लोकैकपावनीं लोलतरङ्गां मङ्गलप्रदाम् ।   
पातालगङ्गामुत्सङ्गे ददर्श श्रीगिरेः प्रभुः ॥ ४ ॥   
तस्यास्तटभुवि प्रोद्यत्पर्णशालाविराजितम् ।   
मुन्याश्रमं ददर्शाग्रे धन्यैर्मान्यतमं महत् ॥ ५ ॥   
रसालसालपनसखर्जूरार्जुनकेसरैः ।   
किंशुकप्रमुखैर्नानाद्रुमैरत्यन्तशोभितम् ॥ ६ ॥   
पुण्ये तत्राश्रमे व्याघ्राः क्रीडन्ति हरिणैः समम् ।   
चुम्बन्ति बभ्रुवदनं मूषकास्तैश्च चुम्बिताः ॥ ७ ॥   
करिणस्तत्र पञ्चास्यैस्सख्यं कुर्वन्ति सन्ततम् ।   
  
पृ० ३४) मार्जारैः कीरशिशवो हास्यलीलां वितन्वते ॥ ८ ॥   
सहैव निवसन्त्यत्र मयूराश्च भुजङ्गमाः ।   
अन्ये प्रतीपजातीयास्सजातीया इवासते ॥ ९ ॥   
समागतं प्रभुं दृष्ट्वा तेन मार्गेण भूसुराः ।   
प्रत्युद्गम्य कृतार्थाः स्म इति चित्तेषु मेनिरे ॥ १० ॥   
मुनयोऽल्लममर्घ्याद्यैः पूजयित्वोन्नतासने ।   
उपवेश्य स्तुतिशतैः स्तुत्वा स्तुत्यं तमूचिरे ॥ ११ ॥   
प्रभो सर्वज्ञ भाग्येन जातं त्वद्दर्शनं हि नः ।   
रक्षणीया वयं सर्वे त्वया सद्गतिदर्शिना ॥ १२ ॥   
परीक्ष्य गोरक्षयतिं दीक्षां दत्वा सुरक्षितम् ।   
कृतवानिति विज्ञाय त्वां द्रष्टुं तावदुत्सुकाः ॥ १३ ॥   
प्रतीक्षमाणास्सततं भवदागमनं वयम् ।   
तदाद्युत्कण्ठितस्वान्ता निवसामोऽत्र सद्गुरो ॥ १४ ॥   
अनुग्रहोऽयं भवतां यदत्रागमनं शुभम् ।   
फलितं हि तपोऽस्माकमद्यैवानुगृहाण नः ॥ १५ ॥   
स त्वं तत्वरहस्यार्थमुपदिश्य कृपाम्बुधे ।   
शिष्यत्वेनानुगृह्णीष्व मुनीनस्मान्भवार्दितान् ॥ १६ ॥   
  
पृ० ३५) अल्लमस्य सर्वैऋषिभिस्साकं सम्भाषणम् ।   
    
इति सम्प्रार्थितः सर्वैर्मुनिभिर्जातकौतुकः ।   
प्रभुः प्रसन्नहृदयो बभूवानुग्रहेच्छया ॥ १७ ॥   
तेषां प्रार्थयतां प्रभुर्यमवतां कायाम्बुधौ संस्थितं   
चेतोदिव्यमणिं तदूर्ध्वपदवीमानीय लिङ्गाह्वये ।   
शाणे साधु निघृष्य तत्र जनयन् ज्ञानप्रकाशं परं   
सन्निष्ठाह्वयवज्रसूचिभिदया चक्रे बिलं तस्य सः ॥ १८ ॥   
सन्धायात्र च बुद्धिसूत्रममलं तल्लोलतां वारय-  
न्भेदं चाहमिदं त्वमित्यनुसृतं प्रोल्लङ्घ्य तं प्रापयन् ।   
पश्चात्पश्चिमवाहिनीं स्थलकुलेष्वाज्ञातमास्थापय-  
न्मौनीन्द्रान्प्रणवानुसन्धिसुखितान्कृत्वाऽब्रवीदल्लमः ॥ १९ ॥   
इमामशुक्लकृष्णाख्यामविज्ञाय क्रियां हृदि ।   
कृपां न लभते शम्भोश्चिदम्बरनटेशितुः ॥ २० ॥   
विना महेश्वरकृपामन्तरङ्गं न शुध्यति ।   
अन्तः शुद्धिमृते भ्रान्तिर्न नश्यति मुनीश्वराः ॥ २१ ॥   
अनुत्सृज्य मनोभ्रान्तिं न शिवज्ञानमर्हति ।   
तद्विना नहि मोक्षोऽस्ति श्रुतियुक्त्यनुभूतिभिः ॥ २२ ॥   
  
पृ० ३६) तच्छ्रुत्वा मुनिवर्यैस्तैः प्रार्थितः शिवदीक्षया ।   
कृतार्थीकृत्य तान्सर्वान्पुनर्वचनमब्रवीत् ॥ २३ ॥   
कैवल्यमुक्तेर्मौनीन्द्राः कीलकं साधकोचितम् ।   
सदैव हृदि लिङ्गैक्यसावधानतया स्थितिः ॥ २४ ॥   
इत्थमाज्ञाप्य तैर्भक्त्या पूजितो गुरुरल्लमः ।   
ददर्श पुरतो गच्छन्महाविपिनमग्रतः ॥ २५ ॥   
भानुमद्दीप्तिलेशस्याप्यप्रवेश्यं यदन्तरम् ।   
लतापटलसंस्यूतनीरन्ध्रतरुमण्डलम् ॥ २६ ॥   
तत्कुञ्जाः कुञ्जरौघानां विहारावासतां गताः ।   
चरन्ति यत्र सिंहाश्च व्याघ्रखड्गादयो मृगाः ॥ २७ ॥   
तिर्यग्भिरपि तैर्देवः सेव्यमानो व्रजन्पथि ।   
अग्रे ददर्श मृगयुं क्रूरमाकारनिष्ठुरम् ॥ २८ ॥   
दारुकोटरयन्त्राणि वैय्याघ्रशकटानि च ।   
ग्रन्थिकीलितसूत्राणि श्येनबभ्रुशुनां गणान् ॥ २९ ॥   
तथा शशकजालानि शिक्यानि यवनीपटान् ।   
  
पृ० ३७) व्याधं प्रति अल्लमस्य हितोपदेशः ।   
  
मृगयासाधनान्यन्यान्यानयन्तं महावलम् ॥ ३० ॥   
नेत्रपात्रोरुगात्राणां मृगाणां चित्रवर्त्मनाम् ।   
गणानाशु जघानैष पत्रिणैकेन लुब्धकः ॥ ३१ ॥   
करिणः सिंहवत्सिंहांस्तथा शरभवच्छरैः ।   
मारयामास बहुधा मृगानिव मृगादनः ॥ ३२ ॥   
अन्यानि जन्तुसन्तानान्येकैकेन शरेण सः ।   
जघान लीलयाऽटव्यां किरातः कालमृत्युवत् ॥ ३३ ॥   
तं वीक्ष्य राक्षसाकारमल्लमो हृद्यमन्यत ।   
अनेन जन्तुविततिर्हतासावन्तकातिथिः ॥ ३४ ॥   
वीक्ष्योपेक्ष्य कथं यास्यामेतत्कार्यं कथञ्चन ।   
निवार्यमनुगृह्यैव क्रौर्यमस्येत्यथाब्रवीत् ॥ ३५ ॥   
अहो किमिदमुत्सृज्य मृगयासौख्यमान्तरम् ।   
वृथा क्लिश्नासि बहुधा बहिर्मृगयुतां गतः ॥ ३६ ॥   
प्रभोर्वाक्श्रवणेनैव तद्दर्शनहतैनसः ।   
तस्याभून्मतिरुत्कृष्टा महत्सङ्गो हि तादृशः ॥ ३७ ॥   
उवाच स प्रभुं हर्षात्प्रणम्य पदपद्मयोः ।   
  
पृ० ३८) भक्त्या परमया युक्तस्त्यक्तशस्त्रः कृताञ्जलिः ॥ ३८ ॥   
मामन्तर्मृगयासौख्यमुपदिश्य कृपानिधे ।   
कृतार्थयेति विज्ञप्तः प्रभुः प्राह कृतानतिम् ॥ ३९ ॥   
कायः काननमत्र तिष्ठति मृगोऽहङ्कारनामा शुन-  
स्तद्ग्रासैकचणान्मनो निगलतो बध्वेन्द्रियाण्यत्यजन् ।   
नीत्वा वायुनिरोधजालवलयं सुज्ञानदृक् तं मृगं   
धृत्वा धैर्यधनुर्विवेकमृगयुस्तद्वेधदक्षो भवेत् ॥ ४० ॥   
सोऽहम्भावशरं शरासनगुणे सन्धाय तं पातयं-  
स्तेन ज्ञानधनञ्जये सुरुचिरं पक्त्वा शिवस्यार्पयन् ।   
भक्षेदित्युपदिश्य सद्गुरुवरस्तेनापि तत्कारय-  
न्नानन्दामृतसिन्धुमग्नहृदयं चक्रे किरातं क्षणात् ॥ ४१ ॥   
इत्थं किरातमनुगृह्य ततोऽवरुह्य श्रीपर्वतादथ तदुत्तरदेशमार्गे ।   
गच्छन्प्रभुर्निजपदाम्बुजदर्शनेन सङ्क्षीणपूर्वकलुषान्   
व्यतनोदशेषान् ॥ ४२ ॥   
ये मानिनीस्तनभराहितदृग्विलासाः कामस्य किङ्करजना   
रतिसौख्यलुब्धाः ।   
ते चापि तं प्रभुमवेक्ष्य विवेकनिम्नाः सन्मानतः सुगतिमेव   
ययाचिरेऽद्धा ॥ ४३ ॥   
  
पृ० ३९) नानाजनपदगतजनानामल्लमकृतनानाविधोपदेशः ।   
  
तानल्लमोऽप्यतनुतान्तरकुण्डलिन्याः शक्तेः प्रबोधनवशाद्युवतेः   
शुभाङ्ग्याः ।   
गोष्ठ्या विरक्तिभरितान् विकसद्विहारानानन्दमग्नहृदयानवनौ विचित्रम्   
॥ ४४ ॥   
अन्यांस्तथानुसरतो रससिद्धिकामानात्मीयबिन्दुमयदिव्यरसं निरुध्य ।   
अन्तर्दृढं भजत सिद्धिसुखं तदीयमित्यादिदेश   
भगवानखिलान्तरात्मा ॥ ४५ ॥   
सम्प्रार्थितो रसघुटीपटुसिद्धिमन्यैः प्राह प्रभुः स्मितमुखो रस एव   
बिन्दुः ।   
निष्पन्दवायुरतुलौषधमात्मचित्तं मूषाऽग्निरेव मणिपूरपदं विदन्तु   
॥ ४६ ॥   
धृत्यैव तस्य परिपाकवशेन जाता सैवोन्मनी रसघुटी   
स्फुटमात्मसिद्धा ।   
लब्ध्वैव तां हरमहेशसदाशिवोर्ध्वस्थानाप्तिरेव निजसिद्धिरियं हि   
नित्या ॥ ४७ ॥   
इत्यल्लमः क्षितिजनानुपदिश्य सारं संरक्ष्य तानथ गतः पुरतो   
ददर्श ।   
अन्यत्र वन्यफलपुष्पसमग्रमग्र्यं मुन्याश्रमं   
श्रमनिवारकमाश्रितानाम् ॥ ४८ ॥  
  
पृ० ४०)   
माकन्दचन्दनकपित्थरसालसालमालूरचम्पकमुखाखिलशाखिसान्द्रम् ।   
सत्यव्रतैः समयिभिः कृतनित्यकृत्यनैमित्तिकादिनियमैः परितः परीतम्   
॥ ४९ ॥   
यत्राह्वयन्ति विरुतैरतिथीनिवासन्माकन्दशाखिषु पिका मधुरैः   
समन्तात् ।   
आगच्छतात्त   
पिबताध्वमखण्डसौख्यास्सत्कन्दमूलफलसाररसान्मदीयान् ॥ ५० ॥   
तृष्णां निवारयत निर्मलवारिपूरैरागच्छतेति सरसीषु समाह्वयन्तः   
।   
आभान्ति हंसकलहंसरथाङ्गरङ्गत्क्रौञ्चादिपक्षिनिवहा   
ललितैर्निनादैः ॥ ५१ ॥   
वृद्धेषु तापसवरेषु गृहीतकीशहस्तावलम्बनपरेषु नदीनदादीन् ।   
गच्छत्सु तत्र तदुपर्यनुयान्ति कीराश्छायार्थमेव   
विकसन्निजपत्रसान्द्राः ॥ ५२ ॥   
यस्मिंस्तपःकृशमुनीन्द्रजटाभरैस्तैः   
सन्ताडितोच्छ्वसितभोगिगणश्रमाम्भः ।   
प्रोत्सादयन्ति मदहस्तिघटाः स्वकीयश्रोत्रछलव्यजनवीजनतः समन्तात्   
॥ ५३ ॥    
  
पृ० ४१) वनपशुकृतमुनिसेवनवर्णनम् ।   
  
मासोपवासमुखघोरतरव्रतस्थान् यत्रासनस्थिरतया रहितान् विलोक्य ।   
तिष्ठन्ति पृष्ठत उपेत्य बलार्थमेषां व्याघ्राः   
स्वपृष्ठभृततत्तनवो महान्तः ॥ ५४ ॥   
पञ्चाग्निमध्यतपसा परितप्यमानान् दृष्ट्वा मुनीनिभगणः   
करपूरिताम्भः ।   
आनीय तत्सविधदेशमहो समन्तात्संसेचयत्यनुदिनं विनयेन नम्रः ॥ ५५   
॥   
वाचंयमेषु जरठेष्वथ यत्र मौञ्जीनिर्मित्सयोद्यतकरेषु   
गृहीतदर्भाः ।   
आगत्य तांस्तदुपयुक्ततया विदार्य यच्छन्ति तत्करतले स्वयमच्छभल्लाः   
॥ ५६ ॥   
हंसाश्च यत्र बिसकाण्डचयं विभज्य   
चञ्चूभिरञ्चदतिसूक्ष्मतदीयतन्तून् ।   
आकृष्य ऋष्यधिपभावितयज्ञसूत्रकृत्यै ददत्युदितभक्तिरसास्तदानीम्   
॥ ५७ ॥   
छात्रेषु यत्र समिदाहरणालसेषु नश्येद्बताग्निरिति वृद्धकपिव्रजोऽपि ।   
आनीय तत्र समिधः स्वयमादधाति बर्ही स्वबर्हविसरैर्ज्वलितं करोति ॥   
५८ ॥   
यत्रावधाननिपुणाः शिवयोगनिद्रां सम्प्राप्नुवन्ति मुनयो   
हतकर्मपाशाः ।    
  
पृ० ४२) तत्पर्णवेश्मनिकटे सततं मृगेन्द्रा रक्षार्थमेव निवसन्ति हि   
जागरूकाः ॥ ५९ ॥   
वेदत्रयं पठति यत्र तदर्थबोधमभ्यस्यति स्फुटमुपन्यसनं च   
वाग्भिः ।   
तर्कादिशास्त्रसमितेर्विदुषां समूहे कुर्वत्यनूच्चरति कीरगणस्समन्तात्   
॥ ६० ॥   
मन्त्रागमार्थरसिकोदितसामगानैः   
श्रौषड्वषट्प्रमुखतान्त्रिकघोषणैस्तत् ।   
आलिम्पताचरत रङ्गलतां विधत्तेत्यर्घ्यादिशोधनमुदाररवैश्च रेजे ॥   
६१ ॥   
किञ्चातिथीन् कुतपकालसमागतांस्तानभ्यर्च्य मृष्टमशनं प्रयता   
ददध्वम् ।   
इष्टं व्रतिभ्य इति चार्चयतेति भिक्षूनश्रूयतात्र बटुकान् प्रतिगौरवी   
वाक् ॥ ६२ ॥   
रुद्राक्षभस्मविलसद्वपुषां मुनीनामत्यद्भुतान्तरतपस्सु समाहितानाम्   
।   
कर्षन्ति तानवयवान्हरिणा निजाङ्गैर्हर्षेक्षणाम्बु च पिबन्ति   
शुकीशुकाद्याः ॥ ६३ ॥    
  
पृ० ४३) मुनीन् दृष्ट्वाऽल्लमस्य स्वमनसि विचारः ।   
  
एवंविधं मुनिवनं रुचिरं विलोक्य हृद्यल्लमोऽमनुत तेषु कृतानुकम्पः ।   
आहो प्रयासबहुलाल्पफलं हि कर्म कुर्वन्त्ययोमयविभूषणवद्वृथाऽमी   
॥ ६४ ॥   
ग्रामान्गृहाणि च विसृज्य महाटवीषु   
स्थित्वाप्यथेश्वरपदाम्बुजयोरकृत्वा ।   
ध्यानं प्रबोधरहितास्तृणपर्णभाजो यज्ञादि कर्म बहुलं पटतां   
प्रयान्ति ॥ ६५ ॥   
आहो न सन्ति शयनासनभोजनादौ घोराटवीषु रमणीयगृहाण्यमीषाम्   
।   
नाच्छादनाय कमनीयदुकूलशाट्यो वल्कानि कर्कशतराणि तु कष्टमेतत्   
॥ ६६ ॥   
धर्तुं न रत्नखचितोज्ज्वलभूषणानि रुद्राक्षतामरसबीजसरान् विना   
स्युः ।   
नित्याग्निहोत्रकृतभूतिमृतेन चैषां   
श्रीचन्दनागरुमृगीमदमुख्यगन्धाः ॥ ६७ ॥   
क्षुत्तृष्णयोः प्रशमनाय तरुहदादीनाश्रित्य घोरतपसा किमु   
साध्यमेषाम् ।   
स्वर्लोकसौख्यमनुभूय तु भूय एव क्षोणीं गताः किमु पुनर्न पतन्ति   
मायाम् ॥ ६८ ॥   
  
पृ० ४४) मायाऽऽत्मतत्वविदुषा प्रथमं हि जेया   
तत्साधनौपयिकदिव्यकलामबुध्वा ।   
एतद्भयानकजडाधिककर्मपाशैर्बन्धं स्वयं द्रढयितुं प्रमदः   
किमेषाम् ॥ ६९ ॥   
स्नानं यदि त्रिषवणं भुवि मुक्तिहेतुर्मीनादयो जलचराः किमु   
मुक्तिभाजः ।   
नश्येद्भवः स्वयमधःकरणेन शीर्ष्णस्तर्हीदृशी हि जतुका किमु   
बन्धमुक्ता ॥ ७० ॥   
किं मौनमात्रविजिता भवतीह माया मीनग्रहाय न बकः किमु मौनमास्ते   
।   
शास्त्राण्यधीत्य सकलानि किमार्जितव्यं कीराः पठन्ति न   
किमप्युदितानुसारात् ॥ ७१ ॥   
किं वायुभक्षणपरो भुवि मोक्षमेति व्याला ग्रसन्ति पवनं न किमास्तथा   
चेत् ।   
तत्कर्मजाड्यभरितादपसर्पतीयं माया कदापि नहि तेन विना न बोधः   
॥ ७२ ॥   
ज्ञानं विना न खलु कर्मशतैश्च मोक्षो मायापसारणमृते नहि   
बोधलेशः ।   
माया क्रिया हि तदिदं रभसादबुध्वा भ्रान्त्या   
क्रियामनुसरन्त्यविवेकनिम्नाः ॥ ७३ ॥   
  
पृ० ४५) मुनीन् प्रत्यल्लमस्य तत्वोपदेशः ।   
  
वापीतटस्थितशिशुर्हि कृपान्वितेन ग्राह्यस्तथैव मुनयोऽपि मुमुक्षवोऽमी   
।   
तत्वोपदेशविधिनैव नयान्मयानुग्राह्या इति प्रभुरवोचत तान् विलोक्य ॥ ७४   
॥   
किं सङ्कटेन भवतामृषयः क्रियाया नानन्त्यमस्ति फलितस्य   
बहुप्रयासात् ।   
मोक्षाप्तये सुलभमेव वदाम्युपायं श्रद्धान्विताः शृणुत   
भाग्यवशान्मदुक्तम् ॥ ७५ ॥   
श्रुत्वा प्रभोर्वचनमुत्कलिकाधिरूढैस्सम्प्रार्थितोऽथ   
मुनिभिश्शुभकाङ्क्षिभिस्तैः ।   
आज्ञापयात्महितमार्य वयं हि शिष्या मोक्षैकसाधनमिति प्रभुराह   
भूयः ॥ ७६ ॥   
येनापि केन विधिना भजतामहिंसामुख्यं विमुक्तिगतिसाधनमामनन्ति ।   
तत्कर्मयोगघटिता भवतां हि हिंसा त्याज्या सदैव खलु सा   
शिवयोगिवर्यैः ॥ ७७ ॥   
हिंसन्ति ये जगति सम्प्रति जन्तुवर्गांस्तानन्तकस्तदनु सत्यमिदं हिनस्ति   
।   
तत्कर्मजाड्यमिदमुत्सृजतान्तरङ्गे विज्ञानकर्मकृतिमर्म वदाम्यमोघम् ॥   
७८ ॥   
  
पृ० ४६) अन्तर्यागविधीरितः पशुरहङ्कारो मरुत्पूरणं   
रज्जुर्यूप इतीर्यते मन इदं विज्ञानमग्निः सुधा ।   
चान्द्री सोमलतारसो ग्रहगणाः सौषुम्नचक्राण्यमू-  
न्यात्मासौ यजमान ईप्सितफलं मोक्षैकसिद्धिर्भवेत् ॥ ७९ ॥   
इत्यन्तर्मखतत्वबोधघटिताः कर्माणि निर्मूल्य ते   
भूयो निर्मलशैवयोगभरितज्ञानाख्ययज्ञे दृढम् ।   
दीक्षां प्राप्य गुरुप्रभोः करुणया निर्धूतहृत्संशया   
मायापाशमतीत्य नित्यपरमानन्दाम्बुधौ रेमिरे ॥ ८० ॥   
सन्ध्याजपश्रवणशास्त्रविचारयोगनिष्ठाग्निहोत्रनिगमाध्ययनार्यपूजा  
ः ।   
सर्वाः क्रियाः परशिवे परिपूर्य पूर्णास्तेऽन्तर्विचारपरमा मुनयो   
बभूवुः ॥ ८१ ॥   
प्रभुगुरुकरुणापाङ्गेक्षणैरीक्षितास्ते सपदि   
विगतबन्धास्सम्प्रदायैकनिष्ठाः ।   
परशिव इति देवं पण्डितास्ते विदित्वा पुनरपि कृतपूजाः प्राहुरेनं   
मुनीन्द्राः ॥ ८२ ॥   
गुरुवर भुवि मायोत्पत्तिकाले मुनीनां सकलनिगमकृत्येष्वाहतेषु त्वमेव ।   
  
पृ० ४७) मुनिकृतप्रभुस्तुतिवर्णनम् ।   
  
हृदयकुहरवासी तावदस्मानरक्षीरिदमपि विदितं नः साधु दुर्वासैव   
॥ ८३ ॥   
परमपुरुष युष्मत्सेवयाऽद्वैतमुक्तिः करतलकलिता न कारणं   
भाग्यमत्र ।   
इति मुनिभिरधीशः स्तूयमानः समन्तादनुमतिमथ दत्वा   
स्वान्तरन्तर्हितोऽभूत् ॥ ८४ ॥   
अथ पुनरपि भक्तान्रक्षितुं तत्र तत्र स्वयमपि   
परिदृश्यस्साधुचित्तैक्यवश्यः ।   
चरगुरुशिवलिङ्गाराधनं साधकानां प्रतिपदमुपदिश्य श्रीगुरुः   
सञ्चचार ॥ ८५ ॥   
त्रिपुरभिदनुमत्या ये गणा भूमिभागे विदितसकलवृत्ताः   
पूर्वविज्ञानयुक्ताः ।   
इह जनिमलभन्त ब्राह्मणाद्यन्ववायेष्वधिकृतशिवदीक्षास्ते प्रभुं   
प्राप्य हृष्टाः ॥ ८६ ॥   
प्रमथकुलमिदं नः पावनं लोकरक्षाकरधृतशिवदीक्षं नास्ति   
भेदोस्य किञ्चित् ।   
अकुलमपि कुलानामग्रतः पूजनीयं भवतु मधुवशादित्यब्रवीद्देवदेवः   
॥ ८७ ॥   
अधिगतशिवदीक्षा अन्यकर्मस्वसक्ता   
जगदवनधुरीणाश्चारुगार्हस्थ्यधर्माः ।   
  
पृ० ४८) दृढपरमविरागा ये निराभारदीक्षा यतिमुनिमतरीत्या ते   
भवन्तीत्युवाच ॥ ८८ ॥   
चरगुरुशिवलिङ्गाराधनार्थं स तेषां प्रतिदिनमखिलार्थानार्जितुं   
कायिकानि ।   
तदनुगुणविधानि स्वैरमाज्ञाप्य देवो भुवनमखिलमेतद्वीरशैवं चकार   
॥ ८९ ॥   
व्यवहृतिमवलम्ब्याप्येष भक्तान्ववायो मम   
चरणसरोजध्याननिर्धूतदोषः ।   
भवतु हृदयनिष्ठां तामसीं तां च जित्वा चरगुरुशिवलिङ्गाराधने   
जागरूकः ॥ ९० ॥   
इति गुरुरुपदिश्य स्वात्मतत्वोपदेशं शिवमतहितरीत्या   
स्वान्तरन्वग्रहीत्तान् ।   
तदनु तदनुमत्या ते परं शीलवन्तस्सततमभवभक्त्या वर्द्धमाना   
बभूवुः ॥ ९१ ॥   
कथितमखिलमेतत्साधकानुग्रहार्थं प्रभुगुरुचरितं वः शौनकाद्या   
मुनीन्द्राः ।   
पठति परमभक्त्या यः शिवाराधनान्ते प्रभुरधिकममुष्मै   
वाञ्च्छितार्थं ददाति ॥ ९२ ॥   
  
इत्यार्षे श्रीभविष्यत्पुराणकथाविशालायां प्रभुलिङ्गलीलायां   
साधकानुग्रहवर्णनगतिर्नाम विंशोऽध्यायः ।   
  
पृ० ४९) नन्दिकेश्वराय नमः ॥   
अथ एकविंशोऽध्यायः ॥   
  
श्रीसिद्धेश्वरवीरदेशिकपदाम्भोजार्चनातत्पराः   
श्रुत्वा भक्तिरहस्यमेव गुरुणा तेनोपदिष्टं महत् ॥   
नन्दीशो बसवाह्वयः समतनोद्यच्छून्यसिंहासनं   
तच्छ्रोतुं रसिकाः प्रभोश्चिदमला लीलाऽनुसन्धीयताम् ॥ १ ॥   
अथात्र कल्याणपुरेऽल्लमप्रभोर्महोपदेशात्प्रतिभासमृद्धिमान् ॥   
प्रवृत्तिमार्गं बसवः परित्यजन्निवृत्तिमार्गैकरसो बभूव सः ॥ २ ॥   
ततोऽस्य कामाद्यरिनाट्यवैभवं विभग्नमासीद्गलिता गुणोद्धतिः ॥   
दृगिन्द्रियाणां प्रमदो लयं गतो मदास्तथाष्टौ दलिताः पलायिताः   
॥ ३ ॥   
षडूर्मयः स्थातुमितो भयान्वितास्तथैव कर्मेन्द्रियधैर्यमाहतम् ॥   
गतोऽस्य षड्भावविकारसम्भ्रमो मनस्तु तस्य स्तुतिनिन्दयोः समम् ॥ ४ ॥   
तदन्तरङ्गं शिवयोगसत्क्रियासदासमभ्यासधुरीणतां ययौ ॥   
जितोपसर्गस्य गुरोरनुग्रहाद्बभूव सन्तोषसमृद्धिरात्मनः ॥ ५ ॥   
  
पृ० ५०) स्वयं ततोऽन्तर्मुखमार्गमाश्रितः प्रबोध्यतां कुण्डलिनीं   
क्रमादयम् ॥   
क्षणादृजूकृत्य तदीयवक्रतां ययौ तदाधारमहागृहाङ्गणम् ॥ ६   
॥   
ततोऽस्य तद्द्वारकवाटबाह्यतो निहत्य कामं जितकालतां गतः ।   
प्रविश्य तत्रोपरि हृत्सरोरुहे भवभ्रमोच्चाटनतत्परोऽभवत् ॥ ७ ॥   
तदूर्ध्वगो भ्रूयुगमध्यमण्डले सुबिन्दुरत्नं स्थिरतामवापयन् ।   
निजानुभूत्या बसवोऽन्वभूच्चिरं प्रबोधसाम्राज्यसुखं हृदन्तरे ॥ ८ ॥   
अथैष योगः सगुणो वशङ्गतः कथं पुनर्निर्गुणयोगसाधनम् ।   
गुरुः कदाऽऽगत्य ममोपदेशनं करिष्यतीत्यन्तरचिन्तयच्चिरम् ॥ ९ ॥   
कदाऽल्लमोऽमेयमहाप्रभाववान् गृहं समायास्यति भाग्यतो मम ।   
कदा मदीयान्तरसंशयच्छिदा प्रभूपदेशादचिराद्भविष्यति ॥ १० ॥   
मदन्तरङ्गस्थितमीदृशं सुखं कदा भवेद्वा सहजं कृपावशात् ।  
  
पृ० ५१) शून्यसिंहासननिर्माणोपक्रमः ।   
  
चिदम्बरेशस्य महानटात्मनः कथं निरालम्बतया प्रवर्तनम् ॥ ११ ॥   
स केन वेषेण कयाऽपि भाषया क्व केन रूपेण गुरूद्वहः स्वयम् ।   
समागमिष्यत्यथ तद्विभावने ममास्ति किं वा सदुपायचिन्तनम् ॥ १२ ॥   
मयाऽप्रमत्तेन सदाऽवधार्यमित्ययं कृतोहः प्रभुणा पुरात्मनः ॥   
अनुग्रहोक्तं गुणयोगमाश्रयन्नुपासनामेव दृढीचकार सः ॥ १३ ॥   
स इत्थमात्मन्यवलोक्य शाम्भवीप्रपञ्चमभ्यञ्चितभद्रपीठवत् ।   
विभाव्य तत्राल्लमसद्गुरूत्तमं निवेश्य सद्भक्तिरसादपूजयत् ॥ १४ ॥   
हृदन्तरस्थं सुदृढं विभाव्य तद्बहिश्च पूजार्थममुष्य सद्गुरोः ।   
स शून्यसिंहासनमेकमद्भुतं सुशिल्पिना कारयितुं समुद्यतः ॥ १५ ॥   
स तप्तजाम्बूनदराशिमुज्ज्वलं महार्घरत्नौघचयं समानयन् ।   
क्षितौ क्रियाकौशलवत्सुशिल्पिनस्समाह्वयामास विचार्य पण्डितैः ॥ १६ ॥   
तदाज्ञया निर्ममिरे सुशिल्पिनः सुधांशुकान्तोपलकुट्टिमं पुरः ।   
तथास्य सोपानततीर्हरिन्मणीसुहीरगोमेधिकवालवायजैः ॥ १७ ॥   
  
पृ० ५२) क्रमेण तस्योपरि यत्ननिर्मिता सुवर्णरत्नालिभिरुन्नतोन्नताः ।   
पृथग्यथान्यायमवेक्ष्य शिल्पिभिः प्रदीप्तसप्तावरणोरुभित्तयः ॥ १८   
॥   
तदन्तरालेषु धगद्धगायिताः प्रकीलिताः स्युर्नवरत्नपङ्क्तयः ।   
अनन्यसामान्यमशोभताद्भुतं चिदभ्रपीठं बसवेन निर्मितम् ॥ १९ ॥   
बहिर्नवद्वारसुशोभितं पुरं तदन्तरे द्वारचतुष्टयोज्ज्वलम् ।   
तदुन्नतद्वारयुगान्तरालयं रराज तद्द्वारमथोर्ध्वमेककम् ॥ २० ॥   
तदन्तराधारसुलिङ्गनाभिहृद्विशुद्धिसद्भ्रूयुगमध्यचित्रितम् ।   
क्रमेण षट्चक्रपथं निधाप्य तच्छिरस्यधुर्ब्रह्मबिलाख्यचक्रकम् ॥ २१   
॥   
धराम्बुबर्हिर्मरुदभ्रमण्डलान्युपर्यधो जीवपरौ न्यधापयन् ।   
सुभक्तमाहेश्वरमुख्यषट्स्थलान्यनुक्रमात्पीठवरे न्ययोजयन् ॥ २२ ॥   
क्षितौ तु काठिन्यमथाम्बुनि द्रवं सदौष्ण्यमग्नौ चलनं प्रभञ्जने ।   
  
पृ० ५३) शून्यसिंहासनरचनावर्णनम् ।   
  
तथावकाशं गगने च शून्यतां विचित्रमात्मन्यपि स न्यधापयन् ॥ २३ ॥   
इडोत्तरे दक्षिणतश्च पिङ्गला सुषुम्नया मध्यगया प्रकल्पिते ।   
तयोर्द्वयोश्चन्द्रदिवाकरावुभौ यथा स्वयं सञ्चरतस्तथाहि तौ ॥ २४ ॥   
रराज वीधीपुरि तालुमूलसत्पदोत्तरद्वादशिकान्तभूमिगा ।   
चिदम्बरं तच्छिखरोपरि स्फुरन्महार्हसिंहासनमुन्नतं बभो ॥ २५ ॥   
सुशून्यसिंहासनमध्यमे महान्सदाशिवाख्यस्तरुरस्ति निस्तुलः ।   
यदस्य मूलं प्रणवः परः स्वयं लतास्तु पञ्चाक्षरदिव्यचित्कलाः ॥   
२६ ॥   
सुमानि वर्णानि पदानि सत्फलान्यमुष्य नादो हि विमुक्तिदो रसः ।   
स्वरः प्रकाण्डस्सकलार्थदायको महाद्रुमो रत्नमयो विराजते ॥ २७ ॥   
महाद्रुमस्यास्य लतेव सङ्गता फणीन्द्रमूर्धन्यमणिद्युतिर्यथा ।   
बभौ स्वयं ज्योतिरमेयचित्कलाशिखेव दीव्यच्छिवतत्वभूरुहः ॥ २८ ॥   
अहो समस्तानि च साधनान्ययं स्वयं प्रपेदे बसवो विमुक्तये ।   
  
पृ० ५४) स पञ्चभूतोर्ध्वमहाचिदम्बरे चतुर्दशामूनि जगन्त्यवासयत् ॥   
२९ ॥   
समस्ततत्वोपरि शून्यपीठिकां जगन्नुतां कारयति स्म सोद्भुताम् ।   
अहो विचित्रं सकलाश्च देवता यथातथं स्थापयति स्म तत्पुरे ॥ ३० ॥   
यदत्र नाडीस्सकलाश्च तद्गता मरुन्मयी कुण्डलिनीः सशक्तिकाः ।   
निधापयामास सुभक्तिसत्कलास्तथा क्रियाज्ञानकलाश्च मर्मवित् ॥ ३१ ॥   
सबीजनिर्बीजसमाधियोगयोर्महारहस्योचितकोणनिर्मितिम् ।   
स्वयं यथादृष्टमकारयन्महानसौ शरण्यो बसवो जगत्त्रये ॥ ३२ ॥   
भिदा न पिण्डाण्डयुगस्य केवलं विमृश्यतां साधुभिरित्ययं बुधः ।   
विकासयामास बहिर्निजान्तरं ययेत्थमस्तूयत सोऽखिलैर्जनैः ॥ ३३ ॥   
चिदभ्रसिंहासनमीदृशं महत् गुहेश्वराराधनदिव्यसाधनम् ।   
निजात्मरूढं बसवो विनिर्मितं विभाव्य सन्तुष्टमना बभूव सः ॥ ३४   
॥   
  
पृ० ५५) शून्यसिंहासनं दृष्ट्वा बसवेश्वरस्य विचारः ।   
  
यदत्र चित्रं सकलं हृदि स्थितं नयेन विज्ञाय धियाऽधिरोहणे ।   
समर्थ एकः प्रभुरेव नान्य इत्यमन्यतानन्दनिमग्नमानसः ॥ ३५ ॥   
य एव धीरः स्वयमेत्य मद्गृहं महत्वमस्य प्रतिबुध्य निर्भयः ।   
समाधिरोक्ष्यत्ययमेव मे प्रभुः स्वरूपबोधेऽयमुपाय एव नः ॥ ३६ ॥   
इति प्रतिज्ञाय मतौ व्रती भृशं बुधैकगोष्ठ्या समयं नयन्नयम् ।   
समागतानां विदुषां प्रदर्शयंश्चिदभ्रपीठं बसवाधिपः स्थितः   
॥ ३७ ॥   
गतिर्हि लिङ्गं भुवि मानसौकसः स्वरो हि लिङ्गं मधुरो पिकस्य सः ।   
शुकस्य वाग्लिङ्गमनूदिताक्षरा प्रभोस्तु लिङ्गं यदिहाधिरोहणम् ॥ ३८   
॥   
विना न सूर्यद्युतिमक्षिगं तमो विनश्यति क्षोणितले यथा तथा ।   
विना प्रभोर्दर्शनमीश्वरस्य मे न जातु माया कुटिला विनश्यति ॥ ३९ ॥   
  
पृ० ५६) इति स्वयं चेतसि निश्चयं गतः प्रतीक्षमाणः स्वगुरोः   
समागमम् ।   
पुरेव भक्त्या चरलिङ्गपूजनं समाचरन्नास्त स दण्डनायकः ॥ ४० ॥   
तत्काले बसवाधिपस्य भवनं भुक्त्यर्थमेके गता   
केचिद्वेषधराश्च याचनपराः केचित्तु वेश्यारताः ।   
तद्योग्याम्बरभूषणादि बसवादाकृष्टुमप्यागता   
ये तेषां गणनैव नास्ति नियता लक्षोपलक्षाधिकाः ॥ ४१ ॥   
तेष्वेकोऽपि न दिव्यपीठममलं द्रष्टुं न शक्नोति त-  
त्पृष्टस्तत्र स येन केन बसवो वेत्तीति वक्ति स्फुटम् ।   
तेनैतत्कथमद्भुतं नियमितं ज्ञातुं कथं शक्यते   
लोके दृष्टचरं जनैरनुभवज्ञानं विनेति ब्रुवन् ॥ ४२ ॥   
आहो चिद्गगनासनं निरुपमं ब्रह्मादिभिर्वा कथं   
ज्ञातुं चेतसि वा निमज्य बहुधा शक्येत लोकोत्तरम् ।   
एको वेत्ति बुधाग्रणीस्स बसवो यद्वाऽल्लमो देशिक-  
स्सर्पा एव विदन्तु तद्गतिमिति प्रोचुश्च सर्वे चराः ॥ ४३ ॥   
मन्त्रे नादलये हठे परिचितास्सद्यन्त्रतन्त्रोर्जिता   
वेदान्तेष्वधिकास्तथैव कुशलाः षड्दर्शनज्ञानिनः ॥   
  
पृ० ५७) बसवस्य प्रभोरागमनविषयकोत्कण्ठावर्णनम् ।   
  
ये दृष्ट्वाऽम्बरपीठमद्भुततमं दूरान्नमस्कृत्य ते   
दुर्ज्ञेयो बसवेश्वरस्य महिमेत्यूचुः शिरःकम्पनैः ॥ ४४ ॥   
क्व नु गृहमधिगत्य श्रीगुरुर्मे दयालुर्ललितगगनपीठं   
तावदारोक्ष्यतीति ।   
तदमलनिजमूर्त्तिध्याननिष्ठागरिष्ठो बसवविबुधमौलिः   
स्वान्तरुत्कण्ठितोऽभूत् ॥ ४५ ॥   
इति कथितममोघं शून्यपीठीमहत्वं पठति परमभक्त्या यस्सदा   
सन्मुनीन्द्राः ।   
प्रभुगुरुकृपयैव प्राप्तसर्वार्थसिद्धिस्स महितशिवभक्तिः   
स्थैर्यमायाति धन्यः ॥ ४६ ॥   
  
इत्यार्षश्रीभविष्यत्पुराणकथाविशालायां प्रभुलिङ्गलीलायां   
शून्यसिंहासनमहिमाऽनुवर्णनगतिर्नाम एकविंशोऽध्यायः ॥  
  
पृ० ५८) श्रीनन्दिकेश्वराय नमः ॥   
  
अथ द्वाविंशतितमोऽध्यायः ॥   
  
सूत उवाच ॥   
श्रीसिद्धवीरेश्वरदेशिकेन्द्रश्रीपादुकाभक्तिरता मुनीन्द्राः ।   
निर्देहतत्वस्य यतीन्द्रमौलेः प्रभोरमेयस्य कथां शृणुध्वम् ॥ १ ॥   
प्राणेश्वरे दूरगते सुसाध्वी यथा सपुष्पा फलकाङ्क्षिणी स्त्री ।   
रत्युल्बणं सोढुमशक्नुवाना चिन्तां तदीयागमने करोति ॥ २ ॥   
तथा प्रभोरागमनेऽनुभूतिस्सुखाभिलाषी बसवाधिनाथः ।   
सबीजयोगोदितभक्तिपूर्णश्चिन्तां दुरन्तां हृदये ततान ॥ ३ ॥   
अहो तदारोहणयोग्यमुद्यच्चिदभ्रपीठं रचितं मयैतत् ॥   
गतास्ततो द्वादशवत्सराश्च प्रभुर्महात्मा न समागतोऽभूत् ॥ ४ ॥   
प्राणेश्वरेऽस्मिन्ममता मदीया नो याति पारं कथमप्युदीर्णा ।   
आगत्य वैकल्यमदो निरस्य चित्तस्य देवः क्व दयां करोति ॥ ५ ॥   
अर्चावदीशश्शिवयोगमर्म स्वान्ते मदीयेऽधिगमय्य सम्यक् ।   
  
पृ० ५९) बसवेशस्य प्रभोरागमनविषयकचिन्तावर्णनम् ।   
  
अनुग्रहिष्यत्यखिलान्तरात्मा कदा नु सन्धास्यति वा मुदं हृत् ॥ ६ ॥   
प्रज्ञाबलान्मत्कृतदिव्यपीठं राज्ञा यथाज्ञातसुभृत्य कृत्यम् ।   
तथाऽल्लमेन्द्रानधिरोहणेन वृथा कथं स्यादथवेश्वराज्ञा ॥ ७ ॥   
इत्थं हृदन्तर्बसवो विचिन्त्य स्वयं बहिःस्थातुमनौचितीति ।   
एकान्तमासाद्य यथोपदेशं प्राणान् रुरोधासनबन्धधीरः ॥ ८ ॥   
अर्थेभ्य आहृत्य दशेन्द्रियाणि तानि क्रमात्स्थूलतनोर्वियोज्य ।   
लिङ्गानुसन्धैक्यपदे सुसूक्ष्मे संस्थापयामास समाधिनिष्ठः ॥ ९ ॥   
जिता यतः पूर्वसबीजभूमिः प्रभोः कृपायास्तत एव धीरः ।   
अवाप्तनिर्बीजसमाधिभूमिश्चिरं निजानन्दमयो बभूव ॥ १० ॥   
समाधिसौख्यानुभवेन नित्यं व्युत्थानकालेऽपि जगत्समस्तम् ।   
लिङ्गात्मकं नान्यदिति स्थिरात्मा पुनःपुनश्चापि समाहितोऽभूत् ॥ ११ ॥   
कदाचिदागत्य समाधिकाले सुनिर्मलेऽन्तर्मुखदर्पणेऽस्य ।   
प्रभुः स्फुरन्प्रीतमना विभूतिं दधौ स्वयं निर्मलतत्वरूपाम् ॥ १२ ॥   
  
पृ० ६०) महाप्रसादोऽयमिति प्रभोस्तद्विभूतिमादाय स दण्डनाथः ।   
आनन्दबाष्पाञ्चितनेत्रपद्मो बभूव भक्त्या पुलकाङ्किताङ्गः ॥ १३ ॥   
अन्तर्हितोऽभूत्प्रभुरल्लमोऽथ व्युत्थाय सद्ध्यानसमाधियोगात् ।   
विस्फूर्जदत्यूर्जितदक्षनेत्रभुजाङ्गयष्टिर्बसवो बभूव ॥ १४ ॥   
स भागिनेयं सुगुणाभिधेयं छन्नाह्वयं सज्जनताविधेयम् ।   
स्वयं समाहूय समाधिदृष्टं विस्पष्टमस्मै कथयाम्बभूव ॥ १५ ॥   
यो वेदशास्त्रादिभिरप्यवेद्यस्सोऽयं परं ज्योतिरनादिराद्यः ।   
परः शिवोऽस्मत्प्रभुरागतोऽस्मान्नानन्दयिष्यत्यचिरेण देवः ॥ १६ ॥   
इत्थं तदाज्ञापितमात्मनीनं छन्नाभिधोऽयं बसवो निशम्य ।   
आनन्दलीलामृतपारवश्यात्प्रत्युद्गमोद्युक्तमना बभूव ॥ १७ ॥   
उत्कण्ठितस्तत्क्षण एव सोऽयमाहूय तान्कर्मकरानशेषान् ।   
प्रसाधनायास्य पुरस्य शीघ्रमाज्ञापयामास विभुः समन्तात् ॥ १८ ॥   
पुरीमलञ्चक्रुरिमे समन्तात्सम्मार्ज्य धूलीः परवीथिकासु ।   
  
पृ० ६१) कल्याणनगरस्वच्छताकरणम् ।   
  
सत्कृत्य गन्धोदकसेचनेन पुष्पाणि सर्वत्र तथोपजह्रुः ॥ १९ ॥   
प्रासादसौधोपरि गोपुरेषु सालेष्वथाट्टालकतोरणेषु ।   
सुवर्णकुम्भोपरि दर्पणोद्यद्ध्वजावलीसन्नहनं प्रचक्रुः ॥ २० ॥   
तदुत्सवं पौरजनाः समन्तादाकर्ण्य तत्तद्भवनाङ्गणेषु ।   
कस्तूरिकाम्भोभिरथानुलिप्य व्यचित्रयन्मौक्तिकरङ्गवल्लीः ॥ २१ ॥   
भित्तीरलङ्कृत्य विचित्रजालैस्सर्वत्र रत्नोज्ज्वलहेमदण्डान् ।   
संस्थाप्य तत्रोपरि दीप्यमाना वितानपङ्क्तेः परितो बबन्धुः ॥ २२ ॥   
मुक्तावलिस्वच्छगुलुच्छरेखाः सन्नह्य तद्वन्मणिमालिकाश्च ॥   
मध्ये कनद्वर्तुलदर्पणालीर्वितानगर्भेषु विनिन्युराढ्याः ॥ २३ ॥   
रम्भोज्ज्वलस्तम्भविराजितानि द्वाराणि जाम्बूनदवस्त्रकूर्चैः ।   
सपल्लवैस्सन्मणितोरणैश्च विभूषयामासुरभूतपूर्वम् ॥ २४ ॥   
गृहे गृहे प्रोन्नतकेतनानि प्रबध्य वीथीषु च वाद्यघोषैः ।   
यथेनरश्मिः प्रसरेन्न किञ्चित्तथा बबन्धुर्मणितोरणानि ॥ २५ ॥   
  
पृ० ६२) घुमङ्घुमामोदलसत्प्रसूनप्रवालरत्नावलिभिः समन्तात् ॥   
धूपैश्च कस्तूरिसुगन्धिलेपैरलम्प्रचक्रुः पुरि पण्यवीथीः ॥ २६ ॥   
कल्याणमेतन्नगराधिराजं समस्तकल्याणगुणाभिरामम् ।   
लक्ष्मीसरस्वत्युपलाल्यमानं लक्ष्यं बभूवामरपुङ्गवानाम् ॥ २७ ॥   
महोत्सवस्तद्बसवाधिपस्य गृहे सुधर्माधिपतेरिवासीत् ।   
उघे हरेति ध्वनिभिर्गणानां लघूकृतोऽभून्मथिताम्बुराशिः ॥ २८ ॥   
तदाऽल्लमो मे प्रभुरागमिष्यत्यहो कदा कैस्सह किं प्रकारः ।   
न बुध्यते सम्प्रति कुत्रवीथ्यामिति स्म दध्यौ बसवो हृदब्जे ॥ २९ ॥   
स्थातुं न युक्तं सदने विधेयः प्रत्युद्गमो द्रागिति भक्तसन्धैः ।   
स दण्डनाथः सकलैः सभायां विनिर्ययावल्लमदत्तचित्तः ॥ ३० ॥   
प्रत्युज्जगाम बसवो मणिवालनाथश्रीमाचयार्यवरकिन्नरसंयमिभ्याम् ।   
सच्छन्नवीरबसवः प्रभुलिङ्गमूर्तेरासेवितो हठपदार्पणसूरिणा सः   
॥ ३१ ॥   
  
पृ० ६३) बसवस्य प्रभोः प्रत्युद्गमनवर्णनम् ।   
  
अन्यैरनन्यहृदयैरभितो गजाश्वारूढैर्गणैः परिवृतो   
गणनातिगैस्तैः ।   
भण्डारिवीरबसवः प्रययौ नृपालवृन्दैरमन्दविभवैरपि   
पृष्ठभागे ॥ ३२ ॥   
संसेवितो नवभिरात्मसमप्रधानैरन्यैर्भटप्रकरमागधबन्दिवृन्दैः ।   
संस्तूयमानबिरुदावलिगद्यपद्यो हृद्यल्लमाङ्घ्रियुगुलं कलयन्ययौ सः   
॥ ३३ ॥   
तत्रोन्नताकृतिभिरुज्वलवेत्रहस्तैर्विज्ञाततत्तदवनीधवतारतम्यैः ।   
आहो प्रयात धुरि तिष्ठत सावधानं दूरे तथाऽपसरतेति   
वचोऽभ्यधायि ॥ ३४ ॥   
सम्बाधवारणपरैः परिसेव्यमानः   
सञ्चाल्यमानरणदन्दुककुन्तहस्तैः ॥   
उत्पत्य तानुपनिगृह्य कृताट्टहासैरुक्त्वा स्वनाम पटुवीरभटैर्ययौ   
सः ॥ ३५ ॥   
खेटैः ससम्भ्रमतया धृतखड्गखेटैर्भूयः कृताञ्जलिपुटैश्च   
निजाभिमुख्यात् ।   
दूरस्थितैः सविधगैश्च विनम्रकायैः पृष्टैर्नटद्गतिगतैश्च   
भटैर्ययौ सः ॥ ३६ ॥   
  
पृ० ६४)   
अर्काश्वसंयमपरैर्जवनैर्महाश्वैरैरावणस्फुरणवारणवारणौघै।  
ह् ।   
सङ्ख्यातिगैरतुलपुष्परथैरनेकैस्साकं ययौ बसवमन्त्रिवरो मनस्वी ॥   
३७ ॥   
चित्राम्बराणि रमणीय तराणि धृत्वा भक्तस्त्रियः   
कलशदर्पणपाणिपद्माः ।   
सद्भूषणा निटिलभास्वरभूतिरेखा जग्मुः पुरो बसवमन्त्रिवरस्य   
बह्व्यः ॥ ३८ ॥   
भावप्रबोधनिपुणाः कवयस्तथैव तत्राशु   
कल्पितगुणाद्भुतकाव्यपाठैः ।   
अप्रीणयन् हृदयमस्य तथा रसज्ञा   
नाट्यक्रमैर्भरतशास्त्रकलाप्रवीणाः ॥ ३९ ॥   
छत्रैर्विचित्रकलशैः   
सितचामरौघैर्देदीप्यमानवलयैर्व्यजनालवट्टैः ॥   
वर्णानुरञ्जितमुहुर्मुहुरास्तृतां च संवीज्यमानपटकूर्चशतैर्ययौ   
सः ॥ ४० ॥   
रामाः पुरन्दरवधूविजयाभिरामसद्रामणीयकनिजावयवाभिरामाः ।   
  
पृ० ६५) बसवस्य प्रभुं प्रति प्रत्युद्गमनवर्णनम् ।   
  
नीराजनोद्यतकराहितहेमपात्राश्चित्रं विचेरुरुभयत्र पुरोऽस्य मार्गे ॥ ४१   
॥   
पादौ सरोरुहजितौ पदकङ्कणान्तर्मुष्टेरपूर्णमवलग्नमभूच्च यासाम्   
॥   
ता निर्भरोरुजघनस्तनभारधुर्या   
धैर्याद्ययुर्विधृतसाधनपाणिपद्माः ॥ ४२ ॥   
चञ्चन्मदालसदपाङ्गदृशः स्मितास्याश्चेष्टाविलासभरिताः   
सरसोक्तिसाराः ॥   
मिथ्यावचःकपटसत्यमृषाप्रमोहा वाराङ्गनाश्च बसवं   
पुरतोऽनुजग्मुः ॥ ४३ ॥   
इत्थं महाविभवनिर्जितराजराजे प्रत्युद्गमोद्यतगतौ बसवाधिराजे ।   
ये तत्र सन्ति कतिचित्परवादिबौद्धास्ते तद्विभूत्यसहनादभजन्जुगुप्साम्   
॥ ४४ ॥   
गत्वाऽथ बीजलनृपं परवादिनस्ते कानि प्रकल्प्य वचनानि मृषैव   
धूर्ताः ।   
ज्ञातप्रभूद्गमनवार्ततया तदीयमुन्मादिवर्तनसमं कथयाम्बभूवुः   
॥ ४५ ॥   
स्वप्ने विलोक्य परिपक्वफलानि वृक्षे तस्मात्प्रबुध्य पुनरत्तुमिहेच्छतीव ।   
  
पृ० ६६) दृष्ट्वा हठेन शुभसूचनमात्रमेष भ्रान्त्या तनोति   
जगदद्भुतदाम्भिकत्वम् ॥ ४६ ॥   
राजा निशम्य वचनं स्वमताभिमानात्किञ्चित्प्रकुप्य हृदये पुनरप्युवाच ।   
आहो मदीयनगरे मयि वर्तमाने त्यक्त्वा ममानुमतिमेष कथं विधत्ते ॥ ४७   
॥   
स्वप्ने तु किञ्चिदिह भस्मनि दीयमाने भ्रान्तिं धराधरसमां बसवः   
प्रपेदे ।   
भक्तोऽथवा भजतु लोकविरुद्धमर्थं सत्यं स एव भवतां किमु तेन   
हानिः ॥ ४८ ॥   
वेत्ति स्वमेव महिमानमसौ स्वकीयं नो जात्वलौकिकमिदं वयमत्र विद्मः ॥   
विज्ञायते च सकलैः पुनरेतदन्ते दृष्ट्वैव तावदधुना ननु भिद्यतां   
सः ॥ ४९ ॥   
उक्त्वेत्थमेव नृपतिः पिशुनान्स्वकीयांस्तूष्णीं बभूव   
मनसाऽऽहितरोषपूरः ॥   
विज्ञाय तन्नृपतिचित्तमसौ महात्मा चिन्तां चकार महतीं   
बसवाधिनाथः ॥ ५० ॥   
  
पृ० ६७) कुत्सितरूपेण प्रभोः कल्याणनगरं प्रत्यागमनम् ।   
  
नायाति किं मम गुरुः प्रभुरल्लमेन्द्रो लोकेऽपहास्यचरितोऽस्म्यथवा   
महेशः ॥   
सर्वत्र चास्ति मयि किं निगमागमानां कर्ता स एव भगवान्परवादिजेता   
॥ ५१ ॥   
इत्थं विचिन्तयति भक्तकुलावतंसे हंसोल्लमोन्तरमवेत्य तदा तदीयम् ॥   
शीघ्रं न यामि यदि भूमिविभुर्जनाश्च भक्तं हसन्ति न तथास्त्विति   
साधु मेने ॥ ५२ ॥   
मत्वेति चिन्मयवपुः स्वयमप्यधीशः प्रोन्मत्तवेषभृदयं   
गुरुमण्डलेन्द्रः ॥   
साक्षाद्बभूव बसवादिगणाधिनाथैर्ज्ञेयो न   
पामरजनैर्विषयैकलुब्धैः ॥ ५३ ॥   
ह्रस्वाङ्गसङ्गततनुः कुटिलाङ्घ्रिरीषच्छ्मश्रूः कषायितकचो   
गडुवक्रकण्ठः ॥   
क्षुभ्यत्कटिर्बहुलरोमततिः   
कुदृष्टिराक्रोशवाक्चलगतिर्विकृताट्टहासः ॥ ५४ ॥   
नीलापसारविकसद्व्रणराजिरन्तर्ध्यायन्रुदन्परिहसन्कृशलम्बकर्णः ॥   
लालाक्षरन्मुखबिलः प्रभुराजगाम भुङ्गीश्वरः   
स्वयमिवाश्रितवत्सलोऽसौ ॥ ५५ ॥   
  
पृ० ६८) इत्थं प्रभुर्नगरमेत्य विनिन्दतोऽपि   
कांश्चिज्जनान्प्रतिवदन्स्वयमाशिषैव ॥   
कांश्चित्प्रताडनपरान् स्तुतिमेव चक्रे गायज्जनान्प्रति जगौ नटतो   
ननाट ॥ ५६ ॥   
कांश्चिच्च भूषणपरान्प्रतिभूष्य तत्र   
कांश्चिन्नियुद्धचतुरान्प्रतियुध्य धीरः ॥   
कांश्चिन्नमस्कृतिपरान्प्रति नम्रमूर्धा कांश्चिद्विकारवदनान्विकृतिं   
चकार ॥ ५७ ॥   
बालान्विलोक्य पुरि बालवदेव देवश्चिक्रीड कुत्र च पपात धरातलेऽसौ ॥   
उत्थाय शीघ्रमभवोऽर्भकवच्च केषां केषां च   
वृद्धवदभूत्परिदृश्यमानः ॥ ५८ ॥   
दृष्टः कदा रसिकवत्क्व च मूढतुल्यो दृश्यः कदा गगनवत्क्व च   
निर्विकारः ॥   
दूरे क्वचित्क्व च समीपगतः कदाचित्सर्वत्र सर्वग इति प्रथयन्स्वशक्तिम्   
॥ ५९ ॥   
इत्थं प्रभोर्विहरतो महिमावबोधः कस्यापि नाभवदथो बसवेश्वरस्तम्   
॥   
  
पृ० ६९) अल्लमप्रभोर्दर्शनोत्सववर्णनम् ।   
  
गूढं निधिं भुवि यथाञ्जनसिद्धयोगी तद्वत्सुनिर्मलधियाऽल्लममेव   
मेने ॥ ६० ॥   
उत्कण्ठितः स हृदये पुलकाङ्किताङ्गः   
स्वानन्दबाष्पलहरीपरिपूर्णनेत्रः ॥   
भक्तैः समं सविधमेत्य निधाय भस्मताम्बूलमाल्यनिचयं पदयोर्ननाम   
॥ ६१ ॥   
भक्ताङ्गना विनयभक्तियुतास्समेत्य दीव्यन्निजाभरणदीप्तिभिरुल्ललत्सु ॥   
दन्ताक्षिहस्तरुहरश्मिषु चारुगीतैर्नीराजनानि विदधुः   
प्रभुलिङ्गमूर्तेः ॥ ६२ ॥   
वाद्यध्वनिस्फुरणमत्यधिकं बभूव   
चाटुप्रबन्धमपठद्भटबन्दिवृन्दम् ॥   
पौरास्समेत्य विनयेन ववन्दिरेऽमुं भङ्गं मुखेषु परवादिगणाः   
प्रपेदुः ॥ ६३ ॥   
कल्याणपट्टणमिति प्रथितं पृथिव्यां   
यद्द्वादशप्रथितयोजनविस्तृतं तत् ॥   
सर्वं प्रभूत्तमसमागमने बभूव कल्याणदीपकरपौरसतीसमेतम् ॥ ६४   
॥   
भक्तव्रजे प्रमुदिते शरणार्थितोक्त्या भक्त्या कृताञ्जलिपुटे परितः   
स्तुवत्सु ॥   
  
पृ० ७०) पौरव्रजेषु धृतचामरसत्पताकाचित्रातपत्रवलयैः   
प्रभुराजगाम ॥ ६५ ॥   
प्रत्युन्नतांसपरिवर्तनचातुरीषु नारीषु सम्भृतविलोकनसम्भ्रमासु ॥   
संवर्धितत्रिभुवनाद्भुतवैभवं तद्गेहं विवेश बसवस्य   
गुहाधिनाथः ॥ ६६ ॥   
गङ्गाम्बिकाप्रभृतितद्रमणीमणीषु भक्त्या प्रणम्य   
जयमङ्गलशब्दपूर्वम् ॥   
आरार्तिका विदधतीषु गृहं प्रविश्य   
देवश्चिदभ्रमणिपीठसमीपमागात् ॥ ६७ ॥   
दृष्ट्वा प्रहृष्य गुरुरात्मनि शून्यपीठं सर्वान्निवर्त्य च   
समागतपौरसङ्घान् ॥   
शिष्यप्रभावमधिगम्य गणेषु पश्यत्स्वारोहणाय विदधे   
मतिमल्लमेन्द्रः ॥ ६८ ॥   
सर्वात्मनः सगुणनिर्गुणयोगसंविद्रूपस्य तस्य भुवनत्रयसंविधातुः   
॥   
चित्रं किमल्लमगुरोरिति भक्तसङ्घेष्वन्तः स्तुवत्सु गुरुरासनमारुरोह ॥   
६९ ॥   
द्वासप्ततिप्रथितनाडिसहस्रबद्धं बुध्वा नराङ्गमिह कीलितपुत्रिकावत्   
॥   
यो नाटयेत्किमिदमस्य तथापि लोके प्रख्यापनाय बसवाधिपदिव्यकीर्तेः ॥   
७० ॥   
  
पृ० ७१) प्रभोः शून्यसिंहासनोपर्यधिरोहणोपक्रमः ।   
  
आधारभूतमिदमेव हि षट्स्थलानामित्यभ्रपीठमुपदर्श्य गुरुस्तदीयम्   
॥   
सत्कीलकं समुपदिश्य गणाधिपेभ्यस्तन्मूलपीठमवलम्ब्य समारुरोह ॥   
७१ ॥   
तत्रस्थगोप्यमुपदिश्य ततः परस्तादेकैकभूमिमधिरुह्य गुरुः क्रमेण ॥   
तत्तद्रहस्यमपि ताननुभाव्य दीव्यत्सिंहासनाग्रमभवः स्वयमाविवेश ॥   
७२ ॥   
षड्भूतषट्कमलषट्स्थलषड्विधाङ्गषड्भक्तिषट्चरणषड्विधव  
र्णमालाः ॥   
षट्छक्तिषड्द्युतिषडम्बरषट्प्रयोगान्सम्यग्दिदेश   
शिवभक्तगणानधीशः ॥ ७३ ॥   
तत्तन्निवेशनविधानचमत्क्रियायां भक्ताग्रगण्यबसवस्य निवेदितायाम् ॥   
देवेन ते शिवगणाश्चलदुत्तमाङ्गा नासाग्रदत्तनिभृताङ्गुलयो बभूवुः   
॥ ७४ ॥   
शक्त्याऽन्वितानि परिहृत्य स   
कुण्डलिन्याश्चण्डांशुपावकसुधाकरमण्डलानि ॥   
आसेदिवानकुलचक्रघने सुषुम्नाद्वाराग्रजाग्रदतुलाम्बरपीठशृङ्गे ॥   
७५ ॥   
तत्रागमान्तचरणे प्रणवोपधाने वाक्यैश्चतुर्भिरपि निर्मितपट्टबन्धे   
॥   
  
पृ० ७२) सद्ब्रह्मपञ्चकसकञ्चुकहंसतूले पञ्चार्णमञ्चफलके   
प्रभुराविवेश ॥ ७६ ॥   
श्रीमत्प्रभोः समुपवेशनतस्तदैव सर्वाः क्रमेण निहिता बसवेन   
पूर्वम् ॥   
तास्ताः सचेतनतयाऽखिलशक्तयोऽत्र   
स्वाङ्गैश्चलद्भिरभजन्जगदीशमेनम् ॥ ७७ ॥   
अत्यद्भुतं तदवलोक्य भयेन केचिद्दूरं गताः कतिचनात्मविदो विधिज्ञाः   
॥   
साक्षाच्छिवोऽल्लम इति प्रणता बभूवुः स्वात्मन्यवाप बसवः परमं   
प्रमोदम् ॥ ७८ ॥   
भूयः प्रणम्य बसवो निगमान्तवाक्यैस्तुष्टाव भक्तिभरितो   
गुरुसार्वभौमम् ॥   
सच्छन्नवीरबसवः परमावधानी स्वात्मार्पणं समतनोत्प्रभवे   
प्रभूणाम् ॥ ७९ ॥   
अत्रान्तरे हठपदार्पणमाचयार्यौ भूमौ प्रणेमतुरमुं   
प्रतिपारवश्यात् ॥   
अन्ये च किन्नरमुखा भयभक्तिनम्रा दण्डप्रणामशतकैश्शरणं   
प्रपन्नाः ॥ ८० ॥   
  
पृ० ७३) अल्लमप्रभोः शून्यसिंहासनोपर्यधिरोहणम् ।   
  
येऽन्ये प्रभोर्विरचितं बसवेन पीठं द्रष्टुं पुरीमधिगताः   
शिवभक्तसङ्घाः ॥   
कल्याणपट्टणनिवासिगणाश्च सर्वे तत्रागतास्सपदि   
जङ्गमलिङ्गवर्याः ॥ ८१ ॥   
सञ्चार्य भूमिमखिलां समुपागता ये ते दण्डनाथबसवेन   
कृतोपचाराः ॥   
नित्यं वसन्ति रमणीयमठेषु वृद्धाः श्रद्धान्विताः   
प्रभुमुपाययुरुत्सवेन ॥ ८२ ॥   
सर्वे च ते कृतनमस्कृतयः पुरोऽस्य स्थित्वा प्रभोः स्तुतिशतान्यभितो   
वितेनुः ॥   
हर्षेण केचिदथ गीतपदैरगायन् नाट्यं प्रचक्रुरपरे कृतहस्ततालाः   
॥ ८३ ॥   
विद्याः श्रुतिस्मृतिपुराणमुखास्समस्ता यस्यादिमध्यचरमान्न   
विदन्त्यतीतः ॥   
यो नादबिन्दुकलिकास्तमधीशमेनमारोहयद्गगनपीठमसौ महात्मा ॥ ८४   
॥   
को वेत्ति दिव्यमहिमानममुष्य लोके सर्वोत्तमस्य बसवस्य जगद्धितस्य ॥   
इत्यन्तरङ्गपरिपूर्णपरप्रमोदास्सर्वे प्रतुष्टुवुरुघे जयशब्दपूर्वम् ॥   
८५ ॥   
स्वामी तदाऽल्लमगुरुर्बसवाधिनाथं संवीक्ष्य निश्चलदृशो   
भयसामरस्यात् ॥   
  
पृ० ७४) अन्तस्तरङ्गितसुखानुभवानुरागादाह स्म भक्तनिवहेषु मिषत्सु   
सत्सु ॥ ८६ ॥   
लिङ्गार्चनप्रतिभया विमलान्तरङ्गध्यानावधानपरिशीलननिष्ठया च   
॥   
सज्जङ्गमार्चनविधानसदैकरीत्या लोकोत्तरो बसब एव घनो न चान्यः ॥   
८७ ॥   
आहो जयिन् बसव भक्तितनो महात्मन्नाहो फलिन् बसव भक्तमनःप्रसन्न ॥   
आहो महिन् बसव सद्गुणरत्नधामनाहो वशिन् बसव भाग्यवतां वरेण्य ॥   
८८ ॥   
इत्यल्लमे स्तुवति सद्गुरुसार्वभौमे भक्त्या ह्रिया च बसवः   
प्रणतोत्तमाङ्गः ॥   
साष्टाङ्गदण्डनतिभिः स्तुतिभिः प्रभुं तं स्तुत्यं   
विचित्रपदवाक्फणितिर्नुनाव ॥ ८९ ॥   
भक्तेषु चित्रलिखितेष्विव विस्मितेषु तत्पारवश्यकलया बसवे स्थितेऽस्मिन् ॥   
स्थानान्यतीत्य सकलानि गुरुर्गुरूणां संविन्मयो गगनपीठगतो बभूव   
॥ ९० ॥   
इति सकलमुनीन्द्राः शून्यसिंहासनोद्यच्चरितमखिलमेतच्छ्रावितं   
शास्त्रासारम् ॥   
  
पृ० ७५) कथानकश्रवणपठनफलम् ।   
  
पठति परमभक्त्या नित्यमेकान्तनिष्ठः श्रवणपथगतं वा   
भावयेद्यः स धन्यः ॥ ९१ ॥   
  
इत्यार्षश्रीभविष्यत्पुराणकथाविशालायां   
प्रमथगणवचनानुकूलायां कलिकल्मषनिमग्नजनसमुद्धरणशीलायां   
प्रभुलिङ्गलीलायां   
प्रभुसमागमनतदीयशून्यसिंहासनाधिरोहणवर्णनगतिर्नाम   
द्वाविंशोऽध्यायः ॥  
  
पृ० ७६) श्रीनन्दिकेश्वराय नमः ॥   
  
त्रयोविंशोऽध्यायः ॥   
  
सूत उवाच ॥   
श्रीसिद्धिवीरगुरुमण्डलचक्रवर्तिपादाम्बुजातभजनाभिरता मुनीन्द्राः   
॥   
नित्यव्रताचरणनिर्मलशीलवन्तः शृण्वन्तु भक्तिभरिताः   
प्रभुलिङ्गलीलाम् ॥ १ ॥   
गगनपीठशिखाग्रचिदम्बरस्थगितयन्त्रलसद्दहरान्तरे ॥   
अधिवसन्तमनन्तगुणाश्रयं प्रभुमगाद्बसवो भयभक्तिमान् ॥ २ ॥   
सविधमेत्य तमर्चितुमुद्यतो विविधसाधनसम्भृतितत्परैः ॥   
निजगणैर्भजमानहृदम्बुजैः प्रभुमपूजयतागममार्गतः ॥ ३ ॥   
अपचितिं बसवे प्रभुमूर्तये सपदि कुर्वति तद्भगिनीसुतः ॥   
बसवतुल्यगुणः शिवयोगिराडतनुताखिलसाधनसम्भृतिम् ॥ ४ ॥   
हठपदार्पणकिन्नरमाचयास्सुजनमौलिगमारघनादयः ॥   
अपि च भाचरसाधुमुखा गणा विनयभक्तियुताः परिवव्रिरे ॥ ५ ॥   
क्षितितलस्थितभक्तगणेऽखिले दधति विस्मयमर्चनगौरवात् ॥   
  
पृ० ७७) सर्वेषामल्लमचरणान्तिके सन्निवेशनम् ।   
  
विभवनिर्जितवासववैभवः स बसवः प्रभुमूर्तिमपूजयत् ॥ ६ ॥   
अथ तदीयमहार्चनवैभवं पुरि विलोकितुमुत्सुकतां गताः ॥   
अनुययुर्बसवाधिपमन्दिरं शिवगणाः प्रगुणा गणनातिगाः ॥ ७ ॥   
य इह वेश्मनि तस्य दिने दिने घनरसायनभोजनतत्पराः ॥   
बहुलजङ्गमलिङ्गगणाश्च ते समधिगम्य गुरून्समलोकयन् ॥ ८ ॥   
भसितभूषितसल्ललिताङ्गसङ्गतहराक्षसरा मननव्रताः ॥   
कपिलवर्णजटाभरबन्धुरा धृतसितातपवारणपाणयः ॥ ९ ॥   
विमलशीलयुताश्च विलम्बितश्रुतिपुटाः पटुदीप्तितनूभृतः ॥   
करकमण्डलुजाप्यमणिस्रजश्चरगणा धृतकम्बलकन्धराः ॥ १० ॥   
निरुपमानहरप्रतिविग्रहास्समुपगत्य चिदम्बरविष्टरे ॥   
स्थितगुरोश्चरणासनसन्निधौ विनयतोऽन्यवसन्बसवाग्रतः ॥ ११ ॥   
बसवदण्डपतौ प्रभुगोष्ठिभिश्चरगणार्चनभोजनसत्क्रियाः ॥   
सपदि विस्मरति क्षुधिताश्च ते विकलिताः स्वयमात्मसु मेनिरे ॥ १२ ॥   
  
पृ० ७८) अहह धीरमतिर्बसवः कथं गतविवेकतयाऽस्मदुपेक्षणम् ॥   
वितनुते बत भक्तिरियत्यभूत्स्थितमतिक्षतिवत् पठनोद्यमे ॥ १३ ॥   
उदितचित्तविकारवदैन्द्रजालिकममुं विकटासनसंस्थितम् ॥   
भ्रमवशादवलोक्य वशं गतो वसतु तेन सहायमिदं कियत् ॥ १४ ॥   
इति विशङ्क्य मनःसु चरव्रजे झडिति तत्रगते बसवेश्वरः ॥   
हृदि विचार्य चिरं स्फुरदुल्मुकन्यसनवानिव तापमुपाययौ ॥ १५ ॥   
क्व नु गता मतिरद्य ममापि वाक्च्युतिरभूदबुधोऽस्म्युदरे मदात् ॥   
विघसकामनयाऽऽगतजङ्गमाः प्रतिगताः कथमेष समाह्वये ॥ १६ ॥   
अहह किं नु निधाय मुखं पुनः प्रतिसमाह्वयितुं प्रयतेय तान् ॥   
मम महानपराध इयान् कियानिति कथं कथितुं बत शक्यते ॥ १७ ॥   
इयदनेहसि मद्रचितं वृथाजनि चरामरपूजनमन्ततः ॥   
व्रतशतं सुकृतं ननु भज्यते क्वचिदपि व्यभिचारवशाद्यथा ॥ १८ ॥   
भ्रमणमुल्बणमाप मदन्तरं किमिति जीवनमेतदपार्थकम् ॥   
  
पृ० ७९) जङ्गमागतैति चिन्तितबसवेश्वराय प्रभुकृतसमाश्वासनम् ।   
    
इति विचिन्त्य गुरोः पुरतश्चिरं सभयगद्गदमाह सभाङ्गणे ॥ १९ ॥   
महित षण्णवतीष्टसहस्रभूर्यधिकलक्षगणार्हमिदं कृतम् ॥   
सकलरस्यपदार्थकदम्बकं पुरभिदेऽर्पयितुं क्व गणान् ह्वये ॥ २० ॥   
इति वचो बसवस्य मिताक्षरं स्मितमुखः प्रभुरेव निशम्य तम् ॥   
प्रतिजगाद शिशो हृदि चिन्तया किमुदितं तव साधु समर्थये ॥ २१ ॥   
अहमपूर्णसहस्रचतुष्टयद्विगुणलक्षगणाधिकतृप्तये ॥   
अलमहो क्षुधितोऽस्मि नियच्छ मे कवलमद्मि ततो विजयी भवान् ॥ २२ ॥   
इति निपीय गुरोर्वचनामृतं स बसवो भयसम्भ्रमसम्भृतः ॥   
वनितया बलदेवतनूजया सह यथोचितमर्चितवान् प्रभुम् ॥ २३ ॥   
स्वरमणीरमणीयकरद्वयीघटितहेमघटात्तहिमाम्बुभिः ॥   
प्रभुगुरोः पदयोरभिषेचनं प्रविदधे बसवो वसुवासवः ॥ २४ ॥   
विमलमर्घ्यजलं करपद्मयोः प्रतिनिधाय तथाऽऽचमनं मुखे ॥   
सुरभिचन्दनसत्कुसुमाक्षतैः श्रुतिपदैः सममर्चितवान् प्रभुम् ॥ २५ ॥   
  
पृ० ८०) घुमघुमायितधूपमथार्पयन् कपिलधेनुघृताक्तसुवर्तिभिः ॥   
धगधगायितकाञ्चनपात्रकैरभिदधे धुरि दीपसहस्रकम् ॥ २६ ॥   
तदनु दीव्यदमूल्यमणिस्फुरच्चरणवर्तुलकाञ्चनविष्टरे ॥   
उपदधे पुटपाकसमुल्लसत्कनकनिर्मितभोजनभाजनम् ॥ २७ ॥   
कनकरत्नविनूत्नधगद्धगच्चषकपङ्क्तिमुपास्य समन्ततः ॥   
वनितया परिवेषमकारयत्प्रभुगुरोर्बसवो लसदाननः ॥ २८ ॥   
तनुतरोज्ज्वलशालिसुतण्डुलान्परिविमृश्य दृगुत्सवकारिणः ॥   
अमिलितप्रतिशिक्थमनुष्णिकं परिणतं मृदुलान्नमसौ न्यधात् ॥ २९ ॥   
अनतिशीतलषड्रसपूरितं ललितशाकचयं प्रियया समम् ॥   
स परिवेषयति स्म सपायसं सकलभक्ष्यगणैः सह चोष्यकैः ॥ ३० ॥   
तदनु हस्तजलं स्वयमाज्ञया ददति तद्बसवे प्रभुवल्लभः ॥   
गुरुतरान् कवलानगिलत्क्षणात्स परिगृह्य न किञ्चिदशेषयत् ॥ ३१ ॥   
स च विलोक्य तदा बसवो मुदा परिकरैः सह सम्भृतमोदनम् ॥   
  
पृ० ८१) अल्लमस्याद्भुतभोजनप्रकारवर्णनम् ।   
  
दयितया परिगृह्य रयादयं परिविवेष पुनः पुनरश्नतः ॥ ३२ ॥   
अथ विबुध्य हृदा बसवेश्वरः पृथुलकाञ्चनपात्रचतुष्टयम् ॥   
धुरि निधाप्य बहूनि महौदनान्यविकलं प्रणिनाय स तान्यलम् ॥ ३३ ॥   
स चतुरः करलाघववज्जनान्प्रतिनियम्य ततः परिवेषणे ॥   
सपदि मध्यगतः स्वयमाहृतान्युपनिनीय मुहुस्तमभोजयत् ॥ ३४ ॥   
समधिकं त्वरया परिभुञ्जति प्रभुगुरावथ दण्डपतिः स्वयम् ॥   
विपुलधौतपटोपरि सन्दधे बहुलसत्कदलीदलविस्तृतिम् ॥ ३५ ॥   
कति च नात्र महौदनसंहतेः प्रतिसमाहरणे परिवेषणे ॥   
कति च नोज्ज्वलशाकसमुन्नये कति नियोजयति स्म गणान्स्वकान् ॥ ३६ ॥   
कति च नोद्यदपूपनिधापने कति च सूपरसाद्यधिरोपणे ॥   
कति च फाणिततेमनमर्जिकारससमानयने विनियुक्तवान् ॥ ३७ ॥   
फलरसाज्यपयोमधुदध्युरुस्फुटघटानयने कति चार्पणे ॥   
परिनियम्य तदा हृततद्गणं प्रभुमभोजयदात्मनि भक्तिमान् ॥ ३८ ॥   
श्रमजलाप्लुतधावनतत्परैर्गणशतैरुपनीतमयं प्रभुः ॥   
  
पृ० ८२) सकलभोज्यपदार्थगणं क्षणात् प्रबुभुजे जगदद्भुतवर्तनः ॥   
३९ ॥   
अपि च माषवटान् घृतपाचितानतिरसान्सरसान्यवपिष्टकान् ॥   
तिलगुडात्तघुटीवटुकान्बहून्हृदयमोदकमोदकमण्टपान् ॥ ४० ॥   
मृदुलवर्तुलसूपसुपूपकान् जलघटोपरि पक्वघुटीगणान् ॥   
मधुरसार्कशलाटुसमाह्वयान्सुखिवटून् घृतभावितपिष्टकान् ॥ ४१ ॥   
सुगुणभूरिगणान्सरसक्तुकान्रुचिरचक्रिलपैठरफेनिकान् ॥   
गरगरध्वनिकान्वरकार्पणान्घृतपयःक्वथनात्तघुटीव्रजान् ॥ ४२ ॥   
अपि च भक्ष्यगणान्बहुचित्रितान् पृथुलवैणवपात्रशताहृतान् ॥   
पृथगुपाहितपर्वतसन्निभान् स बुभुजे क्षणमात्रत ईश्वरः ॥ ४३ ॥   
वसुकटाहशतैरथ राजतैर्धगधगायितदीप्तिसमुज्ज्वलैः ॥   
बहुभिराहृतगोघृतपायसान्युपनिगृह्य करेण पपौ प्रभुः ॥ ४४ ॥   
कटुरसाम्लघटान्मधुदुग्धदध्यमितसत्कलशांश्च निपीय सः ॥   
  
पृ० ८३) बहुलचित्रविधान्नरसायनानयमभुङ्क्त विभुर्निमिषार्धतः ॥ ४५   
॥   
लवणशाकशलाटुसुलेह्यसल्ललितचोष्यपदार्थकदम्बकम् ॥   
सकलमाशु विघस्यबुभुक्षया पुनरपि प्रभुरेनमलोकयत् ॥ ४६ ॥   
मनसि विस्मयसम्भ्रमसम्भृतस्स बसवश्चलनं किल नाप्तवान् ॥   
अथ जगाद महानसनायकान् सकलवस्तु समानयतेत्ययम् ॥ ४७ ॥   
हृदयमस्य विबुध्य च पाचका बहुचमत्क्रिययाच्छुटिकार्धतः ॥   
सकलभोज्यततिं परिपाच्य तत्प्रभुगुरोः परिवेषणमाचरन् ॥ ४८ ॥   
गिरिसमानपदार्थचयं पुनः परिसमाप्य पलाशमरिक्तयत् ॥   
प्रभुरसौ बसवस्तु समादिशद्विपणिवीथिचयं परिचारकान् ॥ ४९ ॥   
अनुगतास्त इमाः कदलीफलान्यतुलचूतफलानि बहूनि च ॥   
पनसलाङ्गलिकर्कटिगोस्तनीप्रमुखसत्फलसन्ततिमानयन् ॥ ५० ॥   
अपि च खण्डशितामधुशर्कराद्यखिलभोज्यपदार्थचयं क्रमात् ॥   
निजपुरापणिसंस्थितमाहृतं प्रभुरथाहृतवान्क्षणमात्रतः ॥ ५१ ॥   
  
पृ० ८४) तदनु हस्तविलेहनतत्परं गुरुवरं प्रसमीक्ष्य भयाकुले ॥   
बसवमन्त्रिवरे गणपुङ्गवास्त्वरितमात्मगृहान्प्रतिपेदिरे ॥ ५२ ॥   
बसवकार्यसमर्थनतत्परास्सपदि भक्तगणाः स्वगृहस्थितान् ॥   
सकलभोज्यपदार्थगणान्बहून्गुरुवरान्तिकमाशु विनिन्यिरे ॥ ५३ ॥   
कवलमात्रमभूत्प्रभुभोजने[जेमने] सकलभक्तकुलाहृततत्कुलम् ॥   
सदसि वीक्ष्य जना हृदि विस्मिताः कलकलध्वनिभिः स्वयमूचिरे ॥ ५४ ॥   
गगनचुम्बिमहोन्नतजिह्विकाप्रसरणेन गुरुः किल विश्वभुक् ॥   
हरिविधीन्द्रमुखैरपि शक्यते किमशनं कृततृप्तिनिवेदितुम् ॥ ५५ ॥   
बसवनाथ इदं किमकारयद्भ्रमवशादिव हात्र कथं भवेत् ॥   
इति वदत्सु जनेषु निशम्य तत्सदसि दण्डपतिः पुनरुद्यतः ॥ ५६ ॥   
नरपतेः प्रभुतैव निजा यतस्तदखिलानपि कर्मकरान् ह्वयन् ॥   
नगरधान्यचयं समुपानयत्सकलमप्यनिवर्तितवर्तनः ॥ ५७ ॥   
  
पृ० ८५) सुमनषष्टिकशालियवाश्वणुप्रथिततोक्यसुतण्डुलपर्वतान् ॥   
अपि च कोद्रवकङ्गुधराधरांश्चणकमाषमसूरकलार्यकान् ॥ ५८ ॥   
तिलमयष्टकयावकमुद्गकान् वरकबर्बरखल्वगवेधुकान् ॥   
अपि च साम्यकुलुत्थकयावनालकगणानलसन्दमुखान् बहून् ॥ ५९ ॥   
त्वरितपाककृतौ विनियोजयन्नयुतलक्षगुणाधिकपाचकान् ॥   
अपि सुपक्कमपक्वमधाशयत्प्रभुवरं बहुलौदनपर्वतम् ॥ ६० ॥   
सकलवस्तुचये समुपाहृते प्रभुवरेण तदा बसवेश्वरः ॥   
परवशो बहुधान्यसमृद्धिमन्नृपतिकोशचयं च समर्पयत् ॥ ६१ ॥   
अहह चित्रमभून्मनसार्पितान्यगणितान्यपि सर्वगतः प्रभुः ॥   
पुरि महान् बुभुजे तुषवर्जितं स्वयमुपाश्रित एव चिदम्बरम् ॥ ६२ ॥   
रसफलौदनधान्यविवर्जितं पुरमभूत्सकलं निमिषार्धतः ॥   
अथ विलोक्य गणा बभणुः प्रभुं क्षुदनिवृत्तिविदीर्णनिजाननम् ॥ ६३ ॥   
  
पृ० ८६) अहह यः क्षुधितः प्रलये पुमान् न परितृप्तिमवापमहाप्रभुः ॥   
कमलजाण्डशतैरपि साम्प्रतं स कथमेष्यति तृप्तिमियत्त्वदैः ॥ ६४ ॥   
सकलपूर्णपरात्परसद्धनप्रमदनित्यनिरञ्जनसंविदः ॥   
प्रभुगुरोः क्षुधितस्य कियत्पुरं परिमितं प्रभवेत्परितृप्तये ॥ ६५ ॥   
भवति वाडववह्निसमिन्धने जगति वापि जलैः शमयेत्कथम् ॥   
किमथ वा करकाम्बुकदम्बकैः प्रभुगुरोः क्षुदपीह तथौदनैः ॥ ६६   
॥   
श्रुतिशतैः स्तुत एष हि विश्वतोमुखतया ननु विश्वत ईक्षणः ॥   
अपि च विश्वकरः किल विश्वतः पदतलोऽखिलविश्वभुगीश्वरः ॥ ६७ ॥   
कथममुष्य भवेज्जगदीशितुर्जगति वस्तुचयैः परितर्पणम् ॥   
इति गणेषु वदत्सु भिया ह्रिया स बसवोऽभवदानतमस्तकः ॥ ६८ ॥   
बहुविचारभराविलमानसे बसवमन्त्रिवरे समये तदा ॥   
  
पृ० ८७) बसवकृतमाचयसमयज्ञताकथनम् ।   
  
तमवदन्मणिवालकमाचयस्सदसि तद्भगिनीसुतसम्मतः ॥ ६९ ॥   
असदृशं समराङ्गणमागतो भटवरः किमु गच्छति पृष्ठतः ॥   
तनुमनोधनसाधुसमर्पणात्त्वमपि तर्पय तद्वदमुं गुरुम् ॥ ७० ॥   
हुसुहुसूरिति किं परितप्यसे हृदि शुचा क्व गता प्रतिभा तव ॥   
इति स माचयदेववचोबलाद्बसवराट् बुबुधे समयोचितम् ॥ ७१ ॥   
विदितकृत्यतयोल्लसदाननस्त्रिकरणैक्यसमाहितमानसः ॥   
स बसवो मणिवालघनं स्तुवन् समपदद्धितवागुपदेशकम् ॥ ७२ ॥   
अयि जयिन् मणिवाल दयानिधे जय जयामलभक्तिसुधाम्बुधे ॥   
अघनिवारणकारण यद्भवान् मम हितार्थमिलां त्रिदिवाद्गतः ॥ ७३ ॥   
उपगतोऽस्यथ वैव शिवाज्ञया प्रमथनाथ पुरात्परमेशितुः ॥   
हितवचः समये मम सङ्कटे त्वमुपदेष्टुमकारणवत्सलः ॥ ७४ ॥   
  
पृ० ८८) त्वमथवा मयि रक्षकतां गतो मम भरस्त्वदधीनतया स्थितः   
॥   
त्रिसमयेषु च जन्मनि जन्मनि प्रमथनाथ भजामि कृतार्थताम् ॥ ७५ ॥   
इति वदन्निजदेहमधीशितुर्निरुपमित्युपहारवदास्तिकाः ॥   
अमनुतात्मनि कल्पयितुं तथा स च युवा बसवस्तदनुव्रतः ॥ ७६ ॥   
सितमुभौ भसितं दधतौ मुदा धृतहराक्षमणिस्रगलङ्क्रियौ ॥   
असदृशीन्द्रियसंयमतत्परौ रुरुधतुर्दशवायुगती क्षणात् ॥ ७७ ॥   
तनुगुणान्परिहृत्य शिवात्मताकलिततत्वसुवासनयान्वितौ ॥   
दलितवृत्तिसुचित्तमथान्तरस्फुरितमार्गनिरर्गलमापतुः ॥ ७८ ॥   
बसवदण्डपतिस्तदनु प्रभोस्सविधदेशमुपेत्य कृताञ्जलिः ॥   
उपनिषद्वचनैरुपबृंहणैस्सह नुतिं विदधे परमास्तिकः ॥ ७९ ॥   
त्वयि समस्तमिदं जगदत्र च त्वमखिले परिपूर्णतया स्थितः ॥   
पदमिदं तव सर्वपदादधस्तव शिरस्तु तथोच्छ्रितमुच्छ्रितात् ॥ ८० ॥   
  
पृ० ८९) बसवकृतप्रभुस्तवनम् ।  
  
तव न चादिरधीश न मध्यमं न चरमं निगमागमसंहतिः ॥   
परिविमृग्य न वेत्ति भवत्पदं न मनसापि विचिन्तयितुं क्षमम् ॥ ८१ ॥   
दिश इमा दश दीर्घभुजास्तव द्युमणिवह्निसुधाद्युतयो दृशः ॥   
मरुत उच्छ्वसितान्युदरं नभः पदयुगं पृथिवीति निगद्यते ॥ ८२ ॥   
अहमहं क्रिययाद्य भुजिक्रिया घटिततृप्तिकृते तव चागुरुम् ॥   
अकरवं कथितुं नहि शक्यते मम महानपराध इयानिति ॥ ८३ ॥   
कमलजाण्डशतानि तवोदरे कमलकेसरसन्निभतां ययुः ॥   
क्षुदपनोदनमोदनपूरणात्कथमहं करवै परमेशितुः ॥ ८४ ॥   
यदशनं निदधामि तवेति तद्वचनमल्पमधीश सहस्व मे ॥   
करुणया तव भैक्ष्यतयाऽद्य नौ परिग्रहाण तनुद्वयमल्लम ॥ ८५ ॥   
यदि भवेदशनीयमिहावयोस्तनुयुगं ननु तर्हि भवेव तौ ॥   
करणदोषनिराकरणात्पुनर्मरणजन्मजितौ सुखनिर्वृतौ ॥ ८६ ॥   
इति वदत्ययमल्लमवल्लभो बसवमन्त्रिवरे पुनराह तम् ॥   
  
पृ० ९०) स्मितमुखो नहि वाच्यमिदं त्वया श्रुतिविदा मयि पूर्णनिरञ्जने ॥   
८७ ॥   
क्षुदसुधर्मतया तृडपि स्फुटा नहि चिदात्मन ईशितुरस्ति मे ॥   
अथ कुतो व्यसनानि निराशिषः किमुत कामकथा स्मरवैरिणः ॥ ८८ ॥   
बसवनाथ जगद्विदितां भवच्छरणदासतया स्थितिमूर्जिताम् ॥   
इह निशम्य भवन्तमवेक्षितुं ननु समागत इत्यवगच्छ माम् ॥ ८९ ॥   
न किमपि त्वयि दातरि याचितुं गृहमवाप्नुवमद्य महामते ॥   
अनितरोपमभक्तिविजृम्भणं तव निरीक्षितुमागतवानहम् ॥ ९० ॥   
स्वमुखमेव सुनिर्मलदर्पणे बसवनाथ यथा पृथगीक्षते ॥   
मयि च तद्वदपेक्षितमीक्षते तव हृदा शरणाञ्छरणार्थिना ॥ ९१ ॥   
इति निशम्य गुरोर्वचनं पुनर्बसवराडिदमाह महाप्रभो ॥   
क्व जडबुद्धिरहं क्वनुचित्तयस्त्वमखिलात्मसु जीवनतां गतः ॥ ९२ ॥   
चरणभक्तिरतेषु जगद्गुरो तव कियानहमल्पविहायितः ॥   
  
पृ० ९१) अल्लमकृतबसवप्रशंसनम् ।   
  
पदपरागतया स्थितिरेव मे भुवि कटाक्षवशादनुगृह्यताम् ॥ ९३ ॥   
मयि दया यदि देव समर्पितां तनुमवापय भोज्यपदार्थताम् ॥   
यदि न तादृशभाग्यममुष्य चेत्किमपि तन्त्रमिहास्ति न मे स्वतः ॥ ९४ ॥   
इति वदन्तमवेक्ष्य गुरुश्चिरं स्थिरहृदं बसवं स्मयदाननः ॥   
अभिदधे गुरुपुत्र महामते न भवतास्ति समो भुवनत्रये ॥ ९५ ॥   
तनुमनोधनमामकतां त्यजन्गुरुचरेशपदार्चनतत्परः ॥   
निरुपमामलभक्तिरसाप्लुतस्त्वदितरो न भवेद्भुवनत्रये ॥ ९६ ॥   
परिहृताष्टमदः क्रिययेष्टहृद्विमललिङ्गरतोऽङ्गगुणांस्त्यजन् ॥   
गतभवो विषयेन्द्रियनिर्जयी त्वमभजो ममभोज्यपदार्थताम् ॥ ९७ ॥   
अहह साधुहृदार्पणमात्रतः सपदि तृप्तिरभून्मम सन्मते ॥   
न कुरु संशयमत्र निधीयतां बसवहस्तजलं त्वरया त्वया ॥ ९८ ॥   
  
पृ० ९२) इति गुरोर्वदतः स्वयमुत्तरं सदसि वक्तुमयं भयसंयुतः ॥   
कलशमानयतात्मसतीयुतः परिमलोदकपूर्णहिरण्मयम् ॥ ९९ ॥   
अथ वितीर्य जलं प्रभुमूर्तये मुखकराङ्घ्रिविशोधनपूर्वकम् ॥   
सुरभिवीटिकया मुखवासनामरचयद्बसवो भयभक्तिमान् ॥ १०० ॥   
स्रगनुलेपसुधूपनिरूपणैर्जयजयध्वनिवाद्यरवैः समम् ॥   
रचितमङ्गलदीपशतैः प्रभुं स्तुतिनमस्कृतिभिर्बसवोऽर्चयत् ॥ १०१ ॥   
हृदि मुदा तदनु प्रभुरब्रवीद्बसवनाथ भवद्भवनान्तरे ॥   
प्रतिदिनं विघसार्हगणाः परं क्षुधमवापुरमूंस्तरसाऽऽह्वय ॥ १०२   
॥   
सुपरिपक्वमथान्नमवारितं बसव भोजय तान्स्वयमश्नुहि ॥   
परिजनैः श्रम आशु निवार्यतामिति नतोऽभिहितो विनयान्वितः ॥ १०३ ॥   
अथ गतो बसवो गणसन्निधिं प्रणिपतञ्छरणार्थितया पुरः ॥   
उपनिधाप्य विभूतिसुवीटिका विनयपूर्वमभाषत भूसुराः ॥ १०४ ॥   
  
पृ० ९३) चरगणैः साकं बसवस्योत्तरप्रत्युत्तरं च ।   
    
शिवगणाः क्षुधिताः स्थ यतः परं मम महानपराध इहागतः ॥   
अवत मामनुगृह्य गृहागतास्सकरुणं कृतनित्यशिवार्चनाः ॥ १०५ ॥   
अभिहिता बसवेन चराः पुनर्जगदुरार्य सषड्रसमोदनम् ॥   
उदरपूर्णमपूर्वमिवासिताः परमसौख्यमवाप्नुम साम्प्रतम् ॥ १०६ ॥   
बसव नाद्यवदन्यदिने क्व वाप्यधिकतृप्तिरियत्यनुभाविता ॥   
अयमहो महिमैव तवाथवा प्रभुगुरोर्महिमा नहि गोचरः ॥ १०७ ॥   
गलमरुत्किल जीर्णकृदद्य नः सुरभिगन्धयुतः प्रसरत्ययम् ॥   
तदपि पूर्णतया परितृप्तितः क्षुदपनोदकृतं मुदमाप्नुमः ॥ १०८ ॥   
अथ घुमङ्घुमिताल्लममूर्तिसल्ललितगन्धसुवासितदिक्तटाः ॥   
चरतनोरधिगम्य विजृम्भिताः स बसवो हृदि विस्मयमाप्तवान् ॥ १०९ ॥   
विदिततद्गणतृप्तिरपि स्वयं सविनयं बसवः पुनरब्रवीत् ॥   
  
पृ० ९४) चरगणा गृहमेत्य कृपान्विता भजत भोजनमाशु यथा पुरा ॥   
११० ॥   
इति वदन्तमवेक्ष्य कृताञ्जलिं चरगणा बभणुर्बसवाग्रणीम् ॥   
क्षुधमपोह्य भवन्महिमैव नः किमु करोति विलज्जितमानसान् ॥ १११ ॥   
भवतु वा महिमा जगदद्भुतः प्रभुगुरोर्भुवि साधनतैव नः ॥   
चरगणेषु य एव महोन्नतो महिमवान्स गुरुर्भुवनत्रये ॥ ११२ ॥   
तमखिलेश्वरमेकगुरुं प्रभुं यदभजस्त्वमिदं भजनं हि नः ॥   
स जठरे जननीव सुतं जगत्त्रयमिदं परिरक्षति पूर्णदृक् ॥ ११३ ॥   
तदनुभूतपदार्थरसार्पणादुदरगा वयमस्य च तर्पिताः ॥   
तदिह तस्य विभोरशनार्पणं भवति सर्वचरार्पणमीदृशम् ॥ ११४ ॥   
यदिह तृप्तिरभूत्प्रभुसद्गुरोस्सकलजङ्गमतृप्तिरियं हि सा ॥   
न हि कथानुभवोऽयमहो महान् करधृतस्य मणेर्मुकुरेण किम् ॥ ११५ ॥   
प्रथममानमिहेन्द्रियकं स्फुटं तदनुमानमुखं ह्यनुजीवति ॥   
  
पृ० ९५) चरगणात्प्रत्यागतस्य बसवस्य प्रभोरुपदेशेनाद्वयसुखानन्दः   
।   
  
वचनमात्रमिदं बसवेन्द्र नो विदितसारघनो हि भवान्बुधः ॥ ११६ ॥   
इति निशम्य चरोक्तिमयं पुनः प्रभुसमीपमुपेत्य कृतानतिः ॥   
तदुदितं विनयात्तमजिज्ञिपन्मुहुरपि प्रकृतौपयिकं जगौ ॥ ११७ ॥   
घनदयाम्बुनिधे चरदेशिकैस्तव न भेदकथा कियति प्रभो ॥   
मयि तु निष्ठुरतोभयमध्यगे भवतु वा चरणं शरणं व्रजे ॥ ११८ ॥   
इति निशम्य गुरुर्बसवोदितं पुनरुवाच यथार्थमिदं शृणु ॥   
न हि भिदाऽस्ति मम क्व च जङ्गमैः सममतौ त्वहमेव भवान् सखे ॥ ११९   
॥   
मतिभिदैव भिदां परिकल्पयत्यमलचित्तु कदापि न भिद्यते ॥   
तदिह नौ नहि भेदकथा क्वचित्सुखमुपास्व चिदैक्यमखण्डितम् ॥ १२० ॥   
इति तदाल्लमदेशिकसत्तमे समुपदेष्टति मन्त्रिकुलोत्तमः ॥   
मुकुलिताक्षियुगोऽद्वयभावनासुखमुपास्त चिरं पुरतः प्रभोः ॥ १२१ ॥   
प्रभुमथ बसवेन्द्रं प्रेक्ष्य भक्ताः समन्तात्समुदितशिवभावास्साधु   
साध्वित्यवोचन् ॥   
  
पृ० ९६) महति महसि तस्मिन्भेरिभाङ्कारघोषैर्जयजयनिनदोऽभूद्भो उघे   
इत्यपूर्वः ॥ १२२ ॥   
इति कथितमृषीन्द्राः श्रीगुरोर्यन्महत्वं सकलनिगमसारं   
रक्षकस्येश्वरस्य ।   
पठति परमभक्त्या यः शृणोति स्थिरात्मा प्रभुरधिकममुष्मै   
वाञ्छितार्थं ददाति ॥ १२३ ॥   
  
इत्यार्षश्रीभविष्यत्पुराणकथाविशालायां   
प्रमथगणवचनानुकूलायां कलिकल्मषनिमग्नजनसमुद्धरणशीलायां   
प्रभुलिङ्गलीलायां   
बसवेश्वरकृतप्रभुसमाराधनतदीयभोजनमहिमानुवर्णनगतिर्नाम   
त्रयोविंशोऽध्यायः ॥  
  
पृ० ९७) अथ चतुर्विंशोऽध्यायः ॥   
॥ श्रीनन्दिकेश्वराय नमः ॥   
  
सूत उवाच ॥   
सिद्धश्रीवीरनाथेश्वरचरणयुगध्याननिर्धूतदोषा   
भाषावेषाद्यनीहा गुरुचरपुरभिल्लिङ्गशृङ्गार्चनाङ्गाः ।   
मुक्त्यर्थाः शुद्धभावाः स्वतनुधनमनोरागशून्या विरक्ता   
भक्ताः शृण्वन्तु लीलां प्रभुशरणगुरोः सत्कथाभिर्विशालाम् ॥ १   
॥   
ततः सकलशाम्भवप्रकरमङ्घ्रिपीठान्तिक-  
स्थितं समवलोक्य तं शिवरहस्यबोधाप्तये ।   
जगद्गुरुवाच भोः शृणुत शास्त्रसारं परं   
मनोविलयनं विना नहि शिवैक्यसिद्धिर्नृणाम् ॥ २ ॥   
मनः सृजति सर्वमप्यथ च वर्द्धयत्येव   
तद्घनीभवदहङ्क्रियामुकुरबिम्बितं मूर्तिमत् ।   
तदेव ननु कारणं जगति बन्धमोक्षद्वये   
दृढं च शिथिलं क्रमात्तदिह नाशयेत्सर्वथा ॥ ३ ॥   
मनोविलयनं विना नहि शिवात्मबोधोदयः   
शिवानुभवमन्तरा नहि भजेत माया क्षयम् ।   
  
पृ० ९८) शिवाद्वयसुखं तमस्ततिसमूलघातं विना   
न सिध्यति विबुध्यतां शिवगणैरिदं शाम्भवम् ॥ ४ ॥   
निशम्य गुरुणोदितं बसवमन्त्रिराडब्रवी-  
त्प्रभोऽल्लम समस्तसंशयनिवृत्तयेऽमी गणाः ।   
भवच्चरणसेवया शिवरहस्यतत्वं परं   
प्रबोद्धुमभितो वसन्त्युपदिशानुगृह्णीष्व नः ॥ ५ ॥   
वचो बसवसूरिणः प्रभुगुरुर्निशम्यादरा-  
द्रदद्युतिदरस्मितच्छुरितदिक्तटः सोऽब्रवीत् ।   
तनुः परमपावनी प्रभवतीष्टलिङ्गार्चना-  
न्मनः सुविमलं सदासुमयलिङ्गसन्धानतः ॥ ६ ॥   
गणेन्द्र भवतां महाव्रतमिदं सुशीलादृतं   
विमुक्तिकरमस्ति किं परमिहोपदेश्यं मया ।   
यदिष्टमिह दृष्टमात्मनि तथा स्मृतं वाखिलं   
शुभं भवतु सर्वदा शिवकृपावशादेव वः ॥ ७ ॥   
इति प्रभुगुरुर्गणप्रततये कृताशीर्वचा   
विहृत्य समटाट्यया पुनरथागमिष्याम्यहम् ।   
ब्रुवन्निति गतोद्यतोऽभवदुपेत्य वेगात्ततः   
स दण्डपतिरग्रहीत्प्रभुपदाब्जयुग्मं दृढम् ॥ ८ ॥   
  
पृ० ९९) बसवेशप्रार्थनां श्रुत्वा प्रभोः प्रीतिपूर्वं गणानुद्दिश्य   
भाषणम् ।   
  
जगाद भयभक्तिमान्गुरुकृपाम्बुधेऽस्मन्मनः-  
प्रबोधपदसंशयानिह निवार्य संरक्षितुम् ।   
दुरन्तभववारिधेर्गमयितुं च पारं भर-  
स्तवैव तदमी वयं शरणमागताः श्रीगुरुम् ॥ ९ ॥   
विमुक्तिपथमादरादनुगृहाण नान्यद्गुरो   
श्रियैव सह वर्द्धते हतधियां हि माया भृशम् ।   
क्रियाऽपि खलु यावती फलमभीप्सता दीयते   
जनेन ननु भुज्यते जडधियैव तावच्चिरम् ॥ १० ॥   
अतो विभवसम्पदा फलदकर्मणा वाप्यलं   
चिदङ्ग शिवलिङ्गनिर्मलनिरन्तरध्यानतः ॥   
निधाप्य पथि पश्चिमे पदमचञ्चलं सद्गुरो   
गमागमकृतां व्यथां धुरि निवार्य संरक्ष नः ॥ ११ ॥   
प्रार्थयति बसवनाथे प्रभुरथ कृपया गणान्समन्वीक्ष्य ।   
अधिकारिण इति मत्वा तत्वज्ञानोपदेशने प्राह ॥ १२ ॥   
यूयं भक्तिक्रिययोः पारं गत्वा कृतार्थतां याताः ।   
नैष्कर्म्यसिद्धिमतुलां प्रार्थितवन्तः परं पदं प्राप्तुम् ॥ १३ ॥   
  
पृ० १००) भवतामधिकारवतां शिवतत्वरहस्यमेव वक्ष्यामि ।   
शृणुतावहितस्वान्ता इति सम्बोध्याशु वक्तुमारेभे ॥ १४ ॥   
  
प्रभुरुवाच-   
मृषा दृश्यं विश्वं यदि हृदि मृषैवेति कलये-  
च्छ्रुतेर्माया नश्येत्तदनु स भवेदिन्द्रियजयी ॥   
व्यथायां नष्टायां करणजनितायां विषयदु-  
र्व्यतीहारो नश्येद्गतविषयगन्धो जितरिपुः ॥ १५ ॥   
तुषाद्युत्सादान्ते पुनरपि विवेकेन नु शिला-  
निरासे संशिष्येत्स्वयमिह यथा तण्डुलचयः ।   
तथा दुःसङ्कल्पप्रकटितमनोवृत्त्यपचये   
ततो वृद्धिं यायाद्विमलतरसुज्ञानविभवः ॥ १६ ॥   
प्रबोधे सम्पूर्णे हतविषयगन्धस्य महतो   
भिदा नश्येद्ध्येयं त्विदमिदमुपादेयमिति सा ।   
विकल्पानां हेतुः किल मन इदं तस्य विजये   
प्रपञ्चो मिथ्या स्यादयममृतसाम्राज्यमयते ॥ १७ ॥   
अवस्थास्तिस्रस्तास्तिसृषु तनुषु त्रीनपि गुणा-  
नजस्रं जीवांस्त्रीनधिगमयदावर्तयति यत् ।   
  
पृ० १०१) गणान् प्रति प्रभुकृतशिवतत्वरहस्योपदेशः ।   
  
महासंसारे स्वर्नरकसुखदुःखादिबहुले   
मनस्तज्जेता स्यात्त्रयमिदमतीतः परशिवः ॥ १८ ॥   
मनो यावद्बाह्यप्रसरणचणं तावदखिलः   
प्रपञ्चः सत्योऽयं भवति नहि मुक्तेः क्व च कथा ।   
सुरत्वं मर्त्यत्वं सृजति ननु तिर्यक्त्वमपि त-  
त्कदा वा निश्चेष्टं न भवति जये तद्बसवराट् ॥ १९ ॥   
बहिर्द्वास्सञ्चारं त्यजदखिलमन्तर्हृदतया   
मनः प्रत्यक्तत्वे यदि भवति लीनं स्थिरपदम् ।   
जगन्मिथ्याभूतं भवति हि तदानन्दभरितः   
स्वयं सुज्ञानी स्याद्बसव स गुरूणामपि गुरुः ॥ २० ॥   
प्रतीयेत स्वान्ते स्मृतमिदमशेषं यदि जग-  
द्बहिर्दृश्याकारं भवति मन एवानृतपदम् ।   
तदन्तस्थं कर्तुं यदि परमशक्तस्तदनुगो   
भवेत्स्वेच्छाचारी बसव नृपशुं विद्धि तमिमम् ॥ २१ ॥   
अहो मायापाशो भवति यदि हाशा यदि तया   
मनश्चेत्सम्बद्धं भवति सकलः क्लेशनिचयः ।   
  
पृ० १०२) भवोऽयं तद्बद्धो भयमधिकमाप्नोति विजयी   
य आशायास्सोऽयं बसव गतदोषो हतभवः ॥ २२ ॥   
इदं मे स्यान्मा स्यादिदमिति विकल्पोपकलितं   
स्वसङ्कल्पं जीवस्त्यजति न हि यावत्पशुतया ।   
न तावच्छुङ्मोहाद्यरिनिकरपीडाक्षयमिया-  
त्ततस्तत्त्यागे स्याद्बसव स हि नित्यः पशुपतिः ॥ २३ ॥   
क्षणार्धं कुत्रापि स्थितिमलभमानं मन इदं   
सदा सर्वार्थान्संस्मरति न हि पर्यायगणना ।   
स्वभावोऽयं तस्य प्रभवति हि तेनैव सकल-  
प्रपञ्चव्यासङ्गप्रतिफलितगन्धव्यतिकरः ॥ २४ ॥   
यद्वासनाभिरभिवृद्धिमवाप्य कामं सञ्चालितो भ्रममुपैत्ययमन्तरात्मा   
।   
तन्मानसं ग्रसति यः स्थिरधीर्निगृह्य धन्योऽयमेव   
बसवेत्युदितोऽब्रवीत्सः ॥ २५ ॥   
  
बसव उवाच-   
मनो ग्रसेदित्युदितं भवद्भिः कथं मनोग्रासचणं मनः स्यात् ।   
गुरो यदि स्यात्परिहृत्य लौल्यं तन्निश्चलत्वं ग्रसनं तथास्तु ॥ २६ ॥   
  
पृ० १०३) बसवेश्वराय प्रभोः प्रत्युत्तरम् ।   
  
यद्यन्य एव ग्रसतीति चेतः स्वामिंस्तथा चेत्स किमेष जीवः ।   
किमन्तरात्मा किमु वा परात्मा ममादिशेत्युक्त इदं स ऊचे ॥ २७ ॥   
  
प्रभुरुवाच-   
आत्मान्तरात्मेति तथा परात्मेत्येको महेशः कथितो न चान्यः ।   
आत्मा त्रयोऽन्तःकरणानुकारी स्वाध्यस्त तद्धर्मतया स जीवः ॥ २८ ॥   
स एव निष्कृष्टतयान्तरात्मा शुद्धो मनोग्रासचणो यदा स्यात् ।   
तदा परात्म्यैक्यमवाप्य पूर्णः स्वयं शिवानन्दघनो विभाति ॥ २९ ॥   
मनो न यावद्वशमेति तावद्यत्नेन तन्निग्रहणाय भाव्यम् ।   
मनो ग्रसामीति मनः प्रयत्नात्स्वयं ग्रसेत्तद्बसवार्य नूनम् ॥ ३० ॥   
मायामयैर्वृत्तिशतैर्मिलित्वा तत्साधकान्खेदयति ह्यवश्यम् ।   
अतस्तदाहत्य वितुष्य धैर्याद्भ्रमान्निवृत्तिर्ग्रसनं हि तस्य ॥ ३१ ॥   
मनो ग्रसेद्यो महितप्रभावो विकारदूरः स हि साधुरूपः ।   
वक्तुं न शक्योऽयमिति प्रभूक्तिं श्रुत्वाऽब्रवीच्छन्नमनीषिवर्यः ॥ ३२   
॥   
  
पृ० १०४) छन्नबसव उवाच-   
गुरो मनो नाशयितुं तदेतल्लक्ष्येण भाव्यं ननु साधकस्य ।   
तादृग्विधं लक्ष्यमिहोपदिश्य कृतार्थयास्मान् प्रभुचक्रवर्तिन् ॥ ३३ ॥   
  
प्रभुरुवाच-   
छन्नोक्तिमाकर्ण्य गुरुस्तमूचे प्रश्नस्त्वदीयो न हि सारभूतः ।   
तथापि शाखाग्रशशीव लक्ष्यो बालप्रबोधार्थमुपाय एषः ॥ ३४ ॥   
लक्ष्यप्रभेदा बहुधोपदिष्टाश्शास्त्रेषु योगागमशाम्भवेषु ।   
यल्लक्ष्यतेऽन्तर्बहिरन्तरेषु तत्स्यात्प्रतीच्छायतयैव गौणम् ॥ ३५ ॥   
लक्ष्योक्तिभिर्लक्ष्यमिदं न लक्ष्यं लक्ष्यं हि निर्लक्ष्यतयैव लक्ष्यम्   
॥   
सच्चित्सुखानन्दघनैकलक्ष्यं मायां निरस्यात्मतयैव लक्ष्यम् ॥ ३६ ॥   
कटाक्षदृष्ट्याऽमृतसूक्तिसारैरन्वग्रहीच्छन्नघनं गुहेशः ॥   
आरादयस्कान्तमणेरिवासौ सूचीपरत्या बसवो युवाशीत् ॥ ३७ ॥   
अत्रान्तरे माचयदेवनाथः श्रीनाथपादाब्जयुगं प्रणम्य ॥   
  
पृ० १०५) माचयाय प्रभोः प्रत्युत्तरम् ।   
  
भक्त्या नताङ्गः सुविनीतवेषः प्रश्नं प्रचक्रे प्रतिबुद्धतत्वः ॥ ३८   
॥   
  
मणिवालमाचयदेव उवाच-   
यत्तत्वं श्रुतिवागगोचरतमं यद्भावनादुर्लभं यद्ध्यानाविषयं   
यदङ्गरहितं यत्स्याददृश्यं दृशाम् ॥   
तच्छून्यं परतत्वमीश्वर कथं बुध्वा महाभक्तितो नित्यत्वं लभते   
वदेत्यभिहितः प्रोचे गुरुर्माचयम् ॥ ३९ ॥   
  
प्रभुरुवाच-   
सत्यज्ञानसुखस्वरूपममलं पूर्णं परं ब्रह्म तत्सर्वत्रास्ति तथापि   
बाह्यकरणैर्बोद्धुं न शक्यं क्वचित् ॥   
मायाजाड्यभरोऽस्ति यावदखिलो देहाभिमानो महांस्तावन्नास्ति कथैव   
वस्तुविषये दृश्यं हि नश्यं जगत् ॥ ४० ॥   
जाग्रत्स्वप्नसुषुप्तयस्त्रितनुषु प्रोतास्त्यवस्थास्सदा   
स्वात्मज्ञानविवर्जितं विदधते सम्भ्राम्य जीवं मुहुः ॥   
दुःसङ्कल्पविकल्पजालविवशः संसारनिद्रां गतो नश्येत्सोऽयमतो   
जयेन्नियमवान्नादाववस्थात्रयम् ॥ ४१ ॥   
  
पृ० १०६) तुर्याह्वयेन सहजेन सदाधिरूढो यो नाशयेत्त्रयमिदं   
पशुतानिदानम् ॥   
सोऽयं महेश्वरतयात्मनि बोधपूर्णस्तत्वं प्रयाति   
परमात्मसुखानुभूत्या ॥ ४२ ॥   
देहत्रयं स्वयमिति भ्रममुज्जिहानश्चिन्मात्र एव परिशिष्यति यः   
शिवार्थी ॥   
वेदान्ततत्वमतिसूक्ष्मतमं विदित्वा नित्यत्वमेति स पुमानहमेव विद्वन् ॥ ४३   
॥   
श्रुत्वा गुरूक्तमथ माचयदेवचित्तं तत्रैव कीलितमभूत्परमार्थतत्वे   
॥   
तद्वासनास्ति सकलाः परिहृत्य सत्यज्ञानात्मसौख्यमनुभूय समाहितं   
सत् ॥ ४४ ॥   
चन्द्राशुसङ्घटितचान्द्रशिलेव सान्द्रस्वानन्दसारसुखितं   
मणिवालचेतः ॥   
विज्ञाय तत्र बसवादिगणास्समस्ता   
निःसंशयार्थमवदन्गुरुसार्वभौमम् ॥ ४५ ॥   
  
बसवादिप्रमथगणा ऊचुः-   
स्वामिन्मृषा तनुमनःकरणादि सर्वं यद्यात्मनो नहि घटादिव देव   
बाह्यम् ॥   
तर्ह्यस्य को नु परिहारविधौ प्रयत्नो व्यर्थो विदेहनिजमुक्तिकथाप्रसङ्गः   
॥ ४६ ॥   
  
पृ० १०७) बसवादिगणेभ्यो प्रभुदत्तप्रत्युत्तरम् ।   
  
यन्नास्ति बाह्यकरणादिकमेव सर्वं बध्येत तर्हि किमनेन पुमानसङ्गः ॥   
बन्धो न चेत्कथममुष्य मुमुक्षुता स्याद्ब्रूहीति तैरभिहितः प्रभुराह   
भूयः ॥ ४७ ॥   
  
प्रभुरुवाच-   
शृण्वन्तु भक्तनिवहा न हि युक्तिसाध्या माया दुरन्तपिशुना   
सदसद्विलक्षा ॥   
सा कल्पयन्त्यविरतं ह्यसतोऽपि भावान्निःसङ्गमेव पुरुषं स्ववशं   
करोति ॥ ४८ ॥   
तत्कार्यभूतमखिलं किल दृश्यजातं स्वापप्रपञ्चसदृशं नहि   
वस्तुतोऽस्ति ॥   
यावत्प्रबोधमिदमस्तिवदेव भाति शुक्तौ यथैव रजतं तदिदं   
मृषात्वम् ॥ ४९ ॥   
तस्मादनादिजटिलभ्रमवारणाय भक्तिं महेश्वरपदाम्बुरुहे भजेत ॥   
सोऽयं त्रिपात्प्रणवशृङ्गगतः परात्मा पादोऽस्य   
विश्वभुवनोदरभूतजातम् ॥ ५० ॥   
  
पृ० १०८) आहो वसन्तमिव चन्दनमन्दवाताः सर्वे गणा   
बसवमन्त्रिणमाश्रयन्तः ॥   
सुज्ञानयोगवशगाः स्वयमर्थयन्ते लिङ्गैक्यमेव न पदान्तरमन्तरङ्गे   
॥ ५१ ॥   
वाग्ब्रह्मवादचतुरान्न जहाति माया नाद्वैतसिद्धिरभवस्य कृपां   
विनास्ति ॥   
भक्तिं विना परशिवो न दयां करोति चित्तस्य निश्चलतया न विनास्ति   
भक्तिः ॥ ५२ ॥   
तस्मात्प्रसह्य सहसा विजयेत रागद्वेषौ स्थिरा भवति धीस्तत एव   
भक्तिः ॥   
तां सुस्थिरां कलयितुं न   
भजेद्विकल्पसङ्कल्पजालमणिवास्थितधीर्मुनीन्द्राः ॥ ५३ ॥   
नान्तर्भावं नामरूपक्रियाणां लिम्पेल्लुम्पेत्तामहन्तां दुरन्ताम् ॥   
इत्थं देहप्राणचित्तादिधर्मांस्त्यक्त्वा मोहाम्भोधिमत्येति विद्वान् ॥ ५४ ॥   
आस्तां तावद्बसव भवता लोकरक्षार्थमेव   
प्रश्नव्याजात्प्रकटितमभूद्वेदसिद्धान्ततत्वम् ॥   
त्वं सर्वज्ञस्त्रिभुवनगुरुस्त्वत्समो नास्ति लोके   
लिङ्गैक्यश्रीसमरसकलानिष्ठया विश्वबन्धो ॥ ५५ ॥   
  
पृ० १०९) प्रभुकृत बसवेशप्रशंसा बसवप्रत्युत्तरञ्च ।   
  
बसव भवदीयपरमार्थशिवनिष्ठामसदृशतया क इह वर्णयितुमीष्टे   
॥   
वसति सकलं त्वयि चिदात्मनि महात्मन् लससि गुणवानिव   
गुणैरनभिभूतः ॥ ५६ ॥   
इत्यल्लमप्रभुगुरोर्वचनं निशम्य तत्पादपद्मयुगुलं शिरसा प्रणम्य ॥   
भक्त्या कृताञ्जलिपुटः पुनराह देवं किञ्चिद्विनम्रवदनो   
बसवाधिनाथः ॥ ५७ ॥   
किञ्चिज्ज्ञेऽस्मिन्नवगुणगणे श्रैष्ठ्यमारोप्य किंवा संसाराब्धौ   
पुनरपि महामोहगर्ते निपात्य ॥   
यातायातं परिकलयितुं श्रीगुरो नैव युक्तं सम्यग्दृष्ट्या समरसय   
मां साधु तत्वोपदेशात् ॥ ५८ ॥   
यन्नारिकेलमिह खण्डितुमप्यशक्यं दन्तैस्तदेव गिलितुं द्विरदेन जीर्णम्   
॥   
तद्वत्त्वमेव कवलीकृतसर्वतत्वो देहीव सन्नपि विदेहतया विभासि ॥ ५९ ॥   
सर्वे वयं हि पशवस्तव पाशबद्धा देवो भवान्पशुपतिः पुरुषः   
पुराणः ॥   
जीवो भवत्करुणयैव महेश्वरत्वं प्राप्नोति सद्गुरुवरेत्युदितोऽब्रवीत्सः   
॥ ६० ॥   
  
पृ० ११०) प्रभुरुवाच-   
अध्यात्मविद्यामूर्तिस्त्वमधिकारीव वर्तसे ॥   
सम्प्रदायप्रकाशार्थं लोके श्रीगुरुशिष्ययोः ॥ ६१ ॥   
विधिवत्कथिता विद्या हृद्या वेदान्तसम्मता ॥   
खचितास्तु सदा स्वान्ते शान्ते बसव तावके ॥ ६२ ॥   
तुष्यत्यात्मा ममात्यन्तं तवान्तिकगतो यतः ॥   
न स्तोत्रपरिपाटीयं मर्म जानामि यत्तव ॥ ६३ ॥   
पञ्चाक्षरीमनननिर्जितपञ्चभूततत्तद्गुणप्रकरसञ्चितपञ्चकोशाः ॥   
त्वामाश्रयन्ति सततं शरणाः शरण्यं मौलिर्भवाह्नि   
शशिमौलिमहागणानाम् ॥ ६४ ॥   
त्वद्भावनैव बसवार्य गुरुं करोति लिङ्गं करोति च तथा तव भावनैव   
॥   
सा जङ्गमं च कुरुते शपथं करोमि त्वय्येव नूनमभवस्य भवान् हि   
मूर्तिः ॥ ६५ ॥   
अक्वैव सा तव मनःस्मृतिरात्मनीना सच्छन्नवीरबसवो मणिवालनाथः   
॥   
ज्ञप्तिः स भाचरसुधीः प्रथितो विवेकः शीलं तथार्पणमुनिस्तव   
किन्नरोङ्गम् ॥ ६६ ॥   
  
पृ० १११) बसवेशाल्लमयोः परस्परप्रार्थनाश्ह्वासनं च ।   
  
मूर्तिः समस्तशिवभक्तगणात्मनिष्ठा चैतन्यमेव हि भवान्बसवार्य   
नूनम् ।   
शक्नोति को नु भवदीयमहाप्रभावं स्तोतुं भुवीत्यभिहितो   
बसवोऽब्रवीत्तम् ॥ ६७ ॥   
  
बसव उवाच-   
प्रभोऽल्लम भवत्पदाम्बुरुहसेवनामात्रतो   
भवत्करुणयैव सम्प्रति कृतार्थतामाश्रये ॥   
वृथा भवति किं भवद्वचनमागमान्ताधिकं   
परन्तु शरणार्थ्यहं कमपि देव याचे वरम् ॥ ६८ ॥   
जगत्यखिलभक्तसन्ततिमिमां कटाक्षश्रिया-  
ऽनुगृह्य शुभदीक्षया परमशम्भुजीवैक्यतः ॥   
जनुर्मृतिपरम्परां परमपोद्य रक्ष प्रभो   
प्रसीद परमेश्वरेत्यभिहितोऽभ्यधात्तं गुरुः ॥ ६९ ॥   
  
प्रभुरुवाच-   
बसव तथास्तु तावक महाप्रतिभाविभवै-  
र्विहितशुभोदयाञ्छिवगणान्सुगुणानुगुणान् ॥   
विमलशिवैक्यतत्वमुपदिश्य कृतार्थयतो   
मम हि भवेत्प्रयत्न इव हेमसुगन्धिकृतः ॥ ७० ॥   
  
पृ० ११२) स्वप्ने दुःखानुभूत्या विकलितमनसः सौख्यदायी प्रबोधो   
यद्वत्तद्वत्पञ्चप्रकटितजडधीवासनासंवृतानाम् ॥   
बोधान्निर्वाणमार्गो भवतु करुणयेत्यादिशंस्तांश्च सर्वां-  
श्चक्रेऽन्तेवासिनः श्रीगुरुरथ बसवप्रार्थितोनुग्रहार्थम् ॥ ७१ ॥   
यस्य यस्य हृदये यथा यथा रोचते तदनुसारतः क्रमात् ॥   
साधु तत्तदधिकारमामृशन् बोधयन्नुपदिदेश सद्गुरुः ॥ ७२ ॥   
देहचित्तधनमोहसङ्गतिं त्याजयन्विमलभक्तिबोधयोः ॥   
स्थापयन्नतनुताङ्गलिङ्गयोः सद्विवेकपरमोपदेशनम् ॥ ७३ ॥   
लिङ्गैक्यलीनहृदयान्सदयं चकार भक्तव्रजांस्त्वमहमित्यपसार्य   
भेदम् ॥   
ब्रह्माद्वयं श्रुतिशतैरनुभावयित्वा साक्षाच्चकार हृदि   
वेधवशात्परोक्षम् ॥ ७४ ॥   
ज्ञानादिरूपघटितत्रिपुटीनिरासे द्रष्टुं च वक्तुमवलोकितुमप्यशक्यम्   
॥   
यत्पूर्णनिर्मलनिरन्तरनित्यसत्यं तद्ब्रह्मतत्वमनुभावयति स्म तांस्तान्   
॥ ७५ ॥   
निर्मायिके निरुपमे परमे पदेऽस्मिन्स्वामी न्यधापयदमुं बसवाधिनाथम् ॥   
  
पृ० ११३) शिवगणानां लिङ्गैक्यसौख्यवर्णनम् ।   
  
तस्मिन्क्षणे शिवगणाः सहजानुभूत्या लिङ्गैक्यसौख्यमभजन्   
प्रभुसत्कटाक्षात् ॥ ७६ ॥   
वृक्षस्य मूलजलसेचनतो विवृद्धिं शाखाः प्रयान्ति हि यथा   
बसवेन्द्रमूलात् ॥   
तद्वद्गणाः प्रभुकृपामवलम्ब्य तूर्णं पूर्णं   
समाधिमभजन्परतत्वनिष्ठाः ॥ ७७ ॥   
नानाविधा बहुलवर्णभृतोऽन्तरिक्षे नीरन्ध्रमेघनिवहाः पवमानवेगात्   
॥   
यद्वत्प्रयान्ति हृदयेषु तथैव माया देवोपदेशविभवाद्विलयं प्रयाता   
॥ ७८ ॥   
भण्डारिवीरबसवाधिपमाचयार्यनागाम्बिकाहठपदार्पणकिन्नरार्याः   
॥   
छन्नादयः शिवगणास्समवाप्य जीवन्मुक्तिं प्रभोः करुणया   
न्यवसन्सुखेन ॥ ७९ ॥   
इति सकलमुनीन्द्रा मोक्षलक्ष्मीविलासप्रकरणमुदितं वः श्रीगुरोः   
सच्चरित्रम् ॥   
  
पृ० ११४) पठति परमभक्त्या शुद्धचित्तः पुमान्यः प्रभुरधिकममुष्मै   
वाञ्छितार्थान् ददाति ॥ ८० ॥   
  
इत्यार्षश्रीभविष्यत्पुराणकथाविशालायां   
प्रमथगणवचनानुकूलायां कलिकल्मषनिमग्नजनसमुद्धरणशीलायां   
प्रभुलिङ्गलीलायां मनोलयोपदेशगतिर्नाम चतुर्विंशोऽध्यायः ॥   
  
पृ० ११५) अथ पञ्चविंशोऽध्यायः ॥   
  
श्रीनन्दिकेश्वराय नमः ॥   
  
सूत उवाच ॥   
श्रीसिद्धवीरेश्वरपादसेवानिष्ठाः शिवज्ञानरता मुनीन्द्राः ॥   
अज्ञानदूरा हरभक्तिसान्द्राः शृण्वन्तु लीलां प्रभुलिङ्गमूर्तेः ॥ १   
॥   
इत्थं भक्तगणान्सर्वान्प्रभुर्लिङ्गैक्यनिष्ठया ॥   
कृतार्थीकृत्य तैस्साकं कञ्चित्कालं निनाय सः ॥ २ ॥   
ततः कल्याणनगराद्विनिष्क्रम्य महागुरुः ॥   
भक्तानुग्रहणार्थाय चचार पृथिवीमिमाम् ॥ ३ ॥   
सर्वेभ्यो भक्तसङ्घेभ्यो लिङ्गैक्यानुग्रहात्प्रभुः ॥   
निवर्त्य मायां दुर्ज्ञेयां ददौ मोक्षं कटाक्षतः ॥ ४ ॥   
सद्भक्तमानसोदञ्चत्कमलाकरसन्ततौ ॥   
हंसो बभूव भगवान्नल्लमप्रभुवल्लभः ॥ ५ ॥   
तत्र कैलासशैलेन्द्रे श्रीमानिन्दुकलाधरः ॥   
वृत्तान्तमखिलं तस्यै महादेव्यै न्यवेदयत् ॥ ६ ॥   
श्रुत्वा प्रभुकथावृत्तमशेषं शेषभूषणात् ॥   
देवी प्रमुदितस्वान्ता तमेनं पर्यपृच्छत ॥ ७ ॥   
  
पृ० ११६) प्राणनाथ तवादेशात्सा कला सात्विकी मम ॥   
तावकं शुद्धचैतन्यमनुसम्प्रेषिता मया ॥ ८ ॥   
तद्वृत्तं मम न ज्ञातं सम्यगाज्ञापय प्रभो ॥   
इति सम्प्रार्थितस्तस्यै कथयामास शङ्करः ॥ ९ ॥   
आकर्णय सरोजाक्षि तावकी सात्विकी कला ॥   
अक्वा महादेव्यभवत्प्रभावर्पितमानसा ॥ १० ॥   
प्रभुस्तु शुद्धचैतन्यं ममात्मा मूलकारणम् ॥   
समभूल्लोकरक्षार्थमल्लमो नाम योगिराट् ॥ ११ ॥   
तदनुग्रहसम्प्राप्तलिङ्गैक्यज्ञाननिर्वृता ॥   
अक्वा महादेव्यगमच्छ्रीगिरिं योगिसंश्रितम् ॥ १२ ॥   
येऽंशाः प्रमथनाथानां ते च्छन्नबसवादयः ॥   
अवतीर्णाः प्रभौ दत्तचित्तास्ते पृथिवीतले ॥ १३ ॥   
तत्तद्वंशेषु सम्भूतास्ते ते प्रमथनायकाः ॥   
प्रभूपदिष्टलिङ्गैक्या बभूवुर्मोक्षकाङ्क्षिणः ॥ १४ ॥   
तत्तत्कायिकसम्प्राप्तधनैर्गुरुचरेश्वरान् ॥   
समर्चयन्तः सततं जीवन्मुक्तिमवाप्नुवन् ॥ १५ ॥   
द्वितीयशम्भुः सर्वज्ञः श्रीनन्दीशोऽस्मदाज्ञया ॥   
मह्यां मद्भक्तिमुद्धर्तुं मादाम्बानन्दनोऽभवत् ॥ १६ ॥   
  
पृ० ११७) शिवकथितबसवेशचरितम् ।   
  
मादनाराध्यपुत्रोऽसौ बसवाख्यो महामतिः ॥   
कल्याणनगराधीशमन्त्रिसाम्राज्यमाप्तवान् ॥ १७ ॥   
स्पर्शवेधिकरस्सोऽयं परवादिमतापहः ॥   
वीरशैवान्वयोद्धर्ता बभूव परमास्तिकः ॥ १८ ॥   
मद्भक्तनायकमणिस्सोऽर्थ्यभीष्टार्थदायकः ॥   
भक्ताधीनानि कृतवान्मनस्तनुधनान्यलम् ॥ १९ ॥   
असङ्ख्यातैश्शिवगणैस्सुखगोष्ठीप्रसङ्गतः ॥   
कालं नयन्नयं धीरस्तस्थौ कल्याणपट्ट(त्त)ने ॥ २० ॥   
आगन्तुकैर्यतिवरैः प्रभोर्माहात्म्यमद्भुतम् ॥   
श्रुत्वा तद्दत्तहृदयो बभूव बसवाधिपः ॥ २१ ॥   
कदा यास्यति मद्गेहमल्लमप्रभुवल्लभः ॥   
कदा हृत्संशयाः सर्वे च्छेत्स्यन्ते तत्प्रसादतः ॥ २२ ॥   
कदा गुरुचरेशार्चारहस्यक्रममुत्तमम् ॥   
प्राणलिङ्गाङ्गसम्बन्धं चोपदेक्ष्यति सद्गुरुः ॥ २३ ॥   
इति भक्तगणैस्साकं बसवेशो विधूदयम् ॥   
चकोर इव सोत्कण्ठं चकमे प्रभुदर्शनम् ॥ २४ ॥   
  
पृ० ११८) अथाल्लमेशो वात्सल्याद्गौर्वत्समिव तं हृदि ॥   
संस्मृत्य कल्याणपुरीमाजगाम जगद्गुरुः ॥ २५ ॥   
बसवप्रमुखैर्भक्तैः कृतपूजाविधिः स्वयम् ॥   
अनुजग्राह भगवानात्मज्ञानमचञ्चलम् ॥ २६ ॥   
अनिर्वाच्यं परं तत्वमनुभाव्य गणान्गुरुः ॥   
चिल्लिङ्गलीनसद्भावांश्चक्रे सम्यक्प्रबोधनात् ॥ २७ ॥   
वीरशैवोल्लमविभुर्लिङ्गे सर्वं प्रदर्शयन् ॥   
सारं समनुजग्राह बसवादिगणेश्वरान् ॥ २८ ॥   
इत्युक्तवति देवेशे गिरिराजन्यकन्यका ॥   
पप्रच्छ जनिताशङ्का शङ्करं लोकशङ्करम् ॥ २९ ॥   
देवाल्लमः सर्वमयो नामरूपादिवर्जितः ॥   
मतानि षट् सामान्यस्य वीरशैवे कथं रतिः ॥ ३० ॥   
शिवः प्राह महादेवीं शृणु मत्प्राणवल्लभे ॥   
जानीहि परमाद्वैतं वीरशैवस्य वैभवम् ॥ ३१ ॥   
रौद्रवैष्णवदौर्गार्कस्कान्दगाणेश्वरात्मकम् ॥   
मतषट्कं पृथग्भिन्नं तान्त्रिकैरुपपादितम् ॥ ३२ ॥   
  
पृ० ११९) मतषट्के वीरशैवमतस्य प्राधान्यम् ।   
  
द्वैतप्रधानं वेदान्तविरुद्धमसमञ्जसम् ॥   
धर्मार्थकामफलदं तत्तल्लोकैकसाधनम् ॥ ३३ ॥   
पुनरावृत्तिहेतुत्वान्न मुक्तिः सा कथञ्चन ॥   
परन्तु बन्धहेतुः स्यात्तत्तल्लोकगतिर्नृणाम् ॥ ३४ ॥   
न कर्मफलमुत्सार्य निर्मलामृतसाधनम् ॥   
मतषट्कं भवेद्देवि भेदज्ञानप्रधानकम् ॥ ३५ ॥   
मीमांसकमतं यत्तु कर्मकाण्डमनिन्दिते ॥   
हिंसाप्रधानं तत्स्वर्गनरकादिफलप्रदम् ॥ ३६ ॥   
दुर्मदान्धाः प्रकुर्वन्ति हिंसां स्वर्गार्थिनो नराः ॥   
न जीवहिंसकान्मूढाननुगृह्णाति शङ्करः ॥ ३७ ॥   
अनुग्रहं विना शम्भोः कृपा न प्रसरेत्प्रिये ॥   
विना शिवकृपां मुक्तिर्दूरापास्ता न संशयः ॥ ३८ ॥   
अतो नैष्कर्म्यसिद्ध्यैव वीरशैवे रतिर्भवेत् ॥   
वीरशैवं हि वेदान्तसिद्धं मोक्षैकसाधनम् ॥ ३९ ॥   
  
पृ० १२०) यावद्भेदमतिस्तावत्संसारो नैव नश्यति ॥   
भेदबाधकमद्द्वैतं वीरशैवाख्यमद्रिजे ॥ ४० ॥   
अङ्गलिङ्गैक्यसम्बन्धाद्वीरशैवो भवेन्नरः ॥   
जीवोऽङ्गलिङ्गमीशः स्यात्तयोरैक्यं हि सङ्गतिः ॥ ४१ ॥   
शिवजीवैक्यविज्ञानमज्ञातार्थो हि लौकिकैः ॥   
अज्ञातार्थे फलवति श्रुतेस्तात्पर्यमीर्यते ॥ ४२ ॥   
श्रुत्येकगम्यमद्वैतं वीरशैवाख्यमङ्गने ॥   
भेदस्त्वाबालगोपालविदितो लौकिको मतः ॥ ४३ ॥   
तस्माद्वेदान्तविज्ञानसुनिश्चितधियां नृणाम् ॥   
महात्मनां विरक्तानां वीरशैवे मतिर्भवेत् ॥ ४४ ॥   
वीरशैवोदिताद्धर्माल्लिङ्गैक्यज्ञानमाश्रिताः ॥   
मोक्षं प्रयान्ति परमं पुनरावृत्तिवर्जितम् ॥ ४५ ॥   
इत्युक्तवन्तं प्राणेशमवलोक्य गिरीन्द्रजा ॥   
स्नेहात्कृताञ्जलिपुटा नमस्कृत्येदमब्रवीत् ॥ ४६ ॥   
अद्वैतिनो वीरशैवास्त्वहम्ब्रह्मेति निश्चिताः ॥   
आराधयन्ति वा ते त्वां तूष्णीं तिष्ठन्ति वा विभो ॥ ४७ ॥   
  
पृ० १२१) वीरशैववर्तनक्रमस्वरूपवर्णनम् ।   
  
यथा निःसंशयं चेतस्तथा कुरु ममेश्वर ॥   
इति पृष्टो महादेवो जगाद वरवर्णिनीम् ॥ ४८ ॥   
वीरशैवक्रमं धर्म्यं शृणु कल्याणि साम्प्रतम् ॥   
येन विज्ञातमात्रेण शिवजीवैक्यमाप्नुयात् ॥ ४९ ॥   
भावाद्वैतं क्रियाद्वैतं वीरशैवे प्रशस्यते ॥   
अद्वैतं भावयेच्चित्ते क्रियायां द्वैतमाश्रयेत् ॥ ५० ॥   
बाह्यकर्माणि सन्त्यज्य ममार्चनविधीरिताः ॥   
सत्क्रियास्सकला नित्यं वीरशैवः करोत्यलम् ॥ ५१ ॥   
मय्येव सकलं कर्म समर्प्य दृढभावनः ॥   
नाकाङ्क्षति फलं किञ्चिद्वीरशैवो विरागवान् ॥ ५२ ॥   
मनस्तनुधनाकाङ्क्षां त्यजन्नात्मसतीसुतान् ॥   
समर्पयति यो मह्यं वीरशैवस्स उच्यते ॥ ५३ ॥   
यस्तु पञ्चेन्द्रियभ्रान्तिं त्यक्त्वान्तकमलक्षयन् ॥   
न शिवान्यदिति ज्ञानी स वीरः शैव उच्यते ॥ ५४ ॥   
एकमेव परं ब्रह्मेत्यन्यदेवाननर्चयन् ॥   
  
पृ० १२२) लिङ्गैक्यमेव यः पश्येद्वीरमाहेश्वरः स वै ॥ ५५ ॥   
मतोद्धरणवेलायां दृष्टप्रत्ययपूर्वकम् ॥   
यः सिद्धान्तयते तत्वं स वीरः शाम्भवः स्मृतः ॥ ५६ ॥   
भक्त्या मां पूजयत्येव न वाञ्च्छति फलं क्वचित् ॥   
मद्दत्तमपि नादत्ते वीरशैवः स योगिराट् ॥ ५७ ॥   
गृहीतं न त्यजत्यार्ये व्रतं प्राणात्ययेऽपि च ॥   
लिङ्गैक्यज्ञानसम्पन्नः स भवेद्वीरशाम्भवः ॥ ५८ ॥   
सदाङ्गे कीलयेल्लिङ्गं सङ्गदोषविवर्जितः ॥   
इष्टप्राणैक्यभावेनस योगी वीरशैवराट् ॥ ५९ ॥   
जातकं मृतकं वापि सूतकं यस्य नोभवेत् ॥   
सदाशिवसमावेशात्स योगी वीरशाम्भवः ॥ ६० ॥   
शिवोद्देशकृतं पाकं भविनां नैव दर्शयेत् ॥   
बहिर्जनेभ्यो नो दद्याद्वीरशैवो महेश्वरि ॥ ६१ ॥   
आचारो वीरशैवस्य वर्णितुं केन शक्यते ॥   
गिरा गीष्पतिना वापि ब्रह्मणा विष्णुनाऽथवा ॥ ६२ ॥   
  
पृ० १२३) वीरशैवस्य माहात्म्यवर्णनम् ।   
  
इत्युक्त्वोपरते कान्ते शाङ्करी विस्मयान्विता ॥   
पुलकाङ्कितगात्री तं पुनः प्रोवाच शङ्करम् ॥ ६३ ॥   
मन्नाथ वीरशैवास्ते सततं लिङ्गधारिणः ॥   
सालम्बा इव भासन्ते निरालम्बाः कथं वद ॥ ६४ ॥   
कथं तनुमनोर्थेषु ममता नास्ति तादृशाम् ॥   
आज्ञापयेत्यभिहितो गिरिजां गिरिशोऽब्रवीत् ॥ ६५ ॥   
माहात्म्यं वीरशैवस्य शृणुष्वावहिता सती ॥   
तनुत्रितयसंसक्तां मनोवृत्तिपरम्पराम् ॥ ६६ ॥   
दीक्षात्रयेण सन्त्यज्य त्रिलिङ्गानां त्रिभिः क्रमात् ॥   
अङ्गैरैक्यं पुनश्चैक्यं तेषां सम्भाव्य धीरधीः ॥ ६७ ॥   
भक्तमाहेश्वरादीनां सोपानानां परम्पराम् ॥   
समारुह्याङ्गलिङ्गास्यहस्तज्ञानपुरस्सरम् ॥ ६८ ॥   
सर्वाश्शक्तीः समीकृत्य लिङ्गैक्यसरणीं भजन् ॥   
अब्धौ पतत्करकवद्व्योमव्याप्तसमीरवत् ॥ ६९ ॥   
वह्नौ मिलच्चन्द्रकवत्स्वात्मलीनतनुत्रयः ॥   
  
पृ० १२४) तादात्म्यसिद्धिं लभते गुरोः करुणया बुधः ॥ ७० ॥   
वस्तुज्ञानात्तस्य नास्ति सङ्गो देहेन्द्रियादिभिः ॥   
पार्श्वर्स्थैर्दृश्यमानोऽपि जीवन्मुक्तस्य योगिनः ॥ ७१ ॥   
इति शम्भोर्वचः श्रुत्वा नत्वा गिरिवरात्मजा ॥   
ज्ञात्वा भावरहस्यं तत्कृतार्थाऽस्मीत्यमन्यत ॥ ७२ ॥   
दण्डवत्प्रणमन्तीं तां खण्डेन्दुधर ईश्वरः ॥   
बाहुभ्यां सम्परिष्वज्य प्रीणयामास भामिनीम् ॥ ७३ ॥   
मायाजयकृतामीर्ष्यां परित्यज्याल्लमप्रभौ ॥   
जगद्गुरुरयं साक्षादित्यमन्यत पार्वती ॥ ७४ ॥   
अस्मद्भक्तगणान्सर्वानरक्षीदल्लमप्रभुः ॥   
मोक्षं दत्वेत्युमाशम्भू हृदये मुदमापतुः ॥ ७५ ॥   
गौरीमहेश्वरौ रम्ये कैलासशिखरीश्वरे ॥   
अल्लमानन्दभरितौ सुखगोष्ठ्या स्थितौ द्विजाः ॥ ७६ ॥   
अत्राल्लमस्तरुणवृद्धजनान्नृपालान्बालान्दरिद्रनिवहान्धनिकान्सुशीलान्   
॥   
गोब्राह्मणानखिलजन्तुगणानशेषश्रेणीरनुग्रहवशात्सततं पुपोष ॥   
७७ ॥   
  
पृ० १२५) सूतं प्रति मुनीनां रहस्यतत्वविषयकप्रश्नः ।   
  
जगदखिलमधीशः शाम्भवानन्दपूर्णं सकलफलसमृद्ध्या   
सौख्यसम्पत्समेतम् ॥   
सकरुणमनुगृह्य श्रीगुरुः स्वेच्छयैव प्रकटितगुणमूर्तिः पावयामास   
भूमिम् ॥ ७८ ॥   
इयमखिलमुनीन्द्राः श्रीगुरोर्दिव्यलीला गणचरितविशाला   
व्यासमौनिप्रसादात् ॥   
हृदयकमलवासिश्रीमहेशाज्ञयोक्ता प्रभवतु पठितृर्णां   
भोगमोक्षानुकूला ॥ ७९ ॥   
सूतोक्तं प्रभुलिङ्गमूर्तिचरितं श्रुत्वा मुनीन्द्राः परं   
ब्रह्मानन्दसुधाम्बुधौ चिरतरं सम्पाद्य डोलायिताः ॥   
सानन्दैकरसास्तमेनमभितः स्तुत्वा प्रणम्यादरात् जीवन्मुक्तिमवाप्नुवन्   
परशिवे सर्वं समर्प्याञ्जसा ॥ ८० ॥   
श्रुत्वा चित्रं चरित्रं पुनरपि मुनयः सूतपुत्रं विलोक्य स्वामिन्   
विस्पष्टमस्मन्मतिखचितमिदं प्रष्टुकामा रहस्यम् ॥   
वक्तव्यं तत्त्वयाऽपि प्रकटितकृपया लोकसंरक्षणार्थं शास्त्रार्थं   
स्वात्मनीनं सकलमपि मनस्याकलय्येत्यपृच्छन् ॥ ८१ ॥   
  
पृ० १२६) चतुर्मुखः सर्वमिमं प्रपञ्चं ससर्ज सर्वेशितुराज्ञयेति ॥   
त्वयोक्तमादौ श्रुतिभिश्च सूक्तं पुरेव धातासृजतात्मनेति ॥ ८२ ॥   
तदीयसृष्ट्यां सुरमानुषाद्याः समस्तजीवास्सुखमोक्षकामाः ॥   
श्रयन्ति सर्वेश्वरमेव सर्वे किमर्थमन्येऽधिपतिं महात्मन् ॥ ८३ ॥   
पुराणभागेषु भवन्मुखेन श्रुतेषु सर्वेषु च तत्र तत्र ॥   
विधीन्द्रविष्ण्वादिसुराश्रितानां पृथङ्नयानां कथिताः कथास्ताः   
॥ ८४ ॥   
तथा द्विजक्षत्रियवैश्यशूद्राः सलोमजाताः प्रतिलोमजाश्च ॥   
श्रुतास्तथैवाश्रमिणश्च तेषां विभिन्नधर्माः पृथगर्थभाजः ॥   
८५ ॥   
शिवैकतानाः शरणाः प्रसिद्धाः श्रुतास्तथा तेषु महानुभावाः ॥   
गृहीतवर्णाश्रमधर्मनिष्ठास्तथा निराभारपदाभिषिक्ताः ॥ ८६ ॥   
प्रभुस्तु सर्वं जगदेतदीशश्चकार साक्षादिह वीरशैवम् ॥   
श्रुतिर्हि सर्वत्र गतौ प्रमाणं तदेकरूप्यं कथमीश भाव्यम् ॥ ८७ ॥   
इदं हि सर्वं परिमृश्य विद्वन्समस्तशास्त्रेष्वविरुद्धतत्वम् ॥   
  
पृ० १२७) शिवकृत सृष्टिविषयकवर्णनम् ।   
  
त्वयोपदेश्यं करुणाम्बुराशे मनस्समाधातुमिहास्मदीयम् ॥ ८८ ॥   
मुनीनिति प्रार्थयतो विलोक्य प्रसाददृष्ट्या शिवयोगिवर्यः ॥   
समस्तशास्त्रार्थरहस्यतत्वं प्रकाशयन्नाह गुरूपदिष्टम् ॥ ८९ ॥   
अहो मुनीद्राः परतत्वनिष्ठाः शृणुध्वमात्मन्यवधानयुक्ताः ॥   
भवत्कृतं प्रश्नमिमं भवान्या समाददे * * * * [टीप- ताडपत्री   
पुस्तकान्त तीम् अक्षरें फाटून गेलीं होतीं सबब न समजल्यामुलें   
तेथें फुल्या घातल्या आहेत ।] क्तम् ॥ ९० ॥   
कालो ह्यनादिः शिवसृष्टमेतत्प्रपञ्चजातं सकलं हृदैव ॥   
तदाज्ञयावान्तरसृष्टयस्ताः कृताः क्वचिद्विष्णुविधातृमुख्यैः ॥ ९१   
॥   
अनन्तवेदेष्वपि तत्र तत्र पुराणभागेषु तथागमेषु ॥   
निरूप्य तत्तत्कृतसृष्टिभेदान् प्रधानतः शाम्भवसृष्टिरुक्ता ॥ ९२   
॥   
महेश्वराज्ञामवलम्ब्य सर्वे सृजन्तु धात्रादय ईश्वरस्तान् ॥   
शिवोऽनुगृह्णाति ततो महेशं स्वकारणं तेऽपि समाश्रयन्ते ॥ ९३ ॥   
विश्वाधिको रुद्र इति श्रुतिश्च ब्रूते प्रभुं स्वात्मनि विश्वसेव्यम् ॥   
करोति तस्मै श्रुतिरेव साक्षात्सदा नमस्कारसहस्रजातम् ॥ ९४ ॥   
  
पृ० १२८) अतः शिवे भक्तिरचञ्चलैव समस्तलोकस्य विमुक्तिहेतुः ॥   
मायाविमुक्तिः खलु मुक्तिरुक्ता प्रभुं विना तां विजयेत को वा ॥ ९५ ॥   
उपास्य सर्वे प्रभुमेव देवाः प्रकृष्टलिङ्गैक्यपदं प्रपन्नाः ॥   
अनुग्रहाद्विष्णुमुखाश्च देवास्समाश्रिताः कैश्चिदमुष्य शम्भोः ॥ ९६   
॥   
पदं प्रयच्छन्ति पदार्चकेभ्यः स्वकीयमेवाब्जभवाच्युताद्याः ॥   
न तत्र लिङ्गैक्यसुखे ततोऽमी पुनः प्रयात्येव जनिं मृतिं च ॥ ९७ ॥   
य ईश्वरांशत्वधिया श्रयन्ते स्वकर्मशक्तेरिह विष्णुमुख्यान् ॥   
प्रपद्य ते तद्भवनं तदुक्तेर्महेश्वरोपास्तिरता भवन्ति ॥ ९८ ॥   
सदाशिवैक्यानुभवैकगोष्ठ्या तदीश्वरेणैव समाहितास्ते ॥   
प्रपद्य दीक्षां प्रलये प्रसक्ते भजन्ति तेनैव सहेश्वरत्वम् ॥ ९९ ॥   
ये तु स्वतन्त्रानिह मुक्तिहेतूनाश्रित्य तान्विष्णुमुखान्भजन्ति ॥   
गत्वापि ते तत्पदमाशु नष्टाः पुनः प्रयान्त्येव भवाम्बुराशिम् ॥ १००   
॥   
जितेन्द्रियास्ते यदि सात्विकेन हृदाभजन् विष्णुमुखानबुद्ध्वा ॥   
  
पृ० १२९) शिवमहत्ववर्णनम् ।   
  
आवृत्य तत्तत्पदतोऽपि तेऽमी बुध्यन्ति संस्कारवशान्महेशम् ॥ १०१ ॥   
ते जन्मजन्मन्यथ शैवनिष्ठाः क्रमाद्भविष्यन्ति हि वीरशैवाः ॥   
पदं प्रयास्यन्ति शिवैक्यमन्ते समस्तवेदान्तनिगूढमेतत् ॥ १०२ ॥   
ये निन्दकाः शाम्भवशम्भुभक्तेर्दुराग्रहाद्विष्णुमुखान्भजन्ते ॥   
त्यक्ताश्च ते तैः प्रविशन्ति सत्यं तमोऽन्धमेवात्र न संशयः स्यात् ॥   
१०३ ॥   
पुराणभागेषु तु विष्णुमुख्याः प्रकाशिताश्शम्भुपदाब्जभक्त्या ॥   
महानुभावाः खलु तेऽपि धन्याः प्रसीदतीशः खलु भक्तभक्त्या ॥ १०४   
॥   
क्वचिद्यदा भागवतादिभागे न्यूनत्वमुक्तं हरिपद्मजाभ्याम् ॥   
रुद्रस्य तज्ज्ञेयमसङ्ख्यरुद्रेष्वेकस्य कस्याऽपि गुरुप्रसादात् ॥ १०५ ॥   
तमोगुणाधिक्यवशेन विष्णुब्रह्मादिदेवा अपि शम्भुमीशम् ॥   
क्वचिद्विरुध्येशहतास्तदेषां न दूषणं यद्गुणमाश्रयन्ति ॥ १०६ ॥   
  
पृ० १३०) प्रभोस्तु तस्याखिलकारणस्य प्रमत्ततत्तन्निजभृत्यसङ्घान् ॥   
विशिष्य संशिक्ष्य विवेकदानं कर्तव्यमेवार्तिहरस्य तेषाम् ॥ १०७ ॥   
अतो महान्तो बहुजन्मपुण्यप्रभावलब्धाधिकभाग्ययोग्याः ॥   
महेश्वरं कारणकारणं तं समाश्रयन्त्येव सदाशिवाख्यम् ॥ १०८ ॥   
तदीयभक्तत्वधिया हरीन्द्रविधातृमुख्यानपि भावयन्ति ॥   
महेश्वरे सर्वमखण्डदृष्ट्या लीनं प्रकुर्वन्ति समाधिनिष्ठाः ॥ १०९   
॥   
महात्मनां शङ्करभक्तिनिष्ठा तदंशसाम्याद्भुवि मध्यमानाम् ॥   
अथाधमानामितरत्र भक्तिर्भवेन्नृणां कर्मवशान्मुनीन्द्राः ॥ ११० ॥   
वर्णाश्रमाश्चापि शिवाज्ञयैव श्रुत्योदितास्सर्वजगत्प्रसिद्धाः ।   
देहस्य धर्माः खलु सर्व एते न ह्यात्मनः सर्वगताद्वयस्य ॥ १११ ॥   
आज्ञा श्रुतिस्तस्य महेश्वरस्य स्वयं विधत्तेऽखिलकर्मजालम् ।   
  
पृ० १३१) जनानविद्यादिमतोऽधिकृत्य शुक्लं निषेधत्यपि कृष्णकर्म ॥ ११२   
॥   
भक्तिं विरक्तिं तदशुक्लकृष्णं दीक्षां विधत्ते च मुमुक्षुसङ्घान् ।   
विरक्तिदार्ढ्ये सकलं विहाय शिवैक्यनिष्ठां परमां विधत्ते ॥ ११३ ॥   
यथाधिकारं प्रसमीक्ष्य विद्वान् गुरूपदिष्टः श्रुतिसिद्धमर्थम् ।   
समाश्रयेत्सत्क्रियया विशुद्धौ चित्तस्य विज्ञानपथं प्रयायात् ॥ ११४ ॥   
आज्ञापि नोल्लङ्घयितुं हि शक्या कर्मत्यजेदित्यपि सैव सिद्धा ।   
अतो विरक्तः शिवदीक्षितोऽसौ प्रसाध्य भक्तिं विसृजेत कर्म ॥ ११५ ॥   
यद्ब्राह्मणो मुख्यतया प्रसिद्धः सर्वेषु वर्णेषु शिवस्तथैव ।   
सर्वोत्तमो ब्राह्मण इत्युपास्यस्तद्ब्राह्मणैर्ब्राह्मण एव सोऽयम् ॥ ११६ ॥   
जात्या प्रकृत्या द्विविधः स वेद्यो यो ब्राह्मणो ब्राह्मणभक्तियुक्तः ।   
तद्भक्तिशून्यो न हि जातिमात्रात्स ब्राह्मणो ब्राह्मणमत्र मानम् ॥ ११७ ॥   
यो ब्राह्मणः स्याद्विमलः प्रकृत्या स एव शास्त्रेष्विह जङ्गमः स्यात् ।   
  
पृ० १३२) द्विजस्तु जात्या शिवतत्वहीनो न सम्मतो ब्राह्मण इत्ययं नः ॥   
११८ ॥   
यथोक्तकर्माचरणैकमात्राद्द्विजः स पित्रादिगतिं प्रयाति ।   
अकर्मशैवोऽन्यसुरेषु भक्तस्तल्लोकगामी पुनरेति मृत्युम् ॥ ११९ ॥   
यो ब्रह्मवेत्ता शिवमार्गनिष्ठस्स ब्राह्मणो मुक्तिमुपैति धन्यः ।   
अन्योऽपि जात्या शिवभक्तिपूर्णः स ब्राह्मणत्वं प्रतिपद्य मुक्तः ॥ १२०   
॥   
न शूद्रता स्याद्भगवत्यधीशे भक्तस्य दीक्षाविधिमाश्रितस्य ।   
अदीक्षितः शाम्भवभक्तिमार्गे शिवापराधाच्छ्वपचत्वमेति ॥ १२१ ॥   
शिवः स्वयं ब्राह्मणदैवतं स्याज्जनार्दनः क्षत्रियवंश्यसेव्यः ।   
चतुर्मुखो वैश्यकुलैरुपास्यो गणेश्वरोपास्तिपरो हि शूद्रः ॥ १२२ ॥   
इति स्मृतिः प्राह मनोस्तदस्य वाक्यस्य तात्पर्यमिदं हि बोध्यम् ।   
भजेत यो योऽधिपमेव यं यं स एव तत्तत्प्रकृतिः किलेति ॥ १२३ ॥   
अतः शिवं पुण्यवशादुपास्ते समस्तजातीयनरो विशेषात् ।   
  
पृ० १३३) कुलाकुल वीरशैवभेदनिरूपणम् ।   
  
स इष्यते ब्राह्मणवद्गुणाढ्यो विशेषदीक्षावशतश्चरोऽसौ ॥ १२४ ॥   
शिवैकतानाः खलु सर्व एते भवन्ति सामान्यवशेन शैवाः ॥   
विशेषदीक्षावशतस्त एते भवन्ति वर्णा भुवि वीरशैवाः ॥ १२५ ॥   
ततो निराभारपदैकदीक्षाश्चराग्रगण्यास्तु शिवावधूताः ।   
विरागपूर्णा यतयो मुनीन्द्रास्समस्तलोकं ननु पावयन्ति ॥ १२६ ॥   
कुलाकुलत्वेन हि वीरशैवं द्विधा विभिन्नं कुलमार्गनिष्ठैः ।   
यदेव लिङ्गाङ्गिभिराश्रितं स्याच्छिवोक्तरीत्या कुलवीरशैवम् ॥ १२७ ॥   
तथाऽकुलं नाम कुलं विखण्ड्य प्रसादसङ्केतरहस्यनिष्ठैः ।   
तदेकदीक्षैश्च गृहीतदारैश्शिवार्चकैश्शीलयुतैरुपास्यम् ॥ १२८ ॥   
अनादिसिद्धं ननु वीरशैवं शिवोपदिष्टं प्रमथान्वयेऽस्मिन् ।   
प्रसिद्धिमेति द्विविधं च लोके विमुक्तिहेतुर्गुणतारतम्यात् ॥ १२९ ॥   
  
पृ० १३४) श्रुतिश्चयो वक्ति शिवेति नाम स्फुटं सदीक्षः श्वपचोऽपि   
सोऽयम् ।   
गुणाधिकस्तेन सहैव भुञ्ज्याद्वदेच्चरेत्सन्निवसेत्तथेति ॥ १३० ॥   
अतः कुलत्यागवशान्न दोषः शिवात्मनां शीलवतां नराणाम् ।   
तदीयरक्षार्थमिमं ससर्ज स्वयं शिवो जङ्गमलिङ्गवंशम् ॥ १३१ ॥   
अनादिसिद्धस्तु चरान्वयोऽयं शिवेन मूर्ध्ना स्वयमेव सृष्टः ।   
अतः प्रभुर्जङ्गमलिङ्गलीलामवाप्य भक्तानवनावरक्षत् ॥ १३२ ॥   
पुनः कलौ दुष्कुलबौद्धसङ्घैर्विनष्टशैवोद्धरणाय देवः ॥   
प्रभुः स एवावतरिष्यतीमे वृषेश्वराद्याश्च यथा पुरैव ॥ १३३ ॥   
तथैव सा चित्कलिकावतीर्य प्रभौ समायास्यति सामरस्यम् ।   
स षण्मुखश्छन्नघनो भविष्यत्ययं च वीरो मणिवालनाथः ॥ १३४ ॥   
तथा पुरावृत्तमिदं च तिष्ये भविष्यतीहैव भविष्यतीत्थम् ।   
श्रुतं प्रभोस्सच्चरितं मुनीन्द्रास्सदानुभाव्यं हृदये भवद्भिः ॥ १३५   
॥   
  
पृ० १३५) कथोपसंहृतिः ।   
  
सर्वोत्तमा वैदिकमार्गनिष्ठाः श्रेष्ठास्तु तेभ्यो ननु योगनिष्ठाः ।   
तेभ्योऽधिकाः शैवरता महान्तः श्रीवीरशैवास्तु ततोऽधिकास्ते ॥ १३६   
॥   
दीक्षैकनिष्ठास्त्वकुला महान्तः श्रीवीरशैवेऽपि ततोऽधिकास्ते ।   
श्रीमन्निराभारविरागनिष्ठाः श्रुत्यातिवर्णाश्रमिणः प्रसिद्धाः ॥   
१३७ ॥   
ततो महान्तः कुलवीरशैवं क्षितौ प्रतिष्ठापयितुं गणास्ते ।   
तदीयवंशेष्ववतीर्य तत्वं प्रकाशयन्ति प्रतिभाविशेषात् ॥ १३८ ॥   
कलौ भविष्यन्ति महानुभावाश्शैवान्वये तत्र च वीरशैवे ।   
संरक्षितुं शाम्भवमद्वितीयं दधीचिशप्तान्वयसम्भवेभ्यः ॥ १३९   
॥   
सूतोक्तमल्लमगुरोश्चरितं निशम्य ते शाम्भवाः प्रमुदिताः   
परमानुभावाः ।   
रुद्राक्षभस्मफलवल्कलवीटिकाद्यैर्हृद्यैरुपायनशतैः प्रणतिं   
प्रचक्रुः ॥ १४० ॥   
सकृदपि गुरुलीलां धारयन्तः श्रुतान्ता भवजलनिधितीर्णाः   
पूर्णकामा बभूवुः ।   
  
पृ० १३६) भृगुतनयमुखास्ते वीरशैवं   
स्तुवन्तस्सततमचलितेष्टप्राणभावैक्यभावाः ॥ १४१ ॥   
  
इत्यार्षश्रीभविष्यत्पुराणकथाविशालायां   
श्रीवीरमाहेश्वरामृतानन्दसूक्तिसूत्रग्रथितपञ्चविंशतितत्वमौक्तिकम्  
अहनीयमालायां प्रमथगणवचनपरम्परानुकूलायां   
कलिकल्मषनिमग्नजनसमुद्धरणशीलायां प्रभुलिङ्गलीलायां   
परमेश्वरप्रसादसम्प्राप्तमहेश्वरीमनःसमाधानवीरशैवमहिमानुसं  
धानप्रस्तुतकथोपसंहृतिकथनगतिर्नाम पञ्चविंशोऽध्यायः ।   
श्रीपरमेश्वरार्पणमस्तु ।   
श्रीनन्दिकेश्वराय नमः ॥   
॥ श्रीः ॥ श्रीः ॥   
  
  
  
  
  
  
