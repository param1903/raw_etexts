+++
"Catalog number" = "M00298"
"Uniform title" = "vārāhopaniṣat"
"Main title" = "yoga upaniṣads with the commentary of śrī upaniṣad brahmayogin"
"Secondary title" = [ "vārāha upaniṣat",]
Commentator = [ "brahmayogin",]
"Alternate name" = [ "śrī upaniṣad brahmayogin",]
Editor = [ "śāstrī mahādeva",]
Subjects = [ "tantric / āgamic literature", "yoga", "upaniṣad", "yogopaniṣad", "yogopaniṣad",]
Publisher = [ "Adyar library and research centre",]
"Publication year" = [ "1920",]
"Publication city" = [ "Madras",]
"Publication country" = "India"
title_iast = "vārāhopaniṣat"
title = "वाराहोपनिषत्"

+++
  
  
  
  
वाराहोपनिषत्  
  
सह नाववतु- इति शान्तिः  
  
प्रथमोऽध्यायः  
  
तत्त्वसङ्ख्याविकल्पाः  
  
	अथ ऋभुर्वै महामुनिर्देवमानेन द्वादशसंवत्सरं   
तपश्चचार । तदवसाने वराहरूपी भगवान् प्रादुरभूत् । स   
होवाचोत्तिष्ठोत्तिष्ठ वरं वृणीष्वेति । सोदतिष्ठत् । तस्मै   
नमस्कृत्योवाच भगवन् कामिभिर्यद्यत् कामितं तत्तत् त्वत्सकाशात्   
स्वप्नेऽपि न याचे । समस्तवेदशास्त्रेतिहासपुराणानि समस्तविद्याजालानि   
ब्रह्मादयः सुराः सर्वे त्वद्रूपज्ञानान्मुक्तिमाहुः ।   
अतस्त्वद्रूपप्रतिपादिकां ब्रह्मविद्यां ब्रूहीति होवाच । तथेति स होवाच   
वराहरूपी भगवान् ।  
  
चतुर्विंशतितत्त्वानि केचिदिच्छन्ति वादिनः ।  
केचित् षट्त्रिंशत्तत्त्वानि केचित् षण्णवतीति च ॥ १ ॥  
  
तेषां क्रमं प्रवक्ष्यामि सावधानमनाः शृणु ।  
  
प्। ४६५) विवरणम्  
  
श्रीमद्वराहोपनिषद्वेद्याखण्डसुखाकृति ।  
त्रिपान्नारायणख्यातरामचन्द्रपदं भजे ॥  
  
	इह खलु कृष्णयजुर्वेदप्रविभक्तेयं वराहोपनिषत्   
षण्णवतितत्त्वप्रकाशनपुरस्सरं ज्ञानयोगप्रकटनव्यग्रा   
निष्प्रतियोगिकब्रह्मप्रणवार्थतुर्यतुर्यपर्यवसन्ना विजयते । अस्याः   
स्वल्पग्रन्थतो विवरणमारभ्यते । तपोब्रह्मचर्यदेवताप्रसादादि##-  
ऋभुवराहयोः निदाघ-ऋभ्वोश्च   
प्रश्नप्रतिवचनरूपेयमाख्यायिका ब्रह्मविद्यास्तुत्यर्था ।   
आदावाख्यायिकामवतारयति- अथेति । तपश्चचार एवमत्युग्रं तपः   
कृतवान् । प्रादुरभूत् स्वपुरतः आविर्भूतवान् । एवमाविर्भूय   
तत्कृततपःफलदित्सया स होवाच । इत्थं भगवद्वाक्यमाकर्ण्य   
सोदतिष्ठत् । उवाच, किमिति ? भगवन्निति । पुनरन्यत् किं वाञ्छन्   
तपश्चरसि इत्युक्ते समस्तेति । सर्वे त्वद्रूपाज्ञानप्रभवं बन्धं   
त्वद्रूपज्ञानात् मुक्तिं च आहुः । ऋभुकृतप्रश्नमङ्गीकृत्य तथेति   
। आदौ स्वातिरिक्ततत्त्वेयत्तापरिज्ञानाभावे न हि स्वमात्रतत्त्वे   
शिष्यबुद्धिः प्रसरेदिति स्वातिरिक्ततत्त्वेयत्तामाचष्टे- चतुरिति ॥ १ ॥  
  
चतुर्विंशतितत्त्वानि  
  
ज्ञानेन्द्रियाणि पञ्चैव श्रोत्रत्वग्लोचनादयः ॥ २ ॥  
  
कर्मेन्द्रियाणि पञ्चैव वाक्पाण्यङ्घ्र्यादयः क्रमात् ।  
प्राणादयस्तु पञ्चैव पञ्च शब्दादयस्तथा ॥ ३ ॥  
  
मनोबुद्धिरहङ्कारश्चित्तं चेति चतुष्टयम् ।  
चतुर्विंशतितत्त्वानि तानि ब्रह्मविदो विदुः ॥ ४ ॥  
  
किं तदित्यत्र- ज्ञानेति ॥ २-४ ॥  
  
प्। ४६६) षट्त्रिंशत्तत्त्वानि  
  
एतैस्तत्त्वैः समं पञ्चीकृतभूतानि पञ्च च ।  
पृथिव्यापस्तथा तेजो वायुराकाश एव च ॥ ५ ॥  
  
देहत्रयं स्थूलसूक्ष्मकारणानि विदुर्बुधाः ।  
अवस्थात्रितयं चैव जाग्रत्स्वप्नसुषुप्तयः ॥ ६ ॥  
  
आहत्य तत्त्वजातानां षट्त्रिंशन्मुनयो विदुः ।  
  
षट्त्रिंशत्तत्त्वानि कानीत्यत्र- एतैरिति ॥ ५-६ ॥  
  
षण्णवतितत्त्वानि  
  
पूर्वोक्तैस्तत्त्वजातैस्तु समं तत्त्वानि योजयेत् ॥ ७ ॥  
  
षड्भावविकृतिश्चास्ति जायते वर्धतेऽपि च ।  
परिणामं क्षयं नाशं षड्भावविकृतिं विदुः ॥ ८ ॥  
  
अशना च पिपासा च शोकमोहौ जरा मृतिः ।  
एते षडूर्मयः प्रोक्ताः षट्कोशानथ वच्मि ते ॥ ९ ॥  
  
त्वक् च रक्तं मांसमेदोमज्जास्थीनि निबोधत ।  
कामक्रोधौ लोभमोहौ मदो मात्सर्यमेव च ॥ १० ॥  
  
एतेऽरिषट्का विश्वश्च तैजसः प्राज्ञ एव च ।  
जीवत्रयं सत्त्वरजस्तमांसि च गुणत्रयम् ॥ ११ ॥  
  
प्रारब्धागाम्यर्जितानि कर्मत्रयमितीरितम् ।  
वचनादानगमनविसर्गानन्दपञ्चकम् ॥ १२ ॥  
  
प्। ४६७) सङ्कल्पोऽध्यवसायश्च अभिमानोऽवधारणा ।  
मुदिता करुणा मैत्री उपेक्षा च चतुष्टयम् ॥ १३ ॥  
  
दिग्वातार्कप्रचेतोऽश्विवह्नीन्द्रोपेन्द्रमृत्युकाः ।  
तथा चन्द्रश्चतुर्वक्त्रो रुद्रः क्षेत्रज्ञ ईश्वरः ॥ १४ ॥  
  
आहत्य तत्त्वजातानां षण्णवत्यस्तु कीर्तिताः ।  
  
षण्णवतितत्त्वानि कानीत्यत्र- पूर्वोक्तैरिति ॥ ७-१४ ॥  
  
तत्त्वातीतभगवद्भक्तेरेव मुक्तिः  
  
पूर्वोक्ततत्त्वजातानां वैलक्षण्यमनामयम् ॥ १५ ॥  
  
वराहरूपिणं मां ये भजन्ति मयि तत्त्वतः ।  
विमुक्ताज्ञानतत्कार्या जीवन्मुक्ता भवन्ति ते ॥ १६ ॥  
  
	उक्ततत्त्वेषु त्वं कीदृशः त्वज्ज्ञानफलं किम् इत्यत आह-   
पूर्वोक्तेति ॥ १५-१६ ॥  
  
तत्त्वज्ञानफलम्  
  
ये षण्णवतितत्त्वज्ञा यत्र कुत्राश्रमे रताः ।  
जटी मुण्डी शिखी वापि मुच्यते नात्र संशयः ॥ १७ ॥  
  
इति ॥  
  
	विशिष्टतत्त्वज्ञानफलमाह- य इति ।   
साङ्ख्यपरिगृहीतषण्णवतितत्त्वानि शैवपरिगृहीतषट्त्रिंशत्तत्त्वे   
अन्तर्भवन्ति । तानि च वेदान्त्येकदेशिपरिगृहीतचतुर्विंशतितत्त्वेषु  
  
प्। ४६८) अन्तर्भवन्ति । पुनस्तान्यपि स्वातिरिक्तमायैकतत्त्वे   
अन्तर्भवन्ति, सर्वस्य मायाकार्यत्वात् । स्वातिरिक्तमायातत्त्वस्य   
निष्प्रतियोगिकाभावरूपतया निष्प्रतियोगिकब्रह्मतत्त्वमात्रमवशिष्यत   
इति सर्ववेदान्तसिद्धान्तार्थः ॥ १७ ॥ इतिशब्दः अध्यायसमाप्त्यर्थः ॥  
  
इति प्रथमोऽध्यायः  
  
द्वितीयोऽध्यायः  
  
साधनचतुष्टयसम्पत्तिः  
  
ऋभुर्नाम महायोगी क्रोडरूपं रमापतिम् ।  
वरिष्ठां ब्रह्मविद्यां त्वमधीहि भगवन् मम ॥ १ ॥  
  
एवं स पृष्टो भगवान् प्राह भक्तार्तिभञ्जनः ।  
स्ववर्णाश्रमधर्मेण तपसा गुरुतोषणात् ॥ २ ॥  
  
साधनं प्रभवेत् पुंसां वैराग्यादिचतुष्टयम् ।  
नित्यानित्यविवेकश्च इहामुत्र विरागता ॥ ३ ॥  
  
शमादिषट्कसम्पत्तिर्मुमुक्षा तां समभ्यसेत् ।  
  
	एवं सामान्यतः ब्रह्मतत्त्वमवगम्य विस्पष्टं ससाधनं   
ब्रह्मतत्त्वं ज्ञातुमिच्छन् मुनिः भगवन्तं पृच्छतीत्याह-   
ऋभुरिति ॥ १ ॥ किं प्राहेत्यत्र आदौ साधनानुष्ठानं   
कर्तव्यमित्याह- स्ववर्णेति ॥ २ ॥ किं   
तदभ्यसनीयचतुष्टयसाधनमित्यत्राह- नित्येति । ब्रह्मैव नित्यं   
ब्रह्मातिरिक्तमनित्यम् इति नित्यानित्यविवेकः ।  
  
प्। ४६९) इह स्रक्चन्दनवनितादिषु अमुत्र स्वर्गादिभोगेषु च   
वान्ताशनमूत्रपुरीषादिष्विव इच्छाराहित्यम् इहामुत्रविरागता ॥ ३ ॥   
शमः दमः उपरतिः तितिक्षा श्रद्धा समाधानं चेति   
शमादिषट्कसम्पत्तिः । अन्तःकरणनिग्रहः शमः,   
बाह्यकरणनिग्रहो दमः, उपरतिः सर्वकर्मसन्न्यासः,   
शीतोष्णादिद्वन्द्वसहनं तितिक्षा, श्रुत्याचार्यवाक्यविश्वासः   
श्रद्धा, चित्तैकाग्रता समाधानम् । स्वातिरिक्तभ्रमतो मोक्तुमिच्छा   
मुमुक्षा । इत्थं साधनचतुष्टयाभ्यासतो जितेन्द्रियो भवतीत्यर्थः ॥  
  
ब्रह्मात्मज्ञान्येव कृतकृत्यः  
  
एवं जितेन्द्रियो भूत्वा सर्वत्र ममतामतिम् ॥ ४ ॥  
  
विहाय साक्षिचैतन्ये मयि कुर्यादहम्मतिम् ।  
दुर्लभं प्राप्य मानुष्यं तत्रापि नरविग्रहम् ॥ ५ ॥  
  
ब्राह्मण्यं च महाविष्णोर्वेदान्तश्रवणादिना ।  
अतिवर्णाश्रमं रूपं सच्चिदानन्दलक्षणम् ॥ ६ ॥  
  
यो न जानाति सोऽविद्वान् कदा मुक्तो भविष्यति ।  
  
	ब्रह्मातिरिक्तत्यागपूर्वकं ब्रह्ममात्रमतिं कुर्यादित्याह-   
एवमिति ॥ ४ ॥ एवं ज्ञानसाधनब्राह्मणादिदेहमाश्रित्य यः   
स्वात्मतत्त्वं न जानाति स कदा मुक्तो भवति ? न कदेत्याह-   
दुर्लभमिति ॥ ५ ॥ वेदान्तश्रवणादिनिष्पन्नं महाविष्णोः व्यक्तलिङ्गं   
पारिव्राज्यम् अव्यक्तलिङ्गम् अतिवर्णाश्रममित्यर्थः ॥ ६ ॥  
  
आत्मनः सुखरूपत्वम्  
  
अहमेव सुखं नान्यदन्यच्चेन्नैव तत् सुखम् ॥ ७ ॥  
  
प्। ४७०) अमदर्थं न हि प्रेयो मदर्थं [तु] [तत्]   
स्वतःप्रियम् ।  
परप्रेमास्पदतया मा न भूवमहं सदा ॥ ८ ॥  
  
भूयासमिति यो द्रष्टा सोऽहं विष्णुर्मुनीश्वर ।  
  
	स्वात्मन एव सर्वप्रेमास्पदत्वमाह- अहमिति । अहं प्रत्यगेव   
पराभेदेन परमसुखं ब्रह्म भवामि नान्यत्,   
ब्रह्मातिरिक्तान्यस्य मृग्यत्वात् । वस्तुतो यद्यन्यत् तदा तद्ब्रह्म   
निष्प्रतियोगिकसुखं नैव भवति, यो वै भूमा तत् सुखम् इति   
भूमब्रह्मणो निष्प्रतियोगिकसुखस्वरूपमात्रतावादिश्रुतेः ॥ ७ ॥ अत एव   
यत् मदर्थं तदेव सुखम्, अमदर्थं तु न हि सुखं भवितुर्मर्हति   
। मदर्थमपि न हि प्रियं भवतीति चेन्न ; तत् स्वत एव प्रियं   
भवतीत्यर्थः । स्वात्मानं सुखरूपतया यो जानाति सोऽहं   
विष्णुरित्याह- परेति । अहं निर्विशेषसुखरूपतया मा भूवमिति   
न, किं तु भूयासमेवेत्यर्थः ॥ ८ ॥  
  
आत्मनः स्वयम्प्रकाशत्वम्  
  
न प्रकाशोऽहमित्युक्तिर्यत्प्रकाशैकबन्धना ॥ ९ ॥  
  
स्वप्रकाशं तमात्मानमप्राकाशः कथं स्पृशेत् ।  
स्वयं भातं निराधारं ये जानन्ति सुनिश्चितम् ॥ १० ॥  
  
ते हि विज्ञानसम्पन्ना इति मे निश्चिता मतिः ।  
  
	सत्तामात्रत्वात् यत् सन्मात्रं तदेव स्वयम्प्रकाशं   
ब्रह्मेत्याह- नेति । न प्रकाशोऽहमिति यत्प्रकाशतः पश्यति   
तत्स्वरूपं प्रकाशमात्रम् ॥ ९ ॥ तस्याप्रकाशग्रासत्वात् अप्रकाशस्पर्शो   
न युज्यत इत्यर्थः । एवं स्वयम्प्रकाशमात्मानं ये मन्यन्ते ते   
कृतकृत्या इति मन्येऽहमित्याह- स्वयमिति ॥ १० ॥  
  
आत्मनः मायातत्कार्यविलक्षणत्वम्  
  
स्वपूर्णात्मातिरेकेण जगज्जीवेश्वरादयः ॥ ११ ॥  
  
प्। ४७१) न सन्ति नास्ति माया च तेभ्यश्चाहं विलक्षणः ।  
अज्ञानान्धतमोरूपं कर्मधर्मादिलक्षणम् ॥ १२ ॥  
  
स्वयम्प्रकाशमात्मानं नैव मां स्प्रष्टुमर्हति ।  
  
	परमार्थदृष्ट्या स्वातिरिक्तं न किञ्चिदस्ति । यदि स्वाज्ञदृष्ट्या   
स्यात् तदा स्वज्ञदृष्ट्या तद्विलक्षणोऽस्मीत्याह- स्वेति ॥ ११ ॥   
स्वातिरिक्तविलक्षणमपि त्वां स्वातिरिक्तं स्पृशेदित्यत आह- अज्ञानेति   
॥ १२ ॥  
  
ब्रह्मात्मज्ञानिनः ब्रह्मभावः  
  
सर्वसाक्षिणमात्मानं वर्णाश्रमविलक्षणम् ॥ १३ ॥  
  
ब्रह्मरूपतया पश्यन् ब्रह्मैव भवति स्वयम् ।  
भासमानमिदं सर्वं भानरूपं परं पदम् ॥ १४ ॥  
  
पश्यन् वेदान्तमानेन सद्य एव विमुच्यते ।  
देहात्मज्ञानवज्ज्ञानं देहात्मज्ञानबाधकम् ॥ १५ ॥  
  
आत्मन्येव भवेद्यस्य स नेच्छन्नपि मुच्यते ।  
  
	प्रत्यक्प्रकाशमात्मानं ब्रह्मेति यो जानाति स प्रत्यगभिन्नं   
ब्रह्मैव भवतीत्याह- सर्वेति ॥ १३ ॥ भानातिरेकेण भास्यं नेति   
ज्ञानी भास्यभावतो विमुच्यत इत्याह- भासमानमिति ॥ १४ ॥ एवं   
सम्यग्ज्ञानी स्वयमेव मुच्यत इत्याह- देहेति ॥ १५ ॥  
  
आत्मज्ञानिनः कर्मबन्धाभावः  
  
सत्यज्ञानानन्दपूर्णलक्षणं तमसः परम् ॥ १६ ॥  
  
प्। ४७२) ब्रह्मानन्दं सदा पश्यन् कथं बध्येत कर्मणा ।  
त्रिधामसाक्षिणं सत्यज्ञानानन्दादिलक्षणम् ॥ १७ ॥  
  
त्वमहंशब्दलक्ष्यार्थमसक्तं सर्वदोषतः ।  
  
	स्वात्मदर्शिनः कर्मबन्धासम्भवमाह- सत्येति ॥ १६ ॥   
स्वात्मनः कर्मबन्धाभावे हेतुः असक्तत्वमित्याह- त्रिधामेति ॥ १७ ॥  
  
अज्ञानिज्ञानिनोः दर्शनस्थितिवैलक्षण्यम्  
  
सर्वगं सच्चिदानन्दं ज्ञानचक्षुर्निरीक्षते ॥ १८ ॥  
  
अज्ञानचक्षुर्नेक्षेत भास्वन्तं भानुमन्धवत् ।  
प्रज्ञानमेव तद्ब्रह्म सत्यप्रज्ञानलक्षणम् ॥ १९ ॥  
  
एवं ब्रह्मपरिज्ञानादेव मर्त्योऽमृतो भवेत् ।  
तद्ब्रह्मानन्दमद्वन्द्वं निर्गुणं सत्यचिद्घनम् ॥ २० ॥  
  
विदित्वा स्वात्मनो रूपं न बिभेति कुतश्चन ।  
चिन्मात्रं सर्वगं नित्यं सम्पूर्णं सुखमव्ययम् ॥ २१ ॥  
  
साक्षाद्ब्रह्मैव नान्योऽस्तीत्येवं ब्रह्मविदां स्थितिः ।  
अज्ञस्य दुःखौघमयं ज्ञस्यानन्दमयं जगत् ॥ २२ ॥  
  
अन्धं भुवनमन्धस्य प्रकाशं तु सुचक्षुषाम् ।  
  
	ज्ञानचक्षुः स्वात्मानं सर्वासक्तं पश्यति,   
स्वाज्ञानचक्षुस्तु दिवान्धवत् भास्वन्तमात्मानं न पश्यतीत्याह-   
सर्वगमिति ॥ १८ ॥ यादृग्ब्रह्मज्ञानी तादृग्ब्रह्मैव भवतीत्याह-   
प्रज्ञानमिति ॥ १९ ॥ ब्रह्मज्ञानी कुतश्चित् न बिभेदीत्याह- तदिति ॥ २० ॥   
निर्भयब्रह्मविदां स्थितिः केत्यत आह- चिन्मात्रमिति ॥ २१ ॥   
स्वज्ञगृहीतं स्वाज्ञो विपरीतं पश्यतीत्याह- अज्ञस्येति ॥ २२ ॥  
  
प्। ४७३) आत्मनि वस्तुतो बन्धमुक्त्यभावः  
  
अनन्ते सच्चिदानन्दे मयि वाराहरूपिणि ॥ २३ ॥  
  
स्थितेऽद्वितीयभावः स्यात् को बन्धः कश्च मुच्यते ।  
स्वस्वरूपं तु चिन्मात्रं सर्वदा सर्वदेहिनाम् ॥ २४ ॥  
  
नैव देहादिसङ्घातो घटवद् दृशिगोचरः ।  
स्वात्मनोऽन्यतया भातं चराचरमिदं जगत् ॥ २५ ॥  
  
स्वात्ममात्रतया बुद्ध्वा तदस्मीति विभावय ।  
स्वस्वरूपं स्वयं भुङ्क्ते नास्ति भोज्यं पृथक् स्वतः ॥ २६ ॥  
  
अस्ति चेदस्तितारूपं ब्रह्मैवास्तित्वलक्षणम् ।  
ब्रह्मविज्ञानसम्पन्नः प्रतीतमखिलं जगत् ॥ २७ ॥  
  
पश्यन्नपि सदा नैव पश्यति स्वात्मनः पृथक् ।  
मत्स्वरूपपरिज्ञानात् कर्मभिर्न स बध्यते ॥ २८ ॥  
  
यः शरीरेन्द्रियादिभ्यो विहीनं सर्वसाक्षिणम् ।  
परमार्थैकविज्ञानं सुखात्मानं स्वयम्प्रभम् ॥ २९ ॥  
  
स्वस्वरूपतया सर्वं वेद स्वानुभवेन यः ।  
स धीरः स तु विज्ञेयः सोऽहं तत्त्वमृभो भव ॥ ३० ॥  
  
अतः प्रपञ्चानुभवः सदा न हि  
स्वरूपबोधानुभवः सदा खलु ।  
इति प्रपश्यन् परिपूर्णवेदनो  
न बन्धमुक्तो न च बद्ध एव तु ॥ ३१ ॥  
  
प्। ४७४) वस्तुतो मम निष्प्रतियोगिकाद्वितीयत्वेन न कोऽपि बद्धो मुक्तो वा   
भवितुमर्हतीत्याह- अनन्त इति ॥ २३ ॥ अद्वितीयभावेन को बन्धः ।   
चिन्मात्रमेव चिन्मात्रम् इति श्रुत्यनुरोधेन स्वस्वरूपमेव चिन्मात्रं न   
अन्यदित्याह- स्वस्वरूपमिति ॥ २४ ॥ स्वातिरिक्तदेहादिकं स्वमात्रमिति   
चिन्तयेत्याह- स्वात्मन इति ॥ २५ ॥ स्वातिरिक्तं नास्त्येव । यद्यस्तीति   
भ्रान्तिस्तदा तदप्यस्तित्वं ब्रह्मेत्याह- स्वेति ॥ २६ ॥ स्वज्ञानी   
स्वतिरिक्तं स्वातिरिक्तत्वेन न पश्यति, किन्तु स्वमात्रतया   
पश्यतीत्याह- ब्रह्मेति ॥ २७ ॥ कर्मबन्धे सति कथमेवं पश्यतीत्यत्र   
आह- मदिति ॥ २८ ॥ शरीरादौ सति कथमेवं न बध्यते इत्याशङ्क्य   
तद्विलक्षणत्वेन आत्मानं यः पश्यति सोऽहमेव स्यामित्याह- य इति ॥   
२९-३० ॥ एवं मद्भावापन्नस्य स्वात्मानुभूतिं   
विनानात्मप्रपञ्चानुभूतिः नास्ति । एवं स्वात्मानुभूतियोगिनो   
बन्धमोक्षविभ्रमो नास्तीत्याह- अत इति ॥ ३१ ॥  
  
बन्धनिवृत्तये ब्रह्मात्मानुसन्धानम्  
  
स्वस्वरूपानुसन्धानान्नृत्यन्तं सर्वसाक्षिणम् ।  
मुहूर्तं चिन्तयेन्मां यः सर्वबन्धैः प्रमुच्यते ॥ ३२ ॥  
  
सर्वभूतान्तरस्थाय नित्यमुक्तचिदात्मने ।  
प्रत्यक्चैतन्यरूपाय मह्यमेव नमो नमः ॥ ३३ ॥  
  
त्वं वाहमस्मि भगवोऽहं वै त्वमसि देवते ।  
तुभ्यं मह्यमनन्ताय मह्यं तुभ्यं चिदात्मने ॥ ३४ ॥  
  
नमो मह्यं परेशाय नमस्तुभ्यं शिवाय च ।  
किं करोमि क्व गच्छामि किं गृह्णामि त्यजामि किम् ॥ ३५ ॥  
  
प्। ४७५) यन्मया पूरितं विश्वं महाकल्पाम्बुना यथा ।  
अन्तःअस्ङ्गं बहिःसङ्गमात्मसङ्गं च यस्त्यजेत् ।  
सर्वसङ्गनिवृत्तात्मा स मामेति न संसयः ॥ ३६ ॥  
  
अहिरिव जनयोगं सर्वदा वर्जयेद्यः  
कुणपमिव सुनारीं त्यक्तकामो विरागी ।  
विषमिव विषयादीन् मन्यमानो दुरन्तान्  
जगति परमहंसो वासुदेवोऽहमेव ॥ ३७ ॥  
  
इदं सत्यमिदं सत्यं सत्यमेतदिहोच्यते ।  
अहं सत्यं ब्रह्म मत्तः किञ्चिन्न विद्यते ॥ ३८ ॥  
  
	बन्धनिवृत्तिहेतुः किमित्याशङ्क्य मच्चिन्तनमित्याह- स्वेति ॥   
३२ ॥ प्रत्यगभिन्नब्रह्मानुसन्धानप्रकारमाह- सर्वेति ॥ ३३-३४   
॥ स्वस्याविक्रियतां परिपूर्णतामप्याह- किं करोमीति ॥ ३५ ॥ तव   
विभुत्वेन सर्वेऽपि त्वामेव प्रतिपद्यन्ते इत्यत्र- मां नित्यं प्राप्ता अपि   
स्वातिरिक्तसङ्गिनो मां नाप्नुवन्ति । तत्र यः कश्चित्   
स्वान्तर्बाह्यसङ्गविरलो भवति स एव मामेतीत्याह- अन्तरिति ॥ ३६ ॥   
स्वातिरिक्तसङ्गत्यागोपायं तज्ज्ञानफलं चाह- अहिरिति ॥ ३७ ॥   
अहमेव वासुदेवः सत्यं, मदतिरिक्तम् असत्यं न विद्यते,   
मदतिरिक्तस्य मृग्यत्वादित्याह- इदमिति ॥ ३८ ॥  
  
ब्रह्माप्तिसाधनभूतस्योपवासस्य निर्वचनम्  
  
उप समीपे यो वासो जीवात्मपरमात्मनोः ।  
उपवासः स विज्ञेयो न तु कायस्य शोषणम् ॥ ३९ ॥  
  
कायशोषणमात्रेण का तत्र ह्यविवेकिनाम् ।  
वल्मीकताडनादेव मृतः किं नु महोरगः ॥ ४० ॥  
  
प्। ४७६) सत्यब्रह्माप्त्युपायः क इत्यत्र आह- उपेति ॥ ३९-४० ॥  
  
जीवन्मुक्तिसाधनमपरोक्षज्ञानम्  
  
अस्ति ब्रह्मेति चेद्वेद परोक्षज्ञानमेव तत् ।  
अहं ब्रह्मेति चेद्वेद साक्षात्कारः स उच्यते ॥ ४१ ॥  
  
यस्मिन् काले स्वमात्मानं योगी जानाति केवलम् ।  
तस्मात् कालात् समारभ्य जीवन्मुक्तो भवेदसौ ॥ ४२ ॥  
  
अहं ब्रह्मेति नियतं मोक्षहेतुर्महात्मनाम् ।  
  
	परोक्षापरोक्षज्ञानस्वरूपमाह- अस्तीति ॥ ४१ ॥   
अपरोक्षज्ञानसमकालं जीवन्मुक्तो भवतीत्याह- यस्मिन्निति ॥ ४२ ॥   
सदा अहं ब्रह्मेति ज्ञानं मोक्षहेतुरित्याह- अहमिति ॥  
  
बाह्यान्तश्चिन्तात्यागविधिः  
  
द्वे पदे बन्धमोक्षाय निर्ममेति ममेति च ॥ ४३ ॥  
  
ममेति बध्यते जन्तुर्निर्ममेति विमुच्यते ।  
बाह्यचिन्ता न कर्तव्या तथैवान्तरचिन्तिका ।  
सर्वचिन्तां समुत्सृज्य स्वस्थो भव सदा ऋभो ॥ ४४ ॥  
  
	देहादावहङ्कारममकारभावाभावौ बन्धमोक्षहेतू   
भवतः इत्याह- द्वे इति ॥ ४३ ॥ अहम्भावाद्यनुदयहेतुः   
बाह्यान्तश्चिन्तात्याग एवेत्याह- बाह्येति ॥ ४४ ॥  
  
भगवच्चिन्तनमेव सर्वचिन्तात्यागोपायः  
  
सङ्कल्पमात्रकलनेन जगत्समग्रं  
सङ्कल्पमात्रकलने हि जगद्विलासः ।  
  
प्। ४७७) सङ्कल्पमात्रमिदमुत्सृज निर्विकल्प-  
माश्रित्य मामकपदं हृदि भावयस्व ॥ ४५ ॥  
  
मच्चिन्तनं मत्कथनमन्योन्यं मत्प्रभाषणम् ।  
मदेकपरमो भूत्वा कालं नय महामते ॥ ४६ ॥  
  
चिदिहास्तीति चिन्मात्रमिदं चिन्मयमेव च ।  
चित्त्वं चिदहमेते च लोकाश्चिदिति भावय ॥ ४७ ॥  
  
रागं निरागतां नीत्वा निर्लेपो भव सर्वदा ।  
  
	चिन्तामूलसङ्कल्पमुन्मूल्य निर्विकल्पं माम् आश्रयेत्याह-   
सङ्कल्पेति ॥ ४५ ॥ सङ्कल्पत्यागोपायमाह- मदिति ॥ ४६ ॥ त्वच्चिन्तनं   
कीदृशम् इत्यत्र सर्वं चिन्मात्रमिति चिन्तनमित्याह- चिदिति ॥ ४७ ॥   
स्वतिरिक्तविषये रागम् ॥  
  
सर्वकल्पनातीतं ब्रह्मैव चिन्तनीयम्  
  
अज्ञानजन्यकर्त्रादिकारकोत्पन्नकर्मणा ॥ ४८ ॥  
  
श्रुत्युत्पन्नात्मविज्ञानप्रदीपो बाध्यते कथम् ।  
अनात्मतां परित्यज्य निर्विकारो जगत्स्थितौ ॥ ४९ ॥  
  
एकनिष्ठतयान्तःस्थसंविन्मात्रपरो भव ।  
घटाकाशमठाकाशौ महाकाशे प्रतिष्ठितौ ॥ ५० ॥  
  
एवं मयि चिदाकाशे जीवेशौ परिकल्पितौ ।  
या च प्रागात्मनो मे मा तथान्ते च तिरस्कृता ॥ ५१ ॥  
  
प्। ४७८) ब्रह्मवादिभिरुद्गीता सा मायेति विवेकतः ।  
मायातत्कार्यविलये नेश्वरत्वं न जीवता ॥ ५२ ॥  
  
ततः शुद्धश्चिदेवाहं व्योमवन्निरुपाधिकः ।  
जीवेश्वरादिरूपेण चेतनाचेतनात्मकम् ॥ ५३ ॥  
  
ईक्षणादिप्रवेशान्ता सृष्टिरीशेन कल्पिता ।  
जाग्रदादिविमोक्षान्तः संसारो जीवकल्पितः ॥ ५४ ॥  
  
त्रिणाचिकादियोगान्ता ईश्वरभ्रान्तिमाश्रिताः ।  
लोकायतादिसाङ्ख्यान्ता जीवविभ्रान्तिमाश्रिताः ॥ ५५ ॥  
  
तस्मान्मुमुक्षुभिर्नैव मतिर्जीवेशवादयोः ।  
कार्या किं तु ब्रह्मतत्त्वं निश्चलेन विचार्यताम् ॥ ५६ ॥  
  
अद्वितीयब्रह्मतत्त्वं न जानन्ति यथा यथा ।  
भ्रान्ता एवाखिलास्तेषां क्व मुक्तिः क्वेह वा सुखम् ॥ ५७ ॥  
  
	कर्मलेपस्यानिवार्यत्वात् निर्लेपत्वं कुतो मे स्यादित्यत आह-   
अज्ञानेति ॥ ४८ ॥ अनात्मनि सति स्वात्ममात्रज्ञानं कथमुदेतीत्यत आह##-  
स्यादित्यत आह- घटेति ॥ ५० ॥ जीवेशादिकल्पनामूलमायायाः सत्त्वात्   
निर्मायभावः कथं मे स्यात् इत्यत्र मायामूलविचारतो निर्मायं   
ब्रह्म प्रसीदतीत्याह- या चेति ॥ ५१-५२ ॥   
उक्तलक्षणलक्षितजीवेशादिनानाकल्पनां हित्वा निर्विकल्पाद्वैतब्रह्मैव   
सदा चिन्त्यमित्याह- जीवेति । जीवेश्वरादिरूपेण इत्यादि निश्चलेन   
विचार्यताम् इत्यन्तं महोपनिषदि व्याख्यातम् ॥ ५३-५६ ॥ एवम्   
अखण्डैकरसब्रह्माज्ञानिनो भ्रान्ता एवेत्याह- अद्वितीयेति ॥ ५७ ॥  
  
प्। ४७९) प्रत्यगभिन्नब्रह्म सर्वावस्थातीतम्  
  
उत्तमाधमभावश्चेत् तेषां स्यादस्ति तेन किम् ।  
स्वप्नस्थराज्यभिक्षाभ्यां प्रबुद्धः स्पृश्यते खलु ॥ ५८ ॥  
  
अज्ञाने बुद्धिविलये निद्रा सा मण्यते बुधैः ।  
विलीनाज्ञानतत्कार्ये मयि निद्रा कथं भवेत् ॥ ५९ ॥  
  
बुद्धेः पूर्णविकासोऽयं जागरः परिकीर्त्यते ।  
विकारादिविहीनत्वाज्जागरो मे न विद्यते ॥ ६० ॥  
  
सूक्ष्मनाडिषु सञ्चारो बुद्धेः स्वप्नः प्रजायते ।  
सञ्चारधर्मरहिते मयि स्वप्नो न विद्यते ॥ ६१ ॥  
  
	शिवजीवाद्युत्तमाधमभेदे सति कथम् अद्वितीयब्रह्मज्ञानम्   
उदेतीत्यत्र सदृष्टान्तं तन्निराकरोति । उत्तमेति ॥ ५८ ॥   
अवस्थात्रयावृतस्य तुर्यानन्दानुभवः कुत इत्यत्र आह- अज्ञान इति ।   
निद्रा सुषुप्तिः ॥ ५९-६१ ॥  
  
निर्विशेषब्रह्मज्ञानेन ब्रह्मभावः  
  
सुषुप्तिकाले सकले विलीने तमसावृते ।  
स्वरूपं महदानन्दं भुङ्क्ते दृश्यविवर्जितः ॥ ६२ ॥  
  
अविशेषेण सर्वं तु यः पश्यति चिदन्वयात् ।  
स एव सक्षाद्विज्ञानी स शिवः स हरिर्विधिः ॥ ६३ ॥  
  
	एवं स्वातिरिक्तप्रपञ्चसुषुप्तिकाले ॥ ६२ ॥ चितः   
सर्वावस्थानुस्यूतज्ञानी चिदेव भवतीत्याह- अविशेषेणेति ॥ ६३ ॥  
  
प्। ४८०) जगद्विलापनपुरस्सरं ब्रह्मैकत्वचिन्तनम्  
  
दीर्घस्वप्नमिदं यत्तद्दीर्घं वा चित्तविभ्रमम् ।  
दीर्घं वापि मनोराज्यं संसारं दुःखसागरम् ।  
सुप्तेरुत्थाय सुप्त्यन्तं ब्रह्मैकं प्रविचिन्त्यताम् ॥ ६४ ॥  
  
आरोपितस्य जगतः प्रविलापनेन  
चित्तं मदात्मकतया परिकल्पितं नः ।  
शत्रून् निहत्य गुरुषट्कगणान्निपातात्  
गन्धद्विपो भवति केवलमद्वितीयः ॥ ६५ ॥  
  
अवस्थात्रयसंसृतेः चित्तविकल्पतामाह- दीर्घेति । दुःखसागरं   
विद्धीत्यर्थः । यत एवम् अतः तच्छान्तये सुप्तेरुत्थाय ॥ ६४ ॥ केनोपायेन   
ब्रह्मैकमिति चिन्त्यभित्यत आह- आरोपितस्येति । स्वाज्ञदृष्ट्या   
आरोपितस्य प्रविलापनेन विलापनाधिष्ठानमवशिष्यते ।   
तत्राखण्डाकारवृत्तिमत् चित्तं मत्स्वरूपमेव भवतीत्यर्थः । शत्रून्   
सच्चिदानन्दावरणान् कामाद्यरिषड्वर्गान् वा गुरुषट्कगणात् गणेन   
शमादिषट्गुणासिना निहत्य निर्मूल्य इत्थं शत्रुनिपातात् निपातेन आत्मा   
गन्धद्वीपो मत्तगज इव केवलम् अद्वितीयः स्वात्मा अवशिष्यत इत्यर्थः ॥   
६५ ॥  
  
प्रत्यगभिन्नब्रह्मविषयको विद्वदनुभवः  
  
अद्यास्तमेतु वपुराशशितारमास्तां  
कस्तावतापि मम चिद्वपुषो विशेषः ।  
कुम्भे विनश्यति चिरं समवस्थिते वा  
कुम्भाम्बरस्य न हि कोऽपि विशेषलेशः ॥ ६६ ॥  
  
प्। ४८१) अहिनिर्ल्वयिनी सर्पनिर्मोको जीववर्जितः ।  
वल्मीके पतितस्तिष्ठेत्तं सर्पो नाभिमन्यते ॥ ६७ ॥  
  
एवं स्थूलं च सूक्ष्मं च शरीरं नाभिमन्यते ।  
प्रत्यग्ज्ञानशिखिध्वस्ते मिथ्याज्ञाने सहेतुके ।  
नेति नेतीति रूपत्वादशरीरो भवत्ययम् ॥ ६८ ॥  
  
शास्त्रेण नश्येत् परमार्थदृष्टिः  
कार्यक्षमं नश्यति चापरोक्ष्यात् ।  
प्रारब्धनाशात् प्रतिभाननाश  
एवं त्रिधा नश्यति चात्ममाया ॥ ६९ ॥  
  
ब्रह्मत्वे योजिते स्वस्मिन् जीवभावो न गच्छति ।  
अद्वैते बोधिते तत्त्वे वासना विनिवर्तते ॥ ७० ॥  
  
आरब्धान्ते देहहानिर्मायेत्थं क्षीयतेऽखिला ।  
अस्तीत्युक्ते जगत् सर्वं सद्रसं ब्रह्म तद्भवेत् ॥ ७१ ॥  
  
भातीत्युक्ते जगत् सर्वं भानं ब्रह्मैव केवलम् ।  
मरुभूमौ जलं सर्वं मरुभूमात्रमेव तत् ।  
जगत्त्रयमिदं सर्वं चिन्मात्रं स्वविचारतः ॥ ७२ ॥  
  
अज्ञानमेव न कुतो जगतः प्रसङ्गो  
जीवेशदेशिकविकल्पकथातिदूरे ।  
एकान्तकेवलचिदेकरसस्वभावे  
ब्रह्मैव केवलमहं परिपूर्णमस्मि ॥ ७३ ॥  
  
प्। ४८२) बोधचन्द्रमसि पूर्णविग्रहे  
मोहराहुमुषितात्मतेजसि ।  
स्नानदानयजनादिकाः क्रिया  
मोचनावधि वृथैव तिष्ठते ॥ ७४ ॥  
  
मद्भावापन्नविद्वदनुभव एवं भवतीत्याह- अद्येति । तत्र   
दृष्टान्तस्तु कुम्भे विनश्यति ॥ ६६ ॥ विदुषोऽपि शरीरदर्शनात्   
अशरीरत्वं कुत इत्याशङ्क्य अशरीरं वाव सन्तं न प्रियाप्रिये   
स्पृशतः इति श्रुत्यनुरोधेन स्वाज्ञविकल्पितशरीरत्रये   
स्वात्मात्मीयाभिमतिकैवल्यमेव अशरीरत्वमिति   
सदृष्टान्तमाह- अहिनिर्ल्वयिनीति ॥ ६७ ॥ विद्वान् एवम् ॥ ६८ ॥   
शरीरत्रयहेतुमायायां सत्यां कथम् अशरीरत्वम् इत्याशङ्क्य   
शास्त्रजन्यज्ञानविज्ञानसम्यक्तत्त्वज्ञानतो ब्रह्मातिरेकेण   
माया नास्तीति माया निर्मायं पदं भजति, तत्समकालं   
मायाकार्यागाम्यादिकर्मत्रयमपि सवासनं क्षीयते, ततो   
विद्वान् अशरीरब्रह्ममात्रतया अवशिष्यत इत्याह- शास्त्रेणेति ।   
ब्रह्मैव सत्यं ब्रह्मातिरिक्तं न किञ्चिदस्ति इति शास्त्रजन्यज्ञानात्   
मायायाः परमार्थदृष्टिः नश्यति । तेन   
तद्बीजांशप्रभवभ्रान्तिजतादात्म्यास्पदागामिकर्मणोऽश्लेषो   
भवति । तदा स्वातिरिक्तं व्यावहारिकं प्रतिभाति ।   
पूर्वाभ्यस्तशास्त्रजन्यज्ञानमनुभवारूढं चेत्   
विज्ञानपदं भजति तेन यत् कर्यक्षमं व्यावहारिकं तत् नश्यति   
। तेन स्वातिरिक्तं प्रातिभासिकं भाति । तेन   
सहजतादात्म्यास्पदसञ्चितकर्मापि नश्यति । विज्ञानिनः   
प्रारब्धकर्म भोगेन क्षीयते, न हि तदानीं नश्यति,   
आरब्धत्वात् । विज्ञानं दृढानुभवकलितं चेत्   
सम्यग्ज्ञानपदं भजति । तेन प्रतिभासिकतया भातं स्वातिरिक्तं   
शून्यभावं भजति । तेन   
कर्मजदात्म्यास्पदमायास्थूलांशारब्धं कर्मापि नश्यति ।   
प्रारब्धनाशसमकालं मायायाः शून्यतया प्रतिभासोऽपि   
नश्यति । एवं माया त्रेधा विनश्यतीत्यर्थः । यदा   
स्वातिरिक्तसामान्यमस्ति नास्तीति विभ्रमापह्नवो भवति एवं   
स्वातिरिक्तापह्नववृत्तिः तत्त्वज्ञानपदं भजति । तेन ब्रह्म   
निष्प्रतियोगिकस्वमात्रमिति विद्वान् अवशिष्यत इति भावः ॥ ६९ ॥  
  
प्। ४८३) उक्तार्थमेव पुनः दृढयति- ब्रह्मत्व इति ।   
केवलशास्त्रजन्य-ज्ञानेन ब्रह्मत्वे योजिते ॥ ७० ॥   
आत्यन्तिकदेहाभिमानवृत्तिः माया । अस्ति भाति प्रियमिति यद्यत्   
व्यवहृतं तत् सच्चिदानन्दं ब्रह्मेत्याह- अस्तीति ॥ ७१ ॥ यद्यत् प्रियं   
तदेव ब्रह्म सुखमिति बोध्यमित्यत्र-  
  
अस्ति भाति प्रियं रूपं नाम चेत्यंशपञ्चकम् ।  
आद्यं त्रयं ब्रह्मरूपं जगद्रूपं ततो द्वयम् ॥  
  
इति श्रुतेः । नामरूपसद्वितीयं ब्रह्मेत्यत आह- मरुभूमाविति ॥ ७२ ॥   
कथं पुनः चिन्मात्रं निष्प्रतियोगिकं, जीवेशादिविकल्पजुष्टजगतः   
सत्त्वादित्यत आह- अज्ञानमिति । जगतः स्वाज्ञानकार्यत्वात्   
स्वज्ञानेन स्वाज्ञाननाशे तत्कार्यं जगत् कुतः सत्पदमर्हतीत्यत्र-   
कारणाभावतः कार्यं कथं सिद्धिपदं भजेत् इति परमाक्षरोक्तेः ॥   
७३ ॥ स्वातिरिक्तकलनामुक्ते ब्रह्मणि मूढाः स्वातिरिक्तं कल्पयित्वा   
तच्छान्तये मुधा व्याप्रियन्त इत्याह- बोधेति ॥ ७४ ॥  
  
समाधिसाधनं नादानुसन्धानम्  
  
सलिले सैन्धवं यद्वत् साम्यं भजति योगतः ।  
तथात्ममनसोरैक्यं समाधिरिति कथ्यते ॥ ७५ ॥  
  
दुर्लभोविषयत्यागो दुर्लभं तत्त्वदर्शनम् ।  
दुर्लभा सहजावस्था सद्गुरोः करुणां विना ॥ ७६ ॥  
  
उत्पन्नशक्तिबोधस्य त्यक्तनिःशेषकर्मणः ।  
योगिनः सहजावस्था स्वयमेव प्रकाशते ॥ ७७ ॥  
  
रसस्य मनसश्चैव चञ्चलत्वं स्वभावतः ।  
रसो बद्धो मनो बद्धं किं न सिध्यति भूतले ॥ ७८ ॥  
  
प्। ४८४) मूर्च्छितो हरति व्याधिं मृतो जीवयति स्वयम् ।  
बद्धं खेचरतां धत्ते ब्रह्मत्वं रसचेतसि ॥ ७९ ॥  
  
इन्द्रियाणां मनो नाथो मनोनाथस्तु मारुतः ।  
मारुतस्य लयो नाथस्तन्नाथं लयमाश्रय ॥ ८० ॥  
  
निश्चेष्टो निर्विकारश्च लयो जीवति योगिनाम् ।  
उच्छिन्नसर्वसङ्कल्पो निःशेषाशेषचेष्टितः ।  
स्वावगम्यो लयः कोऽपि मनसां वागगोचरः ॥ ८१ ॥  
  
पुङ्खानुपुङ्खविषयेक्षणतत्परोऽपि  
ब्रह्मावलोकनधियं न जहाति योगी ।  
सङ्गीतताललयवाद्यवशं गतापि  
मौलिस्थकुम्भपरिरक्षणधीर्नटीव ॥ ८२ ॥  
  
सर्वचिन्तां परित्यज्य सावधानेन चेतसा ।  
नाद एवानुसन्धेयो योगसाम्राज्यमिच्छता ॥ ८३ ॥  
  
इति ॥  
  
	स्वातिरिक्तासम्भवप्रबोधसिद्धं ब्रह्मास्मीति   
ब्रह्ममनसोरेकत्वं समाधिरिति सदृष्टान्तमाह- सलिल इति ॥ ७५ ॥   
एवं तत्त्वदर्शनं गुरुकटाक्षतो भवतीत्याह- दुर्लभः इति ॥ ७६ ॥   
कस्येयं सहजावस्था जायत इत्यत आह- उत्पन्नेति ।   
ज्ञानसहकृतयोगाभ्यासपाटवेन उत्पन्नकुण्डलिनीशक्तिबोधस्य,   
ब्रह्मातिरिक्तं न किञ्चिदस्ति इत्यजडक्रियाज्ञानेच्छाशक्तिबोधस्य,   
सम्यग्ज्ञानिनो वा शक्तिबोधस्य ॥ ७७ ॥ ब्रह्मातिरेकेण मनसः सत्त्वं ये   
मन्यन्ते तद्दृष्टिमाश्रित्य  
  
प्। ४८५) मनसः चलनादिः बन्धमुक्तिहेतुरिति सदृष्टान्तमाह-   
रसस्येति ॥ ७८-७९ ॥ क्रमेण इन्द्रियमनःप्राणादिकं विलाप्य   
तल्लयाधिकरणं ब्रह्मास्मीत्याश्रयेत्याह- इन्द्रियाणामिति ॥ ८० ॥   
कीदृशोऽयं लय इत्यत्र निश्चेष्ट इति । किञ्च- उच्छिन्नेति । लयशब्देन   
लयाधिकरणं ब्रह्मोच्यते इत्यर्थः ॥ ८१ ॥ विदुषो विषयेषु सत्सु   
तल्लयाधिकरणब्रह्मदृष्टिः कुत इत्यत्र सदृष्टान्तमुत्तरमाह-   
पुङ्खेति ॥ ८२ ॥ स्वातिरिक्तभ्रमासम्भवप्रबोधसिद्धं परमात्मा   
स्वावशेषधिया अनुसन्धेय इति अध्यायार्थमुपसंहरति- सर्वेति ।   
योगसाम्राज्यं कैवल्यमिच्छता स्वातिरिक्तावकाशं न ददातीति नदः स   
एव नादः परमात्मैव निष्प्रतियोगिकस्वमात्रमित्यनुसन्धेयः ॥ ८३ ॥   
इतिशब्दोऽध्यायपरिसमाप्त्यर्थः ॥  
  
इति द्वितीयोऽध्यायः  
  
तृतीयोऽध्यायः  
  
अद्वितीयपरमात्मानुभवः  
  
न हि नानास्वरूपं स्यादेकं वस्तु कदाचन ।  
तस्मादखण्ड एवास्मि यन्मदन्यन्न किञ्चन ॥ १ ॥  
  
दृश्यते श्रूयते यद्यद् ब्रह्मणोऽन्यन्न तद्भवेत् ।  
नित्यशुद्धविमुक्तैकमखण्डानन्दमद्वयम् ।  
सत्यं ज्ञानमनन्तं यत् परं ब्रह्म भवामि तत् ॥ २ ॥  
  
आनन्दरूपोऽहमखण्डबोधः  
परात्परोऽहं घनचित्प्रकाशः ।  
  
प्। ४८६) मेघा यथा व्योम न च स्पृशन्ति  
संसारदुःखानि न मां स्पृशन्ति ॥ ३ ॥  
  
सर्वं सुखं विद्धि सुदुःखनाशात्  
सर्वं च सद्रूपमसस्यनाशात् ।  
चिद्रूपमेव प्रतिभानयुक्तं  
तस्मादखण्डं मम रूपमेतत् ॥ ४ ॥  
  
न हि जनिर्मरणं गमनागमौ  
न च मलं विमलं न च वेदनम् ।  
चिन्मयं हि सकलं विराजते  
स्फुटतरं परमस्य तु योगिनः ॥ ५ ॥  
  
	कथं त्वं निष्प्रतियोगिकपरमात्मासि स्वप्रतियोगिनानात्वस्य   
विद्यमानत्वादित्याशङ्कमानमालक्ष्य भगवान् स्वस्य   
निष्प्रतियोगिकाद्वितीयत्वस्थापनाय स्वानुभवं प्रकटयति- न हीति ।   
यस्मादेवं तस्मात् ॥ १ ॥ स्वान्यत् दृश्यते श्रूयते चेदित्यत्राह-   
दृश्यत इति । कीदृशं ब्रह्म त्वं भवसीत्यत्राह- नित्येति ॥ २ ॥   
जीववद्देहधारणसामान्यात् त्वमपि संसारदुःखी भवसीत्यत आह-   
आनन्देति ॥ ३ ॥ सच्चिदानन्दाखण्डं मां विद्धीत्याह- सर्वमिति ॥ ४ ॥   
निर्विशेषज्ञानयोगिनो मद्रूपमेव विभातीत्याह- न हि जनिरिति । योगी   
स्वात्मनो मम जनिमृतिगमनागमनादिविक्रिया नास्तीति मत्वा सर्वत्र   
मामेव निष्प्रतियोगिकचिन्मात्रं पश्यतीत्यर्थः ॥ ५ ॥  
  
चिन्मात्रभावापत्तिसाधनमौनविधिः  
  
सत्यचिद्घनमखण्डमद्वयं सर्वदृश्यरहितं निरामयम् ।  
यत् पदं विमलमद्वयं शिवं तत् सदाहमिति मौनमाश्रय ॥ ६ ॥  
  
प्। ४८७) जन्ममृत्युसुखदुःखवर्जितं जातिनीतिकुलगोत्रदूरगम् ।  
चिद्विवर्तजगतोऽस्य कारणं तत् सदाहमिति मौनमाश्रय ॥ ७ ॥  
  
पूर्णमद्वयमखण्डचेतनं विश्वभेदकलनादिवर्जितम् ।  
अद्वितीयपरसंविदंशकं तत् सदाहमिति मौनमाश्रय ॥ ८ ॥  
  
	तवेश्वरत्वेन निष्प्रतियोगिकचिन्मात्रत्वं युज्यते । ममानीशत्वेन   
तद्भावापत्त्युपायमादिशेति पृच्छमानमालक्ष्य भगवान्   
स्वभावापत्त्युपायमादिशति- सत्येति ॥ ६-८ ॥  
  
भगवतः सच्चिदानन्दत्वम्  
  
केनाप्यबाधितत्वेन त्रिकालेऽप्येकरूपतः ।  
विद्यमानत्वमस्त्येतत् सद्रूपत्वं सदा मम ॥ ९ ॥  
  
निरुपाधिकनित्यं यत् सुप्तौ सर्वसुखात् परम् ।  
सुखरूपत्वमस्त्येतदानन्दत्वं सदा मम ॥ १० ॥  
  
	एवं मुनेः स्वभावापत्त्युपायमुपदिश्य तद्दार्ढ्याय   
स्वात्मनः सच्चिदानन्दत्वं साधनयति- केनेति ॥ ९-१० ॥  
  
भगवद्भक्तिरेव मोक्षसाधनम्  
  
दिनकरकिरणैर्हि शार्वरं तमो  
निबिडतरं झटिति प्रणाशमेति ।  
घनतरभवकारणं तमो य-  
द्धरिदिनकृत्प्रभया न चान्तरेण ॥ ११ ॥  
  
प्। ४८८) मम चरणस्मरणेन पूजया च  
स्वकतमसः परिमुच्यते हि जन्तुः ।  
न हि मरणप्रभवप्रणाशहेतु-  
र्मम चरणस्मरणादृतेऽस्ति किञ्चित् ॥ १२ ॥  
  
आदरेण यथा स्तौति धनवन्तं धनेच्छया ।  
तथा चेद्विश्वकर्तारं को न मुच्येत बन्धनात् ॥ १३ ॥  
  
	मद्भावापत्तिहेतुमद्भक्तिं विना कोऽपि न मुच्यत इति   
सदृष्टान्तमुपपादयति- दिनकरेति । दिनकृत्प्रभया विनाशमेति ॥   
११-१२ ॥ कश्चिद्राजसेव्यपि दारिद्र्यतो मुच्यते तथा मामुपास्य को वा   
स्वातिरिक्तभ्रमतः न मुच्यत इत्याह- आदरेणेति ॥ १३ ॥  
  
ईश्वरस्य सर्वसमत्वम्  
  
आदित्यसन्निधौ लोकश्चेष्टते स्वयमेव तु ।  
तथा मत्सन्निधावेव समस्तं चेष्टते जगत् ॥ १४ ॥  
  
शुक्तिकायां यथा तारं कल्पितं मायया तथा ।  
महदादि जगन्मायामयं मय्येव केवलम् ॥ १५ ॥  
  
चण्डालदेहे पश्वादिस्थावरे ब्रह्मविग्रहे ।  
अन्येषु तारतम्येन स्थितेषु न तथा ह्यहम् ॥ १६ ॥  
  
विनष्टदिग्भ्रमस्यापि यथापूर्वं विभाति दिक् ।  
तथा विज्ञानविध्वस्तं जगन्मे भाति तन्न हि ॥ १७ ॥  
  
प्। ४८९) न देहो नेन्द्रियप्राणो न मनोबुद्ध्यहङ्कृतिः ।  
न चित्तं नैव माया च न च व्योमादिकं जगत् ॥ १८ ॥  
  
न कर्ता नैव भोक्ता च न च भोजयिता तथा ।  
केवलं चित्सदानन्दब्रह्मैवाहं जनार्दनः ॥ १९ ॥  
  
	स्वाज्ञादिलोकप्रवृत्तिनिवृत्तिनिमित्तमप्यहमेवेत्याह-   
आदित्येति ॥ १४ ॥ मदतिरिक्तं मय्येव विकल्पितम् । विषमेष्वपि   
समोऽहमेवेत्याह- शुक्तिकायामिति ॥ १५-१६ ॥ मदज्ञानविकल्पितं   
मज्ज्ञानतो न भातीत्याह- विनष्टेति । विनष्टदिग्भ्रमस्यापि   
भ्रमापाये ॥ १७ ॥ तवापि जगदन्तःपातिदेहेन्द्रियादिसत्त्वात् कथं जगत् न   
भातीत्युच्यते इत्यत्राह- न देह इति ॥ १८-१९ ॥  
  
चित्तमेव संसारकारणम्  
  
जलस्य चञ्चलादेव चञ्चलत्वं यथा रवेः ।  
तथाहङ्कारसम्बन्धादेव संसार आत्मनः ॥ २० ॥  
  
चित्तमूलं हि संसारस्तत्प्रयत्नेन शोधयेत् ।  
हन्त चित्तमहत्तायां कैषा विश्वासता तव ॥ २१ ॥  
  
क्व धनानि महीपानां ब्राह्मणः क्व जगन्ति वा ।  
प्राक्तनानि प्रयातानि गताः सर्गपरम्पराः ॥ २२ ॥  
  
कोटयो ब्रह्मणां याता भूपा नष्टाः परागवत् ।  
स चाध्यात्माभिमानोऽपि विदुषोऽप्यासुरत्वतः ॥ २३ ॥  
  
विदुषोऽप्यासुरश्चेत् स्यान्निष्फलं तत्त्वदर्शनम् ।  
  
प्। ४९०) तव ईश्वरस्य देहादिवैरल्यमस्तु वस्तुतो   
निर्विशेषब्रह्मरूपत्वात् । जीवानां बन्धमोक्षहेतू कावित्यत्र   
अतस्मिंस्तद्भावातद्भावावित्याह- जलस्येति ॥ २० ॥ एवं   
संसारमूलं किम् इत्यत्र चित्तमित्याह- चित्तेति । संसारमूलचित्तस्य   
सत्त्वात् तद्विकल्पितं सर्वं सत्यम् इति मन्यमानं प्रत्याह- हन्तेति ।   
चित्ततत्कार्यस्य भ्रान्त्युज्जीवकत्वात् तदपाये यथापूर्वमदर्शनात्   
चित्ततत्कार्यकलना नास्त्येवेत्यर्थः ॥ २१-२२ ॥ विदुषोऽप्येवं सत्यवत्   
भातं चेत् तस्य वैदुष्यं नास्तीत्याह- स चेति । यः अनात्मनि   
आत्मधीप्रभवः अविद्वद्गोचरः स चाध्यात्माभिमानः देहाभिमानः   
स्वान्यत्र ममतापि विदुषोऽप्यनर्थकर एव । कुतः ?   
देहादावात्मात्मीयाभिमानस्य आसुरत्वतः आसुरकृत्यत्वात् ॥ २३ ॥ अविदुष   
इव विदुषोऽपि आसुरश्चेत् तदार्जिततत्त्वदर्शनं निष्फलमेव स्यात् । तथा च   
श्रुतिः-  
  
ज्ञानामृतेन तृप्तस्य कृतकृत्यस्य योगिनः ।  
नचास्ति किञ्चित् कर्तव्यमस्ति चेन्न स तत्त्ववित् ॥  
  
इति ॥  
  
अनात्मनि रागाद्यनुभवो विद्वल्लक्षणम्  
  
उत्पाद्यमाना रागाद्या विवेकज्ञानवह्निना ॥ २४ ॥  
  
यथा तदैव दह्यन्ते कुतस्तेषां प्ररोहणम् ।  
यथा सुनिपुणः सम्यक् परदोषेक्षणे रतः ॥ २५ ॥  
  
तथा चेन्निपुणः स्वेषु को न मुच्येत बन्धनात् ।  
अनात्मविदमुक्तोऽपि सिद्धिजालानि वाञ्छति ॥ २६ ॥  
  
द्रव्यमन्त्रक्रियाकालयुक्त्याप्नोति मुनीश्वर ।  
नात्मज्ञस्यैष विषय आत्मज्ञो ह्यात्ममात्रदृक् ॥ २७ ॥  
  
आत्मनात्मनि सन्तृप्तो नाविद्यामनुधावति ।  
ये केचन जगद्भावास्तानविद्यामयान् विदुः ॥ २८ ॥  
  
प्। ४९१) कथं तेषु किलात्मज्ञस्त्यक्ताविद्यो विमज्जति ।  
द्रव्यमन्त्रक्रियाकालयुक्तयः साधुसिद्धिदाः ॥ २९ ॥  
  
परमात्मपदप्राप्तौ नोपकुर्वन्ति काश्चन ।  
सर्वेच्छाकलना शान्तावात्मलाभोदयाभिधः ॥ ३० ॥  
  
स कथं सिद्धिवाञ्छायां कथमर्हत्यचित्तकः ॥  
  
इति ॥  
  
	अविद्वत्सेव्यासुरभावस्य विद्वद्दशासमकालमेव   
ज्ञानाग्निग्धत्वात् भस्मावशेषितस्य पुनः प्ररोहासम्भवमाह-   
उत्पाद्येति ॥ २४ ॥ परदोषान्वेषणवत् स्वासुरभावोदितश्चेत् ततः को वा न   
मुच्यते इत्याह- यथेति ॥ २५ ॥ अनात्मज्ञोऽणिमादिसिद्धिं   
तदुचितसाधनतो गच्छति । आत्मज्ञस्तु तदनात्मकार्यं मत्वा   
तत्रोपरमते । तस्य तदिच्छैव नोदेतीत्याह- अनात्मविदिति ॥ २६-२७ ॥   
महान्तस्तु ये केचन जगद्भावाः सिद्धिरूपाः तान् ॥ २८ ॥ द्रव्यादयः   
सिद्धिदा अपि ब्रह्मभावापत्तौ नोपकुर्वन्तीत्याह- द्रव्येति ॥ २९ ॥   
जीवन्मुक्तस्य ब्रह्मातिरेकेण वाञ्छनीयाभावान्न किमपि अयं   
वाञ्छतीत्यर्थः ॥ ३० ॥ इतिशब्दः अध्यायपरिसमाप्त्यर्थः ॥  
  
इति तृतीयोऽध्यायः  
  
चतुर्थोऽध्यायः  
  
१। ब्राह्मणम्  
  
सप्तभूमिकासु जीवन्मुक्तिभूमिकाचतुष्टयम्  
  
	अथ ह ऋभुं भगवन्तं निदाघः पप्रच्छ   
जीवन्मुक्तिलक्षणमनुब्रूहीति ॥ १ ॥ तथेति स होवाच । सप्तभूमिषु   
जीवन्मुक्ताश्चत्वारः ॥ २ ॥  
  
प्। ४९२) शुभेच्छा प्रथमा भूमिका भवति । विचारणा द्वितीया ।   
तनुमानसी तृतीया । सत्त्वापत्तिस्तुरीया । असंसक्तिः पञ्चमी ।   
पदार्थभावना षष्ठी । तुरीयगा सप्तमी ॥ ३ ॥  
  
	अचित्तजीवन्मुक्तलक्षणं जिज्ञासुः निदाघः ऋभुं तदियत्तां   
पृच्छतीत्याह- अथेति । पप्रच्छ- किमिति ?   
जीवन्मुक्तिलक्षणमनुब्रूहीति ॥ १ ॥ किं तदुवाचेत्यत्र- सप्तभूमिष्विति ॥   
२ ॥ कीदृश्यः भूमयः इत्यत्राह- शुभेति ॥ ३ ॥  
  
प्रणवविकृत्यकारादेः चातुर्विध्यम्  
  
प्रणवात्मिका भूमिकाः अकारोकारमकारार्धमात्रात्मकाः ॥ ४ ॥  
स्थूलसूक्ष्मबीजसाक्षिभेदेनाकारादयश्चतुर्विधाः ॥ ५ ॥  
  
	प्रणवविकृतयस्तु अकारोकारमकारार्धमात्रात्मकाः ॥ ४ ॥   
प्रणवविकृत्यकारादेः चातुर्विध्यमाह- स्थूलेति ॥ ५ ॥  
  
अकारस्थूलादीनामध्यक्षाः  
  
	तदवस्था जाग्रत्स्वप्नसुषुप्तितुरीयाः ॥ ६ ॥ अकारस्थूलांशे   
जाग्रद्विश्वः । सूक्ष्मांशे तत्तैजसः । बीजांशे तत्प्राज्ञः ।   
साक्ष्यंशे तत्तुरीयः ॥ ७ ॥ उकारस्थूलांशे स्वप्नविश्वः । सूक्ष्मांशे   
तत्तैजसः । बीजांशे तत्प्राज्ञः । साक्ष्यंशे तत्तुरीयः ॥ ८ ॥   
मकारस्थूलांशे सुषुप्तविश्वः । सूक्ष्मांशे तत्तैजसः । बीजांशे   
तत्प्राज्ञः । साक्ष्यंशे तत्तुरीयः ॥ ९ ॥ अर्धमात्रास्थूलांशे   
तुरीयविश्वः । सूक्ष्मांशे तत्तैजसः । बीजांशे तत्प्राज्ञः । साक्ष्यंशे   
तुरीयतुरीयः ॥ १० ॥  
  
प्। ४९३) या अकारादिप्रविभक्ताः तदवस्थाः ॥ ६ ॥   
अकारस्थूलादिक्रमेण तदध्यक्षविभागमाह- अकारेति ।   
समष्टिजाग्रज्जाग्रदाद्यध्यक्षा विराड्विराडादितुर्यबीजान्ताः,   
तद्व्यष्टिसमष्ट्यैक्याध्यक्षास्तु ओत्रोत्राद्यविकल्पानुज्ञैकरसान्ता   
भवन्तीति ज्ञातव्याः ॥ ७-९ ॥   
व्यष्टिसमष्टिकलनाविरलसाक्ष्यंशप्रविभक्तसाक्ष्यंशेस्वातिरिक्तव्यष्  
ट्यादिकलनाकलिताकारस्थूलांशादिप्रविभक्तजाग्रज्जाग्रदादिपञ्चदशा  
वस्थातदध्यक्षपटलासम्भवप्रबोधादपि पराभूमिरूपः   
तुरीयतुरीयः विजयत इत्यर्थः ॥ १० ॥  
  
प्रणवावयवशः भूमिकाभेदाः  
  
	अकारादितुरीयांशाः प्रथमद्वितीयतृतीयभूमिकाः ।   
उकारतुरीयांशाः चतुर्थी भूमिका । मकारतुरीयांशाः पञ्चमी ।   
अर्धमात्राप्रविभक्तप्रथमद्वितीयतृतीयांशाः षष्ठी भूमिका ।   
तदतीता सप्तमी भूमिका ॥ ११ ॥  
		  
	तत्र अकारादितुरीयांशाः । तदतीता सप्तमी भूमिका भवतीत्यर्थः ॥   
११ ॥  
  
चतुर्विधाः जीवन्मुक्ताः  
  
	भूमित्रयेषु विहरन् मुमुक्षुर्भवति । तुरीयभूम्यां विहरन्   
ब्रह्मविद्भवति । पञ्चमभूम्यां विहरन् ब्रह्मविद्वरो भवति ।   
षष्ठभूम्यां विहरन् ब्रह्मविद्वरीयान् भवति । सप्तमभूम्यां   
विहरन् ब्रह्मविद्वरिष्ठो भवति ॥ १२ ॥  
  
	जीवन्मुक्तचातुर्विध्यं कथमित्यत्र- भूमित्रयेष्विति ॥ १२ ॥  
  
प्। ४९४) २। मन्त्रः  
  
सप्तभूमिकानिर्देशः  
  
तत्रैते श्लोका भवन्ति-  
  
ज्ञानभूमिः शुभेच्छा स्यात् प्रथमा समुदीरिता ।  
विचारणा द्वितीया तु तृतीया तनुमानसी ॥ १ ॥  
  
सत्त्वापत्तिश्चतुर्थी स्यात् ततोऽसंसक्तिनामिका ।  
पदार्थभावना षष्ठी सप्तमी तुर्यगा स्मृता ॥ २ ॥  
  
	अत्र मन्त्रग्रामानुवादं दर्शयति- तत्रैते श्लोका भवन्तीति ।   
सङ्क्षेपतो भूमिकानामानि उक्तानि ॥ १-२ ॥  
  
सप्तभूमिकाविवरणम्  
  
स्थितः किं मूढ एवास्मि प्रेक्ष्योऽहं शास्त्रसज्जनैः ।  
वैराग्यपूर्वमिच्छेति शुभेच्छेत्युच्यते बुधैः ॥ ३ ॥  
  
शास्त्रसज्जनसम्पर्कवैराग्याभ्यासपूर्वकम् ।  
सदाचारप्रवृत्तिर्या प्रोच्यते सा विचारणा ॥ ४ ॥  
  
विचारणाशुभेच्छाभ्यामिन्द्रियार्थेषु रक्तता ।  
यत्र सा तनुतामेति प्रोच्यते तनुमानसी ॥ ५ ॥  
  
भूमिकात्रितयाभ्यासाच्चित्तेऽर्थविरतेर्वशात् ।  
सत्त्वात्मनि स्थिते शुद्धे सत्त्वापत्तिरुदाहृता ॥ ६ ॥  
  
प्। ४९५) दशाचतुष्टयाभ्यासादसंसर्गफला तु या ।  
रूढसत्त्वचमत्कारा प्रोक्तासंसक्तिनामिका ॥ ७ ॥  
  
भूमिकापञ्चकाभ्यासात् स्वात्मारामतया भृशम् ।  
आभ्यन्तराणां बाह्यानां पदार्थानामभावनात् ॥ ८ ॥  
  
परप्रयुक्तेन चिरं प्रयत्नेनावबोधनम् ।  
पदार्थभावना नाम षष्ठी भवति भूमिका ॥ ९ ॥  
  
भूमिषट्कचिराभ्यासाद्भेदस्यानुपलम्भनात् ।  
यत्स्वभावैकनिष्ठत्वं सा ज्ञेया तुर्यगा गतिः ॥ १० ॥  
  
	तासां लक्षणमाह- स्थित इति । इमाः   
शुभेच्छेत्यादिसप्तभूमिकाः महदन्नपूर्णाक्ष्युपनिषत्सु प्रायशो   
व्याख्याताः ॥ ३-१७ ॥  
  
सप्तभूमिकासु बुद्ध्यवस्थाभेदनिरूपणम्  
  
शुभेच्छादित्रयं भूमिभेदाभेदयुतं स्मृतम् ।  
यथावद्वेद बुद्ध्येदं जगज्जाग्रति दृश्यते ॥ ११ ॥  
  
अद्वैते स्थैर्यमायाते द्वैते च प्रशमं गते ।  
पश्यन्ति स्वप्नवल्लोकं तुर्यभूमिसुयोगतः ॥ १२ ॥  
  
विच्छिन्नशरदभ्रांशविलयं प्रविलीयते ।  
सत्वावशेष एवास्ते हे निदाघ दृढीकुरु ॥ १३ ॥  
  
पञ्चभूमिं समारुह्य सुषुप्तिपदनामिकाम् ।  
शान्ताशेषविशेषांशस्तिष्ठत्यद्वैतमात्रके ॥ १४ ॥  
  
प्। ४९६) अन्तर्मुखतया नित्यं बहिर्वृत्तिपरोऽपि सन् ।  
परिश्रान्ततया नित्यं निद्रालुरिव लक्ष्यते ॥ १५ ॥  
  
कुर्वन्नभ्यासमेतस्यां भूम्यां सम्यग्विवासनः ।  
सप्तमी गूढसुप्त्याख्या क्रमप्राप्ता पुरातना ॥ १६ ॥  
  
यत्र नासन्न सद्रूपो नाहं नाप्यनहङ्कृतिः ।  
केवलं क्षीणमनन आस्तेऽद्वैतेऽतिनिर्भयः ॥ १७ ॥  
  
केवलब्रह्मात्मभावनाविधिः  
  
अन्तःशून्यो बहिःशून्यः शून्यकुम्भ इवाम्बरे ।  
अन्तःपूर्णो बहिःपूर्णः पूर्णकुम्भ इवार्णवे ॥ १८ ॥  
  
मा भव ग्राह्यभावात्मा ग्राहकात्मा च मा भव ।  
भावनामखिलां त्यक्त्वा यच्छिष्टं तन्मयो भव ॥ १९ ॥  
  
द्रष्टृदर्शनदृश्यानि त्यक्त्वा वासनया सह ।  
दर्शनप्रथमाभासमात्मानं केवलं भज ॥ २० ॥  
  
	हे निदाघ त्वम् अन्तर्बाह्यकलनाविरलं ब्रह्म   
निष्प्रतियोगिकस्वमात्रमिति भजेत्याह- अन्तरिति ॥ १८ ॥   
मनःकल्पितभेदजातं ग्राह्यं तद्ग्राहकं मानसं तदुभयं मा   
भवेत्यर्थः ॥ १९ ॥ अन्तःशून्य इत्यादि केवलं भज इत्यन्तं   
मैत्रेयोपनिषदि व्याख्यातम् ॥ २० ॥  
  
जीवन्मुक्तलक्षणम्  
  
यथास्थितमिदं यस्य व्यवहारवतोऽपि च ।  
अस्तङ्गतं स्थितं व्योम स जीवन्मुक्त उच्यते ॥ २१ ॥  
  
प्। ४९७) नोदेति नास्तमायाति सुखे दुःखे मनःप्रभा ।  
यथाप्राप्तस्थितिर्यस्य स जीवन्मुक्त उच्यते ॥ २२ ॥  
  
यो जागर्ति सुषुप्तिस्थो यस्य जाग्रन्न विद्यते ।  
यस्य निर्वासनो बोधः स जीवन्मुक्त उच्यते ॥ २३ ॥  
  
रागद्वेषभयादीनामनुरूपं चरन्नपि ।  
योऽन्तर्व्योमवदत्यच्छः स जीवन्मुक्त उच्यते ॥ २४ ॥  
  
यस्य नाहङ्कृतो भावो बुद्धिर्यस्य न लिप्यते ।  
कुर्वतोऽकुर्वतो वापि स जीवन्मुक्त उच्यते ॥ २५ ॥  
  
यस्मान्नोद्विजते लोको लोकान्नोद्विजते च यः ।  
हर्षामर्षभयोन्मुक्तः स जीवन्मुक्त उच्यते ॥ २६ ॥  
  
यः समस्तार्थजालेषु व्यवहार्यपि शीतलः ।  
परार्थेष्विव पूर्णात्मा स जीवन्मुक्त उच्यते ॥ २७ ॥  
  
प्रजहाति यदा कामान् सर्वांश्चित्तगतान् मुने ।  
मयि सर्वात्मके तुष्टः स जीवन्मुक्त उच्यते ॥ २८ ॥  
  
चैत्यवर्जितचिन्मात्रे पदे परमपावने ।  
अक्षुब्धचित्तो विश्रान्तः स जीवन्मुक्त उच्यते ॥ २९ ॥  
  
इदं जगदहं सोऽयं दृश्यजातमवास्तवम् ।  
यस्य चित्ते न स्फुरति स जीवन्मुक्त उच्यते ॥ ३० ॥  
  
	जीवन्मुक्ताः चत्वारः इत्युक्तम् । तेषां लक्षणमाह- यथेत्यादि   
। यथा घटशरावादिसत्त्वासत्त्वाभ्यां व्योम यथास्थितं व्योमैव   
भवति तथा यस्य  
  
प्। ४९८) तूष्णीम्भूतस्य व्यवहारवतोऽपि च स्वापाद्यवस्थात्रये   
मनोऽस्तं गतं स्थितं वापि ब्रह्ममात्रगोचरं भवति स जीवन्मुक्त   
उच्यते इति ॥ २१ ॥ किञ्च- नोदेतीति ॥ २२ ॥ किञ्च- यो जागर्तीति ॥ २३-२६   
॥ शीतलः अन्तस्तापवैरल्यात् ॥ २७-३० ॥  
  
भूमब्रह्मनिष्ठाविधिः  
  
सद्ब्रह्मणि स्थिरे स्फारे पूर्णे विषयवर्जिते ।  
आचार्यशास्त्रमार्गेण प्रविश्याशु स्थिरो भव ॥ ३१ ॥  
  
शिवो गुरुः शिवो वेदः शिवो देवः शिवः प्रभुः ।  
शिवोऽस्म्यहं शिवः सर्वं शिवादन्यन्न किञ्चन ॥ ३२ ॥  
  
तमेव धीरो विज्ञाय प्रज्ञां कुर्वीत ब्राह्मणः ।  
नानुध्यायाद् बहूञ्छब्दान् वाचो विग्लापनं हि तत् ॥ ३३ ॥  
  
	त्वमपि सद्ब्रह्मणि । हे निदाघ सन्मात्रे भूमब्रह्मणि   
श्रुत्याचार्योपदेशेन प्रविश्य झटिति स्थिरो भव । तन्मात्रपदवीं   
भजस्वेत्यर्थः ॥ ३१ ॥ स्फारानन्दात्मा कीदृश इत्यत आह- शिव इति ॥   
३२ ॥ यः स्वातिरिक्ताशिवं ग्रसित्वा स्वमात्रमवशिष्यते तमेव । एतत्   
बृहदारण्यके व्याख्यातम् ॥ ३३ ॥  
  
विहङ्गमपिपीलिकामार्गविवेकः  
  
शुको मुक्तो वामदेवोऽपि मुक्त-  
स्ताभ्यां विना मुक्तिभाजो न सन्ति ।  
शुकं मार्गं येऽनुसरन्ति धीराः  
सद्योमुक्तास्ते भवन्तीह लोके ॥ ३४ ॥  
  
प्। ४९९) वामदेवं येऽनुसरन्ति नित्यं  
मृत्वा जनित्वा च पुनःपुनस्तत् ।  
ते वै लोके क्रममुक्ता भवन्ति  
योगैः साङ्ख्यैः कर्मभिर्भक्तियुक्तैः ॥ ३५ ॥  
  
शुकश्च वामदेवश्च द्वे सृती देवनिर्मिते ।  
शुको विहङ्गमः प्रोक्तो वामदेवः पिपीलिका ॥ ३६ ॥  
  
अतद्व्यावृत्तिरूपेण साक्षाद्विधिमुखेन वा ।  
महावाक्यविचारेण साङ्ख्ययोगसमाधिना ॥ ३७ ॥  
  
विदित्वा स्वात्मनो रूपमसम्प्रज्ञासमाधितः ।  
शुकमार्गेण विरजाः प्रयान्ति परमं पदम् ॥ ३८ ॥  
  
यमाद्यासनजायासहठाभ्यासात् पुनःपुनः ।  
सञ्जातविघ्नबाहुल्यः अणिमादिवशादिह ॥ ३९ ॥  
  
अलब्ध्वापि फलं सम्यक् पुनर्भूत्वा महाकुले ।  
पूर्ववासनयैवायं योगाभ्यासं पुनश्चरन् ॥ ४० ॥  
  
अनेकजन्माभ्यासेन वामदेवेन वै पथा ।  
सोऽपि मुक्तिं समाप्नोति तद्विष्णोः परमं पदम् ॥ ४१ ॥  
  
द्वाविमावपि पन्थानौ ब्रह्मप्राप्तिकरौ शिवौ ।  
सद्योमुक्तिप्रदश्चैकः क्रममुक्तिप्रदः परः ॥ ४२ ॥  
  
प्। ५००) ननु शुको मुक्तो वामदेवोऽपि मुक्तः इत्यनेन द्वावेव मुक्तौ   
भवतः । न हि ताभ्यां तृतीयो मुक्तत्वेन परिगणितो भवितुमर्हति । तथा   
सति किमर्थं लोके नित्यादिकर्मचित्तशुद्धिसाधनचतुष्टयसन्न्यास##-  
यतन्ते । तद्यत्नो न हि फलवान् भवितुमर्हतीति चेन्न ; शुको मुक्तो   
वामदेवोऽपि मुक्तः इति श्रुतेः अन्यार्थत्वेन   
विहङ्गमपिपीलिकामार्गपरत्वात् । अतो ज्ञानसाधनप्रवृत्तिः फलवती   
भवतीत्याह- शुक इति । शुको विहङ्गममार्गानुसारी सद्योमुक्तो   
भवति । वामदेवः पिपीलिकामार्गानुसार्यपि क्रममुक्तो भवति । ताभ्यां   
तौ मार्गावतिक्रम्य न हि केऽपि मुक्तिभाजः सन्ति । इत्येतदर्थं विस्पष्टं   
श्रुतिरेव प्रकाशयति- शुकमिति ॥ ३४-३६ ॥   
शुकमार्गसाधनमाह- अतदिति । नेति नेति न ह्येतस्मात् इत्यादि   
अतद्व्यावृत्तिरूपेण स्वातिरिक्तकलनासम्भवसिद्धं ब्रह्म   
निष्प्रतियोगिकस्वमात्रमिति साक्षाद्विधिमुखेन वा ॥ ३७-३८ ॥   
वामदेवमार्गस्वरूपमाह- यमेति ॥ ३९-४० ॥ सोऽपि मुक्तिं   
क्रमेण समाप्नोति ॥ ४१ ॥ फलितार्थमाह- द्वाविति ॥ ४२ ॥  
  
ब्रह्मविद्दृष्टिप्रसरस्य पावनत्वम्  
  
तत्र को मोहः कः शोक एकत्वमनुपश्यतः ।  
यस्यानुभवपर्यन्ता बुद्धिस्तत्त्वे प्रवर्तते ॥ ४३ ॥  
  
तद्दृष्टिगोचराः सर्वे मुच्यन्ते सर्वपातकैः ।  
खेचरा भूचराः सर्वे ब्रह्मविद्दृष्टिगोचराः ॥ ४४ ॥  
  
सद्य एव विमुच्यन्ते कोटिजन्मार्जितैरघैः ॥  
  
इति ॥  
  
यत् साङ्ख्यैः प्राप्यते स्थानं तद्योगैरपि गम्यते ।  
एकं साङ्ख्यं च योगं च यः पश्यति स पश्यति ॥  
  
प्। ५०१) इति स्मृत्यनुरोधेन मार्गद्वयप्राप्यफलयोः पर्यवसान   
एकत्वमित्यर्थे- तत्रेति । इत्थम्भूतज्ञानिदृष्टिपूतोऽप्यशुभात्   
मुच्यत इत्याह- यस्येति । ब्रह्मवित् स्वातिरिक्तं यद्यत् पश्यति   
तत्तद्ब्रह्मातिरिक्तं न पश्यति ॥ ४३ ॥ तत्पुण्यप्रभावेन तद्दृष्टिपूताः   
कृतकृत्या भवन्तीत्यर्थः ॥ ४४ ॥ इतिशब्दः अध्यायपरिसमाप्त्यर्थः ॥  
  
इति चतुर्थोऽध्यायः  
  
पञ्चमोऽध्यायः  
  
योगेच्छोः देहज्ञानमावश्यकम्  
  
	अथ हैनम् ऋभुं भगवन्तं निदाघः पप्रच्छ   
योगाभ्यासविधिमनुब्रूहीति । तथेति स होवाच ।  
  
पञ्चभूतात्मको देहः पञ्चमण्डलपूरितः ।  
काठिन्यं पृथिवीमेकां[ह्येषा]पानीयं तद्द्रवाकृति ॥ १ ॥  
  
दीपनं च भवेत् तेजः प्रचारो वायुलक्षणम् ।  
आकाशः सत्त्वतः सर्वं ज्ञातव्यं योगमिच्छता ॥ २ ॥  
  
	देशिकमुखात् निदाघो जीवन्मुक्तिलक्षणं यथावदवगम्य   
जीवन्मुक्तिहेतुनिर्विशेषब्रह्मज्ञानोपायभूतयोगाभ्यासलक्षण##-  
? योगेति । निदाघप्रश्नमङ्गीकृत्य तथेति स होवाच ।   
योगाभ्यासस्य देहनिर्वर्त्यत्वादित्यादौ देहेयत्तामाह- पञ्चेति ।   
देहस्य पञ्चभूतात्मकता कथमित्यत आह- काठिन्यमिति ॥ १-२ ॥  
  
प्। ५०२) श्वाससङ्ख्या  
  
षट्छतान्यधिकान्यत्र सहस्राण्येकविंशतिः ।  
अहोरात्रवहैः श्वासैर्वायुमण्डलघातकः ॥ ३ ॥  
  
	यावदहोरात्रनिर्वर्त्यश्वाससङ्ख्या का इत्यत्राह- षडिति ॥ ३ ॥  
  
देहक्षयनिवारणाय भूतधारणविधिः  
  
तत्पृथ्वीमण्डले क्षीणे वलिरायाति देहिनाम् ।  
तद्वदापोगणापाये केशाः स्युः पाण्डराः क्रमात् ॥ ४ ॥  
  
तेजःक्षये क्षुधा कान्तिर्नश्यते मारुतक्षये ।  
वेपथुः सम्भवेन्नित्यं नाभसे नैव जीवति ॥ ५ ॥  
  
इत्थम्भूतक्षयान्नित्यं जीवितं भूतधारणम् ।  
  
	देहप्रविभक्तपञ्चभूतांशाः यावन्न क्षीयन्ते तावदविकलो   
देहो भवति । तत्क्षये तु विकृतिमेतीत्याह- तदिति ॥ ४ ॥ नाभसे क्षीणे ॥ ५   
॥ यतो भूतक्षयतो देहः क्षीयते अतो नित्यं देहस्य जीवितं प्रति   
तत्तद्भूतधारणं कर्तव्यमित्यर्थः ॥  
  
भूतधारणाय उड्याणबन्धाभ्यासः  
  
उड्याणं कुरुते यस्मादविश्रान्तं महाखगः ॥ ६ ॥  
  
उड्यियाणं तदेव स्यात् तत्र बन्धोऽभिधीयते ।  
उड्डियाणो ह्यसौ बन्धो मृत्युमातङ्गकेसरी ॥ ७ ॥  
  
प्। ५०३) तस्य भुक्तिस्तनोः कायात् तस्य बन्धो हि दुष्करः ।  
अग्नौ तु चलिते कुक्षौ वेदना जायते भृशम् ॥ ८ ॥  
  
न कार्या क्षुधितेनापि नापि वुण्मूत्रवेगिना ।  
हितं मितं च भोक्तव्यं स्तोकंस्तोकमनेकधा ॥ ९ ॥  
  
भूतधारणानुकूलोड्याणबन्धमाह- उड्याणमिति ॥ ६-७   
॥ तस्योड्याणबन्धस्य मुक्तिः कायात् कायदार्ढ्यात् भवति । तस्य   
सदा कर्तुमशक्यत्वात् तस्य दुष्करत्वम् । सदाकरणे का   
हानिरित्यत्राह- अग्नाविति ॥ ८ ॥ क्षुच्छान्तये हितं मितं च   
भोक्तव्यम् ॥ ९ ॥  
  
लयमन्त्रहठाख्यास्त्रयो योगाः  
  
मृदुमध्यममन्त्रेषु क्रमान्मन्त्रं लयं हठम् ।  
लयमन्त्रहठा योगा योगो ह्यष्टाङ्गसंयुतः ॥ १० ॥  
  
	एवं क्षुच्छान्तिं कृत्वा योगाभ्यासः कर्तव्यः इत्याह-   
मृद्विति । मृदुः लयः, मध्यमो हठः, मन्त्रो   
नादानुसन्धानं, नादस्य सर्वमन्त्रमूलत्वात् । तेषु   
मृदुमध्यममन्त्रेषु क्रमान्मन्त्रं नादानुसन्धानं, ततो   
लयं, तत्साधनं हठं विद्धि । तत्र लयहेतुः मन्त्रः,   
तद्धेतुः हठः । एवं योगाः त्रिप्रकारा भवन्ति । तत्र आद्यहठयोगस्तु   
यमाद्यष्टाङ्गसंयुतो भवतीत्यर्थः ॥ १० ॥  
  
योगाष्टाङ्गानि  
  
यमश्च नियमश्चैव तथा चासनमेव च ।  
प्राणायामस्तथा पश्चात् प्रत्याहारस्तथा परम् ॥ ११ ॥  
  
धारणा च तथा ध्यानं समाधिश्चाष्टमो भवेत् ।  
  
प्। ५०४) कानि योगाष्टाङ्गानि इत्यत आह- यमश्चेति ॥ ११ ॥  
  
यमनियमभेदाः  
  
अहिंसा सत्यमस्तेयं ब्रह्मचर्यं दयार्जवम् ॥ १२ ॥  
  
क्षमा धृतिर्मिताहारः शौचं चेति यमा दश ।  
तपः सन्तोषमास्तिक्यं दानमीश्वरपूजनम् ॥ १३ ॥  
  
सिद्धान्तश्रवणं चैव ह्रीर्मतिश्च जपो व्रतम् ।  
एते हि नियमाः प्रोक्ता दशधैवं महामते ॥ १४ ॥  
  
सङ्क्षेपतो यमाद्यष्टाङ्गनामानि निर्दिशति- अहिंसेति ॥ १२-१६ ॥  
  
एकादशासनानि  
  
एकादशासनानि स्युश्चक्राद्या मुनिसत्तम ।  
चक्रं पद्मासनं कूर्मं मयूरं कुक्कुटं तथा ॥ १५ ॥  
  
वीरासनं स्वस्तिकं च भद्रं सिंहासनं तथा ।  
मुक्तासनं गोमुखं च कीर्तितं योगवित्तमैः ॥ १६ ॥  
  
चक्रसनलक्षणम्  
  
सव्योरु दक्षिणे गुल्फे दक्षिणं दक्षिणेतरे ।  
निदध्यादृजुकायस्तु चक्रासनमिदं मतम् ॥ १७ ॥  
  
तत्र चक्रासनलक्षणमाह- सव्येति ॥ १७ ॥  
  
प्। ५०५) प्राणायामः  
  
पूरकः कुम्भकस्तद्वद्रेचकः पूरकः पुनः ।  
प्राणायामाः स्वनाडीभिस्तस्मान्नाडीः प्रचक्षते ॥ १८ ॥  
  
	यमादिप्रविभक्ताहिंसादीनि दर्शनाद्युपनिषद्रीत्या योजनीयानि ।   
अथ प्राणायाममाह- पूरक इति ॥ १८ ॥  
  
देहतदवयवमानानि  
  
शरीरं सर्वजन्तूनां षण्णवत्यङ्गुलात्मकम् ।  
तन्मध्ये पायुदेशात्तु द्व्यङ्गुलात् परतः परम् ॥ १९ ॥  
  
मेढ्रदेशादधस्तात्तु द्व्यङ्गुलान्मध्यमुच्यते ।  
मेढ्रान्नवाङ्गुलादूर्ध्वं नाडीनां कन्दमुच्यते ॥ २० ॥  
  
चतुरङ्गुलमुत्सेधं चतुरङ्गुलमायतम् ।  
अण्डाकारं परिवृतं मेदोमज्जास्थिशोणितैः ॥ २१ ॥  
  
अथ देहमानप्रकाशनपूर्वकं नाडीचक्रं विवेचयति- शरीरमिति ॥   
१९-२४ ॥  
  
नाडीचक्रम्  
  
तत्रैव नाडीचक्रं तु द्वादशारं प्रतिष्ठितम् ।  
शरीरं ध्रियते येन वर्तते तत्र कुण्डली ॥ २२ ॥  
  
ब्रह्मरन्ध्रं सुषुम्ना या वदनेन पिधाय सा ।  
अलम्बुसा सुषुम्नायाः कुहूर्नाडी वसत्यसौ ॥ २३ ॥  
  
अनन्तरारयुग्मे तु वारुणा च यशस्विनी ।  
दक्षिणारे सुषुम्नायाः पिङ्गला वर्तते क्रमात् ॥ २४ ॥  
  
प्। ५०६) तदन्तरारयोः पूषा वर्तते च पयस्विनी ।  
सुषुम्ना पश्चिमे चारे स्थिता नाडी सरस्वती ॥ २५ ॥  
  
शङ्खिनी चैव गान्धारी तदनन्तरयोः स्थिते ।  
उत्तरे तु सुषुम्नाया इडाख्या निवसत्यसौ ॥ २६ ॥  
  
अनन्तरं हस्तिजिह्वा ततो विश्वोदरी स्थिता ।  
प्रदक्षिणक्रमेणैव चक्रस्यारेषु नाडयः ॥ २७ ॥  
  
वर्तन्ते द्वादश ह्येता द्वादशानिलवाहकाः ।  
पटवत्संस्थिता नाड्यो नानावर्णाः समीरिताः ॥ २८ ॥  
  
पटमध्यं तु यत्स्थानं नाभिचक्रं तदुच्यते ।  
नादाधारा समाख्याता ज्वलन्ती नादरूपिणी ॥ २९ ॥  
  
पररन्ध्रा सुषुम्ना च चत्वारो रत्नपूरिताः ।  
कुण्डल्या पिहितं शश्वद्ब्रह्मरन्ध्रस्य मध्यमम् ॥ ३० ॥  
  
एवमेतासु नाडीषु चरन्ति दश वायवः ।  
  
तदन्तरारयोः दलयोरन्तरा मध्य इत्यर्थः ॥ २५-३२ ॥  
  
तुरीयदर्शनाभ्यासविधिः  
  
एवं नाडीगतिं वायुगतिं ज्ञात्वा विचक्षणः ॥ ३१ ॥  
  
समग्रीवशिरःकायः संवृतास्यः सुनिश्चलः ।  
नासाग्रे चैव हृन्मध्ये बिन्दुमध्ये तुरीयकम् ॥ ३२ ॥  
  
स्रवन्तममृतं पश्येन्नेत्राभ्यां सुसमाहितः ।  
  
प्। ५०७) कालवञ्चनोपायभूतो योगः  
  
अपानं मुकुलीकृत्य पायुमाकृष्य चोन्मुखम् ॥ ३३ ॥  
  
प्रणवेन समुत्थाप्य श्रीबीजेन निवर्तयेत् ।  
स्वात्मानं च श्रियं ध्यायेदमृतप्लावनं ततः ॥ ३४ ॥  
  
कालवञ्चनमेतद्धि सर्वमुख्यं प्रचक्षते ।  
मनसा चिन्तितं कार्यं मनसा येन सिध्यति ॥ ३५ ॥  
  
जलेऽग्निज्वलनाच्छाखापल्लवानि भवन्ति हि ।  
नाधन्यं जागतं वाक्यं विपरीता भवेत् क्रिया ॥ ३६ ॥  
  
	कालवञ्चनोपायमाह- अपानमिति ॥ ३३ ॥ प्रणवेन   
अपानमूर्ध्वमुत्थाप्य श्रीबीजेन प्राणम् अधो निवर्तयन् अपानप्राणयोः   
सन्धिदेशस्थं स्वात्मानं मुक्तिश्रियं भावयित्वा   
ततोऽमृतप्लावनम् अमृताभिषेचनं कुर्यात् ॥ ३४ ॥ इति यत् तदेव   
कालवञ्चनमायुस्स्तम्भनं, तदेव योगिनां मुख्यम् इत्याचक्षते ।   
कालवञ्चनयोगफलमाह- मनसेति ॥ ३५ ॥ कीदृशी सिद्धिः सिध्यति   
इत्यत्र- जल इति । तेन यद्यदुक्तं तत्तत् नाधन्यम् ॥ ३६ ॥  
  
कायदार्ढ्यबलादिसाधनभूताः योगाः  
  
मार्गे बिन्दुं समाबध्य वह्निं प्रज्वाल्य जीवने ।  
शोषयित्वा तु सलिलं तेन कायं दृढं भवेत् ॥ ३७ ॥  
  
गुदयोनिसमायुक्तमाकुञ्चत्येककालतः ।  
अपानमूर्ध्वगं कृत्वा समानेन नियोजयेत् ॥ ३८ ॥  
  
प्। ५०८) स्वात्मानं च श्रियं ध्यायेदमृतप्लावनं ततः ।  
बलं समारभेद्योगी मध्यमद्वारभागतः ॥ ३९ ॥  
  
भावयेदूर्ध्वगत्यर्थं प्राणापानसुयोगतः ।  
एष योगवरो देहे सिद्धिमार्गप्रकाशकः ॥ ४० ॥  
  
	सुषुम्नामार्गे बिन्दुं मानसं समाबध्य आकुञ्चनेन जीवने   
मूलाधारे तत्रत्यवायुं प्रज्वाल्य तेन प्राणसहितवह्निना   
सुषुम्नानाडीगतवसात्मकं शोषयित्वा प्राणादिकं स्तम्भयेत् । तेन   
योगी दृढकायो भवेदित्यर्थः ॥ ३७ ॥ बलकृद्योगवरमाह- गुदेति   
। युगपत् गुदं योनिं च आकुञ्च्य ततोऽपानमूर्ध्वमुत्थाप्य समानेन   
नियोज्य ॥ ३८ ॥ प्राणापानसमानसन्धिदेशाधिकरणम् आत्मानं   
ज्ञानश्रियं ध्यात्वा अमृतेन अभिषिच्य मध्यमद्वारभागतो योगी   
यथाबलं कुम्भकं समारभेत् ॥ ३९ ॥ ततः प्राणापानसुयोगतः   
ऊर्ध्वगत्यर्थमुदानसहितं प्राण भावयेदिति योऽभ्यासोऽभिहितः स एव   
योगवरो देहे सिद्धिमार्गसूचको भवति । अयं योगो ब्रह्मलोकप्रापक   
इत्यर्थः ॥ ४० ॥  
  
देहच्छायाज्ञानविधिः  
  
यथैवापां गतः सेतुः प्रवाहस्य निरोधकः ।  
तथा शरीरगा च्छाया ज्ञातव्या योगिभिः सदा ॥ ४१ ॥  
  
	देहावसानकालज्ञानाय स्वदेहच्छाया ज्ञातव्येत्याह-   
यथेति । यथा नदीगतपाषाणसेतुः प्रवाहनिरोधको भवति तथा शरीरगा   
चिच्छाया जीवशक्तिः तद्गतशक्त्यंशमपहाय   
प्रत्यगभिन्नकालात्माहमस्मीति योगिभिः प्रत्यगभिन्नपरचित् सदा   
ज्ञातव्या । ततो देहाभिमानावसानाधिकरणकालज्ञानी भूत्वा   
कालात्मरूपेण अवशिष्यते । अयं चिच्छक्तियोगयोगसेतुः   
पराक्प्रवाहनिरोधको भवतीत्यर्थः ॥ ४१ ॥  
  
प्। ५०९) चतुष्पथबन्धोपायः सम्पुटयोगः  
  
सर्वासामेव नाडीनामेष बन्धः प्रकीर्तितः ।  
बन्धस्यास्य प्रसादेन स्फुटीभवति देवता ॥ ४२ ॥  
  
एष चतुष्पथो बन्धो मार्गत्रयनिरोधकः ।  
एकं विकासयन् मार्गं येन सिद्धाः सुसङ्गताः ॥ ४३ ॥  
  
उदानमूर्ध्वगं कृत्वा प्राणेन सह वेगतः ।  
बन्धोऽयं सर्वनाडीनामूर्ध्वं याति निरोधकः ॥ ४४ ॥  
  
अयं च सम्पुटो योगो मूलबन्धोऽप्ययं मतः ।  
बन्धत्रयमनेनैव सिध्यत्यभ्यासयोगतः ॥ ४५ ॥  
  
	चतुष्पथबन्धोपायरूपसम्पुटयोगमाह- सर्वासामिति ।   
वक्ष्यमाणोऽयं सर्वासामिति । अनेन किं भवेदित्यत्र- बन्धस्येति ।   
देवता प्रत्यक् चित् प्रकाशत इत्यर्थः ॥ ४२ ॥ किञ्च- एष इति । यत्र   
सुषुम्नेडापिङ्गलाकुहूनाड्यः एकतां गच्छन्ति स एष चतुष्पथः   
चतुर्द्वारो मूलाधाराश्रयो भवति । तत्र बन्धो मूलबन्धः   
स[त]दाकुञ्चनात्मकः । तत्र येन सुषुम्नाबिलप्रवेशेन सिद्धा   
ब्रह्मभावभावितां सिद्धिं भजन्ति तमेकं सुषुम्नामार्गं   
विकासयन् इडापिङ्गलाकुहूनाडीगतमार्गत्रयनिरोधको भवति ।   
कुहूशब्देन अपानबिलमुच्यत इत्यर्थः ॥ ४३ ॥ तत्प्रकारमाह-   
उदानमिति । प्राणेन सह वेगत उदानमूर्ध्वगं योगाभ्यासेन कृत्वा   
मूलबन्धं जालन्धरं च समारोप्य बन्धोऽयं सर्वनाडीनां   
मार्गनिरोधकः सन् सम्पुटवद्विराजते ॥ ४४ ॥ तदानीं प्राणः   
कुण्डलिनीमनोदृष्ट्यग्निभिः सह सुषुम्नामार्गेण ऊर्ध्वं   
सहस्राचक्रं यातीति यत् तदयं योगः सम्पुट इत्यभिधीयते ।   
मूलबन्धोऽप्ययमेवेत्यर्थः । एवम् अभ्यासयोगतः अनेन सम्पुटयोगेन   
बन्धत्रयमपि सिध्यति ॥ ४५ ॥  
  
प्। ५१०) सम्पुटाभ्यासेन ब्रह्मज्ञानप्राप्तिक्रमः  
  
दिवारात्रमविच्छिन्नं यामे यामे यदा तदा ।  
अनेनाभ्यासयोगेन वायुरभ्यसितो भवेत् ॥ ४६ ॥  
  
वायावभ्यसिते वह्निः प्रत्यहं वर्धते तनौ ।  
वह्नौ विवर्धमाने तु सुखमन्नादि जीर्यते ॥ ४७ ॥  
  
अन्नस्य परिपाकेन रसवृद्धिः प्रजायते ।  
रसे वृद्धिं गते नित्यं वर्धन्ते धातवस्तथा ॥ ४८ ॥  
  
धातूनां वर्धनेनैव प्रबोधो वर्धते तनौ ।  
दह्यन्ते सर्वपापानि जन्मकोट्यर्जितानि च ॥ ४९ ॥  
  
	यदा तदा दिवारात्रमविच्छिन्नं यामे यामे वा अनेन   
अभ्यासयोगेन प्राणोऽभ्यसितो भवेदित्यर्थः ॥ ४६ ॥ अनेन अभ्यासेन   
क्रमेण ब्रह्मज्ञानमपि प्रकाशत इत्याह- वायाविति ॥ ४७-४८ ॥   
निःशेषसर्वपापनाशे ब्रह्माहमस्मीति निर्विशेषब्रह्मज्ञानमुदेति ।   
तत्समकालं विद्वान् विमुक्तो भवतीत्यर्थः ॥ ४९ ॥  
  
शिवशक्तिस्थाननिरूपणम्  
  
गुदमेढ्रान्तरालस्थं मूलाधारं त्रिकोणकम् ।  
शिवस्य बिन्दुरूपस्य स्थानं तद्धि प्रकाशकम् ॥ ५० ॥  
  
यत्र कुण्डलिनी नाम परा शक्तिः प्रतिष्ठिता ।  
यस्मादुत्पद्यते वायुर्यस्माद्वह्निः प्रवर्धते ॥ ५१ ॥  
  
प्। ५११) यस्मादुत्पद्यते बिन्दुर्यस्मान्नादः प्रवर्धते ।  
यस्मादुत्पद्यते हंसो यस्मादुत्पद्यते मनः ॥ ५२ ॥  
  
मूलाधारादिषट्चक्रं शक्तिस्थानमुदीरितम् ।  
कण्ठादुपरि मूर्धान्तं शाम्भवं स्थानमुच्यते ॥ ५३ ॥  
  
शिवशक्तिस्वरूपमाह- गुदेति ॥ ५०-५३ ॥  
  
ब्रह्मानुसन्धानसहितप्राणायामः  
  
नाडीनामाश्रयः पिण्डो नाड्यः प्राणस्य चाश्रयाः ।  
जीवस्य निलयः प्राणो जीवो हंसस्य चाश्रयः ॥ ५४ ॥  
  
हंसः शक्तेरधिष्ठानं चराचरमिदं जगत् ।  
निर्विकल्पः प्रसन्नात्मा प्राणायामं समभ्यसेत् ॥ ५५ ॥  
  
सम्यग्बन्धत्रयस्थोऽपि लक्ष्यलक्षणकारणम् ।  
वेद्यं समुद्धरेन्नित्यं सत्यसन्धानमानसः ॥ ५६ ॥  
  
रेचकं पूरकं चैव कुम्भमध्ये निरोधयेत् ।  
दृश्यमाने परे लक्ष्ये ब्रह्मणि स्वयमाश्रितः ॥ ५७ ॥  
  
स्वान्तस्थविषयं सर्वं रेचकः समुदाहृतः ।  
पूरकं शास्त्रविज्ञानं कुम्भकं स्वगतं स्मृतम् ॥ ५८ ॥  
  
एवमभ्यासचित्तश्चेत् स मुक्तो नात्र संशयः ।  
कुम्भकेन सदारोप्य कुम्भकेनैव पूरयेत् ॥ ५९ ॥  
  
प्। ५१२) कुम्भेन कुम्भयेत् कुम्भं तदन्तस्थः परं शिवम् ।  
पुनरास्फालयेदद्य सुस्थिरं कण्ठमुद्रया ॥ ६० ॥  
  
वायूनां गतिमावृत्य धृत्वा पूरककुम्भकौ ।  
  
	एवं ज्ञात्वा प्राणायामं कुर्यादित्याह- नाडीनामिति ॥ ५४ ॥   
हंसः प्रत्यगभिन्नपरमात्मा शक्तेरधिष्ठानम् ।   
मायाशक्तिकार्यमेव चराचरम् ॥ ५५ ॥ एवं यथोक्तसाधनसम्पन्नो योगी   
स्वातिरिक्तभ्रमतो मुक्तो भवतीत्याह- सम्यगिति ।   
मूलोड्याणजालन्धरभेदेन सम्यग्बन्धत्रयस्थोऽपि । वेद्यं   
प्रत्यग्ब्रह्मैक्यम् ॥ ५६ ॥ वक्ष्यमाणलक्षणरेचकम् ॥ ५७ ॥   
स्वाज्ञविकल्पितस्वान्तस्थविषयम् । स्वस्वरूपानुसन्धानमेव   
कुम्भकमित्यर्थः ॥ ५८ ॥ इत्थम्भूतेन कुम्भकेन ।   
रेचपूरविरलकेवलकुम्भकमेव ब्रह्मस्वरूपानुसन्धानपूर्वकं   
सदा कुर्यादित्यर्थः ॥ ५९ ॥ यदि चित्तं बहिर्गतं स्यात् तदा पुनरास्फालयेत्   
। केवलकुम्भकतो यदि प्राणः स्वपरिकरेण साकं बहिः निर्गच्छति तदा   
जालन्धरबन्धाख्यकण्ठमुद्रया अद्य सुस्थिरं यथा भवति तथा   
वायूनाम् ऊर्ध्वाधोगतिमावृत्य आक्रम्य पुनः पूरककुम्भकौ   
धृत्वा आस्फालयेत् अभ्यसेदित्यर्थः ॥ ६० ॥  
  
वेधकयोगाभ्यासक्रमः  
  
समहस्तयुगं भूमौ समं पादयुगं तथा ॥ ६१ ॥  
  
वेधकत्रययोगेन चतुष्पीठं तु वायुना ।  
आस्फालयेन्महामेरुं वायुवक्त्रे प्रकोटिभिः ॥ ६२ ॥  
  
पुटद्वयं समाकृष्य वायुः स्फुरति सत्वरम् ।  
सोमसूर्याग्निसम्बन्धात् जानीयादमृताय वै ॥ ६३ ॥  
  
प्। ५१३) मेरुमध्यगता देवाश्चलन्ते मेरुचालनात् ।  
आदौ सञ्जायते क्षिप्रं वेधोऽस्य ब्रह्मग्रन्थितः ॥ ६४ ॥  
  
ब्रह्मग्रन्थिं ततो भित्त्वा विष्णुग्रन्थिं भिनत्त्यसौ ।  
विष्णुग्रन्थिं ततो भित्त्वा रुद्रग्रन्थिं भिनत्त्यसौ ॥ ६५ ॥  
  
रुद्रग्रन्थिं ततो भित्त्वा छित्त्वा मोहमलं तथा ।  
अनेकजन्मसंस्कारगुरुदेवप्रसादतः ॥ ६६ ॥  
  
योगाभ्यासात् ततो वेधो जायते तस्य योगिनः ।  
इडापिङ्गलयोर्मध्ये सुषुम्नानाडिमण्डले ॥ ६७ ॥  
  
मुद्राबन्धविशेषेण वायुमूर्ध्वं च कारयेत् ।  
  
	एवं वेधकयोगाभ्यासक्रममाह- समेति । योगी   
योगमठस्थसमभूमौ पद्मासनमारुह्य समहस्तपादयुगं यथा   
भवति तथा निश्चेष्टो भूत्वा ॥ ६१ ॥ सपरिकरेण प्राणवायुना   
ब्रह्मविष्णुरुद्रग्रन्थिवेधनं कृत्वा, एवं वेधकत्रययोगेन   
वायुवक्त्रे सुषुम्नावदने प्रकोटिभिः स्वपरिकरैः प्राणकुण्डलिनी##-  
त्वासाद्य, तदुपरि विद्यमानमहामेरुं   
सहस्रारचक्रासनतुर्यचैतन्यम् अहमस्मीत्यास्फालयेत् आस्फारयेत्   
सर्वव्यापकतया ध्यायेदित्यर्थः ॥ ६२ ॥ ततः किमित्यत्र यदा   
भ्रूमध्याख्यत्रिकूटोपरि सोमसूर्याग्नि सम्बन्धात्   
सोमसूर्यकुण्डल्यग्निपुटद्वयनिष्पन्नममृतं समाकृष्य ग्रसित्वा   
सत्वरं यदा प्राणः स्फुरति तदा अमृताय अमृतत्वायैव   
प्राणादिलयस्फूर्तिः भवतीति जानीयादित्यर्थः ॥ ६३ ॥ विश्वविराडोत्रादयो   
ब्रह्मादयो वा देवाः कूटस्थचैतन्यात्मकमेरुमध्यगता भवन्ति ।   
मेरावारोपितविशेषांशचालनात् निर्विशेषापादनात् तेऽपि चलन्ते निर्विशेषा   
भवन्तीत्यर्थः । सहस्रारगतकूटस्थावगतेः   
ग्रन्थित्रयभेदनपूर्वकत्वादिति ग्रन्थित्रयभेदनप्रकारमाह-   
आदाविति । आदावस्य  
  
प्। ५१४) योगिनः ब्रह्मग्रन्थितः ब्रह्मग्रन्थेः वेधो भेदनं जायते   
॥ ६४-६५ ॥ ततः क्रमेण ब्रह्मादिग्रन्थित्रयं स्वाज्ञानमलं च   
भित्त्वा ब्रह्मातिरिक्तं न किञ्चिदस्ति इति ज्ञात्वा तज्ज्ञानसमकालं   
कृतकृत्यो भवतीत्यर्थः । इत्थं मुक्तिप्रदवेधकयोगं स्तौति-   
अनेकेति ॥ ६६ ॥   
अनन्तकोटिजन्मसुकृतासादितश्रुत्याचार्यप्रसादलब्धवेधकयोगा##-  
वेधसिद्ध्युपायस्तु- इडापिङ्गलयोर्मध्ये   
विलसितसुषुम्नानाडिमण्डले इत्यादि ॥ ६७ ॥ सुषुम्नायां वायुगत्या   
उक्तलक्षणलक्षितवेधो भवतीत्यर्थः ॥  
  
विघ्नशान्तये प्रणवजपः  
  
ह्रस्वो दहति पापानि दीर्घो मोक्षप्रदायकः ॥ ६८ ॥  
  
आप्यायनः प्लुतो वापि त्रिविधोच्चारणेन तु ।  
तैलधारामिवाच्छिन्नं दीर्घघण्टानिनादवत् ॥ ६९ ॥  
  
अवाच्यं प्रणवस्याग्रं यस्तं वेद स वेदवित् ।  
ह्रस्वं बिन्दुगतं दैर्घ्यं ब्रह्मरन्ध्रगतं प्लुतम् ।  
द्वादशान्तगतं मन्त्रं प्रसादं मन्त्रसिद्धये ॥ ७० ॥  
  
सर्वविघ्नहरश्चायं प्रणवः सर्वदोषहा ।  
  
	वेधकोपायभूतप्राणोर्ध्वयोगसिद्धिविघ्नशान्तये   
प्रणवाग्रलक्ष्यधारणपूर्वकं चतुर्मात्रात्मकं प्रणवजपं   
कुर्यात् इत्याह- ह्रस्व इति । एकमात्राप्रणवजपतः पापहानिः भवति ॥   
६८ ॥ आप्यायनो नाम द्विमात्राप्रणवः तज्जपादस्य श्रीर्भवति । दीर्घः   
त्रिमात्रात्मकः चतुर्मात्रात्मकः प्लुतो वा मोक्षप्रदायको  
  
प्। ५१५) भवति । एवं त्रिविधोच्चारणेन यथोक्तफलम् अश्नुत इत्यत्र   
यदि ह्रस्वा भवति सर्वं पाष्मानं दहति अमृतत्वं च गच्छति यदि   
दीर्घा भवति महतीं श्रियम् आप्नोति अमृतत्वं च गच्छति यदि प्लुता   
भवति ज्ञानवान् भवति अमृतत्वं च गच्छति इति श्रुतेः ॥ ६९ ॥ यतः   
एवम् अतः प्रणवानुष्ठानं कर्तव्यमित्याह- ह्रस्वमिति । बिन्दुगतं   
हृदयगतम् । द्वादशान्तगतं ब्रह्मरन्ध्रोर्ध्वभागगतम् ।   
प्रसादं प्रसादकरं विद्धि ॥ ७० ॥ अतः सर्वेति । सर्वदोषहा   
भवतीत्यर्थः ॥  
  
आरम्भादियोगभूमिकाचतुष्टयम्  
  
आरम्भश्च घटश्चैव तथा परिचयस्तथा ॥ ७१ ॥  
  
निष्पत्तिश्चेति कथिता श्चतस्रस्तस्य भूमिकाः ।  
करणत्रयसम्भूतं बाह्यं कर्म परित्यजन् ॥ ७२ ॥  
  
अन्तरं कर्म कुरुते यत्रारम्भः स उच्यते ।  
वायुः पश्चिमतो वेधं कुर्वन्नापूर्य सुस्थिरम् ॥ ७३ ॥  
  
यत्र तिष्ठति सा प्रोक्ता घटाख्या भूमिका बुधैः ।  
न सजीवो न निर्जीवः काये तिष्ठति निश्चलम् ।  
यत्र वायुः स्थिरः खे स्यात् सेयं प्रचयभूमिका ॥ ७४ ॥  
  
यत्रात्मानं सृष्टिलयौ जीवन्मुक्तिदशां गतः ।  
सहजः कुरुते योगं सेयं निष्पत्तिभूमिका ॥ ७५ ॥  
  
इति ॥  
  
प्। ५१६) एवं प्रणवजपशुद्धान्तरस्य महावेधकयोगोपायतया   
योगभूमिकाचतुष्टयमाह- आरम्भश्चेति ॥ ७१ ॥   
तत्रारम्भभूमिकालक्षणमाह- करणेति ।   
मनोवाक्कायाख्यकरणत्रयसम्भूतम् ॥ ७२ ॥ द्वितीयभूमिकामाचष्टे##-  
यथा भवति तथा ग्रन्थित्रयं वेधं कुर्वन् यत्रावतिष्ठति सेयं   
घटभूमिका भवतीत्यर्थः ॥ ७३ ॥ प्रचयभूमिकालक्षणमाह- न   
सेति । चेष्टाभावान्न सजीवः । सप्राणत्वान्न निर्जीवः । यत्र सहस्राराकाशे   
वायुः स्थिरो भवति सेयं प्रचयभूमिकेत्यर्थः ॥ ७४ ॥   
निष्पत्तिभूमिकालक्षणमाह- यत्रेति । यत्र तुरीयभूमिकायाम्   
ईश्वरात्मना योगी जाग्रदादिप्रपञ्चसृष्टिलयौ कृत्वा   
जीवन्मुक्तिदशामेत्य सहजः सहजं योगम् असम्प्रज्ञाताख्यं कुरुते   
सेयं निष्पत्तिभूमिका भवति ॥ ७५ ॥ इतिशब्दो   
भूमिकाचतुष्टयसमाप्त्यर्थः ॥  
  
एतद्विद्यापठनवेदनयोः फलम्  
  
	एतदुपनिषदं योऽधीते सोऽग्निपूतो भवति । स वायुपूतो भवति ।   
सुरापानात् पूतो भवति । स्वर्णस्तेयात् पूतो भवति । स जीवन्मुक्तो भवति ॥ ७६   
॥ तदेतदृचाभ्युक्तम् । तद्विष्णोः परमं पदं सदा पश्यन्ति सूरयः ।   
दिवीव चक्षुराततम् । तद्विप्रासो विपन्ययो जागृवांसः समिन्धते ।   
विष्णोर्यत्परमं पदमित्युपनिषत् ॥ ७७ ॥  
  
	एतद्विद्यापठनफलमाह- एतदिति । एतदुपनिषदम्   
एतामुपनिषदं योऽधीते । वेदनफलमाह- स जीवन्मुक्त इति ॥ ७६ ॥   
अयं  
  
प्। ५१७) मन्त्रः आरुणिकोपनिषदि व्याख्यातः । इत्युपनिषच्छब्दो   
वराहोपनिषत्परिसमाप्त्यर्थः ॥ ७७ ॥  
  
इति पञ्चमोऽध्यायः  
  
श्रीवासुदेवन्द्रशिष्योपनिषद्ब्रह्मयोगिना ।  
वराहोपनिषद्व्याख्या लिखिता ब्रह्मगोचरा ।  
वराहोपनिषद्व्याख्याग्रन्थजातं चतुश्शतम् ॥  
  
इति श्रीमदीशाद्यष्टोत्तरशतोपनिषच्छास्त्रविवरणे   
अष्टनवतिसङ्ख्यापूरकं वराहोपनिषद्विवरणं   
सम्पूर्णम्  
  
  
  
  
