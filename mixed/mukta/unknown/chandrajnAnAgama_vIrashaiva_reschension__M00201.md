+++
"Catalog number" = "M00201"
"Uniform title" = "candrajñānāgama vīraśaiva rescension"
"Main title" = "candrajñānāgama vīraśaiva rescension"
"Secondary title" = [ "candrajñānāgama kriyācaryāpādau",]
Subjects = [ "śaiva",]
Description = "vīraśaiva rescension of the  candrajñānāgama"
Publisher = [ "jaṃgamavāḍī maṭha",]
"Publication city" = [ "vārānasī",]
"Publication country" = "India"
title_iast = "candrajñānāgama vīraśaiva rescension"
title = "चन्द्रज्ञानागम वीरशैव रेस्चेन्सिओन्"

+++
  
  
  
  
  
  
शोधप्रकाशन - ग्रन्थमाला   
  
चन्द्रज्ञानागमः  
  
(क्रिया - चर्यापादौ)  
  
भाषानुवाद - टिप्पणीसहितः  
  
सम्पादकः  
  
पं० व्रजवल्लभद्विवेदः  
  
शैवभारती - शोधप्रतिष्ठान - निदेशकः  
  
प्रकाशकः  
  
शैवभारती - शोधप्रतिष्ठानम्  
  
जङ्गमवाडी मठ, वाराणसी - २२१००१  
  
  
  
चन्द्रज्ञानागमः  
  
प्रथमः पटलः  
  
  
कलधौताचलोत्तुङ्गशृङ्गरिङ्गन्निकेतनम् ।  
धर्ममूर्तिधरं श्रीमन्महावृषभकेतनम् ॥ १ ॥  
  
अनन्तरुद्रप्रमथपरिषन्निकषोज्ज्वलम् ।  
अनन्तरुद्रमासाद्य धिषणो धिषणोन्नतः ॥ २ ॥  
  
परिस्पृशन् श्रीपदाब्जपीठं मूर्ध्ना मुहुर्मुहुः ।  
बद्धाञ्जलिः सुप्रसाद्य नीचैर्वाचमुवाच ह ॥ ३ ॥  
  
बृहस्पतिरुवाच   
  
भगवन् करुणासिन्धो सर्वज्ञानसमाश्रय ।  
नाविष्कृताश्चेद् भवता स्फुटमागमसंहिताः ॥  
जगत् किलान्धतामिस्रे निमज्जेद् ज्ञानवर्जितम् ॥ ४ ॥  
  
अविज्ञायैव यो लोके भवदागमसंहिताः ।  
विपश्चितं स्वं मनुते न तस्माद् विद्यते पशुः ॥ ५ ॥  
  
प्। २)  
  
भवत्प्रसादसम्पत्त्या भवदीयागमामृतम् ।  
निपीयैवामरगुरुरभवं सिद्धसाधनः ॥ ६ ॥  
  
आकर्णिता मया भागाश्चन्द्रज्ञानागताः शुभाः ।  
बहवस्तदिह ब्रूहि कृपया शिवशासनम् ॥ ७ ॥  
  
मोक्षधर्मा विशेषेण तत्रोच्यन्त इति श्रुतम् ।  
अहं श्रुतेन येन स्यां विदिताशेषवेदनः ॥ ८ ॥  
  
अनन्तरुद्र उवाच   
  
युक्तं पृष्टं हि सुधिया त्रिदिवेशगुरो त्वया ।  
शृणुष्वावहितो भुत्वा वक्ष्यामि शिवशासनम् ॥ ९ ॥  
  
पशुपतिपदार्थनिर्वचनम्   
  
ब्रह्माद्याः स्थावरान्तन्ताश्च देवदेवस्य शूलिनः ।  
पशवः परिकीर्त्यन्ते संसारवशवर्तिनः ॥ १० ॥  
  
तेषां पतित्वाद् विश्वेशः शिवः पशुपतिः स्मृतः ।  
मलमायादिभिः पाशैः स बध्नानि पशून् पतिः ॥ ११ ॥  
  
प्। ३)  
  
स एव मोचकस्तेषां भक्त्या सम्यगुपासितः ।  
  
चतुर्विंशतितत्त्वानां पाशत्वम्   
  
चतुर्विंशतितत्त्वानि मायाकर्मगुणा अमी ॥  
विषया इति कथ्यन्ते पाशा जीवनिबन्धनाः ॥ १२ ॥  
  
ब्रह्मादिस्तम्बपर्यन्तान् पशून् बद्ध्वा महेश्वरः ।  
पाशैरेतैः पतिर्देवः कार्यं कारयति स्वकम् ॥ १३ ॥  
  
परशिवस्याज्ञया सर्वज्ञतत्त्वोत्पत्तिः   
  
तस्याज्ञया महेशस्य प्रकृतिः पुरुषोचिताम् ।  
बुद्धिं प्रसूते सा बुद्धिरहङ्कारमहङ्कृतिः ॥ १४ ॥  
  
इन्द्रियाणि दशैकं च तन्मात्रपञ्चकं तथा ।  
शासनाद् देवदेवस्य शिवस्य शिवदायिनः ॥ १५ ॥  
  
तन्मात्राण्यपि तस्यैव शासनेन महीयसा ।  
महाभूतान्यशेषाणि भावयन्त्यनुपूर्वशः ॥ १६ ॥  
  
प्। ४)   
  
ब्रह्मादीनां तृणान्तानां देहिनां देहसङ्गतिम् ।  
महाभूतान्यशेषाणि जनयन्ति शिवाज्ञया ॥ १७ ॥  
  
बुद्ध्यादीनां व्यापाराः  
  
अध्यवस्यति वै बुद्धिरहङ्कारोऽभिमन्यते ।  
चित्तं चेतयते चाऽपि मनः सङ्कल्पयत्यपि ॥ १८ ॥  
  
श्रोत्रादीनि च गृह्णन्ति शब्दादीन् विषयान् पृथक् ।  
स्वानेव नान्यान् देवस्य दिव्येनाज्ञाबलेन वै ॥ १९ ॥  
  
वागादीन्यपि या न्यासंस्तानि कर्मेन्द्रियाणि च ।  
यथा स्वं कर्म कुर्वन्ति नान्यत् किञ्चिच्छिवाज्ञया ॥ २० ॥  
  
शब्दादयोऽपि गृह्यन्ते क्रियन्ते वचनादयः ।  
अविलङ्घ्या हि सर्वेषामाज्ञा शम्भोर्गरीयसी ॥ २१ ॥  
  
पञ्चभूतोत्पत्तिकथनम्  
  
अवकाशमशेषाणां भूतानां सम्प्रयच्छति ।  
आकाशः परमेशस्य शासनादेव सर्वगः ॥ २२ ॥  
  
प्। ५)  
  
प्राणाद्यैश्च तथा नामभेदैरन्तर्बहिर्जगत् ।  
बिभर्ति सर्वं शर्वस्य शासनेन प्रभञ्जनः ॥ २३ ॥  
  
हव्यं वहति देवानां कव्यं कव्याशिनामपि ।   
पाकाद्यं च करोत्यग्निः परमेश्वरशासनात् ॥ २४ ॥  
  
सञ्जीवनाद्यं सर्वस्य कुर्वन्त्यापः शिवाज्ञया ।  
विश्वम्भरा जगन्नित्यं धत्ते विश्वेश्वराज्ञया ॥ २५ ॥  
  
दिक्पालानां शिवाज्ञयैव प्रवृत्तिः  
  
देवान् पात्यसुरान् हन्ति त्रिलोकानभिरक्षति ।  
आज्ञया तस्य देवेन्द्रः सर्वदेवैरलङ्घ्यया ॥ २६ ॥  
  
प्। ६)  
  
जीवतां व्याधिभिः पीडां मृतानां चैव यातनाः ।  
अधार्मिकाणां धर्मेशः करोति शिवशासनात् ॥ २७ ॥  
  
निर्-ऋतिर्विधिहीनानां फलं हरति कर्मणाम् ।  
निशाचराधिपत्यं च कुरुते शङ्कराज्ञया ॥ २८ ॥  
  
आधिपत्यमपां नित्यं कुरुते वरुणोऽपि च ।  
पाशैर्बध्नाति बध्यांश्च परमेश्वरशासनात् ॥ २९ ॥  
  
ददाति नित्यं यक्षेशो द्रविणं द्रविणेश्वरः ।  
पुण्यानुरूपं भूतेभ्यः पुरशासनशासनात् ॥ ३० ॥  
  
करोति सम्पदः शश्वज्ज्ञानं चापि सुमेधसाम् ।  
निग्रहं चाप्यसाधूनामीशानः शिवशासनात् ॥  
धत्ते तु धरणीं मूर्ध्ना शेषः शिवनियोगतः ॥ ३१ ॥  
  
प्। ७)  
  
शिवशासनादेव ब्रह्मादीनां सृष्ट्यादिकर्तृत्वम्   
  
सृजत्यशेषमीशस्य शासनाच्चतुराननः ।  
तिसृभिर्मूर्तिभिः स्वाभिः पाति चान्ते निहन्ति च ॥ ३२ ॥  
  
विष्णुः पालयते विश्वं विश्वेश्वरनियोगतः ।  
सृजते ग्रसते चापि स्वकाभिस्तनुभिस्तथा ॥ ३३ ॥  
  
हरत्यन्ते जगत् सर्वं हरस्तस्यैव शासनात् ।  
सृजत्यपि च विश्वात्मा त्रिधा भिन्नस्तु रक्षति ॥ ३४ ॥  
  
शिवशासनादेव कालादयः प्रवर्तन्ते   
  
कालः करोति सकलं कालः संहरति प्रजाः ।  
कालः पालयते विश्वं कालकालस्य शासनात् ॥ ३५ ॥  
  
त्रिभिरंशैर्जगद्बिभ्रत् तेजोभिर्वृष्टिमादिशन् ।  
दिवि वर्षत्यसौ भानुर्देवदेवस्य शासनात् ॥ ३६ ॥  
  
प्। ८)  
  
पुष्यत्योषधिजातानि भूतानि ह्लादयत्यपि ।  
देवैश्च पीयते चन्द्रश्चन्द्रभूषणशासनात् ॥ ३७ ॥  
  
आदित्या वसवो रुद्रा अश्विनौ मरुतस्तथा ।  
खेचरा ऋषयः सिद्धा भोगिनो मनुजा मृगाः ॥ ३८ ॥  
  
शिवशासनादेव स्थावरजङ्गमादीनां सृष्टिः   
  
पशवः पक्षिणश्चैव कीटाद्याः स्थावराणि च ।  
नद्यः समुद्रा गिरयः काननानि सरांसि च ॥ ३९ ॥  
  
वेदाः साङ्गाश्च शास्त्राणि मन्त्राः सोममखादयः ।  
कालाग्न्यादिशिवान्तानि भुवनानि सहाधिपैः ॥  
ब्रह्माण्डान्यप्यसङ्ख्यानि तेषामावरणानि च ॥ ४० ॥  
  
वर्तमानान्यतीतानि भविष्यन्त्यपि कृत्स्नशः ।  
दिशश्च विदिशश्चैव कालभेदाः कलादयः ॥ ४१ ॥  
  
प्। ९)  
  
सर्वं शिवशासनादेव प्रवर्तते  
  
यच्च किञ्चिज्जगत्यस्मिन् दृश्यते श्रूयतेऽपि वा ।  
तत्सर्वं शङ्करस्याज्ञाबलेन समधिष्ठितम् ॥ ४२ ॥  
  
आज्ञाबलात् तस्य धरा स्थितेह धराधरा वारिधराः समुद्राः ।  
ज्योतिर्गणाः शक्रमुखाश्च देवाः स्थिरं चरं वा चिदचिद्यदस्ति ॥ ४३ ॥   
  
बन्धमोक्षौ   
  
एतावतां पशूनां हि द्विपदां च चतुष्पदाम् ।  
ईशः शिवो बन्धमोक्षौ तद्वशे तिष्ठतो ध्रुवम् ॥ ४४ ॥  
  
दीक्षया शिवप्रसादप्राप्तिः  
  
अनन्तजन्ममरणकारणात् पाशसञ्चयात् ।  
मुमुक्षुराचरेद् दीक्षां शाम्भवीं पाशकृन्तिनीम् ॥ ४५ ॥  
  
न विना तत्प्रसादेन प्राणिनां बन्धविच्युतिः ।  
लभ्यते तत्प्रसादोऽपि नानया दीक्षया विना ॥  
वेदानुशासनमिदमेतद् वै शिवशासनम् ॥ ४६ ॥  
  
प्। १०)  
  
शाम्भवव्रतस्य भवनिवारकत्वम्  
  
वेधामनुक्रियाभिख्यदीक्षात्रितयशोभितम् ।  
षडध्वशुद्धिकलितं गुरुकारुण्यसम्भृतम् ॥  
भस्मरुद्राक्ष श्रीलिङ्गधारणात्मकमुत्तमम् ॥ ४७ ॥  
  
शाम्भवव्रतमेतद्धि वेदशास्त्रैकचोदितम् ।  
इदं शिवप्रसादैककारणं भववारणम् ॥ ४८ ॥  
  
एकैकमपि चास्याङ्गं मुक्तिदं कीर्तितं श्रुतौ ।  
किमु वाच्यं नु सर्वाङ्गकलितं मोक्षदं त्विति ॥ ४९ ॥  
  
इति श्रीचन्द्रज्ञानागमे उत्तरभागेऽनन्तरुद्रबृहस्पतिसंवादे शिवशासने   
क्रियापादे शिवाधिक्यकथनं नाम प्रथमः पटलः ॥ १ ॥  
  
  
  
  
द्वितीयः पटलः  
  
बृहस्पतिरुवाच   
  
सर्वज्ञानसुधाम्बोधे करुणैकविभूषण ।  
शाम्भवीयव्रताङ्गानां माहात्म्यं विनिबोधय ॥ १ ॥  
  
अनन्तरुद्र उवाच  
  
अष्टावरणानि  
  
गुरुर्लिङ्गं जङ्गमश्च तीर्थं चैव प्रसादकः ।  
भस्मरुद्राक्षमन्त्राश्चेत्यष्टावरणसञ्ज्ञिताः ॥ २ ॥  
  
इमानि शिवभक्तानां भवदोषततेः सदा ।  
निवारणैककार्याणि ख्यातान्यावरणाख्यया ॥ ३ ॥  
  
१। गुरुस्वरूपं महिमा च   
  
अष्टानामादितस्त्वेषां स्वरूपं महिमाऽपि च ।  
सङ्ग्रहेण प्रवक्ष्यामि शृणुष्वैकाग्रचेतसा ॥ ४ ॥  
  
प्। १२)  
  
मोक्षस्य दीक्षासम्प्राप्त्यै गुरुः स्यान्मूलकारणम् ।  
न विना गुरुणा सिद्ध्यै साधनानि भवन्त्यलम् ॥ ५ ॥  
  
शिष्यस्तु शिक्षणीयत्वाद् गुरुर्गौरवकारणम् ।  
तस्मात् सर्वप्रयत्नेन गुरोर्गौरवमाचरेत् ॥ ६ ॥  
  
यो गुरुः स शिवः प्रोक्तो यः शिवः स गुरुः स्मृतः ।  
गुरुर्वा शिव एवाथ विद्याकारेण संस्थितः ॥ ७ ॥  
  
शिव - विद्या - गुरूणां समानफलदत्वम्  
  
यथा शिवस्तथा विद्या यथा विद्या तथा गुरुः ।  
शिवविद्यागुरूणां च पूजया सदृशं फलम् ॥ ८ ॥  
  
सर्वदेवात्मकश्चासौ सर्वमन्त्रमयो गुरुः ।  
तस्मात् सर्वप्रयत्नेन तस्याज्ञां शिरसा वहेत् ॥ ९ ॥  
  
गुर्वाज्ञापालनेन सत्फलप्राप्तिः   
  
श्रेयोऽर्थी यदि गुर्वाज्ञां मनसाऽपि न लङ्घयेत् ।  
गुर्वाज्ञापालको यस्माद् ज्ञानसम्पत्तिमश्नुते ॥ १० ॥  
  
प्। १३)  
  
गच्छंस्तिष्ठन् स्वपन् भुञ्जन् यद्यत्कर्म समाचरेत् ।  
समक्षं यदि कुर्वीत तत्सर्वं गुर्वनुज्ञया ॥ ११ ॥  
  
गुरोर्गेहे समक्षे वा न यथेष्टासनो भवेत् ।  
गुरुर्देवो यतः साक्षात् तद्गृहं देवमन्दिरम् ॥ १२ ॥  
  
पपिनां च यथा सङ्गात् तत्पापफलभाग् भवेत् ।  
तद्वदाचार्यसङ्गेन तद्धर्मफलभाग् भवेत् ॥ १३ ॥  
  
यथेह वह्निसम्पर्कान्मलं त्यजति काञ्चनम् ।  
तथैव गुरुसम्पर्कात् पापं त्यजति मानवः ॥ १४ ॥  
  
यथा प्रज्वलितो वह्निर्निष्ठां काष्ठस्य निर्दहेत् ।  
तथाऽयमपि सन्तुष्टो गुरुः पापं क्षणाद् दहेत् ॥ १५ ॥   
  
गुरोः क्रोधेन सर्वनाशः  
  
मनसा कर्मणा वाचा गुरोः क्रोधं न कारयेत् ।  
तस्य क्रोधेन दह्यन्ते ह्यायुः श्रीर्ज्ञानसत्क्रियाः ॥ १६ ॥  
  
तत्क्रोधकारिणो ये स्युस्तेषां यज्ञाश्च निष्फलाः ।  
यमाश्च नियमाश्चैव नात्र कार्या विचारणा ॥ १७ ॥  
  
प्। १४)  
  
गुरोर्विरुद्धं यद्वाक्यं न वदेज्जातुचिन्नरः ।  
वदेद् यदि महाघोरे रौरवे पतति ध्रुवम् ॥ १८ ॥  
  
नैर्गुण्ये ख्यापिते तस्य नैर्गुण्यशतभाग्भवेत् ।  
गुणे तु ख्यापिते तद्वत् सर्वं पुण्यफलं भवेत् ॥ १९ ॥  
  
गुरोर्हितं प्रियं कुर्यादादिष्टो वा नरः सदा ।  
असमक्षं समक्षं वा तस्य कार्यं समाचरेत् ॥ २० ॥  
  
गुरोरागमने शिष्यस्याचरणम्  
  
गुरुं स्वगृहमायान्तं दृष्ट्वा भक्तियुतो जनः ।  
नत्वा तदासनं दत्त्वा चासीत तदनुज्ञया ॥ २१ ॥  
  
स्वाचार्यचरणद्वन्द्वप्रक्षालितजलं सदा ।  
यः पिबेद् धारयेद्भक्त्या सर्वपापैः प्रमुच्यते ॥ २२ ॥  
  
चन्दनं चाक्षतं पुष्पं स्वर्णं ताम्बूलमम्बरम् ।  
पात्रे निधाय गुरवे शिष्यो दद्यान्न पाणिना ॥ २३ ॥  
  
प्। १५)  
  
सम्भोजयित्वा स्वगुरुं पश्चाद् भुञ्जीत बुद्धिमान् ।  
गुरोः पुरस्ताद्यो भुङ्क्ते गुरुद्रोही स उच्यते ॥ २४ ॥  
  
ताम्बूलमुत्तमं तस्मै ततः पात्रेण दापयेत् ।  
पश्चादिष्टानि वस्तूनि दत्त्वा नत्वा क्षमापयेत् ॥ २५ ॥  
  
शुभकार्येषु सर्वेषु विवाहादिषु भक्तितः ।  
गुरुमभ्यर्चयेच्छिष्यो वस्त्रैर्हैमाङ्गुलीयकैः ॥ २६ ॥  
  
दरिद्रश्चोदितेष्वेषु निजशक्तिमवञ्चयन् ।  
अवश्यमर्चयेच्छिष्यो गुरुं लब्धधनेन वा ॥ २७ ॥  
  
गुरुयात्राफलाधिक्यम्  
  
गुरुयात्रा देवयात्रा तीर्थयात्रेति च त्रिधा ।  
आसां त्रिविधयात्राणां गुरुयात्रा फलाधिका ॥ २८ ॥  
  
गुरुसन्दर्शनार्थाय भक्त्या यात्रां करोति यः ।  
पुण्यदेही स विज्ञेयः समस्तामरवल्लभः ॥ २९ ॥  
  
शिष्यो गुरुस्थितं ग्रामं प्रविशन् वाहनादिकम् ।  
वर्जयेद् गृहसामीप्ये तथा वै पादुकानि च ॥ ३० ॥  
  
प्। १६)  
  
गुरुसेवाविधानम्  
  
गुरुं दिदृक्षुर्यः शिष्यः सद्भक्त्याऽनुदिनं मुदा ।  
रिक्तपाणिर्न सम्पश्येद्यथा राजा तथा गुरुः ॥ ३१ ॥  
  
फलं प्रसूनं ताम्बूलमन्यत् किमपि वस्तु च ।  
तेष्वेकं गुरवे दत्त्वा नमस्कुर्यात् ततो गुरुम् ॥ ३२ ॥  
  
श्रीमानपि तपस्वी च शास्त्रज्ञः कुलशीलवान् ।  
कुर्याद्दण्डनमस्कारं निर्लज्जो गुरुसन्निधौ ॥ ३३ ॥  
  
उपचारेषु सर्वेषु द्वावेवात्यन्तशोभनौ ।  
प्रियवाणी प्रणामश्च तौ विनाऽन्ये वृथा स्मृताः ॥ ३४ ॥  
  
गुरुप्रदक्षिणा  
  
अग्रे दृष्ट्वा नमस्कृत्य प्रदक्षिणमनुस्मरन् ।  
प्रदक्षिणं च कुर्वीत यथा शक्त्यनुसारतः ॥ ३५ ॥  
  
प्रदक्षिणज्ञो यो धीमान् न तु दीर्घपदं न्यसेत् ।  
न गच्छेत् त्वरितो धीमान् न वदेदितरैः सह ॥ ३६ ॥  
  
पदे पदान्तरं न्यस्य करौ चलनवर्जितौ ।  
स्तुतिं वाचा हृदा ध्यानमेवं कुर्यात् प्रदक्षिणम् ॥ ३७ ॥  
  
प्। १७)  
  
गुरोः पुरतः शिष्यस्याचरणम्  
  
स्वगुरोः पुरतः शिष्यो नेतरान् कीर्तयेज्जनान् ।  
असह्यभाषणं चैव न वदेदितरेतरम् ॥ ३८ ॥  
  
नानृतं नाप्रियं वाक्यं न गुह्यं चापि भाषयेत् ।  
नाप्रच्छन्नमुखो ब्रूयाद् गुरोरग्रे कदाचन ॥ ३९ ॥  
  
स्वामि - भट्टारकाचार्य - देव - श्रीगुरुनामभिः ।  
वाच्यः सदा गुरुः शिष्यैर्जातुचिन्नान्यनामभिः ॥ ४० ॥  
  
त्वंशब्दं न प्रयुञ्जीत गुरौ शिष्यः कदाचन ।  
आज्ञां न लङ्घयेत् तस्य समं नोपविशेत् तथा ॥ ४१ ॥  
  
आसनं वाहनं वस्त्रं भूषणं शयनं तथा ।  
न कुर्याद् गुरुसादृश्यं गतिसिद्धिहितेप्सुभिः ॥ ४२ ॥  
  
पात्रं स्नानजलं छायां माल्योपकरणानि च ।  
भक्तिहीनोऽपि पादाभ्यां न स्पृशेन्नैव लङ्घयेत् ॥ ४३ ॥  
  
गुरोरुपेक्षा हानिकरी  
  
यः पश्यति गुरुं शिष्यः साधारणमनुष्यवत् ।  
तस्य भक्तिर्वृथा विद्वन् भवत्यत्र न संशयः ॥ ४४ ॥  
  
प्। १८)  
  
समस्तदेवतावासं सर्वमन्त्रास्पदं गुरुम् ।  
उपेक्षते यः पापात्मा रौरकं नरकं व्रजेत् ॥ ४५ ॥  
  
गुरुभक्तिमहिमा  
  
गुरावत्यन्तभक्तस्य शिष्यस्येह परत्र च ।  
न किञ्चिद् दुर्लभं विद्वन् समस्तं सुलभं सदा ॥ ४६ ॥  
  
इत्थमाचारवान् भक्त्या नित्यमुद्युक्तमानसः ।  
गुरुप्रियकरः शिष्यः सर्वान् धर्मांस्तथार्हति ॥ ४७ ॥  
  
गुरुलक्षणम्   
  
गुरुश्च गुणवान् प्राज्ञः परमान्दभासकः ।  
तत्त्वविच्छिवसंसक्तो मुक्तिदो न तु चापरः ॥ ४८ ॥  
  
शैवसिद्धान्ततत्त्वज्ञः प्रतिष्ठामन्त्रपारगः ।  
मोक्षदः करुणोपेतो वीतरागो विमत्सरः ॥ ४९ ॥  
  
क्रियादिज्ञानपर्यन्तशिवतत्त्वविनिश्चयः ।  
सम्प्रदायागतज्ञानो गुरुवंशसमुद्भवः ॥ ५० ॥  
  
प्। १९)  
  
लिङ्गाङ्गस्थलभेदज्ञः षट्स्थलज्ञानतत्परः ।  
दीक्षाकर्मादिकुशलः षडध्वज्ञानवत्सलः ॥ ५१ ॥  
  
शिवस्य च गुरोर्भक्तः शिवैकाहितमानसः ।  
शिवार्चनासक्तचित्तः शिवध्यानैकतत्परः ॥ ५२ ॥  
  
गृहस्थस्यैव गुरुत्वसमर्थनम् ।  
  
गुरुर्गृहस्थ एव स्यान्न कदाचिद्यतिर्गुरुः ।  
वानप्रस्थयतीनां तु गुरुत्वं निष्फलं भवेत् ॥ ५३ ॥  
  
गुरुतत्त्वनिर्णयः  
  
गुरवो बहवः सन्ति शिष्यवित्तापहारकाः ।  
दुर्लभोऽयं गुरुर्लोके शिष्यहृत्तापहारकः ॥ ५४ ॥  
  
संवित्तिजननं सत्यं परानन्दसमुद्भवम् ।  
तत्तत्त्वं विदितं येन स एवानन्ददर्शकः ॥ ५५ ॥  
  
स पुनर्नाममात्रेण संवित्तिरहितस्तु यः ।  
अन्यं न तारयेदज्ञः किं शिला तारयेच्छिलाम् ॥ ५६ ॥  
  
प्। २०)  
  
एषा तन्नाममात्रेण मुक्तिर्वै नाममात्रिका ।  
यैः पुनर्विदितं तत्त्वं ते मुक्ता मोचयन्त्यपि ॥ ५७ ॥  
  
तत्त्वहीने कुतो बोधः कुतो ह्यात्मपरिग्रहः ।  
परिग्रहविनिर्मुक्तः पशुरित्यभिधीयते ॥ ५८ ॥  
  
पशुभिः प्रेरितश्चापि पशुत्वं नातिवर्तते ।  
तस्मात्तत्त्वं विदित्वेह मुक्तो मोचक इष्यते ॥ ५९ ॥  
  
सर्वलक्षणयुक्तोऽपि सर्वशास्त्रं विदन्नपि ।  
सर्वोपायविधिज्ञोऽपि तत्त्वहीनस्तु निष्फलः ॥ ६० ॥  
  
दुष्टगुरुलक्षणम्  
  
व्यसनी वामनः कुब्जो कोपी च कुटिलः खलः ।  
चपलोऽधिकहीनाङ्गः पापीयान् सूचकोऽन्त्यजः ॥ ६१ ॥  
  
व्याधिगस्तार्किकः शूरः काकनादो बकव्रती ।  
गुरुदेवद्विजातीनां निन्दको वृषलीपतिः ॥ ६२ ॥  
  
प्। २१)  
  
लम्बोष्ठो वक्रनासश्च गलीनः (लितः) कलहप्रियः ।  
परापवादशीलश्च वर्जनीयो गुरुः स्मृतः ॥ ६३ ॥  
  
अधोदृष्टिर्नैष्कृतिकः स्वार्थसाधनतत्परः ।  
शठो मिथ्याविनीतश्च बकव्रतचरो द्विजः ॥ ६४ ॥  
  
योग्यगुरुवरणम्  
  
यस्यानुभवपर्यन्ता मतिस्तत्त्वे प्रतिष्ठिता ।  
तस्यावलोकनाद्यैश्च परानन्दोऽभिजायते ॥ ६५ ॥  
  
तस्माद्यस्यैव सम्पर्कात् प्रबोधानन्दसम्भवः ।  
गुरुं तमेव वृणुयान्नापरं मतिमान्नरः ॥ ६६ ॥  
  
शिष्यलक्षणं तत्कर्तव्यं च  
  
तत्रादावुपसङ्गम्य ब्राह्मणं वेदपारगम् ।  
गुरुमाराधयेत् प्राज्ञं सुभगं प्रियदर्शनम् ॥ ६७ ॥  
  
सर्वाख्येयप्रदातारं करुणाक्रान्तमानसम् ।  
तोषयेत् तं प्रयत्नेन मनसा कर्मणा गिरा ॥ ६८ ॥  
  
तावदाराधयेच्छिष्यः प्रसन्नोऽसौ भवेद्यथा ।  
तस्मिन् प्रसन्ने शिष्यस्य सद्यः पाशक्षयो भवेत् ॥ ६९ ॥  
  
प्। २२)  
  
तस्माद्धनानि रत्नानि क्षेत्राणि च गृहाणि च ।  
भूषणानि च वासांसि यानशय्यासनानि च ॥ ७० ॥  
  
एतानि गुरवे दद्याद् भक्त्या वित्तानुसारतः ।  
वित्तशाठ्यं न कुर्वीत यदीच्छेत् परमां गतिम् ॥ ७१ ॥  
  
स एव जनको माता भ्राता बन्धुजनः स्वयम् ।  
मित्रं धनं च यत्तस्मात् सर्वं तस्मै निवेदयेत् ॥ ७२ ॥  
  
निवेद्य पश्चात् स्वात्मानं सान्वयं सपरिग्रहम् ।  
समर्प्य सादरं तस्मै नित्यं तद्वशगो भवेत् ॥ ७३ ॥  
  
यदा शिवाय स्वात्मानं दत्तवान् देशिकात्मने ।  
तदा शैवो भवेद् देही न ततोऽस्ति पुनर्भवः ॥ ७४ ॥  
  
देशिकाकृतिमास्थाय पशोः पाशानशेषतः ।  
छित्वा परं पदं देवो नयत्येनमसंशयम् ॥ ७५ ॥  
  
शिष्यपरीक्षा  
  
गुरुस्तु स्वाश्रितं शिष्यं परीक्षेद् वर्षमेककम् ।  
ब्राह्मणं क्षत्रियं वैश्यं द्वित्रिवर्षकमेव वा ॥ ७६ ॥  
  
प्। २३)  
  
प्राणद्रव्यप्रदानाद्यैरादेशैश्च समासमैः ।  
उत्तमांश्चाधमे कृत्वा नीचानुत्तमकर्मणि ॥ ७७ ॥  
  
आकृष्टास्ताडिता वा ये विषादं नैव यान्त्यपि ।  
ते योग्याः सततं शुद्धाः शिवसंस्कारकर्मणि ॥ ७८ ॥  
  
अहिंसका दयावन्तो नित्यमुद्युक्तचेतसः ।  
अमानिनो बुद्धिमन्तस्त्यक्तस्पर्धाः प्रियंवदाः ॥ ७९ ॥  
  
ऋजवो मृदवः स्वच्छा विनीताः स्थिरचेतसः ।  
शौचाचारसमोपेताः शिवभक्ता द्विजातयः ॥ ८० ॥  
  
एवं वृत्तसमोपेता वाङ्मनःकायकर्मभिः ।  
शोध्या बोध्या यथान्याय्यमिति शास्त्रविनिश्चयः ॥ ८१ ॥  
  
गुरुमहिमा  
  
शिवे रुष्टे गुरुस्त्राता न रुष्टे निजसद्गुरौ ।  
त्राता शिवस्तदेतस्माद् गुरुपूजारतो भवेत् ॥ ८२ ॥  
  
यः स्वस्य गुरुपूजां तु त्यक्त्वा शिवपदं यजेत् ।  
पराङ्मुखः शिवस्तस्य नरकं सम्प्रयच्छति ॥ ८३ ॥  
  
प्। २४)  
  
गुरुपूजाफलम्  
  
एतत्सर्वं परिज्ञाय पूजां कुर्याद् गुरोः स्वयम् ।  
गुरुः पूजाभिसन्तुष्टः स्वसायुज्यं प्रयच्छति ॥ ८४ ॥  
  
कार्तिके सोमवारे च पुष्पैः पत्रैः फलैर्यजेत् ।  
शक्तश्चेत्तस्य पूजायां मासमेकमतन्द्रितः ॥  
त्रिकालं वाऽथ षट्कालं प्रदोषे वा समर्चयेत् ॥ ८५ ॥  
  
भूतिरुद्राक्षभूषाढ्यः पञ्चाक्षरमनुं जपन् ।  
त्वरया गुरुसामीप्यं गतस्तत्पादपङ्कजौ ॥  
नमस्कृत्वाऽनयेद् भक्त्या स्वगृहं प्रति तं गुरुम् ॥ ८६ ॥  
  
गृहागतस्य गुरोः सत्कारः  
  
आन्दोलिकायामारोप्य गजे वाऽपि तुरङ्गमे ।  
अनुगच्छेत् स्वयं भक्त्या वाद्यघोषसमन्वितः ॥ ८७ ॥  
  
गृहं नीत्वा गुरुं पश्चात् क्षालयंस्तत्पदद्वयम् ।  
तेनोदकेन शिरसि सम्प्रोक्ष्य स्वजनैः सह ॥ ८८ ॥  
  
दत्त्वा हस्तावलम्बं च ततो नीत्वा गृहान्तरम् ।  
प्रकल्प्य चासनं श्रेष्ठं निवेश्य प्रीतिपूर्वकम् ॥  
यथा विध्यवधानेन पूजयेद् गुरुमव्ययम् ॥ ८९ ॥  
  
प्। २५)  
  
गुरोः समर्चासमये दीपानष्टोत्तरं शतम् ।  
षट्त्रिंशद्वा यथा शक्ति ज्वालयेदन्वहं बुधः ॥  
त्रयोदश्यादिषु गुरुमर्चयेद् भव्यमण्टपे ॥ ९० ॥  
  
उक्तं यद्गुरुणा पूर्वं शक्यं वाऽशक्यमेव च ।  
करोत्येव हि पूतात्मा प्राणैरपि धनैरपि ।  
शरीराद्यर्थकं सर्वं गुरुं दद्यात् स शिष्यकः ॥ ९१॥  
  
माहेश्वरान् सपत्नीकान् पत्न्या सह दृढव्रतः ।  
पूजयेद् भोजनाद्यैश्च पञ्च वा दश वा शतम् ॥  
अग्रपाकं निवेद्याग्रे भुञ्जीयाद् गुर्वनुज्ञया ॥ ९२ ॥  
  
धनरूपैः पादुकाद्यैः पादसङ्ग्रहणादिभिः ।  
स्नानाभ्यञ्जननैवेद्यभोजनैश्चापि पूजयेत् ॥ ९३ ॥  
  
गुरुप्रसादग्रहणम्  
  
गुरुपूजैव पूजा स्याच्छिवस्य परमात्मनः ।  
गुरुशेषं तु तत्सर्वमात्मशुद्धिकरं भवेत् ॥ ९४ ॥  
  
तस्माद् गुरुमुखात् कर्म ज्ञानं चापि विशेषतः ।  
ज्ञात्वा कर्तव्यमखिलं भोगमोक्षोपलब्धये ॥ ९५ ॥  
  
गुरुप्रसादपात्रं यः स हि मोक्षाय कल्पते ।  
न मुक्तिमूलमन्यद्धि विहाय गुरुसत्कृपाम् ॥ ९६ ॥  
  
प्। २६)  
  
गुरुरूपं सुराचार्य लोकानुग्रहकाङ्क्षया ।  
आद्यमावरणं प्रोक्तं किमतः श्रोतुमिच्छसि ॥ ९७ ॥  
  
इति श्रीचन्द्रज्ञानागमेऽनन्तरुद्रबृहस्पतिसंवादे शिवशासने क्रियापादे   
गुरुस्वरूपनिरूपणं नाम द्वितीयः पटलः ॥ २ ॥  
  
  
  
  
  
तृतीय पटलः  
  
बृहस्पतिरुवाच  
  
अनन्तज्ञाननिलय लोकानुग्रहतत्पर ।  
अनन्तरुद्र भगवन् धन्यो भवदनुग्रहात् ॥ १ ॥  
  
असीमानं वरगुरोर्भूमानं श्रीमदाननात् ।  
श्रावंश्रावं निमग्नोऽस्मि निर्भरानन्दवारिधौ ॥ २ ॥  
  
अथ द्वितीयं शुश्रूषुः शिवलिङ्गं सुपावनम् ।  
तस्य रूपं महत्त्वं च वद मे करुणाकर ॥ ३ ॥  
  
अनन्तरुद्र उवाच  
  
अहो निबोधयिष्यामि महालिङ्गस्य वै भवम् ।  
यज्ज्ञात्वामुच्यते जन्तुरचिरेण बृहस्पते ॥ ४ ॥  
  
२। लिङ्गस्वरूपं महिमा च  
  
पूर्वमेकार्णवे घोरे नष्टे स्थावरजङ्गमे ।  
मध्ये समुत्थितं लिङ्गमैश्वरं तैजसं परम् ॥ ५ ॥  
  
ज्वालामालावृतं दिव्यमप्रमेयमनामयम् ।  
कल्पान्ते तत्र लीयन्ते वर्तन्ते सर्वदेवताः ॥ ६ ॥  
  
प्। २८)  
  
हृदये चैव गायत्री सर्वदेवोत्तमोत्तमा ।  
लीयन्ते मूर्ध्नि वै वेदाः सषडङ्गपदक्रमाः ॥ ७ ॥  
  
जठरे लीयते सर्वं जगत् स्थावरजङ्गमम् ।  
पुनरुत्पद्यते यस्मात् तद्ब्रह्म लिङ्गसञ्ज्ञकम् ॥ ८ ॥  
  
अव्यक्तं लिङ्गमाख्यातमनन्तमजरं ध्रुवम् ।  
गुणत्रयं तदेवेशः सृजत्यवति हन्ति च ॥ ९ ॥  
  
शिवलिङ्गं चतुर्विधम्  
  
तदेव शिवलिङ्गं हि तल्लिङ्गं तु चतुर्विधम् ।  
परबिन्दुः परो नादश्चापरौ बिन्दुनादकौ ॥  
उपर्यधोभागनिष्ठाश्चत्वारोऽपि सुरार्चित ॥ १० ॥  
  
अधः स्यादपरो बिन्दुस्तदूर्ध्वमपरो ध्वनिः ।  
तदूर्ध्वं परबिन्दुः स्यात् परनादस्तदूर्ध्वगः ॥ ११ ॥  
  
प्। २९)  
  
प्रणवो वेदिरस्यायं नादो लिङ्गाकृतिर्मुखे ।  
बिन्दुनादमये लिङ्गे नित्यं सन्निहितः शिवः ॥ १२ ॥  
  
बिन्दुनादात्मकं जगत्  
  
बिन्दुनादात्मकं सर्वं जगत् स्थावरजङ्गमम् ।  
बिन्दुः शक्तिः शिवो नादः शिवशक्त्यात्मकं जगत् ॥ १३ ॥  
  
नादाधारमयं बिन्दुर्बिन्द्वाधारमिदं जगत् ।  
जगदाधारभूतौ हि बिन्दुनादौ व्यवस्थितौ ॥ १४ ॥  
  
बिन्दुनादयुतं सर्वं सकलीकरणं भवेत् ।  
सकलीकरणाज्जन्म जगत् प्राप्नोत्यसंशयम् ॥ १५ ॥  
  
बिन्दुनादात्मकं लिङ्गं जगत्कारणम्  
  
बिन्दुनादात्मकं लिङ्गं जगत्कारणमुच्यते ।  
तस्माज्जन्मनिवृत्त्यर्थं शिवलिङ्गं प्रपूजयेत् ॥ १६ ॥  
  
माता देवी बिन्दुरूपा नादरूपः शिवः पिता ।  
पितृभ्यां दत्तमैश्वर्यं यथा भोगाय कल्प्यते ।  
तयोरैश्वर्यलाभार्थं शिवलिङ्गं प्रपूजयेत् ॥ १७ ॥  
  
प्। ३०)  
  
मातापितृरूपं शिवलिङ्गम्  
  
सा देवी जगतां माता स शिवो जगतः पिता ।  
पित्रोः शुश्रूषुके नित्यं कृपाधिक्यं हि वर्धते ॥  
कृपयाऽन्तर्गतैश्वर्यं पूजकस्य ददाति हि ॥ १८ ॥  
  
तस्मादन्तर्गतानन्दलाभार्थं मुनिपुङ्गव ।  
पितृमातृस्वरूपं हि शिवलिङ्गं प्रपूजयेत् ॥ १९ ॥  
  
महालिङ्गस्वरूपम्  
  
निष्कलं निष्क्रियं शान्तं निरवद्यं निरञ्जनम् ।  
प्रत्यस्तमितभेदं यत् सत्तामात्रमगोचरम् ॥  
वचसामात्मसंवेद्यं तन्महालिङ्गमुच्यते ॥ २० ॥  
  
ऋतं सत्यं परं ब्रह्म सच्चिदानन्दलक्षणम् ।  
अनन्यपरमं ब्रह्म तदतो ध्येयमास्तिकैः ॥ २१ ॥  
  
ततः सर्वं परित्यज्य महालिङ्गैकतत्परः ।  
निर्ममो निरहङ्कारस्तद्ध्याननिरतो भवेत् ॥ २२ ॥  
  
प्। ३१)  
  
महालिङ्गस्य त्रैविध्यम्  
  
महालिङ्गं त्रिधा जातं सुजनानुजिघृक्षया ।  
प्रथमं भावलिङ्गं तु द्वितीयं प्राणलिङ्गकम् ।  
तृतीयमिष्टलिङ्गं स्यादित्येवं त्रिविधं मतम् ॥ २३ ॥  
  
निष्कलं भावलिङ्गं स्याद् भावग्राह्यं परात्परम् ।  
प्राणलिङ्गं मनोग्राह्यं भवेत् सकलनिष्कलम् ॥ २४ ॥  
  
सकलं दृक्कलाग्राह्यमिष्टलिङ्गं प्रकीर्तितम् ।  
इष्टसिद्धिकरं सम्यगनिष्टपरिहारकम् ॥ २५ ॥  
  
षड्विधलिङ्गनिरूपणम्  
  
भावादिलिङ्गत्रितयं द्विविधं द्विविधं भवेत् ।  
भावलिङ्गं महालिङ्गप्रसादाभिख्यकं द्वयम् ॥ २६ ॥  
  
प्राणलिङ्गं तथा चरशिवलिङ्गद्वयं भवेत् ।  
इष्टं तु गुरुलिङ्गाख्यमाचाराख्यं द्वयं भवेत् ॥ २७ ॥  
  
आचारलिङ्गमाख्यातं सद्योजातमुखात्मकम् ।  
गुरुलिङ्गं तथा वामदेववक्त्रात्मकं भवेत् ॥ २८ ॥  
  
शिवलिङ्गं तथाऽघोरमुखरूपं भवेत् पुनः ।  
चरलिङ्गं भवत्येव तत्पूरुषमुखात्मकम् ॥ २९ ॥  
  
प्। ३२)  
  
प्रसादलिङ्गं कथितमीशानमुखसञ्ज्ञकम् ।  
महालिङ्गं तथाऽखण्डशिवरूपं प्रकीर्तितम् ॥ ३० ॥  
  
इष्टलिङ्गे शिवः पूजनीयः  
  
लिङ्गे सम्पूजनाद् ध्यानाच्छम्भुः सम्यक्प्रसीदति ।  
ध्यायते पूज्यते चैव लिङ्गे सन्निहितः शिवः ॥ ३१ ॥  
  
इष्टलिङ्गे ततो नित्यं पूजनीयः परः शिवः ।  
ध्येयश्च सततं विद्वन् लिङ्गरूपोऽम्बिकापतिः ॥ ३२ ॥  
  
आधारादिषु प्राणलिङ्गध्यानम्  
  
आधारे कनकप्रख्यं हृदये विद्रुमप्रभम् ।  
भ्रूमध्ये दीपसङ्काशं प्राणलिङ्गं प्रकीर्तितम् ॥ ३३ ॥  
  
ज्योतिर्लिङ्गमिदं विद्वन् ध्यानस्थानं महेशितुः ।  
ज्योतिर्लिङ्गं विभाव्यैव तत्र ध्येयः परः शिवः ॥ ३४ ॥  
  
प्राणेष्वन्तर्मनः स्थानं हृदयाब्जगतं शिवम् ।  
लिङ्गं यत् तदिह ग्राह्यं प्राणलिङ्गसमाह्वयम् ॥ ३५ ॥  
  
ज्योतीरूपं तदेव स्यात् स्थानं मुख्यं महेशितुः ।  
तत्र निध्यायमानं तु शम्भुर्मोचयतेऽचिरात् ॥ ३६ ॥  
  
प्। ३३)  
  
भावलिङ्गलक्षणम्  
  
सच्चित्सुखमयं शान्तमादिमध्यान्तवर्जितम् ।  
निष्कलं शाम्भवं यत्तदरूपं रूपमुच्यते ॥  
तद्भावनास्पदं विद्वन् भावलिङ्गं प्रकीर्तितम् ॥ ३७ ॥  
  
भावग्राह्यं मनोऽतीतं भावाभावपरं शिवम् ।  
कलासर्गकरं सत्यं भावलिङ्गं प्रकीर्तितम् ॥ ३८ ॥  
  
प्रत्याहृतेन्द्रियग्रामैरमनस्कपदास्पदैः ।  
पदे तुरीयातीताख्ये भावनीयं तु योगिभिः ॥ ३९ ॥  
  
विस्मृतेतरभावानुभाविताखण्डतत्त्वकैः ।  
योगिभिर्भाव्यते नित्यं भावलिङ्गं महात्मभिः ॥ ४० ॥  
  
भावलिङ्गानुभावात्तपरानन्दामृताब्धयः ।  
निस्पृहा निर्भयाः शान्ता जीवन्मुक्ता न संशयः ॥ ४१ ॥  
  
प्। ३४)  
  
लिङ्गत्रयाराधनम्  
  
ज्योतीरूपं प्राणलिङ्गं हृदयाब्जे प्रतिष्ठितम् ।  
हृदये वा भ्रुवोर्मध्ये तुरीये ध्येयमास्तिकैः ॥ ४२ ॥  
  
ध्यानस्य शम्भोः पूजायाः स्थानमिष्टं भवेद्बहिः ।  
जाग्रद्दशायां संसेव्यं भोगमोक्षफलार्थिभिः ॥ ४३ ॥  
  
तथैवान्तरगं स्थानं प्राणलिङ्गं प्रकीर्तितम् ।  
सेव्यमेतत् तुरीये स्याद् भवबन्धमुमुक्षुभिः ॥ ४४ ॥  
  
इष्टं स्थूलतनोः प्रोक्तं प्राणं सूक्ष्मतनोः स्मृतम् ।  
भावाख्यं कारणस्यैवं तनुत्रयगतं त्रयम् ॥ ४५ ॥  
  
मलत्रयक्षपणी दीक्षा  
  
आणवं मायिकं चैव कार्मिकं च यथा क्रमम् ।  
मलत्रयमनादीदं तनुत्रयगतं भवेत् ॥ ४६ ॥  
  
तनुत्रयगतानादिमलत्रयमिदं गुरुः ।  
दीक्षात्रयेण निर्दग्ध्वा लिङ्गत्रयमुपादिशेत् ॥ ४७ ॥  
  
प्। ३५)  
  
लिङ्गत्रयाराधनमहिमा  
  
पूजयन्निष्टलिङ्गं तु निध्यायन् प्राणलिङ्गकम् ।  
भावयन् भावलिङ्गं वै मृत्युपाशांश्छिनत्ति सः ॥ ४८ ॥  
  
सर्वदेवमयं लिङ्गं तस्मिन् साक्षाच्छिवः स्वयम् ।  
अनुग्रहाय वसति तस्माल्लिङ्गं प्रपूजयेत् ॥ ४९ ॥  
  
पृथिव्यां यानि तीर्थानि पुण्यान्यायतनानि च ।  
लीयन्ते लिङ्गमूले तु तस्माल्लिङ्गं प्रपूजयेत् ॥ ५० ॥  
  
आकाशं लिङ्गमित्याहुः पृथिवी तस्य पीठिका ।  
आलयः सर्वभूतानां लयनाल्लिङ्गमुच्यते ॥ ५१ ॥  
  
यस्तु पूजयते नित्यं लिङ्गं त्रिभुवनेश्वरम् ।  
स सर्वमोक्षराज्यस्य क्षिप्रं भवति भाजनम् ॥ ५२ ॥  
  
सर्वे लिङ्गमया लोकाः सर्वं लिङ्गे प्रतिष्ठितम् ।  
तस्मात् सम्पूजयेल्लिङ्गं यदीच्छेत् सिद्धिमात्मनः ॥ ५३ ॥  
  
शिवलिङ्गस्वरूपम् च महिमानं च शाश्वतम् ।  
न्यबोधयं देवगुरो किमतः श्रोतुमिच्छसि ॥ ५४ ॥  
  
इति श्रीचन्द्रज्ञानागमे उत्तरभागे अनन्तरुद्रबृहस्पतिसंवादे शिवशासने   
क्रियापादे लिङ्गस्वरूपनिरूपणं नाम तृतीयः पटलः ॥ ३ ॥  
  
  
  
  
  
चतुर्थः पटलः  
  
बृहस्पतिरुवाच  
  
करुणाकर सर्वज्ञ भक्तानुग्रह तत्पर ।  
सर्वागमामृतनिधेऽनन्तरुद्र नमोऽस्तु ते ॥ १ ॥  
  
धन्योऽस्मि शिवलिङ्गस्य वैभवाकर्णनादहम् ।  
लक्षणं जङ्गमस्यापि माहात्म्यं ब्रूह्यनुग्रहात् ॥ २ ॥  
  
अनन्तरुद्र उवाच  
  
अहो निबोधयाम्यद्य शृणु जङ्गमवैभवम् ।  
निगूढमागमान्तेषु यज्ज्ञात्वाऽमृतमश्नुते ॥ ३ ॥  
  
३। जङ्गमलक्षणं महिमा च   
  
जङ्गमं स्थावरं चेति शम्भो रूपद्वयं स्मृतम् ।  
स्थावरं च सयंव्यक्तं प्रतिष्ठितमिति द्विधा ॥ ४ ॥  
  
स्वयंव्यक्तं तत्र भवेत् काशीविश्वेश्वरादिकम् ।  
प्रतिष्ठितं कर्षणाद्यैः संस्कृतं मानुषैर्भवेत् ॥ ५ ॥  
  
प्। ३८)  
  
द्विविधो जङ्गमः  
  
जङ्गमं द्विविधं प्रोक्तं मान्त्रिकं सहजं त्विति ।  
मान्त्रिकं मन्त्रसामर्थ्यादावाहितमुदीरितम् ॥  
ध्रियमाणं महाशैवैश्चरलिङ्गादिकं मुने ॥ ६ ॥  
  
सहजं जङ्गमं माहेश्वर इत्यभिधीयते ।  
माहेश्वरश्चरो भक्तः शैवो जङ्गम इत्यपि ॥  
सहजस्याभिधानानि भवन्तीश्वरशासनात् ॥ ७ ॥  
  
त्रिविधः सहजजङ्गमः  
  
ब्रह्मचारी गृही चैव निराभारीति ते त्रयः ।  
यथोत्तरं विशिष्यन्ते पूजनीया यथा विधि ॥ ८ ॥  
  
भक्तिचिह्नानि  
  
वक्ष्यामि भक्तिचिह्नानि प्रीती रुद्राक्षधारणे ।  
भस्मत्रिपुण्ड्रे विश्वासः श्रद्धा पञ्चाक्षरे शुभे ॥ ९ ॥  
  
प्। ३९)  
  
आसक्तिः शिवशुद्धे चात्यादरो लिङ्गधारणे ।  
चरान्तरे परा प्रीतिः शिवकार्ये मनोजयः ॥ १० ॥  
  
शैवशास्त्रे परा श्रद्धा तदध्यापनमन्वहम् ।  
स्वयमध्ययनं चापि चरलक्ष्माणि निश्चिनु ॥ ११ ॥  
  
चर (जङ्गम) दशचिह्नानि  
  
तेषां बाह्यानि चिह्नानि दश सन्ति बृहस्पते ।  
प्रथमं भस्मरुद्राक्षलिङ्गधारणमीरितम् ॥  
द्वितीयं गुरुसेवा च शिवस्तोत्रं तृतीयकम् ॥ १२ ॥  
  
नामोच्चारणमीशस्य चतुर्थं परिकीर्तितम् ।  
पञ्चमं देवदेवस्य पूजनं समुदीरितम् ॥ १३ ॥  
  
षष्ठं शिवागमार्थानुसन्धानमिति चोदितम् ।  
तथा शिवपुराणानां श्रवणं सप्तमं विदुः ॥ १४ ॥  
  
नमस्कारश्चराणां च परिकीर्तितमष्टमम् ।  
नवमं शिवभक्तानां गृहभोजनमीरितम् ॥ १५ ॥  
  
दानं च दशमं ज्ञेयं जङ्गमे च गुरावपि ।  
एवम् बाह्यानि चिह्नानि कथितानि दशैव तु ॥ १६ ॥  
  
प्। ४०)  
  
आन्तराणि त्रीणि चिह्नानि  
  
त्रीण्यान्तराणि चिह्नानि कथितानि महात्मनाम् ।  
शृणु तानि यथा विद्वन् मानसः प्रथमो जपः ॥ १७ ॥  
  
पूजा च मानसी ज्ञेया द्वितीया परमेशितुः ।  
साक्षात्कारस्तृतीयस्तु स्वान्तरे परमेशितुः ॥ १८ ॥  
  
आन्तराण्यपि बाह्यानि येषां सन्ति यदा पुनः ।  
तदाऽपराणि चिह्नानि दश तेषां भवन्ति हि ॥ १९ ॥  
  
अपराणि दश चिह्नानि  
  
कण्ठे विकारः प्रथमं गद्गदाख्यं द्वितीयकम् ।  
जिह्वास्पन्दस्तृतीयं तु स्फुरणं त्वोष्ठयोरपि ॥ २० ॥  
  
कम्पनं च शरीरस्य चतुर्थं भक्तिलक्षणम् ।  
रोमाञ्चः पञ्चमं षष्ठं स्वेदश्च कीर्तितम् ॥ २१ ॥  
  
स्खलनं सप्तमं ज्ञेयमष्टमं बाष्पनिर्गमः ।  
रोदनं नवमं चिह्नं दशमं पारवश्यकम् ॥  
एतानि दशचिह्नानि भक्तेरुक्तानि शूलिना ॥ २२ ॥  
  
उक्तान्येतानि चिह्नानि येषां सन्ति महात्मनाम् ।  
ते भक्ताः शाङ्करा ज्ञेयाः सर्वलोकैकपावनाः ॥ २३ ॥  
  
प्। ४१)  
  
भक्तमहिमा  
  
अपारो भक्तमहिमा तद्वक्तुं केन शक्यते ।  
स्वभक्तान् देवदेवोऽपि यत् स्वस्मान्मनुतेऽधिकान् ॥ २४ ॥  
  
अगस्त्यः कुम्भजन्मा तु शिवभक्त्यैव केवलम् ।  
पपौ समुद्रमतुलं शिवभक्त्युपबृंहितः ॥ २५ ॥  
  
अणुर्महत्त्वं संयाति महच्चाणुत्वमाव्रजेत् ।  
स्थलं जलधितां याति जलधिः स्थलतां व्रजेत् ॥ २६ ॥   
  
सङ्कल्पमात्रतो येषां शिवानुभवशालिनाम् ।  
महिमा वाङ्मनोदूरस्तेषां कैर्वक्ष्यते कथम् ॥ २७ ॥  
  
तस्मात् सर्वोत्तमा भक्ताः शिवेनैवोदितं पुरा ।  
यद्यदिच्छन्ति मे भक्तास्त्रैलोक्येऽपि च दुर्लभम् ॥  
तत् सद्यः साधयिष्यामि व्रतमेतत् सदा मम ॥ २८ ॥  
  
चर (जङ्गम) महिमा  
  
ऐहिकामुष्मिका भोगा मोक्षस्तत्सङ्गतो भवेत् ।  
चरसङ्गस्तु सर्वेषां सर्वकामफलप्रदः ॥ २९ ॥  
  
तत्पादपांसुभिः पूतं भवनं चेतरद् वनम् ।  
  
प्। ४२)  
  
तद्यथा शक्ति सम्पूज्या जङ्गमा हि हितेप्सुना ॥  
यदमी मानुषाकाराः प्रत्यक्षपरमेश्वराः ॥ ३० ॥  
  
त्रिविधा चरभक्तिः  
  
चरेऽधिका स्वेष्टलिङ्गादुत्तमा भक्तिरुच्यते ।  
चरेष्टलिङ्गयोस्तुल्या मध्यमेति निगद्यते ॥ ३१ ॥  
  
चरे न्यूना स्वेष्टलिङ्गात् कनिष्ठा भक्तिरुच्यते ।  
तस्माद्धि कुशलो नित्यमुत्तमां भक्तिमाश्रयेत् ॥ ३२ ॥  
  
चरपूजा गरीयसी  
  
सर्वतीर्थाभिषेकाच्च सर्वयज्ञविधानतः ।  
सर्वदेवाराधनाच्च चरपूजा गरीयसी ॥ ३३ ॥  
  
दूरे विलोक्य माहेशानभिगम्याभिवाद्य च ।  
गृहमानीय यष्टव्यमित्येतच्छिवशासनम् ॥ ३४ ॥  
  
चरो लोकहितार्थी स्यादहं चरहिते रतः ।  
इति चरान् सुयष्टव्यमित्येच्छिवशासनम् ॥ ३५ ॥  
  
जङ्गमानसमर्च्यैव मत्पूजा क्रियते यदि ।  
सा पूजा विफलैव स्यादित्येतच्छिवशासनम् ॥ ३६ ॥  
  
प्। ४३)  
  
तदात्महितमाकाङ्क्षामाणः सम्पूजयेच्चरान् ।  
तेषां यथा मनस्तृप्तिः सैव पूजा निगद्यते ॥ ३७ ॥  
  
इदं ते चरमाहात्म्यं भोगमोक्षार्थसिद्धिदम् ।  
कथितं सङ्ग्रहेणाथ किमन्यच्छ्रोतुमिच्छसि ॥ ३८ ॥  
  
इति चन्द्रज्ञानागमे उत्तरभागे अनन्तरुद्रबृहस्पतिसंवादे शिवशासने   
क्रियापादे जङ्गमस्वरूपनिरूपणं नाम चतुर्थः पटलः ॥ ४ ॥  
  
  
  
पञ्चमः पटलः  
  
बृहस्पतिरुवाच   
  
अशेषज्ञाननिलय लोकानुग्रहतत्पर ।  
अनन्तमहिमाम्बोधेऽनन्तरुद्र नमोऽस्तु ते ॥ १ ॥  
  
महिमानमिहानन्तं चराणां शिवयोगिनाम् ।  
कृतकृत्योऽस्मि विश्वात्मन्नाकर्ण्य श्रीमदाननात् ॥ २ ॥  
  
शुश्रूषुरद्य भूमानं पादतीर्थप्रसादयोः ।  
तमप्यावेद्य विश्वेश कृपयाऽनुग्रहाण माम् ॥ ३ ॥  
  
अनन्तरुद्र उवाच  
  
शृणु ते कथयिष्यामि पादतीर्थप्रसादयोः ।  
स्वरूपमपि माहात्म्यमीश्वरेण प्रकाशितम् ॥ ४ ॥  
  
पादतीर्थस्य त्रैविध्यम्  
  
पादतीर्थं त्रिधा शम्भोर्गुरुजङ्गमयोरपि ।  
दीक्षा शिक्षा ज्ञानमिति त्रिसञ्ज्ञं तद्भवत्यहो ॥ ५ ॥  
  
गुरुलिङ्गजङ्गमपादोदकव्यवस्था  
  
पादतीर्थं सदा पेयं भवबन्धमुमुक्षुभिः ।  
गुरोरपीष्टलिङ्गस्य चरस्यापि विशेषतः ॥ ६ ॥  
  
प्। ४५)  
  
गुरोश्चरस्य चालाभे इष्टलिङ्गपदोदकम् ।  
लब्ध्वा गुर्वादिपादोदं भावयेन्मनसैव तत् ॥ ७ ॥  
  
चरवर्जं गुरोर्लाभे लब्ध्वा गुरुपदोदकम् ।  
गुरुजङ्गमपादोदं लब्धवानिति भावयेत् ॥ ८ ॥  
  
गुरुवर्जं चरप्राप्तौ लब्ध्वा चरपदोदकम् ।  
तदेव गुरुपादोदमिति मत्वा पिबेत् तदा ॥ ९ ॥  
  
पाद्यं दत्वा विभोस्तस्य गृह्णीयात् पादतो जलम् ।  
शतधारेण मन्त्रेण पञ्चाक्षरयुतेन च ॥ १० ॥  
  
धृत्वा शिरसि पादाम्बु महत्फलमवाप्नुयात् ।  
ऋतं सत्यमिति प्राश्य चाऽनन्तफलमश्नुते ॥ ११ ॥  
  
अकालमृत्युमथनं सर्वव्याधिविनाशनम् ।  
सर्वपापोपशमनं शम्भोः पादोदकं शुभम् ॥ १२ ॥  
  
मङ्गलं मङ्गलानां च सर्वपावनपावनम् ।  
दुष्टग्रहोपशमनम् इष्टसिद्धिप्रदायकम् ॥ १३ ॥  
  
प्। ४६)  
  
सर्वदुःखप्रशमनं सर्वोपद्रवनाशनम् ।  
सर्वसिद्धिप्रदं सद्यः सर्वेषां मुक्तिदायकम् ॥ १४ ॥  
  
एकमूर्तेस्त्रयो भागा गुरुर्लिङ्गं च जङ्गमः ।  
तदेवङ्गुणकं ग्राह्यं गुरुजङ्गमयोरपि ॥ १५ ॥  
  
पादोदकमहिमा  
  
शोषणं पापपङ्कस्य दीपनं ज्ञानतेजसः ।  
गुरोः पादोदकं चित्रं संसारद्रुमनाशनम् ॥ १६ ॥  
  
सर्वतीर्थाभिषेके या शुद्धिर्मनसि जायते ।  
गुरोरङ्घ्रिस्पर्शजले शिरसा धारिते हि सा ॥ १७ ॥  
  
सप्तसागरपर्यन्तं तीर्थस्नानफलं सदा ।  
गुरोरङ्घ्रिपयोबिन्दुसहस्रांशं न पूरयेत् ॥ १८ ॥  
  
चरपादोदमहिमा वर्णितुं केन शक्यते ।  
तद्धि मोचयितुं सद्यः शक्नुते यच्चराचरम् ॥ ११ ॥  
  
प्।४७)  
  
५। प्रसादस्वरूपं माहात्म्यं च  
  
अथ वक्ष्ये प्रसादस्य रूपं तद्वैभवं शृणु ।  
गुरुलिङ्गजङ्गमानां भुक्तशेषः प्रसादकः ॥ २० ॥  
  
त्रिविधः प्रसादः  
  
शुद्धसिद्धप्रसिद्धाख्यः स हि मुक्त्येकसाधनः ।  
द्वयोस्त्रयाणां वा लाभे ग्राह्योऽयं पादतीर्थवत् ॥ २१ ॥  
  
शिवेन भुक्तं भुञ्जीयात् तत्पीतं हि जलं पिबेत् ।  
शिवाघ्रातं सदा जिघ्रेदेष धर्मः सनातनः ॥ २२ ॥  
  
शिवार्पितस्यैव प्रसादस्य परिग्राह्यत्वम्  
  
भुञ्जते ये तु सम्मूढास्त्र्यम्बकायासमर्पितम् ।  
ते भुञ्जते क्रिमीनेनांस्यधो गच्छन्ति शाश्वतम् ॥ २३ ॥  
  
प्। ४८)  
  
पत्रं पुष्पं फलं तोयमन्नपानाद्यमौषधम् ।  
असमर्प्य न भुञ्जीत भगवन्तं सदाशिवम् ॥ २४ ॥  
  
शब्दस्पर्शरूपरसगन्धतन्मात्रपञ्चकम् ।  
असमर्प्य न भुञ्जीत भगवन्तमुमापतिम् ॥ २५ ॥  
  
यदिन्द्रियागतं किञ्चिद् यत्सुखं तच्छिवार्पितम् ।  
तत्प्रसादं च भोक्तव्यं तदिन्द्रियमुखेन च ॥ २६ ॥  
  
संयोगेषु वियोगेषु चाणुमात्रसुखानि च ।  
इष्टलिङ्गे समर्प्यैव भुञ्जीयात् तानि सन्ततम् ॥ २७ ॥  
  
समर्पणं द्विधा प्रोक्तं स्थूलसूक्ष्मविभेदतः ।  
यच्छब्दाद्यविभागेनैवेष्टलिङ्गे समर्प्यते ॥  
द्रव्यं तत्स्थूलमित्युक्तमर्चाङ्गं तत्प्रकीर्तितम् ॥ २८ ॥  
  
शब्दादिविषया यत्र भावेनैव न चान्यथा ।  
समर्प्यते रूपमेव तद्धि स्थूलं (सूक्ष्मं) प्रकीर्तितम् ॥ २९ ॥  
  
अर्चाङ्गं स्थूलमित्युक्तं सूक्ष्मं स्यादौपभोगिकम् ।  
पदार्थभोगावसरे शब्दादीनां विभागतः ॥  
समर्पणं हि तत्सूक्ष्ममिदं स्यात् सार्वकालिकम् ॥ ३० ॥  
  
प्। ४९)  
  
यदा येनेन्द्रियेणैव विषयो ह्युपभुज्यते ।  
तदिन्द्रियगते लिङ्गे ह्यर्पणं सूक्ष्ममीरितम् ॥ ३१ ॥  
  
समर्पणविशेषं ये भक्ताः सम्यग् विजानते ।  
शम्भोः प्रसादमतुलमश्रमं विन्दते हि ते ॥ ३२ ॥  
  
प्रसादलक्षणं महिमा च  
  
समर्पितः प्रसादैककारणत्वान्महेशितुः ।  
प्रसादत्वेन विख्यातः परमानन्ददायकः ॥ ३३ ॥  
  
ऋतं सत्यं परं ब्रह्मामृतमित्यपि गीयते ।  
प्रसादस्तस्य महिमा केन वा वर्ण्यते कथम् ॥ ३४ ॥  
  
गुरूच्छिष्टं पुरोडाशं चरस्यापि विशेषतः ।  
चरगुर्वोः प्रसादस्तु ध्रुवं पावित्र्यदायकः ॥ ३५ ॥  
  
प्रसादमहिमाऽचिन्त्यः प्रोक्तो देवगुरो तव ।  
गोपनीयः प्रयत्नेन किमन्यच्छ्रोतुमिच्छसि ॥ ३६ ॥  
  
इति श्रीचन्द्रज्ञानागमे उत्तरभागेऽनन्तरुद्रबृहस्पतिसंवादे शिवशासने   
क्रियापादे पादोदकप्रसादस्वरूपनिरूपणं नाम पञ्चमः पटलः ॥ ५ ॥  
  
  
  
  
षष्ठः पटलः  
  
बृहस्पतिरुवाच  
  
अप्रमेयप्रभावाढ्य जगदीश नमोऽस्तु ते ।  
श्रुत्वा प्रसादभूमानं कृतकृत्योऽस्मि साम्प्रतम् ॥ १ ॥  
  
षष्ठस्य भस्मनश्चापि यन्माहात्म्यमनुत्तमम् ।  
तदप्यावेद्य कृपया धन्यं सम्पादयाद्य माम् ॥ २ ॥  
  
अनन्तरुद्र उवाच  
  
ब्रह्मन्नावेदयिष्यामि भस्मसम्पादनं तथा ।  
धारणं वैभवं चापि सावधानमनाः शृणु ॥ ३ ॥  
  
६। भस्माख्यं षष्ठमावरणम्  
  
विद्याशक्तिः समस्तानां शक्तिरित्यभिधीयते ।  
गुणत्रयाश्रया विद्या सा विद्या च तदाश्रया ॥ ४४ ॥  
  
गो - गोमय - गोमूत्रस्वरूपनिरूपणम्  
  
गुणत्रयमिदं धेनुर्विद्याऽभूद्गोमयं शुभम् ।  
मूत्रं चोपनिषत् प्रोक्तं कुर्याद्भस्म ततः परम् ॥ ५ ॥  
  
भस्मसम्पादनविधिः  
  
पञ्चाक्षरेण मन्त्रेण धेनुं तत्राभिमन्त्रयेत् ।  
अष्टोत्तरशतेनाथ प्राशयेत् तु जलं तृणम् ॥ ६ ॥  
  
प्। ५२)  
  
उपोष्य च चतुर्दश्यां शुक्ले कृष्णेऽथवा व्रती ।  
परेद्युः प्रातरुत्थाय शुचिर्भूत्वा समाहितः ॥ ७ ॥  
  
कृतस्नानो धौतवस्त्रः पयोऽर्थं विसृजेच्च गाम् ।  
उत्थाप्य गां प्रयत्नेन गायत्र्या मूत्रमाहरेत् ॥ ८ ॥  
  
सौवर्णे राजते ताम्रे धारयेन्मृण्मये घटे ।  
पौष्करेऽथ पलाशे वा पात्रे गोशृङ्ग एव वा ॥ ९ ॥  
  
आददीत हि गोमूत्रं मूलमन्त्रेण गोमयम् ।  
अभूमिपातं गृह्णीयात् पात्रे पूर्वोदिते गृहे ॥ १० ॥  
  
गोमयं शोधयेद् विद्वान् मूलमन्त्राष्टकेन च ।  
दशजप्तेन मन्त्रेण गोमूत्रं शोधयेत् तथा ॥ ११ ॥  
  
भवाय नममन्त्रेण गोमूत्रं गोमये क्षिपेत् ।  
शर्वाय नम इत्येवं पिण्डानां च चतुर्दश ॥ १२ ॥  
  
कुर्यात् संशोष्य किरणैः सप्तमूलेन चाहरेत् ।  
विदध्यादथ पूर्वोक्तपात्रे गोमयपिण्डकान् ॥ १३ ॥  
  
प्। ५३)  
  
आहुतिविधानम्  
  
शैवागमोक्तविधिना प्रतिष्ठाप्याग्निमर्चयेत् ।  
पिण्डांश्च निक्षिपेत् तत्र चाद्यन्तप्रणवेन तु ॥ १४ ॥  
  
षडक्षरस्य मन्त्रस्य व्यावृत्तस्य तथाऽक्षरैः ।  
स्वाहान्तैर्जुहुयात् तत्र वर्णैर्गोमयपिण्डकान् ॥ १५ ॥  
  
मूलेनैवाज्यभागौ च प्रक्षिपेदेव संयतः ।  
ततो निधनपतये त्रयोविंशं जुहोति च ॥  
होतव्याः पञ्चब्रह्माख्या नमो देवाय शम्भवे ॥ १६ ॥  
  
इति सर्वाहुतीर्हुत्वा चतुर्थ्यन्तैश्च मन्त्रकैः ।  
भवः शर्वो मृडो रुद्रो हरः शम्भुर्महेश्वरः ॥ १७ ॥  
  
एतैश्च जुहुयाद् विद्वान् मूलमन्त्राष्टकं तथा ।  
शिवाय त्रयहोमश्च स्विष्टकृन्मूलमन्त्रतः ॥ १८ ॥  
  
प्। ५४)  
  
इत्थं शेषं तु निर्वर्त्य पूर्णपात्रोदकं तथा ।  
अष्टोत्तरशतेनाथ तर्पयेच्छुद्धमानसः ॥ १९ ॥  
  
पुलकाहरणम्  
  
पञ्चब्रह्मेण मन्त्रेण तज्जलं शिरसि क्षिपेत् ।  
दशवारं तु जप्तेन दिक्षु तोयं विनिक्षिपेत् ॥  
शैवानां दक्षिणां दत्वा शान्त्यै पुलकमाहरेत् ॥ २० ॥  
  
शैवानामाहरिष्यामि सर्वेषां कर्मगुप्तये ।  
जातवेदसमेनं त्वां पुलकैश्छादयाम्यहम् ॥ २१ ॥  
  
मन्त्रेणानेन तं वह्निं पुलकैश्छादयेत् ततः ।  
त्रिदिनं ज्वलनस्थित्यै छादनं पुलकं स्मृतम् ॥  
ब्राह्मणान् भोजयेद् भक्त्या स्वयं भुञ्जीत वाग्यतः ॥ २२ ॥  
दिनत्रयेण यदि वा प्रथमे दिवसेऽथवा ।  
द्वितीये वा तृतीये वा प्रातः स्नात्वा सिताम्बरः ॥ २३ ॥  
  
शुक्लभास्वद्यज्ञसूत्रः शुद्धभस्मानुलेपनः ।  
मूलमन्त्रं समुच्चार्य पुलकं भस्म सन्त्यजेत् ॥ २४ ॥  
  
प्। ५५)  
  
ततश्चावाहनमुखानुपचारांस्तु षोडश ।  
कृत्वाऽहृत्य तथा शैवं ततोऽग्निमुपसंहरेत् ॥ २५ ॥  
  
सद्यादिमन्त्रेण भस्मशुद्धीकरणम्  
  
सद्यादिकेन मन्त्रेण गृह्णीयाद् भस्म चोत्तमम् ।  
तदनन्तरमन्त्रेण प्रमृज्य च ततः परम् ॥  
संयोज्य गन्धसलिलैः कपिलामूत्रकेण वा ॥ २६ ॥  
  
चन्द्रकुङ्कुमकस्तूरीमुशीरं चन्दनं तथा ।  
अगरुद्वितयं चैव चूर्णयित्वा तु सूक्ष्मतः ॥ २७ ॥  
  
प्रणवेनाहरेद् विद्वान् बृहतो वटकानथ ।  
अघोरमन्त्रतश्चाथ दशजप्तेन मूलतः ॥ २८ ॥  
  
भस्मसम्पादनस्य विधानान्तरम्  
  
विधान्तरं प्रवक्ष्यामि भस्मसम्पादनं लघु ।  
सद्येन गोशकृद् ग्राह्यं वामेन त्वभिमन्त्रयेत् ॥ २९ ॥  
  
अघोरेण दहेत् पिण्डं ग्राह्यं तत्पुरुषेण तु ।  
नित्यमीशानमन्त्रेण स्वाङ्गे धार्यं प्रयत्नतः ॥ ३० ॥  
  
प्। ५६)  
  
भस्मत्रैविध्यम्   
  
शान्तिकं पौष्टिकं भस्म कामदं च त्रिधा भवेत् ।  
गोमयं योनिसम्बद्धं यद्धस्तेनैव गृह्यते ॥  
ब्रह्ममन्त्रैश्च सन्दग्धं तच्छान्तिकमिहोच्यते ॥ ३१ ॥  
  
सावधानेन गोयोनिनिस्सृतं गोमयं तु यत् ।  
अन्तरिक्षे गृहीत्वा तं षडङ्गेन दहेत् ततः ॥  
पौष्टिकं तु समाख्यातं कामदं तु ततः शृणु ॥ ३२ ॥  
  
सुशुद्धे भूतले दैवात् पतितं गोमयं तु यत् ।  
प्रसादेन दहेदेवमेतत् कामदमुच्यते ॥ ३३ ॥  
  
भस्मधारणम्  
  
शिवाग्निजनितं भस्म शस्तं स्याच्छिवयोगिनाम् ।  
विरजानलजं चैव धार्यं भस्म महामुनेः ॥ ३४ ॥  
  
औपासनसमुत्पन्नं गृहस्थानां विशिष्यते ।  
समिदग्निसमुत्पन्नं शस्तं वै ब्रह्मचारिणाम् ॥ ३५ ॥  
  
त्रैवर्णिकानां सर्वषामग्निहोत्रसमुद्भवम् ।  
शूद्राणां श्रोत्रियागारपचनाग्निसमुद्भवम् ॥  
अन्येषामपि सर्वेषां धार्यं दावानलोद्भवम् ॥ ३६ ॥  
  
प्। ५७)  
  
भस्मस्नानोद्धूलनविधिः  
  
भस्मस्नानविधिं वक्ष्याम्यशेषाघौघनाशनम् ।  
भस्ममुष्टिं समादाय संहितामन्त्रमन्त्रितम् ॥  
मस्तकात् पादपर्यन्तं भस्मस्नानं समाचरेत् ॥ ३७ ॥  
  
ईशेन पञ्चधा भस्म विकिरेन्मूर्ध्नि यत्नतः ।  
मुखे चतुस्तत्पुरुषेणाघोरेणाष्टधा हृदि ॥ ३८ ॥  
  
वामेन गुह्यदेशे तु त्रिदशधा ततः पुनः ।  
अष्टधा सद्यमन्त्रेण पादमुद्धूल्य यत्नतः ॥  
सर्वाङ्गोद्धूलनं कुर्यात् पञ्चभिर्ब्रह्मभिः पुनः ॥ ३९ ॥  
  
त्रिविधं भस्मधारणम्  
  
उद्धूलनं ततश्चैवमवगुण्ठनमेव च ।  
त्रिपुण्ड्रं चेति विख्यातं त्रिविधं भस्मधारणम् ॥ ४० ॥  
  
प्। ५८)  
  
पञ्चभिर्ब्रह्मभिर्वाऽपि मूलमन्त्रेण वा पुनः ।  
सम्मन्त्र्य निर्जलं भस्म तेन लिम्पेत् सुसंयतः ॥  
सर्वाङ्गमापादशिखमुद्धूलनमिदं स्मृतम् ॥ ४१ ॥  
  
भस्मना मन्त्रितेनैव सजलेनानुलेपनम् ।  
अवगुण्ठनमाख्यातं त्रिपुण्ड्रमथ कथ्यते ॥ ४२ ॥  
  
त्रिपुण्ड्रधारणद्वात्रिंशत्स्थानानि  
  
त्रिपुण्ड्रं कारयेद्धीमान् ब्रह्मविष्णुशिवात्मकम् ।  
मध्याङ्गुलिभिरादाय त्रिसृभिर्मूलमन्त्रितम् ॥ ४३ ॥  
  
द्वात्रिंशत्स्थानके वाथ षोडशस्थानकेऽथवा ।  
अष्टस्थाने तथा चैवं पञ्चस्थाने च योजयेत् ॥ ४४ ॥  
  
उत्तमाङ्गे ललाटे च कर्णयोर्नेत्रयोर्द्वयोः ।  
नासावक्त्रगलेष्वेवमंसद्वयम् अनन्तरम् ॥ ४५ ॥  
  
कूर्परे मणिबन्धे च हृदये पार्श्वयोर्द्वयोः ।  
नाभौ गुह्यद्वये चैव ऊर्वोः स्फिग्बिम्बजानुषु ॥  
जङ्घाद्वये पादयोश्च द्वात्रिंशत् स्थानमुत्तमम् ॥ ४६ ॥  
  
अष्टमूर्त्र्यष्टविद्येशदिक्पालवसवोऽधिपाः ।  
एतेषां नाममात्रेण त्रिपुण्ड्रं धारयेद् बुधः ॥ ४७ ॥  
  
प्। ५९)  
  
षोडशस्थानानि  
  
विदध्यात् षोडशस्थाने त्रिपुण्ड्रं च समाहितः ।  
शीर्षके च ललाटे च कर्णे चांसद्वयेऽपि च ॥ ४८ ॥  
  
कूर्परे मणिबन्धे च हृदये नाभिपार्श्वयोः ।  
पृष्ठे चैवं प्रतिष्ठायां जपेत् तत्राधिदैवतम् ॥ ४९ ॥  
  
शिवं शक्तिं च सादाख्यमीशं रुद्राख्यमेव च ।  
नासत्यो दस्रकश्चैवमश्विनौ द्वौ समीरितौ ॥  
वामादिनवशक्तीश्च एताः षोडश देवताः ॥ ५० ॥  
  
अथवा मूर्ध्नि वक्त्रे च कर्णयोर्घ्राणके तथा ।  
बाहुद्वये च हृदये नाभ्यामूर्वोर्युगे तथा ॥  
जानुद्वये च पदयोः पृष्ठभागे च षोडश ॥ ५१ ॥  
  
शिवः स्कन्दश्च चन्द्रार्कौ विघ्नेशो विष्णुरेव च ।  
श्रीश्चैव हृदये तद्वत् तथा नाभौ प्रजापतिः ॥ ५२ ॥  
  
प्। ६०)  
  
नागाश्च नागकन्याश्च ऋषयो ऋषिकन्यकाः ।  
पादयोस्तु समुद्राश्च तीर्थं पृष्ठेऽपि च स्मृताः ॥ ५३ ॥  
  
अष्टस्थानानि  
  
एवं वा षोडशस्थानमष्टस्थानमथोच्यते ।  
शिरः स्थानं ललाटं च कर्णद्वयमनन्तरम् ॥ ५४ ॥  
  
अंसयुग्मं च हृदयं नाभिरित्यष्टमं भवेत् ।  
ब्रह्मा च ऋषयः सप्त देवताश्च प्रकीर्तिताः ॥ ५५ ॥  
  
अथवा निटिलं बाहू हृदयं नाभिरेव च ।  
भस्मस्थानानि कथ्यन्ते पञ्चब्रह्माणि देवताः ॥ ५६ ॥  
  
यथा सम्भवमाकुर्याद् देशकालाद्यपेक्षया ।  
उद्धूलनेऽप्यशक्तश्चेत् त्रिपुण्ड्रादीनि कारयेत् ॥ ५७ ॥  
  
त्रिपुण्ड्रधारणविधिः  
  
ऊर्ध्वपुण्ड्रं भवेत् साम मध्यपुण्ड्रं यजूंषि च ।  
अधःपुण्ड्रमृचः साक्षात् तस्मात् पुण्ड्रं त्रियायुषम् ॥ ५८ ॥  
  
प्। ६१)  
  
अग्निरित्यादिभिर्मन्त्रैर्जाबालोपनिषद्गतैः ।  
सर्वैरुद्धूलनं कार्यं भस्मना सजलेन च ॥ ५९ ॥  
  
त्रियायुषेण मन्त्रेण बुधैस्तिर्यक्त्रिपुण्ड्रकम् ।  
धार्यं सदा द्विजश्रेष्ठैर्धार्मिकैर्वैदपारगैः ॥ ६० ॥  
  
मेधावीत्यादिना वाऽपि ब्रह्मचारी दिने दिने ।  
भस्मना सजलेनैव धारयेच्च त्रिपुण्ड्रकम् ॥ ६१ ॥  
  
त्रियम्बकेन मन्त्रेण प्रणवेन शिवेन च ।  
गृहस्थश्च वनस्थश्च धारयेच्च त्रिपुण्ड्रकम् ॥ ६२ ॥  
  
ओङ्कारेण त्रिरुक्तेन सहंसेन त्रिपुण्ड्रकम् ।  
धारयेद् भिक्षुको नित्यमित्येतच्छिवशासनम् ॥ ६३ ॥  
  
भस्ममहिमा  
  
भस्म ज्योतिः समाम्नातमवश्यं तस्य धारणात् ।  
संसारसागरं तीर्त्वा कैवल्यफलमश्नुते ॥ ६४ ॥  
  
भस्मसन्धारणादेव सर्वतीर्थफलं भवेत् ।  
भस्मसन्धारणात् सर्वं भस्मीभवति किल्बिषम् ॥ ६५ ॥  
  
भस्मेदं शाम्भवं ज्योतिस्तद्ध्यानाद् ध्यात ईश्वरः ।  
भस्मसन्दर्शनादेव शिवदर्शनमश्नुते ॥ ६६ ॥  
  
प्। ६२)  
  
भूतप्रेतपिशाचाश्च महारोगाश्च दुस्सहाः ।  
भस्मदर्शनमात्रेण पलायन्ते न संशयः ॥ ६७ ॥  
  
भूतविद्रावणे पापसंहृतौ मुक्तिसाधने ।  
न भस्मनोऽन्यत् सदृशमित्येतच्छिवशासनम् ॥ ६८ ॥  
  
भस्मनो महिमाऽगण्यस्तं वक्तुं केन शक्यते ।  
तथापि कश्चिद् गदितः किमन्यच्छ्रोतुमिच्छसि ॥ ६९ ॥  
  
इति श्रीचन्द्रज्ञानागमे उत्तरभागेऽनन्तरुद्रबृहस्पतिसंवादे शिवशासने   
क्रियापादे भस्मस्वरूपनिरूपणं नाम षष्ठः पटलः ॥ ६ ॥  
  
  
  
  
सप्तमः पटलः  
  
बृहस्पतिरुवाच   
  
अपारमहिमाधार करुणाभरणोज्ज्वल ।  
धन्योऽस्मि भस्मनोऽचिन्त्यमहिम्नः परिवेदनात् ॥ १ ॥  
  
रुद्राक्ष महिमानं च विबोध्य कृपया विभो ।  
शिष्यं मामनुगृह्णीष्व सुरासुरनमस्कृत ॥ २ ॥  
  
अनन्तरुद्र उवाच  
  
रुद्राक्षस्वरूपं महिमा च   
  
गीष्पते ते प्रवक्ष्यामि रुद्राक्षाणां यथोदयम् ।  
धारणं महिमानं च शृणुष्वैकाग्रमानसः ॥ ३ ॥  
  
रुद्राक्षोत्पत्तिः  
  
त्रिपुराणां वधार्थाय विभुना शम्भुना पुरा ।  
उन्मीलितानि चक्षूंषि दिव्यं वर्षसहस्रकम् ॥ ४ ॥  
  
उभाभ्यां चारुपक्ष्मभ्यां पतिता जलबिन्दवः ।  
त एव बिन्दवो जाता महारुद्राक्षवृक्षकाः ॥  
स्थावरत्वम् अनुप्रापुर्भक्तानुग्रहकारणात् ॥ ५ ॥  
  
प्। ६४)  
  
रुद्राक्षमहिमा  
  
श्रोत्रियाय सवत्साया धेनोर्दानेन यत्फलम् ।  
तत्फलं लक्षगुणितं दर्शनाल्लभते नरः ॥ ६ ॥  
  
पुनस्तु कोटिगुणितं फलं तत्स्पर्शनाद् भवेत् ।  
तस्य कोटिशतं पुण्यं लभते धारणान्नरः ॥ ७ ॥  
  
लक्षकोटिसहस्राणि लक्षकोटिशतानि च ।  
तज्जपाल्लभते पुण्यं रुद्राक्षैर्भक्तिमान्नरः ॥ ८ ॥  
  
रुद्राक्षभेदाः  
  
रुद्राक्षाणां तु सद्भक्त्या धारणे स्यान्महाफलम् ।  
धात्रीफलप्रमाणं तु श्रेष्ठमेतदुदाहृतम् ॥ ९ ॥  
  
बदरीफलमात्रं तु मध्यमं प्रोच्यते बुधैः ।  
अधमं चणमात्रं स्यादिति विद्धि बृहस्पते ॥ १० ॥  
  
ब्राह्मणाः क्षत्रिया वैश्याः शूद्राश्चेति शिवाज्ञया ।  
वृक्षा जाताः पृथिव्यां तु तज्जातीयाः शुभाक्षकाः ॥ ११ ॥  
  
श्वेतास्तु ब्राह्मणा ज्ञेयाः क्षत्रिया रक्तवर्णकाः ।  
पीता वैश्यास्तु विज्ञेयाः कृष्णाः शूद्रा उदाहृताः ॥ १२ ॥  
  
प्। ६५)  
  
ब्राह्मणो बिभृयाच्छ्वेतान् रक्तान् राजा तु धारयेत् ।  
पीतान् वैश्यस्तु बिभृयात् कृष्णान् शूद्रस्तु धारयेत् ॥ १३ ॥  
  
वर्ज्या रुद्राक्षाः  
  
ताम्राः स्निग्धा दृढाः स्थूलाः कण्टकैः संयुताः शुभाः ।  
क्रिमिदष्टं छिन्नभिन्नं कण्टकैर्हीनमेव च ॥  
व्रणयुक्तमवृत्तं च षड्रुद्राक्षान् विवर्जयेत् ॥ १४ ॥  
  
उत्तमादिभेदाः  
  
स्वयमेव कृतद्वारं रुद्राक्षं स्यादिहोत्तमम् ।  
यत्तु पौरुषयत्नेन कृतं तन्मध्यमं भवेत् ॥ १५ ॥  
  
समान् स्निग्धान् दृढान् वृत्तान् क्षौमसूत्रेण धारयेत् ।  
सर्वगात्रेण साम्येन सामान्यानि विचक्षणः ॥ १६ ॥  
  
निकषे हेमरेखेव यस्य रेखा प्रदृश्यते ।  
तदक्षमुत्तमं विद्यात् तद्धार्यं शिवपूजकैः ॥ १७ ॥  
  
रुद्राक्षधारणस्थलानि सङ्ख्या च  
  
शिखायामेकरुद्राक्षं त्रिंशत्तु शिरसा वहेत् ।  
द्वात्रिंशत् तु गले दद्याद् बाह्वोः षोडश षोडश ॥१८ ॥  
  
प्। ६६)  
  
द्वादशं मणिबन्धे च स्कन्धे पञ्चशतं वहेत् ।  
अष्टोत्तरशतैर्मालां जपयज्ञे प्रकल्पयेत् ॥ १९ ॥  
  
द्विसरं त्रिसरं वाऽपि सराणां पञ्चकं तु वा ।  
सराणां सप्तकं वाऽपि बिभृयात् कण्ठदेशतः ॥ २० ॥  
  
मकुटे कुण्डले चैव कर्णिकाहारकेषु च ।  
केयूरे कटके चैव कुक्षिबन्धे विशेषतः ॥  
सुप्ते पीते सदा कालं रुद्राक्षान् धारयेन्नरः ॥ २१ ॥  
  
त्रिशतं त्वधमं पञ्चशतं मध्यममुच्यते ।  
सहस्रमुत्तमं प्रोक्तमेवं भेदेन धारयेत् ॥ २२ ॥  
  
मन्त्रपुरस्सरं रुद्राक्षधारणम्  
  
शिरसीशानमन्त्रेण कण्ठे तत्पुरुषेण च ।  
अघोराख्येन मन्त्रेण करयोर्धारयेत् सुधीः ॥  
पञ्चाशदक्षसहितां व्योमव्यापीति चोदरे ॥ २३ ॥  
  
प्। ६७)  
  
पञ्चब्रह्मभिरङ्गैश्च त्रिमाला पञ्च सप्त च ।  
अथवा मूलमन्त्रेण सर्वाण्यक्षाणि धारयेत् ॥ २४ ॥  
  
मुखभेदेन रुद्राक्षमहिमा  
  
एकवक्त्रं तु रुद्राक्षं परतत्त्वस्वरूपकम् ।  
तद्धारणात् परे तत्त्वे लीयते विजितेन्द्रियः ॥ २५ ॥  
  
द्विवक्त्रं चैव रुद्राक्षमर्धनारीश्वरात्मकम् ।  
धारणादर्धनारीशः प्रीयते तस्य नित्यशः ॥ २६ ॥  
  
त्रिवक्त्रमनलः साक्षात् स्त्रीहत्यां दहति क्षणात् ।  
त्रिमुखं चैव रुद्राक्षमग्नित्रयमुदाहृतम् ॥  
तद्धारणेन हुतभुक् तुष्यति स्फुटकामदः ॥ २७ ॥  
  
चतुर्मुखं तु रुद्राक्षं ब्रह्मरूपमुदाहृतम् ।  
पञ्चवक्त्रं तु रुद्राक्षं पञ्चब्रह्मस्वरूपकम् ॥ २८ ॥  
  
पञ्चवक्त्रं स्वयं ब्रह्म ब्रह्महत्यां व्यपोहति ।  
तस्य धारणमात्रेण सन्तुष्यति सदाशिवः ॥ २९ ॥  
  
षड्वक्त्रं तु रुद्राक्षं कार्तिकेयाधिदैवतम् ।  
विनायकाधिदैवं च दत्तेऽविघ्नं श्रियं वराम् ॥ ३० ॥  
  
प्। ६८)  
  
सप्तवक्त्रं तु रुद्राक्षं सप्तमात्रधिदैवतम् ।  
तद्धारणेन सुप्रीता जयं ददति मातरः ॥ ३१ ॥  
  
अष्टवक्त्रं तु रुद्राक्षं दिगधीशाधिदैवतम् ।  
वस्वष्टकप्रियं चैव गङ्गाप्रीतिकरं शुभम् ॥  
तद्धारणादिमे प्रीता ददते तस्य वाञ्छितम् ॥ ३२ ॥  
  
नववक्त्रं तु रुद्राक्षं नवशक्त्यधिदैवतम् ।  
तस्य धारणमात्रेण प्रीयन्ते नवशक्तयः ॥ ३३ ॥  
  
दशवक्त्रं तु रुद्राक्षं यमदैवमुदाहृतम् ।  
तथाऽस्य प्रीतिजनकं धारणे नात्र संशयः ॥ ३४ ॥  
  
एकादशमुखं चाक्षं रुद्रैकादशदैवतम् ।  
तदिन्द्रदैवतं प्रोक्तं सदा सौभाग्यवर्धनम् ॥ ३५ ॥  
  
रुद्राक्षं द्वादशमुखं महाविष्णुस्वरूपकम् ।  
द्वादशादित्यदैवं च देवताप्रीतिवर्धनम् ॥ ३६ ॥  
  
त्रयोदशमुखं चाक्षं कामदं शुद्धिदं शुभम् ।  
तस्य धारणमात्रेण कामदेवः प्रसीदति ॥ ३७ ॥  
  
प्। ६९)  
  
चतुर्दशमुखं चाक्षं रुद्रनेत्रसमुद्भवम् ।  
सर्वव्याधिहरं चैव सदारोग्यमवाप्नुयात् ॥ ३८ ॥  
  
तन्मुखं रुद्रमित्याहुस्तद्बिन्दुः सर्वदेवताः ।  
रुद्राक्षधारणात् सद्यः सर्वपापैः प्रमुच्यते ॥ ३९ ॥  
  
सङ्ख्यानिरूपणम्  
  
रुद्राक्षधारणं पुण्यं केन वा सदृशं भवेत् ।  
सहस्रं धारयेद् यस्तु रुद्राक्षाणां धृतव्रतः ॥  
सुरासुरा नमन्त्येनं यथा रुद्रस्तथैव सः ॥ ४० ॥  
  
अभावे तु सहस्रस्य बाह्वोः षोडश षोडश ।  
एकं शिखायां करयोर्द्वादश द्वादश द्वयोः ॥ ४१ ॥  
  
द्वात्रिंशत् कण्ठदेशे तु प्रत्येकं कर्णयोश्च षट् ।  
उरस्यष्टोत्तरशतं चत्वारिंशच्च मस्तके ॥  
धारयेद् यस्तु रुद्राक्षं रुद्रवत् पूज्यते सदा ॥ ४२ ॥  
  
मुक्तादिना सह रुद्राक्षधारणम्  
  
मुक्ताप्रवालस्फटिकरौप्यवैडूर्यकाञ्चनैः ।  
धारयेद् यस्तु रुद्राक्षान् स रुद्रो नात्र संशयः ॥ ४३ ॥  
  
केवलं वाऽपि रुद्राक्षान् रुद्रमुद्रान् बिभर्ति यः ।  
तं न स्पृशन्ति पापानि तमांसीव विभावसुम् ॥ ४४ ॥  
  
प्। ७०)  
  
रुद्राक्षमहिमा  
  
रुद्राक्षमालया जप्तो मन्त्रोऽनन्तफलप्रदः ।  
अरुद्राक्षजपः पुंसां तावन्मात्रफलप्रदः ॥ ४५ ॥  
  
यस्याङ्गे नास्ति रुद्राक्ष एकोऽपि बहुपुण्यदः ॥  
तस्य जन्म निरर्थं स्यात् त्रिपुण्ड्ररहितं यथा ॥ ४६ ॥  
  
मूर्ध्नि विन्यस्य रुद्राक्षं यः स्नाति मतिमान्नरः ।  
गङ्गास्नानफलं तस्य जायते नात्र संशयः ॥ ४७ ॥  
  
पूजयेद्यस्तु रुद्राक्षं कृत्वा तोयाभिषेचनम् ।  
यत्फलं लिङ्गपूजायां तदेवाप्नोति निश्चितम् ॥ ४८ ॥  
  
रुद्राक्षमहिमाऽपारः कश्चिदुक्तो मयाऽनघ ।  
गोपनीयः प्रयत्नेन किमतः श्रोतुमिच्छसि ॥ ४९ ॥  
  
इति श्रीचन्द्रज्ञानागमे उत्तरभागेऽनन्तरुद्रबृहस्पतिसंवादे शिवशासने   
क्रियापादे रुद्राक्षस्वरूपनिरूपणं नाम सप्तमः पटलः ॥ ७ ॥  
  
  
  
  
अष्टमः पटलः  
  
बृहस्पतिरुवाच  
  
अनुत्तरज्ञाननिधे परानन्दसुधाम्बुधे ।  
श्रीमदीयमुखाम्भोजान्मकरन्दमिव सृतम् ॥ १ ॥  
  
महिमानमिहाकर्ण्य रुद्राक्षाणामनुत्तमम् ।  
सन्तृप्तो विवशश्चास्मि धन्योऽस्मि सुरसन्नुत ॥ २ ॥  
  
श्रीमत्पञ्चाक्षरस्यापि विधानं महिमोन्नतिम् ।  
उपदिश्य कृपादृष्ट्या विलोक्यानुगृहाण माम् ॥ ३ ॥  
  
अनन्तरुद्र उवाच  
  
अधुना ते प्रवक्ष्यामि पञ्चाक्षरमहामनोः ।  
स्वरूपं महिमानं च पुरश्चर्याविधिं क्रमात् ॥ ४ ॥  
  
पञ्चाक्षरमन्त्रस्वरूपं महिमा च  
  
आदौ नमः प्रयोक्तव्यं शिवायेति ततः परम् ।  
सैषा पञ्चाक्षरी विद्या सर्वश्रुतिशिवागता ॥ ५ ॥  
  
शब्दजातस्य सर्वस्य बीजभूता समासतः ।  
आदौ शिवमुखोद्गीर्णा सा तस्यैवात्मवाचिका ॥ ६ ॥  
  
प्। ७२)  
  
तप्तचामीकरप्रख्या पीनोन्नतपयोधरा ।  
चतुर्भुजा त्रिनयना बालेन्दुकृतशेखरा ॥ ७ ॥  
  
पद्मोत्पलधरा सौम्या वरदाऽभयपाणिका ।  
सर्वलक्षणसम्पन्ना सर्वाभरणभूषिता ॥ ८ ॥  
  
सिद्धपद्मासनासीना नीलकुञ्चितमूर्धजा ।  
इयं प्रणवपूर्वा तु षडक्षरीति कथ्यते ॥ ९ ॥  
  
षडक्षरी विद्या  
  
द्विजैरियं तु जप्तव्या नित्यं प्रणवपूर्विका ।  
स्त्रीभिः शूद्रैश्च जप्तव्या नमोऽन्ता प्रणवं विना ॥ १० ॥  
  
ऋष्यादिन्यासः  
  
वामदेव ऋषिश्चास्य पङ्क्तिश्छन्द उदाहृतः ।  
देवता स शिवः साक्षात् प्रणवो बीज उच्यते ॥  
उमा शक्तिरिति प्रोक्ता न्यासश्चैवं षडक्षरैः ॥ ११ ॥  
  
जपविधानम्  
  
ध्यात्वा सम्पूज्य मनसि बाह्ये वा परमेश्वरम् ।  
जपं कुर्यात् प्रयत्नेन ध्यायन् साम्बं त्रियम्बकम् ॥ १२ ॥  
  
प्। ७३)  
  
सहस्रं वा तदर्धं वा शतं वाऽथ जपेन्मनुम् ।  
एवं यः कुरुते नित्यं स शिवो हि न संशयः ॥ १३ ॥  
  
वर्णादिनिरूपणम्  
  
अस्याः पञ्चविधा वर्णाः प्रस्फुरद्रस्मिमण्डलाः ।  
पीतः श्वेतस्तथा रक्तो हरितो नील एव च ॥ १४ ॥  
  
पृथक् प्रोज्या यद्येते बिन्दुनादविभूषिताः ।  
अर्धचन्द्राकृतिर्बिन्दुर्नादो दीपशिखाकृतिः ॥ १५ ॥  
  
पञ्चब्रह्ममुखान्याहुः स्थानं तेषां सुरोत्तम ।  
पूर्वादि चोर्ध्वपर्यन्तं नकारादि यथा क्रमम् ॥ १६ ॥  
  
नामान्तराणि  
  
मूलं विद्या शिवं चैव सूत्रं पञ्चाक्षरस्तथा ।  
नामान्यस्य विजानीयादोङ्कारो हृदयं मतम् ॥ १७ ॥  
  
मन्त्राङ्गानि  
  
नकारः शिर उच्येत मकारस्तु शिखोच्यते ।  
शिकारः कवचं तद्वद्वाकारो नेत्रमुच्यते ॥ १८ ॥  
  
यकारोऽस्त्रं नमः स्वाहा वषट् हुं वौषडित्यपि ।  
फडित्यपि च वर्णानां मन्त्राङ्गत्वं यथा तथा ॥ १९ ॥  
  
प्। ७४  
  
वर्णं दैवं तथा शक्तिराधारं छन्द एव च ।   
ऋषिः स्थानं ब्रह्म चाथ आयुधं तु तथैव च ॥ २० ॥  
  
कला गुणश्च चक्रं च प्रकाशः करणं तथा ।  
वायुर्ज्ञानेन्द्रियं चैवं षोडशैते क्रमोदिताः ॥ २१ ॥  
  
नकारस्य षोडशरूपता  
  
नकारं पीतवर्णं स्याद् ब्रह्मा तत्राधिदैवतम् ।  
सावित्री शक्तिरित्युक्ता चाधारं पृथिवी तथा ॥ २२ ॥  
  
अनुष्टुप्छन्दसा युक्तं वासिष्ठार्सं तथैव हि ।  
स्थानं पञ्चिमतो वक्त्रं सद्योजातं तु ब्रह्मकम् ॥ २३ ॥  
  
आयुधं वज्रमेवोक्तं कला निवृत्तिरेव च ।  
गुणः कठिन एवोक्तःश्चक्रं तु चतुरश्रकम् ॥ २४ ॥  
  
ज्वलदग्नेः प्रकाशस्तु करणं मन एव च ।  
प्राणवायुसमायुक्तं घ्राणं ज्ञानेन्द्रियं भवेत् ॥  
इत्येवं षोडशानां तु नकाराक्षरमुच्यते ॥ २५ ॥  
  
मकारस्य षोडशरूपता  
  
मकारं जलरूपं च दैवं विष्णुस्तथैव च ।  
लक्ष्मीः शक्तिरिति प्रोक्ता चाधारं जलमेव च ॥ २६ ॥  
  
त्रिष्टुप्छन्दः समायुक्तं विश्वामित्र ऋषिस्तथा ।  
स्थानमुत्तरतो वक्त्रं ब्रह्म वै वामदेवकम् ॥ २७ ॥  
  
प्। ७५)  
  
आयुधं पद्ममेवोक्तं प्रतिष्ठाख्यकलायुतम् ।  
गुणस्तु द्रवसंयुक्तश्चक्रमर्धसुधाकरः ॥ २८ ॥  
  
सोमस्यैव प्रकाशश्च करणं बुद्धिरेव च ।  
अपानवायुसंयुक्तं जिह्वा ज्ञानेन्द्रियं भवेत् ॥  
इत्येवं षोडशानां तु मकाराक्षरमुच्यते ॥ २९ ॥  
  
शिकारस्य षोडशरूपता  
  
शिकारं वह्निरूपं तु रुद्रस्तत्राधिदैवतम् ।  
गौरीशक्ति समायुक्तमाधारं चाग्निरेव च ॥ ३० ॥  
  
उष्णिक्छन्द समायुक्तं जमदग्निर्-ऋषिस्तथा ।  
स्थानं दक्षिणतो वक्त्रमघोरं ब्रह्म चैव हि ॥ ३१ ॥  
  
स्वस्तिकायुधमेवोक्तं विद्यानाम कलाऽपि च ।  
गुणो दीप्त्यनुसंयुक्तश्चक्रं त्यश्रकमेव च ॥ ३२ ॥  
  
तटितां तु प्रकाशश्च करणं त्वहमाकृतिः ।  
व्यानवायुसमायुक्तं नेत्रं ज्ञानेन्द्रियं भवेत् ॥  
इत्येवं षोडशानां तु शिकाराक्षरमुच्यते ॥ ३३ ॥  
  
वाकारस्य षोडशरूपता  
  
वाकारं वायुरूपं स्यादधिदैवतमीश्वरम् ।  
अम्बिका स्यान्महाशक्तिर्वायुश्चाधारमेव च ॥ ३४ ॥  
  
प्। ७६)  
  
बृहतीच्छन्दसा युक्तम् ऋषिः काश्यप एव च ।  
स्थानं पूर्वाननं प्रोक्तं ब्रह्म तत्पूरुषं भवेत् ॥ ३५ ॥  
  
आयुधं बिन्दुरूपं तु कला शान्तिस्तथैव च ।  
गुणः स्परश इति प्रोक्तं षडश्रं चक्रमेव च ॥ ३६ ॥  
  
प्रकाश इन्द्रनीलस्य चित्तं तु करणं भवेत् ।  
उदानवायुसंयुक्तं चर्म ज्ञानेन्द्रियं भवेत् ॥  
इत्येवं षोडशानां तु वाकाराक्षरमुच्यते ॥ ३७ ॥  
  
यकारस्य षोडशरूपता  
  
यकारं व्योमरूपं तु दैवं चैव सदाशिवः ।  
उन्मनी शक्तिरेवोक्ता आधारं व्योम चोच्यते ॥ ३८ ॥  
  
जगतीच्छन्दसा युक्तं भरद्वाज ऋषिस्तथा ।  
स्थानमूर्ध्वमुखं विद्याद् ब्रह्म चेशानमेव च ॥ ३९ ॥  
  
आयुधं चैव शूलं स्याच्छान्त्यतीता कलाऽपि च ।  
गुणस्तु शून्य एव स्यात् प्रकाशश्चन्द्रिकामणेः ॥ ४० ॥  
  
करणं प्रकृतिः प्रोक्तं समानो वायुरेव च ।  
श्रोत्रं ज्ञानेन्द्रियं प्रोक्तमित्येते षोडश क्रमात् ॥  
यकाराक्षरमित्युक्तं न भूतो न भविष्यति ॥ ४१ ॥  
  
प्। ७७)  
  
पञ्चाक्षरोत्पत्तिः  
  
एकमेव प्रधानं तु पञ्चाक्षरमिति स्मृतम् ।  
काम्यसिद्धिप्रयोगेण प्रत्यक्षं पञ्चधा भवेत् ॥ ४२ ॥  
  
ततः प्रस्तारकं प्रोक्तं विंशत्येकशतं भवेत् ।  
एवं पञ्चाक्षरोत्पत्तिर्गुरोर्वक्त्रेण लभ्यते ॥ ४३ ॥  
  
मन्त्रं पञ्चविधं प्रोक्तं कर्म चाष्टविधाम् ।  
परे पञ्चात्तरोत्पत्तिः पुनस्तत्रैव लीयते ॥ ४४ ॥  
  
सप्तकोटिमहामन्त्रा रूपवक्त्रैरनेकधा ।  
पञ्चाक्षरे प्रलीयन्ते पुनस्तस्माद् विनिर्गताः ॥ ४५ ॥  
  
आज्ञाहीनं क्रियाहीनं श्रद्धाहीनं बृहस्पते ।  
अजप्तं दक्षिणाहीनं सदा जप्तं च निष्फलम् ॥ ४६ ॥  
  
आज्ञासिद्धं क्रियासिद्धं श्रद्धासिद्धमिदं तथा ।  
दक्षिणासिद्धमपि च मन्त्रमेतन्महाफलम् ॥ ४७ ॥  
  
पुरश्चरणक्रमः  
  
दीक्षापूर्वं गुरोर्लब्ध्वा मन्त्रमाज्ञां समाहितः ।  
सङ्कल्प्य च जपेन्नित्यं पुरश्चरणपूर्वकम् ॥ ४८ ॥  
  
यावज्जीवं जपेन्नित्यमष्टोत्तरसहस्रकम् ।  
अनश्नंस्प्तपरो भूत्वा स याति परमां गतिम् ॥ ४९ ॥  
  
प्। ७८)  
  
जपेदक्षरलक्षं वै चतुर्गुणितमादरात् ।  
युक्ताशी संयमी यः स पौश्चरणिकः स्मृतः ॥ ५० ॥  
  
यः पुरश्चरणं कृत्वा नित्यजापी भवेत् पुनः ।  
तस्य नास्ति समोलोके स सिद्धः सिद्धिदो भवेत् ॥ ५१ ॥  
  
मन्त्रजपविधिः  
  
स्नानं कृत्वा शुचौ देशे बद्ध्वा रुचिरमासनम् ।  
शङ्करं हृदि सञ्चिन्त्य स्वगुरुं तद्गुरूंस्तथा ॥ ५२ ॥  
  
प्राङ्मुखोदङ्मुखो वापि मौनी चैकाग्रमानसः ।  
विशोध्य पञ्चतत्त्वानि दहनप्लावनादिभिः ॥ ५३ ॥  
  
मन्त्रन्यासादिकं कृत्वा सकलीकृतविग्रहः ।  
देवं देवीयुतं ध्यायेत् प्राणापानौ नियम्य च ॥ ५४ ॥  
  
प्। ७९)  
  
विद्यां स्थानं स्वरं रूपम् ऋषिं छन्दोऽधिदैवतम् ।  
बीजं शक्तिं तथा वाच्यं स्मृत्वा पञ्चाक्षरं जपेत् ॥ ५५ ॥  
  
त्रिविधो जपः  
  
उत्तमो मानसः प्रोक्त उपांशुर्मध्यमस्तथा ।  
अधमो वाचिकः प्रोक्त इत्येतच्छिवशासनम् ॥ ५६ ॥  
  
यदुच्चनी च स्वरितैः शब्दैः स्पष्टपदाक्षरैः ।  
मन्त्रमुच्चारयेद्वाचा वाचिकोऽयं जपः स्मृतः ॥ ५७ ॥  
  
जिह्वामात्रपरिस्पन्दादीषदुच्चारितोऽपि वा ।  
अपरैरश्रुतः स्वेन श्रुतश्चोपांशुरुच्यते ॥ ५८ ॥  
  
धिया यदक्षरश्रेण्या वर्णाद्वर्णं पदात्पदम् ।  
शब्दार्थचिन्तनं भूयः कथ्यते मानसो जपः ॥ ५९ ॥  
  
वाचिकस्त्वेक एव स्यादुपांशुः शतमुच्यते ।  
सहस्रं मानसं प्रोक्तं सगर्भस्तच्छताधिकः ॥ ६० ॥  
  
प्। ८०)  
  
सगर्भोऽगर्भश्च जपः  
  
प्राणायाम समायुक्तः सगर्भो जप उच्यते ।  
प्राणायामेन रहितो ह्यगर्भो जप उच्यते ॥ ६१ ॥  
  
चत्वारिंशत्समावृत्तिं प्राणायामं तु संस्मरेत् ।  
मन्त्रं मन्त्रार्थविधिमानशक्तः शक्तितो जपेत् ॥ ६२ ॥  
  
पञ्चकं त्रिकमेकं वा प्राणायामं समाचरेत् ।  
अगर्भं वा सगर्भं वा सगर्भस्तु प्रशस्यते ॥ ६३ ॥  
  
सगर्भादपि साहस्रं सध्यानो जप उच्यते ।  
एषु पञ्चविधेष्वेव कर्तव्यः शक्तितो जपः ॥ ६४ ॥  
  
अङ्गुल्यादिषु जपफलभेदः  
  
अङ्गुल्या जपसङ्ख्यानादेकमेकमुदाहृतम् ।  
रेखयाऽष्टगुणं विद्यात् पुत्रजीवैर्दशाधिकम् ॥ ६५ ॥  
  
शतं स्याच्छङ्खमणिभिः प्रवालैस्तु सहस्रकम् ।  
स्फटिकैर्दशसाहस्रं मौक्तिकैर्लक्षमुच्यते ॥ ६६ ॥  
  
पद्माक्षैर्दशलक्षं तु सौवर्णैः कोटिरुच्यते ।  
कुशग्रन्थ्या च रुद्राक्षैरनन्तफलमुच्यते ॥ ६७ ॥  
  
प्। ८१)  
  
जपमाला  
  
त्रिंशदक्षैः कृता माला धनदा जपकर्मणि ।  
सप्तविंशतिसङ्ख्याकैरक्षैः पुष्टिप्रदा भवेत् ॥ ६८ ॥  
  
पञ्चविंशतिसङ्ख्याकैः कृता मुक्तिं प्रयच्छति ।  
अक्षैस्तु पञ्चदशभिरभिचारफलप्रदा ॥ ६९ ॥  
  
अङ्गुष्ठं मोक्षदं विद्यात्तर्जनी शत्रुनाशिनी ।  
मध्यमा धनदा शातिं करोत्येव ह्यनामिका ॥  
कनिष्ठाऽकर्षणे प्रोक्ता जपकर्मणि गीष्पते ॥ ७० ॥  
  
अङ्गुष्ठेन जपेज्जप्यमन्यैरङ्गुलिभिः सह ।  
अङ्गुष्ठेन विना जप्यं कृतं तदफलं यतः ॥ ७१ ॥  
  
स्थानादिभेदेन फलभेदः  
  
गृहे जपं समं विद्याद् गोष्ठे शतगुणं भवेत् ।  
पुण्यारण्ये तथाऽरामे सहस्रगुणमुच्यते ॥ ७२ ॥  
  
अयुतं पर्वते रम्ये नद्यां लक्षमुदाहृतम् ।  
कोटिं देवालये विद्यादनन्तं शिवसन्निधौ ॥ ७३ ॥  
  
यदिष्टलिङ्गं सम्पश्यन् वामहस्तस्थितं परम् ।  
जपते तत्फलं वक्तुं न मया शक्यते गुरो ॥ ७४ ॥  
  
प्। ८२)  
  
सूर्यस्याग्नेर्गुरोरिन्दोर्दीपस्य च जलस्य च ।  
विप्राणां च गवां चैव सन्निधौ शस्यते जपः ॥ ७५ ॥  
  
तत्पूर्वाभिमुखं वश्यं दक्षिणं चाभिचारिकम् ।  
पश्चिमं धनदं विद्यादुत्तरं शान्तिदं भवेत् ॥ ७६ ॥  
  
जपकाले वर्ज्यम्  
  
उष्णीषी कञ्चुकी नग्नो मुक्तकेशो गलावृतः ।  
अपवित्रकरोऽशुद्धो विलपन्न जपेत् क्वचित् ॥ ७७ ॥  
  
क्रोधं मदं क्षुधां तन्द्रां निष्ठीवनविजृम्भणे ।  
दर्शनं च श्वनीचानां वर्जयेज्जपकर्मणि ॥ ७८ ॥  
  
आचामेत् सम्भवे तेषां स्मरेत् साम्बं त्रियम्बकम् ।  
ज्योतींषि च प्रपश्येद् वा कुर्याद् वा प्राणसंयमम् ॥ ७९ ॥  
  
अशानश्च शयानश्च गच्छन्नुत्थित एव वा ।  
रथ्यायामशिवे स्थानेन जपेत् तिमिरान्तरे ॥ ८० ॥  
  
प्रसार्य न जपेत् पादौ कुक्कुटासन एव वा ।  
यानशय्याधिरूढो वा चिन्ताव्याकुलितोऽपि वा ॥  
सदाचारो चपन् जुह्वन् ध्यायन् भद्रं समश्नुते ॥ ८१ ॥  
  
प्। ८३)  
  
रहस्यमन्यद्वक्ष्यामि गोपनीयमिदं शृणु ।  
न वाच्यं यस्य कस्यापि नास्तिकस्याथवा पशोः ॥ ८२ ॥  
  
पञ्चाक्षरमन्त्रमहिमा  
  
सदाचारविहीनस्य पतितस्यान्त्यजस्य वा ।  
पञ्चाक्षरात् परं नास्ति परित्राणं कलौ युगे ॥ ८३ ॥  
  
गच्छतस्तिष्ठतो वापि स्वेच्छया कर्म कुर्वतः ।  
अशुचेर्वा शुचेर्वापि मन्त्रोऽयं न च निष्फलः ॥ ८४ ॥  
  
अनाचारवतां पुंसामविशुद्धषडध्वनाम् ।  
अनादिष्टोऽपि गुरुणा मन्त्रोऽयं न च निष्फलः ॥ ८५ ॥  
  
अन्त्यजस्यापि मूढस्य मूर्खस्य पतितस्य च ।  
निर्मर्यादस्य नीचस्य मन्त्रोऽयं न च निष्फलः ॥ ८६ ॥  
  
सर्वावस्थाङ्गतस्यापि मयि भक्तिमतः सदा ।  
सिद्ध्यत्येष न सन्देहो नापरस्य तु कस्यचित् ॥ ८७ ॥  
  
न कदाचन कस्यापि रिपुरेष महामनुः ।  
सिद्धो वाऽथ सुसिद्धो वा साध्यो वाऽथ भविष्यति ॥ ८८ ॥  
  
प्। ८४)  
  
सिद्धेन गुरुणाऽदिष्टः सुसिद्ध इति कथ्यते ।  
असिद्धेनापि वा दत्तः सिद्धः साध्यस्तु केवलम् ॥ ८९ ॥  
  
असाधितः साधितो वा सिद्ध्यत्येष न संशयः ।  
श्रद्धातिशययुक्तस्य शिवे मन्त्रे तथा गुरौ ॥ ९० ॥  
  
पञ्चाक्षरीविद्यामाश्रयेत्  
  
तस्मान्मन्त्रान्तरांस्त्यक्त्वा सा पायानधिकारतः ।  
आश्रयेत् परमां विद्यां हृद्यां पञ्चाक्षरीं बुधः ॥ ९१ ॥  
  
मन्त्रान्तरेषु सिद्धेषु मन्त्र एष न सिद्ध्यति ।  
अस्मिन् सिद्धे महामन्त्रे तेऽपि सिद्धा भवन्ति हि ॥ ९२ ॥  
  
अपारो महिमा शैवपञ्चाक्षरमहामनोः ।  
न वक्तुं विधिना शक्यः सङ्क्षिप्योक्तो मयानध ॥ ९३ ॥  
  
आवरणाष्टकप्रकरणोपसंहारः  
  
इदं हि शैवदीक्षाया महदावरणाष्टकम् ।  
प्रथितं सर्वविद्यासु प्रत्येकमपि मुक्तिदम् ॥ ९४ ॥  
  
प्। ८५  
  
गदितं त्वयि सम्प्रीत्या भुवनानुजिधृक्षया ।  
वृन्दारककुलाचार्य किमन्यच्छ्रोतुमिच्छसि ॥ ९५ ॥  
  
इति श्रीचन्द्रज्ञानागमे उत्तरभागेऽनन्तरुद्रबृहस्पतिसंवादे   
शिवशासने क्रियापादे पञ्चाक्षरस्वरूपनिरूपणं नामाष्टमः पटलः   
॥ ८ ॥  
  
  
  
नवमः पटलः  
  
बृहस्पतिरुवाच   
  
सर्वागमार्थसारज्ञ सर्वभूतदयापर ।  
जगदुद्धरणोन्निद्रानन्तरुद्र नमोऽस्तु ते ॥ १ ॥  
  
अष्टावरणमाहात्म्यमनन्तश्रुतिचोदितम् ।  
श्रीमन्मुखादिहाकर्ण्य परां तृप्तिमवाप्नुवम् ॥ २ ॥  
  
आचाराणां च पञ्चानां स्वरूपं विनिबोध्य माम् ।  
अनुगृह्णीष्व कृपया सुरासुरनमस्कृत ॥ ३ ॥  
  
अनन्तरुद्र उवाच  
  
पञ्चाचारनिरूपणम्   
  
लिङ्गाचारः सदाचारः शिवाचारस्तथैव च ।  
भृत्याचारो गणाचारः पञ्चाचाराः प्रकीर्तिताः ॥ ४ ॥  
  
गुरुणा दत्तलिङ्गाद्वै नास्ति दैवं महीतले ।  
इति भावानुसन्धानं लिङ्गाचारः स उच्यते ॥ ५ ॥  
  
धर्माजितेन द्रव्येण यत् सन्तर्पणमन्वहम् ।  
गुरुलिङ्गजङ्गमानां सदाचार इति स्मृतः ॥ ६ ॥  
  
शिव एव परं ब्रह्म पञ्चकृत्यपरायणम् ।  
न ततोऽन्या गतिरिति शिवाचारो हि कीर्तितः ॥ ७ ॥  
  
प्। ८७)  
  
शिवस्य शिवभक्तस्य शिवधर्मादिकस्य च ।  
न शृणोति च यन्निन्दां च गणाचार उच्यते ॥ ८ ॥  
  
शिवभक्तजनाः सर्वे वरिष्ठाः पृथिवीतले ।  
तेषां भृत्योऽहमिति यद् भृत्याचार इति स्मृतः ॥ ९ ॥  
  
इहोक्तानां च पञ्चानामाचाराणां सुरोत्तम ।  
प्रकारान्तरमस्त्यत्र वक्ष्ये तदपि च शृणु ॥ १० ॥  
  
१। लिङ्गाचारः  
  
लिङ्गाचारं प्रवक्ष्यामि प्रथमं मङ्गलालयम् ।  
क्रियावेधामन्वभिख्यदीक्षान्तर्गतमूर्तयः ॥  
एकविंशतिदीक्षाश्च लिङ्गाचार इति स्मृतः ॥ ११ ॥  
  
सप्तविधा दीक्षा  
  
आज्ञोपमा च कलशैरभिषेकस्ततः परम् ।  
स्वस्तिकारोहणं भूतिपट्टमायत्तमेव च ॥  
स्वायत्तमिति सप्तैताः क्रियादीक्षान्तरा मताः ॥ १२ ॥  
  
समयश्चाप्यसंसारस्तत्त्वं ज्ञानमनुग्रहः ।  
अध्यात्मशुद्धविद्ये च सप्त वेधान्तराः स्मृताः ॥ १३ ॥  
  
प्। ८८)  
  
दृढव्रतमहिंसा च तस्मै पञ्चन्द्रियार्पणम् ।  
एकाग्रचित्तसम्पत्तिः परतत्त्वे सदा रतिः ॥ १४ ॥  
  
लिङ्गे निजमनोलीनं सद्योमुक्तिश्च शाश्वती ।  
एवं सप्तविधा दीक्षा मनुदीक्षान्तराः स्मृताः ॥ १५ ॥  
  
२। सदाचारः  
  
सदाचारं प्रवक्ष्यामि सावधानमनाः शृणु ।  
आचार एव सर्वेषामलङ्काराय कल्पते ॥  
आचारहीनः पुरुषो लोके भवति निन्दितः ॥ १६ ॥  
  
ज्ञानेनाचारयुक्तेन प्रसीदति महेश्वरः ।  
तस्मादाचारवान् ज्ञानी भवेदादेहपातनम् ॥ १७ ॥  
  
शिवस्य भक्तिराधार आचारः सर्वदेहिनाम् ।  
आचारः परमो धर्म आचारः परमं धनम् ॥ १८ ॥  
  
ज्ञानमाचारहीनं चेन्न तद्भवति सिद्धये ।  
शृणु तस्मिन् सदाचारे शीलमष्टविध भवेत् ॥ १९ ॥  
  
सदाचारेऽष्टविधं शीलम्  
  
अङ्कुरं प्रथमं ज्ञेयमुत्पन्नं च द्वितीयकम् ।  
द्विदलं च तृतीयं स्यात् प्रवृद्धं च चतुर्थकम् ॥ २० ॥  
  
प्। ८९)  
  
सप्रकाण्डं पञ्चमं स्यात् सशाखं षष्ठमुच्यते ।  
सपुष्पं सप्तमं ज्ञेयं सफलं चाष्टमं भवेत् ॥ २१ ॥  
  
सदाचारोऽष्टशीलाढ्यः सेवितः कल्पपादपः ।  
सद्भक्तानां सुमनसां ददातीष्टफलं महत् ॥ २२ ॥  
  
अङ्कुरादिशीललक्षणम्  
  
अङ्कुराख्यं प्रवक्ष्यामि बीजभूतं समासतः ।  
गुरुकारुण्यकलितषडध्वन्यासशोभिता ॥  
तनुः स्वीया प्राकृतेति भावोऽङ्कुर इतीर्यते ॥ २३ ॥  
  
दीक्षितैरेव दाराद्यैः सहवासो य आत्मनः ।  
शीलमुत्पन्नमित्युक्तं ग्राह्यमेतद्विचक्षणैः ॥ २४ ॥  
  
लाञ्छनानां हि शैवानां भस्मादीनामनारतम् ।  
धारणं त्वप्रमादेन द्विदलं शीलमुच्यते ॥ २५ ॥  
  
यन्नित्यं शिवधर्माणां माहात्म्यस्य विभावनम् ।  
प्रवृद्धं शीलमित्युक्तं भक्तेर्वृद्धिकरं श्रुतम् ॥ २६ ॥  
  
इष्टलिङ्गमनभ्यर्च्य स्थीयते यदभोजनम् ।  
सप्रकाण्डमिदं शीलं विज्ञेयं भक्तिसाधनम् ॥ २७ ॥  
  
प्। ९०)  
  
इष्टलिङ्गानर्पितस्य द्रव्यस्याग्रहणं हि यत् ।  
शीलं सशाखमित्युक्तमवर्ज्यं भक्तितत्परैः ॥ २८ ॥  
  
शिवार्पितप्रसादस्य यत् परित्यागवर्जनम् ।  
सपुष्पं शीलमित्युक्तं विज्ञेयं चैतदुत्तमम् ॥ २९ ॥  
  
गुरुजङ्गमलिङ्गानां यदेकत्वेन भावनम् ।  
सफलं शीलमित्युक्तं सद्यः सिद्धिकरं परम् ॥ ३० ॥  
  
यः सदाचारमष्टाङ्गं भक्तिनिष्ठो निषेवते ।  
स सद्यः सिद्धिमाप्नोति परां शम्भोरनुग्रहात् ॥ ३१ ॥  
  
३। शिवाचारः  
  
शिवाचारमतो वक्ष्ये शृणुष्वावहितो मुने ।  
द्रव्यक्षेत्रगृहादीनां षोडशानां विशोधनम् ॥  
शिवशास्त्रोक्तमार्गेण शिवाचार इति स्मृतः ॥ ३२ ॥  
  
षोडश शुद्धयः  
  
भक्तहस्तगतं वापि भस्मना वा विशोधितम् ।  
फलमूलादिकं ग्राह्यं द्रव्यशुद्धिरियं मता ॥ ३३ ॥  
  
नन्दिमुद्राङ्कितशिलादार्वादिपरिशोभितम् ।  
क्षेत्रं भक्तिपरैग्राह्यं क्षेत्रशुद्धिः प्रकीर्तित ॥ ३४ ॥  
  
प्। ९१)  
  
भक्तैस्तु निर्मितं वापि शिवलिङ्गाङ्कितं तु वा ।  
वेश्म भक्तैः परिग्राह्यं गृहशुद्धिः समीरिता ॥ ३५ ॥  
  
भक्तेन निर्मितं वापि शिवलिङ्गाङ्कितं तु वा ।  
भाण्डजातं परिग्राह्यं भाण्डशुद्धिः प्रकीर्तिता ॥ ३६ ॥  
  
भक्तलोकसमानीतं भस्मना संस्कृतं तु वा ।  
तृणादिकं परिग्राह्यं तृणशुद्धिरितीरिता ॥ ३७ ॥  
  
भक्तियुक्तसमानीतं विभूत्या संस्कृतं तु वा ।  
काष्ठं व्रतस्थैः सङ्ग्राह्यं काष्ठशुद्धिः समीरिता ॥ ३८ ॥  
  
भक्तारामे समुत्पन्नैर्भस्मना संस्कृतैस्तु वा ।  
भक्तैस्तु साधितेनाऽपि विभूत्या संस्कृतेन वा ॥ ३९ ॥  
  
नागवल्लीदलैः पूगैश्चूर्णेन च समन्वितम् ।  
ग्राह्यं भक्तैर्हि ताम्बूलं वीटिकाशुद्धिरीरिता ॥ ४० ॥  
  
शिवदीक्षान्वितैः पक्वमभक्तानवलोकितम् ।  
भोज्यं भक्तैः परिग्राह्यं पाकशुद्धिरियं मता ॥ ४१ ॥  
  
घृतं दधि पयस्तक्रं माहिषं चाविकं त्यजेत् ।  
गव्यं तु सर्वदा ग्राह्यं रसशुद्धिरियं मता ॥ ४२ ॥  
  
प्। ९२)  
  
पुनर्भवनिदानोक्तकाम्यकर्मविसर्जनात् ।  
जन्मराहित्यसम्पत्तिर्भवशुद्धिर्निगद्यते ॥ ४३ ॥  
  
सर्वभूतदयालुत्वं पाञ्चभौतिकसंस्कृतिः ।  
भूतदूषणराहित्यं भूतशुद्धिः समीरिता ॥ ४४ ॥  
  
सर्वकामान् समुज्झित्य शिवभावानुभावनम् ।  
चेतसा यत् सर्वकालं भावशुद्धिः समीरिता ॥ ४५ ॥  
  
पद्भ्यां पिपीलिकादीनां न यथा हिंसनं भवेत् ।  
गमनं हि परिग्राह्यं मार्गशुद्धिरियं मता ॥ ४६ ॥  
  
शास्त्रसञ्चोदिते काले निःशब्दे च मनोरमे ।  
शिवलिङ्गाराधनं यत् कालशुद्धिरिहोदिता ॥ ४७ ॥  
  
अनृतं परुषं कुत्सं बीभत्सं दाम्भिकं च यत् ।  
विसर्जनं तद्वचसो वाक्शुद्धिरिति कथ्यते ॥ ४८ ॥  
  
आसने शयने याने गोष्ठ्यां सर्वत्र सर्वदा ।  
सद्भक्तजनसाङ्गत्यं जनशुद्धिः समीरिता ॥ ४९ ॥  
  
विद्वन्नयं शिवचारः सर्वशास्त्रेषु गोपितः ।  
एतदाचरणान्मर्त्यः शिवसायुज्यभश्नुते ॥ ५० ॥  
  
प्। ९३)  
  
४। गणाचारः  
  
गणाचारमतो वक्ष्ये भोगमोक्षैकसाधनम् ।  
अनुष्ठितो भक्तगणैर्गणाचार इतीरितः ॥ ५१ ॥  
  
चतुष्षष्टिशीलानि  
  
सर्वोत्तमे गणाचारे सद्यःसिद्धिकरे परे ।  
शीलानि तु चतुःषष्टिर्वर्तन्ते तानि संशृणु ॥ ५२ ॥  
  
तत्र सप्तकायिकशीलानि  
  
भक्तिनिष्ठेन यद्वाचा यथार्थस्यैव भाषणम् ।  
तत्सत्यं सर्वशास्त्रेषु प्रथमं शीलमुच्यते ॥ ५३ ॥  
  
न वाच्यमप्रियं सत्यं नासत्यं च प्रियं वदेत् ।  
ब्रूयात् प्रियं च यत्सत्यं द्वितीयं शीलमुच्यते ॥ ५४ ॥  
  
वेदागमपुराणानां धर्मज्ञानैकबोधिनाम् ।  
पठनं प्रत्यहं यत्तत्तृतीयं शीलमीरितम् ॥ ५५ ॥  
  
शिवस्य शिवभक्तानां गुरोरपि विशेषतः ।  
प्रशंसनं यदश्रान्तं चतुर्थं शीलमुच्यते ॥ ५६ ॥  
  
अन्येषां चैव देवानां मानुषाणां च जातुचित् ।  
प्रशंसावर्जनं यत्तत् पञ्चमं शीलमुच्यते ॥ ५७ ॥  
  
कदाचित् कुत्रचिद्वा यदात्मस्तुतिविसर्जनम् ।  
तत् षष्ठं शीलमित्युक्तं सर्वशास्त्रैकसम्मतम् ॥ ५८ ॥  
  
प्। ९४)  
  
देवतानां मनुष्याणां निर्गुणानां च जातुचित् ।  
गर्हाविसर्चनं यत्तत् सप्तमं शीलमुच्यते ॥ ५९ ॥  
  
तदेतद्वाचिकं शीलमुक्तं सप्तविधं मया ।  
अथ पाणिगतं यत्तु शीलं वक्ष्यामि तच्छृणु ॥ ६० ॥  
  
पञ्चविधं पाणिगतं शीलम्  
  
गुरुजङ्गमलिङ्गानां क्रियते या नमस्कृतिः ।  
शीलमष्टममित्युक्तमखिलागमबोधितम् ॥ ६१ ॥  
  
पूजापरिकराणां यत्सम्पादनमहर्निशम् ।  
शीलं नवममित्युक्तं शिवप्रीत्येककारणम् ॥ ६२ ॥  
  
रुद्राक्षमालया नित्यं मूलमन्त्रजपोऽन्वहम् ।  
दशमं शीलमित्युक्तमखिलाघविशोधनम् ॥ ६३ ॥  
  
गुरोर्माहेश्वराणां च भवानीवल्लभस्य च ।  
आराधनं प्रत्यहं तच्छीलमेकादशं स्मृतम् ॥ ६४ ॥  
  
गुरवे जङ्गमेभ्यश्च शिवधर्माय भक्तितः ।  
यथा शक्ति कृतं दानं द्वादशं शीलमुच्यते ॥ ६५ ॥  
  
एवं पञ्चविधं शीलं पाणिसम्बद्धमीरितम् ।  
अथ पादगतं वक्ष्ये शीलं पापौघनाशनम् ॥ ६६ ॥  
  
प्। ९५)  
  
चतुर्विधं पादगतं शीलम्  
  
गुरोर्माहेश्वरस्याभिगमनं क्रियते हि यत् ।  
तत् त्रयोदशमित्युक्तं शम्भुना सर्ववेदिना ॥ ६७ ॥  
  
गुरोर्माहेश्वरस्यापि क्रियते यत् प्रदक्षिणम् ।  
भक्तिभावयुतेनैव गदितं तच्चतुर्दशम् ॥ ६८ ॥  
  
पूजापरिकराणां हि सम्पादनचिकीर्षया ।  
भक्तेन गम्यते नित्यं तत् पञ्चदशकं मतम् ॥ ६९ ॥  
  
गुरोरपीष्टलिङ्गस्य पूजार्थं स्थिरमासनम् ।  
तत् षोडशकमित्युक्तं देवदेवेन शूलिना ॥ ७० ॥  
  
एवं पादगतं शीलं चतुर्विधमितीरितम् ।  
त्वक्सम्बद्धमतो वक्ष्ये तच्छृणुष्वावधानतः ॥ ७१ ॥  
  
त्वक्सम्बद्धं शीलम्  
  
नित्यं यदिष्टलिङ्गस्य स्पर्शनं त्ववियोगतः ।  
तत् सप्तदशकं प्रोक्तं वपुःसार्थकतास्पदम् ॥ ७२ ॥  
  
इष्टलिङ्गस्पर्शजन्यरोमाञ्चसमलङ्कृतिः ।  
अष्टादशं शीलमिति कथितं भवनाशकम् ॥ ७३ ॥  
  
त्वक्सम्बद्धमिदं शीलं द्विविधं परिकीर्तितम् ।  
चक्षुर्गतं प्रवक्ष्यामि शृणु तत्सावधानतः ॥ ७४ ॥  
  
प्। ९६)  
  
चक्षुर्गतं शीलम्   
  
अश्रान्तं सानुरागं यदिष्टलिङ्गनिरीक्षणम् ।  
एकोनविंशकं शीलमुक्तं भवभयाहपम् ॥ ७५ ॥  
  
इष्टलिङ्गेक्षणोद्भूतानन्दबाष्पसमुद्गमः ।  
विंशं शीलं विनिर्दिष्टं स्पष्टं चन्द्रार्धमौलिना ॥ ७६ ॥  
  
एवं ते द्विविधं शीलं चक्षुःसम्बद्धमीरितम् ।  
अथ जिह्वागतं वक्ष्ये शृणु श्रद्धासमन्वितः ॥ ७७ ॥  
  
जिह्वागतं शीलम्  
  
निवेदितप्रसादीयरसास्वादो यदन्वहम् ।  
एकविंशकमित्युक्तमथ घ्राणगतं शृणु ॥ ७८ ॥  
  
घ्राणगतं शीलम्  
  
निर्माल्यगन्धपुष्पादिसौरभाघ्राणनं परम् ।  
द्वाविंशकं समाख्यातमतः श्रोत्रगतं शृणु ॥ ७९ ॥  
  
श्रोत्रगतं शीलम्  
  
गुरोः शिवस्य भक्तानां स्तोत्राकर्णनमन्वहम् ।  
तत् त्रयोविंशकं प्रोक्तं मोक्षसम्प्राप्तिकारणम् ॥ ८० ॥  
  
गुरोः शिवस्य भक्तानां निन्दानाकर्णनं हि यत् ।  
तच्चतुर्विंशकं प्रोक्तं कायिकं तु ततः शृणु ॥ ८१ ॥  
  
प्। ९७)  
  
कायिकं शीलम्  
  
गुरोरपीष्टलिङ्गस्य चरस्यैव प्रसादतः ।  
कायशोधनमेतद्धि शीलं स्यात् पञ्चविंशकम् ॥ ८२ ॥  
  
निषिद्धविषयेभ्यश्च यदिन्द्रियविनिग्रहः ।  
षड्विंशं शीलमित्युक्तं भवदोषनिवारणम् ॥ ८३ ॥  
  
अस्पृश्यवस्तुसंस्पर्शे स्नानं नीरेण भस्मना ।  
शौचं हि सप्तविंशं स्याच्छीलं दोषनिवारणम् ॥ ८४ ॥  
  
आसने शयने गोष्ठ्यां भविसम्बन्धवर्जनम् ।  
अष्टाविंशमिदं शीलं निर्दिष्टं शौचसाधनम् ॥ ८५ ॥  
  
भूतिरुद्राक्षलिङ्गानां शरीरे धारणं सदा ।  
एकोनत्रिंशकं शीलं मोक्षमार्गैकसाधनम् ॥ ८६ ॥  
  
कायिकं पञ्चधा प्रोक्तं मुक्तिप्राप्त्येकसाधनम् ।  
अथ मानसिकं वक्ष्ये शीलमेकमनाः शृणु ॥ ८७ ॥  
  
मानसिकं शीलम्  
  
निषिद्धभोगविषये यत् सङ्कल्पविवर्जनम् ।  
ब्रह्मचर्यं हि तच्छीलं त्रिंशमीश्वरचोदितम् ॥ ८८ ॥  
  
प्। ९८)  
  
कामं भक्तिरसौकुर्यादविषयेषु न जातुचित् ।  
एकत्रिंशमिदं शीलं निष्कामत्वं प्रकीर्तितम् ॥ ८९ ॥  
  
वहेत् क्रोधमधर्मे तु न वैरिषु कदाचन ।  
द्वात्रिंशकमिदं शीलमक्रोधं मुक्तिसाधनम् ॥ ९० ॥  
  
न धनादौ वहेल्लोभं शिवस्याराधने वहेत् ।  
अलोभाख्यमिदं शीलं त्रयस्त्रिंशं समीरितम् ॥ ९१ ॥  
  
मोहं भक्तजने कुर्यान्न कान्तायां सुतेषु वा ।  
अमोहाख्यमिदं शीलं चतुस्त्रिंशं प्रकीर्तितम् ॥ ९२ ॥  
  
मात्सर्यं करणेष्वेव नजनेषु वहेत् क्वचित् ।  
अमात्सर्यमिदं शीलं पञ्चत्रिंशं समीरितम् ॥ ९३ ॥  
  
मदं मायाजये कुर्यान्न धर्मे नाऽपि सम्पदि ।  
अमदाख्यमिदं शीलं षट्त्रिंशमिति कीर्तितम् ॥ ९४ ॥  
  
गुणागुणविमर्शस्य त्यागो यस्तु गुरौ चरे ।  
सप्तत्रिंशं समाख्यातं शीलं पुण्यफलप्रदम् ॥ ९५ ॥  
  
प्राणिनो यस्य कस्यापि न बाधाकरणं हि यत् ।  
अहिंसाख्यमिदं शीलमष्टत्रिंशं समीरितम् ॥ ९६ ॥  
  
प्। ९९)  
  
प्राणिदुःखस्य वीक्षायामक्षमत्वं दयाभिधम् ।  
शीलं प्रसिद्धमेकोनचत्वारिंशं प्रकीर्तितम् ॥ ९७ ॥  
  
क्रियायां वचने वापि यत्परस्मात् स्वतोऽपि वा ।  
ह्रीर्या शीलमिदं प्रोक्तं चत्वारिंशं त्रिशूलिना ॥ ९८ ॥  
  
रिपौ निजसुते वापि यद्वैषम्यविवर्जनम् ।  
आर्जवाख्यं शीलमेकचत्वारिंशमुदाहृतम् ॥ ९९ ॥  
  
आगमे निगमे चैव विश्वासो यद्गुरुदिते ।  
श्रद्धाख्यं शीलमेतद् द्विचत्वारिंशं समीरितम् ॥ १०० ॥  
  
आपद्यपि दुरन्तायां धर्मस्य यदवर्जनम् ।  
धृत्याख्यं शीलमेतत् त्रिचत्वारिंशं प्रकीर्तितम् ॥ १०१ ॥  
  
अदूषणं वैरिजनेष्वपकारपरेष्वपि ।  
शीलं क्षमाभिधं चतुश्चत्वारिंशं समीरितम् ॥ १०२ ॥  
  
भोगप्रयुक्तवाञ्छाया राहित्यं यद्धिमानसे ।  
भोगासक्तिच्युतिः पञ्चचत्वारिंशं समीरितम् ॥ १०३ ॥  
  
क्रियायां वचने वापि प्रमादरहितस्थितिः ।  
धीर्या शीलं तदिह षट्चत्वारिंशं विनिश्चितम् ॥ १०४ ॥  
  
प्। १००)  
  
शिवान्यवस्तुविषयसङ्कल्पपरिवर्जनम् ।  
शीलं दमाभिधं सप्तचत्वारिंशं प्रकीर्तितम् ॥ १०५ ॥  
  
अन्यूनधर्मानुष्ठानं परद्रव्यापरिग्रहः ।  
अस्तेयाख्यं शीलमष्टचत्वारिंशमुदाहृतम् ॥ १०६ ॥  
  
अलब्धवस्तुविषयव्यसनाभावसुस्वितिः ।  
सन्तुष्टिः शीलमेकोन पञ्चाशत्कं विनिश्चिनु ॥ १०७ ॥  
  
पारमेश्वरयोर्नित्यं स्मरणं नामरूपयोः ।  
जीवन्मुक्तिप्रदं शीलं पञ्चाशत्कं समीरितम् ॥ १०८ ॥  
  
शम्भुनामगुणादीनां चिन्तनं यदनारतम् ।  
शीलं पाशहरं त्वेकपञ्चाशत्कं प्रकीर्तितम् ॥ १०९ ॥  
  
भाव्यमानं सदा शम्भोः पादसंवाहनादिकम् ।  
पादसेवनमेतद् द्विपञ्चाशत्कमुदाहृतम् ॥ ११० ॥  
  
अर्चनं मानसं यत् स्याच्छम्भोरावाहनादिना ।  
शीलं त्विदं गीष्पते त्रिपञ्चाशत्कमुदाहृतम् ॥ १११ ॥  
  
शम्भुपादाब्जयोर्नित्यं प्रणामो मानसो हि यत् ।  
शीलमेतत्किल चतुःपञ्चाशं सम्प्रकीर्तितम् ॥ ११२ ॥  
  
प्। १०१)  
  
कैङ्कर्यकरणं शम्भोर्मनसा सर्वदा हि यत् ।  
दास्यं शीलमिदं पँचपञ्चाशमिति भाषितम् ॥ ११३ ॥  
  
शम्भोः कल्याणरूपस्य सखिताभावनं हि यत् ।  
सख्याख्यं शीलमेतत् षट्पञ्चाशमिति निश्चितम् ॥ ११४ ॥  
  
बन्धमोचनभारस्य कृत्स्नस्येशे समर्पणम् ।  
आत्मार्पणमिदं सप्तपञ्चाशं सम्प्रचोदितम् ॥ ११५ ॥  
  
यज्जपो मूलमन्त्रस्य मनसा क्रियते सदा ।  
शीलमेतत् सेव्यमष्टपञ्चाशमवधारितम् ॥ ११६ ॥  
  
शम्भोर्यद् दिव्यरूपानुसन्धानं क्रियते हृदि ।  
ध्यानाख्यं शीलमेकोनषष्टिकं परिकीर्तितम् ॥ ११७ ॥  
  
ध्रियते तैलधारावदविच्छिन्नं तदेव यत् ।  
धारणाख्यं शीलमिदं षष्टिकं समुदाहृतम् ॥ ११८ ॥  
  
निवातदीपवद् ध्याने चेतसो यदवस्थितिः ।  
समाध्याख्यं शीलमेकषष्टिकं सम्प्रचोदिकम् ॥ ११९ ॥  
  
प्। १०२)  
  
सोऽहम्भावेन विश्वेशं ध्यायन् कृत्यानि सर्वतः ।  
तदिन्द्रियमुखेनैव क्रियमाणानि भावयन् ॥  
यदाचरति तच्छीलं द्विषष्टिकमुदाहृतम् ॥ १२० ॥  
  
अपरिच्छिन्नरूपानुसन्धानं यन्महेशितुः ।  
शीलमुक्तं सुराचार्य त्रिषष्टिकमुदाहृतम् ॥ १२१ ॥  
  
अनन्तरूपं देवस्य भावयन्निजरुपतः ।  
शिवानन्दवशाद् विश्वमात्मानं विस्मरन्नपि ॥  
यस्तिष्ठत्यचलः शीलं चतुष्षष्टिकमीरितम् ॥ १२२ ॥  
  
यश्चतुष्पष्टिशीलाढ्यः शिव एव न चापरः ।  
एतदभ्यासयोगेन शिवसायुज्यमश्नुते ॥  
गणाचार इति प्रोक्तो भृत्याचारमतः शृणु ॥ १२३ ॥  
  
भृत्याचारः  
  
भृत्यत्वं वीरभृत्यत्वं भृत्याचारो द्विधा मतः ।  
गुरुलिङ्गजङ्गमानां कैङ्कर्याचरणं हि यत् ॥  
भृत्यत्वमिति निर्दिष्टं देवदेवन शम्भुना ॥ १२४ ॥  
  
प्। १०३)  
  
देशिकाय तनुं चित्तं शम्भवे च धनं तथा ।  
जङ्गमाय समर्प्यैवं महोत्साहसमन्वितः ॥ १२५ ॥  
  
मुक्तिमेव परां काङ्क्षमाणो यदवतिष्ठते ।  
तन्मतं वीरभृत्यत्वं शिवानुग्रहसाधनम् ॥ १२६ ॥  
  
इत्येवं कथितस्तुभ्यं पञ्चाचारविनिर्णयः ।  
निगमागमसारोऽयं मुक्तिप्राप्त्येकसाधनः ॥ १२७ ॥  
  
नाशिष्यायोपदेष्टव्यो नाभक्ताय कदाचन ।  
नापुत्राय च वक्तव्यो न श्रद्धारहिताय च ॥  
गोपनीयः प्रयत्नेन किमतः श्रोतुमिच्छसि ॥ १२८ ॥  
  
इति श्रीचन्द्रज्ञानागमे उत्तरभागेऽनन्तरुद्रबृहस्पतिसंवादे शिवशासने   
क्रियापादे पञ्चाचारस्वरूपनिरुपणं नाम नवमः पटलः ॥ ९ ॥  
  
  
  
दशमः पटलः  
  
बृहस्पतिरुवाच  
  
सर्वभद्रगुणोपेत काद्रवेयपरिष्कृत ।  
जनदुद्धरणोन्निद्रान्तरुद्र नमोऽस्तु ते ॥ १ ॥  
  
आगमेषु निगद्यन्ते शैवभेदास्त्वनेकधा ।  
चत्वारः क्वचिदुच्यन्ते तथा सप्तेति हि क्वचित् ॥ २ ॥  
  
दशेति च क्वचित् प्रोक्ताः कथ्यन्ते क्वचिन्यथा ।  
सङ्गृह्य तानिह ब्रूहि परिष्कारमसंशयम् ॥ ३ ॥  
  
अन्तरुद्र उवाच  
  
अष्टविधाः शैवाः  
  
अधुना ते प्रवक्ष्यामि शैवभेदमनुत्तमम् ।  
अनादिशैवं प्रथममादिशैवं द्वितीयकम् ॥  
पूर्वशैवं तृतीयं स्यान्मिश्रशैवं चतुर्थकम् ॥ ४ ॥  
  
शुद्धशैवं पञ्चमं स्यात् षष्ठं वै मार्गशैवकम् ।  
सामान्यं सप्तमं ज्ञेयं वीरशैवमथाष्टमम् ॥ ५ ॥  
  
१। अनादिशैवलक्षणम्  
		  
अथ तल्लक्षणं वक्ष्ये यथावदनुपूर्वतः ।  
अनादिशैवः शम्भुः स्यादाथ तस्य गणा अपि ॥  
  
प्। १०५)  
  
२। आदिशैवलक्षणम्   
		  
आदिशैवास्तु विज्ञेयाः कौशिकाद्या महर्षयः ॥ ६ ॥  
  
कौशिकः कश्यपश्चैव भरद्वाजात्रिगौतमाः ।  
आदावेते महेशस्य पञ्चवक्त्रेषु दीषिताः ॥ ७ ॥  
  
गुरोर्मुखाद्दीक्षिता हि तद्गोत्राश्चान्यगोत्रिणः ।  
आगमान्तोक्तविधिना शाम्भवव्रतसेविनः ॥ ८ ॥  
  
वेधामनुक्रियाभिख्यदीक्षात्रय विधानतः ।  
लिङ्गत्रयपरिस्फूर्जदङ्गत्रितय शोभिनः ॥  
आदिशैवा इति भुवि निगद्यन्ते बृहस्पते ॥ ९ ॥  
  
महेशस्य प्रतिष्ठायामुत्सवे स्नपनादिषु ।  
आचार्यत्वे ह्यधिकृता आदिशैवा जगन्नुताः ॥ १० ॥  
  
३। पूर्वशैवलक्षणम्  
  
पूर्वशैवा हि विज्ञेयाः कानीनास्तु शिवद्विजाः ।  
अनूढासु हि कन्यासु प्रभूताः पञ्चगोत्रिणः ॥ ११ ॥  
  
दीक्षाणामिह शैवीनां पूर्वभागोदितात्मनाम् ।  
ग्रहणाग्रहणाभ्यां च द्विविधास्ते शिवद्विचः ॥ १२ ॥  
  
पूर्वकाण्डोक्तदीक्षाभिः संस्कृतास्ते ह्यलिङ्गिनः ।  
स्वार्थे परार्थे यजनेऽधिकृतास्ते भवन्ति हि ॥ १३ ॥  
  
प्। १०६)  
  
अर्चकत्वे हि देवस्य कैङ्कर्यकरणेऽपि च ।  
शिवागारपरिष्कारेऽधिकृतास्ते सुरार्चित ॥ १४ ॥  
  
नाचार्यत्वे ह्यधिकृतिः प्रतिष्ठादिषु कर्मसु ।  
दीक्षितानामपि ह्येषां कानीनत्वादसंशयम् ॥ १५ ॥  
  
(देवलकलक्षणम्)  
  
अथ येऽदीक्षिता एव परार्थयजने रताः ।  
ते हि देवलकाः प्रोक्ताः सर्वकर्मविगर्हिताः ॥ १६ ॥  
  
शिवागारादन्यदेशे तेषां स्पर्शोऽपि दोषदः ।  
शिवार्चकत्वादेतेषां शैवत्वं तु परिस्फुटम् ॥ १७ ॥  
  
शिवदीक्षाविदूरत्वात् शिवद्रव्यस्य भक्षणात् ।  
शिवकैङ्कैर्यविषयश्रद्धालोपादिदोषतः ॥  
तन्मला इत्युदीर्यन्ते सर्वशास्त्रेषु गीष्पते ॥ १८ ॥  
  
४। मिश्रशैवलक्षणम्  
  
मिश्रशैवमथो वक्ष्ये सुराचार्य समाशृणु ।  
आदित्यमम्बिकां विष्णुं गणनाथं महेश्वरम् ॥ १९ ॥  
  
एकपीठे सन्निवेश्य मिश्रीकृत्यार्चयन्ति ये ।  
मिश्रशैवा इति हि ते प्रोच्यन्ते मिश्रपूजनात् ॥ २० ॥  
  
प्। १०७)  
  
नैतेषां शिवदीक्षा स्यान्न शिवाधिक्यभावना ।  
भस्मरुद्राक्षधरणाच्छैवत्वं मिश्रपूजनात् ॥  
मिश्रत्वं विद्यन्ते यस्मान्मिश्रशैवाः प्रकीर्तिताः ॥ २१ ॥  
  
अन्तश्शाक्तं बहिश्शैवं सभामध्ये तु वैष्णवम् ।  
मिश्रितं दृश्यन्ते यस्मान्मिश्रशैवाः प्रकीर्तिताः ॥ २२ ॥  
  
५। शुद्धशैवलक्षणम्  
  
शुद्धशैवमतो वक्ष्ये प्रसिद्धं सुमनोर्चित ।  
भस्मरुद्राक्षधरणात्मक पौराणदीक्षया ॥  
दीक्षिताः शिवलिङ्गैकपूजातत्परचेतसः ॥ २३ ॥  
  
शिवपारम्यविश्वासाः शिवभावानुभाविनः ।  
शुद्धशैवा इति भुवि निगद्यन्ते बृहस्पते ॥ २४ ॥  
  
६। मार्गशैवलक्षणम्  
  
मार्गशैवं प्रवक्ष्यामि मुक्तिसन्निधिमार्गकम् ।  
वेदागमान्तगदितदीक्षात्रयपरिग्रहः ॥  
षट्स्थलज्ञानसम्पत्तिः षट्कालशिवपूजनम् ॥ २५ ॥  
  
प्। १०८)  
  
एकविंशतिसाहस्रयुतषच्छत सङ्ख्यया ।  
षडक्षरीजपो नित्यं लिङ्गैक्यविभावनम् ॥  
धर्मोऽयं मार्गशैवान्तमीश्वरेण प्रकीर्तिताः ॥ २६ ॥  
  
आदिशैवेन तौल्येऽपि दीक्षादीनां परिग्रहे ।  
विशिष्टानां हि धमाणां शीघ्रमुक्तिप्रदायिनाम् ॥  
निरन्तरानुष्ठानं यद्मार्गशैवे विशिष्यते ॥ २७ ॥  
  
७। सामान्यशैवलक्षणम्  
  
सामान्यशैवं वक्ष्यामि तच्छृणुष्वावधानतः ।  
शाक्ताद्याः सर्व एवैते मतपञ्चकवर्तिनः ॥ २८ ॥  
  
अध्वशोधनसंस्काराद्गायत्रीग्रहणादपि ।  
सामान्यशैवा इति हि निगद्यन्ते धरातले ॥ २९ ॥  
  
प्। १०९)  
  
८। वीरशैवलक्षणम्  
  
वीरशैवं प्रवक्ष्यामि विदितं श्रुतितन्त्रयोः ।  
श्रौतं स्वतन्त्रमिति च द्विविधं परिकीर्तितम् ॥ ३० ॥  
  
वर्णाश्रमीयधर्माढ्यं श्रौतमित्यभिधीयते ।  
तदीयधर्मरहितं स्वतन्त्रमिति कथ्यते ॥ ३१ ॥  
  
आगमोत्तरकाण्डोक्तदीक्षाणां यः परिग्रहः ।  
समान आदिशैवेन विशेषमिह संशृणु ॥ ३२ ॥  
  
इष्टलिङ्गवियोगे वा व्रतानां वा परिच्युतौ ।  
तृणवत् प्राणसन्त्याग इति वीरव्रतं मतम् ॥ ३३ ॥  
  
भक्त्युत्साहविशेषोऽपि वीरत्वमिति कथ्यते ।  
वीरव्रतसमायोगाद्वीरशैवं प्रकीर्तितम् ॥ ३४ ॥  
  
वीरशैवभेदाः  
  
पुनः त्रिविधमेतद्धि सामान्यादिप्रभेदतः ।  
सामान्यश्च विशेषश्च निराभारीति च त्रिधा ॥ ३५ ॥  
  
सामान्यवीरशैवलक्षणम्  
  
अथ लक्षणमेतेषां क्रमाद् वक्ष्यामि संशृणु ।  
इष्टादिलिङ्गत्रितयस्यैकीभावेन चार्चनम् ॥  
गुरौ माहेश्वरे स्वेष्टलिङ्गे च समभावना ॥ ३६ ॥  
  
प्। ११०)  
  
त्रिकालं लिङ्गपूजा च सम्भवद्भिः पदार्थकैः ।  
सामान्यवीरशैवस्य धर्मोऽयं परिकीर्तितः ॥  
  
विशेषवीरशैवलक्षणम्  
  
विशेषधर्मानुष्ठानाद् विशेषश्च स एव हि ॥ ३७ ॥  
  
एकं माहेश्वरं वापि द्वौ वा त्रीन् प्रतिवासरम् ।  
भोजयित्वा हि तच्छेषं भुञ्जीयादप्रमादतः ॥  
षट्कालं लिङ्गपूजा च नियतैस्तु पदार्थकैः ॥ ३८ ॥  
  
द्रोणपुष्पं बिल्वपत्रं करवीरमथापि वा ।  
मल्लिकोत्पलपुन्नागजात्यादिकुसुमानि वा ॥ ३९ ॥  
  
एष्वेकं त्रीणि द्वौ वापि ह्यर्पयेन्नियमान्वितः ।  
एवं चरिष्ये नियमानहमाप्राणसञ्चरात् ॥ ४० ॥  
  
नान्यथा बिभृयां प्राणानिति यो नियमः स्मृतः ।  
इत्यादिनियमैर्युक्तो विशेष इति कथ्यते ॥ ४१ ॥  
  
निराभारीवीरशैवलक्षणम्  
  
तुरीयाश्रमसेवी तु निराभारीति चोच्यते ।  
स्वतन्त्रे त्यक्तदारादिर्निराभारीति कथ्यते ॥ ४२ ॥  
  
प्। १११)  
  
स्वतन्त्रो निराभारी  
  
मुण्डी वा जटिलो वापि दण्डकाषायसंयुतः ।  
स्वतन्त्रे वीरशैवे तु निराभारी चरेन्महीम् ॥ ४३ ॥  
  
वैदिको निराभारी  
  
शिखायज्ञोपवीताढ्यो दण्डकाषायचेलवान् ।  
वैदिके वीरशैवे तु निराभारीति स स्मृतः ॥  
स्वेष्टलिङ्गावियोगस्तु समान उभयोः स्मृतः ॥ ४४ ॥  
  
निराभारसामान्यलक्षणम्  
  
निस्पृहो निजलिङ्गैक्यो भिक्षाशी भयवर्जितः ।  
मौनी भूतदयायुक्तो निराभार इति स्मृतः ॥ ४५ ॥  
  
कन्थाकमण्डलुधरो भूतिरुद्राक्षसंयुतः ।  
दण्डकौपीनधारी च निराभारीति गीयते ॥ ४६ ॥  
  
निराभाराश्रमस्थस्य सम्भवे तस्य सन्निधौ ।  
ग्राह्योऽयमाश्रमस्तस्य मुखाद्धि प्रणवोऽपि च ॥ ४७ ॥  
  
असम्भवे तादृशस्य शिवागारेऽथवा पुनः ।  
बिल्वमूले परिग्राह्यो भवतीश्वरशासनात् ॥ ४८ ॥  
  
प्। ११२)  
  
प्रणवे जप्यमानेऽपि सूक्ष्मपञ्चाक्षरात्मनि ।  
स्थूलपञ्चाक्षरः शैवो न वर्ज्यो यतिभिः सदा ॥ ४९ ॥  
  
दर्शनाचारादिप्रयुक्ता इमे शैवभेदाः  
  
आदेः पूर्वस्य शुद्धस्य तथैवं मार्गवीरयोः ।  
सविशेषः शिवाद्वैतः श्रुतीनां सम्मतो मतः ॥ ५० ॥   
  
मिश्रस्य शुद्धाद्वैताख्यो मतस्तु परिकल्पितः ।  
सामान्यस्य विशिष्टोऽयं शक्त्याद्यद्वैत एव हि ॥ ५१ ॥  
  
आदेर्मार्गस्य वीरस्य प्रेतकर्म न विद्यते ।  
दहनं चैव सा पिण्ड्यं नैतेषां सम्मते ततः ॥ ५२ ॥  
  
पूर्वादीनां तु प्रेतत्वं तत्प्रयुक्तं हि कर्म च ।  
विशिष्यते यतस्तेषां न दीक्षा शाम्भवी परा ॥ ५३ ॥  
  
आचारभेदमूलास्ते शैवभेदाः समीरिताः ।  
प्रधानमेकमेव स्यात् सर्वविद्यासमन्वितम् ॥  
निर्गतोपपदं शैवं विदितं मुनिपुङ्गव ॥ ५४ ॥  
  
यदा गमान्तविश्रान्तशैवदीक्षाभिशोभितम् ।  
अङ्गत्रितयसम्बद्धलिङ्गत्रयविराजितम् ॥ ५५ ॥  
  
प्। ११३)  
  
वर्णाश्रमीयधर्माढ्यं षट्स्थलज्ञानसंयुतम् ।  
विशिष्टमष्टावरणैः पञ्चाचाराभिमण्डितम् ॥ ५६ ॥  
  
सद्यः पाशक्षयकरं कर्म ज्ञानसमुच्चयम् ।  
महेश्वरप्रतिष्ठादिकृत्याचार्यत्वशोभितम् ॥ ५७ ॥  
  
अथापीदं तत्र तत्र बहुधैवाभिधीयते ।  
तत्तद्गुणसमायोगात् तत्तन्नामाङ्कितं भवेत् ॥ ५८ ॥  
  
अनादिसर्गसञ्चारादनादीदं निगद्यते ।  
मतानामिह सर्वेषामाद्यत्वादपि गीष्पते ॥  
आदिशैवमिति ख्यातं क्वचिद्वेदविदुत्तम ॥ ५९ ॥  
  
मुक्तिमार्गप्रधानत्वाद् मार्गशैवमिति श्रुतम् ।  
देवतान्तरसम्बन्धवर्जनाच्छुद्धमित्यपि ॥ ६० ॥  
  
स्मार्तकर्माभिसम्बन्धान्मिश्रमित्यपि च क्वचित् ।  
वीरव्रतसमायोगाद्वीरशैवमिति स्मृतम् ॥ ६१ ॥  
  
प्। ११४)  
  
इति ते गीष्पते सम्यक् शैवभेदः समीरितः ।  
प्रधानमपि शैवं च किमन्यच्छ्रोतुमिच्छिसि ॥ ६२ ॥  
  
इति श्रीचन्द्रज्ञानागमे उत्तरभागेऽनन्तरुद्रबृहस्पतिसंवादे शिवशासने   
क्रियापादे शैवभेदो नाम दशमः पटलः ॥ १० ॥  
  
  
  
  
एकादशः पटलः  
  
बृहस्पतिरुवाच   
  
कङ्कालधर सर्वज्ञ कालकाल कृपानिधे ।  
अनन्तरुद्र भगवान् नतोऽस्म्यनुगृहाण माम् ॥ १ ॥  
  
शाम्भवव्रतनिष्ठानां शैवानां प्रयतात्मनाम् ।  
आह्निकं श्रोतुमिच्छामि विधानं ब्रूह्यशेषतः ॥ २ ॥  
  
अनन्तरुद्र उवाच  
  
शाम्भवव्रतनिष्ठानामाह्निकम्   
  
ब्राह्मे मुहूर्त उत्थाय नेत्रयोरिष्टलिङ्गकम् ।  
स्पर्शयन्नीश्वरं साम्बं ध्यात्वा कार्यं विचार्य च ॥  
  
शौचाचारनिरूपणम्  
  
बहिर्विदिशमाग्नेयीं गच्छेदारादतन्द्रितः ॥ ३ ॥  
  
शिवसूत्रं यज्ञसूत्रं मूर्ध्नि विन्यस्य वाससा ।  
प्रावृत्य च शिरोऽन्यत्र जलपात्रं निधाय च ॥  
विसृज्य चैव विण्मूत्रे शौचं कुर्याद्विधानतः ॥ ४ ॥  
  
प्। ११६)  
  
ततो दन्तान् धावयेच्च क्षीरिकण्टकिशाखया ।  
अलाभे दन्तकाष्ठानां सदाचारसमन्वितः ॥ ५ ॥  
  
अपां द्वादशगण्डूषैः कुर्यादास्यविशोधनम् ।  
आचम्य चाथ नद्यादौ वारुणस्नानमाचरेत् ॥ ६ ॥  
  
वारुणस्नानादिकम्  
  
सोपवीतः शिखां बद्ध्वा प्रविश्य च जलान्तरम् ।  
शिवतीर्थं विधायाथ तन्मध्ये स्नानमाचरेत् ॥ ७ ॥  
  
शिवब्रह्माङ्गविद्याङ्गैः स्नानं कृत्वा विधानतः ।  
पञ्चब्रह्मशिवाङ्गैश्च त्रिः पठेदघमर्षणम् ॥ ८ ॥  
  
देवादींस्तर्पयित्वाऽथ शिवतीर्थं तु संहरेत् ।  
अथार्द्रवसने त्यक्त्वा बिभृयाद् धौतवाससी ॥ ९ ॥  
  
भस्मस्नानादिकम्  
  
मज्जयित्वेष्टलिङ्गं च गृहीत्वा भसितं ततः ।  
भस्मस्नानं ततः कुर्यात् सर्वदोषनिवृत्तये ॥ १० ॥  
  
प्। ११७)  
  
सर्वाङ्गोद्धूलनं कुर्याच्छुष्केण सितभस्मना ।  
सजलेन च तेनाथ सर्वाङ्गमवगुण्ठयेत् ॥ ११ ॥  
  
मूलतो मन्त्रितेनाथ सजलेनैव भस्मना ।  
बिभृयाच्च त्रिपुण्ड्राणि द्वात्रिंशत्स्थानकेषु हि ॥ १२ ॥  
  
त्रिपुण्ड्रधारणम्  
  
उत्तमाङ्गे ललाटे च कर्णयोर्नेत्रयोर्द्वयोः ।  
नासावक्त्रगलेष्वेवमंसद्वितयके तथा ॥ १३ ॥  
  
कूर्परे मणिबन्धे च हृदये पार्श्वयोर्द्वयोः ।  
नाभौ गुह्यद्वये चैव ऊर्वोः स्फिग्बिम्बजानुषु ॥ १४ ॥  
  
जङ्घाद्वये च पदयोर्द्वात्रिंशत् स्थानमुत्तमम् ।  
धृत्वा चैवं त्रिपुण्ड्राणि रुद्राक्षान् बिभृयात् ततः ॥ १५ ॥  
  
सन्ध्योपासनम्  
  
सन्ध्याद्वयमुपासीत सावित्रीमूलमन्त्रगम् ।  
अर्चां निर्वर्तयेत् पश्चादरुणोदयकालिकीम् ॥ १६ ॥  
  
जपित्वाऽथ च सावित्रीं प्रसिद्धां मन्त्रमातरम् ।  
उपतिष्ठेन्महादेवं भानुमण्डलमध्यगम् ॥  
षडक्षरीं जपेच्चापि समाहितमना यथा ॥ १७ ॥  
  
प्। ११८)  
  
ध्यायेद् देवं च देवीं च प्राङ्मुखो वाप्युदङ्मुखः ।  
स्वगुरुं च पुनर्देवं ततो नामाष्टकं जपेत् ॥ १८ ॥  
  
शिवनामाष्टकम्  
  
शिवो महेश्वरश्चैव रुद्रः शम्भुरुमापतिः ।  
संसारवैद्यः सर्वज्ञः परमात्मेति चाष्टकम् ॥ १९ ॥  
  
पश्चात् करौ च प्रक्षाल्य कृत्वा चन्दनचर्चितौ ।  
करन्यासं प्रकुर्वीत करशुद्धिपुरस्सरम् ॥ २० ॥  
  
करन्यासादिकम्  
  
स्थित्युत्पत्तिलयाभिख्यः करन्यासस्त्रिधा मतः ।  
गृहस्थानां स्थितिन्यास उत्पत्तिर्ब्रह्मचारिणाम् ॥  
यतीनां च वनस्थानां संहृतिन्यास इष्यते ॥ २१ ॥  
  
विभर्तृकायाश्च तथा संहारन्यास उच्यते ।  
उत्पत्तिरुक्तः कन्यायाः सुवासिन्याः स्थितिर्भवेत् ॥ २२ ॥  
  
प्। ११९)  
  
अङ्गुष्ठादिकनिष्ठान्तं स्थितिन्यास इति स्मृतः ।  
दक्षिणाङ्गुष्ठमारभ्य वामाङ्गुष्ठान्तमेव च ॥  
उत्पत्तिन्यास आख्यातो विपरीतस्तु संहृतिः ॥ २३ ॥  
  
वर्णा ननु क्रमान्न्यस्येन्नकारादीन् सबिन्दुकान् ।  
अङ्गुलीषु शिवं न्यस्य तलयोरपि पृष्ठयोः ॥  
अस्त्रन्यासं ततः कुर्याद् दशदिक्ष्वस्त्रमन्त्रतः ॥ २४ ॥  
  
निवृत्त्यादिकलाध्यानम्  
  
पञ्चभूतात्मिकाः पञ्च निवृत्त्यादिकलाः पुनः ।  
तत्तच्चिह्नयुताः सम्यक् पञ्चभूताधिपैः सह ॥ २५ ॥  
  
हृत्कण्ठतालुभ्रूमध्यब्रह्मरन्ध्रेषु भावयेत् ।  
विद्यां पञ्चाक्षरीं तासां शोधनार्थाय सञ्जपेत् ॥ २६ ॥  
  
विद्यामयो देहः सम्पादनीयः  
  
प्राणवायुं निरुद्ध्याथ गुणसङ्ख्यानुसारतः ।  
भूतग्रन्थिं ततश्छिन्द्यादस्त्रेणैवास्त्रमुद्रया ॥ २७ ॥  
  
नाड्या सुषुम्नयाऽत्मानं प्रेरितं प्राणवायुना ।  
निर्गतं ब्रह्मरन्ध्रेण योजयेच्छिवतेजसा ॥  
वायुना च विशोष्यैव देहं कालाग्निना दहेत् ॥ २८ ॥  
  
प्। १२०)  
  
अमृतप्लावनं कृत्वा भस्मीभूतस्य तस्य वै ।  
ततो विद्यामयं देहं सम्भूतमिति भावयेत् ॥ २९ ॥  
  
ततो विद्यामये तस्मिन् देहे दीपशिखाकृतिम् ।  
शिवान्निर्गतमात्मानं ब्रह्मरन्ध्रेण योजयेत् ॥ ३० ॥  
  
अन्तर्देहं प्रविष्टं तं ध्यात्वा हृदयपङ्कजे ।  
पुनश्चामृतवर्षेण सिञ्चेद् विद्यामयं वपुः ॥ ३१ ॥  
  
पुनः कुर्यात् करन्यासं करशुद्धिपुरस्सरम् ।  
देहन्यासं ततः कुर्यादङ्गन्यासं यथा विधि ॥ ३२ ॥  
  
वर्णन्यासं ततः कुर्याद्धस्तपादादिसन्धिषु ।  
षडङ्गानि ततो न्यस्य दिग्बन्धं च तदा चरेत् ॥ ३३ ॥  
  
प्। १२१)  
  
एवं समासरूपेण कृत्वा देहात्मशोधनम् ।  
शिवभावमुपागम्य शैवपञ्चाक्षरं जपेत् ॥ ३४ ॥  
  
न्यासान्तराणि  
  
अथ यस्यास्त्यवसरो नास्ति वा मतिविभ्रमः ।  
स विस्तीर्णेन कल्पेन न्यासकर्म समाचरेत् ॥ ३५ ॥  
  
तत्राद्यो मातृकान्यासो ब्रह्मन्यासस्ततः परम् ।  
तृतीयः प्रणवन्यासो हंसन्यासस्तदुत्तरः ॥  
पञ्चमः कथ्यते सद्भिर्न्यासः पञ्चाक्षरात्मकः ॥ ३६ ॥  
  
एतेष्वेकमनेकं वा कुर्यात् पूजादिकर्मसु ।  
यथा पूर्वोक्तमार्गेण शिवत्वं येन जायते ॥ ३७ ॥  
  
ना शिवः शिवमभ्यस्येन्नाशिवः शिवमर्चयेत् ।  
नाशिवस्तु शिवं ध्यायेन्नाशिवः शिवमाप्नुयात् ॥ ३८ ॥  
  
शैवीं तनुं कृत्वा षडक्षरीं जपेत्  
  
ततः शैवीं तनुं कृत्वा जपेत् साङ्गां षडक्षरीम् ।  
ओङ्कारवदना देवी वायकारभुजद्वयी ॥  
  
प्। १२२)  
  
शिकारदेहमध्या च नमःकारपदद्वयी ॥ ३९ ॥  
  
पञ्चाक्षरी परा विद्या सतारा लिङ्गरूपिणी ।  
अधिकारयुजां तारे ध्येया सा मन्त्ररूपिणी ॥ ४० ॥  
  
तत्रानधिकृतानां तु मन्त्रं वक्ष्यामि संशृणु ।  
शिकारवदना देवी वायकारभुजद्वयी ॥ ४१ ॥  
  
विसर्गदेहमध्या च नमकारपदद्वयी ।  
पञ्चाक्षरी परा विद्या वितारा लिङ्गरूपिणी ॥  
तारेऽधिकाररहितैर्ध्येया सेयं भवेद् द्विजैः ॥ ४२ ॥  
  
स्थूलसूक्ष्मपञ्चाक्षरः  
  
अ-उमाश्चैव नादश्च कला चेत्यंशपञ्चकम् ।  
मिलित्वा प्रणवो जज्ञे सूक्ष्मपञ्चाक्षरात्मकः ॥ ४३ ॥  
  
तथा नमः शिवायेति स्थूलपञ्चाक्षरो भवेत् ।  
प्रतिपाद्यो महत्त्वेऽपि नानयोर्विद्यते भिदा ॥ ४४ ॥  
  
सूक्ष्मं मूलं भवेदस्य स्थूलं विवरणं मतम् ।  
तारेऽधिकारयुक्तस्तु तारयुक्तं मनुं जपेत् ॥  
जपन्ननधिकारी तु तारं गच्छेदधोगतिम् ॥ ४५ ॥  
  
प्। १२३)  
  
तारेण तुल्यसारोऽपि सोऽयं पञ्चाक्षरो मनुः ।  
शासनाद् देवदेवस्य लोकानुग्रहकाङ्क्षिणः ॥  
आसीज्जप्यस्तु सर्वेषामाज्ञा शम्भोर्गरीयसी ॥ ४६ ॥  
  
अग्निकार्यविधानम्  
  
श्रीरुद्रादींश्च जप्त्वाऽथ वह्न्यगारं प्रविश्य तु ।  
होमं शिवाग्नौ कुर्वीत शैवसंस्कारसंस्कृते ॥ ४७ ॥  
  
स्थालीपाके प्रवृत्ते तु गृह्याग्निं पुरतोऽपि वा ।  
शैवं सम्पाद्य संस्कारैस्तत्र निर्वर्तयेत् क्रियाः ॥ ४८ ॥  
  
वैतानिकं च विधिना शैवं सम्पादयेन्मखी ।  
नित्यमौपासनं कर्म श्रौतं तत्रैव चेष्यते ॥  
वैश्वदेवादिगार्ह्याणि गृह्यशैवे समाचरेत् ॥ ४९ ॥  
  
प्। १२४)  
  
समिधादिप्रमाणम्  
  
समिधो होमयोग्यास्तु वक्ष्यामि शृणु गीष्पते ।  
पालाशखादिराश्वत्थशम्युदुम्बरजा समित् ॥  
अपामार्गकदूर्वाश्च कुशश्चेत्यपरे विदुः ॥ ५० ॥  
  
सत्वचः समिधः कार्या ऋजुश्लक्ष्णसमास्तथा ।  
शस्ता दशाङ्गुलास्तास्तु द्वादशाङ्गुलकास्तथा ॥ ५१ ॥  
  
आर्द्राः शुष्काः समच्छेद्यास्तर्जन्यङ्गुलवर्तुलाः ।  
अपातिताश्चाऽद्विशाखाः कृमिदोषविवर्जिताः ॥ ५२ ॥  
  
प्। १२५)  
  
समित्पवित्रं वेदश्च त्रयं प्रादेशसम्मितम् ।  
इध्मस्तु द्विगुणः कार्यस्त्रिगुणः परिधिः स्मृतः ॥  
स्मार्ते प्रादेश इध्मो वा द्विगुणः परिधिः स्मृतः ॥ ५३ ॥  
  
अग्नेरङ्गानि  
  
अग्नेरङ्गानि वक्ष्यामि न होतव्यं च येषु वै ।  
अग्निकर्णे हुते रोगो नासिकायां मनःक्षयः ॥ ५४ ॥  
  
चक्षुषोर्निधनं प्रोक्तं केशे दारिद्यकृद् भवेत् ।  
हुतं शिरसि पापं स्यात् तस्माज्जिह्वासु होमयेत् ॥ ५५ ॥  
  
यत्र काष्ठं तु तच्छ्रोत्रं यत्र धूमस्तु नासिका ।  
यत्राल्पज्वलनं नेत्रं यत्र भस्मानि तच्छिरः ॥  
यत्रैव ज्वलितो वह्निर्जिह्वा तत्रैव कीर्तिता ॥ ५६ ॥  
  
अग्निकार्यं विधायैवं कर्तव्यमभिवादनम् ।  
आद्यमष्टांशकं त्वेभिः कृत्यैरह्नः समापयेत् ॥ ५७ ॥  
  
अह्नो द्वितीयभागकर्तव्यानि  
  
भागे द्वितीये निगमानभ्यसेदागमानपि ।  
अध्यापयेच्च शास्त्राणि समिधादीनि चाहरेत् ॥  
पुष्पाणि विल्वपत्राणि श्रीगन्धप्रमुखानि च ॥ ५८ ॥  
  
प्। १२६)  
  
तृतीयचतुर्थभागकृत्यानि  
  
अर्थसिद्ध्यै च कुर्वीत यत्नं भागे तृतीयके ।  
चतुर्थे च तथा भागे मध्याह्नस्नानमाचरेत् ॥ ५९ ॥  
  
भस्मस्नानं विधायाथ त्रिपुण्ड्राणि यथा विधि ।  
यथा स्थानं च रुद्राक्षान् धृत्वा च तदनन्तरम् ॥ ६० ॥  
  
सन्ध्याद्वयमुपासीत सावित्रीमूलमन्त्रगम् ।  
कर्तव्याः पञ्चयज्ञाश्च गृहिणा स्वहितैषिणा ॥ ६१ ॥  
  
ततो माध्याह्निकी पूजा गुर्वी वा महती लघुः ।  
कर्तव्या तु यथा शक्ति भक्तिसंसक्तचेतसा ॥ ६२ ॥  
  
षट्सु कालेष्विष्टलिङ्गाराधनम्  
  
षट्सु कालेषु सम्पूज्यं त्रिसन्ध्यमथवा पुनः ।  
इष्टलिङ्गं महेशस्य सर्वानिष्टनिषूदनम् ॥ ६३ ॥  
  
प्। १२७)  
  
अरुणस्योदये भानोरुदये सङ्गवे तथा ।  
मध्याह्ने च तथा सायमर्धरात्रौ बृहस्पते ॥  
षट्कालमर्चनीयं स्याच्छिवलिङ्गमनामयम् ॥ ६४ ॥  
  
अवसरा पूजा  
  
अभोजने त्ववसरा विधेया ह्यन्यथा परा ।  
लघुर्गुरुर्वा महती पूजा शक्त्यनुसारतः ॥ ६५ ॥  
  
पण्डितो वाऽथवा मूर्खः प्रियो वा द्वेष्य एव वा ।  
सम्प्राप्तो यस्तु पूजान्ते स वै शम्भुर्न संशयः ॥ ६६ ॥  
  
माहेश्वरं हि सद्भक्त्या पूजयेद् गृहमागतम् ।  
जङ्गमं च समाराध्य प्रसादमुपभुज्य च ॥ ६७ ॥  
  
सुखमास्थाय निश्चिन्तस्तदन्नं परिणामयन् ।  
स्तोत्राणि च महेशस्य पुराणानि पठेत् पुनः ॥  
आसायमथ कुर्वीत यत्नं पोष्यार्थसिद्धये ॥ ६८ ॥  
  
सायङ्कृत्यानि  
  
सायं तु वारुणं स्नानं निर्वर्त्याग्नेयमेव वा ।  
उपास्य पश्चिमे सन्ध्ये वह्निकार्यं समाप्य च ॥  
वैश्वदेवं विधायाथ रात्रिपूजां समाचरेत् ॥ ६९ ॥  
  
प्। १२८)  
  
अतिथिं च समाराध्य प्रसादमुपभुज्य च ।  
पठन् स्तोत्राणि वै शम्भोस्तदन्नं परिणामयन् ॥ ७० ॥  
  
शम्भुं ध्यायन् सुखं शयीत  
  
अधिशय्याऽभिरुचितां शय्यां शम्भुं शुचिः स्मरन् ।  
ध्यायन् शयीत निश्चिन्तस्ततो निद्रासुखं व्रजेत् ॥ ७१ ॥  
  
शाम्भवानामनुष्ठेयो धर्मस्ते विनिबोधितः ।  
एवं समाचरन् मर्त्यो मुच्यते सर्वकिल्बिषैः ॥ ७२ ॥  
  
नास्तिक्यादथ बालिश्याद् यो धर्मं न निषेवते ।  
स गर्हामिह सम्प्राप्य हीनयोनिषु जायते ॥ ७३ ॥  
  
इति श्रीचन्द्रज्ञानागमे उत्तरभागेऽनन्तरुद्रबृहस्पतिसंवादे शिवशासने   
क्रियापादे आह्निकविधिर्नाम एकादशः पटलः ॥ ११ ॥  
  
  
  
द्वादशः पटलः  
  
बृहस्पतिरुवाच   
  
भगवन् सर्वधर्मज्ञ सर्वभूतहितेरत ।  
शाम्भवानां मुमुक्षूणां शम्भुपादाब्जसेविनाम् ॥ १ ॥  
  
वर्णाश्रमोचिता धर्माः कथमावश्यका विभो ।  
शाम्भवव्रतमेवोक्तं परमं मुक्तिसाधनम् ॥ २ ॥  
  
सत्येवं विविधैर्धर्मैर्ज्ञानप्रत्यूहकारिभिः ।  
भक्तानां देवदेवस्य किं फलं समनुष्ठितैः ॥ ३ ॥  
  
अनन्तरुद्र उवाच  
  
गीष्पते ते प्रवक्ष्यामि सावधानमनाः शृणु ।  
इदं रहस्यं परमं परं सन्दिहते बुधाः ॥ ४ ॥  
  
ज्ञानकर्मसमुच्चयः  
  
ज्ञानं हि परमेशस्य गदितं मुक्तिदं मुने ।  
तत् कर्मसहितं प्रोक्तं मुक्तिदानक्षमं त्विति ॥ ५ ॥  
  
अपश्यन्नन्धको दग्धः पश्यन् दहति पङ्गुलः ।  
अन्धपङ्गुवदन्योन्यसापेक्षे ज्ञानकर्मणी ॥ ६ ॥  
  
प्। १३०)  
  
कर्म वैदिकमप्येके मन्यन्ते बन्धकं जनाः ।  
तत्तथा ज्ञानरहितं मुक्तिदं ज्ञानसंयुतम् ॥ ७ ॥  
  
यदपीश्वरनि ध्याननिष्ठाविवशचेतसः ।  
न कर्मणा विनिर्बन्धो विद्यते परमार्थतः ॥ ८ ॥  
  
कर्म नैव सन्त्याज्यम्  
  
तदपीश्वरनि ध्याननिष्ठाभ्यासपरस्य च ।  
अविस्मृतप्रपञ्चस्य साधकस्य हितैषिणः ॥  
न भवेत् कर्म सन्त्याज्यं वर्णाश्रमनियन्त्रितम् ॥ ९ ॥  
  
अनर्पितं यदीशाय यदज्ञानविचेष्टितम् ।  
फलाभिसन्धिसहितं यत्तद् बन्धकरं मतम् ॥ १० ॥  
  
अर्पितं यन्महेशाय यच्च ज्ञानसमन्वितम् ।  
फलाभिसन्धिरहितं यत्तन्मुक्तिकरं मतम् ॥ ११ ॥  
  
न कर्मणामनारम्भो मुक्त्यै स्यान्मुनिपुङ्गव ।  
बुद्ध्या यः कर्मसन्त्यागः स दोषाय भवेद् ध्रुवम् ॥  
जहाति कर्म ध्यानस्थं सुप्तहस्तस्थपुष्पवत् ॥ १२ ॥  
  
प्। १३१)  
  
न यावल्लयमाप्नोति चित्तं शम्भौ परात्मनि ।  
न तावत् कर्म सन्त्यक्तुं युज्यते सुरसन्नुत ॥ १३ ॥  
  
तस्माद् धीकुशलैर्धर्मः स्वस्ववर्णाश्रमोचितः ।  
सादरं समनुष्ठेयस्त्वन्यथा पतति ध्रुवम् ॥ १४ ॥  
  
त्यक्तवर्णाश्रमाचारस्त्व सिद्धज्ञानवैभवः ।  
पतत्येव न सन्देहश्छिन्न स्वाधारशाखिवत् ॥ १५ ॥  
  
अतो वर्णाश्रमाचारो निगमागमचोदितः ।  
अवश्यं समनुष्ठेयः सततं भक्तितत्परैः ॥ १६ ॥  
  
इति श्रीचन्द्रज्ञानागमे उत्तरभागेऽनन्तरुद्र बृहस्पतिसंवादे शिवशासने   
क्रियापादे वर्णाश्रमधर्मावश्यकताकथनं नाम द्वादशः पटलः ॥   
१२ ॥  
  
  
  
चर्यापादे प्रथमः पटलः  
  
बृहस्पतिरुवाच  
  
अनन्तविद्यानिलय विलसत्करुणालय ।  
अनन्तरुद्र भगवन् प्रणतोऽस्मि जगद्गुरो ॥ १ ॥  
  
शाम्भवव्रतमाहात्म्यमागमान्तगतं श्रुतम् ।  
शाम्भवव्रतिनां धर्माः क्रियापादे ह्यशेषतः ॥  
श्रीमन्मुखादधिगता मयाऽवहितचेतसा ॥ २ ॥  
  
अथैतद्व्रतनिष्ठानां द्विजानां लिङ्गधारिणाम् ।  
कर्तव्यमखिलं ब्रूहि विधानं त्वौर्ध्वदेहिकम् ॥ ३ ॥  
  
अनन्तरुद्र उवाच  
  
गीष्पते ते प्रवक्ष्यामि शृणुष्वैकमना मुने ।  
शाम्भवव्रतनिष्ठानामवसानविधिं परम् ॥ ४ ॥  
  
येनैव संस्कृतो मुक्तिं व्रती गच्छेदसम्भवम् ।  
येनैव संस्कृतो मुच्येद् धर्महीनोऽपि तत्क्षणात् ॥ ५ ॥  
  
शिवमेधनिरूपणम्  
  
शाम्भवव्रतनिष्ठानामिष्टलिङ्गैकसेविनाम् ।  
देहावसाने कर्तव्यः शिवमेधविधिर्महान् ॥ ६ ॥  
  
प्। १३३)  
  
शिवे परे प्रविष्टानां मेध आराधनात्मकः ।  
शिवमेध इति ख्यातः करणीयो मुमुक्षुभिः ॥  
विशिष्टः पितृमेधोऽयं शिवमेध इतीर्यते ॥ ७ ॥  
  
शिवमेधे श्रद्धाहीनस्य पातित्यम्  
  
शिवभक्तौ शिवार्चार्यां शिवमेधे शिवव्रते ।  
श्रद्धाहीनो वसेन्नित्यं नरके कालमक्षयम् ॥ ८ ॥  
  
शिवलिङ्गधरस्य दहननिषेधः  
  
शिवलिङ्गधरो विप्रो विपन्नस्तं न दाहयेत् ।  
यदि वा दाहयेत्तस्य ब्रह्महत्या सदा भवेत् ॥ ९ ॥  
  
प्राकृतानां मनुष्याणां दीक्षाविरहितात्मनाम् ।  
दहनोपस्कृतः कार्यः संस्कारो ह्यवसानगः ॥ १० ॥  
  
शिवलिङ्गधरस्य समाधिविधिः  
  
शाम्भवानां मुमुक्षूणां संस्कारायैव चोदितः ।  
पितृमेधे श्रूयतेऽसौ समाधिविधिरुत्तमः ॥ ११ ॥  
  
प्। १३४)  
  
परमेशोपासकानामनावृत्तिमतां नृणाम् ।  
अवसानविधिः कार्यः समाधिविधिसंयुतः ॥ १२ ॥  
  
गृही वाऽथ यतिर्वापि लिङ्गधारी तनुं त्यजेत् ।  
न देहत् तस्य देहं तु समाधौ गोपयेत्तदा ॥ १३ ॥  
  
समाधिर्मोक्षधर्मोऽयं प्रेतधर्मापवादकः ।  
समाधिसंस्कृतेष्वस्माद्धर्मलोपो न शङ्क्यते ॥ १४ ॥  
  
इति श्रीचन्द्रज्ञानागमे उत्तरभागेऽनन्तरुद्रबृहस्पतिसंवादे शिवशासने   
चर्यापादे शिवमेधप्रशंसानाम प्रथमः पटलः ॥ १ ॥  
  
  
  
द्वितीयः पटलः  
  
बृहस्पतिरुवाच  
  
अनन्तरुद्र भगवन्ननन्तमहिमोन्नत ।  
उच्चिक्रिमिषुणा पुंसा कर्तव्यं किं निबोध मे ॥ १ ॥  
  
अनन्तरुद्र उवाच  
  
उत्क्रान्तिमिच्छतः पुरुषस्य कर्तव्यनिर्देशः   
  
उच्चिक्रिमिषुणा पुंसा निवेश्येशे निजं मनः ।  
दानादि कर्तुं स्नातव्यं भस्मना वा जलेन च ॥ २ ॥  
  
धृतधौताम्बरेणोर्व्यामासीनेन कुशासने ।  
उद्धूलनं त्रिपुण्ड्रं च भूत्या धार्यं प्रयत्नतः ॥  
रुद्राक्षाणि च धार्याणि यथोक्तं मुनिपुङ्गव ॥ ३ ॥  
  
भस्मरुद्राक्षधारी तु म्रियते यो महीतले ।  
रुद्रत्वमाप्नुते सोऽयं वाक्पते नात्र संशयः ॥ ४ ॥  
  
प्। १३६)  
  
स्वात्मन्यग्न्यारोपणम्  
  
उत्क्रान्तिं भविनीं ज्ञात्वा निमित्तैः समनन्तरम् ।  
या ते अग्न इति स्वात्मन्यग्नीनारोपयेद् गृही ॥ ५ ॥  
  
अग्निरित्यादिभिर्मन्त्रैर्भस्मनाऽङ्गानि संस्पृशेत् ।  
आत्मन्यारोपितस्यास्य वह्नेः संशमनाय वै ॥  
षडध्वशुद्धैः कर्तव्यो ह्यप्सु होमो यथाविधि ॥ ६ ॥  
  
माहेश्वरेभ्यो गोभूहिरण्यादिदानम्  
  
हिरण्यमथ गां भूमिं शिवलिङ्गं सुपावनम् ।  
माहेश्वरेभ्यो देयानि शिवसायुज्यकाङ्क्षिणा ॥ ७ ॥  
  
अत्युत्क्रान्तौ प्रवृत्तस्य सुखोत्क्रमणसिद्धये ।  
तुभ्यं सम्प्रददे धेनुमिमामुत्क्रान्तिसञ्ज्ञिताम् ॥ ८ ॥  
  
हिरण्यगर्भसेव्यस्य महादेवस्य तृप्तये ।  
हिरण्यं प्रददे तुभ्यं हेमबीजं महाफलम् ॥ ९ ॥  
  
प्। १३७)  
  
पुनरावृत्तिरहितशिवसायुज्यसिद्धये ।  
इदं सम्प्रददे तुभ्यं शिवलिङ्गं सुपावनम् ॥ १० ॥  
  
विश्वम्भराशताङ्गस्य विश्वनाथस्य तृप्तये ।  
इमां सम्प्रददे तुभ्यं परां विश्वम्भरां स्थिराम् ॥  
दानान्येवं यथाशक्ति कृत्वा तत्त्वानि योजयेत् ॥ ११ ॥  
  
सर्वाङ्गलिङ्गसाहित्यकथनम्  
  
आयुषः प्राणमित्यादि मन्त्रान् सम्यगनुस्मरन् ।  
सर्वाङ्गलिङ्गसाहित्यं ततः कुर्यात् प्रयत्नतः ॥ १२ ॥  
  
सर्वेष्वङ्गेषु सर्वत्र सर्वदा सर्वतोमुखम् ।  
लिङ्गं गुरूपदेशेन ज्ञातं यत्तत् प्रकाशते ॥ १३ ॥  
  
एकमेव परं लिङ्गमङ्गेऽस्मिन् सुप्रतिष्ठितम् ।  
सर्वतोमुखमाभाति नामरूपक्रियात्मना ॥ १४ ॥  
  
इष्टलिङ्गं तु बाह्याङ्गे प्राणलिङ्गं तथान्तरे ।  
भावलिङ्गं तथैवाऽस्मिन्नात्माङ्गे सुप्रतिष्ठितम् ॥ १५ ॥  
  
हृदयाङ्गे महालिङ्गं श्रोत्राङ्गे तु प्रसादकम् ।  
त्वगङ्गे चरलिङ्गं तु दृगङ्गे शिवलिङ्गकम् ॥ १६ ॥  
  
प्। १३८)  
  
जिह्वाङ्गे गुरुलिङ्गं तु नासिकाङ्गे तथैव च ।  
आचारलिङ्गमश्रान्तं सुप्रतिष्ठितमेव हि ॥ १७ ॥  
  
यथा ज्ञानेन्द्रियाङ्गेषु क्रमाल्लिङ्गं प्रतिष्ठितम् ।  
तथा कर्मेन्द्रियाङ्गेषु क्रमाल्लिङ्गं प्रतिष्ठितम् ॥ १८ ॥  
  
अप्रतर्क्यमनिर्देश्यमवाङ्मानसगोचरम् ।  
ससर्वशक्ति सर्वज्ञं सच्चिदानन्दलक्षणम् ॥ १९ ॥  
  
भावयन्नेति तद्भावं भावपूतेन चेतसा ।  
गणान् शम्भोरनुज्ञाप्य प्रायश्चित्तं समाचरेत् ॥ २० ॥  
  
प्रायश्चित्तविधानम्  
  
ये वर्णाश्रमधर्माणामनाचरणसम्भवाः ।  
ये त्वष्टावरणन्यूनताश्रिता व्रतलोपजाः ॥  
ये च पञ्चाचारलोपसम्भूता भक्तिलोपजाः ॥ २१ ॥  
  
मनोवक्कर्मजा दोषास्तेषां हि विनिवृत्तये ।  
माहेशसन्निधौ सर्वप्रायश्चित्तं करोम्यहम् ॥ २२ ॥  
  
गुरुजङ्गमयोः पूजनम्  
  
इति सङ्कल्प्य सम्पूज्य भक्त्या गुरुचरेश्वरान् ।  
सन्तर्प्य धनवस्त्राद्यैः पिबेत् तत्पादतीर्थकम् ॥ २३ ॥  
  
प्। १३९)  
  
यस्य वक्त्रेऽन्त्यकाले तु माहेश्वरपदोदकम् ।  
दीयते स हि पूतात्मा शिवसायुज्यमाप्नुयात् ॥ २४ ॥  
  
महालिङ्गविभावनम्  
  
शिवनाम पठन् दिव्यं महालिङ्गं विभावयन् ।  
प्रायोपवेशं कुर्वीत शिवलीनमताः स्वयम् ॥ २५ ॥  
  
अनन्तरं कर्णमन्त्रान् श्रावयेयुः सुतादयः ।  
षडक्षरं दक्षकर्णे तथोपनिषदः शिवाः ॥ २६ ॥  
  
कर्पूरं ज्वालयेत् पश्चादुत्क्रान्तिसमये तदा ।  
अणुः पन्थेत्यर्चिरादिगतिमन्त्रं समुच्चरन् ॥ २७ ॥  
  
इति श्रीचन्द्रज्ञानागमे उत्तरभागेऽनन्तरुद्रबृहस्पतिसंवादे शिवशासने   
चर्यापादे उत्क्रान्तिसमयाचारवर्णनं नाम द्वितीयः पटलः ॥ २ ॥  
  
  
  
  
तृतीयः पटलः  
  
बृहस्पतिरुवाच  
  
अनन्तरुद्र भगवन्नखिलज्ञानभासुर ।  
अनन्तरं समुत्क्रान्तेः कार्यं कर्तुर्वदस्व मे ॥ १ ॥  
  
अनन्तरुद्र उवाच  
  
उत्क्रान्तिकार्यकर्तृक्रमः   
  
आदौ कर्तृक्रमं वक्ष्ये तच्छ्रणु त्रिदशार्चित ।  
पुत्रः पौत्रः प्रपौत्रश्च पुत्रिकापुत्र एव च ॥ २ ॥  
  
तत्सुतो वाऽथवा दत्तस्तत्सन्तानस्तथैव च ।  
धनहारी पतिः पत्नी सपत्नीपुत्र एव च ॥ ३ ॥  
  
पुत्री भ्राता च तत्पुत्रः पिता माता स्नुषा तथा ।  
पौत्री दौहित्रिका चापि पौत्रपत्नी च तत्सुता ॥ ४ ॥  
  
दत्तस्य पत्नी भगिनी भागिनेयश्च सोदकः ।  
मातुः सोदक एवापि सगोत्रः शिष्य एव च ॥ ५ ॥  
  
प्। १४१)  
  
ऋत्विग् भृत्यो गुरुश्चैव सहाध्यायी तथैव च ।  
जामाता च सखा चैव राजा च क्रमशः स्मृताः ॥ ६ ॥  
  
उत्क्रान्तिकार्यविवरणम्  
  
उत्क्रान्तप्राणमालोक्य कर्ता स्नात्वा धृताम्बरः ।  
धृतत्रिपुण्ड्ररुद्राक्षः कर्माधिकृतिसिद्धये ॥  
कुर्याद् गणनमस्कारं दद्याच्च द्रविणं ततः ॥ ७ ॥  
  
दीयते यन्मृताहे तत् सर्वपर्वसु दानतः ।  
विशिष्यते तद्यथाशक्ति दद्याद् द्रविणमात्मजः ॥ ८ ॥  
  
ऊर्ध्वोच्छिष्टादिदोषप्राप्तौ प्रायश्चित्तम्  
  
ऊर्ध्वोच्छिष्टादिसम्प्राप्तौ विदध्यान्निष्कृतिं तदा ।  
प्राजापत्यप्रतिनिधिं द्रव्यं देयं हितैषिणा ॥ ९ ॥  
  
प्रासादे वापि खट्वायां मृतौ कुर्याच्च निष्कृतिम् ।  
गां वा हिरण्यं दद्याच्च प्राजापत्यमथापि वा ॥ १० ॥  
  
प्। १४२)  
  
सिद्धिं गतस्य संस्कारसमयः  
  
सिद्धिं गतस्य तु दिवा कुर्यात् संस्कारमात्मजः ।  
पञ्चविंशघटीपूर्वमथ पर्युषितं भवेत् ॥ ११ ॥  
  
दिवा वा यदि वा नक्तं वपुस्तद्यदसंस्कृतम् ।  
स्यात् पर्युषितमस्यैवं कुर्यात् संस्कारमादितः ॥ १२ ॥  
  
पञ्चगव्येन संस्नाप्य पावमान्याऽभिमन्त्र्य च ।  
जलेन स्नापयित्वा च विधिवन्निखनेत् ततः ॥ १३ ॥  
  
गणप्राणस्य समाधिसंस्कारः  
  
गतप्राणशरीरं तु श्रीरुद्रादिमनून् पठन् ।  
संस्नाप्य चाप्यलङ्कृत्य रुद्राक्षैर्भस्मनाऽपि च ॥ १४ ॥  
  
इष्टलिङ्गं करे न्यस्य सम्पूज्य समनन्तरम् ।  
पेटिकायां च विन्यस्य वृणुयाद् वाहकांस्ततः ॥ १५ ॥  
  
पेटिकायां विन्यस्य शिवारामनयनम्  
  
महोक्षो वृषभश्चैव नन्दीशो नन्दिकेश्वरः ।  
एतैश्च नामभिर्युक्तंश्चतुरस्तैः शरीरकम् ॥  
विमाने सन्निवेश्याथ शिवारामं नयेत्तदा ॥ १६ ॥  
  
प्। १४३)  
  
इति श्रीचन्द्रज्ञानागमे उत्तरभागेऽनन्तरुद्रबृहस्पतिसंवादे शिवशासने   
चर्यापादे उत्क्रान्तिकार्यकर्तृक्रमनिर्णयो नाम तृतीयः पटलः ॥ ३ ॥  
  
  
  
  
चतुर्थः पटलः  
  
बृहस्पतिरुवाच  
  
प्रमथप्रवरानीकसेव्यमानपदाम्बुज ।  
अनन्तरुद्र विश्वात्मन् नीलकण्ठ नमोऽस्तु ते ॥ १ ॥  
  
अनन्तराणि कृत्यानि कर्तव्यान्यखिलान्यपि ।  
निबोधय महेशान शिवारामप्रवेशनात् ॥ २ ॥  
  
अनन्तरुद्र उवाच  
  
मृतस्य शिवारामप्रवेशनम्   
  
शिवालयसमीपे वा शिवारामेऽथवा पुनः ।   
विल्ववृक्षस्य मूले वा शिवतीर्थसमीपके ॥ ३ ॥  
  
समाधिं कारयित्वा तां तनुं तत्र यथाविधि ।  
निधाय पूरयेद् गर्तं भस्मना मृत्स्नयाऽपि च ॥  
वस्त्रं तु धारयित्वाऽतः सचेलस्नानमाचरेत् ॥ ४ ॥  
  
केशवपनावश्यकत्वम्  
  
ब्राह्मणस्वर्णघातादिपापानि विविधानि च ।  
केशानाश्रित्य तिष्ठन्ति तस्मात्केशान् वपाम्यहम् ॥ ५ ॥  
  
प्। १४५)  
  
मेरुमन्दरतुल्यानि पापानि विविधानि च ।  
केशानाश्रित्य तिष्ठन्ति तस्मात् केशान् वपाम्यहम् ॥  
इति मन्त्रेण सङ्कल्प्य केशश्मश्रूणि वापयेत् ॥ ६ ॥  
  
अग्नेरिव शिखा यस्य विद्या ज्ञानमयी शिखा ।  
स शिखीत्युच्यते विद्वन्नितरे केशधारिणः ॥ ७ ॥  
  
वपनान्तरकृत्यानि  
  
वपनानन्तरं स्नात्वा भूतिरुद्राक्षसंयुतः ।  
गृहीत्वा च गणानुज्ञां दिव्यरूपाप्तये पितुः ॥ ८ ॥  
  
नवभिः पञ्चभिर्वापि शोभितं वृषभैः परम् ।  
लिङ्गं तु पितृनामाङ्कं समाधौ स्थापयेत् तदा ॥  
दश दानानि दद्याच्च लिङ्गं च परिपूजयेत् ॥ ९ ॥  
  
क्षीरादिना तर्पणम्  
  
मृद्घट्टनोपजनितसन्तापस्योपशान्तये ।  
क्षीरादितर्पणं कार्यमादशाहं तथाऽन्वहम् ॥ १० ॥  
  
प्। १४६)  
  
इष्टादीनि च लिङ्गानि पितरं चापि तर्पयेत् ।  
पित्रे नित्यं प्रदद्याच्च त्रिसङ्ख्यानुदकाञ्जलीन् ॥ ११ ॥  
  
नग्नप्रच्छादनाराधनम्  
  
प्रविश्य दीपसहितं भवनं ज्ञातिभिः सह ।  
नग्नप्रच्छादनाभिख्यं कुर्यादाराधनं ततः ॥ १२ ॥  
  
समाधिस्थापितलिङ्गस्य चालनप्रतिषेधः  
  
समाधिस्थापितं लिङ्गमादशाहं न चालयेत् ।  
जन्त्वादिभिश्चालितेऽस्मिन् यथा स्थानं निधाय तत् ॥  
प्राणायामत्रयं कृत्वा स्पृष्ट्वा तद्व्याहृतीर्जपेत् ॥ १३ ॥  
  
समाधिस्थापितं लिङ्गमादशाहं प्रपूजयेत् ।  
दशाहपूजाविधिना दिव्यरूपं प्रजायते ॥ १४ ॥  
  
आराधनविधिनिरूपणम्  
  
आराधनं ततः कार्यं दिव्यरूपवतः पितुः ।  
एकोद्दिष्टविधानेन रुद्रत्वं भवति ध्रुवम् ॥  
  
प्। १४७)  
  
तत्त्वसंयोजनेनैव महेशत्वं पुनर्भवेत् ॥ १५ ॥  
  
प्रथमेऽह्नि तृतीये च पञ्चमे सप्तमे तथा ।  
नवमैकादशाह्नोश्च नवाराधनमाचरेत् ॥ १६ ॥  
  
आसप्तमा ज्ञातयश्च कर्ता च दशमेऽहनि ।  
वापयित्वा च स्नात्वा च ते कुर्युः क्षीरतर्पणम् ॥  
दद्यादेव यथाशक्ति दश दानानि संयुतः ॥ १७ ॥  
  
सवृषलिङ्गोद्वासनम्  
  
उद्वास्य सवृषं लिङ्गं वसने च निधाय तत् ।  
तीर्थमानीय पृथिवीं यच्छेति च मनुं पठन् ॥  
विसृजेत् तत्र लिङ्गं च दिव्यरूपमनुस्मरन् ॥ १८ ॥  
  
गाणपत्याहोम आनन्दहोमश्च  
  
एवमुद्वास्य च स्नात्वा तिलामलकवारिभिः ।  
गाणपत्याभिधं होमं तथैवानन्दसञ्ज्ञकम् ॥  
कुर्यात् पितृर्गणैः साकमानन्दसमवाप्तये ॥ ११ ॥  
  
प्। १४८)  
  
एकादशेऽहनि स्नात्वा विप्रान् विज्ञान्निमन्त्र्य च ।  
रुद्रहोमं विधायाथ वृषोत्सर्जनमाचरेत् ॥ २० ॥  
  
उत्सृजेद् वृषभं श्वेतं रोहितं नीलमेव वा ।  
तृप्त्या वै नन्दिकेशस्य शिवसान्निध्यसिद्धये ॥ २१ ॥  
  
षोडशाराधनक्रमः  
  
आद्यमासिकमुख्यानि षोडशाराधनानि च ।  
रुद्रगणाराधनं च वृषोत्सर्गाभिधं तथा ॥ २२ ॥  
  
आचारादिकषड्लिङ्गस्थल षट्कसमाश्रयम् ।  
अनुत्तरं च पञ्चाशद् रुद्राराधनमाचरेत् ॥ २३ ॥  
  
आद्यमेकादशेऽह्नि स्यादूने मास्यूनमासिकम् ।  
त्रैपक्षिकं त्रिपक्षे स्यादूनषाण्मासिकं तथा ॥ २४ ॥  
  
प्। १४९)  
  
मासि षष्ठे किञ्चिदूने कर्तव्यं सम्प्रकीर्तितम् ।  
प्रतिमासं मृताहस्सु ऊनाब्दं चेति षोडश ॥ २५ ॥  
  
आषोडशान्न वै तस्य जीवभावो निवर्तते ।  
षोडशाराधनं कार्यमेकोद्दिष्टविधानतः ॥ २६ ॥  
  
तत्त्वसंयोजनम्  
  
अकृत्वा षोडशविधिं न कार्यं तत्त्वयोजनम् ।  
द्वादशेऽह्नि पितुस्तत्त्वसंयोजनचिकीर्षुणा ॥  
अवश्यं हि विधेयानि षोडशाराधनान्यपि ॥ २७ ॥  
  
एकोद्दिष्टविधानेन तत्त्वसंयोगसिद्धये ।  
क्रियते यदेकमुद्दिश्य चैकोद्दिष्टं प्रकीर्तितम् ॥ २८ ॥  
  
विश्वेदेवावाहनं च नाभिश्रवणकीर्तनम् ।  
प्रदक्षिणविसर्गे वा सीमान्तगमनं नहि ॥ २९ ॥  
  
प्। १५०)  
  
रुद्राराधनम्  
  
एकादशेऽह्नि माहेशान् रुद्ररूपतयाऽर्चयेत् ।  
यथा सम्भवमेतद्धि रुद्राराधनमुच्यते ॥ ३० ॥  
  
वृषोत्सर्गफलावाप्त्यै विप्रमेकं समर्चयेत् ।  
वृषोत्सर्गाख्यमाराधनमितीदं सम्प्रचोदितम् ॥ ३१ ॥  
  
आचारादिकषड्लिङ्गस्थलषट्कसमाश्रयम् ।  
खड्गेशादिकपञ्चाशद् रुद्राराधनमाचरेत् ॥ ३२ ॥  
  
चत्वारः षड् दश तथा रुद्रा द्वादश षोडश ।  
द्वावित्याचारलिङ्गादिस्थलषट्कसमाश्रयाः ॥ ३३ ॥  
  
आधारादिकषट्चक्रवर्तिषड्लिङ्गसंश्रयाः ।  
चतुरादिकसङ्ख्याद्यास्तत्तच्चक्रदलाश्रिताः ॥ ३४ ॥  
  
षट्स्थलेषूपास्यमाना वर्णरूपतया स्थिताः ।  
अर्चनीया हि पञ्चाशद् रुद्राः षड्लिङ्गतृप्तये ॥ ३५ ॥  
  
प्। १५१)  
  
द्वादशेऽह्नि तु कर्तव्यं तत्त्वसंयोजनं पितुः ।  
पुरुषस्य चतुर्थस्य निवृत्त्यर्थं प्रयत्नतः ॥  
तत्त्वादियोजनेनैव चतुर्थो हि निवर्तते ॥ ३६ ॥  
  
लिङ्गाङ्गसङ्गिनः सा पिण्ड्यनिषेधः   
  
लिङ्गाङ्गसङ्गिनि मृते सा पिण्ड्यं न विधीयते ।  
शिवलिङ्गाङ्गयोगेन शिवभावयुजः पितुः ॥  
न योज्यमेव सा पिण्ड्यं प्रेतभावनिवर्तकम् ॥ ३७ ॥  
  
कलातत्त्वाराधनक्रमः  
  
महेश्वरादिभिन्नेभ्यः पितृभ्यस्तत्त्वसंयुताः ।  
कला आवाह्य पात्रे तु समभ्यर्च्य पितुस्तदा ॥  
वर्गत्रयैक्यसिद्ध्यर्थं तत्त्वादीन् योजयेत् सुतः ॥ ३८ ॥  
  
तत्त्वसंयोगविधिनाऽनुष्ठितेन यथाविधिः ।  
महेशत्वादिसंसिद्धिः पित्रादेः स्यादसंशयम् ॥ ३९ ॥  
  
प्। १५२)  
  
अहनि द्वादशे कर्ता निमन्त्र्य विदुषो द्विजान् ।  
गणाभ्यनुज्ञां सङ्गृह्य चैवं सङ्कल्पमाचरेत् ॥ ४० ॥  
  
पितुस्तदीयपित्राद्यैः करिष्यन् तत्त्वयोजनम् ।  
नन्दिकेशमहाकालसञ्ज्ञिनोर्विश्वदेवयोः ॥ ४१ ॥  
  
पितुः पितामहादीनां महेशादिस्वरूपिणाम् ।  
षट्त्रिंशतां च तत्त्वानां कलानामष्टत्रिंशताम् ॥  
आराधनं करिष्यामीत्येवं सङ्कल्पमाचरेत् ॥ ४२ ॥  
  
विश्वेदेवौ च पित्रादीन् तत्त्वानि च कलास्तदा ।  
आवाह्य चाभिसम्पूज्य चिकीर्षुस्तत्त्वयोजनम् ॥  
गवादिदशदानानि कुर्यात् सन्तृप्तये पितुः ॥ ४३ ॥  
  
तत्त्वानां च कलानां च संयोजनमतः परम् ।  
कृत्वोनमासिकादीनि यथाकालं समाचरेत् ॥ ४४ ॥  
  
प्। १५३)  
  
इत्यौर्ध्वदेहिकविधिः शिवाश्रमनिषेविणाम् ।  
बोधितस्तव वागीश निगमागमसम्मतः ॥ ४५ ॥  
  
इति श्रीचन्द्रज्ञानागमे उत्तरभागेऽनन्तरुद्रबृहस्पतिसंवादे शिवशासने   
चर्यापादे और्ध्वदेहिकविधिकथनं नाम चतुर्थः पटलः ॥ ४ ॥  
  
  
  
  
पञ्चमः पटलः  
  
बृहस्पतिरुवाच  
  
अनन्तगुणवाराशे अनन्तकरुणाकर ।  
अनन्तरुद्र भगवन् प्रणतोऽस्म्यनुगृहाण माम् ॥  
प्रकीर्णकविधिं ब्रूहि विधाने ह्यौर्ध्वदेहिके ॥ १ ॥  
  
अनन्तरुद्र उवाच  
  
प्रकिर्णविधिनिरूपणम्   
  
गीष्पते ते प्रवक्ष्यामि प्रकीर्णकविधिं परम् ।  
येन सम्यङ् निवर्तेरन् कर्तॄणां सर्वसंशयाः ॥ २ ॥  
  
पूर्वशैवाद्युक्तपितृगणः  
  
विश्वदेवौ पूर्वशैवे रुद्रानन्तसमाह्वयौ ।  
स्कन्दश्चण्डो गणेशश्च पितरः परिकीर्तिताः ॥ ३ ॥  
  
नन्दी चैव महाकालो विश्वेदेवौ तदुत्तरे ।  
पितरः स्युर्महेशश्च सदाशिवशिवौ मतौ ॥ ४ ॥  
  
वस्वादिरूपाः पितरः पितृलोकनिवासिनः ।  
महेश्वरादिरूपाः स्युर्मम लोकनिवासिनः ॥ ५ ॥  
  
प्। १५५)  
  
शैवश्राद्धेषु वर्ज्यानि  
  
अपसव्यं तिलान् पिण्डं विकिरं चाग्निकर्म च ।  
अर्घ्यपात्रं च मतिमान् शैवश्राद्धेषु वर्जयेत् ॥ ६ ॥  
  
ग्राह्यद्रव्याणि  
  
निषिध्यन्ते क्वचिद्दर्भा आगमे यद्यपि क्वचित् ।  
तदत्यावश्यकत्वस्य निषेधस्तेन गृह्यताम् ॥ ७ ॥  
  
श्रीगन्धश्चाक्षतो धूपो दीपः सज्याश्च वर्तिकाः ।  
पुष्पाणि बिल्वपत्राणि दक्षिणा वसनानि च ॥  
ताम्बूलं भस्मघुटिका द्रव्याण्याराधने स्मृताः ॥ ८ ॥  
  
तत्त्वसंयोजनक्रमः  
  
दम्पत्यो सह लिङ्गैक्ये समाध्यादिक्रियाः सह ।  
प्राक्समाधेरन्यसिद्धौ तदूर्ध्वं चेत्क्रियाः पुनः ॥ ९ ॥  
  
अनुजेन पितुः कर्म कृतं चेज्ज्येष्ठ आगतः ।  
एकोद्दिष्टं विना कुर्यात् तत्त्वसंयोजनं पुनः ॥ १० ॥  
  
प्। १५६)  
  
ज्येष्ठेन तु पितुः कर्म कृतं चेत्तत आगतः ।  
दशाहान्तेऽनुजः कुर्यात् पार्वणाराधनं पुनः ॥  
कनिष्ठोऽप्याहिताग्निस्तु कुर्याद्वै तत्त्वयोजनम् ॥ ११ ॥  
  
दशाहमध्ये चेत्कर्तुः शावाशौचान्तरागमः ।  
तस्य शुद्धिः पूर्वशेषादेकोद्दिष्टं यथोदितम् ॥ १२ ॥  
  
तत्त्वसंयोजनं कुर्यात् पित्रादेः प्रयतः सुतः ।  
ततः संवत्सरे पूर्णे द्वादशाहेऽथवा सुधीः ॥ १३ ॥  
  
तत्त्वसंयोजनं कुर्याद् वत्सरान्ते यदा पुनः ।  
ऊनाब्दिकात् परं कुर्यादाब्दिकात् पूर्ववासरे ॥ १४ ॥  
  
द्वादशाहप्रभृतिषु षट्सु कुर्याद्दिनेषु वा ।  
त्रिपक्षे मासि षष्ठे वा वत्सरान्ते शुभागमे ॥ १५ ॥  
  
प्। १५७)  
  
एकादशाह एवाथ यदि दर्शः समापतेत् ।  
तदैव तद्विधायादौ पितृयज्ञं समाचरेत् ॥  
पितुर्महागुरोः कुर्यात् त्रयोदशदिने तथा ॥ १६ ॥  
  
तत्त्वसंयोजनषोडशाराधनयोर्व्यवस्था   
  
तत्त्वसंयोजनमृते षोडशाराधने कृते ।  
संवत्सरे व्यतीते तु पुनः कुर्वीत षोडशम् ॥ १७ ॥  
  
तत्त्वसंयोजनादर्वाक् षोडशाराधनानि च ।  
एकोद्दिष्टविधानेन कुर्यात् सर्वाण्यतन्द्रितः ॥ १८ ॥  
  
तत्त्वसंयोजनादूर्ध्वं यदा कुर्यात्तदा पुनः ।  
प्रत्यब्दं यो यथा कुर्यात् तथा कुर्याद्विचक्षणः ॥ १९ ॥  
  
तत्त्वसंयोजनं कृत्वा कुर्यात् पार्वणवत् ततः ।  
प्रत्याब्दिकाराधनादीन् विधिरेष सनातनः ॥ २० ॥  
  
तत्वसंयोजनादूर्ध्वमेकोद्दिष्टं विधीयते ।  
यत्र तत् दैवयुक्तं स्याद्दैवहीनं वृथा भवेत् ॥ २१ ॥  
  
तत्त्वसंयोजनाकरणे प्रत्यवायः ।  
  
तत्त्वसंयोजनविधिमकृत्वा शुभकर्मकृत् ।  
प्रत्यवैति ध्रुवं श्रेयो नाप्नुयादिति निश्चयः ॥  
  
प्। १५८)  
  
मुख्येऽन्यस्मिन् कर्तरि तु शुभं कर्म समाचरेत् ॥ २२ ॥  
  
द्वादशाहं समारभ्य तृप्तये वत्सरावधि ।  
दद्यादहरहः कुम्भं सजलं सप्रसादकम् ॥ २३ ॥  
  
पितुः शिवपदप्राप्त्यै तत्त्वसंयोजनात् परम् ।  
आहिताग्निस्तु कुर्वीत पितृयज्ञं विधुक्षये ॥ २४ ॥  
  
द्विविधमाराधनं तस्य त्रैविध्यं च  
  
एकोद्दिष्टं पार्वणं चेत्युक्तमाराधनं द्विधा ।  
नित्यं नैमित्तिकं काम्यमिति तत्त्रिविधं पुनः ॥ २५ ॥  
  
आब्दिकं दार्शिकं चैव तन्महालयसञ्ज्ञकम् ।  
दैनन्दिनं च नियतोपाधिकं नित्यमुच्यते ॥ २६ ॥  
  
सङ्क्रान्तौ ग्रहणे चोक्तं तत्त्वसंयोजनं तथा ।  
एकोद्दिष्टं वृद्धिसञ्ज्ञं नैमित्तिकमुदाहृतम् ॥ २७ ॥  
  
मन्वादौ च युगादौ च तथा लभ्येषु प्रायशः ।  
योगेषु क्रियते यत्तत् काम्यमित्यभिधीयते ॥ २८ ॥  
  
प्। १५९)  
  
श्राद्धपदनिरुक्तिः  
  
पित्रोराराधनं सर्वमास्तिक्यमतिभिर्नरैः ।  
श्रद्धया क्रियते यस्माच्छ्राद्धमित्यभिधीयते ॥ २९ ॥  
  
अपेक्षितं न प्रयच्छेत् सम्पादितपदार्थके ।  
न स तत्फलमाप्नोति कृपणो गर्ह्यचेतनः ॥ ३० ॥  
  
श्राद्धभोक्तृणां नियमाः  
  
साधितेषु पदार्थेषु याचितव्यमपेक्षितम् ।  
अन्यथा स पितृघ्नः स्यादसन्तृप्तान्नभोजनः ॥ ३१ ॥  
  
भोक्ता तु दक्षिणां नेच्छेत् कर्ता दद्याच्च दक्षिणाम् ।  
कृतार्थौ तावुभौ स्यातामन्यथा दोषभाजनौ ॥ ३२ ॥  
  
कर्ममध्ये तु यो ब्रूते नालं मे दक्षिणेति च ।  
कर्ताऽपि चेन्न प्रयच्छेत् तौ दुर्गतिमवाप्नुतः ॥ ३३ ॥  
  
प्। १६०)  
  
देशकालादिषु विशेषः  
  
विप्लवे देशकालाभ्यां विदेशगमनादिषु ।  
चन्द्रसूर्योपरागे च हेम्ना वाऽमेन वा पुनः ॥  
कार्यमाराधनं प्रत्याब्दिकमासिकवर्जितम् ॥ ३४ ॥  
  
इति श्रीचन्द्रज्ञानागमे उत्तरभागेऽनन्तरुद्रबृहस्पतिसंवादे शिवशासने   
चर्यापादे प्रकीर्णकविधिकथनं नाम पञ्चमः पटलः ॥ ५ ॥   
  
  
  
षष्ठः पटलः  
  
बृहस्पतिरुवाच  
  
अनन्तरुद्र सर्वज्ञ सर्वागमविशारद ।  
आशौचशुद्धिं वद मे कृपया करुणाकर ॥ १ ॥  
  
अनन्तरुद्र उवाच  
  
द्विविधमाशौचं पुनश्चतुर्धाम्   
  
आशौचशुद्धिं वक्ष्यामि शृणुष्वावहितो मुने ।  
जनिजं मृतिजं चेति प्रोक्तमाशौचकं द्विधा ॥  
तदल्पमधिकं पूर्णमपूर्णं च चतुर्विधम् ॥ २ ॥  
  
कालतोऽल्पाधिकं ज्ञेयमपूर्णं तु त्रिरात्रकम् ।  
पूर्णं दशाहं विज्ञेयं सुरलोकाभिवन्दित ॥ ३ ॥  
  
आशौचे दिवसव्यवस्था  
  
मातुस्त्रिरात्रं स्रावे स्यात् तज्ज्ञातीनां न विद्यते ।  
माससङ्ख्यं हि मातुः स्यात् पाते तं त्रिदिनं पितुः ॥ ४ ॥  
  
प्। १६२)  
  
विप्राणां तु दशाहं स्यान्नृपाणां द्वादशाहकम् ।  
विशां पञ्चदशाहं स्यान्मासः शूद्रस्य चोदितम् ॥ ५ ॥  
  
अतिक्रान्ते दशाहे तु जाताशौचं न विद्यते ।  
  
ज्ञातीनां शुद्धिव्यवस्था  
  
मृते जाते हि ज्ञातीनां शुद्धिः स्यात् स्नानमात्रतः ॥  
सोदराणां च दम्पत्योर्विशुद्धिः स्याद्दशाहतः ॥ ६ ॥  
  
मृतावनुपनीतस्य पित्रोस्तु त्रिदिनं स्मृतम् ।  
उपनीतस्य तु मृतौ दशाहं सम्प्रकीर्तितम् ॥ ७ ॥  
  
आसप्तमं दशाहं स्यात्त्रिरात्रं त्वाचतुर्दशम् ।  
स्नानमात्रं त्वैकविंशमाशौचं विद्यते मुने ॥ ८ ॥  
  
मातुलादिमृतौ ज्ञेयं त्रिरात्रं सुरसन्नुत ।  
बान्धवानां तु मरणे पक्षिणी विहिता पुनः ॥ ९ ॥  
  
प्। १६३)  
  
त्रिरात्रमात्रिमासं स्यादाषण्मासं तु पक्षिणी ।  
आवत्सरमहोरात्रं ततः स्नात्वा विशुद्ध्यति ॥ १० ॥   
  
आशौचानां तन्त्रेण निवृत्तिः  
  
तन्त्रेणैव विशुद्धिः स्यादनेकेषां समागमे ।  
अल्पं समानमपि च प्रथमेन निवर्तते ॥  
आशौचमन्यदीयं तु पित्राशौचेन बाध्यते ॥ ११ ॥  
  
शवानुगमने विप्रः स्नात्वोद्धूल्य च भस्मना ।  
प्राणानायम्य षट्कृत्वः शिवं दृष्ट्वा विशुद्ध्यति ॥ १२ ॥  
  
आशौचाप्रवृत्तिः  
  
यतीनां च वनस्थानां नैष्ठिकानां च वर्णिनाम् ।  
जनिजं मृतिजं वाऽपि नाशौचमिह विद्यते ॥ १३ ॥  
  
सद्यःशौचव्यवस्था  
  
यज्ञे विवाहे दाने च सङ्ग्रामे देशविप्लवे ।  
आपद्यपि च कष्टायां सद्यःशौचं विधीयते ॥ १४ ॥  
  
दैवेषु राजकीयेषु साङ्घिकेषु च कर्मसु ।  
नियुक्तानां तु सर्वेषां सद्यःशौचं विधीयते ॥ १५ ॥  
  
प्। १६४)  
  
सन्ध्यादिष्वाशौचाप्रवृत्तिः  
  
स्वकर्मकाले संशुद्धिः सर्वशास्त्रेषु चोदिता ।  
अतः सन्ध्यामर्चनमप्याशौचे न परित्यजेत् ॥ १६ ॥  
  
संशुद्धिः सङ्ग्रहेणोक्ता सकलागमचोदिता ।  
मुनिवृन्दारकस्तुत्य किमन्यच्छ्रोतुमिच्छसि ॥ १७ ॥  
  
इति श्रीचन्द्रज्ञानागमे उत्तरभागेऽनन्तरुद्रबृहस्पतिसंवादे शिवशासने   
चर्यापादे आशौचशुद्धिकथनं नाम षष्ठः पटलः ॥ ६ ॥  
  
  
  
  
सप्तमः पटलः  
  
बृहस्पतिरुवाच   
  
अपारमहिमाधारानन्तरुद्र नमोऽस्तु ते ।  
प्रायश्चित्तविधिं ब्रूहि सर्वदोषनिवर्तकम् ॥ १ ॥  
  
अनन्तरुद्र उवाच  
  
प्रायश्चित्तविधिनिरूपणम्   
  
अतः परं प्रवक्ष्यामि प्रायश्चित्तविधिं परम् ।  
उद्बन्धनमृता मर्त्या निरयं यान्त्यसंशयम् ॥  
नाशौचमुदकं तेषां समाधिर्वा विधीयते ॥ २ ॥  
  
उद्बन्धनमृतवाहकानां प्रायश्चित्तम्  
  
उद्बन्धनमृतं चैव गोब्राह्मणहतं तथा ।  
संस्पृशन्त्यनुगच्छन्ति वहन्ति निखनन्त्यपि ॥  
ये नरास्ते विशुद्ध्यन्ति तप्तकृच्छ्रेण गीष्पते ॥ ३ ॥  
  
प्। १६६)  
  
तप्तकृच्छ्रलक्षणम्  
  
तप्तक्षीरघृताम्बूनामेकैकं प्रत्यहं पिबेत् ।  
एकरात्रोपवासश्च तप्तकृच्छ्र इतीर्यते ॥ ४ ॥  
  
नहि शुष्कोपवासोऽस्ति शिवाश्रमनिषेविणाम् ।  
उपवासप्रतिनिधिं नक्तभोजनमाचरेत् ॥ ५ ॥  
  
संसर्गप्रायश्चित्तम्  
  
आचरेन्न तु संसर्गं पतितैः सर्वदा द्विजः ।  
यावदब्दं हि सङ्गच्छन् प्रायश्चित्तेन शुद्ध्यति ॥  
तदूर्ध्वं तत्समः प्रोक्तस्तन्निष्कृत्यै स नार्हति ॥ ६ ॥  
  
चरेत् पञ्चाहसंसर्गे कृच्छ्रं त्रैरात्रिकं द्विजः ।  
प्राजापत्यं दशाहे सान्तपनं द्वादशाहके ॥ ७ ॥  
  
प्। १६७)  
  
मासार्धे दशरात्रं स्यात् पराको माससङ्गतौ ।  
चान्द्रायणं द्विमासे च षण्मासे त्वैन्दवद्वयम् ॥ ८ ॥  
  
कृच्छ्रं वत्सरसंसर्गे विदधीत प्रयत्नतः ।  
दिनसङ्ख्याप्रमाणेन चरेद् वा नक्तभोजनम् ॥ ९ ॥  
  
प्। १६८)  
  
शृगालादिदष्टप्रायश्चित्तम्  
  
द्विजो दष्टः शृगालाद्यैः स गायत्रीं शतं जपेत् ।  
नारी वाऽथ नरो वाऽपि शुना दष्टो द्विजः सकृत् ॥  
वृषं प्रदक्षिणीकृत्य सद्यः स्नात्वा विशुद्ध्यति ॥ १० ॥  
  
चण्डालादिहतस्य प्रायश्चित्तम्  
  
चण्डालेनाथवा गोभिर्विप्रैर्यस्तु हतो मृतः ।  
विषेणापि मृतो यस्तु तं खनेन्मन्त्रवर्जितम् ॥  
प्राजापत्येन शुद्ध्येयुर्वोढारो विप्रवाक्यतः ॥ ११ ॥  
  
वर्षादूर्ध्वं विधेयं स्यात् प्रायश्चित्तं मृतस्य हि ।  
ईशानबलिमाधाय पालाशविधिना खनेत् ॥  
यथा विधि विधातव्यं पुत्राद्यैरौर्ध्वदेहिकम् ॥ १२ ॥  
  
चक्रवाकादिप्राणिहिंसकस्य प्रायश्चित्तम्  
  
चक्रवाकं कुक्कुटं वा शुकपारावतानपि ।  
नक्राहिटिट्टिभान् हत्वा शुद्ध्यते नक्तभोजनात् ॥ १३ ॥  
  
दद्याद्धिरण्यं विप्राय हत्वैवाऽस्थिमतः पुमान् ।  
प्राणायामेन शुद्ध्येत हत्वा चानस्थिशालिनः ॥  
सहस्रसम्मितान् हत्वा शूद्रहत्याव्रतं चरेत् ॥ १४ ॥  
  
प्। १६९)  
  
नकुलं मूषकं गोधां गृध्रं कूर्मं च शल्यकम् ।  
काकोलूकबकान् हत्वा त्रिभिर्नक्तैर्विशुद्ध्यति ॥ १५ ॥  
  
चण्डालसम्भाषणादिप्रायश्चित्तम्  
  
चण्डालेन श्वपाकेन कृते सम्भाषणे तदा ।  
प्राणानायम्य च सकृत् सावित्रीं प्रयतो जपेत् ॥ १६ ॥  
  
चण्डालस्पर्शने स्नायात् दृष्ट्वा भानुं विलोकयेत् ।  
चण्डालैः सह सुप्त्वा तु त्रिभिर्नक्तैर्विशुद्ध्यति ॥ १७ ॥  
  
पात्रादिशुद्धिविधानम्  
  
ताम्रकांस्यौ भस्मनैव वस्त्राणि जलशौचतः ।  
परित्यागान्मृण्मयानि शुद्ध्यन्ति बृहताम्पते ॥ १८ ॥  
  
श्वकाकगृध्रसंस्पृष्टे बह्वन्ने तु द्विजोत्तमैः ।  
व्यपोह्य किञ्चित् स्पृष्टांशं क्षिप्त्वा भस्मजलान्वितम् ॥  
दर्भोल्कया स्पर्शयित्वा ग्राह्यमेतद् भवेत्तदा ॥ १९ ॥  
  
प्। १७०)  
  
केशकीटादिसम्पृक्तमन्नं शुद्ध्यति भस्मना ।  
स्नेहः शुद्ध्यति पाकेन ज्वालया गोपयोऽपि च ॥ २० ॥  
  
दारुपात्राणि शुद्ध्यन्ति क्षालनात् तत्क्षणादपि ।  
रजसा शुद्ध्यते नारी नदी वेगेन शुद्ध्यति ॥ २१ ॥  
  
दूषितेषु हि कूपेषु शतकुम्भमितं जलम् ।  
उद्धृत्य पञ्चगव्यस्य क्षेपणाच्छुद्धिमाप्नुयुः ॥ २२ ॥  
  
दहनात् खननाच्चैव धावनादुपलेपनात् ।  
वृष्टेरपि च गोक्रान्त्या भूमिः शुद्ध्यति कालतः ॥ २३ ॥  
  
शवेन दूषितं वेश्म प्रोक्षितं सर्वतो जलैः ।  
गोमयेनोपलिप्तं च धूमैराघ्रापितं शुचिः ॥ २४ ॥  
  
मेध्यामेध्येन्द्रियाणि  
  
नाभेरूर्ध्वं यानि खानि मेध्यान्येतानि सर्वशः ।  
अधःस्थितान्यमेध्यानि मला देहादपि च्युताः ॥ २५ ॥  
  
प्। १७१)  
  
देहस्थमलविशुद्धिः  
  
वसाशुक्रमसृङ्मज्जामूत्रविट्कर्णविण्णखाः ।  
श्लेष्माश्रुदूषिकास्वेदा द्वादशैते नृणां मलाः ॥ २६ ॥  
  
विण्मूत्रोत्सर्गशुद्ध्यर्थं मृद्वार्यादेयमर्थवत् ।  
दैहिकानां मलानां च शुद्धिषु द्वादशस्वपि ॥ २७ ॥  
  
पूर्वेषां षण्मलानां तु शुद्धिरद्भिर्मृदा भवेत् ।  
उत्तरेषां जलेनैव शुद्धिरिष्टा बृहस्पते ॥ २८ ॥  
  
वस्त्रादिविशुद्धिः  
  
वस्त्रं चण्डालसंस्पृष्टं क्षालनेन विशुद्ध्यति ।  
मृण्मयं तु परित्यागाद् धान्यं वै मार्जनाच्छुचिः ॥ २९ ॥  
  
मक्षिकामशकाद्यैश्च स्पृष्टं दृष्टमदीक्षितैः ।  
केशकीटैश्च संस्पृष्टं भस्मनाऽन्नं विशुद्ध्यति ॥ ३० ॥  
  
सोमादयो नोच्छिष्टाः  
  
सोमे च मधुपर्के चाऽवसरे च निवेदिते ।  
तथा गुरुप्रसादे च नोच्छिष्टत्वं कदाचन ॥ ३१ ॥  
  
प्। १७२)  
  
इति श्रीचन्द्रज्ञानागमे उत्तरभागेऽनन्तरुद्रबृहस्पतिसंवादे शिवशासने   
चर्यापादे प्रायश्चित्तकथनं नाम सप्तमः पटलः ॥ ७ ॥  
  
  
  
  
अष्टमः पटलः  
  
बृहस्पतिरुवाच  
  
अनन्तरुद्र भगवन् लोकोद्धरणदीक्षित ।  
महापापोपपापानां प्रायश्चित्तं वदस्व मे ॥ १ ॥  
  
अनन्तरुद्र उवाच  
  
महापातकोपपातकानां प्रायश्चित्तानि   
  
महापातककर्ता तु सम्प्राप्य गुरुसन्निधिम् ।  
दण्डद्रव्यं विधायाथ परां शुद्धिमवाप्नुयात् ॥ २ ॥  
  
अगम्यागमनप्रायश्चित्तम्  
  
अगम्यागमने प्रोक्तं शुद्ध्यै चान्द्रायणं व्रतम् ।  
भुनक्ति यस्तु चण्डालीं द्विजोऽज्ञानवशङ्गतः ॥ ३ ॥  
  
सशिखं वापयित्वा च त्रिवर्षं भैक्षभोजनम् ।  
कृत्वा गोमिथुनं दत्त्वा शुद्धिं प्राप्नोत्यसंशयम् ॥ ४ ॥  
  
पितृदारान् भ्रातृजायां गुरुपत्नीं स्नुषां गतः ।  
प्राजापत्यत्रयं कृत्वा दक्षिणां गोद्वयं दिशेत् ॥ ५ ॥  
  
प्। १७४)  
  
अकामां ब्राह्मणीं गत्वा कृच्छ्रचान्द्रायणं चरेत् ।  
सकामां च तदर्धं स्यात् तप्तकृच्छ्रं सकृद्गतौ ॥ ६ ॥  
  
ब्राह्मणीगमने कृच्छ्रं गर्भे सान्तपनं स्मृतम् ।  
राज्ञीगर्भे पराकः स्याद् वैश्यागर्भे त्र्यहोदितम् ॥  
शूद्रीगर्भे त्वैन्दवं स्यादेवं शुद्ध्येन्न संशयः ॥ ७ ॥  
  
गर्भिणीं पतितां गत्वा तथा चैव रजस्वलाम् ।  
अतिकृच्छ्रं चरित्वा तु विशुद्ध्यति न संशयः ॥  
पशुवेश्यादिगमने प्राजापत्यं समाचरेत् ॥ ८ ॥  
  
अनिच्छन्ती सकृद्भुक्ता या नारी पापकर्मिणा ।  
प्राजापत्येन रजसा शुद्ध्यते नात्र संशयः ॥ ९ ॥  
  
प्। १७५)  
  
पादुकाताडनादिप्रायश्चित्तम्  
  
पादुकायास्ताडने तु व्रतं चान्द्रायणं चरेत् ।  
बन्दीगृहान्नभुक्तौ तु कृच्छ्रं सान्तपनं चरेत् ॥ १० ॥  
  
अभक्ष्यभक्षणप्रायश्चित्तम्  
  
विण्मूत्ररेतः संस्पृटं चण्डालस्यान्नमेव च ।  
गोमांसं च द्विजो भुक्त्वा कृच्छ्रचान्द्रायणं चरेत् ॥ ११ ॥  
  
शूद्रान्नं सूतकान्नं च पूर्वोच्छ्ष्टं तथैव च ।  
भुक्त्वा कृच्छ्रं चरित्वा तु ब्रह्मकूर्चेन शुद्ध्यति ॥ १२ ॥  
  
एकोद्दिष्टादिभोजनप्रायश्चित्तम्  
  
एकोद्दिष्टे तु यो भुङ्क्ते तत्त्वसंयोजनेऽपि च ।  
सहस्रसम्मितां जप्त्वा स शुद्ध्यति षडक्षरीम् ॥  
आब्दिकाराधने भुक्त्वा जपेत् पञ्चाक्षरीं शतम् ॥ १३ ॥  
  
प्। १७६)  
  
लशुनादिभक्षणप्रायश्चित्तम्  
  
पीयूषं लशुनं श्वेतवृन्ताकफलमेव च ।  
गृञ्जनं च पलाण्डुं च वृक्षनिर्यासमेव च ॥ १४ ॥  
  
देवस्वं च शिलीध्रं च भुक्त्वा विप्रो विशुद्ध्यति ।  
पञ्चगव्यमनुप्रास्य त्रिदिनं नक्तभोजनात् ॥ १५ ॥  
  
क्षुरकर्मादिविशुद्धिः  
  
क्षुरकर्मणि वान्ते च प्रेतधूमे च मैथुने ।  
दुःस्वप्ने दुर्जनस्पर्शे नरः स्नात्वा विशुद्ध्यति ॥ १६ ॥  
  
सावित्र्यादिजपस्य महापातकनाशकत्वम्  
  
अयुतं चैव सावित्र्याः प्राणायामशतद्वयम् ।  
स्नानद्वादशकं नद्यां तीर्थयात्रा द्वियोजने ॥  
प्राजापत्यस्य कृच्छ्रस्य तुल्यमेतच्चतुष्टयम् ॥ १७ ॥  
  
सहस्रपरमां देवीं शतमध्यां दशापराम् ।  
गायत्रीं च जपेन्नित्यं महापातकनाशनम् ॥ १८ ॥  
  
प्। १७७)  
  
वामदेव्यं त्रिरावृत्य तदह्नैव विशुद्ध्यति ।  
पौरुषं सूक्तमावृत्य मुच्यते सर्वकिल्बिषात् ॥ १९ ॥  
  
रुद्रैकादशकं जप्त्वा तदह्नैव विशुद्ध्यति ।  
श्रीमत्पञ्चाक्षरीं जप्त्वा तत्क्षणादेव शुद्ध्यति ॥ २० ॥  
  
अथर्वशिरसं चैव नीलरुद्रं तथैव च ।  
सकृज्जप्त्वाऽखिलैः पापैस्तस्मिन्नहनि मुच्यते ॥  
त्रिसुपर्णं च जप्त्वैव मुच्यते सर्वकिल्बिषैः ॥ २१ ॥  
  
श्रद्धायाः शिवसायुज्यप्रापकत्वम्  
  
यः श्रद्धयैवाचरति विहितं शिवशासने ।  
स श्रीकण्ठप्रसादेन शिवसायुज्यमृच्छति ॥ २२ ॥  
  
शास्त्रस्य गोपनीयता  
  
इति ते गदितं सम्यग् गीष्पते शिवशासनम् ।  
रहस्यं सर्वशास्त्रेषु गोपनीयं प्रयत्नतः ॥ २३ ॥  
  
इति श्रीचन्द्रज्ञानागमे उत्तरभागेऽनन्तरुद्रबृहस्पतिसंवादे शिवशासने   
चर्यापादे प्रायश्चित्तविधिकथनं नामाष्टमः पटलः ॥ ८ ॥  
  
  
  
  
मूलपञ्चाक्षरमन्त्रन्यासाः  
  
ॐ नमः शिवाय इत्यस्य श्रीमूलपञ्चाक्षरमहामन्त्रस्य वामदेव ऋषिः   
(शिरसि), पङ्क्तिश्छन्दः (मुखे), श्री सदाशिवो देवता (हृदये), ॐ बीजम्, उमा   
शक्तिः (गुह्ये), शिव इति कीलकं (पादयोः), श्रीसदाशिवप्रीत्यर्थे जपे   
विनियोगः ।  
  
सृष्टिन्यासक्रमः (ब्रह्मचारिणाम्)  
  
करन्यासः  
  
ॐ यं ॐ सर्वज्ञशक्तिधाम्ने अङ्गुष्ठाभ्यां नमः ।  
  
ॐ वां ॐ नित्यतृप्तिशक्तिधाम्ने तर्जनीभ्यां नमः ।  
  
ॐ शीं ॐ अनादिबोधशक्तिधाम्ने मध्यमाभ्यां नमः ।  
  
ॐ मं ॐ स्वतन्त्रशक्तिधाम्ने अनामिकाभ्यां नमः ।  
  
ॐ नं ॐ अलुप्तशक्तिधाम्ने कनिष्ठिकाभ्यां नमः ।  
  
ॐ ॐ ॐ अनन्तशक्तिधाम्ने करतलकरपृष्ठाभ्यान्नमः ।  
  
देहन्यासः  
  
ॐ यं ॐ ईशानाय नमः शिरसि ।  
  
ॐ वां ॐ तत्पुरुषाय नमो मुखे ।  
  
ॐ शिं ॐ अघोराय नमो हृदये ।  
  
ॐ मं ॐ वामदेवाय नमो गुह्ये ।  
  
ॐ नं ॐ सद्योजाताय नमः पादद्वये ।  
  
ॐ ॐ ॐ प्रणवाय नमः सर्वाङ्गे ।  
  
अङ्गन्यासः  
  
ॐ यं ॐ सर्वज्ञशक्तिधाम्ने हृदयाय नमः ।  
  
ॐ वां ॐ नित्यतृप्तिशक्तिधाम्ने शिरसे स्वाहा ।  
  
ॐ शिं ॐ अनादिबोधशक्तिधाम्ने शिखायै वषट् ।  
  
ॐ मं ॐ स्वतन्त्रशक्तिधाम्ने कवचाय हुꣳ ।  
  
ॐ नं ॐ अलुप्तशक्तिधाम्ने नेत्रत्रयाय वौषट् ।  
  
ॐ ॐ ॐ अनन्तशक्तिधाम्ने अस्त्राय फट् ।  
  
प्। १८२)  
  
स्थितिन्यासक्रमः (गृहस्थानाम्)  
  
करन्यासः  
  
ॐ शिं ॐ अनादिबोधशक्तिधाम्ने मध्यमाभ्यां नमः ।  
  
ॐ वां ॐ नित्यतृप्तिशक्तिधाम्ने तर्जनीभ्यां नमः ।  
  
ॐ यं ॐ सर्वज्ञशक्तिधाम्ने अङ्गुष्ठाभ्यां नमः ।  
  
ॐ नं ॐ अलुप्तशक्तिधाम्ने कनिष्ठिकाभ्यां नमः ।  
  
ॐ मं ॐ स्वतन्त्रशक्तिधाम्ने अनामिकाभ्यां नमः ।  
  
ॐ ॐ ॐ अनन्तशक्तिधाम्ने करतलकरपृष्ठाभ्यां नमः ।  
  
देहन्यासः  
  
ॐ शिं ॐ अघोराय नमो हृदये ।  
  
ॐ वां ॐ वामदेवाय नमो गुह्ये ।  
  
ॐ यं ॐ सद्योजाताय नमः पादद्वये ।  
  
ॐ नं ॐ ईशानाय नमः शिरसि ।  
  
ॐ मं ॐ तत्पुरुषाय नमो मुखे ।  
  
ॐ ॐ ॐ प्रणवाय नमः सर्वाङ्गे ।  
  
अङ्गन्यासः  
  
ॐ शिं ॐ अनादिबोधशक्तिधाम्ने कवचाय हुम् ।  
  
ॐ वां ॐ नित्यतृप्तिशक्तिधाम्ने नेत्रत्रयाय वौषट् ।  
  
ॐ यं ॐ सर्वज्ञशक्तिधाम्ने अस्त्राय फट् ।  
  
ॐ नं ॐ अलुप्तशक्तिधाम्ने हृदयाय नमः ।  
  
ॐ मं ॐ स्वतन्त्रशक्तिधाम्ने शिरसे स्वाहा ।  
  
ॐ ॐ ॐ अनन्तशक्तिधाम्ने शिखायै वषट् ।  
  
प्। १८३)  
  
संहारन्यासक्रमः (वानप्रस्थसन्न्यासिनाम्)  
  
करन्यासः   
  
ॐ नं ॐ अलुप्तशक्तिधाम्ने कनिष्ठिकाभ्यां नमः ।  
  
ॐ मं ॐ स्वतन्त्रशक्तिधाम्ने अनामिकाभ्यां नमः ।  
  
ॐ शिं ॐ अनादिबोधशक्तिधाम्ने मध्यमाभ्यां नमः ।  
  
ॐ वां ॐ नित्यतृप्तिशक्तिधाम्ने तर्जनीभ्यां नमः ।  
  
ॐ यं ॐ सर्वज्ञशक्तिधाम्ने अङ्गुष्ठाभ्यां नमः ।  
  
ॐ ॐ ॐ अनन्तशक्तिधाम्ने करतलकरपृष्ठाभ्यां नमः ।  
  
देहन्यासः  
  
ॐ नं ॐ सद्योजाताय नमः पादद्वये ।  
  
ॐ मं ॐ वामदेवाय नमो गुह्ये ।  
  
ॐ शिं ॐ अघोराय नमो हृदये ।  
  
ॐ वां ॐ तत्पुरुषाय नमो मुखे ।  
  
ॐ यं ॐ ईशानाय नमः शिरसि ।  
  
ॐ ॐ ॐ प्रणवाय नमः सर्वाङ्गे ।  
  
अङ्गन्यासः  
  
ॐ नं ॐ अलुप्तशक्तिधाम्ने अस्त्राय फट् ।  
  
ॐ मं ॐ स्वतन्त्रशक्तिधाम्ने नेत्रत्रयाय वौषट् ।  
  
ॐ शिं ॐ अनादिबोधशक्तिधाम्ने कवचाय हुम् ।  
  
ॐ वां ॐ नित्यतृप्तिशक्तिधाम्ने शिखायै वषट् ।  
  
ॐ यं ॐ सर्वज्ञशक्तिधाम्ने शिरसे स्वाहा ।  
  
ॐ ॐ ॐ अनन्तशक्तिधाम्ने हृदयाय नमः ।  
  
