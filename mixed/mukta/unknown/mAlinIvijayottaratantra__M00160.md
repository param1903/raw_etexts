+++
"Catalog number" = "M00160"
"Uniform title" = "mālinīvijayottaratantra"
"Main title" = "mālinīvijayatantra"
Editor = [ "śāstrī M.R.",]
Subjects = [ "tantric / āgamic literature", "tantra / āgama",]
"Photographic facsimile" = []
Description = "Photographed from volume 37 of the Kashmir Series of Texts and Studies."
Publisher = [ "Research Department Jammu and Kashmir State",]
"Publication year" = [ "1922",]
"Publication city" = [ "Srinagar",]
"Publication country" = "India"
title_iast = "mālinīvijayottaratantra"
title = "मालिनीविजयोत्तरतन्त्र"

+++
  
  
  
  
  
अथ  
  
मालिनीविजयोत्तरे तन्त्रे  
  
प्रथमोऽधिकारः ।  
  
जयन्ति जगदानन्दविपक्षक्षपणक्षमाः ।  
परमेशमुखोद्भूतज्ञानचन्द्रमरीचयः ॥ १ ॥  
  
जगदर्णवमग्नानां तारकं तारकान्तकम् ।  
सनत्कुमारसनकसनातनसनन्दनाः ॥ २ ॥  
  
नारदागस्त्यसंवर्तवसिष्ठाद्या महर्षयः ।  
जिज्ञासवः परं तत्त्वं शिवशक्त्युन्मुखीकृताः ॥ ३ ॥  
  
समभ्यर्च्य विधानेन ते तमूचुः प्रहर्षिताः ।  
भगवन्योगसंसिद्धिकाङ्क्षिणो वयमागताः ॥ ४ ॥  
  
सा च योगं विना यस्मान्न भवेत्तमतो वद ।  
ऋषिभिर्योगमिच्छद्भिः स तैरेवमुदाहृतः ॥ ५ ॥  
  
प्रत्युवाच प्रहृष्टात्मा नमस्कृत्य महेश्वरम् ।  
शृणुध्वं सम्प्रवक्ष्यामि सर्वसिद्धिफलप्रदम् ॥ ६ ॥  
  
मालिनीविजयं तन्त्रं परमेशमुखोद्गतम् ।  
भुक्तिमुक्तिप्रदातारमुमेशममरार्चितम् ॥ ७ ॥  
  
प्। २)  
  
स्वस्थानस्थमुमा देवी प्रणिपत्येदमब्रवीत् ।  
सिद्धयोगीश्वरीतन्त्रं नवकोटिप्रविस्तरम् [तं० शतकोटिप्रविस्तरमिति]   
॥ ८ ॥  
  
यत्त्वया कथितं पूर्वं भेदत्रयविसर्पितम् ।  
मालिनीविजये तन्त्रे कोटित्रितयलक्षिते ॥ ९ ॥  
  
योगमार्गस्त्वया प्रोक्तः सुविस्तीर्णो महेश्वर ।  
भूयस्तस्योपसंहारः प्रोक्तो द्वादशभिस्तथा [तं० द्वादशभिस्त्वत   
इति] ॥ १० ॥  
  
सहस्रैः सोऽपि विस्तीर्णो गृह्यते नाल्पबुद्धिभिः ।  
अतस्तमुपसंहृत्य समासादल्पधीहितम् ॥ ११ ॥  
  
सर्वसिद्धिकरं ब्रूहि प्रसादात्परमेश्वर ।  
एवमुक्तस्तदा [तं: उक्तस्तत इति] देव्या प्रहस्योवाच विश्वराट् ॥ १२ ॥  
  
शृणु देवि प्रवक्ष्यामि सिद्धयोगीश्वरीमतम् ।  
यन्न कस्यचिदाख्यातं मालिनीविजयोत्तरम् ॥ १३ ॥  
  
मयाप्येतत्पुरा प्राप्तमघोरात्परमात्मनः ।  
उपादेयं च हेयं च विज्ञेयं परमार्थतः ॥ १४ ॥  
  
शिवः शक्तिः सविद्येशा मन्त्रा मन्त्रेश्वराणवः ।  
उपादेयमिति प्रोक्तमेतत्षट्कं फलार्थिनाम् ॥ १५ ॥  
  
मलः कर्म च माया च मायीयमखिलं जगत् ।  
सर्वं हेयमिति प्रोक्तं विज्ञेयं वस्तु निश्चितम् ॥ १६ ॥  
  
प्। ३)  
  
एतज्ज्ञात्वा परित्यज्यं सर्वसिद्धिफलं लभेत् ।  
तत्रेशः सर्वकृच्छान्तः सर्वज्ञः सर्वकृत्प्रभुः ॥ १७ ॥  
  
सकलो निष्कलोऽनन्तः शक्तिरप्यस्य तद्विधा ।  
स सिसृक्षुर्जगत्सृष्टेरादावेव निजेच्छया ॥ १८ ॥  
  
विज्ञानकेवलानष्टौ बोधयामास पुद्गलान् ।  
अघोरः परमो घोरो घोररूपस्तदाननः ॥ १९ ॥  
  
भीमश्च भीषणश्चैव वमनः पिवनस्तथा ।  
एतानष्टौ स्थितिध्वंसरक्षानुग्रहकारिणः ॥ २० ॥  
  
मन्त्रमन्त्रेश्वरेशत्वे [प० श्री० मन्त्रमहेश्वरेशत्वे इति ।]   
सन्नियोज्य ततः पुनः ।  
मन्त्राणामसृजत्तद्वत्सप्त कोटीः समण्डलाः ॥ २१ ॥  
  
सर्वेऽप्येते महात्मानो मन्त्राः सर्वफलप्रदाः ।  
आत्मा चतुर्विधो ज्ञेयस्तत्र विज्ञानकेवलः ॥ २२ ॥  
  
मलैकयुक्तस्तत्कर्मयुक्तः प्रलयकेवलः ।  
मलमज्ञानमिच्छन्ति संसाराङ्कुरकारणम् ॥ २३ ॥  
  
धर्माधर्मात्मकं कर्म सुखदुःखादिलक्षणम् ।  
ईश्वरेच्छावशादस्य [क्: वशात्तस्येति] भोगेच्छा सम्प्रजायते ॥ २४ ॥  
  
भोगसाधनसंसिद्ध्यै भोगेच्छोरस्य मन्त्रराट् ।  
जगदुत्पादयामास मायामाविश्य शक्तिभिः ॥ २५ ॥  
  
प्। ४)  
  
च चैका व्यापिनीरूपा निष्कला [क्: निष्कलस्य स्वभावजेति । ख्० पु० निष्कलस्य   
शिवात्मन इति पाठः । निष्कला इत्यारभ्य कथ्यते इत्यन्तः पाठः   
घसञ्ज्ञपुस्तकात्पूरितः ।] जगतो निधिः ।  
अनाद्यन्ताशिवेशानी व्ययहीना च कथ्यते ॥ २६ ॥  
  
असूत सा कलाअतत्त्वं यद्योगादभवत्पुमान् ।  
जातकर्तृत्वसामर्थ्यो विद्यारागौ ततोऽसृजत् ॥ २७ ॥  
  
विद्या विवेचयत्यस्य कर्म तत्कार्यकारणे ।  
रागोऽपि [क्: रागोऽनुरञ्जयतीति ।] रञ्जयत्येनं स्वभोगेष्वशुचिष्वपि ॥ २८   
॥  
  
नियतिर्योजयत्येनं स्वके कर्मणि पुद्गलम् ।  
कालोऽपि कलयत्येनं तुट्यादिभिरवस्थितः ॥ २९ ॥  
  
तत एव कलातत्त्वादव्यक्तमसृजत्ततः [क्, ख्: तत्त्वमव्यक्तमिति ।] ।  
गुणानष्टगुणां तेभ्यो धियं धीतोऽप्यहङ्कृतम् [क्, ख्, ग्:   
अहङ्कृतिमिति ] ॥ ३० ॥  
  
तत्त्रिधा तैजसात्तस्मात्मनोऽक्षेशमजायत ।  
वैकारिकात्ततोऽक्षाणि तन्मात्राणि तृतीयकात् ॥ ३१ ॥  
  
श्रोत्रं त्वक्चक्षुषी जिह्वा घ्राणं बुद्धीन्द्रियाणि तु ।  
कर्मेन्द्रियाणि वाक्पाणिपायूपस्थाङ्घ्रयः क्रमात् ॥ ३२ ॥  
  
कलादिक्षितिपर्यन्तमेतत्संसारमण्डलम् ।  
समुद्रादि [ख्, ग्: समुद्राद्यमिति।] जगत्कृत्स्नं   
परिवर्तयतीच्छया ॥ ३३ ॥  
  
प्। ५)  
  
भेदः परः कलादीनां भुवनत्वेन यः स्थितः ।  
असृजत्तमसावेव भोगिनां भोगसिद्धये ॥ ३४ ॥  
  
इत्यनेन कलाद्येन धरान्तेन समास्थिताः [ख्: अवस्थात्रितय इति ।] ।  
पुमांसः सकला ज्ञेयास्तदवस्थाजिघांसुभिः ॥ ३५ ॥  
  
अवस्थात्रितयेऽप्यस्मिंस्तिरोभावनशीलया ।  
शिवशक्त्योभयाक्रान्ताः [ख्: शक्त्युभयेति ।] प्रकुर्वन्ति विचेष्टितम् ॥   
३६ ॥  
  
एवं जगति सवत्र रुद्राणां योग्यतावशात् [ख्: कर्तृतावशादिति।] ।  
अङ्गुष्ठमात्रपूर्वाणां शतमष्टादशोत्तरम् ॥ ३७ ॥  
  
अनुगृह्य शिवः साक्षन्मन्त्रेशत्वे नियुक्तवान् ।  
ते स्वगोचरमासाद्य भुक्तिमुक्तिफलार्थिनाम् ॥ ३८ ॥  
  
ब्रह्मादीनां प्रयच्छन्ति स्वबलेन समं फलम् ।  
ऋषिभ्यस्तेऽपि ते चानु मन्वन्तेभ्यो महाधिपाः ॥ ३९ ॥  
  
हेयोपादेयविज्ञानं कथयन्ति शिवोदितम् ।  
ब्रह्मादिस्तम्बपर्यन्ते जातमात्रे जगत्यलम् ॥ ४० ॥  
  
मन्त्राणां कोट्यस्तिस्रः सार्धाः शिवनियोजिताः ।  
अनुगृह्याणुसङ्घातं याताः पदमनामयम् ॥ ४१ ॥  
  
एवमस्यात्मनः काले कस्मिंश्चिद्योग्यतावशात् ।  
शैवी सम्बध्यते शक्तिः शान्ता मुक्तिफलप्रदा ॥ ४२ ॥  
  
प्। ६)  
  
तत्सम्बन्धात्ततः कश्चित्तत्क्षणान्दपवृज्यते ।  
अज्ञानेन सहैकत्वं कस्यचिद्विनिवर्तते ॥ ४३ ॥  
  
रुद्रशक्तिसमाविष्टः स यियासुः शिवेच्छया ।  
भुक्तिमुक्तिप्रसिद्ध्यर्थं नीयते सद्गुरुं प्रति ॥ ४४ ॥  
  
तमाराध्य ततस्तुष्टाद्दीक्षामासाद्य शाङ्करीम् ।  
तत्क्षणाद्वोपभोगाद्वा [ख्: उपयोगाद्वेति ।] देहपाताच्छिवं [क्:   
पाते शिवमिति ।] व्रजेत् ॥ ४५ ॥  
  
योगदीक्षां समासाद्य ज्ञात्वा योगं समभ्यसेत् ।  
योगसिद्धिमवाप्नोति तदन्ते शाश्वतं पदम् ॥ ४६ ॥  
  
अनेन क्रमयोगेन सम्प्राप्तः परमं पदम् ।  
न भूयः पशुतामेति शुद्धे स्वात्मनि तिष्ठति ॥ ४७ ॥  
  
आत्मा चतुर्विधो ह्येष पुनरेष चतुर्विधः ।  
आचार्यत्वादिभेदेन शुद्धात्मा परिपठ्यते ॥ ४८ ॥  
  
नित्यादित्रितयं कुर्याद्गुरुः साधक एव च ।  
नित्यमेव द्वयं चान्योयावज्जीवं शिवाज्ञया ॥ ४९ ॥  
  
उपादेयं च हेयं च तदेतत् परिकीर्तितम् ।  
ज्ञात्वैतज्ज्ञेयसर्वस्वं सर्वसिद्ध्यरहो भवेत् [क्, ख्: सिद्धिफलं   
लभेत् ] ॥ ५० ॥  
  
इति श्रीमालिनीविजयोत्तरे प्रथमोऽधिकारः ॥ १ ॥  
  
  
  
  
अथ  
  
द्वितीयोऽधिकारः  
  
अथैषामेव तत्त्वानां धरादीनामनुक्रमात् ।  
प्रपञ्चः कथ्यते लेशाद्योगिनां योगसिद्धये ॥ १ ॥  
  
शक्तिमच्छक्तिभेदेन धरातत्त्वं विभिद्यते ।  
स्वरूपसहितं तच्च विज्ञेयं दशपञ्चधा ॥ २ ॥  
  
शिवादिसकलात्मान्ताः शक्तिमन्तः प्रकीर्तिताः ।  
तच्छक्तयश्च विज्ञेयास्तद्वदेव विचक्षणैः ॥ ३ ॥  
  
एवं जलादिमूलान्तं तत्त्वव्रातमिदं महत् ।  
पृथग्भेदैरिमैर्भिन्नं विज्ञेयं तत्फलेप्सुभिः ॥ ४ ॥  
  
अनेनैव विधानेन पुंस्तत्त्वात्तु [तं: पुंस्तत्त्वात्तत्कलान्तकमिति]   
कलान्तिकम् ।  
त्रयोदशविधं ज्ञेयं रुद्रवत्प्रलयाकलाः ॥ ५ ॥  
  
तद्वन्मायापि विज्ञेया नवधा ज्ञानकेवलाः ।  
मन्त्राः सप्तविधास्तद्वत्पञ्चधा [तं: पञ्च मन्त्रविनायका इति ।]   
मन्त्रनायकाः ॥ ६ ॥  
  
त्रिधा मन्त्रेश्वरेशानाः शिवः साक्षान्न भिद्यते ।  
भेदः प्रकथितो लेशादनन्तो विस्तरादयम् ॥ ७ ॥  
  
एवं भुवनमालापि भिन्ना भेदैरिमैः स्फुटम् ।  
विज्ञेया योगसिद्ध्यर्थं योगिभिर्योगपूजिता ॥ ८ ॥  
  
प्। ८)  
  
एतेषामेव तत्त्वानां भुवनानां च शाङ्करि ।  
य एकमग्नि जानाति सोऽपि योगफलं लभेत् ॥ ९ ॥  
  
यः पुनः सर्वतत्त्वानि वेत्त्येतानि यथार्थतः ।  
स गुरुर्मत्समः प्रोक्तो मन्त्रवीर्यप्रकाशकः ॥ १० ॥  
  
स्पृष्टाः सम्भाषितास्तेन [ख्: सम्भाविता] दृष्टाश्च प्रीतचेतसा ।  
नराः पापैः प्रमुच्यन्ते सप्तजन्मकृतैरपि ॥ ११ ॥  
  
ये पुनर्दीक्षितास्तेन प्राणिनः शिवचोदिताः ।  
ते यथेष्टं फलं प्राप्य पदं गच्छन्त्यनामयम् [ख्: गच्छन्ति   
परमं पदमिति] ॥ १२ ॥  
  
रुद्रशक्तिसमावेशस्तत्र नित्यं प्रतिष्ठितः ।  
सति तस्मिंश्च चिह्नानि तस्यैतानि विलक्षयेत् ॥ १३ ॥  
  
तत्रैतत्प्रथमं चिह्नं रुद्रे भक्तिः सुनिश्चला ।  
द्वितीयं मन्त्रसिद्धिः स्यात्सद्यः प्रत्ययकारिका ॥ १४ ॥  
  
सर्वसत्त्ववशित्वं च तृतीयं लक्षणं स्मृतम् ।  
प्रारब्धकार्यनिष्पत्तिश्चिह्नमाहुश्चतुर्थकम् ॥ १५ ॥  
  
कवित्वं पञ्चमं ज्ञेयं सालङ्कारं मनोहरम् ।  
सर्वशास्त्रार्थवेत्तृत्वमकस्माच्चास्य जायते ॥ १६ ॥  
  
रुद्रशक्तिसमावेशः पञ्चधा परिपठ्यते ।  
भूततत्त्वात्ममन्त्रेशशक्तिभेदाद्वरानने ॥ १७ ॥  
  
प्। ९)  
  
पञ्चधा भूतसञ्ज्ञस्तु तथा त्रिंशतिधापरः ।  
आत्माख्यस्त्रिविधः प्रोक्तो दशधा मन्त्रसञ्ज्ञकः ॥ १८ ॥  
  
द्विविधः शक्तिसञ्ज्ञोऽपि ज्ञातव्यः परमार्थतः ।  
पञ्चाशद्भेदभिन्नोऽयं समावेशः प्रकीर्तितः ॥ १९ ॥  
  
आणवोऽयं समाख्यातः शाक्तोऽप्येवंविधः स्मृतः ।  
एवं शाम्भवमप्यैभिर्भेदैर्भिन्नं विलक्षयेत् ॥ २० ॥  
  
उच्चारकरणध्यानवर्णस्थानप्रकल्पनैः [ग्: विकल्पनैरिति ।] ।  
यो भवेत्स समावेशः सम्यगाणव उच्यते ॥ २१ ॥  
  
उच्चाररहितं वस्तु चेतसैव विचिन्तयन् ।  
यं समावेशमाप्नोति शाक्तः सोऽत्राभिधीयते ॥ २२ ॥  
  
अकिञ्चिच्चिन्तकस्यैव गुरुणा प्रतिबोधतः ।  
जायते [वि० भै० उत्पद्यते य आवेश] यः समावेशः   
शाम्भवोऽसावुदाहृतः [ग्: उदीरित] ॥ २३ ॥  
  
सार्धमेतच्छतं प्रोक्तं भेदानामनुपूर्वशः ।  
सङ्क्षेपाद्विस्तरादस्य परिसङ्ख्या न विद्यते ॥ २४ ॥  
  
संवित्तिफलभेदोऽत्र न प्रकल्प्यो मनीषिभिः ।  
भेदोऽपरोऽपि सङ्क्षेपात्कथ्यमानोऽवधार्यताम् ॥ २५ ॥  
  
जाग्रत्स्वप्नादिभेदेन सर्वावेशक्रमो बुधैः ।  
पञ्चभिस्तु परिज्ञेयः स्वव्यापारात्पृथक् [ख्: भेदैश्चान्यैः   
पृथगिति ।] पृथक् ॥ २६ ॥  
  
प्। १०)  
  
तत्र स्वरूपं शक्तिश्च सकलश्चेति तत्त्रयम् ।  
इति जाग्रदवस्थेयं भेदे पञ्चदशात्मके ॥ २७ ॥  
  
अकलौ द्वौ परिज्ञेयौ सम्यक् स्वप्नसुषुप्तयोः ।  
मन्त्रादितत्पतीशानवर्गस्तुर्य इति स्मृतः ॥ २८ ॥  
  
शक्तिशम्भू परिज्ञेयौ तुर्यातीते वरानने ।  
त्रयोदशात्मके भेदे स्वरूपमकलावुभौ [ग्: स्वरूपमकलाविति] ॥ २९ ॥  
  
मन्त्रमन्त्रेश्वरेशानाः शक्तिशम्भू च किर्तितौ ।  
प्रलयाकलभेदेऽपि स्वं विज्ञानकलावुभौ ॥ ३० ॥  
  
मन्त्रमन्त्रेश्वरेशानाः शक्तीशावपि पूर्ववत् ।  
नवधा कीर्तिते भेदे स्वं मन्त्राः मन्त्रनायकाः ॥ ३१ ॥  
  
तदीशाः शक्तिशम्भू च पञ्चावस्थाः प्रकीर्तिताः ।  
पूर्ववत्सप्तभेदेऽपि स्वं मन्त्रेशेशशक्तयः ॥ ३२ ॥  
  
शिवश्चेति परिज्ञेयाः पञ्चैव वरवर्णिनि ।  
स्वं शक्तिः सनिजेशाना [क्: स्वनिजेति] शक्तिशम्भू च पञ्चके ॥ ३३ ॥  
  
त्रिके स्वं शक्तिशक्तीच्छाशिवभेदं विलक्षयेत् ।  
सव्यापाराधिपत्वेन तद्धीनप्रेरकत्वतः ॥ ३४ ॥  
  
इच्छानिवृत्तेः स्वस्थत्वादभिन्नमपि [तं: अभिन्नं चेति] पञ्चधा ।  
इति पञ्चात्मके [क्: पञ्चात्मभेदेनेति] भेदे विज्ञेयं वस्तु कीर्तितम् ॥   
३५ ॥  
  
प्। ११)  
  
भूयोऽप्यासामवस्थानां सञ्ज्ञाभेदः प्रकाश्यते ।  
पिण्डस्थः सर्वतोभद्रो जाग्रन्नाम द्वयं मतम् ॥ ३६ ॥  
  
द्विसञ्ज्ञं स्वप्नमिच्छन्ति पदस्थं व्याप्तिरित्यपि ।  
रूपस्थं तु महाव्याप्तिः सुषुप्तस्यापि तद्द्वयम् ॥ ३७ ॥  
  
प्रचयं रूपातीतं च सम्यक् तुर्यमुदाहृतम् ।  
महाप्रचयमिच्छन्ति तुर्यातीतं विचक्षणाः ॥ ३८ ॥  
  
पृथक्तत्त्वप्रभेदेन भेदोऽयं समुदाहृतः ।  
सर्वाण्येव हि तत्त्वानि पञ्चैतानि यथा शृणु ॥ ३९ ॥  
  
भूततत्त्वाभिधानानां योगोऽधिष्ठेय इष्यते [ग्: उच्यते] ।  
पिण्डस्थमिति तं प्राहुः पदस्थमपरं विदुः ॥ ४० ॥  
  
मन्त्रास्तत्पतयः सेशा रूपस्थमिति कीर्त्यते ।  
रूपातीतं परा शक्तिः सव्यापाराप्यनामया ॥ ४१ ॥  
  
निष्प्रपञ्चो निराभासः शुद्धः स्वात्मन्यवस्थितः ।  
सर्वातीतः शिवो ज्ञेयो यं विदित्वा विमुच्यते ॥ ४२ ॥  
  
चतुर्विधं तु पिण्डस्थमषुद्धं बुद्धमेव च ।  
प्रबुद्धं सुप्रबुद्धं च पदस्थं च चतुर्विधम् ॥ ४३ ॥  
  
गतागतं सुविक्षिप्तं सङ्गतं सुसमाहितम् ।  
चतुर्धा रूपसञ्ज्ञं [तं: संस्थमिति] तु ज्ञातव्यं योगचिन्तकैः ॥   
४४ ॥  
  
प्। १२)  
  
उदितं विपुलं शान्तं सुप्रसन्नमथापरम् ।  
मनोन्मनमनन्तं च सर्वार्थं सततोदितम् ॥ ४५ ॥  
  
प्रचये तत्र सञ्ज्ञेयमेकं तन्महति स्थितम् ।  
इत्येवं पञ्चधाध्वानं त्रिधेदानीं निगद्यते ॥ ४६ ॥  
  
विज्ञानाकलपर्यन्तमात्मतत्त्वमुदाहृतम् ।  
ईश्वरान्तं च विद्याह्नं शेषं शिवपदं विदुः ॥ ४७ ॥  
  
एवं भेदैरिमैर्भिन्नस्तत्राध्वा परिकीर्तितः ।  
युगपत्सर्वमार्गाणां प्रभेदः प्रोच्यतेऽधुना ॥ ४८ ॥  
  
पार्थिवं प्राकृतं चैव मायीयं शाक्तमेव च ।  
इति सङ्क्षेपतः प्रोक्तमेतदण्डचतुष्टयम् ॥ ४९ ॥  
  
पृथग्द्वयमसङ्ख्यातमेकमेकं पृथक् पृथक् ।  
आद्यं धारिकया व्याप्तं तत्रैकं तत्त्वमिष्यते ॥ ५० ॥  
  
एकमेकं पृथक् क्षार्णं पदार्णमनुषु स्मरेत् ।  
कालाग्निभुवनाद्यावद्वीरभद्रपुरोत्तमम् ॥ ५१ ॥  
  
पुरषोडशकं ज्ञेयं षड्विधोऽध्वा प्रकीर्तितः ।  
आप्यायिन्या द्वितीयं च तत्र तत्त्वानि लक्षयेत् ॥ ५२ ॥  
  
त्रयोविंशत्यवादीनि तद्वट्टाद्यक्षराणि च ।  
पदानि पञ्च मन्त्राश्च षट्पञ्चाशत्पुराणि च ॥ ५३ ॥  
  
प्। १३)  
  
तत्त्वानि सप्त बोधिन्या तच्चतुर्था पुराणि च ।  
तृतीये सप्त वर्णाः स्युः पदमन्त्रद्वयं द्वयम् ॥ ५४ ॥  
  
उत्पूयिन्या चतुर्थं तु तत्र तत्त्वत्रयं विदुः ।  
वर्णत्रयं मन्त्रमेकं पदमेकं च लक्षयेत् ॥ ५५ ॥  
  
अष्टादश विजानीयाद्भुवनानि समासतः ।  
शिवतत्त्वं परं शान्तं कला तत्रावकाशदा ॥ ५६ ॥  
  
स्वरषोडशकं मन्त्रं पदं चैकं विलक्षयेत् ।  
इत्येवं षड्विधोऽप्यध्वा समासात्परिकीर्तितः ॥ ५७ ॥  
  
शुद्धाशुद्धं जगत्सर्वं ब्रह्माण्डप्रभवं यतः ।  
तस्माच्छुद्धमिमैः शुद्धैर्ब्रह्माण्डैः सर्वमिष्यते ॥ ५८ ॥  
  
ब्रह्मा विष्णुश्च रुद्रश्च ईश्वरश्चेति सुव्रते ।  
पृथगेतेषु बोद्धव्यं शान्तं पतिचतुष्टयम् ॥ ५९ ॥  
  
यो हि यस्माद्गुणोत्कृष्टः स तस्मादूर्ध्व उच्यते ।  
एतत्ते कथितं सर्वं किमन्यत्परिपृच्छसि ॥ ६० ॥  
  
इति श्रीमालिनीविजयोत्तरे तन्त्रे व्याप्त्यधिकारो द्वितीयः ॥ २ ॥  
  
  
अथ  
  
तृतीयोऽधिकारः ।  
  
एवमुक्ता महादेवी जगदानन्दकारिणा ।  
प्रणिपत्य पुनर्वाक्यमिदमाह जगत्पतिम् ॥ १ ॥  
  
एवमेतन्महादेव नान्यथा समुदाहृतम् ।  
यथाख्यातं तथा ज्ञातमादितः समनुक्रमात् ॥ २ ॥  
  
शिवादिवस्तुरूपाणां वाचकान्परमेश्वर ।  
साम्प्रतं श्रोतुमिच्छामि प्रसादाद्वक्तुमर्हसि ॥ ३ ॥  
  
इत्युक्तः स महेशान्या जगदार्तिहरो हरः ।  
वाचकानवदन्मन्त्रान्पारम्पर्यक्रमागतान् ॥ ४ ॥  
  
या सा शक्तिर्जगद्धातुः कथिता समवायिनी ।  
इच्छात्वं तस्य सा देवि सिसृक्षोः प्रतिपद्यते ॥ ५ ॥  
  
सैकापि सत्यनेकत्वं यथा गच्छति तच्छृणु ।  
एवमेतदिति ज्ञेयं नान्यथेति सुनिश्चितम् ॥ ६ ॥  
  
ज्ञापयन्ती जगत्यत्र ज्ञनशक्तिर्निगद्यते ।  
एवम्भूतमिदं [स्प० प्र० एवम्भूतमिदं सर्वमिति कार्योन्मुखी   
यदा] वस्तु भवत्विति यदा पुनः ॥ ७ ॥  
  
प्। १५)  
  
जाता तदैव तत्तद्वत्कुर्वत्यत्र क्रियोच्यते ।  
एवं [क्: एवमेषेति] सैषा द्विरूपापि पुनर्भेदैरनेकताम् [क्:   
भेदैरनन्ततामिति] ॥ ८ ॥  
  
अर्थोपाधिवशाद्याति चिन्तामणिरिवेश्वरी ।  
तत्र तावत्समापन्ना [शि० वि० समापन्नमातृभावा] मातृभावं   
विभिद्यते ॥ ९ ॥  
  
द्विधा च नवधा चैव पञ्चाशद्धा च मालिनी ।  
बीजयोन्यात्मकाद्भेदाद्द्विधा बीजं स्वरा मताः ॥ १० ॥  
  
कादिभिश्च स्मृता योनिर्नवधा वर्गभेदतः ।  
प्रतिवर्णविभेदेन [शि० वि० पृथग्वर्णविभेदेनेति]   
शतार्धकिरणोज्ज्वला ॥ ११ ॥  
  
बीजमत्र शिवः शक्तिर्योनिरित्यभिधीयते ।  
वाचकत्वेन सर्वापि शम्भोः शक्तिश्च सस्यते ॥ १२ ॥  
  
वर्गाष्टकमिह ज्ञेयमघोराद्यमनुक्रमात् ।  
तदेव शक्तिभेदेन माहेश्वर्यादि चाष्टकम् ॥ १३ ॥  
  
माहेशी ब्राह्मणी चैव कौमारी वैष्णवी तथा ।  
ऐन्द्री याम्या च चामुण्डा योगीशी चेति ता मताः ॥ १४ ॥  
  
शतार्धभेदभिन्नानां तत्सङ्ख्यानां वरानने ।  
रुद्राणां वाचकत्वेन कल्पिताः परमेष्ठिना ॥ १५ ॥  
  
प्। १६)  
  
तद्वदेव च शक्तीनां तत्सङ्ख्यान्नमनुक्रमात् ।  
सर्वं च कथयिष्यामि तासां भेदं यथा शृणु ॥ १६ ॥  
  
अमृतोऽमृतपूर्णश्च अमृताभोऽमृतद्रवः ।  
अमृतौघोऽमृतोर्मिश्च अमृतस्यन्दनोऽपरः ॥ १७ ॥  
  
अमृताङ्गोऽमृतवपुरमृतोद्गार एव च ।  
अमृतास्योऽमृततनुस्तथा चामृतसेचनः ॥ १८ ॥  
  
तन्मूर्तिरमृतेशश्च सर्वामृतधरोऽपरः ।  
षोडशैते समाख्याता रुद्रबीजसमुद्भवाः ॥ १९ ॥  
  
जयश्च विजयश्चैव जयन्तश्चापराजितः ।  
सुजयो जयरुद्रश्च [क्: जयभद्र] जयकीर्तिर्जयावहः ॥ २० ॥  
  
जयमूर्तिर्जयोत्साहो जयदो जयवर्धनः ।  
बलश्चाति बलश्चैव बलभद्रो बलप्रदः ॥ २१ ॥  
  
बलावहश्च बलवान् बलदाता बलेश्वरः ।  
नन्दनः सर्वतोभद्रो भद्रमूर्तिः शिवप्रदः ॥ २२ ॥  
  
सुमनाः स्पृहणो दुर्गा भद्रकालो मनोनुगः ।  
कौशिकः कालविश्वेशौ सुशिवः कोप एव च ॥ २३ ॥  
  
एते योनिसमुद्भूताश्चतुस्त्रिंशत्प्रकीर्तिताः ।  
स्त्रीपाठवशमापन्ना एत एवात्र शक्तयः ॥ २४ ॥  
  
प्। १७)  
  
बीजयोनिसमुद्भूता रुद्रशक्तिसमाश्रयाः ।  
वाचकानामनन्तत्वात्परिसङ्ख्या न विद्यते ॥ २५ ॥  
  
सर्वशास्त्रार्थगर्भिण्या इत्येवं विधयानया ।  
अघोरं बोधयामास स्वेच्छया परमेश्वरः ॥ २६ ॥  
  
स तया सम्प्रबुद्धः सन्योनिं विक्षोभ्य शक्तिभिः ।  
तत्समानश्रुतीन्वर्णांस्तत्सङ्ख्यानसृजत्प्रभुः ॥ २७ ॥  
  
ते [क्: तैस्तैरिति] तैरालिङ्गिताः सन्तः सर्वकामफलप्रदाः ।  
भवन्ति साधकेन्द्राणां नान्यथा वीरवन्दिते ॥ २८ ॥  
  
तैरिदं सन्ततं विश्वं सदेवासुरमानुषम् ।  
तेभ्यः शास्त्राणि वेदाश्च सम्भवन्ति पुनः पुनः ॥ २९ ॥  
  
अनन्तस्यापि भेदस्य शिवशक्तेर्महात्मनः ।  
कार्यभेदान्महादेवि त्रैविध्यं समुदाहृतम् ॥ ३० ॥  
  
विषयेष्वेव संलीनानधोऽधः पातयन्त्यणून् ।  
रुद्राणून्याः समालिङ्ग्य घोरतर्योऽपराः स्मृताः ॥ ३१ ॥  
  
मिश्रकर्मफलासक्तिं पूर्ववज्जनयन्ति याः ।  
मुक्तिमार्गनिरोधिन्यस्ताः स्युर्घोराः परापराः ॥ ३२ ॥  
  
पूर्ववज्जन्तुजातस्य शिवधामफलप्रदाः ।  
पराः प्रकथितास्तज्ज्ञैरघोराः शिवशक्तयः ॥ ३३ ॥  
  
प्। १८)  
  
एताः सर्वाणुसङ्घातमपि निष्ठा (धिष्ठाय) यथा स्थिताः ।  
तथा ते कथिताः शम्भोः शक्तिरेकैव शाङ्करी ॥ ३४ ॥  
  
अस्या वाचकभेदेन भेदोऽन्यः सम्प्रचक्ष्यते ।  
यथेष्टफलसंसिद्ध्यै मन्त्रातन्त्रानुवर्तिनाम् ॥ ३५ ॥  
  
विशेषविधिहीनेषु न्यासकर्मसु मन्त्रवित् ।  
न्यसेच्छाक्तशरीरार्थं भिन्नयोनिं तु मालिनीम् ॥ ३६ ॥  
  
न शिखा ॠऋ ऌॡ च शिरोमाला थ मस्तकम् ।  
नेत्राणि च ध वै नासा ई समुद्रे णुणू श्रुती ॥ ३७ ॥  
  
वकवर्ग-इ-आ वक्त्रदन्तजिह्वासु वाचि च ।  
वभयाः कण्ठदक्षादिस्कन्धयोर्भुजयोर्डढौ ॥ ३८ ॥  
  
ठो हस्तयोर्झञौ शाखा ज्रटौ शूलकपालके ।  
पहृच्छलौ स्तनौ क्षीरमा स जीवो विसर्गयुक् ॥ ३९ ॥  
  
तत्परः कथितः प्राणः षक्षावुदरनाभिगौ ।  
मशन्ताः कटिगुह्योरुयुग्मगा जानुनी तथा ॥ ४० ॥  
  
ए-ऐकारौ तथा जङ्घे तत्परौ चरणौ दफौ ।  
अतो विद्याश्च मन्त्राश्च समुद्धार्या यथा शृणु ॥ ४१ ॥  
  
सबिन्दुकां दक्षजङ्घां ततो वाचं प्रकल्पयेत् ।  
तथैव जङ्घया युक्तं चतुर्थं दशनं ततः ॥ ४२ ॥  
  
दक्षजानुयुतं दण्डं प्राणं दण्डस्थमीर्युतम् ।  
पृथग् घृद्दण्डकटिगा द्विजदण्डौ च पूर्ववत् ॥ ४३ ॥  
  
प्। १९)  
  
उस्थितं बिन्दुयुक्प्राणं पूर्ववद्दशनं ततः ।  
दण्डं केवलमुद्धृत्य वाममुद्रान्वितं पुनः ॥ ४४ ॥  
  
दक्षजानुयुतं हृच्च प्राणं जीवात्मना युतम् ।  
दशनं पूर्ववन्न्यस्य दण्डं केवलमेव च ॥ ४५ ॥  
  
नितम्बं दक्षमुद्रेतं द्वितीयं जिह्वया द्विजम् ।  
सनासं दक्षशिखरं नितम्बं केवलं ततः ॥ ४६ ॥  
  
पुनस्तथैव शिखरं जठरं केवलं ततः ।  
दक्षजानुयुतं कर्णं कण्ठं केवलमेव च ॥ ४७ ॥  
  
नितम्बं केवलं न्यस्य हृदयं जिह्वया युतम् ।  
वक्त्रं केवलमुद्धृत्य प्राणमाद्येन जानुना ॥ ४८ ॥  
  
शूलदण्डचतुष्कं च तत्राद्यं द्वयसंस्थिमुस्थितम् ।  
वामपादं च तस्यान्ते कपालं पतितं न्यसेत् ॥ ४९ ॥  
  
ततः परमघोरान्तं पाद्यकाद्ये च पूर्ववत् ।  
परापरा समाख्याता अपरा च प्रकथ्यते ॥ ५० ॥  
  
अघोरान्तं न्यसेदादौ प्राणं बिन्दुयुतं पुनः ।  
वाममुद्रान्वितं न्यस्य पाद्यं काद्येन [ग्: पाद्यकाद्ये चेति] पूर्ववत्   
॥ ५१ ॥  
  
अपरेयं समाख्याता रुद्रशक्तिं परां शृणु ।  
मन्त्राः सम्मुखतां यान्ति ययोच्चारितमात्रया ॥ ५२ ॥  
  
प्। २०)  
  
कम्पते गात्रयष्टिश्च द्रुतं चोत्पतनं भवेत् ।  
मुद्राबन्धं च गेयं च शिवारुदितमेव च ॥ ५३ ॥  
  
अतीतानागतार्थस्य कुर्याद्वा कथनादिकम् ।  
वामजङ्घान्वितो जीवः पारम्पर्यक्रमागतः ॥ ५४ ॥  
  
परेयमनया सिद्धिः सर्वकामफलप्रदा ।  
नाशिष्याय पदेयेयं नाभक्ताय कदाचन ॥ ५५ ॥  
  
रुद्रश्च रुद्रशक्तिश्च गुरुश्चेति त्रयं समम् ।  
भक्त्या प्रपश्यते यस्तु तस्मै देयं वरानने ॥ ५६ ॥  
  
शिष्येणापि तदा ग्राह्या यदा सन्तोषितो गुरुः ।  
शरीरद्रव्यविज्ञानशुद्धिकर्मगुणादिभिः ॥ ५७ ॥  
  
बोधिता तु यदा तेन गुरुणा हृष्टचेतसा ।  
तदा सिद्धिप्रदा ज्ञेया नान्यथा वीरवन्दिते ॥ ५८ ॥  
  
परापराङ्गसम्भूता योगिन्योऽष्टौ महाबलाः ।  
पञ्च षट्पञ्च चत्वारि द्वित्रिद्व्यर्णाः क्रमेण तु ॥ ५९ ॥  
  
ज्ञेयाः सप्तैकादशार्णा एकार्धार्णद्वयान्विता ।  
जीवो दीर्घस्वरैः षड्भिः पृथग्जाति [क्, ख्: जातिविभेदत]   
समन्वितः ॥ ६० ॥  
  
विद्यात्रयस्य गात्राणि ह्रस्वैर्वक्त्राणि पञ्चभिः ।  
ओङ्कारैः पञ्चभिर्मन्त्रो विद्याङ्गहृदयं भवेत् ॥ ६१ ॥  
  
प्। २१)  
  
ॐ अमृते तेजोमालिनि स्वाहापदानि (दवि) भूषितम् ।  
एकादशाक्षरं प्रोक्तमेतद्ब्रह्मशिरः प्रिये ॥ ६२ ॥  
  
वेदवेदिनि हूꣳफट् च प्रणवादिसमन्वित [ग्: युता शिखेति] ।  
रुद्राण्यष्टाक्षरा ज्ञेया शिखा विद्यागणस्य तु ॥ ६३ ॥  
  
वज्रिणे वज्रधराय स्वाहान्तं प्रणवादिकम् ।  
एकादशाक्षरं वर्म पुरुष्टुतमिति स्मृतम् ॥ ६४ ॥  
  
श्लीपदं [ग्: श्लशब्दमिति] पशुशब्दं च हूम्फडन्तं   
भवादिकम् ।  
एतत्पाशुपतं प्रोक्तमर्धसप्ताक्षरं परम् ॥ ६५ ॥  
  
लरटक्षवयैर्दीघैः सूमायुक्तैः सबिन्दुकैः ।  
इन्द्रादीन्कल्पयेद्ध्रस्वैस्तदस्त्राणि विचक्षणः ॥ ६६ ॥  
  
तद्वन्नासापयोभ्यां तु कल्प्यौ विष्णुप्रजापती ।  
स्वरावाद्यतृतीयौ तु वाचकौ पद्मचक्रयोः ॥ ६७ ॥  
  
इति मातृगणः [ग्: मन्त्रगण] प्रोक्तः सर्वकामफलप्रदः ।  
योगिनां योगसिद्ध्यर्थं किमन्यत्परिपृच्छसि ॥ ६८ ॥  
  
इति श्रीमालिनीविजयोत्तरे तन्त्रे मन्त्रोद्धाराधिकारस्तृतीयः ॥ ३ ॥  
  
  
  
  
अथ  
  
चतुर्थोऽधिकारः ।  
  
अथैतदुपसंश्रुत्य मुनयो मुदितेक्षणाः ।  
प्रणम्य क्रौञ्चहन्तारं पुनरूचुरिदं वचः ॥ १ ॥  
  
योगमार्गविधिं देव्या पृष्टेन परमेष्ठिना ।  
तत्प्रतिज्ञावताप्युक्तं किमर्थं मन्त्रलक्षणम् ॥ २ ॥  
  
एवमुक्तः स तैः सम्यक्कार्तिकेयो महामतिः ।  
इदमाह वचस्तेषां सन्देहविनिवृत्तये ॥ ३ ॥  
  
योगमेकत्वमिच्छन्ति वस्तुनोऽन्येन वस्तुना ।  
यद्वस्तु ज्ञेयामित्युक्तं हेयत्वादिप्रसिद्धये ॥ ४ ॥  
  
द्विरूपमपि तज्ज्ञानं विना ज्ञातुं न शक्यते ।  
तत्प्रसिद्ध्यै शिवेनोक्तं ज्ञानं यदुपवर्णितम् ॥ ५ ॥  
  
सबीजयोगसंसिद्ध्यै मन्त्रलक्षणमप्यलम् ।  
न चाधिकारिता दीक्षां विना योगेऽस्ति शाङ्करे ॥ ६ ॥  
  
क्रियाज्ञनविभेदेन सा च द्वेधा निगद्यते ।  
द्विविधा सा प्रकर्तव्या तेन चैतदुदाहृतम् ॥ ७ ॥  
  
न च योगाधिकारित्वमेकमेवानया भवेत् ।  
अपि मन्त्राधिकारित्वं मुक्तिश्च शिवदीक्षया ॥ ८ ॥  
  
प्। २३)  
  
श्रुत्वा चैतत्पतेर्वाक्यं रोमाञ्चितशरीरिणी ।  
इदमाह पुनर्वाक्यमम्बा मुनिवरोत्तमाः ॥ ९ ॥  
  
अभिन्नमालिनीकाये तत्त्वानि भुवनानि च ।  
कलाः पदानि मन्त्राश्च यथावदवधारिताः ॥ १० ॥  
  
भिन्नयोनिस्तु या देव त्वयोक्ता मालिनी मम ।  
तस्या अङ्गे यथैतानि संस्थितानि तथा वद ॥ ११ ॥  
  
एवमुक्तो महादेव्या भैरवो भूरिभोगदः ।  
स्फुरद्धिमांशुसन्तानप्रकाशितदिगन्तरः ॥ १२ ॥  
  
सुरासुरशिरोमौलीमालालालितशासनः ।  
उवाच मधुरां वाचमिमामल्लेशिताशयाम् ॥ १३ ॥  
  
या मया कथिता देवि भिन्नयोनिस्तु मालिनी ।  
तदङ्गे सम्प्रवक्ष्यामि सर्वमेतद्यथा स्थितम् ॥ १४ ॥  
  
फे धरातत्त्वमुद्दिष्टं दान्दिझान्तेऽनुपूर्वशः ।  
त्रयोविंशत्यबादीनि प्रधानान्तानि लक्षयेत् ॥ १५ ॥  
  
ठादौ च सप्तके सप्त पुरुषादीनि पूर्ववत् ।  
इङ्घेषु त्रयं विद्याद्विद्यातः सकलावधि ॥ १६ ॥  
  
शिवतत्त्वे गकारादिनान्तान् षोडश लक्षयेत् ।  
कलाः पदानि मन्त्राश्च भुवनानि च सुन्दरि ॥ १७ ॥  
  
पूर्ववद्वेदितव्यानि तत्सङ्ख्यार्णविभेदतः ।  
विद्यात्रयविभागेन यथेदानीं तथा शृणु ॥ १८ ॥  
  
प्। २४)  
  
निष्कले पदमेकार्णं त्र्यर्णैकार्णमिति [क्: मथेति] द्वयम् ।  
सकले तु परिज्ञेयं पञ्चैकार्णद्वयं द्वये ॥ १९ ॥  
  
चतुरेकाक्षरे द्वे च मायादित्रितये मते ।  
चतुरक्षरमेकं च कालादिद्वितये मतम् ॥ २० ॥  
  
रञ्जके द्व्यर्णमुद्दिष्टं प्रधाने त्र्यर्णमिष्यते ।  
बुद्धौ देवाष्टकव्याप्त्या पदं द्व्यक्षरमिष्यते ॥ २१ ॥  
  
ततः पञ्चाष्टकव्याप्त्या द्व्येकद्विद्व्यक्षराणि तु ।  
विद्यापदानि चत्वारि सार्धवर्णं तु पञ्चमम् ॥ २२ ॥  
  
एकैक [क्, ख्, ग्: एकद्विसार्धेति] सार्धवर्णानि त्रीणि तत्त्वे तु   
पार्थिवे ।  
पराङ्गे [ग्: पुराङ्गे] सर्वमन्यच्च वर्णमन्त्रकलादिकम् ॥ २३ ॥  
  
सार्धेनाण्डद्वयं व्याप्तमेकैकेन पृथग्द्वयम् ।  
अपरायाः समाख्याता व्याप्तिरेषा विलोमतः ॥ २४ ॥  
  
सार्णेनाण्डत्रयं व्याप्तं त्रिशूलेन चतुर्थकम् ।  
सर्वातीतं विसर्गेण पराया व्याप्तिरिष्यते ॥ २५ ॥  
  
एतत्सर्वं परिज्ञेयं योगिना हितमिच्छता ।  
आत्मनो वा परेषां वा नान्यथा तदवाप्यते ॥ २६ ॥  
  
द्वावेव मोक्षदौ ज्ञेयौ ज्ञानी योगी च शाङ्करि ।  
पृथक्त्त्वात्तत्र * * * * बोद्धव्यं फलकाङ्क्षिभिः ॥ २७ ॥  
  
प्। २५)  
  
ज्ञानं तत्त्रिविधं प्रोक्तं तत्राद्यं श्रुतमिष्यते ।  
चिन्तामयमथान्यच्च भावनामयमेव च ॥ २८ ॥  
  
शास्त्रार्थस्य परिज्ञानं विक्षिप्तस्य श्रुतं मतम् ।  
इदमत्रेदमत्रेति इदमत्रोपयुज्यते ॥ २९ ॥  
  
सर्वमालोच्य शास्त्रार्थमानुपूर्व्या व्यवस्थितम् ।  
तद्वच्चिन्तामयं ज्ञानं द्विरूपमुपदिश्यते ॥ ३० ॥  
  
मन्दस्वभ्यस्तभेदेन तत्र स्वभ्यस्तमुच्यते ।  
सुनिष्पन्ने ततस्तस्मिज्जायते भावनामयम् ॥ ३१ ॥  
  
यतो योगं समासाद्य योगी योगफलं लभेत् ।  
एवं विज्ञानभेदेन ज्ञानी प्रोक्तश्चतुर्विधः ॥ ३२ ॥  
  
सम्प्राप्तो घटमानश्च सिद्धः सिद्धतमोऽन्यथा ।  
योगी चतुर्विधो देवि यथावत्प्रतिपद्यते ॥ ३३ ॥  
  
समावेशोक्तिवद्योगस्त्रिविधः समुदाहृतः ।  
तत्र प्राप्तोपदेशस्तु पारम्पर्यक्रमेण यः ॥ ३४ ॥  
  
प्राप्तयोगः स विज्ञेयस्त्रिविधोऽपि मनीषिभिः ।  
चेतसो घटनं तत्त्वाच्चलितस्य पुनः पुनः ॥ ३५ ॥  
  
यः करोति तमिच्छन्ति घटमानं मनीषिणः ।  
तदेव चेतसा नान्यद्द्वितीयमवलम्बते ॥ ३६ ॥  
  
सिद्धयोगस्तदा ज्ञेयो योगी योगफलार्थिभिः ।  
यः पुनर्यत्र तत्रैव संस्थितोऽपि यथा तथा ॥ ३७ ॥  
  
प्। २६)  
  
भुञ्जानस्तत्फलं तेन हीयते न कथञ्चन ।  
सुसिद्धः स तु बोद्धव्यः सदाशिवसमः प्रिये ॥ ३८ ॥  
  
उत्तरोत्तरवैशिष्ट्यमेतेषां समुदाहृतम् ।  
ज्ञानिनां योगिनां चैव सिद्धो योगविदुत्तमः ॥ ३९ ॥  
  
यतोऽस्य ज्ञानमप्यस्ति पूर्वो योगफलोज्झितः ।  
यतश्च मोक्षदः प्रोक्तः स्वभ्यस्तज्ञानवान्बुधैः ॥ ४० ॥  
  
इत्येतत्कथितं सर्वं विज्ञेयं योगिपूजिते ।  
तन्त्रार्थमुपसंहृत्य समासाद्योगिनां हितम् ॥ ४१ ॥  
  
इति श्रीमालिनीविजयोत्तरे तन्त्रे चतुर्थोऽधिकारः ॥ ४ ॥  
  
  
  
  
अथ  
  
पञ्चमोऽधिकारः ।  
  
अथातः सम्प्रवक्ष्यामि भुवनाध्वानमीश्वरि ।  
आदौ कालाग्निभुवनं शोधितव्यं प्रयत्नतः ॥ १ ॥  
  
अवीचिः कुम्भीपाकश्च रौरवश्च तृतीयकः ।  
कूष्माण्डभुवने शुद्धे सर्वे शुद्धा न संशयः ॥ २ ॥  
  
पातालानि ततः सप्त तेषामादौ महातलम् ।  
रसातलं ततश्चान्यत्तलातलमतः परम् ॥ ३ ॥  
  
सुतलं नितलं चेति वितलं तलमेव च ।  
हाटकेन विशुद्धेन सर्वेषां शुद्धिरिष्यते ॥ ४ ॥  
  
तदूर्ध्वं पृथिवी ज्ञेया सप्तद्वीपार्णवान्विता ।  
देवानामाश्रयो मेरुस्तन्मध्ये संव्यवस्थितः ॥ ५ ॥  
  
भुवोलोकस्तदूर्ध्वे च स्वर्लोकस्तस्य चोपरि ।  
महो जनस्तपः सत्यमित्येतल्लोकसप्तकम् ॥ ६ ॥  
  
चतुर्दशविधो यत्र भूतग्रामः प्रवर्तते ।  
स्थावरः सर्पजातिश्च पक्षिजातिस्तथापरा ॥ ७ ॥  
  
मृगसञ्ज्ञश्च पश्चाख्यः पञ्चमोऽन्यश्च मानुषः ।  
पैशाचो राक्षसो याक्षो गान्धर्वश्चैन्द्र एव च ॥ ८ ॥  
  
प्। २८)  
  
सौम्यश्च प्राजापत्यश्च ब्राह्मश्चात्र चतुर्दश ।  
सर्वस्यैवास्य संशुद्धिर्ब्राह्मे संशोधिते सति ॥ ९ ॥  
  
भुवनं वैष्णवं तस्मान्मदीयं तदनन्तरम् ।  
तत्र शुद्धे भवेच्छुद्धं सर्वमेतन्न संशयः ॥ १० ॥  
  
कालाग्निपूर्वकैरेभिर्भुवनैः पञ्चभिः प्रिये ।  
शुद्धैः सर्वमिदं शुद्धं ब्रह्माण्डान्तर्व्यवस्थितम् ॥ ११ ॥  
  
  
तद्बहिः शतरुद्राणां भुवनानि पृथक् पृथक् ।  
दश संशोधयेत्पश्चादेकं तन्नायकावृतम् ॥ १२ ॥  
  
अनन्तः प्रथमस्तेषां कपालीशस्तथापरः ।  
अग्निरुद्रो यमश्चैव नैर्-ऋतो बल एव च ॥ १३ ॥  
  
शीघ्रो निधीश्वरश्चैव सर्वविद्याधिपोऽपरः ।  
शम्भुश्च वीरभद्रश्च विधूमज्वलनप्रभः ॥ १४ ॥  
  
एभिर्दशैकसङ्ख्यातैः शुद्धैं शुद्धं शतं मतम् ।  
उपरिष्टात्पुरस्तेषामष्टकाः पञ्च संस्थिताः ॥ १५ ॥  
  
लकुली भारभूतिश्च दिण्ढ्याषाढी सपुष्करौ ।  
नैमिषं च प्रभासं च अमरेशमथाष्टकम् ॥ १६ ॥  
  
एतत्पत्यष्टकं प्रोक्तमतो गुह्यातिगुह्यकम् ।  
तत्र भैरवकेदारमहाकालाः समध्यमाः ॥ १७ ॥  
  
आम्रातिकेशजल्पेशश्रीशैलाः सहरीन्दवः ।  
भीमेश्वरमहेन्द्रादृहासाः सविमलेश्वराः ॥ १८ ॥  
  
प्। २९)  
  
कनखलं नाखलं च कुरुक्षेत्रं गया तथा ।  
गुह्यमेतत्तृतीयं तु पवित्रमधुनोच्यते ॥ १९ ॥  
  
स्थाणुस्वर्णाक्षकावाद्यौ भद्रगोकर्णकौ परौ ।  
महाकालाविमुक्तेशरुद्रकोट्यम्बरापदाः ॥ २० ॥  
  
स्थूलः स्थूलेश्वरः शङ्कुकर्णकालञ्जरावपि ।  
मण्डलेश्वरमाकोटद्विरण्डछगलाण्डकौ ॥ २१ ॥  
  
स्थाण्वष्टकमिति प्रोक्तमहङ्कारावधि स्थितम् ।  
देवयोन्यष्टकं बुधौ कथ्यमानं मया शृणु ॥ २२ ॥  
  
पैशाचं राक्षसं याक्षं गान्धर्वं चैन्द्रमेव च ।  
तथा सौम्यं सप्राजेशं ब्राह्ममष्टममिष्यते ॥ २३ ॥  
  
योगाष्टकं प्रधाने तु तत्रादावकृतं भवेत् ।  
कृतं च वैभवं ब्राह्मं वैष्णवं तदनन्तरम् ॥ २४ ॥  
  
कौमारमौमं श्रैकण्ठमिति योगाष्टकं तथा ।  
पुरुषे वामभीमोग्रभवेशानैकवीरकाः ॥ २५ ॥  
  
प्रचण्डोमाधवाजाश्च अनन्तैकशिवावथ ।  
क्रोधेशचण्डौ विद्यायां संवर्तो ज्योतिरेव च ॥ २६ ॥  
  
कलातत्त्वे परिज्ञेयौ सुरपञ्चान्तकौ परे ।  
एकवीरशिखण्डीशश्रीकण्ठाः कालमाश्रिताः ॥ २७ ॥  
  
प्। ३०)  
  
महातेजः प्रभृतयो मण्डलेशानसञ्ज्ञकाः ।  
मायातत्त्वे स्थितास्तत्र वामदेवभवोद्भवौ ॥ २८ ॥  
  
एकपिङ्गेक्षणेशानभुवनेशपुरः सराः ।  
अङ्गुष्ठमात्रसहिताः कालानलसमत्विषः ॥ २९ ॥  
  
विद्यातत्त्वेऽपि पञ्चाहुर्भुवनानि मनीषिणः ।  
तत्र हालाहलः पूर्वो रुद्रः क्रोधस्तथापरः ॥ ३० ॥  
  
अम्बिका च अघोरा च वामदेवी च कीर्त्यते ।  
ईश्वरे पिवनाद्याः [क्, ख्: भुवनानि स्युरिति] स्युरघोरान्ता   
महेश्वराः ॥ ३१ ॥  
  
रौद्री ज्येष्ठा च वामा च तथा शक्तिसदाशिवौ ।  
एतानि सकले पञ्च भुवनानि विदुर्बुधाः ॥ ३२ ॥  
  
एवं तु सर्वतत्त्वेषु शतमष्टादशोत्तरम् ।  
भुवनानां परिज्ञेयं सङ्क्षेपान्न तु विस्तरात् ॥ ३३ ॥  
  
शुद्धेनानेन शुद्ध्यन्ति सर्वाण्यपि न शंशयः ।  
सर्वमार्गविशुद्धौ तु कर्तव्यायां महामतिः ॥ ३४ ॥  
  
सकलावधि संशोध्य शिवे योगं प्रकल्पयेत् ।  
बुभुक्षोः सकलं ध्यात्वा योगं कुर्वीत योगवित् ॥ ३५ ॥  
  
इत्येष कीर्तितो मार्गो भुवनाख्यस्य मे मतः ।  
  
इति श्रीमालिनीविजयोत्तरे तन्त्रे भुवनाध्वाधिकारः पञ्चमः ॥ ५ ॥  
  
  
  
अथ  
  
षष्ठोऽधिकारः ।  
  
अथास्य वस्तुजातस्य यथा देहे व्यवस्थितिः ।  
क्रियते ज्ञानदीक्षासु तथेदानीं निगद्यते ॥ १ ॥  
  
पादाधः पञ्चभूतानी व्याप्त्या द्व्यङ्गुलया न्यसेत् ।  
धरातत्त्वं च गुल्फान्तमवादीनि ततः क्रमात् ॥ २ ॥  
  
तद्वत्तदुपरिष्टात्तु पर्वषट्कावसानकम् ।  
पुंस्तत्त्वात्कलातत्त्वान्तं तत्त्वषट्कं विचिन्तयेत् ॥ ३ ॥  
  
ततो मायादितत्त्वानि चत्वारि सुसमाहितः ।  
चतुरङ्गुलया व्याप्त्या सकलान्तानि भावयेत् ॥ ४ ॥  
  
शिवतत्त्वं ततः पश्चात्तेजोरूपमनाकुलम् ।  
सर्वेषां व्यापकत्वेन सबाह्याभ्यन्तरं स्मरेत् ॥ ५ ॥  
  
षट्त्रिंशत्तत्त्वभेदेन न्यासोऽयं समुदाहृतः ।  
अधुना पञ्चतत्त्वानि यथा देहे तथोच्यते ॥ ६ ॥  
  
नाभेरूर्ध्वं तु यावत्स्यात्पर्वषट्कमनुक्रमात् [तन्त्रालो   
पूर्वषट्कमिति] ।  
धरातत्त्वेन गुल्फान्तं व्याप्तं शेषमिहाम्बुना ॥ ७ ॥  
  
द्वाविंशतिश्च पर्वाणि तदूर्ध्वं [तन्त्रालो ततोर्द्धमिति]   
तेजसावृतम् ।  
तस्माद्द्वादश पर्वाणि वायुव्याप्तिरुदाहृता ॥ ८ ॥  
  
प्। ३२)  
  
आकाशान्तं परं शान्तं सर्वेषां व्यापकं स्मरेत् ।  
शक्त्यादिपञ्चखण्डाध्वविधिष्वप्येवमिष्यते ॥ ९ ॥  
  
त्रिखण्डे कण्ठपर्यन्तमात्मतत्त्वमुदाहृतम् ।  
विद्यातत्त्वमतोर्ध्वं तु शिवतत्त्वं तु पूर्ववत् ॥ १० ॥  
  
एवं तत्त्वविधिः प्रोक्तो भुवनाध्वा तथोच्यते ।  
कालाग्नेर्वीरभद्रान्तं पुरषोडशकं ततः ॥ ११ ॥  
  
गुल्फान्तं विन्यसेद्ध्यात्वा यथावदनुपूर्वशः ।  
तस्मादेकाङ्गुलव्याप्त्या लकुलीशादितः क्रमात् ॥ १२ ॥  
  
विन्यसेत्तु द्विरण्डान्तं त्र्यङ्गुलं छगलाण्डकम् ।  
ततः पादाङ्गुलव्याप्त्या देवयोगाष्टकं पृथक् ॥ १३ ॥  
  
ततोऽप्यर्धाङ्गुलव्याप्त्या पुरषट्कमनुक्रमात् ।  
चतुष्कं तु द्वयेऽन्यस्मिन्नेकमेकत्र चिन्तयन् ॥ १४ ॥  
  
उत्तरादिक्रमाद्द्व्येकभेदो विद्यादिके त्रये ।  
काले प्रत्येकमुद्दिष्टमेकैक तु यथाक्रमम् ॥ १५ ॥  
  
मण्डलाधिपतीनां तु व्याप्तिरर्धाङ्गुला मता ।  
त्रिभागन्यूनपर्वाख्या त्रितयस्य तथोपरि ॥ १६ ॥  
  
द्वितीयस्य तु सम्पूर्णा पञ्चकं समुदाहृतम् ।  
अष्टकं पञ्चकं चान्यदेवमेव विलक्षयेत् ॥ १७ ॥  
  
प्। ३३)  
  
भुवनाध्वविधावत्र पूर्ववच्चिन्तयेच्छिवम् ।  
पदानि द्विविधान्यत्र वर्गविद्याविभेदता ॥ १८ ॥  
  
तेषां तन्मन्त्रवद्व्याप्तिर्यथेदानीं तथा शृणु ।  
चतुरङ्गुलमाद्यं तु द्वे चान्यऽष्टाङ्गुले पृथक् ॥ १९ ॥  
  
दशाङ्गुलानि त्री-एयस्मादेकं [क्: एवं पञ्चदशेति]   
पञ्चदशाङ्गुलम् ।  
चतुर्भिरधिकैरन्यन्नवमं व्यापकं महत् ॥ २० ॥  
  
ऊनविंशतिके भेदे पदानां व्याप्तिरुच्यते ।  
एकैकं द्व्यङ्गुलं ज्ञेयं ततः पूर्व पदत्रयम् ॥ २१ ॥  
  
सप्ताङ्गुलानि [तन्त्रालो अष्टाङ्गुलानीति] चत्वारि दशाङ्गुलमतः   
परम् ।  
द्व्यङ्गुलं द्वे पदे चान्ये षडङ्गुलमतः परम् ॥ २२ ॥  
  
द्वादशाङ्गुलमन्यच्च द्वेऽन्ये पञ्चाङ्गुले पृथक् ।  
पदद्वयं चतुष्पर्व द्वे पूर्वे द्वे पृथक्ततः ॥ २३ ॥  
  
व्यापकं पदमन्यच्च * * * तत्परिकीर्तितम् ।  
अपरोऽयं विधिः प्रोक्तः परापरमतः शृणु ॥ २४ ॥  
  
पूर्ववत्पृथिवी तत्त्वं विज्ञेयं चतुरङ्गुलम् ।  
सार्धद्व्यङ्गुलमानानि धिषणान्तानि लक्षयेत् ॥ २५ ॥  
  
प्रधानं त्र्यङ्गुलं ज्ञेयं शेषं पूर्ववदादिशेत् ।  
परेऽपि पूर्ववत्पृथ्वी त्र्यङ्गुलान्यपराणि च ॥ २६ ॥  
  
प्। ३४)  
  
चतुष्पर्व [क्: चतुष्पथेति] प्रधानं च शेषं पूर्ववदाश्रयेत् ।  
द्विविधोऽपि [क्: द्विविधेऽपीति] हि वर्णानां षड्विधो भेद उच्यते [क्:   
इष्यत] ॥ २७ ॥  
  
तत्त्वमार्गविधानेन ज्ञातव्यः परमार्थतः ।  
पदमन्त्रकलादीनां पूर्वसूत्रानुसारतः ॥ २८ ॥  
  
त्रितयत्वं प्रकुर्वीत तत्त्ववर्णोक्तवर्त्मना ।  
इत्थं भूतशरीरस्य गुरुणा शिवमूर्तिना ॥ २९ ॥  
  
प्रकर्तव्या विधानेन दीक्षा सर्वफलप्रदा ।  
  
इति श्रीमालिनीविजयोत्तरे तन्त्रे देहमार्गाधिकारः षष्ठः ॥ ६ ॥  
  
  
  
  
अथ  
  
सप्तमोऽधिकारः ।  
  
अथातः सम्प्रवक्ष्यामि मुद्राख्याः शिवशक्तयः ।  
याभिः [स्वच्छ याभिस्तु रक्षित] संरक्षितो मन्त्री   
मन्त्रसिद्धिमवाप्नुयात् ॥ १ ॥  
  
त्रिशूलं च तथा पद्मं शक्तिश्चक्रं सवज्रकम् ।  
दण्डदंष्ट्रे महाप्रेता महामुद्रा खगेश्वरी ॥ २ ॥  
  
महोदया कराला च खट्वाङ्गं सकपालकम् ।  
हलं पाशाङ्कुशं घण्टा मुद्गरस्त्रिशिखोऽपरः ॥ ३ ॥  
  
आवाहस्थापनीरोधा द्रव्यदा नतिरेव च ।  
अमृता योगमुद्रेति विज्ञेया वीरवन्दिते ॥ ४ ॥  
  
तर्जनीमध्यमानामा दक्षिणस्य प्रसारिताः ।  
कनिष्ठाङ्गुष्ठकाक्रान्तास्त्रिशूलं परिकीर्तितम् ॥ ५ ॥  
  
पद्माकारौ करौ कृत्वा पद्ममुद्रां प्रदर्शयेत् ।  
सम्मुखौ प्रसृतौ कृत्वा करानन्तरिताङ्गुली ॥ ६ ॥  
  
प्रसृते मध्यमे लग्ने कौमार्याः शक्तिरिष्यते ।  
उत्तानवाममुष्टेस्तु दक्ष * * * * * * ॥ ७ ॥  
  
उत्तानवामकस्योर्ध्वं न्यसेद्दक्षमधोमुखम् ॥ ८ ॥  
  
प्। ३६)  
  
कनिष्ठाङ्गुष्ठकौ श्लिष्टौ शेषाः स्युर्मणिबन्धगाः ।  
वज्रमुद्रेति विख्याता चैन्द्री सन्तोषकारिका ॥ ९ ॥  
  
ऊर्द्ध्वप्रसारितो मुष्टिर्दक्षिणोऽङ्गुष्ठगर्भगः ।  
दण्डमुद्रेति विख्याता वैवस्वतकुलप्रिया ॥ १० ॥  
  
वामतो वक्त्रगां कुर्याद्वाममुष्टेः कनिष्ठिकाम् ।  
दंष्ट्रेयं कीर्तिता देवि चामुण्डाकुलनन्दिनी ॥ ११ ॥  
  
वामजानुगतं पादं हस्तौ पृष्ठप्रलम्बिनौ ।  
विकृते लोचने ग्रीवा भग्ना जिह्वा प्रसारिता ॥ १२ ॥  
  
सर्वयोगिगणस्येष्टा प्रीता योगीश्वरी मता ।  
हस्तावधोमुखौ पद्भ्यां हृदयान्तं नयेद्बुधः ॥ १३ ॥  
  
तिर्यग्मुखान्तमुपरि सम्मुखावूर्ध्वगौ नयेत् ।  
महामुद्रेति विख्याता देहशोधनकर्मणि ॥ १४ ॥  
  
सर्वकर्मकरी चैषा योगिनां योगसिद्धये ।  
वद्ध्वा पद्मासनं योगी नाभावक्षेश्वरं न्यसेत् [तं: क्षियेदिति] ॥   
१५ ॥  
  
दण्डाकारं तु तं भावं नयेद्यावत्कखत्रयम् [ख्: तं च तं   
तावदिति] ।  
निगृह्य तत्र तत्तूर्णं प्रेरयेत् खत्रयेण तु ॥ १६ ॥  
  
एतां बद्ध्वा महावीरः खेगतिं प्रतिपद्यते ।  
अधोमुखस्य दक्षस्य वाममुत्तानमूर्ध्वतः ॥ १७ ॥  
  
प्। ३७)  
  
अनामामध्यमे तस्य वामाङ्गुष्ठेन पीडयेत् ।  
तर्जन्या तत्कनिष्ठां च तर्जनीं च कनिष्ठया ॥ १८ ॥  
  
मध्यमानामिकाभ्यां च तदङ्गुष्ठं निपीडयेत् ।  
मुद्रा महोदयाख्येयं महोदयकरी नृणाम् ॥ १९ ॥  
  
अनामिकाकनिष्ठाभ्यां सृक्वण्यौ प्रविदारयेत् ।  
जिह्वां च चालयेन्मन्त्री [क्: जिह्वां च लालयेदिति] हाहाकारं च कारयेत् ॥   
२० ॥  
  
क्रुद्धदृष्टिः करालेयं मुद्रा दुष्टभयङ्करी ।  
वामस्कन्धगतो वाममुष्टिरुच्छ्रिततर्जनी ॥ २१ ॥  
  
खट्वाङ्गाख्या स्मृता मुद्रा कपालमधुना शृणु ।  
निम्नं पाणितलं दक्षमीषत्सङ्कुचिताङ्गुलि [स्व:   
मीषत्तत्कुञ्चिताङ्गुलिम्] ॥ २२ ॥  
  
कपालमिति विज्ञेयमधुना हलमुच्यते ।  
मुष्टिबद्धस्य दक्षस्य तर्जनी वाममुष्टिना ॥ २३ ॥  
  
वक्रतर्जनिना ग्रस्ता हलमुद्रेति कीर्तिता ।  
मुष्ट्या (पृष्ठ) गयोर्दक्षवामयोस्तर्जनीद्वयम् ॥ २४ ॥  
  
वामाङ्गुष्ठाग्रसंलग्नं पाशः प्रसृतकुञ्चितः ।  
हले मुष्टिर्यथा वामो दक्षहीनस्तथाङ्कुशः ॥ २५ ॥  
  
अधोमुखस्थिते वामे दक्षिणां तर्जनीं बुधः ।  
चालयेन्मध्यदेशस्थां घण्टामुद्रा प्रिया मता ॥ २६ ॥  
  
प्। ३८)  
  
करावूर्ध्वमुखौ कार्यावन्योन्यान्तरिताङ्गुली ।  
अनामे मध्यपृष्ठस्थे तर्जन्यौ मूलपवर्गे [स्व० मूलपर्वत] ॥ २७   
॥  
  
मध्यमे [स्व० मध्ये द्व तु युत परुषावपि च] द्वे युते कार्ये कनिष्ठे   
परुषावधि ।  
तर्जन्यौ मध्यपार्श्वस्थे विरले परिकल्पिते ॥ २८ ॥  
  
मुद्गरस्त्रिशिखो [क्: स्त्रिशिर] ह्येष क्षणादावेशकारकः ।  
कराभ्यामञ्जलिं कृत्वा अनामामूलपर्वगौ ॥ २९ ॥  
  
अङ्गुष्ठौ कल्पयेद्विद्वान्मन्त्रावाहनकर्मणि ।  
मुष्टी द्वावुन्नताङ्गुष्ठौ स्थापनी परिकीर्तिता ॥ ३० ॥  
  
द्वावेव गर्भगाङ्गुष्ठौ विज्ञेया सन्निरोधिनी ।  
द्रव्यदा तु समाख्याता * * * * त्र सम्मुखी ॥ ३१ ॥  
  
हृदये सम्मुखौ हस्तौ संलग्नौ प्रसृताङ्गुली ।  
नमस्कृतिरियं मुद्रा मन्त्रवन्दनकर्मणि ॥ ३२ ॥  
  
अन्योन्यान्तरिताः सर्धाः करयोरङ्गुलीः स्थिताः ।  
कनिष्ठां दक्षिणां वामेऽनामिकाग्रे नियोजयेत् ॥ ३३ ॥  
  
दक्षिणे च तथा वामां तर्जनीमध्यमे तथा ।  
अङ्गुष्ठौ मध्यमूलस्थौ मुद्रेयममृतप्रभा ॥ ३४ ॥  
  
प्। ३९)  
  
दक्षिणं नाभिमूले तु वामस्योपरि संस्थितम् ।  
तर्जन्यङ्गुष्ठकौ लग्नौ उच्छ्रितौ योगकर्मणि ॥ ३५ ॥  
  
एवं मुद्रागणं मन्त्री बध्नीयाद्धृदये बुधः ।  
सर्वासां वाचकश्चासां ॐ ह्रीं नाम ततो नमः ॥ ३६ ॥  
  
इति श्रीमालिनीविजयोत्तरे तन्त्रे मुद्राधिकारः सप्तमः ॥ ७ ॥  
  
  
  
  
अथ  
  
अष्टमोऽधिकारः ।  
  
अथातः सम्प्रवक्ष्यामि यजनं सर्वकामदम् ।  
यस्य दर्शनमात्रेण योगिनीसम्मतो भवेत् ॥ १ ॥  
  
तत्रादौ यागसदनं शुभक्षेत्रे मनोरमम् ।  
कारयेदग्निकुण्डेन वर्तुलेन समन्वितम् ॥ २ ॥  
  
पञ्चविंशतिपर्वेण समन्तादर्धनाभिना ।  
तुर्यांशमेखलेनापि पर्वौष्ठेन सुशोभिना ॥ ३ ॥  
  
ततः स्नात्वा जितद्वन्द्वो भावस्नानेन मन्त्रवित् ।  
तच्च षड्विधमुद्दिष्टं भस्मस्नानाद्यनुक्रमात् ॥ ४ ॥  
  
भस्मस्नानं महास्त्रेण भस्म सप्ताभिमन्त्रितम् ।  
मलस्नानाय संहारक्रमेणोद्धूलयेत्तनुम् ॥ ५ ॥  
  
विद्याङ्गैः पञ्चभिः पश्चाच्छिरः प्रभृति गुण्ठयेत् ।  
अभिषेकं तु कुर्वीत मूलेनैव [क्: जलेनैवेति] षडङ्गिना ॥ ६ ॥  
  
ततोऽवासाः सुवासा वा हस्तौ पादौ च धावयेत् ।  
आचम्य मार्जनं कुर्याद्विद्यया भूरिवर्णया ॥ ७ ॥  
  
न्यासं कृत्वा तु सामान्यमघमर्षं द्वितीयया ।  
उपस्थानं च मालिन्या जपेच्चैकाक्षरां पराम् ॥ ८ ॥  
  
प्। ४१)  
  
जलस्नानेऽपि चास्त्रेण मृदं सप्ताभिमन्त्रिताम् ।  
पूर्ववत्तनुमालभ्य मलस्नानं समाचरेत् ॥ ९ ॥  
  
विधिस्नानादिकं चात्र पूर्ववत् किन्तु वारिणा ।  
साधारणविधिस्नातो विद्यात्रितयमन्त्रितम् ॥ १० ॥  
  
तोयं विनिक्षिपेन्मूर्ध्नि मन्त्रस्नानाय मन्त्रवित् ।  
रजसा गोधुतेनैव [तं; लो: कृतेति] वायव्यं स्नानमाचरेत् ॥ ११ ॥  
  
महास्त्रमुच्चरन् गच्छेद्ध्यानयुक् पदसप्तकम् ।  
तदेव पुनरागच्छेदनुस्मृत्य परापराम् ॥ १२ ॥  
  
वर्षातपसमायोगाद्दिव्योऽप्येवंविधो मतः ।  
किन्तु तत्र परां मन्त्री स्रवन्तीममृतं स्मरेत् ॥ १३ ॥  
  
अस्त्रेणाङ्गुष्ठमूलात्तु वह्निमुत्थाप्य निर्दहेत् ।  
स्वतनुं प्लावयेत्पश्चात्परयैवामृतेन तु ॥ १४ ॥  
  
सूर्यादौ मन्त्रमादाय गच्छेदस्त्रमनुस्मरन् ।  
यागवेश्मास्त्रसंशुद्धं विशेच्छुचिरनाकुलः ॥ १५ ॥  
  
तत्र द्वारपतीन् पूज्य महास्त्रेणाभिमन्त्रितम् ।  
पुष्पं विनिक्षिपेद्ध्यात्वा ज्वलद्विघ्नप्रशान्तये ॥ १६ ॥  
  
दशस्वपि ततोऽस्त्रेण दिक्षु सङ्कल्प्य रक्षणम् ।  
प्रविशेद्यागसदनं वह्निवद्वह्निसंयुतम् ॥ १७ ॥  
  
प्। ४२)  
  
पूर्वास्यः सौम्यवक्त्रो वा विशेषन्यासमारभेत् ।  
तत्रादावस्त्रमन्त्रेण कालानलसमत्विषा [क्: समन्विता] ॥ १८ ॥  
  
अङ्गुष्ठाग्रात्तनुं दग्धां सबाह्याभ्यन्तरां स्मरेत् ।  
विकीर्यमाणं तद्भस्म ध्यात्वा कवचवायुना ॥ १९ ॥  
  
शिवबिन्दुसमाकारमात्मानमनुचिन्तयेत् ।  
ततोऽस्य योजयेच्छक्तिं सोऽहमित्यपराजितः ॥ २० ॥  
  
विद्यामूर्तिं ततो दध्यान्मन्त्रेणानेन शाङ्करि ।  
दण्डाक्रान्तं महाप्राणं दण्डारूढं सनाभिकम् ॥ २१ ॥  
  
नितम्बं तदधस्ताच्च वामस्तनमधः पुनः ।  
कण्ठं च वामशिखरं वाममुद्राविभूषितम् ॥ २२ ॥  
  
बिन्द्वर्धचन्द्रखं नादशक्तिबिन्दुविभूषितम् ।  
एष पिण्डवरो देवि नवात्मक इति श्रुतः ॥ २३ ॥  
  
सर्वसिद्धिकरश्चायं सरहस्यमुदाहृतः ।  
एष त्र्यर्णोज्झितोऽधस्ताद्दीर्घैः षड्भिः स्वरैर्युतः ॥ २४ ॥  
  
षडङ्गानि हृदादीनि जातिभेदेन कल्पयेत् ।  
क्षयरवलबीजैश्च दीप्तैर्बिन्दुविभूषितैः ॥ २५ ॥  
  
वक्त्राणि कल्पयेत्पूर्वमूर्ध्ववक्त्रादितः क्रमात् ।  
प्रत्यङ्गविधिसिद्ध्यर्थं ललाटादिष्वथो न्यसेत् ॥ २६ ॥  
  
प्। ४३)  
  
अ ललाटे द्वितीयं च वक्त्रे सम्परिकल्पयेत् ।  
इ-ई नेत्रद्वये दत्त्वा उ-ऊ कर्णद्वये न्यसेत् ॥ २७ ॥  
  
ऋ ऋ नासापुटे तद्वन्त् ऌ ॡ गण्डद्वये तथा ।  
ए ऐ अधोर्ध्वदन्तेषु ओ-औकारौ तथोऽष्ठयोः ॥ २८ ॥  
  
अं शिखायां विसर्गेण जिह्वां सम्परिकल्पयेत् ।  
दक्षिणस्कन्धदोर्दण्डकराङ्गुलिनखेषु च ॥ २९ ॥  
  
कवर्गं विन्यसेद्वामे तद्वच्चाद्यमनुक्रमात् ।  
टताद्यौ पूर्ववद्वर्गौ नितम्बोर्वादिषु न्यसेत् ॥ ३० ॥  
  
पाद्यं पार्श्वद्वये पृष्ठे जठरे हृद्यनुक्रमात् ।  
त्वग्रक्तमांसमूत्रेषु यवर्गं परिकल्पयेत् ॥ ३१ ॥  
  
शाद्यमस्थिवसाशुक्रप्राणकूपेषु पञ्चकम् ।  
मूर्त्यङ्गानि ततो दत्त्वा शिवमावाहयेद्बुधः ॥ ३२ ॥  
  
प्राणोपरि न्यसेन्नाभिं तदूर्ध्वे दक्षिणाङ्गुलिम् ।  
वामकर्णप्रमेयोतः सर्वसिद्धिप्रदः शिवः ॥ ३३ ॥  
  
सद्भावः परमो ह्येष भैरवस्य महात्मनः ।  
अङ्गान्यनेन कार्याणि पूर्ववत्स्वरभेदतः ॥ ३४ ॥  
  
मूर्तिः सृष्टिस्त्रितत्त्वं च अष्टौ मूर्त्यङ्गसंयुताः ।  
शिवः साङ्गश्च षोढैव न्यासः सम्परिकीर्तितः ॥ ३५ ॥  
  
प्। ४४)  
  
अस्योपरि ततः शाक्तं कुर्यान्न्यासं यथा शृणु ।  
मूर्तौ परापरां न्यस्य तद्वक्त्राणि च मालिनीम् ॥ ३६ ॥  
  
परादित्रितयं पश्चाच्छिखाहृत्पादगं न्यसेत् ।  
कवक्त्रकण्ठहृन्नाभिगुह्योरूपादगं क्रमात् ॥ ३७ ॥  
  
अघोर्याद्यष्टकं न्यस्य विद्याङ्गानि तु पूर्ववत् ।  
ततस्त्वावाहयेच्छक्तिं सर्वयोगिनमस्कृताम् ॥ ३८ ॥  
  
जीवः प्राणपुटान्तस्थः कालानलसमद्युतिः ।  
अतिदीप्तस्तु वामाङ्घ्रिभूषितो मूर्ध्नि बिन्दुना ॥ ३९ ॥  
  
दक्षजानुयुतश्चायं सर्वमातृगणान्वितः [तं० लो०: अर्चित] ।  
अनेन प्रीणिताः सर्वा ददते वाञ्छितं फलम् ॥ ४० ॥  
  
सद्भावः परमो ह्येष मातॄणां परिपठ्यते ।  
तस्मादेनां जपेन्मन्त्री य इच्छेत्सिद्धिमुत्तमाम् ॥ ४१ ॥  
  
रुद्रशक्तिसमावेशो नित्यमत्र प्रतिष्ठितः ।  
यस्मादेषा पराशक्तिर्भेदेनानेन [तं० लो० अन्येनेति] कीर्तिता ॥ ४२ ॥  
  
यावत्यः सिद्धयस्तन्त्रे सर्वाः [ख्: पु० ताः सर्वाः कुरुते त्वियमिति]   
स्युरनया कृताः ।  
अङ्गानि कल्पयेदस्याः पूर्ववत्स्वरभेदतः ॥ ४३ ॥  
  
प्। ४५)  
  
मूर्तिः सवक्त्रा शक्तिश्च विद्यात्रितय एव च ।  
अघोर्याद्यष्टकं चेति [क्: अन्यथाप्यन्नेति] तथा विद्याङ्गपञ्चकम् ॥   
४४ ॥  
  
साङ्गा चैव परा शक्तिर्न्यासः प्रोक्तोऽथ षड्विधः ।  
यामलोऽयमतो न्यासः सर्वसिद्धिप्रसिद्धये ॥ ४५ ॥  
  
वामो वायं विधिः कार्यो मुक्तिमार्गावलम्बिभिः ।  
वर्णमन्त्रविभेदेन पृथग्वा तत्फलार्थिभिः ॥ ४६ ॥  
  
यावन्तः कीर्तिता भेदैः शम्भुशक्त्यणुवाचकाः ।  
तावत्स्वप्येवमेवायं न्यासः पञ्चविधो मतः ॥ ४७ ॥  
  
किन्तु बाह्यस्तु यो यत्र स तत्राङ्गसमन्वितः ।  
षष्ठः स्यादिति सर्वत्र षोढैवायमुदाहृतः ॥ ४८ ॥  
  
स्वानुष्ठानाविरोधेन भावाभावविकल्पनैः ।  
यागद्रव्याणि सर्वाणि कार्याणि विधिवद्बुधैः ॥ ४९ ॥  
  
ततोऽर्घपात्रमादाय भावाभावाविकल्पितम् ।  
ततश्चास्त्राग्निसन्दग्धं शक्त्यम्बुप्लावितं शुवि ॥ ५० ॥  
  
कर्तव्या यस्य संशुद्धिरन्यस्याप्यत्र वस्तुनः ।  
तस्यानेनैव मार्गेण प्रकर्तव्या विजानता ॥ ५१ ॥  
  
प्। ४६)  
  
ना चासंशोधितं वस्तु किञ्चिदप्यत्र [तं० किञ्चिदप्युपकल्पयेदिति]   
कल्पयेत् ।  
तेन [क्: पु० संशोधितं च यत्सर्वमिति] शुद्धं तु सर्वं   
यदशुद्धमपि तच्छुचि ॥ ५२ ॥  
  
तदम्बुना समापूर्य षड्भिरङ्गैः [क्: षड्भिरर्घैरिति] समर्प्य च ।  
अमृतीकृत्य सर्वाणि तेन द्रव्याणि शोधयेत् ॥ ५३ ॥  
  
आत्मानं पूजयित्वा तु कुर्यादन्तः कृतिं यथा ।  
तथा ते कथयिष्यामि सर्वयोगिगणार्चिते ॥ ५४ ॥  
  
आदावाधारशक्तिं तु नाभ्यधश्चतुरङ्गुलाम् ।  
धरां सुरोदं पोतं च कन्दश्चेति चतुष्टयम् ॥ ५५ ॥  
  
एकैकाङ्गुलमेतत्स्याच्छूलस्यामलसारकम् [क्: चतुरङ्गुलमेतदिति] ।  
ततो नालमनन्ताख्यं दण्डमस्य प्रकल्पयेत् ॥ ५६ ॥  
  
लम्बिकावधितश्चात्र शूलोर्ध्वं ग्रन्थिरिष्यते ।  
अभित्त्वैनं महादेवि पाशजालमहार्णवम् ॥ ५७ ॥  
  
न स योगमवाप्नोति शिवेन सह मानवः ।  
धर्मं ज्ञानं च वैराग्यमैश्वर्यं च चतुष्टयम् ॥ ५८ ॥  
  
कोणेषु चिन्तयेन्मन्त्री आग्नेयादिष्वनुक्रमात् ।  
गात्रकाणां चतुष्कं च दिक्षु पूर्वादिषु स्मरेत् ॥ ५९ ॥  
  
प्। ४७)  
  
ग्रन्थेरूर्ध्वं त्रीशूलाधो भवितव्या चतुष्किका ।  
विद्यातत्त्वं तदेवाहुश्छन्दनत्रयसंयुतम् [ख्: छदनद्वयेति] ॥   
६० ॥  
  
कखलम्बिकयोर्मध्ये तत्तत्त्वमनुचिन्तयेत् [क्: कखलम्बकयोर्मध्ये   
तत्त्वमनुविचिन्तयेदित्येयंविधः] ।  
पद्माकृति [क्: कृति कखे तत्त्वमिति] कखतत्त्वमैश्वरं   
चिन्तयेद्बुधः [चिन्तयेत्तत] ॥ ६१ ॥  
  
कर्णिकाकेसरोपेतं सबीजं [क्: बीजं विकसितं सितमिति] विकसत्सितम् ।   
पूर्वपत्रादितः पश्चाद्वामादिनवकं न्यसेत् ॥ ६२ ॥  
  
वामा ज्येष्ठा च रौद्री च काली चेति तथा [क्: ततः] परा ।  
कलविकरणी चैव बलविकरणी तथा ॥ ६३ ॥  
  
बलप्रमथनी चान्या सर्वभूतदमन्यपि ।  
मनोन्मनी च मध्येऽपि भानुमार्गेण विन्यसेत् ॥ ६४ ॥  
  
विभ्वादिनवकं चान्यद्विलोमात्परिकल्पयेत् ।  
विभुर्ज्ञानी क्रिया चेच्छ्वा वागीशी ज्वालिनी तथा ॥ ६५ ॥  
  
वामा ज्येष्ठा च रौद्री च सर्वाः कालानलप्रभाः ।  
ब्रह्मविष्णुहराः पूर्वं ये शाक्ताः प्रतिपादिताः ॥ ६६ ॥  
  
प्। ४८)  
  
दलकेसरमध्यस्था मण्डलानां त ईश्वराः ।  
ध्वनि? चार्केन्दुवह्नीनां सञ्ज्ञया परिभावयेत् ॥ ६७ ॥  
  
ईश्वरं च महाप्रेतं प्रहसन्तं सचेतनम् ।  
कालाग्निकोटिवपुषमित्येवं सर्वमासनम् [परात्रि त्येतत्सर्वमिति] ॥ ६८ ॥  
  
तस्य नाभ्युत्थितं शक्तिशूलशृङ्गत्रयं स्मरेत् ।  
कखत्रयेण निर्यातं द्वादशान्तावसानकम् ॥ ६९ ॥  
  
चिन्तयेत्तस्य शृङ्गेषु शाक्तं पद्मत्रयं ततः ।  
सर्वाधिष्ठायकं शुक्लमित्येतत्परमासनम् ॥ ७० ॥  
  
तत्रोपरि ततो मूर्ति विद्याख्यामनुचिन्तयेत् ।  
आत्माख्यां च ततस्तस्यां पूर्वन्यासं शिवात्मकम् ॥ ७१ ॥  
  
ततो मध्ये परां शक्तिं दक्षिणोत्तरयोर्द्वयम् ।  
परापरां स्वरूपेण रक्तवर्णां महाबलाम् ॥ ७२ ॥  
  
इच्छारूपधरां ध्यात्वा किञ्चिदुग्रां न भीषणाम् ।  
अपरां वामशृङ्गे तु भीषणां कृष्णपिङ्गलाम् ॥ ७३ ॥  
  
इच्छारूपधरां देवीं प्रणतार्तिविनाशिनीम् ।  
परां चाप्यायनीं देवीं चन्द्रकोट्ययुतप्रभाम् ॥ ७४ ॥  
  
  
प्। ४९)  
  
षड्विधेऽपि कृते शाक्ते मूर्त्यादावपि चिन्तयेत् ।  
विद्याङ्गपञ्चकं पश्चादाग्नेय्यादिषु विन्यसेत् ॥ ७५ ॥  
  
अग्नीशरक्षोवायूनां दक्षिणे च यथाक्रमम् ।  
शक्त्यङ्गानि शिवाङ्गानि तथैव विधिना स्मरेत् ॥ ७६ ॥  
  
किन्तु शक्रादिदिक्ष्वस्त्रमन्त्रं मध्ये च लोचनम् ।  
अघोराद्यष्टकं ध्यायेदघोर्याद्यष्टकान्वितम् ॥ ७७ ॥  
  
सर्वासामावृतत्वेन लोकपालांश्च बाह्यतः ।  
सास्त्रान्स्वमन्त्रैः सञ्चिन्त्य जपं पश्चात्समारभेत् ॥ ७८ ॥  
  
स्वरूपे तल्लयो भूत्वा एकैकां दशधा स्मरेत् ।  
ज्वलत्पावकसङ्काशां ध्यात्वा स्वाहान्तमुच्चरेत् ॥ ७९ ॥  
  
सकृदेकैकशो मन्त्री होमकर्मप्रसिद्धये ।  
इत्येव मानसो यागः कथितः सामुदायिकः ॥ ८० ॥  
  
एतत्त्रिशूलमुद्दिष्टमेकदण्डं त्रिशक्तिकम् ।  
इत्थमेतदविज्ञाय शक्तिशूलं वरानने ॥ ८१ ॥  
  
बद्ध्वापि खेचरीं मुद्रां नोत्पतत्यवनीतलात् ।  
इत्येतच्छाम्भवं प्रोक्तमष्टान्तं शाक्तमिष्यते ॥ ८२ ॥  
  
तुर्यान्तमाणवं विद्यादिति शूलत्रयं मतम् ।  
पृथग्यागविधानेन शक्तिचक्रं [ख्: शक्तिपद्ममिति] विचिन्तयेत् ॥ ८३ ॥  
  
प्। ५०)  
  
तेनापि खेचरीं बद्ध्वा त्यजत्येवं महीतलम् ।  
ततोऽभिमन्त्र्य धान्यानि महास्त्रेण त्रिसप्तधा ॥ ८४ ॥  
  
निक्षिपेद्दिक्षु सर्वासु ज्वलत्पावकवत्स्मरेत् ।  
निर्विघ्नं तद्गृहं ध्यात्वा संहृत्येशदिशं नयेत् ॥ ८५ ॥  
  
पञ्चगव्यं ततः कुर्याद्वदनैः पञ्चभिर्बुधः ।  
गोमूत्रं गोमयं चैव क्षीरं दधि घृतं तथा ॥ ८६ ॥  
  
मन्त्रयेदूर्ध्वपर्यन्तैः षडङ्गेन कुशोदकम् ।  
मुद्रे द्रव्यामृते बद्ध्वा तत्त्वं तस्य विचिन्तयेत् ॥ ८७ ॥  
  
तेन सम्प्रोक्षयेद्भूमिं स्वल्पेनान्यन्निधापयेत् [क्:   
नान्यद्विदारयेदिति] ।  
वास्तुयागं ततः कुर्यान्मालिन्युच्चारयोगतः ॥ ८८ ॥  
  
पुष्पैरञ्जलिमापूर्य फकारादि [क्: हकारादीति] समुच्चरन् ।  
ध्यात्वा शक्त्यन्तमध्वानं नकारान्ते विनिक्षिपेत् ॥ ८९ ॥  
  
गन्धधूपादिकं दत्वा गणेशानं प्रपूजयेत् ।  
षडुत्थमासनं न्यस्य प्रणवेन ततोपरि ॥ ९० ॥  
  
गामित्यनेन विघ्नेशं गन्धधूपादिभिर्यजेत् [क्: गन्धपुष्पादिभिरिति]   
।  
अस्याङ्गानि[तं० तस्याङ्गानीति] गकारेण षड्दीर्घस्वरयोगतः ॥ ९१ ॥  
  
प्। ५१)  
  
त्रिनेत्रमुदितं ध्यात्वा गजास्यं वामनाकृतिम् ।  
विसर्ज्य सिद्धिकायस्तु महास्त्रमनुपूजयेत् ॥ ९२ ॥  
  
दत्त्वानन्तं तथा धर्मं ज्ञानं वैराग्यमेव च ।  
ऐश्वर्यं कर्णिकायां च [क्, ख्, ग्: चेति] षडुत्थमिदमासनम्   
॥ ९३ ॥  
  
अस्योपरि न्यसेद्ध्यात्वा खड्गखेटकधारिणम् ।  
विकरालं महादंष्ट्रं महोग्रं भ्रुकुटीमुखम् ॥ ९४ ॥  
  
स्वाङ्गषट्कसमोपेतं दिङ्मातृपरिवारितम् ।  
स्वार्णैरेवाङ्गषट्कम् [क्, ख्: साङ्गैः (सार्णैः)   
इत्येवंविधः] तु फट्कारपरिदीपितम् ॥ ९५ ॥  
  
तद्रूपमेव सञ्चिन्त्य ततो मात्रष्टकं यजेत् ।  
इन्द्राणीं पूर्वपत्रे तु सवज्रां युगपत्स्मरेत् ॥ ९६ ॥  
  
आग्नेयीं शक्तिहस्तां च याम्यां दण्डकरां ततः ।  
नैर्-ऋतीं वरुणानीं च वायवीं च विचक्षणः ॥ ९७ ॥  
  
खड्गपाशध्वजैर्युक्तां चिन्तयेद्युगपत्प्रिये ।  
कौवेरीं मुद्गरकरामीशानीं शूलसंयुताम् ॥ ९८ ॥  
  
गन्धपुष्पादिभिः पूज्य स्वतन्त्रे होममाचरेत् ।  
आदौ च कलशं कुर्यात्सहस्राधिकमन्त्रितम् ॥ ९९ ॥  
  
सहस्रं होमयेत्तत्र ततो जप्त्वा विसर्जयेत् ।  
शतमष्टोत्तरं पूर्णं पश्चाद्यजनमारभेत् ॥ १०० ॥  
  
प्। ५२)  
  
तत्रादौ कुम्भमादाय हेमादिमयमव्रणम् ।  
सर्वमन्न्त्रौषधीगर्भं[तं० सर्वरत्नौषधीगर्भमिति]   
गन्धाम्बुपरिपूरितम् ॥ १०१ ॥  
  
चूतपल्लववक्त्रं च स्रक्सूत्रसितङ्कण्ठकम् [तं०   
कृतकण्ठकमिति] ।  
रक्षोघ्रतिलकाक्रान्तं सितवस्त्रयुगावृतम् ॥ १०२ ॥  
  
शताष्टोत्तरसञ्जप्त मूलमन्त्रप्रपूजितम् [क्: शूलमन्त्रप्रपूरितमिति]   
।  
वार्धान्यपि तथाभूता किन्तु सस्त्रेण पूजिता ॥ १०३ ॥  
  
विकिरैरासनं दत्त्वा पूर्वोक्तं तु विचक्षणः ।  
इन्द्रादीन्पूजयेत्पश्चात्स्वदिक्षु प्रोक्तस्वस्वरैः ॥ १०४ ॥  
  
अविच्छिन्नां ततो धारां वार्धान्या प्रतिपादयेत् ।  
भ्रामयेत्कलशं पश्चाद्ब्रूयाल्लोकेश्वरानिदम् ॥ १०५ ॥  
  
भो भोः शक्र त्वया स्वस्यां दिशि विघ्नप्रशान्तये [क्:   
विघ्नोपशान्तये] ।  
सावधानेन कर्मान्तं भवितव्यं शिवाज्ञया ॥ १०६ ॥  
  
नीत्वा तत्रासने पूर्वं मूर्तिभूतं [क्: मूर्तिभूतां परामिति] घटं   
न्यसेत् ।  
तस्य दक्षिणदिग्भागे वार्धानीं विनिवेशयेत् [तं० विनिवेदयेदिति] ॥ १०७   
॥  
  
आत्ममूर्त्यादिपूज्यान्तं कुम्भे विन्यस्य मन्त्रवित् ।  
गन्धपुष्पादिभिः पूज्य वार्धान्यां पूजयेदिमम् [ख्: पूजयेदसिमिति]   
॥ १०८ ॥  
  
प्। ५३)  
  
गन्धैर्मण्डलकं [तं० गन्धमण्डलकमिति; ख्:   
मनुमण्डलकमिति] कृत्वा ब्रह्मस्थाने विचक्षणः ।  
तत्र सम्पूजयेत्षट्कं [ख्: सम्पूजयेच्छङ्खमिति] त्रिकं [तं०   
त्रिके वेति] वाप्येकमेव वा ॥ १०९ ॥  
  
कुण्डस्योल्लेखनं लेखः कुट्टनं चोपलेपनम् ।  
चतुष्पथाक्षवाटं च वज्रसंस्थापनं तथा ॥ ११० ॥  
  
कुशास्तरणपरिधिविष्टराणां च कल्पनम् ।  
सर्वमस्त्रेण कुर्वीत विद्यार्मोहीमिति [ख्: विद्यामैन्द्रीमिति] न्यसेत् ॥ १११ ॥  
  
शिवमोमिति विन्यस्य सम्पूज्य द्वितयं पुनः ।  
ताम्रपात्रे शरावे वा आनयेज्जातवेदसम् ॥ ११२ ॥  
  
शिवशुक्रमिति ध्यात्वा विद्यायोनौ विनिक्षिपेत् ।  
ततस्त्वाहुतयः पञ्च विद्याङ्गैरेव होमयेत् ॥ ११३ ॥  
  
जननादि ततः कर्म सर्वमेवं कृते [तं० मेवं कृतं कृतमिति]   
कृतम् ।  
परापरामनुस्मृत्य दद्यात्पूर्णाहुतिं पुनः ॥ ११४ ॥  
  
सम्पूज्य मातरं वह्नेः पितरं च विसर्जयेत् ।  
चर्वादिसाधनायाग्निं समुद्धृत्य ततः पुनः ॥ ११५ ॥  
  
ज्वलितस्याथवा वह्नेश्चितिं वामेन वायुना ।  
आकृष्य हृदि सङ्कुम्भ्य दक्षिणेन पुनः क्षिपेत् ॥ ११६ ॥  
  
प्। ५४)  
  
पूर्णां च पूर्ववद्दद्याच्छिवाग्नेरपरो विधिः ।  
शिवरूपं तमालोक्य तस्यात्मान्तः कृतिः क्रमात् ॥ ११७ ॥  
  
कुर्यादन्तः कृतिं मन्त्री ततो होमं समारभेत् ।  
मूलं शतेन सन्तर्प्य तदङ्गानि षडङ्गतः ॥ ११८ ॥  
  
शेषाणां मन्त्रजातीनां दशांशेनैव [क्: दशांशैश्चैव   
तर्पणमिति] तर्पणम् ।  
ततः प्रवेसयेच्छिष्याञ्शुचीन्स्नातानुपोषितान् ॥ ११९ ॥  
  
प्रणम्य देवदेवेशं चतुष्टयगतं क्रमात् ।  
पञ्चगव्यं चरुं दद्याद्दन्तधावनमेव च ॥ १२० ॥  
  
हृदयेन चरोः सिद्धिर्याज्ञिकैः क्षीरतण्डुलैः ।  
सम्पातं सप्तभिर्मन्त्रैस्ततः षड्भागभाजितम् ॥ १२१ ॥  
  
शिवाग्निगुरुशिष्याणां [क्: शिष्यांश्चेति] वार्धानीकुम्भयोः समम् ।  
दन्तकाष्ठं ततो दद्यात्क्षीरवृक्षसमुद्भवम् ॥ १२२ ॥  
  
तस्य पातः शुभः प्राचीसौम्यैशाप्योर्ध्वदिग्गतः ।  
अशुभोऽन्यत्र तत्रापि होमोऽष्टशतिको भवेत् ॥ १२३ ॥  
  
बहिःकर्म ततः कुर्याद्दिक्षु सर्वासु दैशिकः ।  
ॐ क्षः क्षः सर्वभूतेभ्यः स्वाहेति मनुनामुना ॥ १२४ ॥  
  
प्। ५५)  
  
समाचम्य कृतन्यासः समभ्यर्च्य च शङ्करम् ।  
शुचिः ॥ १२५ ॥  
  
न्यासं कृत्वा तु शिष्याणामात्मनश्च विशेषतः ।  
प्रभाते नित्यकर्मादि कृत्वा स्वप्नं विचारयेत् ॥ १२६ ॥  
  
शुभं प्रकाशयेत्तेषामशुभे होममाचरेत् ।  
ततः पुष्पफलादीनां सुवेशाभरणाः स्त्रियः ॥ १२७ ॥  
  
आपदुत्तरणं चैव शुभदेशावरोहणम् ।  
मद्यपानं शिरश्छेदमाममांसस्य भक्षणम् ॥ १२८ ॥  
  
देवतादर्शनं साक्षात्तथा विष्ठानुलेपनम् ।  
एवं विधं शुभं दृष्ट्वा सिद्धिं प्राप्नोत्यभीप्सिताम् ॥ १२९ ॥  
  
एतदेवान्यथाभूतं दुःस्वप्न [क्: दुःखस्वप्नमितीति] इति कीर्त्यते ।  
पक्वमांसाशनाभ्यङ्गगर्तादिपतनादिकम् ॥ १३० ॥  
  
तन्त्रोक्तां निष्कृतिं कृत्वा द्विजत्वापादनं ततः ।  
देवाग्निगुरुदेवीनां पूजां कृत्वा सदा बुधः ॥ १३१ ॥  
  
एतेषामनिवेद्यैव न किञ्चिदपि भक्षयेत् ।  
देवद्रव्यं गुरुद्रव्यं चण्डीद्रव्यं च वर्जयेत् ॥ १३२ ॥  
  
निष्फलं नैव चेष्टेत मुहूर्तमपि मन्त्रवित् ।  
योगाभ्यासरतो भूयान्मन्त्राभ्यासरतोऽपि वा ॥ १३३ ॥  
  
प्। ५६)  
  
इत्येवमादिसमयाञ्श्रावयित्वा विसर्जयेत् ।  
देवदेवं ततः स्नानं शिष्याणामात्मनोऽपि वा ॥ १३४ ॥  
  
कारयेच्छिवकुम्भेन सर्वदुष्कृतहारिणा ।  
इत्येतत्सामयं कर्म समासात्परिकीर्तितम् ॥ १३५ ॥  
  
इति श्रीमालिनीविजयोत्तरे तन्त्रे समयाधिकारोऽष्टमः ॥ ८ ॥  
  
  
  
अथ  
  
नवमोऽधिकारः ।  
  
अथैषां समयस्थानां कुर्याद्दीक्षां यदा गुरुः ।  
तदाधिवासनं कृत्वा * * * * * * * * ॥ १ ॥  
  
स च पूर्वां दिशं सम्यक् सूत्रमास्फालयेत्ततः ।  
तन्मध्यात्पूर्ववारुण्यावङ्कयेत् समान्तरम् ॥ २ ॥  
  
पूर्वापरसमासेन सूत्रेणोत्तरदक्षिणम् ।  
अङ्कयेदपरादङ्कात्पूर्वादपि तथैव ते ॥ ३ ॥  
  
मत्स्यमध्ये क्षिपेत्सूत्रमायतं [क्: ददेत्सूत्रमिति] दक्षिणोत्तरे ।  
मतक्षेत्रार्धमानेन मध्याद्दिक्ष्वङ्कयेत्समम् ॥ ४ ॥  
  
तद्वद्दिक्स्थाच्च कोणेषु अनुलोमविलोमतः ।  
पातयेत्तेषु सूत्राणि चतुरश्रप्रसिद्धये ॥ ५ ॥  
  
वेदाश्रिते[क्: वेदाश्रिते त्रिहस्ते; ख्: एवमस्य त्रिहस्तस्य प्राक्] हि हस्ते   
प्राक् पूर्वमर्धं विभाजयेत् ।  
हस्तार्धं सर्वतस्त्यक्त्वा पूर्वोदग्यामदिग्गतम् ॥ ६ ॥  
  
गुणाङ्गुलसमैर्भागैः शेषमस्य विभाजयेत् ।  
त्र्यङ्गुलैः कोष्ठकैरूर्ध्वैस्तिर्यक् चाष्टद्विधात्मकैः ॥ ७ ॥  
  
प्। ५८)  
  
द्वौ द्वौ भागौ परित्यज्य पुनर्दक्षिणसौम्यगौ ।  
ब्रह्मणः पार्श्वयोर्जीवाच्चतुर्थात्पूर्वतस्तथा ॥ ८ ॥  
  
भागार्धभागमानं तु खण्डचन्द्रद्वयं द्वयम् ।  
तयोरन्तस्तृतीये तु दक्षिणोत्तरपार्श्वयोः ॥ ९ ॥  
  
जीवे खण्डेन्दुयुगलं कुर्यादन्तर्भ्रमाद्बुधः ।  
तयोरपरमर्मस्थं खण्डेन्दुद्वयकोटिगम् ॥ १० ॥  
  
बहिर्मुखभ्रमं [क्: मुखं भ्रममिति] कुर्यात् खण्डचन्द्रद्वयं  
द्वयम् ।  
तद्वद्ब्रह्मणि कुर्वीत भागभागार्धसम्मितम् [क्: भागं   
भागार्धेति]  
॥ ११ ॥  
  
ततो द्वितीयभागान्ते ब्रह्मणः पार्श्वयोर्द्वयोः ।  
द्वे रेखे पूर्वगे नेये भागत्र्यंशशमे बुधैः ॥ १२ ॥  
  
एकार्धेन्दूर्ध्वकोटिस्थं [क्: एकार्धेन्द्वर्धेति]   
ब्रह्मसूत्राग्रसङ्गतम् ।  
सूत्रद्वयं प्रकुर्वीत मध्यशृङ्गप्रसिद्धये ॥ १३ ॥  
  
तदग्रपार्श्वयोर्जीवात्सूत्रमेकान्तरे श्रितम् [ख्: वृतमिति] ।  
आदिद्वितीयखण्डेन्दुकोणात्कोणान्तमाश्रयेत् ॥ १४ ॥  
  
तयोरेवापराज्जीवात्प्रथमार्धेन्दुकोणतः ।  
तद्वदेव नयेत्सूत्रं शृङ्गद्वितयसिद्धये ॥ १५ ॥  
  
प्। ५९)  
  
क्षेत्रार्धे चापरे [ख्: चापरे कुर्याद्दण्डमस्य यथा शृणु इति   
पाठान्तरं वर्तते] दण्डो द्विकरच्छन्नपञ्चकः ।  
द्विकरं पञ्च तद्भागाः पञ्चपीठतिरोहिताः ॥ १६ ॥  
  
षेषमन्यद्भवेद्दृश्यं पृथुत्वाद्भागसम्मितम् ।  
षड्विस्तृतं चतुर्दीर्घं तदधोऽमलसारकम् ॥ १७ ॥  
  
वेदाङ्गुलं च तदधो मूलं तीक्ष्णाग्रमिष्यते ।  
आदिक्षेत्रस्य कुर्वीत दिक्षु द्वरचतुष्टयम् ॥ १८ ॥  
  
हस्तायामं तदर्धं तु विस्तारादपि तत्समम् ।  
द्विगुणं [ग्: द्विगुणं बाह्यमर्धं चेति] बाह्यतः कुर्यात्ततः   
पद्मं यथा शृणु ॥ १९ ॥  
  
एकैकभागमानानि कुर्याद्वृत्तानि वेदवत् ।  
दिक्ष्वष्टौ पुनरप्यष्टौ जीवसूत्राणि षोडश ॥ २०॥  
  
द्वयोर्द्वयोः पुनर्मध्ये तत्सङ्ख्यातानि पातयेत् ।  
एषां [ग्: एषु तृतीयेति] तृतीयवृत्तस्थं पार्श्वजीवसमं भ्रमम्   
[क्: भ्रमादिति] ॥ २१ ॥  
  
एतदन्तं प्रकुर्वीत ततो जीवाग्रमानयेत् ।  
यत्रैव कुत्रचित्सङ्गस्तत्सम्बन्धे स्थिरीकृते ॥ २२ ॥  
  
तत्र कृत्वा नयेन्मन्त्री पत्राग्राणां प्रसिद्धये ।  
एकैकस्मिन्दले कुर्यात्केसराणां त्रयं त्रयम् ॥ २३ ॥  
  
प्। ६०)  
  
द्विगुणाष्टाङ्गुलं [क्: द्विगुणाष्टदलमिति] कार्यं   
तद्वच्छृङ्गकजत्रयम् ।  
ततः प्रपूजयेन्मन्त्री रजोभिः सितपूरकैः ॥ २४ ॥  
  
रक्तैः कृष्णैस्तथा पीतैर्हरितैश्च विशेषतः ।  
कर्णिका पीतवरेणेन मूलमध्याग्रदेशतः [क्: मध्याग्रभेदत] ॥ २५   
॥  
  
सितं रक्तं तथा पीतं कार्यं केसरजालकम् ।  
दलानि शुक्लवर्णानि प्रतिवारणया सह ॥ २६ ॥  
  
पीतं तद्वच्चतुष्कोणं कर्णिकार्धसमं [ग्: कर्णिकारसममिति] बहिः   
।  
सितरक्तपीतकृष्णैस्तत्पादान्वह्नितः क्रमात् ॥ २७ ॥  
  
चतुर्भिरपि शृङ्गाणि त्रिभिर्मण्डलमिष्यते ।  
दण्डः स्यान्नीलरक्तेन पीतमामलसारकम् ॥ २८ ॥  
  
रक्तं शूलं प्रकूर्वीत यत्तत्पूर्वं प्रकल्पितम् ।  
पश्चाद्द्वारस्य पूर्वेण त्यक्त्वाङ्गुलचतुष्टयम् ॥ २९ ॥  
  
द्वारं वेदाश्रि वृत्तं वा सङ्कीर्णं वा विचित्रितम् ।  
एकद्वित्रिपुरं तुल्यं सामुद्रमथ वोभयम् ॥ ३० ॥  
  
कपोलकण्ठशोभोपशोभादिबहुचित्रितम् ।  
विचित्राकारसंस्थानं वल्लीसूक्ष्मगृहान्वितम् ॥ ३१ ॥  
  
प्। ६१)  
  
एवमत्र सुनिष्पन्ने गन्धवस्त्रेण मार्जनम् ।  
कृत्वा स्नानं प्रकुर्वीत पूर्वोक्तेनैव कर्मणा [ग्: वर्मणेति] ॥ ३२ ॥  
  
प्रविश्य पूर्ववन्मन्त्री उपविश्य यथा पुरा ।  
न्यस्य पूर्वोदितं सर्वं पञ्चधा भैरवात्मकम् ॥ ३३ ॥  
  
उत्तरे विन्यसेच्छृङ्गे देवदेवं नवात्मकम् ।  
मध्ये भैरवसद्भावं दक्षिणे रतिशेखरम् ॥ ३४ ।  
  
रक्तत्वङ्मांसमूत्रैस्तु वामकर्णविभूषितम् ।  
बिन्दुयुक्तं प्रमेयोतं रतिशेखरमादिशेत् ॥ ३५ ॥  
  
शाक्तं च पूर्ववत्कृत्वा तर्पयेत्पूर्ववद्बुधः ।  
पुनरभ्यर्च्य देवेशं भक्त्या विज्ञापयेदिदम् ॥ ३६ ॥  
  
गुरुत्वेन त्वयैवाहमाज्ञातः परमेश्वर ।  
अनुग्राह्यास्त्वया शिष्याः शिवशक्तिप्रचोदिताः ॥ ३७ ॥  
  
तदेते [क्: तदेतद्विविधा] तद्विधाः प्राप्तास्त्वमेषां कुर्वनुग्रहम् ।  
मदीयां तनुमाविश्य येनाहं त्वत्समो भवन् ॥ ३८ ॥  
  
करोम्येवमिति प्रोक्तो हर्षादुत्फुल्ललोचनः ।  
ततः षड्विधमध्वानमनेनाधिष्ठितं स्मरेत् ॥ ३९ ॥  
  
प्। ६२)  
  
सृष्ट्यादिपञ्चकर्माणि निष्पाद्यान्यस्य [ख्: निष्पाधानानीति] चिन्तयेत्   
।  
शक्तिभिर्जीवमूर्तिः स्याद्द्विधैवास्य परापरा ॥ ४० ॥  
  
मूर्तामूर्तत्वभेदेन [क्: मूर्त्यमूर्तत्वभेदेन ममाप्येषा]   
मामप्येषानुतिष्ठति ।  
करणत्वं प्रयान्त्यस्य मन्त्रा ये हृदयादयः ॥ ४१ ॥  
  
एवम्भूतं शिवं ध्यात्वा तद्गतेनान्तरात्मना ।  
भाव्यं तन्मयमात्मानं दशधावर्तयेच्छिवम् ॥ ४२ ॥  
  
त्रिःकृत्वा सर्वमन्त्रांश्च गर्भावरणसंस्थितान् ।  
सितोष्णीषं ततो बद्ध्वा सप्तजप्तं नवात्मना ॥ ४३ ॥  
  
शिवहस्तं ततः कुर्यात्पाशविश्लेषकारकम् ।  
प्रक्षाल्य गन्धतोयेन हस्तं हस्तेन केनचित् ॥ ४४ ॥  
  
गन्धदिग्धो यजेद्देवं साङ्गमासनवर्जितम् ।  
आत्मन्यालम्भनं कुर्याद्ग्रहणं योजनं तथा ॥ ४५ ॥  
  
वियोगं च तहोद्धारं पाशच्छेदादिकं च यत् ।  
एवं पतित्वमासाद्य प्रपञ्चव्याप्तितः शिवम् ॥ ४६ ॥  
  
भावयेत्पृथगात्मानं तत्समानगुणं ततः ।  
मण्डलस्थोऽहमेवायं साक्षीवाखिलकर्मसु ॥ ४७ ॥  
  
प्। ६३)  
  
होमाधिकरणत्वेन वह्नावहमवस्थितः ।  
आयागान्तमहं कुम्भे संस्थितो विघ्नशान्तये ॥ ४८ ॥  
  
शिष्यदेहे च तत्पाशविश्लेषत्वप्रसिद्धये ।  
साक्षात्स्वदेहसंस्थोऽहं कर्तानुग्रहकर्मणः ॥ ४९ ॥  
  
इत्येतत् सर्वमालोच्य शोध्याध्वानं [ग्: शोध्यात्मानमिति] विचिन्तयेत् ।  
दीक्षां येनाध्वना मन्त्री शिष्याणां कर्तुमिच्छति ॥ ५० ॥  
  
तत्रैवालोचयेत्सर्वं यायात्पदमनामयम् ।  
तत्र तेनापृथग्भूत्वा पुनः सञ्चिन्तयेदिदम् ॥ ५१ ॥  
  
अहमेव परं तत्त्वं मयि सर्वमिदं जगत् ।  
अधिष्ठाता च कर्ता च सर्वस्याहमवस्थितः ॥ ५२ ॥  
  
तत्समत्वं गतो जन्तुर्मुक्त इत्यभिधीयते ।  
एवं सञ्चिन्त्य भूयोऽपि शोध्यमाद्यं समाश्रयेत् ॥ ५३ ॥  
  
शिष्यमण्डलवह्नीनां तत्रैकं भावयेत्स्थितम् ।  
शोध्याध्वानं तु शिष्याणां न्यस्य देहे पुरोक्तवत् ॥ ५४ ॥  
  
स्वेन स्वेनैव मन्त्रेण स्वव्याप्तिध्यानमाश्रयेत् ।  
आगन्तु सहजं शाक्तं बद्ध्वादौ पाशपञ्जरम् ॥ ५५ ॥  
  
प्। ६४)  
  
बाहुकण्ठशिखाग्रेषु त्रिषु (वृत्) त्रिगुणतन्तुना ।  
स्वमन्त्रेण ततस्तत्त्वमावाह्येष्ट्वा [क्: आवाह्याध्वा प्रतर्प्येति]   
प्रतर्प्य च ॥ ५६ ॥  
  
ततस्तच्छोध्ययोनीनां व्यापिनीं योनिमानयेत् ।  
मायान्तेऽध्वनि तामेव शुद्धे विद्यां विचक्षणः ॥ ५७ ॥  
  
तस्यां सन्तर्पणं कृत्वा शिष्यमस्त्रेण ताडयेत् ।  
आलभ्य हृदये विद्वाञ्छिवहस्तेन तं पुनः ॥ ५८ ॥  
  
ग्रहणं तस्य कुर्वीत रश्मिमात्रावियोगतः ।  
नाडीमार्गेण गत्वा तु हंहृन्मन्त्रपुटीकृतम् ॥ ५९ ॥  
  
कृत्वात्मस्थं ततो योनौ गर्भाधानं विचिन्तयेत् ।  
त्र्यर्णार्धाक्षरया [क्: त्र्यर्णाधीर्धाक्षरामिति क्रियान्वितामिति च]   
मन्त्री सर्वगर्भक्रियान्वितम् ॥ ६० ॥  
  
भोग्यभोक्तृत्वसामर्थ्यनिष्पत्त्या जननं बुधः ।  
दक्षशृङ्गस्थया मन्त्री प्रकुर्वीत सुलोचने ॥ ६१ ॥  
  
पिबनीपूर्विकाभिश्च अस्त्राद्यैः परयापि च ।  
सम्यगाहुतयो दद्याद्दश पञ्च विचक्षणः ॥ ६२ ॥  
  
ततोऽस्यापरया कार्यं पाशविच्छेदनं बुधैः ।  
भुवनेशमथामन्त्र्य तत्त्वेश्वरमथापि वा ॥ ६३ ॥  
  
प्। ६५)  
  
भोगभागा * * * * पश्चात्तमिदमादिशेत् ।  
भुवनेश त्वया नास्य साधकस्य शिवाज्ञया ॥ ६४ ॥  
  
प्रतिबन्धः प्रकर्तव्यो यातुः पदमनामयम् ।  
उत्क्षेपणं ततः कुर्यात्तयैवाध्युष्टवर्णया ॥ ६५ ॥  
  
अव्याप्तिमन्त्रसंयोगात्पृथङ् मार्गविशुद्धये ।  
दद्यादेकैकशो ध्यात्वा आहुतीनां त्रयं त्रयम् ॥ ६६ ॥  
  
ततः पूर्णाहुतिं दद्यात्परया वौषडन्तया ।  
शिशुमुत्क्षिप्य चात्मस्थं तद्देहस्थं च कारयेत् ॥ ६७ ॥  
  
आहुतीनां त्रयं दद्याद्दत्त्वा पूर्णाहुतिं बुधः ।  
महापाशुपतास्त्रेण विलोमादिविशुद्धये ॥ ६८ ॥  
  
विसर्जयित्वा वागीशीं तत्त्वं तु तदनन्तरम् ।  
विलीनं भावयेच्छुद्धमशुद्धे परमेश्वरि ॥ ६९ ॥  
  
कालान्तव्याप्तिसंशुद्धौ कृतायामेवमादरात् ।  
बाहुपाशं [ग्: बहुपाशमिति] तु तं छित्त्वा होमयेदाज्यसंयुतम् ॥   
७० ॥  
  
मायातत्त्वे विशुद्धे तु कण्ठपाशे तथा बुधः ।  
मायान्तमार्गसंशुद्धौ दीक्षाकर्मणि सर्वतः ॥ ७१ ॥  
  
प्। ६६)  
  
क्रियास्वनुक्तमन्त्रासु योजयेदपरां बुधः ।  
विद्यादिसकलान्ते च तद्वदेव परान्पराम् ॥ ७२ ॥  
  
योजयेन्नैश्वरादूर्ध्वं [क्: योजयेच्चैश्वरादिति]   
पिबन्यादिकमष्टकम्  
[क्: अष्टधेति] ।  
न चापि सकलादूर्ध्वमङ्गषट्कं विचक्षणः ॥ ७३ ॥  
  
निष्कले परया कार्यं यत्किञ्चिद्विधिचोदितम् ।  
विशुद्धे सकलान्ते तु शिखां छित्त्वा विचक्षणः ॥ ७४ ॥  
  
हुत्वा चाज्यं ततः शिष्यं स्नापयेदनुपूर्वतः ।  
आचम्याभ्यर्च्य देवेशं स्रुवमापूर्य सर्पिषा ॥ ७५ ॥  
  
कृत्वा शिष्यं तथात्मस्थं मूलमन्त्रमनुस्मरेत् ।  
शिवशक्तिं तथात्मानं शिष्यं सर्पिस्तथानलम् ॥ ७६ ॥  
  
एकीकुर्वञ्छनैर्गच्छेद्द्वादशान्तमनन्यधीः ।  
तत्र कुम्भकमास्थाय ध्यायन्सकलनिष्कलम् ॥ ७७ ॥  
  
तिष्ठेत्तावदनुद्विग्नो यावदाज्यक्षयो भवेत् ।  
एवं युक्तः परे तत्त्वे गुरुणा शिवमूर्तिना ॥ ७८ ॥  
  
न भूयः पशुतामेति दग्धमायानिबन्धनः ।  
विधिरेष समाख्यातो दीक्षाकर्मणि भौवने ॥ ७८ ॥  
  
प्। ६७)  
  
इतराध्वविधिं मुक्त्वा शिवयोगविधिं तथा ।  
विलोमकर्म सन्त्यज्य द्विगुणस्तत्त्ववर्त्मनि ॥ ८० ॥  
  
तद्वच्च वर्णमार्गेऽपि चतुर्धा पदवर्त्मनि ।  
अष्टधा मन्त्रमार्गेऽपि कलाख्येऽपि च तद्द्विधा ॥ ८१ ॥  
  
त्रिखण्डे विंशतिगुणः स एव परिकीर्तितः ।  
इति सर्वाध्वसंशुद्धिः समासात्परिकीर्तिता ॥ ८२ ॥  
  
साधकाचार्ययोः कर्म कथ्यमानमतः शृणु ।  
  
इति श्रीमालिनीविजयोत्तरे तन्त्रे क्रियादीक्षाधिकारो नवमोऽधिकारः ॥ ९ ॥  
  
  
  
अथ   
  
दशमोऽधिकारः  
  
अथ लक्षणसम्पन्नं सिद्धिसाधनतत्परम् ।  
शास्त्रज्ञं संयतं धीरमलुब्धमशठं दृढम् ॥ १ ॥  
  
अपरीक्ष्य गुरुस्तद्वत्साधकत्वे नियोजयेत् ।  
समभ्यर्च्य विधानेन पूर्ववत्परमेश्वरम् ॥ २ ॥  
  
द्वितीये पूर्ववत्कुम्भं हेमादिमयमव्रणम् ।  
सर्वत्र मध्यपद्मस्य दक्षिणं दलमाश्रितम् ॥ ३ ॥  
  
नायकानां पृथङ्मन्त्रान्पूजयेत्कुसुमादिभिः ।  
तं सन्तर्प्य सहस्रेण प्रकुर्यादभिषेचनम् ॥ ४ ॥  
  
भद्रपीठे शुभे स्थाप्य श्रीपर्णे दारुनीर्मिते ।  
पूर्वामुखमुदग्वक्त्रं स्नातं पुष्पाद्यलङ्कृतम् ॥ ५ ॥  
  
कृतमन्त्रतनुः सम्यक् सम्यक् कृतमङ्गलः ।  
शङ्खभेर्यादिनिर्घोर्षैर्वेदमङ्गलनिस्वनैः ॥ ६ ॥  
  
सर्वराजोपचारेण कृत्वा तस्याभिषेचनम् ।  
सदाशिवसमं ध्यात्वा ततस्तमपि भूषयेत् ॥ ७ ॥  
  
पुनः सम्पूज्य देवेशं मन्त्रमस्मै ददेद्बुधः ।  
पुष्पाक्षततिलोपेतः सजल * * श्वरं न्यसेत् ॥ ८ ॥  
  
प्। ६९)  
  
सोऽपि मूर्धनि तं तद्वन्मूर्तिमाश्रित्य दक्षिणाम् ।  
अभिषिच्य ततोऽस्त्रेण रुद्रशक्तिं प्रकाशयेत् ॥ ९ ॥  
  
स तयालिङ्ग्य तन्मन्त्रं सहस्रेण प्रतर्पयेत् ।  
तदा प्रभृति तन्निष्ठस्तत्समानगुणो भवेत् ॥ १० ॥  
  
आचार्यस्याभिषेकोऽयं स * मन्त्रविधिं विना ।  
किन्तु तस्य * * * * अधिवासपदान्वितम् ॥ ११ ॥  
  
एवमेतत्पदं प्राप्यं दुष्प्राप्यमकृतात्मनाम् ।  
साधको मन्त्रसिद्ध्यर्थं मन्त्रव्रतमुपाचरेत् ॥ १२ ॥  
  
एवं कृत्वाभिषेकोक्तं स्नात्वा विद्याधिपं जपेत् ।  
लक्षमेकं द(शांशेन त)स्य तर्पणमाचरेत् ॥ १३ ॥  
  
पूर्ववच्चाभिषेकं च कृत्वा ब्रह्मशिरो जपेत् ।  
तल्लक्ष्यस्तन्मयो भूत्वा लक्षद्वयमतन्द्रितः ॥ १४ ॥  
  
लक्षद्वयं च रुद्राणीं चतुष्कं तु पुरुष्टुतम् ।  
लक्षाणां पञ्चकं देवि महापाशुपतं जपेत् ॥ १५ ॥  
  
सितरक्तपीतकृष्णविचित्राम्बरभूषणः ।  
ततः संरक्षितो मन्त्रैरेभिरप्रतिमो भवेत् ॥ १६ ॥  
  
अबाध्यः सर्वदुष्टानां मन्त्रतेजोपबृंहितः ।  
एवं चीर्णव्रतो भूत्वा यं साधयितुमिच्छति ॥ १७ ॥  
  
प्। ७०)  
  
दत्त्वार्घं तस्य लक्षाणां जपेन्नवकमादरात् ।  
उत्तमद्रव्यहोमाच्च तद्दशांशेन तर्पणम् ॥ १८ ॥  
  
महाक्ष्मापपलान्याहुरुत्तमादीनि तद्विदः ।  
मध्यमे द्विगुणं कृत्वा त्रिगुणं कन्यसेऽपि च ॥ १९ ॥  
  
आज्यगुग्गुलनृस्नेहा महामांससमाः मताः ।  
दधिबिल्वपयः पद्माः क्ष्मासमाः परिकीर्तिताः ॥ २० ॥  
  
धात्रीदूर्वामृतामीनाः सम्यगाज्यसमा मताः ।  
तिलाद्यैरथ कुर्वीत नवषट्त्रिगुणं क्रमात् ॥ २१ ॥  
  
पूर्वमेवमिमं [ग्: पूर्वसेवामिमामिति] कृत्वा सिद्धेरर्घं   
ददेद्बुधः ।  
दत्त्वार्घं तु जपेत्तावद्यावत्सिद्धिरभीप्सिता ॥ २२ ॥  
  
लक्षेणैकेन पृथ्वीशः सभृत्यबलवाहनः ।  
वशमानीयते देवि द्वाभ्यां राज्यमवाप्नुयात् ॥ २३ ॥  
  
त्रिभिर्निधानसंसिद्धिश्चतुर्भिर्बलसिद्धयः ।  
पञ्चभिर्मेदिनी सर्वा षड्भिरप्सरसां गणः ॥ २४ ॥  
  
सप्तभिः सप्तलोकाश्च दशभिस्तत्समो भवेत् ।  
पञ्चाशद्भिस्ततो गच्छेदव्यक्तान्तं महेश्वरि ॥ २५ ॥  
  
प्। ७१)  
  
मायान्तं षष्टिभिर्लक्षैरीश्वरान्तमशीतिभिः ।  
सकलावनिपर्यन्तं कोटिजप्तस्य सिद्ध्यति ॥ २६ ॥  
  
अथवा वीरचित्तः स्यात्कृत्वा सेवां यथोदिताम् ।  
कृष्णभूतदिने रात्रौ विधिमेनं समाचरेत् ॥ २७ ॥  
  
कृत्वा पूर्वोदितं यागं हुत्वा द्रव्यमथोत्तरम् ।  
ऊर्ध्वकायो जपेन्मन्त्री सुनिष्कम्पोत्तरामुखः ॥ २८ ॥  
  
तावद्यावत्समायाता [क्: समाख्याता] योगेश्वर्यः समन्ततः ।  
कृत्वा कलकलारावमतिघोरं सुदारुणम् ॥ २९ ॥  
  
भूमौ निपत्य तिष्ठन्ति वेष्ट्यान्तः साधकेश्वरम् ।  
तासां कृत्वा नमस्कारं भित्त्वा वामाङ्गमात्मनः ॥ ३० ॥  
  
तदुत्थेन ततस्तासां दत्त्वार्घं तत्समो भवेत् ।  
आचार्योऽपि च षण्मासं मौनी प्रतिदिनं चरेत् [ग्: प्रतिदिनं जपेदिति] ॥ ३१   
॥  
  
दश पञ्च च ये मन्त्राः पूर्वमुक्ता मया तव ।  
पूर्वन्यासेन सन्नद्धस्त्रिकालं वह्निकार्यकृत् ॥ ३२ ॥  
  
ध्यायेत्पूर्वोदितं शूलं ब्रह्मचर्यं समाश्रितः ।  
कृत्वा पूर्वोदितं यागं त्रिशक्तिपरिमण्डलम् ॥ ३३ ॥  
  
प्। ७२)  
  
अभिषिञ्चेत्तदात्मानमादावन्ते च दैशिकः ।  
एवं चीर्णव्रतो भूत्वा मन्त्री मन्त्रविदुत्तमः ॥ ३४ ॥  
  
निग्रहानुग्रहं कर्म कुर्वन्न प्रतिहन्यते [क्: प्रतिपश्यतीति] ।  
शुद्धयोर्विन्यसेन्मूलमध्यादित्रितये त्रयम् ॥ ३५ ॥  
  
वामाङ्गुष्ठे तले नेत्रं तर्जन्यामस्त्रमेव च ।  
अक्षह्रीमिति [ख्: नमो ह्रीमिति] खण्डेन शब्दराशिं निवेशयेत् ॥ ३६ ॥  
  
नफह्रीमित्यनेनापि शक्तिमूर्तिं विचक्षणः ।  
विपरीतमहामुद्राप्रयोगान् * * मूलमेव च ॥ ३७ ॥  
  
स्वस्थानेषु तथाङ्गानि न्यासः सामान्य इत्ययम् ।  
  
इति श्रीमालिनीविजयोत्तरे तन्त्रेऽभिषेकाधिकारो दशमः ॥ १० ॥  
  
  
  
अथ  
  
एकादशोऽधिकारः  
  
अथातः सम्प्रवक्ष्यामि दीक्षां परमदुर्लभाम् ।  
भुक्तिमुक्तिकरीं सम्यक्सद्यः प्रत्ययकारिकाम् ॥ १ ॥  
  
नास्यां मण्डलकुण्डादि किञ्चिदप्युपयुज्यते ।  
न च न्यासादिकं पूर्वं स्नानादि च यथेच्छया ॥ २ ॥  
  
प्रविश्य यागसदनं सूपलिप्तं सुचर्चितम् ।  
प्राङ्मुखोदङ्मुखो वापि सुपुष्पाम्बरभूषितः ॥ ३ ॥  
  
दीप्तां शक्तिमनुस्मृत्य पादाग्रान्मस्तकावधि ।  
महामुद्राप्रयोगेन निर्दग्धां चिन्तयेत्तनुम् ॥ ४ ॥  
  
अनुलोमप्रयोगाच्च मालिनीममृतप्रभाम् ।  
चिन्तयेत्तनुनिष्पत्त्यै तद्ध्यानगतमानसः ॥ ५ ॥  
  
शोध्याध्वानं ततो देहे पूर्वोक्तमनुचिन्तयेत् ।  
ततः संशोध्य वस्तूनि शक्त्यैवामृततां नयेत् ॥ ६ ॥  
  
परासम्पुटमध्यस्थां मालिनीं सर्वकर्मसु ।  
योजयेत विधानज्ञः परां वा केवलाम्प्रिये ॥ ७ ॥  
  
गणेशं पूजयित्वा तु पुरा विघ्नप्रशान्तये ।  
ततः स्वगुरुमारभ्य पूजयेद्गुरुपद्धतिम् ॥ ८ ॥  
  
प्। ७४)  
  
गणेशाधस्ततः सर्वं यजेन्मन्त्रकदम्बकम् ।  
तत्पतीनां ततोऽर्धं च तत्रैव परिपूजयेत् ॥ ९ ॥  
  
अन्त्याधः पूजयेद्विद्यां तद्वद्विद्यां महेश्वरीम् ।  
मन्त्रविद्यागणस्यान्तः कुलशक्तिं निवेशयेत् ॥ १० ॥  
  
पूर्वयाम्यापरोदक्षु माहेश्यादिचतुष्टयम् ।  
इन्द्राणीपूर्वकं तद्वदैशादिदल अन्तगम् ॥ ११ ॥  
  
तत्रोपरि न्यसेद्देवं कूटरूपाणुनामुना ।  
जीवं दण्डसमाक्रान्तं शूलस्योपरि संस्थितम् ॥ १२ ॥  
  
दक्षाङ्गुलि ततोऽधस्तात्ततो वामपयोधरम् ।  
नाभिकण्ठौ ततोऽधस्ताद्वामस्कन्धविभूषणौ ॥ १३ ॥  
  
शिवजिह्वान्वितः पश्चात्तदूर्ध्वोष्ठेन चोपरि ।  
सर्वयोगिनीचक्राणामधिपोऽयमुदाहृतः ॥ १४ ॥  
  
अस्याप्युच्चारणादेव संवित्तिः स्यात्परोदिता ।  
ततो वीराष्टकं पश्चाच्छक्त्युक्तविधिना [क्: शक्त्याक्तेति] यजेत् ॥ १५ ॥  
  
प्रभूतैर्विविधैरिष्ट्वा गन्धधूपैः स्रगादिभिः ।  
श्रीकारपूर्वकं नाम पादान्तं परिकल्पयेत् ॥ १६ ॥  
  
ततः शिष्यं समाहूय बहुधा सुपरीक्षितम् ।  
रुद्रशक्त्या तु सम्प्रोक्ष्य देवाग्रे विनिवेशयेत् ॥ १७ ॥  
  
प्। ७५)  
  
भूजौ तस्य समालोक्य रुद्रशक्त्या प्रदीपयेत् ।  
तथैवाप्यर्पयेत्पुष्पं करयोर्गन्धदिग्धयोः ॥ १८ ॥  
  
निरालम्बौ तु तौ ध्यात्वा शक्त्याकृष्टौ विचिन्तयेत् ।  
शक्तिमन्त्रितनेत्रेण बद्ध्वा नेत्रे तु पूर्ववत् ॥ १९ ॥  
  
ततः प्रक्षेपयेत्पुष्पं सा शक्तिस्तत्करस्थिता ।  
यत्र [क्: तत्र तत्पतनेति] तत्पतते पुष्पं तत्कुलं तस्य लक्षयेत् ॥ २० ॥  
  
मुखमुद्घाट्य तं पश्चात्पादयोः [क्: मुखं बद्धा युतं   
पश्चादिति] प्रतिपातयेत् ।  
ततोऽस्य मस्तके चक्रं हस्तयोश्चार्च्य योगवित् ॥ २१ ॥  
  
तद्धस्तौ प्रेरयेच्छक्त्या यावन्मूर्धान्तमागतौ ।  
शिवहस्तविधिः प्रोक्तः सद्यः प्रत्ययकारकः ॥ २२ ॥  
  
चरुकं दापयेत्पश्चात् खर्जूरादिफलोद्भवम् ।  
शक्त्यालम्बां तनुं कृत्वा स्थापयेदग्रतः शिशोः ॥ २३ ॥  
  
पुष्पक्षेपप्रयोगेन हस्तमाकृस्य दक्षिणम् ।  
चरुकं ग्राहयेन्मन्त्री तद्ध्यानगतमानसः ॥ २४ ॥  
  
शिवहस्तप्रयोगेन समारोप्य मुखं नयेत् ।  
अनेनैव विधानेन क्षीरवृक्षसमुद्भवम् ॥ २५ ॥  
  
प्। ७६)  
  
दन्तकाष्ठं ददेद्देवि षोडशाङ्गुलमायतम् ।  
एतेषां चालनान्मन्त्री शक्तिपातं परीक्षयेत् ॥ २६ ॥  
  
मन्दतीव्रादिभेदेन मन्दतीव्रादिकाद्बुधः ।  
इत्ययं समयी प्रोक्तः संस्थितोक्तेन वर्त्मना ॥ २७ ॥  
  
चिकीर्षुश्च यदा दीक्षामस्यैवार्पितमानसः ।  
तदिष्ट्वा पूर्ववद्योगी कुलेशं तमनुक्रमात् [क्:   
सुकुलीनमनुक्रमादिति] ॥ २८ ॥  
  
सम्पूज्य पूर्ववच्छिष्यमृजुदेहे विलोकयेत् ।  
शक्तिं सञ्चिन्त्य पादाग्रान्मस्तकान्तं विचक्षणः ॥ २९ ॥  
  
शोध्याध्वानं ततो न्यस्य सर्वाध्वव्याप्तिभावताम् ।  
शक्तितत्त्वादिभेदेन पूर्वोक्तेन च वर्त्मना ॥ ३० ॥  
  
उपविश्य ततस्तस्य विधानमिदमाचरेत् ।  
मूलशोध्यात्समारभ्य शक्तिं दीप्तानलप्रभाम् ॥ ३१ ॥  
  
योजयेच्छोध्यसंशुद्धिभावनागतमानसः ।  
एवं सर्वाणि शोध्यानि निर्दहन्तीमनामयाम् ॥ ३२ ॥  
  
शिवे सञ्चिन्तयेल्लीनां निष्कले सकलेऽपि वा ।  
योगिना योजिता मार्गे स्वजातीयस्य पोषणम् ॥ ३३ ॥  
  
प्। ७७)  
  
कुरुते निर्दहत्यन्यद्भिन्नजातिकदम्बकम् ।  
अनया शोध्यमानस्य शिष्यस्यास्य महामतिः ॥ ३४ ॥  
  
लक्षयेच्चिह्नसङ्घातमानन्दादिकमादरात् ।  
आनन्द उद्भवः कम्पो निद्रा घूर्णिश्च पञ्चमी [क्: धूर्णिश्च   
पञ्चकमिति] ॥ ३५ ॥  
  
एवमाविष्ट्या शक्त्या मन्दतीव्रादिभेदतः ।  
पाशस्तोभपशुग्राहौ प्रकुर्वीत यथेच्छया ॥ ३६ ॥  
  
गृहीतस्य पुनः कुर्यान्नियोगं शेषभुक्तये ।  
अथवा कस्यचिन्नायमावेशः [क्: कंस्यचिद्वायमिति] सम्प्रजायते ॥ ३७ ॥  
  
तदेनं युगपच्छक्त्या सबाह्याभ्यन्तरे [ग्: भ्यन्तरं दहोदिति] दहेत् ।  
तया सन्दह्यमानोऽसौ च्छिन्नमूल इव द्रुमः ॥ ३८ ॥  
  
पतते काश्यपीपृष्ठे आक्षेपं वा करोत्यसौ ।  
यस्य त्वेवमपि स्यान्न तं चैवोपलवत्त्यजेत् ॥ ३९ ॥  
  
पृथक्तत्त्वविधौ दीक्षां योग्यतावश्यवर्तिनः ।  
तत्त्वाभ्यासविधानेन वक्ष्यमाणेन कारयेत् ॥ ४० ॥  
  
इति सन्दीक्षितस्यास्य मुमुक्षोः शेषवर्तनम् ।  
कुलक्रमेष्टिरादेश्या पञ्चावस्थासमन्विता ॥ ४१ ॥  
  
प्। ७८)  
  
बुहुक्षोस्तु प्रकुर्वीत सम्यग्योगाभिषेचनम् ।  
तत्रेष्ट्वा पूर्ववद्देहं विस्तीर्णैर्विबुधैर्बुधैः (?) ॥ ४२ ॥  
  
हेमादिदीपकानष्टौ घृतेनारुणवर्तिकान् ।  
कुलाष्टकेन सम्बोध्य शिवं शङ्खे प्रपूजयेत् ॥ ४३ ॥  
  
सर्वरत्नौषधीगर्भे गन्धाम्बुपरिपूरिते ।  
तेनाभिषेचयेत्तं तु शिवहस्तोक्तवर्त्मना ॥ ४४ ॥  
  
आचार्यस्याभिषेकोऽयमधिकारपदान्वितः ।  
कुर्यात्पिण्डादिभिस्तद्वच्चतुःषष्टिं प्रदीपकान् ॥ ४५ ॥  
  
अभिषिक्तविधावेव सर्वयोगिगणेन तु ।  
विदितौ भवतस्तत्र गुरुर्मोक्षप्रदो भवेत् ॥ ४६ ॥  
  
अनयोः कथयेज्ज्ञानं [क्: कथयोर्ज्ञानमिति] त्रिविधं सर्वमप्यलम् ।  
स्वकीयाज्ञां ददेद्योगी स्वक्रियाकरणं प्रति ॥ ४७ ॥  
  
इति श्रीमालिनीविजयोत्तरे तन्त्रे दीक्षाधिकार एकादशः ॥ ११ ॥  
  
  
  
अथ  
  
द्वादशोऽधिकारः ।  
  
अथैतां देवदेअस्य श्रुत्वा वाचमतिस्फुटाम् ।  
प्रहर्षोत्फुल्लनयना जगदानन्दकारिणी ॥ १ ॥  
  
सन्तोषामृतसन्तृप्ता देवी देवगणार्चिता ।  
प्रणम्यान्धकहन्तारं पुनराहेति भारतीम् ॥ २ ॥  
  
पूर्वमेव त्वया प्रोक्तं योगी योगं समभ्यसेत् ।  
तस्याभ्यासः कथं कार्यः कथ्यतां त्रिपुरान्तक ॥ ३ ॥  
  
एवमुक्तो जगद्धात्र्या भैरवो भयनाशनः ।  
प्राह प्रसन्नगम्भीरां गिरमेतामुदारधीः ॥ ४ ॥  
  
योगाभ्यासविधिं देवि कथ्यमानं मया शृणु ।  
स्थिरीभूतेन येनेह योगी सिद्धिमवाप्स्यति ॥ ५ ॥  
  
गुहायां भूगृहे वापि निःशब्दे सुमनोरमे ।  
सर्वाबाधाविनिर्मुक्ते योगी योगं समभ्यसेत् ॥ ६ ॥  
  
जितासनो जितमना जितप्राणो जितेन्द्रियः ।  
जितमिद्रो जितक्रोधो जितोद्वेगो गतव्यथः ॥ ७ ॥  
  
प्। ८०)  
  
लक्ष्यभेदेन वा सर्वमथवा चित्तभेदतः ।  
धरादिशक्तिपर्यन्तं योगीशस्तु प्रसाधयेत् [ख्: मुक्त्वा समादधे] ॥ ८   
॥  
  
व्योमविग्रहविन्द्वर्णभुवनध्वनिभेदतः ।  
लक्ष्यभेदः [क्: लक्षभेदो मत] स्मृतः षोढा यथावदुपदिश्यते ॥   
९ ॥  
  
बाह्याभ्यन्तरभेदेन समुच्चयकृतेन च ।  
त्रिविधं कीर्तितं व्योम दशधा विन्दुरिष्यते ॥ १० ॥  
  
कदम्बगोलकाकारः स्फुरत्तारकसन्निभः [क्: तारकसप्रभ] ।  
शुक्लादिभेदभेदेन एकोऽपि दशधा मतः ॥ ११ ॥  
  
चिञ्चिनीचीरवाकादिप्रभेदाद्दशधा ध्वनिः ।  
विग्रहः स्वाणुभेदाच्च द्विधा भिन्नोप्यनेकधा ॥ १२ ॥  
  
भुवनानां न सङ्ख्यास्ति वर्णानां सा शतार्धिका ।  
एकस्मिन्नपि साध्ये वै लक्षेदत्रानुषङ्गतः ॥ १३ ॥  
  
अन्यान्यपि फलानि स्युर्लक्ष्यभेदः स उच्यते ।  
एकमेव फलं यत्र चित्तभेदस्त्वसौ मतः ॥ १४ ॥  
  
होमदीक्षाविशुद्धात्मा समावेशोपदेशवान् [क्:   
समादेशोपदेशवानिति] ।  
यं सिषाधयिषुर्योगमादावेव समाचरेत् ॥ १५ ॥  
  
प्। ८१)  
  
हस्तयोस्तु पराबीजं न्यस्य शक्तिमनुस्मरेत् ।  
महामुद्राप्रयोगेन विपरीतविधौ बुधः ॥ १६ ॥  
  
ज्वलद्वह्निप्रतीकाशं पादाग्रान्मस्तकान्तिकम् ।  
नमस्कारं ततः पश्चाद्बद्धा हृदि धृतानिलः ॥ १७ ॥  
  
स्वरूपेण पराबीजमतिदीप्तमनुस्मरेत् ।  
तस्य मात्रात्रयं ध्यायेत्कखत्रयविनिर्गतम् ॥ १८ ॥  
  
ततस्तालशताद्योगी समावेशमवाप्नुयात् ।  
ब्रह्मघ्नोऽपि हि सप्ताहात्प्रतिवासरमभ्यसेत् ॥ १९ ॥  
  
एवमाविष्टदेहस्तु यथोक्तं विधिमाचरेत् ।  
यः पुनर्गुरुणैवादौ कृतावेशविधिक्रमः [क्: विधिक्रमात्] ॥ २० ॥  
  
स वासनानुभावेन भूमिकाजयमारभेत् ।  
गणनाथं नमस्कृत्य संस्मृत्य त्रिगुरुक्रमम् ॥ २१ ॥  
  
सम्यगाविष्टदेहः स्यादिति ध्यायेदनन्यधीः ।  
स्वदेहं हेमसङ्काशं तुर्याश्रं वज्रलाञ्छितम् ॥ २२ ॥  
  
ततो गुरुत्वमायाति सप्तविंशतिभिर्दिनैः ।  
दिवसात्सप्तमादूर्ध्वं जडता चास्य जायते ॥ २३ ॥  
  
प्। ८२)  
  
षड्भिर्मासैर्जितव्याधिर्द्रुतहेमनिभो भवेत् ।  
वज्रदेहस्त्रिभिश्चाब्दैर्नवनागपराक्रमः ॥ २४ ॥  
  
एषा ते पार्थिवी शुद्धा धारणा परिकीर्तिता ।  
आद्या पूर्वोदिते देवि भेदे पञ्चदशात्मके ॥ २५ ॥  
  
सव्यापारं स्मरेद्देहं दुर्तहेमसमप्रभम् ।  
उपविष्टं च तुर्याश्रे मण्डले वज्रभूषिते ॥ २६ ॥  
  
सप्ताहाद्गुरुतामेति मासाद्व्याधिविवर्जितः ।  
षड्भिर्मासैर्धरान्तःस्थं सर्वं जानाति तत्त्वतः ॥ २७ ॥  
  
त्रिभिरब्दैर्महीं भुङ्क्ते सप्ताम्भोनिधिमेखलाम् ।  
द्वितीयः कथितो भेदस्तृतीयमधुना शृणु ॥ २८ ॥  
  
तद्वदेव स्मरेद्देहं किन्तु व्यापारवर्जितम् ।  
पूर्वोक्तं फलमाप्नोति तद्वत्पातालसंयुतम् ॥ २९ ॥  
  
चतुर्थे हृद्गतं ध्यायेद्द्वादशाङ्गुलमायतम् ।  
पूर्ववर्णस्वरूपेण सव्याअपारमतन्द्रितः ॥ ३० ॥  
  
प्राप्य पूर्वोदितं सर्वं पातालाधिपतिर्भवेत् ।  
तदेव स्थिरमाप्नोति निर्व्यापारे तु पञ्चमे ॥ ३१ ॥  
  
स्फुरत्सूर्यनिभं पीतं षष्ठे कृष्णं घनावृतम् ।  
निस्तरङ्गं स्मरेत्तद्वत्सप्तमेऽपि विचक्षणः ॥ ३२ ॥  
  
द्वयेऽप्यत्र स्थिरीभूते भुर्भुवःस्वरिति त्रयम् ।  
वेत्ति भुङ्क्ते च लोकानां पुरोक्तैरेव वत्सरैः ॥ ३३ ॥  
  
प्। ८३)  
  
सकलं हृदयान्तस्थमात्मानं कनकप्रभम् ।  
स्वप्रभाद्योतिताशेषदेहान्तमनुचिन्तयेत् ॥ ३४ ॥  
  
सव्यापारादिभेदेन सप्तलोकीं तु पूर्ववत् ।  
वेत्ति भुङ्क्ते स्थिरीभूते भेदेऽस्मिन्नवमे बुधः ॥ ३५ ॥  
  
रविबिम्बनिभं पीतं पूर्ववद्द्वितयं स्मरेत् ।  
ब्रह्मलोकमवाप्नोति पूर्वोक्तेनैव वर्त्मना ॥ ३६ ॥  
  
अधः प्रकाशितं पीतं द्विरूपं पूर्ववन्महत् ।  
चिन्तयेन्मत्समो भूत्वा मल्लोकमनुगच्छति ॥ ३७ ॥  
  
सबाह्याभ्यन्तरं पीतं तेजः सर्वप्रकाशकम् ।  
चिन्तयेच्छतरुद्राणामधिपत्वमवाप्नुयात् ॥ ३८ ॥  
  
इत्येवं पृथिवीतत्त्वमभ्यस्यं दशपञ्चधा ।  
योगिभिर्योगसिद्ध्यर्थं तत्फलानां बुभुक्षया ॥ ३९ ॥  
  
योग्यतावशसञ्जाता [क्: वशगा जातेति] यस्य यत्रैव वासना ।  
स तत्रैव नियोक्तत्र्यो दीक्षाकाले विचक्षणैः ॥ ४० ॥  
  
यो यत्र योजितस्तत्त्वे स तस्मान्न निवर्तते ।  
तत्फलं सर्वमासाद्य शिवयुक्तोऽपवृज्यते ॥ ४१ ॥  
  
अयुक्तोऽप्यूर्ध्वसंशुद्धिसम्प्राप्तभुवनेशतः ।  
शुद्धाच्छिवत्वमायाति दग्धसंसारबन्धनः ॥ ४२ ॥  
  
  
इति श्रीमालिनीविजयोत्तरे तन्त्रे प्रथमधारणाधिकारो द्वादशः ॥ १२ ॥  
  
  
  
अथ  
  
त्रयोदशोऽधिकारः ।  
  
अथातः सम्प्रवक्ष्यामि धारणां वारुणीमिमाम् ।  
यया संसिद्धयोगेन जलान्ताधिपतिर्भवेत् ॥ १ ॥  
  
जलान्तःस्थं [जलात्मकं स्मरेदिति पाठः स्वच्छन्दे प्रमाणितः ।]   
स्मरेद्देहं सितं शीतं सुअर्तुलम् ।  
सबाह्याभ्यन्तरं योगी नान्यदस्तीति चिन्तयेत् ॥ २ ॥  
  
एवमभ्यस्यतस्तस्य सप्ताहात्क्लिन्नता भवेत् ।  
पित्तव्याधिपरित्यक्तो मासेन भवति ध्रुवम् ॥ ३ ॥  
  
स्निग्धाङ्गः स्निग्धदृष्टिश्च नीलकुञ्चितमूर्धजः ।  
भवत्यब्देन योगीन्द्रस्त्रिभिर्वर्षति मेघवत् ॥ ४ ॥  
  
इत्येषा वारुणी प्रोक्ता प्रथमा शुद्धधारणा ।  
अधुना सम्प्रवक्ष्यामि भेदैर्भिन्नामिमां पुनः ॥ ५ ॥  
  
पूर्ववच्चिन्तयेद्देहं सव्यापारं सितं स्वकम् ।  
जलोपरि स्थितं देवि तद्गतेनान्तरात्मना ॥ ६ ॥  
  
सप्ताहान्मुच्यते रोगैः सर्वैः पित्तसमुद्भवैः ।  
षण्मासाज्जायते स्थैर्यं यदि तन्मयतां गतः ॥ ७ ॥  
  
प्। ८५)  
  
जलावरणविज्ञानमब्दैरस्य त्रिभिर्भवेत् ।  
निर्व्यापारप्रभेदेऽपि सर्वत्र वरुणोपमः ॥ ८ ॥  
  
स याति वारुणं तत्त्वं भूमिकां क्रमशोऽभ्यसेत् ।  
पूर्ववत्कण्ठमध्यस्थमात्मानं द्वादशाङ्गुलम् ॥ ९ ॥  
  
संस्मरञ्जलतत्त्वेशं प्रपश्यत्यचिराद्ध्रुवम् ।  
तद्दृष्टिः स्थिरतामेति स्वरूपे पञ्चमे स्थिरे ॥ १० ॥  
  
द्विभेदेऽपि स्थरीभूते चन्द्रबिम्बे घनावृते ।  
तत्समानत्वमभ्येति ततः सकलरूपिणी ॥ ११ ॥  
  
चिन्त्यते देहमापूर्य सितवर्णेन तेजसा ।  
तदेव स्थिरतामेति तत्र सुस्थिरतां गते ॥ १२ ॥  
  
घनमुक्तेन्दुबिम्बाभस्ततः समनुचिन्त्येत् ।  
तत्पतित्वं समभ्येति द्वितीयं स्थिरतां व्रजेत् ॥ १३ ॥  
  
अतः प्रकाशकं शुक्लं ततस्तेजो विचिन्तयेत् ।  
विद्येश्वरत्वमाप्नोति जलावरणसम्भवम् ॥ १४ ॥  
  
स्वदेहव्यापिनि ध्याते तत्रस्थे शुक्लतेजसि ।  
सर्वाधिपत्यमाप्नोति सुस्थिरे तत्र सुस्थिरम् ॥ १५ ॥  
  
ध्येयतत्त्वसमानत्वमवस्थात्रितये स्थिरे ।  
द्वितीये च तदीशानसंवित्तिरूपजायते ॥ १६ ॥  
  
द्वितीयेऽन्यत्र तत्तूल्यः स्थिरो भवति योगवित् ।  
षट्के सर्वेशतामेति द्वितीयेऽन्यत्र तु च्युतिः ॥ १७ ॥  
  
प्। ८६)  
  
इत्ययं सर्वतत्त्वेषु भेदे पञ्चदशात्मके ।  
ज्ञेयो विधिर्विधानज्ञैः फलपञ्चकसिद्धिदः ॥ १८ ॥  
  
तत्फलान्तरमेतस्मादुक्तं यच्चापि वक्ष्यते ।  
अनुषङ्गफलं ज्ञेयं तत्सर्वमविचारतः ॥ १९ ॥  
  
इत्येवं वारुणी प्रोक्ता प्रभेदैर्दशपञ्चभिः ।  
योगिनां योगसिद्ध्यर्थमाग्नेयीमधुना शृणु ॥ २० ॥  
  
त्रिकोणं चिन्तयेद्देहं रक्तज्वालावलीधरम् ।  
सप्तभिर्दिवसैर्देवि तैक्ष्ण्यमस्योपजायते ॥ २१ ॥  
  
वातश्लेष्मभवैः सर्वैर्मासान्मुच्यति साधकः ।  
निद्राहीनश्च बह्वाशी स्वल्पविण्मूत्रकृद्भवेत् ॥ २२ ॥  
  
इच्छया निर्दहत्यन्यत्स्पष्टवस्तु ऋतुक्षयात् ।  
त्र्यब्दादग्निसमो भूत्वा क्रीडत्यग्निर्यथेच्छया ॥ २३ ॥  
  
सर्वं निर्दहति क्रुद्धं सशैलवनकाननम् ।  
त्रिकोणमण्डलारूढमात्मानमनुचिन्तयेत् ॥ २४ ॥  
  
सव्यापारादिभेदेन सर्वत्रापि विचक्षणः ।  
सप्ताहाद्व्याधिभिर्हीनः षण्मावदग्निसाद्भवेत् [ग्: अग्निवद्भवेदिति] ॥   
२५ ॥  
  
त्रिभिरब्दैः स सम्पूर्णं तेजस्तत्त्वं प्रपश्यति ।  
यच्छक्तिभेदे यद्दृष्टं तत्तद्भेदे स्थिरीभवेत् ॥ २६ ॥  
  
प्। ८७)  
  
पूर्ववत्तालुमध्यस्थमात्मानं ज्वलनप्रभम् ।  
ध्यायन्प्रपश्यते तेजस्तत्त्वेशानखिलान्क्रमात् ॥ २७ ॥  
  
धूमाक्रान्ताग्निसङ्काशं रविबिम्बसमाकृतिम् ।  
ध्यायंस्तन्मध्यतस्तेजस्तत्त्वेशसमतां व्रजेत् ॥ २८ ॥  
  
प्रभाहततमोजालं विधूमाग्निसमप्रभम् ।  
तत्रैव सकलं ध्यायेत्तत्पतित्वमवाप्नुयात् ॥ २९ ॥  
  
दिवसाग्निप्रभाकारं तत्र तेजो विचिन्तयेत् ।  
तन्मन्त्रेश्वरतामेति [ग्: तन्मन्त्रसमतामिति] तत्र सुस्थिरतां गते ॥ ३० ॥  
  
मणिप्रदीपसङ्काशं तेजस्तत्र प्रकाशयेत् ।  
मन्त्रेशेशत्वमभ्येति योगी तन्मयतां गतः ॥ ३१ ॥  
  
सबाह्याभ्यन्तरं तेजो ध्यायन्सर्वत्र तद्गतम् ।  
तस्मान्न च्यवते स्थानादासंहारमखण्डितः ॥ ३२ ॥  
  
संहारे तु परं शान्तं पदमभ्येति शाङ्करम् ।  
इत्येषा पञ्चदशधा कथिता वह्निधारणा ॥ ३३ ॥  
  
स्वदेहं चिन्तयेत्कृष्णं वृत्तं षट्बिन्दुलाञ्छितम्   
[क्: वृत्तषट्पञ्चलाञ्छनमिति] ।  
चलं सचूचूशब्दं च वायवीं धारणां श्रितः ॥ ३४ ॥  
  
चलत्वं कफजव्याधिविच्छेदाद्वायुवद्भवेत् ।  
षण्मासमभ्यसेद्योगी [ग्: अभ्यसन्योगीति] तद्गतेनान्तरात्मना ॥ ३५ ॥  
  
प्। ८८)  
  
योजनानां शतं गत्वा मुहूर्तादेत्यखेदतः [क्: मुहूर्तादेव   
खेदत] ।  
वत्सरैस्तु त्रिभिः साक्षाद्वायुरूपधरो भवेत् ॥ ३६ ॥  
  
चूर्णयत्यद्रिसङ्घातं [क्: चूर्णयन्पत्रसङ्घातमिति]   
वृक्षानुन्मुलयत्यपि ।  
क्रुद्धश्चानयते [क्: क्रुद्धश्च जयति शत्रुमिति] शक्रं   
सभृत्यबलवाहनम् ॥ ३७ ॥  
  
नीलाञ्जननिभं देहमात्मीयमनुचिन्तयेत् ।  
पूर्वोक्तं सर्वमाप्नोति षण्मासान्नात्र संशयः ॥ ३८ ॥  
  
त्र्यब्दात्प्रपश्यते वायुतत्त्वं तन्मयतां गतः ।  
भ्रूवोर्मध्ये स्मरेद्रूपमात्मनोऽञ्जनसन्निभम् ॥ ३९ ॥  
  
पश्यते वायुतत्त्वेशानाशुगानखिलानपि ।  
घनावृतेन्द्रनीलाभो रविबिम्बसमाकृतिम् ॥ ४० ॥  
  
ध्यायंस्तत्समतामेति तत्संलीनो यदा भवेत् ।  
भिन्नेन्द्रनीलसङ्काशं सकलं तत्र चिन्तयेत् ॥ ४१ ॥  
  
तन्मन्त्रेशत्वमाप्नोति ततस्तस्येशतामपि ।  
सर्वव्यापिनि तद्वर्णे ध्याते तेजस्यवाप्नुयात् ॥ ४२ ॥  
  
तदाप्रधृष्यतामेति तत्रोर्ध्वाधोविसर्पिणि ।  
इत्येवं कथिता दिव्या धारणा वायुसम्भवा ॥ ४३ ॥  
  
स्वदेहं वायुवद्ध्यात्वा तदभावमनुस्मरन् ।  
दिवसैः सप्तभिर्योगी शून्यतां प्रतिपद्यते ॥ ४४ ॥  
  
प्। ८९)  
  
मासम्मात्रेण भोगीन्द्रैरपि दष्टो न मुह्यति ।  
सर्वव्याधिपरित्यक्तो वलीपलितवर्जितः ॥ ४५ ॥  
  
षण्मासाद्गगनाकारः सूक्ष्मरन्ध्रैरपि व्रजेत् ।  
वत्सरत्रितयात्सार्धाद्व्योमवच्च [व्योम एवेति स्वच्छन्दतन्त्रे   
प्रमाणितः] भविष्यति ॥ ४६ ॥  
  
इच्छयैव महाकायः सूक्ष्मदेहस्तथेच्छया ।  
अच्छेद्यश्चाप्यभेद्यश्च च्छिद्रां पश्यति मेदिनीम् ॥ ४७ ॥  
  
शतपुष्परसोच्छिष्टमूषागर्भखवन्निजम् ।  
देहं चिन्तयतस्त्र्यब्दाद्व्योमज्ञानं प्रजायते ॥ ४८ ॥  
  
पूर्वोक्तं च फलं सर्वं सप्ताहादिकमाप्नुयात् ।  
ललाटे चिन्तयेत्तद्वद्द्वादशाङ्गुलमायतम् ॥ ४९ ॥  
  
तत्तत्त्वेशान्क्रमात्सर्वान्प्रपश्यत्यग्रतः स्थितान् ।  
राहुग्रस्तेन्दुबिम्बाभं ध्यायंस्तत्समतां व्रजेत् ॥ ५० ॥  
  
सकलं चन्द्रबिम्बाभं तत्रस्थमनुचिन्तयेत् ।  
तन्मन्त्रेशत्वमाप्नोति ज्योत्स्नया चन्द्रतामपि ॥ ५१ ॥  
  
तयैवाधोविसर्पिण्या सबाह्याभ्यन्तरं बुधः ।  
मन्त्रेश्वरेशतामाप्य विज्ञानमतुलं लभेत् ॥ ५२ ॥  
  
तया चोर्ध्वविसर्पिण्या ज्योत्स्नयामृतरूपया ।  
स्वतन्त्रत्वमनुप्राप्य न क्वचित्प्रतिहन्यते ॥ ५३ ॥  
  
प्। ९०)  
  
इत्येवं पञ्चतत्त्वानां धारणा परिकीर्तिता ।  
शुद्धाध्वस्था तु संवित्तिर्भूतावेशोऽत्र पञ्चधा ॥ ५४ ॥  
  
तास्वेव सन्दधच्चित्तं विषादिक्षयमात्मनः ।  
अन्यस्यामपि संवित्तौ यस्यामेव निजेच्छया ॥ ५५ ॥  
  
चेतः सम्यक्स्थिरीकुर्यात्तया तत्फलमश्नुते ।  
एकापि भाव्यमानेयमवान्तरविभेदतः ॥ ५६ ॥  
  
अन्तरायत्वमभ्येति तत्र कुर्यान्न संस्थितिम् ।  
संस्थितिं तत्र कुर्वन्तो न प्राप्स्यन्त्युत्तमं फलम् ॥ ५७ ॥  
  
धारणापञ्चके सिद्धे पिशाचानां गुणाष्टकम् ।  
ऐन्द्रान्ताः पञ्च सिद्ध्यन्ति योगिनां भेदतोऽपिवा ॥ ५८ ॥  
  
इष्टाः पञ्चदशावस्थाः क्रमेणैव समभ्यसन् ।  
त्र्यब्दादाद्यां प्रसाध्यान्यां द्वाभ्यामेकेन चापराम् ॥ ५९ ॥  
  
षण्मासात्पञ्चभिश्चान्यां चतुर्भिस्त्रिभिरेव च ।  
द्वाभ्यामेकेन पक्षेण दशभिः पञ्चभिर्दिनैः ॥ ६० ॥  
  
त्रिभिर्द्वाभ्यामथैकेन व्यस्तेच्छोः पूर्ववत्क्रमः ।  
शाश्वतं पदमाप्नोति भुक्त्वा सिद्धिं यथेप्सिताम् ॥ ६१ ॥  
  
इति श्रीमालिनीविजयोत्तरे तन्त्रे भूतजयाधिकारस्त्रयोदशः ॥ १३ ॥  
  
  
  
अथ  
  
चतुर्दशोऽधिकारः ।  
  
अथ गन्धादिपूर्वाणां तन्मात्राणामनुक्रमात् ।  
धारणाः सम्प्रवक्ष्यामि तत्फलानां प्रसिद्धये ॥ १ ॥  
  
पीतकं गन्धतन्मात्रं तुर्याश्रं पर्वसम्मितम् [स्वच्छ०   
पञ्चसम्मितमिति] ।  
नासारन्ध्राग्रगं [क्: रन्ध्रान्तकमिति]   
ध्यायेद्वज्रलाञ्छनलाञ्छितम् ॥ २ ॥  
  
दशमाद्दिवसादूर्ध्वं योगिनोऽनन्यचेतसः ।  
कोऽपि [ख्: क्वापि गन्ध इति द्विधाभूतस्य नैकधा] गन्धः समायाति   
द्विधाभूतोऽप्यनेकधा ॥ ३ ॥  
  
ततोऽस्य ऋतुमात्रेण शुधो गन्धः स्थिरीभवेत् ।  
षड्भिर्मासैः स्वयं गन्धमय एव भविष्यति ॥ ४ ॥  
  
यो यत्र रोचते गन्धस्तं तत्र कुरुते भृशम् ।  
त्र्यब्दात्सिद्धिमवाप्नोति प्रेरितां पाञ्चभौतिकीम् ॥ ५ ॥  
  
तदूर्ध्वमात्मनो रूपं तत्र सञ्चिन्तयेद्धृदि ।  
गन्धावरणविज्ञानं त्रिभिरब्दैरवाप्नुयात् ॥ ६ ॥  
  
ईषद्दीप्तियुतं तत्र तन्मण्डलविवर्जितम् ।  
ध्यायन्प्रपश्यते सर्वान्गन्धावरणवासिनः ॥ ७ ॥  
  
प्। ९२)  
  
धरातत्त्वोक्तबिम्बाभं [क्: बिम्बान्तमिति] तत्रैवमनुचिन्तयन् ।  
तत्समानत्वमभ्येति पूर्ववद्द्वितये स्थिरे ॥ ८ ॥  
  
स्वरूपं तत्र सञ्चिन्त्य भासयन्तमधः स्थितम् ।  
तदीशत्वमवाप्नोति पूर्वोक्तेनैव वर्त्मना ॥ ९ ॥  
  
धरातत्त्वोक्तवत्सर्वमत ऊर्ध्वमनुस्मरन् ।  
तद्रूपं फलमाप्नोति गन्धावरणसंस्थितम् ॥ १० ॥  
  
रसरूपामतो वक्ष्ये धारणां योगिसेविताम् ।  
यया सर्वरसावाप्तिर्योगिनः सम्प्रजायते ॥ ११ ॥  
  
जलबुद्बुदसङ्काशं जिह्वायां [ग्: राजनाड्यग्रसंस्थितमिति]   
चाग्रतः स्थितम् ।  
चिन्तयेद्रसतन्मात्रं जिह्वाग्राधारमात्मनः ॥ १२ ॥  
  
सुशीतं षड्रसं चिन्त्यं [क्: षड्रसं स्निग्धमिति]   
तद्गतेनान्तरात्मना ।  
ततोऽस्य मासमात्रेण रसास्वादः प्रवर्तते ॥ १३ ॥  
  
लवणादीन्परित्यज्य यदा मधुरतां गतः ।  
तदा तन्निगिरन्योगी षण्मासान्मृत्युजिद्भवेत् ॥ १४ ॥  
  
जराव्याधिविनिर्मुक्तः कृष्णकेशोऽच्युतद्युतिः ।  
जीवेदाचन्द्रतारार्कमभ्यस्यंश्च क्वचित्क्वचित् ॥ १५ ॥  
  
पूर्वोक्तबुद्बुदाकारं [ग्: बहुधाकीरमिति] स्वरूपमनुचिन्तयन् ।  
नीरावरणविज्ञानमाप्नोतीति किमद्भुतम् ॥ १६ ॥  
  
प्। ९३)  
  
तमेव द्युतिसंयुक्तं ध्यायन्न्नाधारवर्जितम् ।  
पद्येत [ग्: पश्यते वत्सरैरिति] वत्सरैः सर्वां रसावरणमाश्रिताम् ॥   
१७ ॥  
  
जलतत्त्वोक्तबिम्बादि तदूर्ध्वमनुचिन्तयन् ।  
पूर्वोक्तं सर्वमाप्नोति रसावरणजं स्फुटम् ॥ १८ ॥  
  
अतो रूपवतीं वक्ष्ये दिव्यदृष्टिप्रदां शुभाम् ।  
धारणां सर्वसिद्ध्यर्थं रूपतन्मात्रमाश्रिताम् ॥ १९ ॥  
  
एकान्तस्थो यदा योगी विनिमीलितलोचनः [क्: बहिर्मीलितलोचन] ।  
शरत्सन्ध्याभ्रसङ्काशं यत्तु किञ्चित्प्रपश्यति [क्: यत्तत्किञ्चिदिति] ॥   
२० ॥  
  
तत्र चेतः समाधाय यावदास्ते दशाहकम् [क्: दशाह्निकमिति] ।  
तावत्प्रपश्यते तत्र बिन्दून्सूक्ष्मतमानपि [क्: तमानितीति] ॥ २१ ॥  
  
केचित्तत्र सिता रक्ताः पीता नीलास्तथा परे ।  
तान्दृष्ट्वा तत्र [क्: तेषु] सन्दध्यान्मनोऽत्यन्तमनन्यधीः ॥ २२ ॥  
  
षण्मासात्पश्यते तेषु रूपाणि सुबहून्यपि ।  
त्र्यब्दात्तान्येव तेजोभिः प्रदीप्तानि स्थिराणि च ॥ २३ ॥  
  
तान्यभ्यस्यंस्ततो द्व्यब्दाद्बिम्बाकाराणि पश्यति ।  
ततोऽब्दात्पश्यते तेजः षण्मासात्पुरुषाकृति ॥ २४ ॥  
  
प्। ९४)  
  
त्रिमासाद्व्यापकं तेजो मासात्सर्वं विसर्पितम् ।  
कालक्रमाच्च पूर्वोक्तं रूपावरणमाश्रितम् ॥ २५ ॥  
  
तत्सर्वं फलमाप्नोति दिव्यदृष्टिश्च जायते ।  
इतीयं कल्पनाशून्या धारणा कृतकोदिता ॥ २६ ॥  
  
दशपञ्चविधो भेदः स्वयमेवात्र जायते ।  
यतोऽस्यां निश्चयं कुर्यात्किमन्यैः शास्त्रडम्बरैः ॥ ५७ ॥  
  
अत स्पर्शवतीमन्यां कथयामि तवाधुना ।  
धारणां तु यया योगी वज्रदेहः प्रजायते ॥ २८ ॥  
  
षट्कोणमण्डलान्तः स्थमात्मानं परिभावयेत् ।  
रूक्षमञ्जनसङ्काशं प्रत्यंशं [क्: प्रत्यङ्गच्छुरिताकुलमिति]   
स्फुरिताकुलम् ॥ २९ ॥  
  
ततोऽस्य दशभिर्देवि दिवसैस्त्वचि सर्वतः ।  
भवेत्पिपीलिकास्पर्शस्ततस्तमनुचिन्तयन् ॥ ३० ॥  
  
वज्रदेहत्वमासाद्य पूर्वोक्तं पूर्ववल्लभेत् ।  
पूर्वोक्तमण्डलाकारं पूर्वरूपं विचिन्तयन् ॥ ३१ ॥  
  
स्पर्शतत्त्वावृतिज्ञानं लभन्केन निवार्यते ।  
हीनमण्डलमात्मानं ध्यायेत्तत्पतिसिद्धये ॥ ३२ ॥  
  
यया संसिद्धया सर्वस्पर्शवेदी भविष्यति ।  
कर्णौ पिधाय यत्नेन निमीलितविलोचनः ॥ ३३ ॥  
  
प्। ९५)  
  
यं शृणोति महाघोषं चेतस्तत्रानुसन्धयेत् ।  
दीप्यते जाठरो वह्निस्ततोऽस्य दशभिर्दिनैः ॥ ३४ ॥  
  
दूराच्छ्रवणविज्ञानं षण्मासादुपजायते ।  
यस्तस्यान्ते ध्वनिर्मन्दः किञ्चित्किञ्चिद्विभाव्यते ॥ ३५ ॥  
  
सकलात्मा स विज्ञेयस्तदभ्यासादनन्यधीः ।  
शब्दावरणविज्ञानमाप्नोति स्थिरतां गतम् ॥ ३६ ॥  
  
यः पुनः श्रूयते शब्दस्तदन्ते शङ्खनादवत् ।  
प्रलयाकलरूपं तदभ्यस्यं तत्फलेप्सुभिः ॥ ३७ ॥  
  
स एवातितरामन्यशब्दप्रच्छादको यदा ।  
विज्ञानाकल इत्युक्तस्तदासावपराजिते ॥ ३८ ॥  
  
मनोह्लादकरो योऽन्यस्तदन्ते संविभाव्यते ।  
स मन्त्र इति विज्ञेयो योगिभिर्योगकाङ्क्षिभिः ॥ ३९ ॥  
  
ततस्तु श्रूयते योऽन्यः शान्तघण्टानिनादवत् ।  
स मन्त्रेश इति प्रोक्तः [क्: मन्त्रेश इति मन्त्र] सर्वसिद्धिफलप्रदः ॥ ४०   
॥  
  
घण्टानादविरामान्ते यः शब्दः सम्प्रजायते ।  
मन्त्रेशेशपदं तद्धि सिद्धीनां कारणं महत् ॥ ४१॥  
  
अनिलेनाहता वीणा यादृङ्नादं विमुञ्चति ।  
तादृशो यो ध्वनिस्तत्र तं विद्याच्छाम्भवं पदम् ॥ ४२ ॥  
  
प्। ९६)  
  
पृथग्वा क्रमशो वापि सर्वानेतान्समभ्यसेत् ।  
प्राप्नोति सर्ववित्सिद्धिः शब्दावरणमाश्रिताः ॥ ४३ ॥  
  
इत्येताः कथिताः पञ्च तन्मात्राणां तु धारणाः ।  
  
इति श्रीमालिनीविजयोत्तरे तन्त्रे तन्मात्रधारणाधिकारश्चतुर्दशः ॥ १४ ॥  
  
  
  
अथ  
  
पञ्चदशोऽधिकारः ।  
  
अथ वागिन्द्रियादीनां मनोन्तानामनुक्रमात् ।  
धारणाः सम्प्रवक्ष्यामि दशैकां च समासतः ॥ १ ॥  
  
वदनान्तं नमः शब्दमात्मनश्चिन्तयेद्बुधः ।  
गृहीतवाक्त्वमभ्येति मौनेन मधुसूदनि ॥ २ ॥  
  
सर्वत्रास्खलिता वाणी षड्भिर्मासैः प्रवर्तते ।  
सर्वशास्त्रार्थवेत्तृत्वं वत्सरादुपजायते ॥ ३ ॥  
  
वागेवास्य प्रवर्तेत काव्यालङ्कारभूषिता ।  
त्रिभिरब्दैः स्वयं कर्ता शास्त्राणां सम्प्रजायते ॥ ४ ॥  
  
तत्रैव चिन्तयेद्देहं स्वकीयमनुरूपतः ।  
भूयस्तमेव धवलमीषत्तेजोवभासितम् ॥ ५ ॥  
  
रसान्तः सोमबिम्बादितेजोन्तं तमनुस्मरेत् ।  
सर्वं फलमवाप्नोति वागावरणजं क्रमात् ॥ ६ ॥  
  
पाणौ च तं समादाय षण्मासाद्दूरसंस्थितम् ।  
वस्तु गृह्णात्यसन्देहात्त्र्यब्दात्पारेऽपि वारिधेः ॥ ७ ॥  
  
तत्रात्मदेहं पूर्वं तु पद्माभमनुचिन्तयन् ।  
सव्यापारादिभेदेन चतुर्दशकमादरात् ॥ ८ ॥  
  
प्। ९८)  
  
पूर्वोक्तकालनियमात्पूर्वोक्तेनैव [ग्: पुरोक्तेति] वर्त्मना ।  
सर्वं फलमवाप्नोति हस्तावृतिसमाश्रितम् ॥ ९ ॥  
  
पादावेवंविधो ध्यायन्वत्सरत्रयमादरात् ।  
मुहूर्तेन समुद्रान्तामश्रान्तो भ्रमति क्षितिम् ॥ १० ॥  
  
चतुर्दश समभ्यर्च्य स्वदेहादिकमभ्यसन् ।  
प्राप्नोति पूर्ववत्सर्वं फलं पादावृतिस्थितम् ॥ ११ ॥  
  
पायावपि मनस्तत्त्वं [ग्: मनस्तद्वदिति] स्थिरीकुर्वन्नवाप्स्यति ।  
मासेन तद्भवव्याधिविमुक्तिमविलम्बतः ॥ १२ ॥  
  
पुण्यश्लोकत्वमाप्नोति त्रिभिरब्दैरनादरात् ।  
चतुर्दशविधं चात्र पूर्ववत्फलमाप्स्यति ॥ १३ ॥  
  
स्वरूपतः स्मरेल्लिङ्गं मासमात्राज्जितेन्द्रियः ।  
षड्भिर्मासैरनायासादिच्छाकामित्वमाप्नुयात् [क्:   
इच्छासिद्धिमवाप्नुयादिति] ॥ १४ ॥  
  
चतुर्दशविधे भेदे तत्राभ्यस्ते महामतिः ।  
लिङ्गावरणजं सर्वं पूर्ववल्लभते फलम् ॥ १५ ॥  
  
स्वजिह्वामिन्दुवर्णाभां चिन्तयेद्दशभिर्दिनैः ।  
प्राप्नोत्यनुभवं योगी जिह्वाभवमिवात्मनः ॥ १६ ॥  
  
प्। ९९)  
  
आस्वादयति दूरस्थं षण्मासादेकमानसः ।  
वत्सरैस्तु त्रिभिः साक्षाल्लेढ्यसौ परमामृतम् ॥ १७ ॥  
  
येनासौ भवति योगी जरामरणवर्जितः ।  
अपेयादिप्रसक्तोऽपि न पापैः परिभूयते ॥ १८ ॥  
  
पूर्ववत्सर्वमन्यच्च स्वदेहाद्यनुचिन्तयन् ।  
फलमाप्नोत्यसन्देहाद्रसनावृतिसम्भवम् ॥ १९ ॥  
  
कनकाभं स्वकं घ्राणमनुचिन्तयतः [क्: स्वकं ज्ञानमिति]   
शनैः ।  
दिवसैर्दशभिर्घ्राणशून्यतानुभवो भवेत् ॥ २० ॥  
  
षण्मासाद्गन्धमाघ्राति दूरस्थस्यापि वस्तुनः ।  
घातयेद्गन्धमाघ्राय यस्य दुष्टो भविष्यति ॥ २१ ॥  
  
वत्सरैस्तु त्रिभिर्दिव्यं गन्धमासाद्य योगवित् ।  
जरामरणनैर्गुण्ययुक्तो दिव्यत्वमर्हति ॥ २२ ॥  
  
सर्वमन्यद्यथोद्दिष्टं तथैव च विचिन्तयेत् ।  
क्रमिकं फलमाप्नोति घ्राणावरणमास्थितम् ॥ २३ ॥  
  
उदयादित्यसङ्काशे चिन्तयंश्चक्षुषी निजे ।  
दशाहाच्चक्षुषो रक्तस्रावानुभवमाप्स्यति ॥ २४ ॥  
  
वेदना महती चास्य ललाटे सम्प्रजायते ।  
न भेतव्यं महादेवि न चाभ्यासं परित्यजेत् ॥ २५ ॥  
  
प्। १००)  
  
सन्त्यजन्नन्धतामेति तेन यत्नाअत्समभ्यसेत् ।  
षड्भिर्मासैर्महायोगी दिव्यदृष्टिः प्रजायते ॥ २६ ॥  
  
छिद्रां प्रपश्यते भूमिं कटाहान्तामतन्द्रितः ।  
आध्रुवान्तमथोर्ध्वं च करामलकवद्बुधः ॥ २७ ॥  
  
वत्सरैस्तु त्रिभिर्योगी ब्रह्माण्डान्तं प्रपश्यति ।  
तदन्तर्योगिनीज्ञानं शरीरस्थं प्रजायते ॥ २८ ॥  
  
स्वदेहादिकमन्यच्च पूर्वोक्तं पूर्ववत्स्मरन् ।  
नयनावृतिजं सर्वमाप्नोतीति किमद्भुतम् ॥ २९ ॥  
  
सर्वत्राञ्जनपत्राभां निस्तरङ्गां त्वचं स्मरन् ।  
शस्त्रैरपि न मासेन हन्तुं [ग्: च्छेत्तुं शक्य] शक्यो भविष्यति ॥ ३० ॥  
  
षण्मासादतितीव्रेण नाग्निनाप्येष दह्यते ।  
वत्सरत्रितयाद्योगी वज्रोपलविषादिभिः ॥ ३१ ॥  
  
पीड्यते न कदाचित्स्यादजरामरतां गतः ।  
स्पर्शादृतिपविज्ञानगीतवच्च चतुर्दश ॥ ३२ ॥  
  
भेदाः सह फलैर्ज्ञेयाः पूर्वकालानुसारतः ।  
किन्त्वत्र चिन्तयेद्देहं स्वदेहादिभिरावृतम् ॥ ३३ ॥  
  
सन्दधानः स्वकं चेतः श्रोत्राकाशे विचक्षणः ।  
दूराच्छ्रवणविज्ञानं षण्मासादुपजायते ॥ ३४ ॥  
  
प्। १०१)  
  
त्रिभिः संवत्सरैर्देवि ब्रह्माण्डान्तरुदीरितम् ।  
शृणोति स [क्: विस्फुटं सर्वमिति] स्फुटं सर्वं जरामरणवर्जितः   
॥ ३५ ॥  
  
तत्राकाशोक्तवत्सर्वं स्वदेहाद्यनुचिन्तयेत् ।  
श्रोत्रावरणजं सर्वं फलमाप्नोति पूर्ववत् ॥ ३६ ॥  
  
मनोवतीमतो वक्ष्ये धारणां सर्वसिद्धिदाम् ।  
यया संसिद्धया देवि सर्वसिद्धिफलं लभेत् ॥ ३७ ॥  
  
मन एव मनुष्याणां कारणं बन्धमोक्षयोः ।  
तस्मात्तदभ्यसेन्मन्त्री यदीच्छेन्मोक्षम्व्ययम् [ग्: मक्षयमिति] ॥ ३८ ॥  
  
तदर्धचन्द्रसङ्काशमधोवक्त्रं हृदि स्थितम् ।  
चिन्तयन्मासमात्रेण प्रतिभां [क्: पतितां प्रतीति] प्रतिपत्स्यते ॥ ३९ ॥  
  
अकस्मात्पस्यते किञ्चिदकस्माच्छृणुते तथा ।  
सर्वेन्द्रियात्मकं ज्ञानमकस्माच्च क्वचित्क्वचित् ॥ ४० ॥  
  
स्वस्वकेन्द्रियविज्ञानं सम्पश्येद्वत्सरत्रयात् ।  
भवते योगयुक्तस्य योगिनः सुपरिस्फुटम् ॥ ४१ ॥  
  
स्वदेहादिकमप्यत्र पूर्वोक्तवदनुस्मरन् ।  
चित्तावरणविज्ञानं प्राप्य सोमगुणं लभेत् ॥ ४२ ॥  
  
प्। १०२)  
  
इत्येकादश गीतानि समभ्यस्यानि ते तथा ।  
इन्द्रियाणि यतः सर्वं फलमेव प्रतिष्ठितम् ॥ ४३ ॥  
  
बन्धमोक्षाबुभावेताविन्द्रियाणां [तं० इन्द्रियाणीति] जगुर्बुधाः ।  
विगृहीतानि बन्धाय विमुक्तानि विमुक्तये ॥ ४४ ॥  
  
एतानि व्यापके भावे यदा स्युर्मनसा सह ।  
विमुक्तानीति विद्वद्भिर्ज्ञातव्यानि तदा प्रिये ॥ ४५ ॥  
  
यदा तु विषये क्वापि प्रदेशान्तरवर्तिनि ।  
संस्थितानि तदा [क्: तदेतानीति] तानि बद्धानीति प्रचक्षते ॥ ४६ ॥  
  
इत्ययं [तं० इत्येवमिति] द्विविधो भावः शुद्धाशुद्धप्रभेदतः ।  
इन्द्रियाणां समाख्यातः सिद्धयोगीश्वरीमते ॥ ४७ ॥  
  
इति श्रीमालिनीविजयोत्तरेऽक्षधारणाधिकारः पञ्चदशः ॥ १५ ॥  
  
  
  
  
अथ  
  
षोडशोऽधिकारः ।  
  
अथ गर्वमयीं दिव्यां धारणां धारणोत्तमाम् ।  
महागर्वकरीं वक्ष्ये योगिनां योगवन्दिते ॥ १ ॥  
  
षोडशारं स्मरेच्चक्रमात्मदेहमनन्यधीः [ख्:   
आत्मन्यहमनन्यधीरिति] ।  
एषोऽहमिति सञ्चिन्त्य स्वकार्यपरिवारितम् ॥ २ ॥  
  
अप्रधृष्यो भवेद्योगी वत्सरत्रितयेन तु ।  
ममत्वमच्युतं तस्य भवेत्सर्वत्र कुत्रचित् ॥ ३ ॥  
  
तादृग्रूपस्य चक्रस्य नाभिं मूर्तिं स्वकां स्मरन् ।  
चिन्तयेत्सर्वमेवाहं मयि सर्वमवस्थितम् ॥ ४ ॥  
  
ततोऽहङ्कारविज्ञानं प्राप्नोतीति किमद्भुतम् ।  
हृच्चक्रे समनुध्यायन्मत्स्वरूपमतन्द्रितः ॥ ५ ॥  
  
अर्कलोकमवाप्नोति गर्वावरणजं फलम् ।  
बिम्बादिकं क्रमात्सर्वं चिन्तयन्नीललोहितम् ॥ ६ ॥  
  
तद्भवं सर्वमाप्नोति दशावस्थाप्रचोदितम् ।  
इति गर्वमयी प्रोक्ता प्रजापतिगुणप्रदा ॥ ७ ॥  
  
प्। १०४)  
  
उद्यदादित्यबिम्बाभं [क्: उदितादित्येति] हृदि पद्ममनुस्मरन् ।  
धर्मादिभावसंयुक्तमष्टपत्रं सकर्णिकम् ॥ ८ ॥  
  
मासेन स्थिरबुद्धिः स्यात्षड्भिः श्रुतिधरो भवेत् ।  
त्रिभिरब्दैः स्वयं कर्ता शास्त्राणां सम्प्रजायते ॥ ९ ॥  
  
स्वां तत्र चिन्तयेन्मूर्तिं बुद्धितत्त्वं प्रपश्यति ।  
तदीशज्ञानमाप्नोति ब्रह्माणमनुचिन्तयन् ॥ १० ॥  
  
वेदानुद्गिरते सप्त ? (सुप्तः) समाधिस्थोऽथवा मुनिः ।  
सुस्थिरास्ते सदाभ्यासादनधीता अपि स्फुटम् ॥ ११ ॥  
  
बिम्बादिकं क्रमात्सर्वं पूर्वोक्तमनुचिन्तयन् ।  
प्राप्नोति ब्राह्ममैश्वर्यं बुद्ध्यावरणमाश्रितम् ॥ १२ ॥  
  
हृदि बिम्बं रवेर्ध्यायंस्तदन्तः सोममण्डलम् ।  
एवमभ्यसतस्तस्य षण्मासादुपजायते ॥ १३ ॥  
  
दिव्यचक्षुरजायासात्सिद्धिः स्याद्वत्सरत्रयात् ।  
स्वदेहं चिन्तयंस्तत्र गुणज्ञानमवाप्स्यति ॥ १४ ॥  
  
लिङ्गाकारं स्मरन्दीप्तं तदीशत्वमवाप्नुयात् ।  
बिम्बादि पूर्ववद्ध्यायन्दशकं दशकात्मकम् ॥ १५ ॥  
  
प्। १०५)  
  
फलमाप्नोत्यसन्देहाद्गुणावरणसंस्थितम् ।  
चतुर्विंशत्यमी [क्: विंशतिसम्प्रोक्ता] प्रोक्ताः प्रत्येकं   
दशपञ्चधा ॥ १६ ॥  
  
धारणाः क्ष्मादितत्त्वानां समासाद्योगिनां हिताः ।  
त्रयोदशात्मके भेदे षडन्याः संस्थिता यथा ॥ १७ ॥  
  
योगिनामनुवर्ण्यन्ते तथा योगप्रसिद्धये ।  
देहं मुक्त्वा स्वरूपेण नान्यत् किञ्चिदिति स्मरेत् ॥ १८ ॥  
  
सितपद्मासनासीनं मण्डलत्रितयोपरि ।  
एवमत्र स्थिरीभूते मासमात्रेण योगवित् ॥ १९ ॥  
  
सर्वव्याधिविनिर्मुक्तो भवतीति किमद्भुतम् ।  
षण्मासादस्य विज्ञानं जायते पृथिवीतले ॥ २० ॥  
  
अब्दाज्जरादिनिर्मुक्तस्त्रिभिः पुंस्तत्त्वदृग्भवेत् ।  
हृदधः पङ्कजेऽत्रैव द्वादशार्धाङ्गुलाः तनुम् ॥ २१ ॥  
  
हृदन्ते भावयेत्स्वान्यां षण्मासान्मृत्युजिद्भवेत् ।  
त्रिभिरब्दैः समाप्नोति पुंस्तत्त्वेश्वरतुल्यताम् ॥ २२ ॥  
  
बिम्बादौ पूर्ववत्सर्वं तत्र सञ्चिन्तिते सति ।  
फलमाप्नोत्यसन्देहात्पुरुषावरणस्थितम् ॥ २३ ॥  
  
एतद्वेदान्तविज्ञानं समासादुपवर्णितम् ।  
कपिलस्य पुरा प्रोक्तमेतद्विस्तरशो मया ॥ २४ ॥  
  
प्। १०६)  
  
शरत्सन्ध्याभ्रसङ्घाभं स्वदेहमनुचिन्तयन् ।  
वीतरागत्वमाप्नोति षड्भिर्मासैर्न संशयः ॥ २५ ॥  
  
जरामरणनिर्मुक्तो वर्षेणैवोपजायते ।  
त्र्यब्दाज्ज्ञानमवाप्नोति रागावरणजं महत् ॥ २६ ॥  
  
रक्तं सञ्चिन्तयेद्देहं सम्पूर्णाभ्रोपरिस्थितम् ।  
मासषट्कमनुद्विग्नो वीतरागत्वसिद्धये ॥ २७ ॥  
  
स्मरन्संवत्सरे सम्यङ्मृत्युना न प्रपीड्यते ।  
त्रिभिरब्दैर्जितद्वन्द्वो रागे च समतां व्रजेत् ॥ २८ ॥  
  
रक्तपद्मस्थितं रक्तं पञ्चपर्वं हृदावधि [क्:   
पर्वहृदावधीति] ।  
ध्यायन्फलमवाप्नोति पूर्वोक्तमखिलं क्रमात् ॥ २९ ॥  
  
बिम्बादि चात्र पूर्वोक्तमनुचिन्तयतो मुहुः ।  
फलं भवति निःशेषं रञ्जकावृतिसम्भवम् ॥ ३० ॥  
  
हृदि पद्मं सितं ध्यायेद्द्व्यष्टपत्रं सकेसरम् ।  
सर्वामृतमयं दिव्यं चन्द्रकल्पितकर्णिकम् ॥ ३१ ॥  
  
निश्चलं तत्र संयम्य चेतो निद्रान्तमात्मनः ।  
ततो यत्पश्यते स्वप्ने तथ्यं तत्तस्य जायते ॥ ३२ ॥  
  
प्। १०७)  
  
एवमभ्यसतस्तस्य तद्धि पद्मोदितं फलम् ।  
सर्वं प्रजायते तस्य [ग्: प्रजायते देवीति] तत्कालक्रमयोगतः ॥ ३३ ॥  
  
चतुरङ्गुलदेहादि सर्वत्रैवं विचिन्तयन् ।  
पूर्ववत्सर्वमाप्नोति विद्यातत्त्वसमुद्भवम् ॥ ३४ ॥  
  
हृदयादेकमेकं तु व्यतिक्रम्यार्धमङ्गुलम् ।  
पृथक् चक्रत्रयं ध्यायेद्रक्तनीलसितं क्रमात् ॥ ३५ ॥  
  
तत्रत्यद्व्येकपर्वं [क्: तत्र तिथ्येकपर्वमिति] तु पुरुषं तत्समद्युतिम् ।  
बिम्बादिकं च यत्प्रोक्तं तत्त्वत्रयमिदं महत् ॥ ३६ ॥  
  
त्रयोदशात्मकं भेदमेतदन्तं विदुर्बुधाः ।  
एकादशप्रभेदेन तत्त्वद्वयमथोच्यते ॥ ३७ ॥  
  
कण्ठकूपावधौ चक्रे पञ्चारे नाभिसंस्थितम् ।  
ध्यायेत्स्वरूपमात्मीयं दीप्तनेत्रोपलब्धवत् ॥ ३८ ॥  
  
क्षित्यादिकालतत्त्वान्ते यद्वस्तु स्थितमध्वनि ।  
सर्वं प्रसाध्य योगीन्द्रो न कालेनाभिभूयते ॥ ३९ ॥  
  
बिम्बादिकेऽपि तत्रस्थे योगिनामनुचिन्तिते ।  
भवतीति किमाश्चर्यमनायासेन तत्फलम् ॥ ४० ॥  
  
प्। १०८)  
  
कण्ठाकाशे स्थिरं चेतः कुर्वन्योगी दिने दिने ।  
मायोत्थं फलमाप्नोति बिम्बादावपि तत्रगे ॥ ४१ ॥  
  
कण्ठकूपविधानाभं राहुग्रस्तेन्दुबिम्बवत् ।  
चिन्तयन्न पुनर्याति मायादेर्वशवर्तिताम् ॥ ४२ ॥  
  
तदेव तत्र स्वर्भानुमुक्तवत्परिचिन्तयन् ।  
तेजोदेहादिकं चापि प्राप्नोति परमेशताम् ॥ ४३ ॥  
  
मध्यन्दिनकराकारं लम्बकस्थं विचिन्तयेत् ।  
समस्तमन्त्रचक्रस्य रूपं यत्सामुदायिकम् ॥ ४४ ॥  
  
ततः कालक्रमाद्योगी मन्त्रत्वमधिगच्छति ।  
अनुषङ्गफलं चात्र पूर्वोक्तं सर्वमिष्यते ॥ ४५ ॥  
  
मूर्ति तत्रैव सञ्चिन्त्य मन्त्रेशत्वमवाप्नुयात् ।  
तदधो दीपकं तेजो ध्यात्वा तत्पतितां व्रजेत् ॥ ४६ ॥  
  
सबाह्याभ्यन्तरं तस्मादधोर्ध्वं व्यापि च स्मरन् ।  
तेजो मन्त्रेश्वरेशानपदान्न च्यवते नरः ॥ ४७ ॥  
  
बद्ध्वा पद्मासनं योगी पराबीजमनुस्मरन् ।  
भ्रुवोर्मध्ये न्यसेच्चित्तं तद्बहिः किञ्चिदग्रतः ॥ ४८ ॥  
  
निमीलिताक्षो हृष्टात्मा शब्दालोकविवर्जिते ।  
पश्यते पुरुषं तत्र द्वादशाङ्गुलमायतम् ॥ ४९ ॥  
  
प्। १०९)  
  
तत्र चेतः स्थिरं कुर्यात्ततो मासत्रयोपरि ।  
सर्वावयवसम्पूर्णं तेजोरूपमचञ्चलम् ॥ ५० ॥  
  
प्रसन्नमिन्दुसङ्काशं पश्यति दिव्यचक्षुषा ।  
तं दृष्ट्वा पुरुषं दिव्यं कालज्ञानं प्रवर्तते ॥ ५१ ॥  
  
अंशिरस्के भवेन्मृत्युः षण्मासाभ्यन्तरेण तु ।  
वञ्चनं तत्र कुर्वीत यत्नात्कालस्य योगवित् ॥ ५२ ॥  
  
ब्रह्मरन्ध्रोपरि ध्यायेच्चन्द्रबिम्बमकल्मषम् ।  
स्रवन्तममृतं दिव्यं स्वदेहापूरकं बहु ॥ ५३ ॥  
  
तेनापूरितमात्मानं चेतोनालानुसर्पिणा ।  
सबाह्याभ्यन्तरं ध्यायन्दशाहान्मृत्युजिद्भवेत् ॥ ५४ ॥  
  
महाव्याधिविनाशेऽपि योगमेनं समभ्यसेत् ।  
प्रत्यङ्गव्याधिनाशाय प्रत्यङ्गाङ्गमनुस्मरन् ॥ ५५ ॥  
  
धूमवर्णं यदा पश्येन्महाव्याधिस्तदा भवेत् ।  
कृष्णे कुष्ठमवाप्नोति नीले शीतलिकाभयम् ॥ ५६ ॥  
  
हीनचक्षुषि तद्रोगं नासाहीने तदात्मकम् ।  
यद्यदङ्गं न पश्येत तत्र तद्व्याधिमादिशेत् ॥ ५७ ॥  
  
आत्मनो वा परेषां वा योगी योगपथे स्थितः ।  
वर्षैस्तु पञ्चभिः सर्वं विद्यातत्त्वान्तमीश्वरि ॥ ५८ ॥  
  
प्। ११०)  
  
वेत्ति भुङ्क्ते च सततं न च तस्मात्प्रहीयते ।  
तत्रस्थे तेजसि ध्याते सर्वदेहविसर्पिणि ॥ ५९ ॥  
  
पूर्वोक्तं सर्वमाप्नोति तत्कालक्रमयोगतः ।  
अथोर्ध्वव्यापिनि ध्याने तत्र तस्मादखण्डितः ॥ ६० ॥  
  
सर्वं मन्त्रेश्वरेशत्वान्न भूयोऽपि निवर्तते ।  
एवं ललाटदेशेऽपि महादीप्तमनुस्मरन् ॥ ६१ ॥  
  
प्रपश्यत्यचिरादेव वर्णाष्टकयुतं क्रमात् ।  
इन्द्रनीलप्रतीकाशं शिखिकण्ठसमद्युति ॥ ६२ ॥  
  
राजावर्तनिभं चान्यत्तथा वैदूर्यसन्निभम् ।  
पुष्परागनिभं चान्यत्प्रवालकसमद्युति ॥ ६३ ॥  
  
पद्मरागप्रतीकाशमन्यच्चन्द्रसमद्युति ।  
तां दृष्ट्वा परमां ज्योत्स्नां दिव्यज्ञानं प्रवर्तते ॥ ६४ ॥  
  
विहारपादचारादि ततः सर्वं प्रवर्तते ।  
अधोर्ध्वं व्यापिनि ध्याते न तस्माच्च्यवते पदात् ॥ ६५ ॥  
  
इत्येतत्सर्वमाख्यातं लक्ष्यभेदव्यवस्थितम् ।  
अधुना चित्तभेदोऽपि समासादुपदिश्यते ॥ ६६ ॥  
  
प्। १११)  
  
पिशाचानन्तपर्यन्तगुणाष्टकसमीहया ।  
तत्तद्रूपगुणं कुर्यात्सम्यगीशे स्थिरं मनः ॥ ६७ ॥  
  
इतीश्वरपदान्तस्य मार्गस्यास्य पृथक् पृथक् ।  
यथोपासा तथाख्याता योगिनां योगसिद्धये ॥ ६८ ॥  
  
इति श्रीमालिनीविजयोत्तरे तन्त्रे धर?णाधिकारः षोडशः ॥ १६ ॥  
  
  
  
  
अथ  
  
सप्तदशोऽधिकारः  
  
अथैतत्सर्वमुद्दिष्टं यदि न स्फुटतां व्रजेत् ।  
स्फुटीकृते स्थिते तत्र न मनस्तिष्ठते स्फुटम् ॥ १ ॥  
  
गतिभङ्गं ततस्तस्य प्राणायामेन कारयेत् ।  
स च पञ्चविधः प्रोक्तः पूरकादिप्रभेदतः ॥ २ ॥  
  
पूरकः कुम्भकश्चैव रेचको ह्यपकर्षकः ।  
उत्कर्षः पञ्चमो ज्ञेयस्तदभ्यासाय योगिभिः ॥ ३ ॥  
  
पूरकः पूरणाद्वायोर्द्वेधा षोढा च गीयते ।  
स्वभावपूरणादेको विरेच्यान्यः प्रपूरितः ॥ ४ ॥  
  
नासामुखोर्ध्वतालूनां रन्ध्रभेदाद्विभिद्यते ।  
भिन्नः षोढात्वमभ्येति पुनर्भेदैरनन्तताम् ॥ ५ ॥  
  
कुम्भः पञ्चविधो ज्ञेयस्तत्रैकः पुरितादनु ।  
विधृतो रेचकात्पश्चाद्द्वितीयः परिकीर्तितः ॥ ६ ॥  
  
द्वयोरन्ते द्वयं चान्यत्स्वभावस्थश्च पञ्चमः ।  
स्थानान्तरप्रभेदेन गच्छत्येषोऽप्यनन्तताम् ॥ ७ ॥  
  
रेचकः पूर्ववज्ज्ञेयो द्विधाभूतः षडात्मकः ।  
स्थानसंस्तम्भितो वायुस्तस्मादुत्कृष्य नीयते ॥ ८ ॥  
  
प्। ११३)  
  
योऽन्यप्रदेशसम्प्राप्त्यै स उत्कर्षक इष्यते ।  
तस्मादपि पुनः स्थानं यतो नीतस्तदाहृतः ॥ ९ ॥  
  
अपकर्षक इत्युक्तो द्वावप्येतावनेकधा ।  
एषामभ्यसनं कुर्यात्पद्मकाद्यासनस्थितः ॥ १० ॥  
  
अधमः सकृदुद्घातो मध्यमः सिद्धिदो मतः ।  
ज्येष्ठः स्याद्यस्त्रिरुद्घातः स च द्वादशमात्रकः ॥ ११ ॥  
  
त्रिर्जानुवेष्टनान्मात्रात्रिगुणछोटिकात्रयात् ।  
अजितां नाक्रमेन्मात्रां वायुदोषनिवृत्तये ॥ १२ ॥  
  
प्रत्यङ्गधारणाद्वायुं न च चक्षुषि धारयेत् ।  
नाभिहृत्तालुकण्ठस्थे विवृते मरुति क्रमात् ॥ १३ ॥  
  
चतस्रो धारणा ज्ञेया शिख्यम्व्वीशामृतात्मिकाः ।  
यद्यत्र चिन्तयेद्द्रव्यं तत्तत्सर्वगतं स्मरेत् ॥ १४ ॥  
  
बिन्दुनादात्मकं रूपमीशानीं धारणां श्रितम् ।  
अमृतायाः स्मरेदिन्दुं कालत्यागोक्तवर्त्मना ॥ १५ ॥  
  
धारणाभिरिहैताभिर्योगी योगपथे स्थितः ।  
हेयं वस्तु परित्यज्य यायात्पदमनुत्तमम् [ग्: पदमनामयमिति] ॥ १६   
॥  
  
त्रिवेदद्बीन्दुसङ्ख्यातसमुद्घातास्त्विमा मताः ।  
एताभिरप्यधोऽप्युक्तं फलं प्राप्नोत्यनुत्तमम् ॥ १७ ॥  
  
प्। ११४)  
  
योगाङ्गत्वे समानेऽपि तर्को योगाङ्गमुत्तमम् ।  
हेयाद्यालोचना तस्मात्तत्र यत्नः प्रशस्यते ॥ १८ ॥  
  
मार्गे चेतः स्थिरीभूते हेयेऽपि विषयेच्छया ।  
प्रेर्यं तेनानयेत्तावद्यावत्पदमनामयम् ॥ १९ ॥  
  
तदर्थभावनायुक्तं मनोध्यानमुदाहृतम् ।  
तदेव परमं ज्ञानं भावनामयमिष्यते ॥ २० ॥  
  
मुहूर्तादेव तत्रस्थः समाधिं प्रतिपद्यते ।  
तत्रापि च सुनिष्पन्ने फलं प्राप्नोत्यभीप्सितम् ॥ २१ ॥  
  
यत्किञ्चिच्चिन्तयेद्वस्तु नान्यत्वं प्रतिपद्यते ।  
तेन तन्मयतामाप्य भवेत्पश्चादभाववत् ॥ २२ ॥  
  
पञ्चतामिव सम्प्राप्तस्तीव्रैरपि न चाल्यते ।  
ततः शब्दादिभिर्योगी योगिनीकुलनन्दनः ॥ २३ ॥  
  
इत्यनेन विधानेन प्रत्याहृत्य मनो मुहुः ।  
प्राणायामादिकं सर्वं कुर्याद्योगप्रसिद्धये ॥ २४ ॥  
  
सर्वमप्यथवा भोगं मन्यमानो विरूपकम् ।  
स्वशरीरं परित्यज्य शाश्वतं पदमृच्छति ॥ २५ ॥  
  
तदा पूर्वोदितं न्यासं कालानलसमप्रभम् ।  
विपरीतविधानेन कुर्या * * द्वियुग्मताम् ॥ २६ ॥  
  
आग्नेयीं धारणां कृत्वा सर्वमर्मप्रतापिनीम् ।  
पूरयेद्वायुना देहमङ्गुष्ठान्मस्तकान्तिकम् ॥ २७ ॥  
  
प्। ११५)  
  
तमुत्कृष्य ततोऽङ्गुष्ठाद्ब्रह्मरन्ध्रान्तमानयेत् ।  
छेदयेत्सर्वमर्माणि मन्त्रेनानेन योगवित् ॥ २८ ॥  
  
जीवमादिद्विजारूढं शिरोमालादिसंयुतम् ।  
कृत्वा तदग्रे कुर्वीत द्विजमाद्यमजीवकम् [क्: माद्यं सजीवकमिति] ॥   
२९ ॥  
  
इत्येषा कथिता कालरात्रिर्मर्मनिकृन्तनी ।  
नैनां समुच्चरेद्देवि य इच्छेद्दीर्घजीवितम् ॥ ३० ॥  
  
शतार्धोच्चारयोगेन जायते मूर्ध्नि वेदना ।  
एवं प्रत्ययमालोच्य मृत्युजिद्ध्यानमाश्रयेत् ॥ ३१ ॥  
  
निपीड्य तं ततस्त्रत्र बिन्दुनादादिचिन्तकम् ।  
वेगादुत्कृष्य तत्रस्थकालरात्रीं विसर्जयेत् ॥ ३२ ॥  
  
तत्सकाशाद्भवेत्सिद्धिः सर्वमन्त्रोक्तलक्षणा ॥ ३३ ॥  
  
तदेव मन्त्ररूपेण म (नुष्यैः) समुपास्यते ।  
एष ते ज्ञेयसद्भावः कथितः सुरवन्दिते ॥ ३४ ॥  
  
अभक्तस्य गुहस्यापि नाख्येयो जातुचिन्मया ।  
उदरं सर्वमापूर्य ब्रह्मरन्ध्रान्तमागतम् ॥ ३५ ॥  
  
वायुं भ्रमणयोगेन [क्: तदा भ्रमणेति] ततस्तं प्रेरयेत्तथा ।  
यावत्प्राणप्रदेशान्तं योगिनां मनसेप्सितम् ॥ ३६ ॥  
  
प्। ११६)  
  
व्याप्यते पुनरा (वृत्य) तथैव नाभिमण्डलम् ।  
एवं समभ्यसेत्तावद्यावद्वासरसप्तकम् ॥ ३७ ॥  
  
तदाप्रभृति संयुक्तः कर्षयेत्त्रिदशानपि ।  
अनेनाकृष्य विज्ञानं सर्वयोगिनिषेवितम् ॥ ३८ ॥  
  
गृह्णीयाद्योगयुक्तात्मा किमन्यैः क्षुद्रशासनैः ।  
प्रथमं महती घूर्णिरभ्यासात्तस्य जायते ॥ ३९ ॥  
  
ततः प्रकम्पो देवेशि ज्वलतीव ततोऽप्यणुः ।  
  
इति श्रीमालिनीविजयोत्तरे तन्त्रे सप्तदशोऽधिकारः ॥ १७ ॥  
  
  
  
  
अथ  
  
अष्टादशोऽधिकारः ।  
  
शृणु देवि परं गुह्यमप्राप्यमकृतात्मनाम् ।  
यन्न कस्यचिदाख्यातं तदद्य कथयामि ते ॥ १ ॥  
  
सर्वमन्यत्परित्यज्य चित्तमत्र निवेशयेत् ।  
मृछैलधातुरत्नादिभवं लिङ्गं न पूजयेत् ॥ २ ॥  
  
यजेदाध्यात्मिकं लिङ्गं यत्र लीनं चराचरम् ।  
बहिर्लिङ्गस्य लिङ्गत्वमनेनाधिष्ठितं [ग्: मन्येनाधिष्ठितमिति]   
यतः ॥ ३ ॥  
  
अतः प्रपूजयेदेतत्परमाद्वैतमाश्रितः ।  
अनुध्यानेन देवेशि परेण परमाणुना ॥ ४ ॥  
  
योऽनुध्यातः स एवैतल्लिङ्गं पश्यति नापरः ।  
यदेतत्स्पन्दनं नाम हृदये समवस्थितम् ॥ ५ ॥  
  
तत्र चित्तं समाधाय कम्प उद्भव एव च ।  
तत्र प्रशान्तिमापन्ने मासेनैकेन योगवित् ॥ ६ ॥  
  
हृदयादुत्थितं लिङ्गं ब्रह्मरन्ध्रान्तमीश्वरि ।  
स्वप्रमोद्द्योतिताशेषदेहान्तममलद्युति ॥ ७ ॥  
  
तत्रैव पश्यते सर्वं मन्त्रजालं महामतिः ।  
तन्मस्तकं समारुह्य मासमात्रमनन्यधीः ॥ ८ ॥  
  
प्। ११८)  
  
ततस्तत्र सुनिष्पन्ने षण्मासात्सर्वसिद्धयः ।  
एतल्लिङ्गमविज्ञाय यो लिङ्गी लिङ्गमाश्रयेत् ॥ ९ ॥  
  
वृथा परिश्रमस्तस्य न लिङ्गफलमश्नुते ।  
शैवमेतन्महालिङ्गमात्मलिङ्गे (न) सिद्ध्यति ॥ १० ॥  
  
सिद्धेऽत्र लिङ्गवल्लिङ्गी लिङ्गस्थो लिङ्गवर्जितः ।  
भवतीति किमाश्चर्यमेतस्माल्लिङ्गलिङ्गितः ॥ ११ ॥  
  
अनेन लिङ्गलिङ्गेन यदा योगी बहिर्व्रजेत् ।  
तदा लिङ्गीति विज्ञेयः पुरान्तं लिङ्गमिष्यते ॥ १२ ॥  
  
एतस्माल्लिङ्गविज्ञानाद्योगिनो लिङ्गिताः स्मृताः ।  
अनेनाधिष्ठिताः मन्त्राः शान्तरौद्रादिभेदतः ॥ १३ ॥  
  
भवन्तीति किमाश्चर्यं तद्भावगतचेतसः ।  
रौद्रं भावं समाश्रित्य यदि योगं समभ्यसेत् ॥ १४ ॥  
  
दुर्निरीक्ष्यो भवेत्सर्वैः सदेवासुरमानुषैः ।  
गमागमविनिर्मुक्तः सर्वदृष्टिरकातरः ॥ १५ ॥  
  
मुहूर्तं तिष्ठते यावत्तावदेवेशमाप्नुयात् ।  
आविष्टः पश्यते सर्वं सूर्यकोटिसमद्युति ॥ १६ ॥  
  
यत्तदक्षरमव्यक्तं शैवं भैरवमित्यपि ।  
तं दृष्ट्वा वत्सरार्धेन योगी सर्वज्ञतामियात् ॥ १७ ॥  
  
य एवैनं समासाद्य यस्तृप्तिमधिगच्छति ।  
न च कृत्त्रिमयोगेषु स मुक्तः सर्वबन्धनैः ॥ १८ ॥  
  
प्। ११९)  
  
प्राणायामादिकैर्लिङ्गैर्योगाः स्युः कृत्रिमा मताः ।  
तेन तेऽकृतकस्यास्य कलां नार्हन्ति षोडशीम् ॥ १९ ॥  
  
एतत्समभ्यसन्योगी दिव्यचिह्नानि पश्यति ।  
उपविष्ट ऋजुर्योगी न किञ्चिदपि चिन्तयेत् ॥ २० ॥  
  
मुहूर्तान्निर्दहेत्सर्वं देहस्थमकृतं कृतम् ।  
दह्यमानस्य तस्येह प्रकम्पानुभवो भवेत् ॥ २१ ॥  
  
ततस्तत्र स्थिरीभूते ज्योतिरन्तः प्रकाशते ।  
तां दृष्ट्वा परमां दीप्तिं दिव्यज्ञानं प्रवर्तते ॥ २२ ॥  
  
स्वतन्त्रशिवतामेति भुञ्जानो विषयानपि ।  
अनिमीलितदिव्याक्षो यावदास्ते मुहूर्तकम् ॥ २३ ॥  
  
तस्मात्सर्वगतं भावमात्मनः प्रतिपद्यते ।  
तमेव भावयेद्यत्नात्सर्वसिद्धिफलेप्सया ॥ २४ ॥  
  
ततस्तं भावयेद्योगी कम्पमानोऽत्यनुल्वणम् ।  
ततः प्रपश्यते तेजो ललाटाग्रे समन्ततः ॥ २५ ॥  
  
दृष्ट्वा तत्परमं तेजो [क्: परतमं तेज] दिव्यज्ञानमवाप्नुयात् ।  
षड्भिर्मासैरनायासाद्वत्सरेण प्रसिद्ध्यति ॥ २६ ॥  
  
शिवतुल्यबलो भूत्वा यत्रेष्टं तत्र गच्छति ।  
चेतः सर्वगतं कृत्वा मुहूर्तादेव योगवित् ॥ २७ ॥  
  
प्। १२०)  
  
शक्त्यावेशमवाप्नोति प्रकम्पानुभवात्मकम् ।  
ततस्तत्र स्थिरीभूते मासमात्रेण योगवित् ॥ २८ ॥  
  
शाक्तं प्रपश्यते तेजः सबाह्याभ्यन्तरे स्थिरम् ।  
तत्र सम्यक् सुनिष्पन्ने सर्वेन्द्रियजमादरात् ॥ २९ ॥  
  
तत्र स्फुटमवाप्नोति विज्ञानमनिवारितम् ।  
सर्वगं चात्र विज्ञेयं यदक्षार्थेन [ग्: यदक्षार्थैर्न सङ्गतमिति]   
सङ्गतम् ॥ ३० ॥  
  
एकमेवेदमाख्यातं तत्त्वं पर्यायभेदतः ।  
कर्मेन्द्रियाणि बुद्ध्यन्तं परित्यज्य समस्तकम् ॥ ३१ ॥  
  
भावयेत्परमां शक्तिं सर्वत्रैव विचक्षणः ।  
निश्चलं तु मनः कृत्वा यावत्तन्मयतां गतः ॥ ३२ ॥  
  
तावत्सर्वगतं भावं क्षणमात्रात्प्रपद्यते ।  
निर्दह्य पाशजालानि यथेष्टं फलमाप्नुयात् ॥ ३३ ॥  
  
तस्मात्समभ्यसेदेनं कृत्वा निश्चयमात्मनः ।  
यत्राधारविनिर्मुक्तो जीवो लयमवाप्स्यति ॥ ३४ ॥  
  
तत्स्थानं सर्वमन्त्राणामुत्पत्तिक्षेत्रमिष्यते [क्: उत्पत्तिस्थानमिति] ।  
द्विविधं तत्परिज्ञेयं बाह्याभ्यन्तरभेदतः ॥ ३५ ॥  
  
प्रयातव्याधिका मात्रा सा ज्ञेया सर्वसिद्धिदा ।  
अथवा गच्छतस्तस्य स्वप्नवृत्त्या विचक्षणः ॥ ३६ ॥  
  
प्। १२१)  
  
निरोधं मध्यमे स्थाने कुर्वीत क्षणमात्रकम् ।  
पश्यते तत्र चिच्छक्तिं तुटिमात्रामखण्डिताम् ॥ ३७ ॥  
  
तदेव परमं तत्त्वं तस्माज्जातमिदं जगत् ।  
स एव मन्त्रदेहस्तु सिद्धयोगीश्वरीमते ॥ ३८ ॥  
  
तेनैवालिङ्गिता मन्त्राः सर्वसिद्धिफलप्रदाः ।  
ईषद्व्यावृत्तवर्णस्तु हेयोपादेयवर्जितः ॥ ३९ ॥  
  
यां संवित्तिमवाप्नोति शिवतत्त्वं तदुच्यते ।  
तत्र चित्तं स्थिरीकुर्वन्सर्वज्ञत्वमवाप्नुयात् ॥ ४० ॥  
  
तत्रैव दिव्यचिह्नानि पश्यते च न संशयः ।  
यत्रैव कुत्रचिद्गात्रे विकार उपजायते ॥ ४१ ॥  
  
सङ्कल्पपूर्वको देवि तत्तत्त्वं तत्त्वमुत्तमम् ।  
तदभ्यसेन्महायोगी सर्वज्ञत्वजिगीषया ॥ ४२ ॥  
  
प्राप्नोति परमं स्थानं भुक्त्वा सिद्धिं यथेप्सिताम् ।  
गन्धपुष्पादिभिर्योगी नित्यमात्मानमादरात् ॥ ४३ ॥  
  
ब्रह्मरन्ध्रप्रदेशे तु पूजयेद्भावतोऽपि वा ।  
द्रवद्द्रव्यसमायोगात्स्नपनं [क्: द्रव्याद्रव्येति] तस्य जायते ॥ ४४ ॥  
  
गन्धपुष्पादिगन्धस्य ग्रहणं यजनं मतम् ।  
षड्रसास्वादनं तस्य नैवेद्याय प्रकल्पते ॥ ४५ ॥  
  
प्। ११२)  
  
यमेवोच्चारयेद्वर्णं स जपः परिकीर्तितः ।  
तत्र चेतः समाधाय दह्यमानस्य वस्तुनः ॥ ४६ ॥  
  
ज्वालान्तस्तिष्ठते यावत्तावद्धोमः [ग्: तावद्धूम] कृतो भवेत् ।  
यदेव पश्यते रूपं तदेव ध्यानमिष्यते ॥ ४७ ॥  
  
प्रसङ्गादिदमुद्दिष्टमद्वैतयजनं महत् ।  
उदयार्कसमाभासमूर्द्ध्वद्वारे [क्: समाभ्यासेति] मनः स्थिरम् ॥ ४८   
॥  
  
हृदि वा तत्तथा कुर्याद्द्वादशान्तेऽथ वाप्नुयात् ।  
ततो मासार्धमात्रेण तद्रूपमुपलभ्यते ॥ ४९ ॥  
  
उपलब्धं तदभ्यस्य सर्वज्ञत्वाय कल्पते ।  
वस्त्रेण मुखमाच्छाद्य योगी लक्ष्ये नियोजयेत् ॥ ५० ॥  
  
नाभिकन्दादधस्तात्तु यावत्तत्त्वं शिखावधि ।  
सूक्ष्मतारकसङ्काशं रश्मिज्वालाकरालितम् ॥ ५१ ॥  
  
प्राणशक्त्यवसाने तु पश्यते रूपमात्मनः ।  
तदेवाभ्यसतो देवि विकासमुपगच्छति ॥ ५२ ॥  
  
तन्मुखं सर्वमन्त्राणां सर्वतन्त्रेषु पठ्यते ।  
ततोऽस्य मासमात्रेण काचित्संवित्तिरिष्यते ॥ ५३ ॥  
  
यतः सर्वं विजानाति हृदये संव्यवस्थितम् ।  
तां ज्ञात्वा कस्यचिद्योगी न सम्यक्प्रतिपादयेत् ॥ ५४ ॥  
  
प्। १२३)  
  
अध्यायात्कथनं कुर्यान्नाकाले मृत्युमाप्नुयात् ।  
मृतोऽपि श्वभ्रसङ्घाते क्रमेण परिपच्यते ॥ ५५ ॥  
  
एवं ज्ञात्वा महादेवि स्वहितं समुपार्जयेत् ।  
शिष्योऽप्यन्यायतो गृह्णन्नरकं प्रतिपद्यते ॥ ५६ ॥  
  
न च तत्कालमाप्नोति वचस्त्ववितथं मम ।  
न्यायेन ज्ञानमासाद्य पश्चान्न प्रतिपद्यते ॥ ५७ ॥  
  
तदा तस्य प्रकुर्वीत विज्ञानापहृतिं बुधः ।  
ध्यात्वा तमग्रतः स्थाप्य स्वरूपेणैव योगवित् ॥ ५८ ॥  
  
षड्विधं विन्यसेन्मार्गं तस्य देहे पुरोक्तवत् ।  
ततस्तं दीपमालोक्य तदङ्गुष्ठाग्रतः क्रमात् ॥ ५९ ॥  
  
नयेत्तेजः समाहृत्य द्वादशान्तमनन्यधीः ।  
ततस्तं तत्र सञ्चिन्त्य शिवेनैकत्वमागतम् ॥ ६० ॥  
  
तत्र ध्यायेत्तमोरूपं तिरोभावनशीलनम् ।  
पतन्तीं तेन मार्गेण ह्यङ्गुष्ठाग्रान्तमागताम् ॥ ६१ ॥  
  
सबाह्याभ्यन्तरं ध्यायेन्निविडाञ्जन सप्रभाम् ।  
अनेन विधिना तस्य मूढबुद्धर्दुरात्मनः ॥ ६२ ॥  
  
विज्ञानमन्त्रविद्याद्या न कुर्वन्त्युपकारिताम् ।  
चित्ताभिसन्धिमात्रेण ह्यदृष्टस्यापि जायते ॥ ६३ ॥  
  
कथञ्चिदुपलब्धस्य नित्यमेवापकारिणः ।  
अथवा सूर्यबिम्बाभं ध्यात्वा विच्छेद्यमग्रतः ॥ ६४ ॥  
  
प्। १२४)  
  
स्वर्भानुरूपया शक्त्या ग्रस्तं तमनुचिन्तयेत् ।  
अपराधसहस्रैस्तु कोपेन महतान्वितः ॥ ६५ ॥  
  
विधिमेनं प्रकुर्वीत क्रीडार्थं न तु जातुचित् ।  
अनेन विधिना भ्रष्टो विज्ञानादपरेण च ॥ ६६ ॥  
  
न शक्यो योजितुं भूयो यावत्तेनैव नोद्धृतः ।  
करुणाकृष्टचित्तस्तु तस्य कृत्वा विशोधनम् ॥ ६७ ॥  
  
प्राणायामादिभिस्तीथैः प्रायश्चित्तैर्विधिश्रुतैः ।  
ततस्तस्य प्रकुर्वीत दीक्षां पूर्वोक्तवर्त्मना ॥ ६८ ॥  
  
ततः सर्वमवाप्नोति फलं तस्मादनन्यधीः ।  
एवं ज्ञात्वा प्रयत्नेन गरुमासादयेत्सुधीः ॥ ६९ ॥  
  
यतः सन्तोष उत्पन्नः शिवज्ञानामृतात्मकः ।  
न तस्यान्वेषयेद्वृत्तं शुभं वा यदि वाशुभम् ॥ ७० ॥  
  
स एव तद्विजानाति युक्तं वायुक्तमेव वा ।  
अकार्येषु यदा सक्तः प्राणद्रव्यापहारिषु ॥ ७१ ॥  
  
तदा निवारणीयोऽसौ प्रणतेन विपश्चिता ।  
तेनातिवार्यमाणोऽपि यद्यसौ न निवर्तते ॥ ७२ ॥  
  
तदान्यत्र क्वचिद्गत्वा शिवमेवानुचिन्तयेत् ।  
एष योगविधिः प्रोक्तः समासाद्योगिनां हितः ॥ ७३ ॥  
  
नात्र शुद्धिर्नचाशुद्धिर्न भक्ष्यादिविचारणम् ।  
न द्वैतं नापि चाद्वैतं लिङ्गपूजादिकं न च ॥ ७४ ॥  
  
प्। १२५)  
  
न चापि तत्परित्यागो निष्परिग्रहतापि वा ।  
सपरिग्रहता वापि जटाभस्मादिसङ्ग्रहः ॥ ७५ ॥  
  
तत्त्यागो न व्रतादीनां चरणाचरणं च यत् ।  
क्षेत्रादिसम्प्रवेशश्च समयादिप्रपालनम् ॥ ७६ ॥  
  
परस्वरूपलिङ्गादि [क्: परलिङ्गस्वरूपादीति] नामगोत्रादिकं च यत् ।  
नास्मिन्विधीयते किञ्चिन्न चापि प्रतिषिध्यते ॥ ७७ ॥  
  
विहितं सर्वमेवात्र [क्: सर्वमेवेदमिति] प्रतिषिद्धमथापि वा ।  
किन्त्वेतदत्र देवेशि नियमेन विधीयते ॥ ७८ ॥  
  
तत्त्वे चेतः स्थिरीकार्यं सुप्रयत्नेन योगिना ।  
तच्च यस्य यथैव स्यात्स तथैव समाचरेत् ॥ ७९ ॥  
  
तत्त्वे निश्चलचित्तस्तु भुञ्जानो विषयानपि ।  
न संस्पृश्येत दोषैः स पद्मपत्रमिवाम्भसा ॥ ८० ॥  
  
विषापहारिमन्त्रादिसन्नद्धो [ख्: तं० च मन्त्रादिसंयुक्त]   
भक्षयन्नपि ।  
विषं न मुह्यते तेन तद्वद्योगी महामतिः ॥ ८१ ॥  
  
इत्येतत्कथितं देवि किमन्यत्परिपृच्छसिम् ।  
  
इति श्रीमालिनीविजयोत्तरे तन्त्रे परमविद्याधिकारो नामाष्टादशोऽधिकारः ॥ १८ ॥  
  
  
  
  
अथ  
  
एकोनविंशोऽधिकारः ।  
  
अथैनं परमं योगविधिमाकर्ण्य शाङ्करी ।  
पुनराह प्रसन्नास्या प्रणिपत्य जगद्गुरुम् ॥ १ ॥  
  
साध्यत्वेन श्रुता देव भिन्नयोनिस्तु मालिनी ।  
विद्यात्रयं सविद्याङ्गं विधिवच्चावधारितम् ॥ २ ॥  
  
अधुना श्रोतुमिच्छामि ह्यभिन्ना साध्यते कथम् ।  
हिताय साधकेन्द्राणां प्रसादाद्वक्तुमर्हसि ॥ ३ ॥  
  
एवमुक्तो महेशान्या जगतां पतिरादरात् ।  
विकसद्वदनाम्भोजः प्रत्युवाच वचोऽमृतम् ॥ ४ ॥  
  
आरिराधयिषुः शम्भुं कुलोक्तविधिना बुधः ।  
कुलचक्रं यजेदादौ बुधो दीक्षोक्तवर्त्मना ॥ ५ ॥  
  
ततो जपेत्परां शक्तिं लक्षमेकमखण्डितम् ।  
पराबीजपुटान्तःस्थां न द्रुतां न विलम्बिताम् ॥ ६ ॥  
  
तद्वत्खण्डाष्टकं चास्या लक्षं लक्षमखण्डितम् ।  
जपेत्कुलेश्वरस्यापि लक्षषट्कमनन्यधीः ॥ ७ ॥  
  
होमयित्वा दशांशेन द्रव्यं पूर्वोदितं बुधः ।  
नित्यानुस्मृतिशीलस्य वाक्सिद्धिः सम्प्रजायते ॥ ८ ॥  
  
प्। १२७)  
  
स्वकूले जपयुक्तस्य अशक्तस्यापि साधने ।  
भवन्ति कन्यसा [ग्: कन्यका देवीति] देवि संसारे भोगसम्पदः ॥ ९ ॥  
  
शक्तस्तु साधयेत्सिद्धिं मध्यमामुत्तमामपि ।  
कृतसेवाविधिः पृथ्वीं भ्रमेदुद्भ्रान्तपत्त्रिवत् [ग्: पत्रवदिति] ॥ १०   
॥  
  
नगरे पञ्चरात्रं तु त्रिरात्रं पत्तने तु वै ।  
ग्रामेऽपि चैकरात्रं तु स्थित्वैनं विधिमाचरेत् ॥ ११ ॥  
  
यन्नामाद्यक्षरं यत्र वर्गे तत्तस्य [क्: वर्गतत्त्वस्येति] वस्तुनः ।  
कुलमुक्तं विधानज्ञैर्नगरादेर्न संशयः ॥ १२ ॥  
  
या यत्र देवता वर्गे वाच्यत्वे संव्यवस्थिता [क्: संव्यवस्थितिरिति] ।  
सैव तस्य पतित्वेन ध्येया पूज्या च साधकैः ॥ १३ ॥  
  
तस्य किञ्चित्समासाद्य नगरादिकमादरात् ।  
स्वदिग्वर्गस्थितो [ग्: स्वदिशि संस्थित] भूत्वा चक्रं योज्य निजोदये   
[नियोजयेत्] ॥ १४ ॥  
  
अवा * * * समेकैक उदिते * * * * ।  
देवता माहेश्वर * * * * * * * * * ॥ १५ ॥  
  
क्रमेणैव यथा रात्रौ * * * * तथा दिवा ।  
स्वदिशि स्वोदये वर्गं तमेवानुस्मरेद्बुधः ॥ १६ ॥  
  
प्। १२८)  
  
तिष्ठेदन्योदयं यावत्ततः स्वां दिशमाश्रयेत् ।  
स्वकुलं चिन्तयन्यायात्तद्देशकुलमेव [क्: यावत्तद्देशेति] वा ॥ १७ ॥  
  
यावदन्यां दिशं मन्त्री ततस्तदनुचिन्तयेत् ।  
एवं यावत्स्वकं स्थानं कुलचक्रोक्तवर्त्मना ॥ १८ ॥  
  
भ्रमित्वा पुनरायाति पूर्वकालक्रमेण च ।  
तावदागत्य देवेशि तद्देशकुलनायिका ॥ १९ ॥  
  
ददेद्भक्ष्यादिकं किञ्चिद्दापयेद्वाथ केनचित् ।  
अनेन विधिना युक्तो गुप्ताचारो दृढव्रतः । २० ॥  
  
योगिनीमेलकं प्राप्य षण्मासेनैव सिद्ध्यति ।  
दुष्करोऽयं विधिर्देवि सत्त्वहीनैर्नराधमैः ॥ २१ ॥  
  
सर्वसिद्धिकरो मुख्यः कुलशास्त्रेषु सर्वतः ।  
अथैकस्मिन्नपि ग्रामे पत्तने नगरेऽपि वा ॥ २२ ॥  
  
तद्दिग्भागं समाश्रित्य तदेवं जपते कुलम् ।  
त्रिभिरब्दैरनायासात्साधयेदुत्तमं फलम् ॥ २३ ॥  
  
लोकयात्रापरित्यक्तो ग्रासमात्रपरिग्रहः ।  
अथवा नाभिचक्रे तु ध्यानचक्रं कुलात्मकम् ॥ २४ ॥  
  
चेतसा भ्रमणं कुर्यात्सर्वकालक्रमेण तु ।  
ततोऽस्य वत्सरार्धेन देहान्तं योगिनीकुलम् ॥ २५ ॥  
  
प्। १२९)  
  
आविर्भवत्यसन्देहात्स्वविज्ञानप्रकाशकम् ।  
तेनाविर्भूतमात्रेण योगी योगिकुले कुली ॥ २६ ॥  
  
भवेदपि पतिर्देवि योगिनां परमेश्वरि ।  
अथवा चिन्तयेद्देवि यकारादिकमष्टकम् ॥ २७ ॥  
  
स्वरूपेण प्रभाकारकरालाकुलविग्रहम् ।  
तस्य मध्ये कुलेशानं स्वबोधकमनुस्मरन् ॥ २८ ॥  
  
सर्वमेव च तत्पश्चाच्चक्रं दीपशिखाकृति ।  
सम्भूतं चिन्तयेद्योगी योगिनीपदकाङ्क्षया ॥ २९ ॥  
  
एतस्मिन्व्यक्तिमापन्ने पिण्डस्थं बुद्ध उच्यते ।  
ततोऽस्याकस्मिकी देवि महामुद्रोपजायते ॥ ३० ॥  
  
शृङ्गारवीरकारुण्यशोककोपादयस्तथा ।  
प्रबुद्धमेतदुद्दिष्टं पिण्डस्थममरार्चिते ॥ ३१ ॥  
  
दिवसैरभियुक्तस्य ततोऽस्य बहुभिर्दिनैः ।  
धरादितत्त्वभावानां संवित्तिरुपजायते ॥ ३२ ॥  
  
सुप्रबुद्धं तदिच्छन्ति पिण्डस्थं ज्ञानमुत्तमम् ।  
चक्रं च त्रिगुणाष्टारमथवा तत्र चिन्तयेत् ॥ ३३ ॥  
  
कादिहान्ताक्षराक्रान्तं पूर्वरूपं सविन्दुकम् ।  
तत्रापि पूर्ववत्सर्वं कुर्वन्नेतत्फलं लभेत् ॥ ३४ ॥  
  
आदिवर्णान्वितं वाथ षोडशारमनुस्मरन् ।  
मध्यक्रमेण वा योगी पञ्चमं चुम्बकादिभिः ॥ ३५ ॥  
  
प्। १३०)  
  
द्वासप्ततिसहस्राणि नाडीनां नाभिचक्रके ।  
यतः पिण्डत्वमायान्ति तेनासौ पिण्ड उच्यते ॥ ३६ ॥  
  
तत्र स्थितं तु यज्ज्ञेयं पिण्डस्थं तदुदाहृतम् ।  
अ * * मल * * त्केश * * * * * * कम् ॥   
३७ ॥  
  
विज्वरत्वमवाप्नोति वत्सरेण यदृच्छया ।  
चक्रपञ्चकमेतद्धि पूर्ववद्धृदये स्थितम् ॥ ३८ ॥  
  
पदस्थमिति शंसन्ति चतुर्भेदं विचक्षणाः ।  
यत्रार्थावगतिर्देवि तत्स्थानं पदमुच्यते ॥ ३९ ॥  
  
चतुष्कमत्र विज्ञेयं भेदं पञ्चदशात्मकम् ।  
सर्वतोभद्रसंसिद्धौ सर्वतोभद्रतां व्रजेत् ॥ ४० ॥  
  
जरामरणनैर्गुण्यनिर्मुक्तो योगचिन्तकः ।  
व्याप्तावपि प्रसिद्धायां मायाधस्तत्त्वगोचरः ॥ ४१ ॥  
  
वेत्ति तत्पतितुल्यत्वं तदीशत्वं च गच्छति ।  
पदस्थे किन्तु चन्द्राभं प्रदीपाभं न चिन्तयेत् ॥ ४२ ॥  
  
एतदेवामृतौघेन देहमापूरयत्स्वकम् ।  
चिन्तितं मृत्युनाशाय भवतीति किमद्भुतम् ॥ ४३ ॥  
  
उपलक्षणमेतत्ते चन्द्रबिम्बाद्युदीरितम् ।  
येन येनैव रूपेण चिन्त्यते परमेश्वरी ॥ ४४ ॥  
  
पिण्डस्थादिप्रभेदेषु तेनैवेष्टफलप्रदा ।  
रूपमैश्वरमिच्छन्ति शिवस्यासिवहारिणः ॥ ४५ ॥  
  
प्। १३१)  
  
यद्भ्रूमध्यस्थितं यस्मार्त्तेन तत्र व्यवस्थितम् ।  
पञ्चकं सूर्यसङ्काशं रूपस्थमभिधीयते ॥ ४६ ॥  
  
तत्रापि पूर्ववत्सिद्धिरीश्वरान्तपदोद्भवा ।  
रूपातीतं तु देवेशि प्रागेवोक्तमनेकधा ॥ ४७ ॥  
  
एत्येषा कुलचक्रस्य समासाद्व्याप्तिरुत्तमा ।  
कथिता सर्वसिद्ध्यर्थं सिद्धयोगीश्वरीमते ॥ ४८ ॥  
  
सर्वदाथ विभेदेन पृथग्वर्णविभेदतः ।  
विद्यादिसर्वसंसिद्ध्यै योगिनां योगमिच्छताम् ॥ ४९ ॥  
  
भूयोऽपि सम्प्रदायेन वर्णभेदश्च कीर्त्यते ।  
स्त्रीरूपां हृदि सञ्चिन्त्य सितवस्त्रादिभूषिताम् [क्: भूषणामिति] ॥ ५० ॥  
  
नाभिचक्रोपविष्टां तु चन्द्रकोटिसमप्रभाम् ।  
बीजं यत्सर्वशास्त्राणां तत्तदा स्यादनारतम् ॥ ५१ ॥  
  
स्वकीयेनैव वक्त्रेण निर्गच्छत्प्रविचिन्तयेत् ।  
तारहारलताकारं विस्फुरत्किरणाकुलम् ॥ ५२ ॥  
  
वर्णैस्तारकसङ्काशैरारब्धममितद्युति ।  
मासार्धाच्छास्त्रसङ्घातमुद्गिरत्यनिवारितम् ॥ ५३ ॥  
  
स्वप्ने मासात्समाधिस्थः षड्भिर्मासैर्यथेच्छया ।  
उच्छिन्नान्यपि शास्त्राणि ग्रन्थतश्चार्थतोऽपि वा ॥ ५४ ॥  
  
प्। १३२)  
  
जानाति वत्सराद्योगी यदि तन्मयतां [क्: चिन्मयतामिति] गतः ।  
अनुषङ्गफलं चैतत्समासादुपवर्णितम् ॥ ५५ ॥  
  
विद्येश्वरसमानत्वसिद्धिरन्याश्च सिद्धयः ।  
प्रतिवर्णविभेदेन यथेदानीं तथोच्यते ॥ ५६ ॥  
  
ध्यातव्या योगिभिर्नित्यं तत्तत्फलबुभुक्षुभिः ।  
विन्यासक्रमयोगन त्रिविधेनापि वर्त्मना ॥ ५७ ॥  
  
यो यत्राङ्गे स्थितो वर्णः कुलशक्तिसमुद्भवः ।  
तं तत्रैव समाधाय स्वरूपेणैव योगवित् ॥ ५८ ॥  
  
स्फुरत्प्रभास्ततिमिरं कुवन्नत्र मनः स्थिरम् ।  
पूर्वकालक्रमादेव तत्त्वाभ्यासोक्तवर्त्मना ॥ ५९ ॥  
  
तद्वर्णव्याप्तिजं सर्वं प्राप्नोति फलमुत्तमम् ।  
अथवा योजयेत्कश्चिदेनां वश्यादिकर्मसु ॥ ६० ॥  
  
तदा प्रसाधयत्याशु साधकस्य समीहितम् ।  
उदितादित्यवर्णाभां समस्ताक्षरपद्धतिम् ॥ ६१ ॥  
  
इच्छयैनां सुवर्णाभां स्रवन्तीं मदिरां मुहुः ।  
सप्ताहं चिन्तयेद्यस्य सर्वाङ्गेषु यथाक्रमम् ॥ ६२ ॥  
  
स वश्यो दासवद्भूत्वा नान्यं स्वामिनमिच्छति ।  
त्रिसप्ताद्रूपसम्पन्नां पदविभ्रान्तलोचनाम् ॥ ६३ ॥  
  
प्। १३३)  
  
उर्वशीमप्यनायासादानयेत्किमु मानुषीम् ।  
अनेनैव विधानेन वायुवह्निपुरान्तगाम् ॥ ६४ ॥  
  
पिण्डाकृष्टीकरी ज्ञेया योजनानां [ ] शतैरपि ।  
शरत्पूर्णनिशानाथवर्णाभैषानुसन्धिता ॥ ६५ ॥  
  
विदधात्यतुलां शान्तिमात्मनोऽथ परस्य वा ।  
द्रुतहेमप्रतीकाशा स्वस्थाने सम्प्रयोजिता ॥ ६६ ॥  
  
महतीं पुष्टिमाधत्ते दशाहेनैव शाङ्करि ।  
जम्बूफलरसाभासां वज्रकीलकसन्निभाम् ॥ ६७ ॥  
  
कीलने चिन्तयेद्योगी मोहने शुकपिच्छवत् ।  
वज्रनीलप्रतीकाशां प्रतिस्थाननिकृन्तनीम् ॥ ६८ ॥  
  
कालानलसमस्पर्शां रिपुनाशाय चिन्तयेत् ।  
मालायष्टरभीतानां [ग्: मालयिष्टरभीष्टानामिति]   
कुलमद्रिसमोपमम् (?) ॥ ६९ ॥  
  
चिन्तयेद्धूमसङ्काशामत्यन्तमनलाकुलाम् ।  
शान्तिकर्मोक्तवत्कोपप्रशान्तावप्यनुस्मरन् ॥ ७० ॥  
  
तापने तु तथा किन्तु स्वरूपं सूर्यवद्बुधः ।  
विद्वेशे तु कपोताभां भञ्जने चाषसन्निभाम् ॥ ७१ ॥  
  
उत्सादे नीलहरितपीतरक्तासितां स्मरेत् ।  
प्रत्यङ्गव्याधिसम्भूतावेकमेव तदुद्भवम् ॥ ७२ ॥  
  
प्। १३४)  
  
वर्णं विचिन्तयेद्योगी मारणोक्तेन वर्त्मना ।  
तद्वत्तु शान्तिकर्मोक्तवर्त्मना तत्प्रसान्तये ॥ ७३ ॥  
  
चिन्तयेत्कृतके व्याधिसङ्घाते सहजेऽपि वा ।  
अथवैतां जपन्कश्चिद्वाक्सिद्धिमभिवाञ्छति ॥ ७४ ॥  
  
तदानेन विधानेन प्रकुर्यादक्षमालिकाम् ।  
मणिमौक्तिकशङ्खादिपद्माक्षादिविनिर्मिताम् ॥ ७५ ॥  
  
हेमादिधातुजां वाथ शतार्धप्रमितां [क्: शतार्धाक्षमितामिति]   
बुधः ।  
यथा स्वबाहुमात्रा स्याद्वलयाकृतितां गता ॥ ७६ ॥  
  
तां गृहीत्वा समालभ्य गन्धधूपाधिवासिताम् ।  
पूजयित्वा कुलेशानं तत्र शक्तिं निवेशयेत् ॥ ७७ ॥  
  
प्रत्येकमुच्चरेद्बीजं पराबीजपुटान्तगम् [क्: बीजपुटं गर्तमिति] ।  
प्रस्फुरत्क्षान्तमेकस्मिन्नाद्यक्षे विनियोजयेत् ॥ ७८ ॥  
  
आद्यर्णं व्यापकं भूयः सर्वाधिष्ठायकं स्मरेत् ।  
द्विविधेऽपि हि वर्णानां भेदे विधिरयं मतः ॥ ७९ ॥  
  
द्वितीयं व्यापकं वर्णं द्वितीयं पूर्ववन्न्यसेत् ।  
तृतीयादिषु वर्णेषु फान्तेष्वप्येवमिष्यते ॥ ८० ॥  
  
ततः शक्तिमनुस्मृत्य सूत्राभामेकमानसः ।  
अक्षमध्यगतां कुर्यादक्षसूत्रप्रसिद्धये ॥ ८१ ॥  
  
प्। १३५)  
  
चक्रवद्भ्रामयेदेनां यदेवात्र प्रभाषते ।  
तत्सर्वं मन्त्रसंसिद्ध्यै जपत्वेन प्रकल्पते ॥ ८२ ॥  
  
होमः स्याद्दीक्षिते तद्वद्दह्यमानेऽत्र वस्तुनि ।  
विपरीतप्रयोगेन सङ्क्रुद्धो भ्रामयेद्यदि ॥ ८३ ॥  
  
नदा मारयते शत्रुं सभृत्यबलवाहनम् ।  
अभिमन्त्र्य यदेवात्र चेतसा कर्म साधकः ॥ ८४ ॥  
  
रात्रौ सौम्यादिभेदेऽत्र भ्रामयेदक्षसूत्रकम् ।  
तदेव सिद्ध्यते देवि कृतसेवाविधेः [ग्: सेवाविधिरिति] प्रिये ॥ ८५ ॥  
  
सेवा चात्राक्षसूत्रस्य षण्मासं परिवर्तनम् ।  
विधावत्र नियुक्तस्य योगिनो वत्सरत्रयात् ॥ ८६ ॥  
  
वाक्सिद्धिर्जायते देवि सर्वलोकसुदुर्लभा ।  
वाक्सिद्धेर्नापरा सिद्धिरुत्तमा भुवि जातुचित् ॥ ८७ ॥  
  
वाचो वर्णात्मिका यस्माद्वर्णरूपा च मालिनी ।  
अथवा चिन्तयेदेनामुल्काकारां विचक्षणः ॥ ८८ ॥  
  
निर्गच्छन्तीं स्वकाद्देहाद्विस्फुरन्तीं ततोऽप्यतः ।  
स्फुलिङ्गैः कोटिसङ्ख्यातैः सन्ततैः किरणाकुलैः ॥ ८९ ॥  
  
ग्रामं वा पत्तनं वापि नगरं देशमेव वा ।  
मण्डलं पृथिवी वापि ब्रह्माण्डं वा समस्तकम् ॥ ९० ॥  
  
विस्तीर्णं वा जनानीकमेकैकमुत्तमोत्तमम् ।  
स बाह्याभ्यन्तरं व्याप्य पुनः प्रतिनिवृत्त्य च ॥ ९१ ॥  
  
प्। १३६)  
  
प्रविशन्तीं स्वकं देहं पूर्वाकारामनुस्मरेत् ।  
एवं दिने दिने कुर्यात्तद्गतेनान्तरात्मना ॥ ९२ ॥  
  
ततोऽस्य मासमात्रेण जनास्तत्र निवासिनः ।  
आगच्छन्ति यथा तीर्थं शक्तितेजोपबृंहिताः ॥ ९३ ॥  
  
रूपिण्यो विविधाकारा ललनाद्यास्तथा पराः ।  
भूचर्यः क्षोभमायान्ति षण्मासान्नात्र संशयः ॥ ९४ ॥  
  
योनिजा द्वा मजा (?) क्षेत्रजाताः पीठसमुद्भवाः ।  
नायिकाश्च महादेवि क्रमात्क्षुभ्यन्ति वत्सरात् ॥ ९५ ॥  
  
अन्तरिक्षगता दिव्या ब्रह्मलोकगताश्च याः ।  
ब्रह्माण्डान्तर्गताः सर्वाः क्षोभं यान्ति समात्रयात् ॥ ९६ ॥  
  
स्वं स्वं ददति विज्ञानं साधकेन समीहितम् ।  
यदि ता न प्रयच्छन्ति साधकेन समीहितम् ॥ ९७ ॥  
  
नश्यते दिव्यविज्ञानं त्रुट्यते कुलसन्ततिः ।  
दत्त्वा तु साधकेन्द्रेण प्रार्थितं फलमादरात् ॥ ९८ ॥  
  
अनुपालितगुर्वाज्ञाः सिद्धिं प्राप्स्यन्त्यनुत्तमाम् ।  
ताभ्यो विज्ञानमासाद्य योगी योगिकुले कुली ॥ ९९ ॥  
  
भुक्त्वा यथेप्सितान्भोगान्यात्यन्ते परमं पदम् ।  
इत्ययं कथितो लेशात्कौलिको विधिरुत्तमः ॥ १०० ॥  
  
योगिनां सर्वसिद्ध्यर्थं कुलमार्गानुसारिणाम् ॥ १०१ ॥  
  
इति श्रीमालिनीविजयोत्तरे तन्त्रे कुलचक्राधिकार एकोनविंशः ॥ १९ ॥  
  
  
  
  
अथ  
  
विंशोऽधिकारः ।  
  
अथ पिण्डादिभेदेन शाक्तं विज्ञानमुच्यते ।  
योगिनां योगसिध्यर्थं सङ्क्षेपान्न तु विस्तरात् ॥ १ ॥  
  
पिण्डं शरीरमित्युक्तं तद्वछक्तिशिवात्मनोः ।  
ब्रह्मानन्दो बलं तेजो वीर्यमोजश्च कीर्त्यते ॥ २ ॥  
  
अज्ञानेन निरुद्धं तदनाद्येव सदात्मनः ।  
तदाविभूतये सर्वमनिरुद्धं प्रवर्तते ॥ ३ ॥  
  
तेनाविर्भाव्यमानं तत्पूर्वावस्थां परित्यजत् ।  
याः संवित्तीरवाप्नोति ता अधस्तात्प्रकीर्तिताः ॥ ४ ॥  
  
तदेव पदमिच्छन्ति सर्वार्थावगतिर्यतः ।  
तस्मात्सञ्जायते नित्यं नित्यमेव शिवात्मनोः ॥ ५ ॥  
  
तदेव रूपमित्युक्तमात्मनश्च विनश्वरम् ।  
रूपातीतं तदेवाहुर्यतोक्षाविषयं परम् ॥ ६ ॥  
  
भावनां तस्य कुर्वीत नमस्कृत्य गुरुं बुधः ।  
तावदालोचयेद्वस्तु यावत्पदमनामयम् ॥ ७ ॥  
  
नैवं न चैवं नाप्येवं नापि चैवमपि स्फुटम् ।  
चेतसा योगयुक्तेन यावत्तदिदमप्यलम् ॥ ८ ॥  
  
प्। १३८)  
  
कृत्वा तन्मयमात्मानं सर्वाक्षार्थविवर्जितम् ।  
मुहूर्तं तिष्ठते यावत्तावत्कम्पः प्रजायते ॥ ९ ॥  
  
भ्रमणोद्भवनिद्राश्च किञ्चिदानन्द इत्यपि ।  
तत्र यत्नेन सन्दध्याच्चेतः परफलेच्छया ॥ १० ॥  
  
तदेतदात्मनो रूपं शिवेन प्रकटीकृतम् ।  
यत्र तु यच्चं [ग्: यत्र तत्र त्विति] विज्ञेयं शिवात्मकमपि स्थितम् ॥ ११ ॥  
  
तद्रूपोद्बलकत्वेन स्थितमित्यवधारयेत् ।  
तत्समभ्यसतो नित्यं स्थूलपिण्डाद्युपाश्रयात् ॥ १२ ॥  
  
चतुर्भेदत्वमायाति भक्त्याभिन्नमपि स्वतः ।  
स्थूलपिण्डे द्विधा प्रोक्तं बाह्याभ्यन्तरभेदतः ॥ १३ ॥  
  
भौतिकं बाह्यमिच्छन्ति द्वितीयं चातिवाहिकम् ।  
तत्राद्योपाश्रयाद्योगी ससंवित्तिरपि स्फुटान् ॥ १४ ॥  
  
बाह्यार्थान्सम्प्रगृह्णाति किञ्चिदाध्यात्मिकानपि ।  
द्वितीयोपाश्रयात्तत्त्वभावार्थान्सम्प्रपद्यते ॥ १५ ॥  
  
ईक्षते च स्वदेहान्तः पीठक्षेत्रादिकं स्फुटम् ।  
स्वरूपालोचनादस्य यत्किञ्चिदुपजायते ॥ १६ ॥  
  
तत्र चेतः स्थिरीकुर्वंस्तदेव सकलं लभेत् ।  
तेन तत्र न कुर्वीत चैतदुत्तमवाञ्छया ॥ १७ ॥  
  
प्। १३९)  
  
पिण्डद्वयविनिर्मुक्ता किञ्चित्तद्वासनान्विता ।  
विज्ञानकेवलान्तस्था पदमित्यभिधीयते ॥ १८ ॥  
  
यतम् एतामनुपाप्तो विज्ञानक्रमयोगतः ।  
रूपोदयातिविज्ञानपदत्वं प्रतिपद्यते ॥ १९ ॥  
  
एतच्चतुर्विधं ज्ञेयं चतुर्धार्थप्रतिश्रयात् ।  
स च तत्त्वादिसंवित्तिपूर्वस्तत्पतितावधिः ॥ २० ॥  
  
पदभावविनिर्मुक्ता किञ्चित्तदनुवर्जिता ।  
अवस्था स्वस्वरूपस्य प्रकाशकरणी यतः ॥ २१ ॥  
  
तेन सारूप्यमित्युक्ता रूपस्थं यत्तदान्वितम् ।  
उदितादिप्रभेदेन तदप्युक्तं चतुर्विधम् ॥ २२ ॥  
  
ज्ञानोदया च देवेशि ममत्वात्तत्फलप्रदम् ।  
अमुना क्रमयोगेन अन्तरा येषु सन्दधत् ॥ २३ ॥  
  
चेतः शुद्धमवाप्नोति रूपातीतं परं पदम् ।  
चतुर्विधं तदप्युक्तं संवित्तिफलभेदतः ॥ २४ ॥  
  
त्रिविधं तत्समभ्यस्य सर्वसिद्धिफलेच्छया ।  
चतुर्थात्तु तनुं त्यक्त्वा तत्क्षणादपवृज्यते ॥ २५ ॥  
  
इति पिण्डादिभेदेन शिवज्ञानमुदाहृतम् ।  
योगाभ्यासविधानेन मन्त्रविद्यागणं शृणु ॥ २६ ॥  
  
प्। १४०)  
  
पूर्वोक्तविधिसन्नद्धः प्रदेशे पूर्वचोदिते ।  
नाभ्यादिपञ्चदेशानां परार्णं क्वापि चिन्तयत् ॥ २७ ॥  
  
स्वरूपेण प्रभाभात्प्रकाशिततनूदरम् ।  
दीप्तिभिस्तस्य तीव्राभिराब्रह्मभुवनं ततः ॥ २८ ॥  
  
एवं संस्मरतस्तस्य दिवसैः सप्तभिः प्रिये ।  
रुद्रशक्तिसमावेशः सुमहान्सम्प्रजायते ॥ २९ ॥  
  
आविष्टो बहुवाक्यानि संस्कृतादीनि जल्पति ।  
महाहास्यं तथा गेयं शिवारुदितमेव च ॥ ३० ॥  
  
करोत्याविष्टचित्तस्तु न तु जानाति किञ्चन ।  
मासेनैवं यदा मुक्तो यत्र यत्रावलोकयेत् ॥ ३१ ॥  
  
तत्र तत्र दिशः सर्वा ईक्षते किरणाकुलाः ।  
यां यामेव दिशं षड्भिर्मासैर्युक्तस्तु वीक्षते ॥ ३२ ॥  
  
नानाकराणि रूपाणि तस्यां तस्यां प्रपश्यति ।  
न तेषु सन्दधेच्चेतो न चाभ्यासं परित्यजेत् ॥ ३३ ॥  
  
कुर्वन्नेतद्विधं योगी भीरुरुन्मत्तको भवेत् ।  
वीरः शक्तिं पुनर्याति प्रमादात्तद्गतोऽपि सन् ॥ ३४ ॥  
  
वत्सराद्योगसंसिद्धिं प्राप्नोति मनसेप्सिताम् ।  
परापरामथैतस्या अपरां वा यथेच्छया ॥ ३५ ॥  
  
प्। १४१)  
  
सद्भावं मातृसङ्घस्य हृदयं भैरवस्य वा ।  
नवात्मानमपि ध्यायेद्रतिशेखरमेव वा ॥ ३६ ॥  
  
अघोर्याद्यष्टकं वापि माहेश्यादिकमेव वा ।  
अमृतादिप्रभेदेन रुद्रान्वा शक्तयोऽपि वा ॥ ३७ ॥  
  
सर्वे तुल्यबलाः प्रोक्ता रुद्रशक्तिसमुद्भवाः ।  
अथवामृतपूर्णानां प्रभेदः प्रोच्यते परः ॥ ३८ ॥  
  
प्राणस्थं परयाक्रान्तं प्रत्येकमपि दीपितम् ।  
विद्यां प्रकल्पयेन्मन्त्रं प्राणाक्रान्तं परासनम् ॥ ३९ ॥  
  
द्वादशारस्य चक्रस्य षोडशारस्य वा स्मरेत् ।  
अष्टारस्याथ वा देवि तस्य त्रेधा शतस्य वा ॥ ४० ॥  
  
षडरस्याथ वा मन्त्री यथा सर्वं तथा शृणु ।  
सङ्क्षेपादिदमाख्यातं सार्धं चक्रशतद्वयम् ॥ ४१ ॥  
  
एतत्त्रिगुणतां याति स्त्रीपुंयामलभेदतः ।  
शान्त्यादिकर्मभेदेन प्रत्येकं द्वादशात्मताम् ॥ ४२॥  
  
दक्षश्चण्डो हरः शौण्डी [क्: हरिश्चण्डीति] प्रमथो भीममन्मथौ   
।  
शकुनिः सुमतिर्नन्दो गोपालोऽथ पितामहः ॥ ४३ ॥  
  
नन्दा भद्रा जया काली कराली विकृतानना ।  
क्रोष्टकी भीममुद्रा च वायुवेगा हयानना ॥ ४४ ॥  
  
प्। १४२)  
  
गम्भीरा घोषणी चैव द्वादशैताः प्रकीर्तिताः ।  
आग्नेय्यादिचतुष्कोणा ब्रह्माण्याद्या अपि प्रिये ॥ ४५ ॥  
  
सिद्धिर्-ऋद्धिस्तथा लक्ष्मीर्दीप्तिर्माला शिखा शिवा ।  
सुमुखी वामनी नन्दा हरिकेशी हयानना ॥ ४६ ॥  
  
विश्वेशी च सुमाख्या [ग्: सामाख्या चेति] च एता वा द्वादश क्रमात् ।  
एतासां वाचका ज्ञेयाः स्वराः षण्ठविवर्जिताः ॥ ४७ ॥  
  
षोडशारेऽमृताद्याश्च स्त्रीषुपाठप्रभेदतः ।  
श्रीकण्ठोऽनन्तसूक्ष्मौ च त्रिमूर्तिः शर्वरीश्वरः ॥ ४८ ॥  
  
अर्घेषो भारभूतिश्च स्थितिः स्थाणुर्हरस्तथा ।  
झिण्ठीशो भौतिकश्चैव सद्योजातस्तथापरः ॥ ४९ ॥  
  
अनुग्रहेश्वरः क्रूरो महासेनोऽथ षोडश ।  
सिद्धिर्-ऋद्धिर्द्युतिर्लक्ष्मीर्मेधा कान्तिः स्वधा धृतिः ॥ ५० ॥  
  
दीप्तिः पुष्टिर्मतिः कीर्तिः संस्थितिः सुगतिः स्मृतिः ।  
सुप्रभा षोडशी चेति श्रीकण्ठादिकशक्तयः ॥ ५१ ॥  
  
षोडशारे स्वरा ज्ञेया वाचकत्वेन सर्वतः ।  
अघोराद्यास्तथाष्टारे अघोर्याद्याश्च देवताः ॥ ५२ ॥  
  
माहेश्याद्यास्तथा देवि चतुर्विंशत्यतः शृणु ।  
नन्दादिकाः क्रमात्सर्वा ब्रह्माण्याद्यास्तथैव च ॥ ५३ ॥  
  
प्। १४३)  
  
संवर्तो लकुलीशश्च भृगुः श्वेतो बकस्तथा ।  
खड्गी पिनाकी भुजगो [क्: भुजगी नवमा दालिरित्येवंविधः] नवमो   
बलिरेव च ॥ ५४ ॥  
  
महाकालो द्विरण्डश्च [क्: दुरण्डश्चेति] च्छगलाण्डः शिखी तथा ।  
लोहितो मेषमीनौ च त्रिदण्ड्याषाढिनामकौ [क्: त्रिदण्डाषाढेति] ॥ ५५ ॥  
  
उमाकान्तोऽर्धनारीशो दारुको लाङ्गुली तथा ।  
तथा सोमेशशर्माणौ चतुर्विंशत्यमी मताः ॥ ५६ ॥  
  
कादिभान्ताः परिज्ञेया अष्टारे याद्यमष्टकम् ।  
मकारो बिन्दुरूपस्थः सर्वेषामुपरि स्थितः ॥ ५७ ॥  
  
जुङ्कारोऽथ तथा स्वाहा षडरे षट्क्रमेण तु ।  
बलिश्च बलिनन्दश्च दशग्रीवो हरो हयः ॥ ५८ ॥  
  
माधवश्च महादेवि षष्ठः सम्परिकीर्तितः ।  
विश्वा विश्वेश्वरी चैव हाराद्री वीरनायिका ॥ ५९ ॥  
  
अम्बा गुर्वीति योगिन्यो बीजैस्तैरेव षट् स्मृताः ।  
अन्योन्यवलिताः सर्वे स्वाम्यावरणभेदतः ॥ ६० ॥  
  
अकारादिक्षकारान्ताः सर्वसिद्धिफलप्रदाः ।  
ध्यानाराधनयुक्तानां योगिनां मन्त्रिणामपि ॥ ६१ ॥  
  
अथवा सर्वचक्राणां मध्ये विद्यां यथेप्सिताम् ।  
मन्त्रं वा पूर्वमुद्दिष्टं जपन्ध्यायन्प्रसिध्यति ॥ ६२ ॥  
  
इति सङ्क्षेपतः प्रोक्तः सर्वकामफलप्रदम् ।  
  
इति श्रीमालिनीविजयोत्तरे तन्त्रे सर्वमन्त्रनिर्णयो नाम  
विंशतितमोऽधिकारः ॥ २० ॥  
  
  
  
अथ  
  
एकविंशतितमोऽधिकारः  
  
अथातः परमं गुह्यं शिवज्ञानामृतोत्तमम् ।  
व्याधिमृत्युविनाशाय योगिनामुपवर्ण्यते ॥ १ ॥  
  
षोडशारे खगे चक्रे चन्द्रकल्पितकर्णिके ।  
स्वरूपेण परां तत्र स्रवन्तीममृतं स्मरेत् ॥ २ ॥  
  
पूर्वन्यासेन सन्नद्धः क्षणमेकं विचक्षणः ।  
ततस्तु रसनां [ग्: रसतां नीत्वेति] नीत्वा लम्बके विनियोजयत् ॥ ३ ॥  
  
स्रवन्तममृतं दिव्यं चन्द्रबिम्बसितं [क्: बिम्बात्स्मितं स्मरेदिति]   
स्मरेत् ।  
मुखमापूर्यते तस्य किञ्चिल्लवणवारिणा ॥ ४ ॥  
  
लोहगन्धेन तच्चात्र न पिवेत्किन्तु निक्षिपेत् ।  
एवं समभ्यसेत्तावद्यावत्तत्स्वादु जायते ॥ ५ ॥  
  
जराव्याधिविनिर्मुक्तो जायते तत्पिवंस्ततः ।  
पड्भिर्मासैरनायासाद्वत्सरान्मृत्युजिद्भवेत् ॥ ६ ॥  
  
तत्र स्वादुनि सञ्जाते तदाप्रभृति तत्रगम् ।  
यदेव चिन्तयेद्द्रव्यं तेनास्यापूर्यते मुखम् ॥ ७ ॥  
  
प्। १४५)  
  
रुधिरं मदिरां वाथ वसां वा क्षीरमेव वा ।  
घृततैलादिकं वाथ द्रवद्द्रव्यमनन्यधीः ॥ ८ ॥  
  
अथान्यं सम्प्रवक्ष्यामि सङ्क्रान्तिविधिमुत्तमम् ।  
मृते जीवच्छरीरे तु प्रविशेद्योगविद्यया ॥ ९ ॥  
  
निवातस्थो जितप्राणो जितासनविधिक्रमः ।  
कुर्वीत वायुनावेशमर्कतूले शनैः शनैः ॥ १० ॥  
  
स्वादाकृष्टिविधिं [क्: स्वादाकृष्येति] यावद्गुडे निम्बे च कारयेत् ।  
श्रीखण्डगुडकर्पूरैस्ततः कृत्वाकृतिं शुभाम् ॥ ११ ॥  
  
प्रगुणामगुण * * * * न्यङ्गेषु सन्दधत् ।  
न्यासं कृत्वापि तत्रापि वेधं कुर्याच्छनैः शनैः ॥ १२ ॥  
  
निरोधं तत्र कुर्वीत घट्टनं तदनन्तरम् ।  
घट्टनं नाम विज्ञेयमङ्गप्रत्यङ्गचालनम् ॥ १३ ॥  
  
एवमभ्यसतस्तस्य योगयुक्तस्य योगिनः ।  
चलते प्रतिमा सा तु धावते चापि सम्मुखी ॥ १४ ॥  
  
पुनस्तां प्रेरयेत्तावद्यावत्स्वस्थानमागताम् ।  
पतितां चालयेद्भूय उत्तानां पार्श्वतः स्थिताम् ॥ १५ ॥  
  
एवं सर्वात्मनस्तावद्यावत्स्ववशतां गता ।  
ततः प्रभृत्यसौ योगी प्रविशेद्यत्र रोचते ॥ १६ ॥  
  
प्। १४६)  
  
मृते जीवच्छरीरे वा सङ्क्रान्त्याक्रान्तिभेदतः ।  
प्रक्षिप्य जलवच्छक्तिजालं सर्वाङ्गसन्धिषु ॥ १७ ॥  
  
प्रत्यङ्गमङ्गतस्तस्य शक्तिं तेनाक्रमेद्बुधः ।  
स्वकीयं रक्षयेद्देहहमाक्रान्तावन्यथा त्यजेत् ॥ १८ ॥  
  
बहून्यपि शरीराणि दृढलक्ष्यो यदा भवेत् ।  
तदा गृह्णात्यसन्देहं युगपत्सन्त्यजन्नपि ॥ १९ ॥  
  
अथापरं प्रवक्ष्यामि सद्यः प्रत्ययकारकम् ।  
समाधानामृतं दिव्यं योगिनां मृत्युनाशनम् ॥ २० ॥  
  
चन्द्राकृष्टिकरं नाम मासाद्वा योगभोगदम् ।  
शुक्लपक्षे द्वितीयायां मेषस्थे तिग्मरोचिषि ॥ २१ ॥  
  
स्नातः शुचिर्निराहारः[क्: निराकार] कृतपूजाविधिर्बुधः ।  
न्यसेच्चन्द्रे कलाजालं परया समधिष्ठितम् ॥ २२ ॥  
  
सर्वबाधापरित्यक्ते प्रदेशे संस्थितो बुधः ।  
एकचित्तः प्रशान्तात्मा शिवसद्भावभावितः ॥ २३ ॥  
  
तावदालोकयेच्चन्द्रं यावदस्तमुपागतः ।  
ततो भुञ्जीत दुग्धेन चन्द्रध्यानसमन्वितः ॥ २४ ॥  
  
एवं दिने दिने कुर्याद्यावत्पञ्चदशी भवेत् ।  
शेषां रात्रिं स्वपेद्ध्यायंश्चन्द्रबिम्बगतां पराम् ॥ २५ ॥  
  
प्। १४७)  
  
पौर्णमास्यां तथा योगी अर्धरात्र उपस्थितः ।  
जने निःशब्दतां याते प्रसुप्ते सर्वजन्तुभिः ॥ २६ ॥  
  
चन्द्रकोटिकरप्रख्यां तारहारविभूषणाम् ।  
सिताम्बरपरीधानां सितचन्दनचर्चिताम् ॥ २७ ॥  
  
मौक्तिकाभरणोपेतां सुरूपां नवयौवनाम् ।  
आप्यायनकरीं देवीं समन्तादमृतस्रवाम् ॥ २८ ॥  
  
राजीवासनसंस्थां च योगनिद्रामवस्थिताम् ।  
चन्द्रबिम्बे परां देवीमीक्षते नात्र संशयः ॥ २९ ॥  
  
ततस्तां चेतसा व्याप्य तावदाकर्षयेत्सुधीः ।  
यावन्मुखाग्रमायाता तत्र कुर्यात्स्थिरं मनः ॥ ३० ॥  
  
ततः प्रसार्य वदनं ध्यानासक्तेन चेतसा ।  
निगिरेत्तां समाकृष्य भूयो हृदि विचिन्तयेत् ॥ ३१ ॥  
  
तया प्रविष्टया देहं योगी दुःखविवर्जितः ।  
शक्तितुल्यबलो भूत्वा जीवेदाचन्द्रतारकम् ॥ ३२ ॥  
  
एकोऽप्यनेकधात्मानं संविभज्य निजेच्छया ।  
त्रैलोक्यं यौगपद्येन भुनक्ति वशतां [क्: वशमेति चेति] गतम् ॥ ३३ ॥  
  
आसाद्य विपुलान्भोगान्प्रलये समुपस्थिते ।  
परमभ्येति निर्वाणं दुष्पापमकृतामनाम् ॥ ३४ ॥  
  
प्।१४८)  
  
अथवा तन्न शक्नोति गगने परिचिन्तितुम् ।  
प्रतिबिम्बे तथा ध्यायेदुदकादिषु पूर्ववत् ॥ ३५ ॥  
  
तत्पीत्वा मनसा शेषां स्वपेद्रात्रिमनुस्मरन् ।  
पूरोक्तं समवाप्नोति षड्भिर्मासैरखण्डितम् ॥ ३६ ॥  
  
इति श्रीमालिनीविजयोत्तरे तन्त्रे चन्द्राकृष्ट्यधिकार एकविंशतितमः ॥ २१ ॥  
  
  
  
  
अथ  
  
द्वाविंशतितमोऽधिकारः ।  
  
अथान्यत्परमं गुह्यं कथयामि तव प्रिये ।  
यन्न कस्यचिदाख्यातं योगामृतमनुत्तमम् ॥ १ ॥  
  
सूर्याकृष्टिकरं नाम योगिनां योगसिद्धिदम् ।  
सम्यङ्मासचतुष्केण दिनाष्टाभ्यधिकेन तु ॥ २ ॥  
  
प्रहरस्याष्टमो भागो नाडीकेत्यभिधीयते ।  
तत्पादक्रमवृद्ध्या तु प्रतिवासरमभ्यसेत् ॥ ३ ॥  
  
उदयास्तमयं यावद्यत्र सूर्यः प्रदृश्यते ।  
प्रदेशे तत्र विजने सर्वबाधाविवर्जिते ॥ ४ ॥  
  
अहोरात्रोषितो योगी मकरस्थे दिवाकरे ।  
शूचिर्भूत्वा कृतन्यासः कृतशीतप्रतिक्रियः ॥ ५ ॥  
  
भानुबिम्बे न्यसेच्चक्रमष्टषट्द्वादशारकम् ।  
शिवशक्तिगणोपेतं भैरवाष्टकसंयुतम् ॥ ६ ॥  
  
वर्षादि-ऋतुसंयुक्तं मासैर्-ऋक्षादिभिर्युतम् ।  
अष्टारं चिन्तयेद्बिम्बे शेषं रश्मिषु चिन्तयेत् ॥ ७ ॥  
  
तत्र चित्तं समाधाय प्रोक्तकालं विवक्षणः ।  
अनिमीलितनेत्रस्तु भानुबिम्बं निरीक्षयेत् ॥ ८ ॥  
  
प्। १५०)  
  
ततः काले व्यतिक्रान्ते सुनिमीलितलोचनः ।  
प्रविशेदन्धकारान्तर्भुवनं निरुपद्रवम् ॥ ९ ॥  
  
तत्रोन्मीलितनेत्रस्तु बिम्बाकारं प्रपश्यति ।  
सन्धाय तत्र चैतन्यं तिष्ठेद्यावन्न पश्यति ॥ १० ॥  
  
नष्टेऽपि चेतसा शेषं तिष्ठेत्कालमनुस्मरन् ।  
एवं पासेन देवेशि स्थिरं तदुपजायते ॥ ११ ॥  
  
मासद्वयेन सर्वत्र प्रेक्षते नात्र संशयः ।  
त्रिभिः समीक्षते सर्वं रविबिम्बसमाकुलम् ॥ १२ ॥  
  
प्रोक्तकालावसानेन वृषस्थे तिग्मरोचिषि ।  
प्रेक्षते सूर्यबिम्बान्तः सचक्रं परमेश्वरम् ॥ १३ ॥  
  
उपलब्धं समाकृष्य मुखाग्ने स्थिरतां नयेत् ।  
आपीय पूर्ववत्पश्चाद्वृत्तिं निश्चलतां नयेत् ॥ १४ ॥  
  
तत्र तेन सहात्मानमेकीकृत्य मुहूर्तकम् ।  
यावत्तिष्ठति देवेशि तावत्सन्त्यजति क्षितिम् ॥ १५ ॥  
  
पश्यतो जनवृन्दस्य याति सूर्येण चैकतः ।  
अनेन विधिना देवि सिद्धयोगीश्वरेश्वरः ॥ १६ ॥  
  
शिवाद्यवनिपर्यन्तं न क्वचित्प्रतिहन्यते ।  
भुक्त्वा तु विपुलान्भोगान्निष्कले लीयते परे ॥ १७ ॥  
  
तदेतत् खेचरीचक्रं यत्र खेचरतां व्रजेत् ।  
सिद्धयोगीश्वरीतन्त्रे सरहस्यमुदाहृतम् ॥ १८ ॥  
  
प्। १५१)  
  
अथवा चक्ररूपेण सबाह्याभ्यन्तरं स्वकम् ।  
देहं चिन्तयतः पूर्वं फलं स्यान्निश्चितात्मनः ॥ १९ ॥  
  
उच्चरन्फादिनान्ता वा ध्वनिज्योतिर्मरुद्युताम् ।  
विश्राम्य मस्तके चित्तं क्षणमेकं विचक्षणः ॥ २० ॥  
  
त्रीशूलेन प्रयोगेन सद्यस्त्यजति मेदिनीम् ।  
एवं समभ्यसन्मासाच्चक्रवद्भ्रमति क्षितौ ॥ २१ ॥  
  
मुहूर्तं स्पृशते भूमिं मुहूर्ताच्च नभस्तलम् ।  
शिवारावादि कुरुते वलनास्फोटनानि च ॥ २२ ॥  
  
मुद्राबन्धादिकं वाथ भाषा वा वक्त्यनेकधा ।  
षण्मासान्मेदिनी त्यक्त्वा समाधिस्थो दृढेन्द्रियः ॥ २३ ॥  
  
तिष्ठते हस्तमात्रेण गगने योगचिन्तकः ।  
पश्यते योगिनीवृन्दमनेकाकारलक्षणम् ॥ २४ ॥  
  
संवत्सरेण युक्तात्मा तत्समानः प्रजायते ।  
पश्यतामेव लोकानां तेजोभिर्भासयन्दिशः ॥ २५ ॥  
  
यात्युत्कृष्य महीपृष्ठात् खेचरीणां पतिर्भवेत् ।  
मुद्रा खगेश्वरी नाम कथिता योगिनीमते ॥ २६ ॥  
  
जागरित्वाथ वा योगी त्र्यहोरात्रमतन्द्रितः ।  
चतुर्थेऽह्नि निशारम्भे पूजयित्वा महेश्वरम् ॥ २७ ॥  
  
ततोऽन्धकारे बहुले कृतरक्षाविधिर्बुधः ।  
भ्रुवोर्मध्ये समाधाय क्षणं चेतः प्रपश्यति ॥ २८ ॥  
  
प्। १५२)  
  
तेजो रूपप्रतीकाशं पर्यङ्कासनमास्थितः ।  
प्रयोगं त्वेव सततं योगयुक्तः समभ्यसेतु ॥ २९ ॥  
  
पश्यते मासमात्रेण गृहान्तर्वस्तु यत् स्थितम् ।  
द्वाभ्यां बहिः स्थितं सर्वं त्रिभिः पत्तनसंस्थितम् ॥ ३० ॥  
  
चतुर्भिर्विपयान्तःस्थं पञ्चभिर्मण्डलावधि ।  
षड्भिर्मासैर्महायोगी च्छिद्रां पश्यति मेदिनीम् ॥ ३१ ॥  
  
सर्वज्ञत्वमवाप्नोति वत्सरान्नात्र संशयः ।  
योगिनीसिद्धसङ्घस्य सद्भावव्याप्तिसंस्थितम् ॥ ३२ ॥  
  
पश्यते योगयुक्तात्मा तत्समानश्च जायते ।  
अनेनैव विधानेन स्वस्तिकासनसंस्थितः ॥ ३३ ॥  
  
बिन्दुं नानाविधं त्यक्त्वा शुद्धरूपमनुस्मरेत् ।  
तेनापि सर्वं पूर्वोक्तं व्याप्नोति फलमुत्तमम् ॥ ३४ ॥  
  
इति श्रीमालिनीविजयोत्तरे तन्त्रे सूर्याकृष्ट्यधिकारो द्वाविंशतितमः ॥ २२ ॥  
  
  
  
अथ  
  
त्रयोविंशतितमोऽधिकारः ।  
  
अथातः परमं गुह्यं कथयामि तवाधुना ।  
सद्योपलब्धिजनकं [क्: सद्यः फलानुजनकमिति] योगिनां   
योगसिद्धये ॥ १ ॥  
  
पूर्वन्यासेन सन्नद्धश्चित्तं श्रोत्रे निवेशयेत् ।  
निवाते स्वल्पवाते वा बाह्यशब्दविवर्जिते ॥ २ ॥  
  
ततस्तत्र शृणोत्येष योगी ध्वनिमनावृतम् [ग्: ध्वनिमनाहतमिति] ।  
सुविशुद्धस्य कांस्यस्य हतस्येह मुहुर्मुहुः ॥ ३ ॥  
  
यमाकर्ण्य महादेवि पुण्यपापैः प्रमुच्यते ।  
तत्र सन्धाय चैतन्यं षण्मासाद्योगवित्तमः ॥ ४ ॥  
  
रुतं पक्षिगणस्यापि प्रस्फुटं वेत्त्ययत्नतः ।  
दूराच्छ्रवणविज्ञानं वत्सरेणास्य जायते ॥ ५ ॥  
  
सर्वकामफलावाप्तिर्वत्सरत्रितयेन च ।  
सिद्ध्यतीति किमाश्चर्यमनायासेन सिद्ध्यति ॥ ६ ॥  
  
अथवा ग्रहणे मासि कृत्वा सूर्यं तु पृष्ठतः ।  
पूर्वन्यासेन सन्नद्धः किञ्चिद्भित्तिमदाश्रितः ॥ ७ ॥  
  
प्। १५४)  
  
लक्षयेदात्मनश्छायां मस्तकोर्ध्वमनाहताम् ।  
धूमवर्तिविनिष्क्रान्तां तद्गतेनान्तरात्मना ॥ ८ ॥  
  
याति तन्मयता तत्र योगयुक्तो यथा यथा ।  
तथा तथास्य महती सा वित्तिरुपजायते ॥ ९ ॥  
  
ततस्तत्र महातेजः स्फुरत्किरणसन्निभम् ।  
पश्यते यत्र दृष्टेऽपि सर्वपापक्षयो भवेत् ॥ १० ॥  
  
तदस्याभ्यसतो मासात्सर्वत्र प्रविसर्पति ।  
ज्वालामालाकुलाकारा दिशः सर्वाः प्रपश्यति ॥ ११ ॥  
  
षण्मासमभ्यसन्योगी सर्वज्ञत्वमवाप्नुयात् ।  
अब्दं दिव्यतनुर्भूत्वा [ग्: अब्दाद्दिव्यतनुरिति] शिववन्मोदते चिरम् ॥ १२   
॥  
  
अथ जात्यः प्रवक्ष्यन्ते सपूर्वासनशाश्वताः ।  
हीं क्ष्लां [ग्: क्षामिति] क्ष्वीं वं तथा क्षं च पञ्चकस्य   
यथाक्रमम् ॥ १३ ॥  
  
हं यं रं लं तथा वं च पञ्चकस्यापरस्य च ।  
ऋं ॠꣳ ऌं ॡं तथा ॐ औं हः अम् आकर्णिकावधौ ॥ १४ ॥  
  
केसरेषु भकारान्ता हं हां हिं हीं च हुं तथा ।  
हूं हें हैं च दलेष्वेवं स्वसञ्ज्ञाभिश्च शक्तयः ॥ १५ ॥  
  
मण्डलत्रितये शेषं सूक्ष्मं प्रेतस्य कल्पयेत् ।  
ज्रकारं शूलशृङ्गाणामित्येतत्परिकीर्तितम् ॥ १५ ॥  
  
प्। १५५)  
  
अनुक्तासनयोगेषु सर्वत्रैवं प्रकल्पयेत् ।  
नमः स्वाहा तथा वौषट् हुं वषट् फट् च जातयः ॥ १६ ॥  
  
प्रायश्चित्तेषु सर्वेषु जपेन्मालामखण्डिताम् ।  
भिन्नां वाप्यथवाभिन्नामतिक्रमबलाबलाम् ॥ १७ ॥  
  
सकृज्जपात्समारभ्य यावल्लक्षत्रयं प्रिये ।  
प्राणवृत्तिनिरोधेन ततः परतरं क्वचित् ॥ १८ ॥  
  
सदा भ्रमणशीलानां पीठक्षेत्रादिकं बहिः ।  
प्रयोगं सम्प्रवक्ष्यामि सुखसिद्धिफलप्रदम् ॥ १९ ॥  
  
नासाक्रान्तं महाप्राणं दण्डरूपं सबिन्दुकम् ।  
तद्वद्गुह्यं च कुर्वीत विद्येयं द्व्यक्षरां मता ॥ २० ॥  
  
अस्याः पूर्वोक्तविधिना कृतसेवः प्रसन्नधीः ।  
पीठादिकं भ्रमेत्सिद्ध्यै नान्यथा वीरवन्दिते ॥ २१ ॥  
  
तत्प्रदेशं समासाद्य मन्त्रैरात्मानमादरात् ।  
विद्यया वेष्टयेत्स्थानं रक्तसूत्रसमानया ॥ २२ ॥  
  
बहुधानन्यचित्तस्तु सबाह्याभ्यन्तरं बुधः ।  
ततस्तत्र क्वचित्क्षेत्रे योगिन्या भीमविक्रमाः ॥ २३ ॥  
  
समागत्य प्रयच्छन्ति सम्प्रदायं स्वकं स्वकम् ।  
येनासौ लब्धमात्रेण सम्प्रदायेन सुब्रते ॥ २४ ॥  
  
तत्समानबलो भूत्वा भुङ्क्ते भोगान्यथेप्सितान् ।  
अथवा कृतसेवस्तु लक्षमेकं जपेत्सुधीः ॥ २५ ॥  
  
प्। १५६)  
  
तर्पयित्वा दशांशेन क्षुद्रकर्मसु योजयेत् ।  
तत्रोच्चारितमात्रेयं विषक्षयकरीं भवेत् ॥ २६ ॥  
  
चक्रवद्भ्रममाणैषा योनौ रक्तां विचिन्तयेत् ।  
गमागमक्रमाद्वापि विन्द * * * वारिता ॥ २७ ॥  
  
तत्रस्थश्चाशु सङ्घातविघाताकुञ्चनेन तु ।  
क्षणादनन्यचित्तस्तु क्षोभयेदुर्वशीमपि ॥ २८ ॥  
  
कृतसेवाविधिर्वाथ लक्षत्रयजपेन तु ।  
महतीं श्रियमाधत्ते पद्मश्रीफलतर्पिता ॥ २९ ॥  
  
षडुत्थासनसंस्थाना साधिताप्युक्तवर्त्मना ।  
सर्वसिद्धिकरी देवी मन्त्रिणामुपजायते ॥ ३० ॥  
  
शूलपद्मविधिं मुक्त्वा नवात्माद्यं च सप्तकम् ।  
षडुत्थमासनं दद्यात्सर्वचक्रविधौ बुधः ॥ ३१ ॥  
  
मुद्रा च महती योज्या हृद्बीजेनोपचारकम् ।  
अथान्यत्सम्प्रवक्ष्यामि स्वप्नज्ञानमनुत्तमम् ॥ ३२ ॥  
  
हृच्चक्रे तन्मयो भूत्वा रात्रौ रात्रावनन्यधीः ।  
मासादूर्ध्वं महादेवि स्वप्ने यत्किञ्चिदीक्षते ॥ ३३ ॥  
  
तत्तथ्यं जायते तस्य ध्यानयुक्तस्य योगिनः ।  
तत्रैव यदि कालस्य नियमेन रतो भवेत् ॥ ३४ ॥  
  
तदा प्रथमयामे तु वत्सरेण शुभाशुभम् ।  
षट्त्रिमासेन क्रमशो द्वितीयादिष्वनुक्रमात् ॥ ३५ ॥  
  
प्। १५७)  
  
अरुणोदयवेलायां दशाहेन फलं लभेत् ।  
सङ्कल्पपूर्वकेऽप्येवं परेषामात्मनोऽपि वा ॥ ३६ ॥  
  
क्वचित्कार्ये समुत्पन्ने सुप्तज्ञानमुपाक्रमेत् ।  
इत्येतत्कथितं देवि सिद्धयोगीश्वरीमतम् ॥ ३७ ॥  
  
नातः परतरं ज्ञानं शिवाद्यवनिगोचरे ।  
य एवं तत्त्वतो वेद स शिवो नात्र संशयः ॥ ३८ ॥  
  
तस्य पादरजः मूर्ध्नि घृतं पापप्रशान्तये ।  
एतच्छ्रुत्वा महादेवी परं सन्तोषमागता ॥ ३९ ॥  
  
एवं क्षमापयामास प्रणिपत्य पुनः पुनः ।  
इति वः सर्वमाख्यातं मालिनीविजयोत्तरम् ॥ ४० ॥  
  
ममैतत्कथितं देव्या योगामृतमनुत्तमम् ।  
भवद्भिरपि नाख्येयमशिष्याणामिदं महत् ॥ ४१ ॥  
  
न चापि परशिष्याणामपरीक्ष्य प्रयत्नतः ।  
सर्वथैतत्समाख्यातं योगाभ्यासरतात्मनाम् ॥ ४२ ॥  
  
प्रयतानां विनीतानां शिवैकार्पितचेतसाम् ।  
कार्तिकेयात्समासाद्य ज्ञानामृतमिदं महत् ॥ ४३ ॥  
  
मुनयो योगमभ्यस्य परां सिद्धिमुपागताः ।  
  
इति श्रीमालिनीविजयोत्तरे तन्त्रे त्रयोविंशतितमोऽधिकारः ॥ २३ ॥  
  
  
समाप्तं चेदं मालिनीविजयोत्तरं नाम महातन्त्रम् ॥  
  
श्रीमत्प्रतापभूभर्तुराज्ञया प्रीतये सताम् ।  
मधुसूदनकौलेन सम्पाद्येदं प्रकाशितम् ॥  
  
श्रीसाम्बशिवार्पणमस्तु ।  
  
  
  
