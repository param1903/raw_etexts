+++
"Catalog number" = "M00601"
"Uniform title" = "caturvedārthatātparyasaṃgraha"
Subjects = [ "vīraśaiva",]
Manuscript = [ "IFP transcript T01061 copied from a MS belonging to G. Swaminatha Gurukkal",]
Description = "viraśaiva text."
"Publication country" = "India"
title_iast = "caturvedārthatātparyasaṃgraha"
title = "चतुर्वेदार्थतात्पर्यसंग्रह"

+++
  
  
  
  
इफ़्प् त्रन्स्च्रिप्त् १०६१  
॥ चतुर्वेदार्थतात्पर्यसङ्ग्रहः ॥  
  
पृ० १) यस्मै नमो भवति यस्य गुणाः समग्राः  
नारायणोपनिषदा यदुपासनोक्तम् ।  
यो नः प्रचोदयति बुद्धिमरिक्षतौ य-  
स्तं त्वामनन्यगति ईश्वर संश्रयामि ॥ १ ॥  
  
वेदेषु वा तदनुयायिषु वा विचार्य  
तन्त्रेषु वाक्यमखिलं प्रतिपादकं ते ।  
तात्पर्यसङ्ग्रहमहं विदधे ?  
मह्यं प्रसीद नय मामृजुना पथात्वम् ॥ २ ॥  
  
मन्त्रार्थवादविधिभिर्बहुधा विभक्तो  
यः शब्दराशिरनपेक्षतया प्रमाणम् ।  
सोऽयं विमत्सरविमृष्टपरार्थतत्त्वो  
वेदः प्रकाशयति केवलमीश्वरं त्वाम् ॥ ३ ॥  
  
पृ० २) शब्दोऽयमीश्वर इति श्रुतिगोचरः स-  
न्नानीलकण्ठमवतंसितचन्द्ररेखम् ।  
त्वामेव बोधयति नाथ निजार्थपोषा-  
दन्यं पुनः प्रकरणादिनिपीडनेन ॥ ४ ॥   
  
शब्दस्तवायमभिधानमनन्यशब्दो  
नैघण्डुकाश्शिवपदादिवदेनमाहुः ।  
वस्तुस्वभावकृतमेव तु पूज्यभावं  
ब्रूते महेश्वर महान्परमश्च शब्दः ॥ ५ ॥  
  
यस्योपसर्जनमसौ परमो महान् वा  
शब्दस्तदर्थमभिधातुमलं प्रकृष्टम् ।  
शब्देन पूज्यवचनेन समास्यमानं  
पूजां ब्रवीति यदि शब्दविदः प्रमाणम् ॥ ६ ॥  
  
नानीश्वरं भवितुमर्हति विश्वमेतत्  
बाह्येश्वरं च नितरामयथाप्रमाणम् ।  
तल्लोकवेदविदितेश्वरवर्जनेन  
कोऽयं भ्रमः कतिचिदीश्वरमन्यमाहुः ॥ ७ ॥  
  
पृ० ३) विश्वं निरीश्वरमिदं जगदाह साङ्ख्यो  
योगश्च सेश्वरमुभावनुवादिनोऽन्ये ।  
नत्वेव सम्भवति सेश्वरतां ब्रुवाणाः  
पद्मासनादिभिरनीश्वरशब्दवाच्यैः ॥ ८ ॥  
  
ऐश्वर्यमग्र्यमनपायिनबन्धनं ते  
यद्भूतरम्यनमसामसि पात्रमेकम् ।  
तत्प्रायशः श्रुतिषु दुर्लभमेव वाक्यं  
मुक्त्वा नमो भवति यत्र तव प्रसङ्गम् ॥ ९ ॥  
  
देव त्वदेकविषयाणि नमांसि पुंसां  
यस्मै नमः श्रुतिबलादवधारयामः ।  
देवान्तरेषु विहितान्यपि तान्यमुनि  
स्रोतांसि सागर इव त्वयि सम्पतन्ति ॥ १० ॥  
  
यस्मै नमश्र्श्रुतिरनूद्य नमस्विनं त्वा-  
मेका नियोजनमुवाच पशोः कपर्दिन् ।  
अन्या च दिव्यशिशुमारशिशो भवन्तं  
शक्यं तदित्थमुभयेन नमो विधातुम् ॥ ११ ॥  
  
पृ० ४) श्रुत्योर्द्वयोरपि नमस्विनमुच्चमानं  
त्वामेव तं तमनुसन्दधतः प्रदेशम् ।  
शंसन्ति मन्दमतयोऽपि किमापतन्तं   
मध्यन्दिनेऽपि सवितारमपह्नुवीरन् ॥ १२ ॥  
  
कर्मैव शूलधर शूलगवं त्वदीय  
मन्त्रा भवन्तमखिलाः प्रतिपादयन्ति ।  
त्वामन्तरेण नमसा कृतलक्षणाय  
कस्मै पशुं नियुजाम मयाजयत्वम् ॥ १३ ॥  
  
अङ्गान्तरेषु विबुधान्तरसंस्कृतेषु  
यः शिंशुमारशिरसाः परिशिष्यसे त्वम् ।  
तस्मै नमो भवितुमीश्वर साम्प्रमं ते  
देवान्तराय न कथञ्चिदनीश्वराय ॥ १४ ॥  
  
या वज्रिणी भवति शङ्करशङ्खिनी या  
मुद्रा च या कमलिनी भरतोपदिष्टा ।  
ताभिर्भवन्त्यभिनया विबुधान्तराणां  
मौलिस्पृशा करपुटाञ्जलिमुद्रया ते ॥ १५ ॥  
  
पृ० ५) दत्तं नमः किमपि शुश्रुम देवताभि-  
स्त्वामन्तरेण नमसामवसानभूमिम् ।  
तास्तद्ग्रहीतुमनलं न हि किञ्चिदिष्टे  
चोरोपनीतमिव धारयितुं किरीटम् ॥ १६ ॥  
  
तस्मै नमो भवति यत्र निषीदसीति  
सर्वं नमस्यमनया तु दिशा महेश ।  
आद्योषधं प्रति नमो वयमामनामो  
देहीव देहमधि(ति) ष्ठसि येन सर्वम् ॥ १७ ॥  
  
सर्वं त्वया जगदधिष्ठितमेव मत्वा  
श्वानश्रुतौ नमसि ताः पतयश्च तेषाम् ।  
लोके पुनस्तव महेश्वरभक्तियोगा-  
दारोपिता अपि वयं बहुमानपात्रम् ॥ १८ ॥  
  
द्वेधा नमो विमृशतः प्रतिभाति लोके  
वेदेषु वा विषमलोचननान्यरूपम् ।  
यत्तन्नमस्त्वयि तदीश्वरताप्रयुक्तं  
तत्सन्निकर्षविहितं यदि नीश्वरेषु ॥ १९ ॥  
  
पृ० ६) त्वत्सन्निकर्षकृत एव नमः प्रयोगः  
प्रायो वरीयसि यवीयसि दृश्यमानः ।  
श्रैष्ठ्यप्रयुक्तमिति कल्पयितुं न शक्य-  
मश्रेयसामसि नमांसि निदर्शितानि ॥ २० ॥  
  
श्रैष्ठ्यप्रयुक्तमपि नाम नमस्त्वदीयं  
श्रेष्ठ्यासि यः क्रतुभुजां पतिरघ्नियानाम् ।  
श्रैष्ठिश्रुतोऽसि भगवन्नविशेषतस्त्वं  
मन्त्रेषु कृच्छ्रपठितेषु च सामगानाम् ॥ २१ ॥  
  
देवान्तरैः सह नमस्कृतिभूतयस्ते  
तोषाय नालमलमेव विपर्ययाय ।  
पुत्रार्थिनश्च (श्चरु) रुरुविधौ सह चन्द्रमौले  
सोमेन हूतमनुशुश्रुम रुद्रमग्निम् ॥ २२ ॥  
  
अग्निं प्रकृत्य खलु रुद्रपदं प्रयुङ्क्ते  
तद्ब्राह्मणं भवति तयोः सहूतिः ।  
आह्वानमत्र भवतः पृथगेव दृष्टं   
यत्प्रातरग्निमिति सूक्तविदः पठन्ति ॥ २३ ॥  
  
पृ० ७) अग्न्यादिभिः सह महेश्वरभूतिशङ्का  
माभूदिति प्रकृतिमप्यनुषङ्गयोग्यम् ।  
मन्त्रः क्रियापदमपास्य पदान्तरेण  
त्वामाह्वयन्तु तपदे न भिनत्ति रीतिम् ॥ २४ ॥  
  
न्यासीकृतो वसुबलादमरैरवास्तु-  
मह्नागतो रुदितवानिति रुद्रमग्निम् ।  
रुद्रां स्वदुद्भवतया मरुतो गणान् वा  
रुद्रावरो न च भवन्तमवैमि रुद्रम् ॥ २५ ॥  
  
यज्ञेऽपि रुद्रपदमारुणकेतुकोक्तं  
तच्छब्दमीश्वर तदीश्वर तदीयमपि स्मरन्ति ।  
यत्तत्प्रदेशगतरुद्रपदावकाशे  
यज्ञस्य शब्दमनुशुश्रुम सामगेभ्यः ॥ २६ ॥  
  
सन्ताप्य रोदयितरि प्रसभं च नाना-  
माहुर्ज्वरेऽपि विषमेक्षणरुद्रशब्दम् ।  
रौद्रं च तत्प्रकृतिकं प्रतिरूपकं वा  
शब्दान्तरं भवति वायसशब्दकल्पम् ॥ २७ ॥  
  
पृ० ८) सन्त्येव तद्धितयदप्रतिरूपकाणि  
भूरीणि भावत सात्त्वतसन्निभानि ।  
स्यात्तादृगेव भगवानिति शब्दरूपं  
षाड्गुण्यहेतुक्रियद्रवि(मपि)त्वदुपैति नान्यम् ॥ २८ ॥  
  
ऐश्वर्यमगयमनपायिमती च लक्ष्मी  
ज्ञानं च वीर्ययशसी च विरागता च ।  
एते गुणाधिपते भगसञ्ज्ञयोक्ता  
संसन्ति नो न भगवन् भगवानसि त्वम् ॥ २९ ॥  
  
ऐश्वर्यमीश्वरपदश्रुतिरुद्रशब्दो  
वीर्यं यशः शिवपदं च तवाभिधत्ते ।  
सर्वज्ञकामरिपुशब्दसमर्थितौ च  
सर्वज्ञरागविरहौ भवतः पुरारे ॥ ३० ॥   
  
अर्थक्रिया शिव न कोऽपि विरज्यतस्ते  
श्रेष्ठस्तथा त्वमसि दाशतयी रिक्तम् ।  
लब्धुं श्रियं मुनिमचारि विचित्ररूप-  
मभ्यर्चितं तव मरुद्भिरुदाहरन्ति ॥ ३१ ॥  
  
पृ० ९) सत्यं क्षमा धृतिरधिष्ठतिरात्मबोधः-  
सृष्टिर्विरागतपसीमतिरीश्वरत्वम् ।  
न त्वद्वियन्ति न कदाचिदपैति धर्मः  
किं तन्न यद्भवति ते गुणसम्मतेषु ॥ ३२ ॥  
  
नैवेश्वरान्न यशा महतो न वीरा-  
न्न श्रीमतः क्षितिपतीनपि सार्वभौमान् ।  
अन्यादृशानपि महेश्वर वीतरागान्  
प्रज्ञावतो भगवतः प्रवदन्ति बुद्धाः ॥ ३३ ॥  
  
अथर्वणा मदनशासननिब्रुवाणा  
नामानि नाम भगवानिति ते निराहुः ।  
अत्याश्रमोपनिषदाह भगेश्वरं त्वां  
नैखण्डुकाश्च भगवन्तमुशन्ति पूज्यम् ॥ ३४ ॥  
  
पूजा तमुष्टुहिवता विहिता महेश  
मन्त्रेण वाङ्मनसकायनिबन्धना ते ।  
सर्वाभिरप्युपनिषद्भिरुपासनोक्ता  
नारायणोपनिषदं परिभावयामः ॥ ३५ ॥  
  
पृ० १०) वाक्यं यदाह दहरान्तरुपासनं ते  
यद्वा समं पचति रूपविशेषमस्मै ।  
अन्तर्गतैरपि तदौपयिकाभिधेयै-  
र्गोप्यं वचोभिरिति वाक्यविदां प्रवादः ॥ ३६ ॥  
  
नारायणस्य यदुपास्यतयाभिधानं  
यद्वा फलं तदिह नोपलभे कथञ्चित् ।  
उत्पत्तिशिष्टभवदनयमन्यगामि  
शक्यं महेश्वर न कर्तुमुपासनं ते ॥ ३७ ॥  
  
नासावुपासनमुपास्यकथैव दूरे   
तस्मा उपासकतया परिशेषसिद्धः ।  
अन्तर्व्यवस्थितगिरा परमात्मनस्ते  
शब्दादृतेऽपि विहितं तदुपासकत्वम् ॥ ३८ ॥  
  
यस्य स्थितोऽपि हृदये पर(म)स्त्वमात्मा  
यत्तन्न तस्य परमात्मतयाभिधानम् ।  
स्वेन स्वयं मनसि वह्निशिखान्तराले  
तिष्ठन्तूपास्य इति हास्यपदं न कस्य ॥ ३९ ॥  
  
पृ० ११) नारायणप्रकरणे हृदयं यदुक्तं  
तस्यैव तद्भवितुमर्हति नापरस्य ।  
दृष्टा यतिप्रकरणे यतिभिर्गृहीतं  
पूर्वानुवाकविहितं यदुपासनं ते ॥ ४० ॥  
  
ब्रह्मोच्यते परमसौ परमं च तत्त्वं   
ज्योतिः परं च परमेश्वर पद्मनाभः ।  
त्वद्भावनैकरसिकस्त्वदनन्यभावा   
मन्त्री यथा गरुडभावनया गरुत्मान् ॥ ४१ ॥  
  
गीतासु योगजविभूतिविभावनाय  
नारायणः शिवनरं प्रति वाचमूचै ।  
योगं निशामय महेश्वरगोचरं मे  
दिव्यं ददामि तव चक्षुरिति प्रसन्नः ॥ ४२ ॥  
  
त्वामन्तरेण न कथञ्चिदुपासनीय-  
मन्यं ब्रवीति सशिवस्तुतिरन्धकारे ।  
यद्ब्रह्मशब्दसमभिव्यवहारयोगात्   
संहारकारिणि हरे शिवशब्दमाहुः ॥ ४३ ॥  
  
पृ० १२) विश्वाधिकस्त्वमसि विश्वमयं मुरारि-  
र्यज्ञेश्वरस्त्वमसि यज्ञममुं गृणन्ति ।  
आद्या जगत्प्रकृतिरेष भवानिमित्तं   
मातः कथं नु युवयोर्भगवन्नभेदः ॥ ४४ ।  
  
विश्वात्मनस्तुतिषु विश्वपतित्ववादः  
सङ्गच्छते स्तुति तयैव रथाङ्गपाणेः ।  
विश्वस्य पत्युरथ विश्वतयाभिमानं  
नालं गुणाय गुणगृह्यनिकर्षहेतुः ॥ ४५ ॥   
  
विश्वं महेश्वर भवानधितिष्ठतीति   
विश्वात्मतामुपचरन्ति यदागमास्ते ।  
तत्पण्डिता विदितवेदरहस्यशीला  
जानन्ति मूढमतयस्तु तदेव सत्यम् ॥ ४६ ॥  
  
तुभ्यं नमो विदधदीश्वर तं तमर्थ-  
मातिष्ठते सकलकर्मसु सर्वदर्शी ।  
सर्वानुवाकममिमुक्तसमर्थनाय  
कात्यायनो मुनिरुदाहरति स्म गृह्ये ॥ ४७ ॥  
  
पृ० १३) स्थानं यदन्तरमुपास्तिरुपासको वा  
या सा तथा परतया विविधानिभूतिः ।  
यद्वा पुनर्विषमनेत्रमुपासितव्यं  
नारायणोपनिषदाह तदत्र सर्वम् ॥ ४८ ॥  
  
यज्ञात्मना स्वयमसावृषिणोपदिष्टा  
नारायणेन भवता प्रतिपादयित्री ।  
सूक्तं यथा पुरुषदैवतमन्तकारे  
नारायणार्षमिति तद्व्यपदिष्टमाहुः ॥ ४९ ॥  
  
एषा महोपनिषदाह हिरण्यगर्भं  
जातं त्वदेव भगवन् प्रथम सुराणाम् ।  
नारायणाभिजनमेन मन्दाः  
शंसन्ति तत्र भवतश्च ततः प्रसूतिम् ॥ ५० ॥  
  
मध्ये ललाटमरविन्दभुवक्षणेन  
दृष्टो भवानिति क एष निकर्षवादः ।  
योगाधिरूढमनसश्शिव मादृशोऽपि  
स्थानेषु पञ्चसु न कस्य तवोपलम्भः ॥ ५१ ॥  
  
पृ० १४) ब्रह्माणि पञ्चतनवस्तव मन्त्ररूपान्   
जीवातवः पशुपतेः शिवसंहितानाम् ।  
रुद्रेषु पुण्यमिव पञ्चकमक्षराणा-  
मस्यां महोपनिषदीति महत्त्ववादः ॥ ५२ ॥  
  
विद्येश्वरस्त्वमसि भूतपतिस्त्वमेकः  
स्रष्टा भवानधिपतिः सृजति प्रपञ्चम् ।  
यद्ब्राह्मणान् प्रति तव श्रुतमाधिपत्यं  
तद्ब्राह्मणो मम सदा शिवजन्मलाभः ॥ ५३ ॥  
  
विद्येश्वर क्व पुनरुक्ततया न वाच्यं  
वेदाधिपत्यमयमेव महेश वेदात् ।  
विद्या भवन्ति शतशः प्रविभज्यमाना  
स्रोतांसि नीरसरिदेव पृथक्कृतानि ॥ ५४ ॥  
  
आदित्यमृग्यजुषसामनिधानकोशे  
बिम्बे निविष्टमधितिष्ठति पौरुषो यः ।  
एषा तमेष इति साभिनया भवन्तं   
भूताधिपत्यवचनेन शशांसनाम्ना ॥ ५५ ॥  
  
पृ० १५) उक्तो हिरण्यपतिरेषु हिरण्यबाहु-  
रुक्ताम्बिकापतिरुमापतिरेष उक्तः ।  
आहुर्भवन्तमधिदैवतमुष्णरश्मे-  
रातस्त्वदर्चनविधौ भगवन्नभिज्ञाः ॥ ५६ ॥  
  
यो मण्डलं तपति यश्च तदन्तरात्मा  
या चानयोर्भवति भूतपतेर्विभूतिः ।  
जानान एतदपि यत्फलमश्नुते च  
सर्वं यथावदिह तत्कथितुं क्रमेण ॥ ५७ ॥  
  
मानाम भूदखिलमन्यदिमं प्रदेश-  
मध्यापितास्तदिति मन्त्रविदो वदन्ति ।  
वाच्यं क्रमस्य सविता सवितुर्वरेण्यं  
किं वा भवानिति हि तर्कपदेन तेषाम् ॥ ५८ ॥  
  
भास्वन्तमेष विषयीकुरुते न मन्त्रः  
शक्नोति वक्तुमधिदैवतमीश्वरं त्वाम् ।  
यस्मादयं त्वयि निरोहति भर्गशब्दः  
प्रज्ञाप्य चोदकतया यदधीयसे त्वम् ॥ ५९ ॥  
  
पृ० १६) सान्तोऽयमन्तकरिपो यदि भर्गशब्दो  
यत्तत्पदद्वयमनन्वयिलिङ्गभेदात् ।  
अन्वेषयेदभयदन्यदभिन्नलिङ्ग-  
मश्रूयमाणमसमञ्जस एव पक्षः ॥ ६० ॥  
  
शब्दस्मृतेरसुनि वा घञि वा पदान्ते  
युक्तं वदत्युभयथा स्वरमाद्युदात्तम् ।  
विन्यस्तकारकमवैमि पदं घञन्तं  
मैत्रायणश्रुतिपराहतसान्तभावम् ॥ ६१ ॥  
  
मैत्रायणश्रुतिरसौ तदिति प्रकृत्य  
भर्गं भवन्तमभिधाय विचिन्तनीयम् ।  
रुद्रस्य भर्गपदगोचरतां ब्रुवाणा  
सान्तं प्रतिक्षिपति भर्गपदं पुरारेः ॥ ६२ ॥  
  
सान्तं पदं तदपि नैव ददाति वक्तुं   
यद्ब्राह्मणं तलवकारिणमामनन्ति ।  
प्रश्नोत्तरक्रमनिरूपितपूर्वपादं  
पादस्तदीयमथ भर्गमयं ब्रवीति ॥ ६३ ॥  
  
पृ० १७) भर्गः प्रचोदयति यो धियमस्मदीयान्  
तं धीमहीति घटना विनिमाप्य लिङ्गम् ।  
वाच्यस्य भगवत स्वपदाभिधानं   
भर्गस्यमित्यपि च साम्बवचो निरोधः ॥ ६४ ॥  
  
त्वामेव मन्त्रोपनिषद्ब्रवीति  
तदित्यृचोऽस्याः प्रतिपाद्यमर्थम् ।  
तदक्षरं तत्सवितुर्वरेण्यं   
प्रज्ञा च तस्मात् प्रसृतेति शब्दैः ॥ ६५ ॥  
  
भर्गोऽपि सन् सवितृशब्दसमन्वयेन  
सावित्रतामपि विगाहत एष मन्त्रः ।  
तत्तत्पदद्वयवशेन महेशमन्त्रं   
तद्देवतानपि हि मन्त्रविदः पठन्ति ॥ ६६ ॥  
  
अप्यर्कदैवतिमृचमामनाम  
शब्देन विश्व इति शङ्करवैश्वदेवीम् ।  
पित्र्यं च मत्त इति पुष्यपदोपनिष्णा-  
मेतादृशानि कति नाम नि * * तानि ॥ ६७ ॥  
  
पृ० १८) एषा गतिः श्रुतिगिरामिति निर्णयेन   
तत्तद्गृहार्चनविधौ मुनयः स्मरन्ति ।  
मन्त्रेण शङ्कर शनैः समुपक्रमेण  
बुध्यस्व शब्द न हि तेन बुधस्य पूजाम् ॥ ६८ ॥  
  
आम्नायमृग्यजुषसामनिधिं विचिन्त्य   
सारं समुद्धृतवता परमेष्ठिनापि ।  
मन्त्र * * * दयमदृष्टयान्तरेण  
दृष्टश्चराचरगुरो मनुना यथोक्तम् ॥ ६९ ॥  
  
गृह्णातु काममनस्सकलं हविस्ते  
राज्ञो बलं हरतु भागदुघः प्रजाभ्यः ।  
पार्थेन शङ्कर निवेदितुमम्बुजाक्षे-  
नैशं हि विस्फुटमदृश्यत पादयोस्ते ॥ ७० ॥  
  
मालम्भनं पशुपते नियतं पशूनाम् ।  
गव्यं च तेन गवि सदेव तदध्वरेषु  
चण्डेश्वरेण सह नाकसतां विवादः ॥ ७१ ॥  
  
पृ० १९) उत्पत्तितः शिवगृहीतसमन्वयास्ते  
सोमः पशुर्गवि च सन्ति हवींषि यानि ।  
देवाः * * प विषि भागमनुज्ञया ते   
गृह्णन्ति तद्वदितरेषु विकल्पनीयम् ॥ ७२ ॥  
  
कर्मैकमेव न परं पशुबन्धनं ते   
कर्तव्यमाहरुपलभ्य तवाभ्यनुज्ञाम् ।  
सर्वेषु कर्मसु भवत्प्रसवेन पुंसा-  
मारम्भणं प्रपदमन्त्रविदो गृह्णन्ति ॥ ७३ ॥  
  
सङ्कल्पितः प्रभृति * ष्टतनुं विभज्य  
देवान् प्रजापतिमुखान् प्रतिदर्शयन्तः ।  
सोमाहुतिं हुतवहार्चिषि हूयमान-  
मध्वर्यवस्तव गृणन्ति गिरिशभागम् ॥ ७४ ॥  
  
सर्वं धनं धनपतेरुपभुक्तशिष्टं  
यद्देवतातिथिसमाश्रितभृत्यवर्गैः ।  
यज्ञेशयज्ञपरिशिष्टमपि त्वदीयं   
मण्डि? ग्रहिष्यति करे भवता यथोक्तम् ॥ ७५ ॥  
  
पृ० २०) गव्येन सोमहविषा चरुभिश्च पक्वै-  
र्यान् सप्तसप्तमुनयो विभजन्ति यज्ञान् ।  
सर्वेषु तेष्वधिभवानविशेषतस्त्वां  
राजानमध्वरविधौ वयमामनामः ॥ ७६ ॥  
  
अग्निं प्रकाशयतु शङ्कररुद्रवन्तं  
मन्त्रस्त्वमग्न इति वा तदनन्तरो वा ।  
राजन्वतिक्षितिरितीव विशेषणस्य  
नालं प्रदीपमपनेतुमिमौ प्रकर्षम् ॥ ७७ ॥  
  
या रोहिणी भवति देवतया त्वदीयां  
तस्यां त्वदेकविषयौ विषमाक्षदृष्टौ ।  
मन्त्राविमौ तदिह यज्ञपतिस्त्वमीश  
स्पष्टं त्वदेकविषयं प्रतियन्ति धीराः ॥ ७८ ॥  
  
पित्रा कुमारमिव भृत्यमिवेश्वरेण  
शिष्यं गिरीशगुरुणेव गुणाधिकेन ।  
अग्निं त्वया कृतविशेषणमूचिवांसौ  
मन्त्राविमौ गमयतः परमं प्रकर्षम् ॥ ७९ ॥  
  
पृ० २१) ऋक्संहिता वदति मेयपतिं भवन्तं  
राजानमध्वरविधेरयमाह मन्त्रः ।  
त्वत्सूक्तमन्त्रगणिमण्डनमौलिरत्नः  
रूपेण वत्वदभिधानगृहीतशक्तिः ॥ ८० ॥  
  
त्वत्कं पुरा मरणतस्नुयिर्तु * कल्पा-  
दाकारणं परमकारुणिकं ब्रुवाणाः ।  
मन्त्रोऽयमाव इति यावदुपक्रमाया  
मूलं महेशविदितं शिवधर्मसूक्तेः ॥ ८१ ॥  
  
भीमोऽसि शङ्करमृगो न निदर्शनं ते  
तेजोभिरच्चलितसूर्यसहस्रकल्पैः ।  
अक्रोधनस्मि(त)मुखोऽपि निजानुभावा-  
दापाततस्तनुभृतां नृपतिर्भयाय ॥ ८२ ॥  
  
अभ्युद्यतं गिरिशवज्रमधीमहे त्वा-  
न्त्वजीबिभ्यतः पवनभानुकुशानुशक्राः ।  
मृत्युश्च तत्तदधिकारभृतस्तथान्ये  
ब्रह्मत्वलक्षणमयं भयहेतुभावाः ॥ ८३ ॥  
  
पृ० २२) घोरा शिवा च भगवन् तु भयिस्तनुस्ते  
घोराभिषज्यति भवान् तदुपास्यमान् ।  
अन्या भिषक्जनकृतां मृजमिक्षमाणा  
दृष्ट्या ददाति शिवात्मनोऽपि ॥ ८४ ॥  
  
घोरान्नमो विदधतः शमयन्ति रुद्रै-  
रार्ता हि घोरमुपयान्ति चिकित्सिता * म् ।   
पृणन्ति शङ्करशिवं च मकानुवाकै-  
होमस्य यत्तव भवन्त्युभयेऽपि मन्त्राः ॥ ८५ ॥  
  
विष्णुप्रजापतिपुरन्दरपूर्वकेषु  
वाजादितुल्यमितरेष्वपि दैवतेषु ।  
आशंसितेषु चमकाः परिशिष्यमाणं  
दातारमीश्वरभवन्तमशब्दमाहुः ॥ ८६ ॥  
  
युक्तं न मा नयितुमीश्वरसन्निधौ ते  
देवान्तराणि महतामिव मर्त्यमात्रम् ।  
अन्तर्द्धिमध्वरविधौ तदपेक्षमाणा-  
स्त्वत्कर्मसीम्नि परिषेचनमाचरन्ति ॥ ८७ ॥  
  
पृ० २३) आत्मान्तराणि पशवः परतन्त्रभावात्   
स्वातन्त्र्यतः पशुपतेः पतिरीश्वरत्वम् ।  
आत्मानमनापनिषदाः प्रवदन्त्यनीश-  
मीशं भवन्तमुभयोरुभयं स्वभावः ॥ ८८ ॥  
  
सम्प्राप्त एव सति शङ्करपाशुपत्ये  
कस्मै वरेण्यवरणं कृपणोचितं ते ।  
विध्यर्थमध्ययनचोदनया गृहीता  
जापन्ति यत्किमपि पङ्क्तिवदर्थवादाः ॥ ८९ ॥  
  
नानावदानवचनादपि वारणीय-  
स्त्वत्पाशुपत्यवरणं प्रतिलम्भवादः ।  
लब्धुं वरीतुमथवा कथमेक एव   
पारान् बहूनपि महेश्वर शक्यतेऽर्थान् ॥ ९० ॥   
  
अङ्गे स्थिरेऽपि रितिरूपमनीश्वरं ते   
भूरीणि तानि च भुजङ्गममालहारिन् ।  
मन्त्रेण चान्तरिति युष्मदुपासकाना-  
माश्वेदकायदशनं तदमोघमाहुः ॥ ९१ ॥  
  
पृ० २४) भावोपपन्नमनसां त्वदुपासकानां   
पुंसाममोघमशनं भगवन् ब्रुवाणः ।  
मन्त्रोऽयमन्तरिति नः प्रतिभाति मूलं  
प्राग्भुक्तमर्चनविधेरनुवासरं ते ॥ ९२ ॥  
  
नाथ त्वया पितृमतो मरितस्तुवाना-  
स्त्वामामनन्ति भरतं नटनाभियोगात् ।  
वैशेषिके खलु सति व्यपदेशहेतौ  
साधारणेन भरणेन न कश्चिदर्थः ॥ ९३ ॥  
  
हिंसाप्रतीतिरभिमानपदैकदेश  
रिति पदेन तद्वपन्ति ।  
कामान्तकत्रिपुरदक्षमखादिभङ्ग-  
विख्यातविक्रमतया कथितोऽसि वीरः ॥ ९४ ॥  
  
हिंसाभिधातृपदसन्निधिनाज्य-  
रुद्रेति नाम प * शङ्क्यपरापवन्तः ।  
मन्त्रे यथाग्न इति मङ्गलवाचि दृष्ट-  
देवेशरुद्रियपदं पुनरावपन्ति ॥ ९५ ॥   
  
पृ० २५) शाखासु शङ्कर सहस्रतयीषु साम्ना-  
माम्नायते तव न केवलमानुभावः ।  
सर्वात्मनामधिपतेरविशेषतस्ते  
देवव्रतादिषु गणः कथितोऽनुभावाः ॥ ९६ ॥  
  
स्कन्दं विनायकमुभावपि ते कुमारौ  
सर्वैर्गणैः पितरमेव निदर्शयन्तौ ।  
सामोपकायमुखगायमृचां गणेषु  
सम्प्रीणयन्ति शिवसामविधौ यथोक्तम् ॥ ९७ ॥  
  
ब्रह्मादिक्रं सकलमन्यदपोह्य पुंसां   
ध्यातव्यमेकमभिधाय शिवं करं त्वाम् ।  
वक्तव्यमन्यदनपेक्ष्य विमोक्षहेतु-  
माया(थ)र्वणं परिसमाप्तिमुवाच वेदः ॥ ९८ ॥  
  
यामामनन्ति तव शङ्करधर्मदारा-  
नध्वर्यवः सहजसिद्धतया स्वसारम् ।  
अथर्वणायमुपसृष्टतया भवन्तं   
ध्यातव्यमाहुरपहाय पितामहादीन् ॥ ९९ ॥  
  
पृ० २६) एकश्रुतोऽसि परमेश्वर सदीनिधाम-  
मन्त्रा यथा व्यपदिशन्ति पुनः पुनस्त्वाम् ।  
तस्याः प्रभावमतिवाच्यमनसं शिवायाः  
कस्त्येन वक्तुमनलं कमलासनोऽपि ॥ १०० ॥  
  
एकं मुखं त्रितयमीश्वरलोचनानां   
चत्वारि दोषि विशदं वपुरद्भूतं ते ।   
नित्यं तदेव जगतामुपकारहेतो  
नाना भवन्ति तनवस्तव दिव्यरूपाः ॥ १०१ ॥  
  
कैरातमीश्वरपिनाकधरं वपुस्ते  
कृत्यं वसामुमया सह धर्मदारैः ।  
आराधयन्ति खलु पर्वणि साकमेथे  
पुण्यैस्त्रियम्बकहविर्भिरनन्यभावाः ॥ १०२ ॥  
  
देवां समन्तविनिवेशितमिन्धुषीक-  
मन्तर्जयन्तमजरामरविग्रहं त्वाम् ।  
तद्वारवन्दयितया सह देवसेनं   
क्षेत्रस्य नाथमपि नाथ यजन्ति धन्याम् ॥ १०३ ॥  
  
पृ० २७) पत्न्या समं * * गणैः सह वा सुताभ्यां  
सार्धं तथा परिषदा विषमेक्षणं त्वाम् ।  
अध्यष्टमीतिथिनिशामुखमर्चयन्तः  
पापं तरन्ति विजयन्ति महेशमृत्युम् ॥ १०४ ॥   
  
मन्त्रा भवन्ति विरला विबुधान्तराणां   
सद्भाव एव शिवदर्शितशक्तयस्ते ।  
त्वन्नामरूपगुणवर्णनलब्धवर्णा  
मन्त्रा न शक्यमवगन्तुमियत्तया ते ॥ १०५ ॥  
  
रुद्रानुवाकपतकानि परसहस्रं  
नामानि दिव्यमपि रूपमनेकशस्ते ।  
शक्यं गुणागुणयितुं न गुणा यदि स्यात्   
भौमेषु पांसुषु विना तव देवमायाम् ॥ १०६ ॥  
  
वेदस्त्वथ भवि कृपां तव वा प्रणीतिः   
सर्वः प्रमाणमविहाय गृणाति लोकः ।  
तत्तत्प्रवक्तृगुणदर्शिततारतम्य-  
मन्यत्प्रमाणमविरोधिनि वेदवाक्ये ॥ १०७ ॥  
  
पृ० २८) वेदाः प्रमाणमिति सङ्गिरमाण एव  
दिव्यं तवागममवैति जनः प्रमाणम् ।  
त्वद्ध्यानवाक्यविषयौपयिकैः पदार्थै-  
रामूर्धमाकलितविग्रहमा च मूलात् ॥ १०८ ॥  
  
ध्यानं यथा भवति तद्विषयो यथाकं   
या दुर्गुणश्च भगवानधिकारिवर्गः ।  
सर्वाणि तानि भवदागमसंहिताभिः  
कल्पैरिवाध्वरविधेरुपपादितानि ॥ १०९ ॥  
  
अध्वानमध्वपतिमध्वनि तारतम्यं   
श्रेष्ठाध्वपारगमनं चपलं ब्रवीति ।  
मन्त्रोऽध्वनामिति महेश्वरगृह्यकारः  
पित्रा कुमारमुपनीय यदाह वाक्यम् ॥ ११० ॥  
  
कल्पाः प्रमाणमृषिभिर्यदि नः प्रणीताः  
किन्न प्रमाणमृषिणां महतां महर्षे ।  
शक्यं न वक्तुम * * ग्रहदूषितानि  
तन्त्रान्तराणि भवता शिव कर्तृमन्ति ॥ १११ ॥  
  
पृ० २९) आचक्षते यजुषमार्षविदस्तपोभि-  
रेकैकमन्त्रदृशमीश्वरवेदराशेः ।  
द्रष्टारमस्य निखिलेन निजानुभावा-  
दन्यानृषीनतिमहर्षिमतो विदुस्त्वाम् ॥ ११२ ॥  
  
उक्तं प्रधानपुरुषेश्वरमेव साङ्ख्यै-  
राख्याय पाशपशुपत्यभिधानभेदात् ।  
जेथ त्वदागमविदः शिवसङ्गिरं ता-  
मेतावकमिति न स्तदुपेक्षणीयम् ॥ ११३ ॥  
  
प्रत्यक्षवेदविहितं प्रथितं पुराणं  
बोधायनेन मुनिना बहुशः  
सर्वार्थदर्शनप * रपि गृह्यकारै-  
र्यज्ञोपवीतमिव विस्मृतमर्चनं ते ॥ ११४ ॥  
  
वेदोपबृंहकपुराणवचः प्रपञ्चै-  
राघोष्यते विषमनेत्रसमर्चनं ते ।  
तन्त्रैरलं तदुपबृंहितवेदमूलै-  
र्वाक्याहतन्नहमुखानिलवप्यपेक्षम् ॥ ११५ ॥  
  
पृ० ३०) (वेदार्थ) सनिर्णयविधौ हि पुराणमङ्गं  
निर्णीतवेदविषया स्मृतयो भवन्ति ।  
आतश्रुतेरिव पुराणगिरिस्सकाशे   
नालं प्रकाशयितुमात्मबलावलेपम् ॥ ११६ ॥  
  
मूलश्रुतेरनुपलम्भपराहताया  
दूतीव या न भवति स्वरसात्प्रमाणम् ।  
प्रत्य * * * * * तं यजनं त्वदीयं  
तस्याः स्मृतेरपि किमिच्छति दृष्टिपातम् ॥ ११७ ॥  
  
पौर्वाह्णिकानुपदिशन्नियमान् यदेत-  
दभ्यर्चनं मनुरवोचत देवतायाः ।  
तत्किं पुनस्तव महत्यसि देवता त्वां  
मृग्येऽपि काचशकलेन मणेरिवो * ॥ ११८ ॥  
  
पत्न्या समं सह वृषेण वृषेन्द्रकेतो  
युष्मद्बलीनुपदिशं दशावकाशे ।  
अभ्यर्चनं भवनकल्पनपूर्वकं ते   
बोधायनः कथितया नवयुक्त्य गृह्ये ॥ ११९ ॥  
  
पृ० ३१) द्वेधा तवार्चनविधिस्तरुणेन्दुमौले  
कामाय कश्चिदपरै * * * क्षयाय ।  
अप्यन्नहोत्रमुभयं वयमामनाम  
स्वर्गाय यद्भवति यद्दुरितं क्षिणोति ॥ १२० ॥  
    
यद्ब्राह्मणस्त्वमसि नाकसदां निकाये  
तुभ्यं निवेदितमभोज्यमिति स्मरन्ति ।  
उच्छिष्टमीश्वरविशिष्टमहाद्विजानां  
भूमौ निखेयमथवाम्भसि मज्जनीयम् ॥ १२१ ॥  
  
त्वं ब्राह्मणस्त्वदुपधावनमेव कार्यं   
तद्ब्राह्मणैस्तुदितरेण भवन्त्युपास्याः ।  
न ब्राह्मणानवरवर्णिनिषेवणेन  
सम्भावयेम यदि नः प्रपदं प्रमाणम् ॥ १२२ ॥  
  
उत्कर्षतः परिहरन्त्यपकर्षतो वा   
का वासना भवति कस्य कृतेन विद्मः ।  
यद्दीक्षितस्य पतितस्य च तुल्यरूपं   
प्रत्यादिशन्ति मुनयः कमनीयमन्नम् ॥ १२३ ॥  
  
पृ० ३२) चण्डालचण्डिलचितानलशौण्डिकानां  
गोब्राह्मणज्वलनदीक्षितयोषितां च ।  
स्पर्शः कथा भवति वासनया निषिद्ध-  
स्पृष्टेषु वा शिवकथा विहिता विशुद्धिः ॥ १२४ ॥  
  
वर्ज्यान्नमाहुरपि दीक्षितं   
श्रीकल्पमभोज्यान्नमेव कृतराजपरीक्षयान्तम् ।  
शङ्खास्थि पावनमस्ति नृणामित्थं स्थिते   
वचनन्त्रपरायणं नः ॥ १२५ ॥  
  
अब्राह्मणैः क्षुदपघातकमस्तु भोज्यं   
यद्देवतान्तरनिवेदितमुक्तमन्नम् ।  
तद्ब्राह्मणैरपि किमीश्वरवैश्वदेवे   
हार्यो बलिर्बलिमतामशितेन तेन ॥ १२६ ॥  
  
तेयान्तरैरशितमुक्तमनङ्गरासि-  
न्नश्नन्ति चेदनशितेन बलिं हरन्तः ।  
आस्यैकदेशविहितो बलिरन्यथासं  
नालं फलाय विपरीतफलं च तेषाम् ॥ १२७ ॥  
  
पृ० ३३) ब्रह्माणमीश्वर पुरा हतवानसीति  
भिक्षाटनं विमृशतः प्रतिहानमात्रम् ।  
यत्पञ्चमे शिरसि पुष्पसमं निकृत्ते  
जीवे तमेनममितायुषमाहुराप्तः ॥ १२८ ॥  
  
आनाभिजानवसितं वसन्नशाणं  
पाणौ कपालशकलं न विलोकितं ते ।  
नालम्बते शिवशिवस्तवकेत्वयष्टौ  
भैक्षं न सप्तहवनं सकलं तदास्ताम् ॥ १२९ ॥  
  
यत्कालभैरवकृतं पत * * मेनः  
किं तेन ते भवति भैक्षमथापि वृत्तिः ।  
तन्मध्यपातिनि विधे विबुधान्तरस्य  
निर्वेदमाचरति किं नु भवानजस्रम् ॥ १३० ॥  
  
यत्पाशुपत्यमवृणोदमरान्तरेभ्यो  
भिक्षां भवानकृत यत्परमेश्वरोऽपि ।  
चोद्यं तदेतदुभयं परिहर्तुकामो   
मन्ये बृहस्पतिरपि प्रतिपत्तिशून्यः ॥ १३१ ॥  
  
पृ० ३४) ब्रह्मासि विष्णुरसि सर्वमसीति यस्त्वा-  
मास्तामुपासनविधिं कथयन्ति मूढाः ।  
तद्देवतान्तरनिकर्षनिगूहनाय  
मोहाय वा भवन्तु जल्पितमल्पबुद्धेः ॥ १३२ ॥  
  
अद्वैतमागमशिरोभिरुपासनाया-  
मुक्तं तवेति परमार्थतया न वाच्यम् ।  
भेदस्फुटो गरुडमान्त्रिकयोरलीकं  
तादात्म्यभावनमथापि विषं प्रमार्ष्टिः ॥ १३३ ॥  
  
यद्ब्रह्मपञ्चमशिरो * * * पदानं  
यद्ब्राह्मणाश्च हरिणा च विमार्गणं ते ।  
यद्वा तयोर्जनयितारमधीमहे त्वा  
तत्सर्वमीश्वरविमूढधियामसह्यम् ॥ १३४ ॥  
  
सोमे लतात्मनि महेश्वरगौणवृत्त्या  
विष्णोरवादिजनत्वमृचाकयाचित् ।  
त्वय्येव तद्भवितुमर्हति मुख्यवृत्त्या   
नेन्द्रेण पङ्कजभवे नितराम्मुरारौ ॥ १३५ ॥  
  
पृ० ३५) अन्योन्य यदि भवेदहमीश्वरः स्यां  
त्वं वाहमीश्वर किमत्र नियामकं न ।  
को वा विपर्यसितुमर्हति वस्तुशक्तिं  
तत्तत्स्वभावनियतां भवताज्ञयापि ॥ १३६ ॥  
  
एकं तवाप्यसुकरं तदुदाहरामो  
जातेन भाव्यम * * न्तरवत्त्वयापि ।  
अप्रार्थितोऽपि हि महेश महर्षिदारै-  
रन्तर्हितस्त्वसि गर्भितगर्भवासः ॥ १३७ ॥  
  
इच्छावतीर्णमुरशासनगर्भवासः  
स्याच्चेदुदाहरणमेष विमर्शनीयः ।  
गर्भे वसामि परिवेष्ट्य जरायुणाहं  
मासान् बहूनिति महेश्वर कस्य कामः ॥ १३८ ॥  
  
इच्छापि नूनमनुयाति पुराकृतानि   
कर्माणि शङ्कर शुभाशुभलक्षणानि ।  
इच्छावतारवचनानि तु भारतादौ  
नारायणस्य गुणवादमुदाहरन्ति ॥ १३९ ॥  
  
पृ० ३६) विधातारं कश्चिद्भजति भजते कञ्चन हरिं  
सुरानस्यानन्ये जगति सफलाः सर्वविधयः ।  
तथापि त्वद्भक्तेः शिव शिव यदा चर्मवदिति   
श्रुतो मन्त्रो देवान्तरभजनदैन्यं न सहते ॥ १४० ॥  
  
न भिन्ना भिन्ना नौरलमुदनिधेरुद्गमयितुं  
शिला नैवोन्नेतुं प्रभवति शिलामन्तकरिपो ।  
जनित्वा मृत्वा वा जगति परिवर्ती सुरगणः   
कथं मे संसारभ्रमणभयभाजस्तु शरणम् ॥ १४१ ॥  
  
शशे शृङ्गं पुष्पं नभसि मृगतृष्णासु सलिलं  
प्रसूतिर्वन्ध्यायामनवधिमदायुस्तनुभृताम् ।  
विमुक्तिर्वा देवान्तरभजनलभ्या पशुपते   
  
देवतान्तर पुनः पुनर्भवं पश्यतः पशुपते भयं मम ।  
क्रीडतोऽपि मम जन्ममास्मभूद्दीयतामयमपश्चिमो वरः ॥ १४३ ॥  
  
पृ० ३७) * * * परिगृहीतदेवता  
वर्णनौपयिकसर्ववाङ्मयम् ।  
धिग्धिगीश्वर * र्धाशयं जनं   
तावकैरहमसानि सङ्गतः ॥ १४४ ॥  
  
पांसुकेलिरपि यस्य शैवे  
शैवपाशुपतपादपांसुभिः ।  
स्तोत्रकर्मणि न तस्य मे गुण-  
स्तद्गुणोऽयमुपपद्यते त्वयि ॥ १४५ ॥  
  
स्तोत्रीयमर्थमुपपादितवानहं ते   
भक्तेति भक्तजनवत्सलभूषमाणः ।  
आविर्बभूविथ शिखीः शुचिनाम्बरेण  
यज्ञोपवीतमुपवीतधृतं त्रिपुण्ड्रः ॥ १४६ ॥  
  
भक्तसिवानदित पार्श्वचरोपनीतं   
गृह्यं महेश्वरपयः श्रपितं प्रसन्नः ।  
भुञ्जान एव तदहं त्वदिति प्रबुद्धः  
स्वप्नः समाधिरिति युक्तधियामभिन्नः ॥ १४७ ॥  
  
पृ० ३८) स्तोत्रमेत(द)वधाय गृह्णता-  
मर्थमस्य निखिलेन जानजाम् ।  
ग्राह्यमन्यदपि नावशिष्यते  
ज्ञेयमन्यदपि वा न किञ्चन ॥ १४८ ॥  
  
पञ्चाशदुत्तरशता श्रुतिसूक्तिमाला  
भोगाच(व?)लं भुजगराजमनोहरा ते ।  
वेदेषु सक्तिमपरागमवैदिकेषु  
तन्त्रेषु भक्तिमतुलां त्वयि च प्रसूते ॥ १४९ ॥  
  
मिथ्याकल्पितभोगमोक्षदवचः सन्तानसत्यापन-  
व्यग्राणामचिरा प्रभावविबुधप्रेम्णा महेशद्विषाम् ।  
मूर्ध्निष्वेव दुरात्मना विरचितां नीर्घातपाताः परै-  
र्विद्वद्भिः परमेश्वरश्रुतिकथातात्पर्यसङ्ग्राहकैः ॥ १५० ॥  
  
इति चतुर्वेदार्थतात्पर्यसङ्ग्रहः समाप्तः ॥  
  
श्रीमद्देवशिखामणिगुरुभ्यो नमः ।  
श्रीमत्षण्मुखगुरवे नमः ।  
शुभमस्तु ॥   
    
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
