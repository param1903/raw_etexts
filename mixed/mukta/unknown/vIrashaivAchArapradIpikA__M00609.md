+++
"Catalog number" = "M00609"
"Uniform title" = "vīraśaivācārapradīpikā"
Subjects = [ "śaiva", "vīraśaiva",]
Description = "viraśaiva text"
"Publication year" = [ "1905",]
"Publication city" = [ "Solapur",]
"Publication country" = "India"
title_iast = "vīraśaivācārapradīpikā"
title = "वीरशैवाचारप्रदीपिका"

+++
  
  
  
  
वीरशैवलिङ्गिब्राह्मणधर्मग्रन्थमाला ।   
ग्रन्थ १८ वा   
  
वीरशैवाचार प्रदीपिका ।   
  
वेदमूर्ति,मणूरमठाध्यक्ष मल्लिकार्जुनशास्त्री   
  
शके १८२७, सन १९०५   
  
पृ० १) ॐ  
अथ वीरशैवाचारप्रदीपिकाप्रारम्भः ॥   
प्रथमोऽध्यायः ॥   
श्रीगुरुभ्यो नमः ॥   
अनेकजन्मोत्थितदुःखभाजां नृणामपीशः करुणार्द्रदृष्ट्या ॥   
विलोक्य तेषां स्वपदं प्रदातुमनुग्रहं यः कुरुते नमामि ॥ १ ॥   
पुष्पे गन्धस्तिले तैलं स्वर्णे कान्तिर्यथा तथा ॥   
अविनाभावसम्बन्धां शिवे देवीं नमाम्यहम् ॥ २ ॥   
मादलाम्बागर्भसिन्धौ जातं बसवधीमणिम् ॥   
धर्मस्वरूपं स्थाणुं च नमामि शिरसाऽनिशम् ॥ ३ ॥   
द्राक्षारामे महाग्रामे कोटिपल्लाख्यदेशिकः ॥   
वेदवेदान्ततत्वज्ञः पुराणागमतत्ववित् ॥ ४ ॥   
नतभक्तजनाघौघतिमिरोदजबान्धवः ॥   
तिष्ठत्येव शिवाचारप्रवर्तनपरः सदा ॥ ५ ॥   
तस्यासीत्तनयः ख्यातो भीमपण्डितनामकः ॥   
वृद्धीकृतसदाचारः सर्वशास्त्रार्थकोविदः ॥ ६ ॥   
तस्य पत्नी गौरमाम्बा सर्वलक्षणसंयुता ॥  
  
पृ० २) दूरीकृताघपटला सर्वज्ञा वरवर्णिनी ॥ ७ ॥   
तस्यासीदात्मजः शान्तो मल्लिकार्जुनपण्डितः ॥   
शिवार्चने सक्तचित्तः शिष्याणां मोक्षदायकः ॥ ८ ॥   
भट्टानीकाब्धिवडवो वेदान्तारण्यपावकः ॥   
महाप्रवृद्धचार्वाकराकाचन्द्रविधुन्तुदः ॥ ९ ॥   
वेन्नालचोलभूपस्य महास्थानेऽतिशोभिते ॥  
सर्ववादांश्च जित्वाऽथ लेलिहे विजयत्रयम् ॥ १० ॥   
तस्यात्मजो यः सञ्जातः पण्डिताराध्य एव च ॥   
मूलमन्त्रार्थतत्वज्ञो मुक्तिकान्तानुरञ्जकः ॥ ११ ॥   
तस्यात्मजश्च सिद्धान्तवीराराध्यः शिवार्चकः ॥   
सर्वागमज्ञो मतिमान् शिष्याघध्वान्तभास्करः ॥ १२ ॥   
तस्य प्रतीके सञ्जातः श्रीमान् सर्वगुणैर्युतः ॥   
गुरुबसवेश्वर इति विख्यातो देशिकोत्तमः ॥ १३ ॥   
तस्याभूतां सुतौ गङ्गाधरो बसवतीर्थकः ॥   
शिवाधिष्ठितचेतस्कौ सर्वशास्त्रार्थपारगौ ॥ १४ ॥   
तस्य श्रीबसवराजस्य सञ्जातौ द्वौ सुतौ तदा ॥   
हिरियार्यः पण्डितार्यो विषयादिगुणान्वितौ ॥ १५ ॥   
पण्डिताराध्यदेवस्य तस्यासीत्तनयोत्तमः ॥  
  
पृ० ३) शिवम्प्रति पार्वतीकृतप्रश्नः शिवनिरूपितपिण्डोत्पत्तिकथनम्    
  
गुरुलिङ्गदेवनामा शिवाराधनतत्परः ॥ १६ ॥   
तस्य श्रीदेशिकेन्द्रस्य बभूवुस्तनयोत्तमाः ॥   
प्रथमो गुरुदेवश्च पण्डितार्यो द्वितीयकः ॥ १७ ॥   
तृतीयो बसवाराध्यो जक्काराध्यस्ततः परः ॥   
तेषु प्रथमविख्यातो गुरुदेवोऽतिभक्तिमान् ॥ १८ ॥   
सिद्धदेवेन विज्ञप्तः शिवार्चनपरेण सः ॥   
चारगौरवशेषप्रसादसन्तुष्टचेतसा ॥ १९ ॥   
सर्वशास्त्रसमाहृत्या परलोकोपकारिणीम् ॥   
प्रकुर्वे मोक्षदां वीरशैवाचारप्रदीपिकाम् ॥ २० ॥   
(संसारप्रदीपिकायाम् ॥)   
शान्तं शुद्धस्वभावं च सर्वदानन्दविग्रहम् ॥   
वरदं विश्वभरणं भगवन्तमुमापतिम् ॥ २१ ॥   
देवदेवं जगन्नाथं योगिनं चक्रिनायकम् ॥   
प्रणम्य शिरसा देवी पृच्छतीशं विमुक्तये ॥ २२ ॥   
दुस्तरं देवदेवेश संसाराम्बुनिधिं प्रभो ॥  
सुखोपायेन पशवस्तरन्ति च यथा वद ॥ २३ ॥   
  
शिव उवाच ॥  
    
साधु साधु महाभागे शोभनं पृच्छ्यते त्वया ॥   
अधुना सम्प्रवक्ष्यामि देहस्थं लक्षणं त्विदम् ॥ २४ ॥  
कर्मणाप्यतिमिश्रेण यच्छरीरमिहात्मनः ॥   
  
पृ० ४) तद्भूतपरिमाणेन विज्ञेयं हि चतुर्विधम् ॥ २५ ॥   
उद्भिदः स्थावरा ज्ञेयास्तृणगुल्मादिरूपिणः ॥   
क्रिमिकीटपतङ्गाद्याः स्वेदजा नाम देहिनः ॥ २६ ॥   
अण्डजाः पक्षिणस्सर्पा नक्रमत्स्यादिकच्छपाः ॥   
जरायुजाश्च विज्ञेया मानुषाश्च चतुष्पदाः ॥ २७ ॥   
तत्र सिक्ता जले भूमिरन्तरूष्मप्रपाचिता ॥   
वायुना व्यूहमाना च बीजत्वं प्रतिपद्यते ॥ २८ ॥   
यदत्र शालिबीजानि संसिक्तान्यम्भसा पुनः ॥   
उच्छूनतां मृदुत्वं च मूलभावं व्रजन्ति च ॥ २९ ॥   
तन्मूलादकुंरोत्पत्तिरङ्कुरात्पर्णसम्भवः ॥   
पर्णान्नालं ततः काण्डं काण्डाच्च प्रसुमं पुनः ॥ ३० ॥   
प्रसवाच्च तुषक्षीरं क्षीरात्तण्डुलसम्भवः ॥   
तण्डुलाच्च ततः पक्वादियदौषधयस्तथा ॥ ३१ ॥   
यवाद्याः शालिपर्यन्ताः श्रेष्ठाः सप्तदश स्मृताः ॥   
औषध्यः फलपक्कान्ताः शेषाः क्षुद्राः प्रकीर्तिताः ॥ ३२ ॥   
षड्विधाहारभेदेन परिणामं व्रजन्ति ताः ॥   
अन्योन्यरससंयोगादनेकस्वादुतां गताः ॥ ३३ ॥   
भक्ष्यं भोज्यं च पेयं च लेह्यं चोह्यं च पिच्छिलम् ॥ इति   
  
पृ० ५) पिण्डोत्पत्तिस्वरूपनिरूपणम्   
  
भेदाश्च षट् प्रोक्ता मधुराद्याश्च षड्रसाः ॥ ३४ ॥   
तदन्नं स्थूलकबलैः परिभुक्तं च देहिभिः ॥   
अन्तस्थमाशये पूर्वं प्राणः स्थापयते क्रमात् ॥ ३५ ॥   
अपृथग्भूतमाहारं स वायुः कुरुते द्विधा ॥   
सम्प्रविश्यान्नमध्ये तु पृथगन्नं पृथग्जलम् ॥ ३६ ॥   
अग्नेरूर्ध्वं जलं स्थाप्य तदन्नं तु जलोपरि ॥  
जलस्याधः स्वयं प्राणः स्थित्वाग्निं धमते शनैः ॥ ३७ ॥   
वायुना धम्यमानोग्निरत्युष्णं कुरुते जलम् ॥   
तदन्नमुष्णतोयेन समन्तात्पच्यते पुनः ॥ ३८ ॥   
द्विधा भवति तत्पक्कं पृथग्भिन्नं पृथग्रसः ॥   
मलैर्द्वादशभिर्भिन्नं क्लिन्नं देहाद्बहिर्व्रजेत् ॥ ३९ ॥   
कर्णाक्षिनासिकाजिह्वादन्ताःशिश्नगुदं नखाः ॥   
मलाश्रयौ कफस्वेदौ विण्मूत्रे द्वादश स्मृताः ॥ ४० ॥   
हृत्पद्मे प्रतिबद्धाश्च सर्वनाड्यः समन्ततः ॥   
तासां मुखेषु तत्सूक्ष्मः प्राणः स्थापयते रसम् ॥ ४१ ॥   
रसेन तेन ता नाडीः प्राणः पूरयते पुनः ॥   
प्रतर्पयन्ति सम्पूर्णास्ताश्च देहं समन्ततः ॥ ४२ ॥   
ततः स नाडीमध्यस्थः शरीरस्योष्मणा रसः ॥  
पच्यते पच्यमानाच्च भवेत्पाकद्वयं पुनः ॥ ४३ ॥   
चर्माविष्टं समन्ताच्च रुधिरं च प्रजायते ॥  
  
पृ० ६) रक्ताल्लोमानि मांसं च केशस्नायू च मांसतः ॥ ४४ ॥  
स्नायोः शिरास्तथास्थीनि तेभ्यो मज्जा नखाः पुनः ॥   
मज्जाकरणकैवल्यं शुक्लं च प्रसवात्मकम् ॥ ४५ ॥   
इति द्वादशधान्यस्य परिणामः प्रकीर्तितः ॥   
(क्षेपक) (अन्नाच्चैव ततः शुक्लं शुक्लाद्देहस्य सम्भवः) बिन्दुः शिवो   
रजः शक्तिरिन्दुर्बिन्दू रजो रविः ॥ ४६ ॥   
उभयोः सङ्गमादेव प्राप्यते पिण्डसञ्ज्ञकम् ॥   
मातृत्रीणि पितृत्रीणि शिवांशत्रीणि चोच्यते ॥ ४७ ॥   
तत्त्रिधा मिश्रसङ्ख्यानां नवांशं पिण्डसञ्ज्ञकम् ॥   
रुधिरं मांसकत्वं च मातृकांशा इति स्मृताः ॥ ४८ ॥   
अस्थिनाड्यश्च रोमाणि पितृकांशाः प्रकीर्तिताः ॥   
अग्निश्च वायुरात्मा च शिवांशाः परिकीर्तिताः ॥ ४९ ॥   
ऋतुकाले यदा शुक्लं निर्दोषं योनिमाश्रितम् ॥   
तदा तद्वायुना स्पृष्टं स्त्रीरक्तेनैकतां व्रजेत् ॥ ५० ॥   
विसर्गकाले शुक्लस्य जीवः करणसंयुतः ॥   
प्रीत्या प्रविशते योनिं कर्मभिः स्वैर्नियोजितः ॥ ५१ ॥   
तच्छुक्लरक्तयोरैक्यादेकाह्नः कललं भवेत् ॥   
पञ्चरात्रेण कललं बुद्बुदाकारतां व्रजेत् ॥ ५२ ॥  
  
पृ० ७) बुद्बुदं सप्तरात्रेण मासपेशी भवेत्पुनः ॥   
द्विसप्ताहाद्भवेत्पेशी रक्तमांसाचिता दृढा ॥ ५३ ॥   
बीजस्येवाङ्कुरोत्पत्तिः पञ्चविंशतिरात्रितः ॥   
भवन्ति ग्रासमात्रेण तद्ग्रन्थेरङ्कुराणि च ॥ ५४ ॥   
ग्रीवा शिरस्तथा पृष्ठं भुजावस्थीनि चोदरम् ॥   
पाणिपादौ तथा कक्षौ कटिर्गात्रं तथैव च ॥ ५५ ॥   
मासद्वयेन सर्वाणि क्रमशः सम्भवन्ति च ॥   
त्रिभिर्मासैः प्रजायन्ते सर्वाङ्गाङ्कुरसन्धयः ॥ ५६ ॥   
मासैश्चतुर्भिरङ्गुल्यः प्रजायन्ते यथाक्रमम् ॥   
मुखं नासा च कर्णौ च जायन्ते पञ्चभिस्तदा ॥ ५७ ॥   
दन्तपङ्क्तिस्तथा गुप्ता जायन्ते च नखाः पुनः ॥   
कर्णयोर्भवतश्छिद्रे षण्मासाभ्यन्तरेण तु ॥ ५८ ॥   
पायुर्मेढ्रमुपस्थं च नाभिश्चाप्युपजायते ॥   
सन्धयो ये च गात्रेषु जायन्ते सप्तभिस्तदा ॥ ५९ ॥   
अङ्गप्रत्यङ्गसम्पूर्णः शिरःकेशसमन्वितः ॥  
विभक्तावयवः स्पष्टः पुनर्मासाष्टकेन तु ॥ ६० ॥   
पञ्चात्मकसमायुक्तः परिपक्वः स तिष्ठति ॥   
मातुराहारवीर्येण षड्विधेन रसेन च ॥ ६१ ॥   
नाभिसूत्रनिबन्धेन वर्धते स दिने दिने ॥   
ततः स्मृतिं लभेज्जीवः सम्पूर्णेऽस्मिन् शरीरके ॥ ६२ ॥   
सुखदुःखे विजानाति निद्रास्वप्ने पुराकृते ॥   
मृतश्चाहं पुनर्जातो जातश्चाहं पुनर्मृतः ॥ ६३ ॥   
नानायोनिसहस्राणि मया दृष्टानि जन्मतः ॥   
  
पृ० ८) अधुना जातमात्रोऽहं प्राप्तसंस्कार एव च ॥ ६४ ॥   
ततः श्रेयः करिष्यामि येन गर्भेण सम्भवः ॥   
गर्भस्थश्चिन्तयत्येवमहं गर्भाद्विनिर्गतः ॥ ६५ ॥   
अद्येच्छामि शिवज्ञानं संसारविनिवर्तकम् ॥   
एवं स गर्भदुःखेन महता परिपीडितः ॥ ६६ ॥   
जीवः कर्मवशादास्ते मोक्षोपायं विचिन्तयेत् ॥   
यथा गिरिवराक्रान्तः कश्चिद्दुःखेन तिष्ठति ॥ ६७ ॥   
तथा जरा पुनर्देहे दुःखे तिष्ठति वेष्टितः ॥   
पतितः सागरे यद्वद्दुःखेनास्ते समाकुलः ॥ ६८ ॥   
गर्भोदकेन सिक्ताङ्गस्तथा व्याकुलितः पुमान् ॥   
लोहकुम्भे यथा न्यस्तः पच्यते कश्चिदग्निना ॥ ६९ ॥   
गर्भकुम्भे तथा क्षिप्तः पच्यते जठराग्निना ॥   
सूचीभिरग्निवर्णाभिर्निर्भिन्नस्य निरन्तरम् ॥ ७० ॥   
यद्दुःखमुपजायेत तद्गर्भेऽष्टगुणं भवेत् ॥   
गर्भवासात्परो वासः कष्टदो नास्ति कुत्रचित् ॥ ७१ ॥   
देहिनां दुःखबहुलं सुघोरमतिसङ्कटम् ॥   
इत्येवं गर्भवासो हि प्राणिनां परिकीर्तितः ॥ ७२ ॥   
चरस्थिराणां सर्वेषामात्मगर्भानुरूपतः ॥   
गर्भात्कोटिगुणं दुःखं योनियन्त्रप्रपीडनात् ॥ ७३ ॥   
  
पृ० ९) सम्मूर्छा जायते तस्य जायमानस्य देहिनः ॥   
रसवत्पीड्यमानस्य यन्त्रेणैवासमन्ततः ॥ ७४ ॥   
शिरस्याताड्यमानस्य यथा मुद्गरकोटिभिः ॥   
गर्भान्निष्क्रममाणस्य प्रबलैः सूतिमारुतैः ॥ ७५ ॥   
जायते सुमहद्दुःखं परित्राणमविन्दतः ॥   
यन्त्रेणापीडितो यद्वन्निस्साराः स्युस्तिलेक्षवः ॥   
तद्वच्छरीरं निस्सारं योनियन्त्रेण पीडितम् ॥ ७६ ॥   
(तथैव गर्भोपनिषदि) मधुराम्ललवणतिक्तकटुकषाया इति षड्विधो   
रसः ॥ रसाच्छोणितं शोणितान्मांसं मांसान्मेदो मेदसोऽस्थीनि ॥   
अस्थिभ्यो मज्जा मज्जायाः शुक्रं शुक्रशोणितसंयोगादावर्तते गर्भः   
हृदि व्यवस्थापयति हृदयाभ्यन्तरेऽग्निः अग्निस्थाने पित्तं पित्तस्थाने   
वायुः वायुस्थाने हृदयं प्राजापत्यक्रमादृतुकाले प्रयोगः   
एकरात्रोषितं कललं भवति सप्तरात्रोषितं बुद्बुदं भवति   
अर्धमासान्तरेण पिण्डो भवति मासान्तरेण कठिणो भवति मासद्वयेन   
शिरो भवति मासत्रयेण पादप्रदेशो भवति षष्ठमे मासे   
मुखनासाक्षिश्रोत्राणि भवन्ति  
  
पृ० १०) सप्तमे मासे जीवेन संयुक्तो भवति अष्टमे मासे सर्वाङ्गपूर्णो   
भवति पितूरेतोऽधिकेन पुरुषो भवति मातूरेतोऽधिकात्स्त्रियो भवन्ति   
उभयोर्बीजतुल्यत्वान्नपुंसको भवति व्याकुलितमनसोऽन्धाः खञ्जाः   
कुब्जा वामना भवन्ति अन्योन्यवायुपरिपीडितान्मांसाच्छुक्रं द्वे द्वे   
स्त्रियो योन्यां युग्मा युग्माः प्रजायन्ते अथ नवमे मासे   
सर्वलक्षणसम्पूर्णो भवति पूर्वजातिं स्मरति कृताकृतं च कर्म   
जानाति शुभाशुभं च कर्म विन्दति� ॥ ० ॥   
नानायोनिसहस्राणि दृष्टान्येव ततो मया ॥   
आहारा विविधा भुक्ताः पीताश्च विविधाः स्तनाः ॥ ७७ ॥   
यन्मया स्वजनस्यार्थे(परिजनस्यार्थे) कृतं कर्म शुभाशुभम् ॥   
एकाकी तेन दह्यामि गतास्ते फलभागिनः ॥ ७८ ॥   
जातस्यैव मृतस्यैव मृत्युर्जन्म पुनः पुनः ॥   
अहो दुःखोदधौ मग्नो न पश्यामि प्रतिक्रियाम् ॥ ७९ ॥   
यदि योन्याः प्रमुञ्चामि तं प्रपद्ये महेश्वरम् ॥  
अशुभक्षयकर्तारं तं मोक्षफलदायकम् ॥ ८० ॥   
विरजानलजं भस्म गृहीत्वा चाग्निहोत्रजम् ॥   
समुद्धूल्य सदाचार्यं प्रणिपत्यात्मविद्यया ॥ ८१ ॥   
  
पृ० ११) संसारसागरं घोरं लङ्घयाम्यहमात्मना ॥   
(वाक्यं) योनिशतं जन्तुः स्त्रीणां योनिद्वारे सम्प्राप्ते   
यन्त्रेणापीड्यमानो महता दुःखेन जातो जातमात्रेण वैष्णवेन   
वायुना संस्पृष्टस्तदा न स्मरति जन्म मरणं न च कर्म शुभाशुभम्   
॥   
(ग्रन्थान्तरे) वीरशैवस्थितानां च स्त्रीणां गर्भाष्टमे गुरुः ॥   
पञ्चसूत्रकृतं लिङ्गं धारयेद्विधिवच्छुभम् ॥ ८२ ॥   
नादो लिङ्गमिति ज्ञेयं बिन्दुः पीठमुदाहृतम् ॥   
नादबिन्दुसमायुक्तो लिङ्गाकार इहोच्यते ॥ ८३ ॥   
लीयते गम्यते यत्र येन सर्वं चराचरम् ॥   
तदेतल्लिङ्गमित्युक्तं लिङ्गतत्त्वपरायणैः ॥ ८४ ॥   
आकाशं लिङ्गमित्याहुः पृथ्वी तस्याधिपीठिका ॥   
आलयं सर्वभूतानां लयानां लिङ्गमुच्यते ॥ ८५ ॥   
(यजुर्वेदे शतरुद्रीये) �या ते रुद्र शिवा तनूरघोरा पापकाशिनी ॥�   
(श्रीरुद्रभाष्ये) शकलश्रुतिस्मृतिपुराणागमेतिहाससारभूतमहान्तोऽपि   
अपापकाशीति वपुः श्रुतं ते शिष्टाः प्रसिद्धाः। भगवन्नपापाः   
अतस्त्वदीयानपहाय भक्तानन्यानशिष्टानिति निश्चिनोमि� ॥ (ऋग्वेदे) �अयं   
मे  
  
पृ० १२) हस्तो भगवान् ॥ अयं मे भगवत्तरः ॥ अयं मे विश्वभेषजोऽयं   
शिवाभिमर्शनः ॥ अयं माता अयं पिता अयं जीवातुरागमत् ॥ इदं   
तव प्रसर्पणं सुबन्धवेहि निरहि� ॥   
ऐश्वर्यस्य समग्रस्य वीर्यस्य यशसः श्रियः ॥   
ज्ञानवैराग्ययोश्चैव षण्णां भग इतीरितम् ॥ ८६ ॥   
(वाक्यं) �उत्तमवेदविभूषितं देवोत्तमाभ्यां प्रजननमलङ्कृतम्   
जगत्कारणत्वेन जनयामासेति लक्षणात्� ॥   
(यजुर्वेदे) �रुद्र यत्ते जनिम चारु चित्रं� ॥   
स्फाटिकं शैलजं वापि चन्द्रकान्तमयं तु वा ॥   
बाणं तु सूर्यकान्तं वा लिङ्गमेकं समाहरेत् ॥ ८७ ॥  
(कामिकागमे) श्वेतं रक्तं तथा पीतं कृष्णं चेति चतुर्विधम् ॥   
विप्रादीनां तु वर्णानां क्रमाद्धारणमुच्यते ॥ ८८ ॥  
  
पृ० १३) पञ्चसूत्रकृतलिङ्गप्रमाणस्वरूपनिरूपणम्   
  
फ़ीङूऋए॥॥॥॥॥।  
  
सपीठस्य तु लिङ्गस्य लक्षणं त्वधुनोच्यते ॥   
एकादित्र्यन्तमङ्गुल्याश्चरलिङ्गस्य दैर्घ्यकम् ॥ ८९ ॥   
लिङ्गेन च समं पीठं पीठार्धं गोमुखं भवेत् ॥   
लिङ्गदीर्घं चतुर्भागं द्विभागं शक्तिसंयुतम् ॥ ९० ॥   
द्विभागं च चतुर्भागमेकभागं तु बन्धकम् ॥   
अतुलानां त्रिधा कृत्वा तन्मानं वा समाचरेत् ॥ ९१ ॥   
लिङ्गमस्तकविस्तारं लिङ्गोच्छ्रायसमन्वितम् ॥  
  
पृ० १४) वेदभागवशान्मानं विस्तारो मस्तकस्य तु ॥ ९२ ॥   
त्रिगुणं परिणाहं स्यात्तद्वत्पीठस्य विस्तृतिः ॥   
त्रिभागं परिणाहस्य तद्वत्पीठं व्यवस्थितम् ॥ ९३ ॥  
(ग्रन्थान्तरे) लिङ्गवृत्तसमं पीठं दीर्घं विस्तारमेव च ॥ ९४ ॥   
तदर्धं गोमुखं विन्द्यादित्येतल्लिङ्गलक्षणम् ॥   
लिङ्गाधिक्ये भवेन्मृत्युः शक्त्याधिक्ये धनक्षयः ॥ ९५ ॥   
लिङ्गशक्तिसमायुक्तं भोगमोक्षफलप्रदम् ॥   
सूत्रमूले तु यत्पादं सूत्राग्रे मुखमुच्यते ॥   
सूत्रपार्श्वे च बाहू च सूत्रसन्धौ तु पृष्ठकम् ॥ ९६ ॥   
षड्भागः कान्तरश्मिश्च नेत्रभागमयः स्मृतम् ॥   
सीसकं चाग्निभागं तु कुरविन्दं वेदभागकम् ॥ ९७ ॥   
टङ्कणं चैकभागं तु वज्रेशं रन्ध्रभागकम् ॥   
लोहं चैवेषुभागं तु पाषाणं नेत्रभागकम् ॥ ९८ ॥   
लाक्षागरू सर्जरसः पाषाणं तु तथैव च ॥   
महिषीनवनीतेन मर्दयेद्दृढमादरात् ॥ ९९ ॥   
गुग्गुलं वेदभागं च महिषीनवनीतके ॥   
मर्दयेत्सितबन्धोऽयमाख्यातः शास्त्रवेदिभिः ॥ १०० ॥   
चतुर्बन्धः सितश्चायं सर्वसिद्धिप्रदो नृणाम् ॥   
  
पृ० १५) लिङ्गसंस्कारनिरूपणम्   
  
लाक्षासर्जरसं चैव शुभ्रपाषाणमेव च ॥ १०१ ॥   
कुरविन्दं गुग्गुलं च गैरिकं गुडमेव च ॥   
तैलमेवाष्टभागं स्यादन्त्यभागादिभागतः ॥ १०२ ॥   
वृद्धिं कुर्यात्प्रयत्नेन पाकं चिक्कणवद्भवेत् ॥   
शिल्पिदोषनिवृत्त्यर्थं लिङ्गं स्थाप्य हृदा तथा ॥ १०३ ॥   
प्रसादेन तु गृह्णीयाद्दक्षहस्तेन देशिकः ॥   
स्वहस्तपीठे तल्लिङ्गमादाय परमो गुरुः ॥ १०४ ॥   
ङमो वः किरिकेभ्यो देवाना? हृदयेभ्यो नमो विक्षीणकेभ्यो देवाना?   
हृदयेभ्यो नमो विचिन्वत्केभ्यो देवाना? हृदयेभ्यः ॥ ॐ ह्रां ह्रीं   
ह्रूं ह्रौं नमः शिवाय ॥ अनेनाभिमन्त्रयेत्॥�   
तल्लिङ्गं क्षालयेत्तोयैरजन्यामलकादिभिः ॥ १०५ ॥   
पञ्चगव्येन संस्नाप्य बिल्वपत्रेण घर्षयेत् ॥   
पञ्चामृतेन संस्नाप्य गन्धाद्यैर्नारिकेलकैः ॥ १०६ ॥   
गन्धपुष्पादिभिश्चैव नैवेद्यान्तं समर्चयेत् ॥ १०७ ॥  
(वातुलतन्त्रे) गृहस्येशानदिग्भागे स्थण्डिलं तु समाचरेत् ॥   
नवहस्तप्रमाणेन वस्त्रं कुर्याद्विचक्षणः ॥ १०८ ॥   
(इति वातुलतन्त्रे) तत्रैव नवधान्यानां स्थण्डिलं तु समाचरेत् ॥   
पञ्चाढकप्रमाणेन स्थण्डिलं तु पृथक् पृथक् ॥ १०९ ॥   
श्यामाकश्च प्रियङ्गुश्च मुद्गगोधूमव्रीहिकम् ॥   
  
पृ० १६) यवं च माषचणकतिलाश्चैव क्रमेण तु ॥ ११० ॥   
उपर्युपरि संस्थाप्य तद्वस्त्रोपरि विन्यसेत् ॥   
लिखेदष्टदलं पद्मं मध्ये कर्णिकया सह ॥ १११ ॥   
धान्योपरि न्यसेल्लिङ्गं यामे धान्याधिवासनम् ॥   
नववस्त्रेण संवेष्ट्य गन्धपुष्पाक्षतादिभिः ॥ ११२ ॥   
नैवेद्यं दापयेद्धीमांस्ताम्बूलं दापयेत्ततः ॥   
जलाधिवासं यामं च तदर्थं स्थण्डिलं चरेत् ॥ ११३ ॥   
व्रीहिपञ्चाढकं न्यस्येत्तण्डुलं तु तदर्धकम् ॥   
तदर्धं तु तिलान्न्यस्येत्पद्मं त्वष्टदलं लिखेत् ॥ ११४ ॥   
कलशैकं तु विन्यस्य फलपल्लवसंयुतम् ॥   
गन्धोदकं समापूर्य सुवर्णं तत्र निक्षिपेत् ॥ ११५ ॥   
गन्धपुष्पादिभिश्चैव पूजयेत्तद्यथाक्रमम् ॥   
मम पञ्चाक्षरं मन्त्रं कुम्भं स्पृष्ट्वा जपेद्गुरुः ॥ ११६ ॥   
कांस्यपात्रे विनिक्षिप्य जलधाराभिषेचनम् ॥   
यामं वापि तदर्धं वा कारयेद्विधिपूर्वकम् ॥ ११७ ॥   
साधितं कलशं चैकं लिङ्गमूर्ध्न्यभिषेचयेत् ॥   
पञ्चामृतेन संस्नाप्य ह्युदकेनाभिषेचयेत् ॥ ११८ ॥   
गन्धपुष्पादिनाभ्यर्च्य नैवेद्यं दापयेत्ततः ॥   
शयनं कल्पयेत्तस्मिंस्तदर्थं गुरुसत्तमः ॥ ११९ ॥   
वेद्यूर्ध्वं स्थण्डिलं कुर्याद्ब्रीहिपञ्चाढकं तथा ॥   
तदर्धं तण्डुलान्न्यस्य तदर्धं तु तिलान्न्यसेत् ॥ १२० ॥   
  
पृ० १७) पिण्डोत्पत्तिस्वरूपनिरूपणम्   
  
तन्मध्ये विलिखेत्पद्मं साष्टपत्रं सकर्णिकम् ॥   
तन्मध्ये विन्यसेत्कुम्भं सहिरण्यं सवस्त्रकम् ॥ १२१ ॥   
नारिकेलसमायुक्तं पल्लवैरुपशोभितम् ॥   
तस्यैव पूर्वदिग्भागे लिङ्गं तु स्थापयेत्सुधीः ॥ १२२ ॥   
रक्तवस्त्रेण संवेष्ट्य गन्धपुष्पादिनार्चयेत् ॥   
आचार्यो मनसा ध्यात्वा शयनं कल्पयेच्छिवम् ॥ १२३ ॥   
कुम्भे हस्तं निधायाशु पञ्चाक्षरमनुं स्मरेत् ॥   
सहस्रं वा तदर्धं वा शतमष्टोत्तरं जपेत् ॥ १२४ ॥   
कृताञ्जलिपुटो भूत्वा नमस्कृत्य महेश्वरम् (शयनमन्त्रः)   
नमस्ते परमेशाय नमस्ते पार्वतीपते ॥ १२५ ॥   
नमः कैलासवासाय नमः संसारतारिणे ॥   
एतल्लिङ्गस्थले शम्भो शयनं क्रियतां प्रभो ॥ १२६ ॥   
तावदेव सुखेनैव यावद्दीक्षावसानकम् ॥   
एवं स्तुत्वा महादेवं शयनं कारयेत्सुधीः ॥ १२७ ॥   
(स्वायम्भुवागमे) अर्धोदये वाप्यथ स पतने चैव देशिकः ॥   
पूर्वसंस्कारितं लिङ्गं शिशोः कण्ठे च धारयेत् ॥ १२८ ॥   
  
इति   
श्रीमद्वेदागमोपनिषत्पुराणादिमार्गप्रवर्तनप्रवीणपण्डिताराध्यदेवन्  
आमाचार्यतनयगुरुलिङ्गदेवनामधेयदेशिकेन्द्रप्रतीकोद्भूतगुरुदेवाख्येन   
सिद्धदेवेन प्रबोधनाय समाहृतौ वीरशैवाचारप्रदीपिकायां   
दीक्षाप्रकरणे पिण्डोत्पत्तिलिङ्गधारणविधिर्नाम प्रथमोपदेशः ॥   
  
इति श्रीवीरशैवाचारप्रदीपिकायाम् प्रथमोऽध्यायः ॥ १ ॥  
  
पृ० १८) वीरशैवाचारप्रदीपिका  
  
अथ द्वितीयोऽध्यायः ।  
  
देव्युवाच-   
कलेः कलुषिते काले दुर्जये दुरतिक्रमे ॥   
क्षीणे वर्णाश्रमाचारे सङ्करे समुपागते ॥ १ ॥   
केनोपायेन मुच्यन्ते भक्तास्तव महेश्वर ॥ २ ॥   
  
ईश्वर उवाच ॥   
संसारदुःखकान्तारे निमग्नश्च महातपे ॥   
चक्रवद्भ्रमते देवि लिङ्गार्चनविवर्जितः ॥ ३ ॥   
यो जातु नार्चयेल्लिङ्गं न स्मरेन्न च कीर्तयेत् ॥   
किं तेन जातमात्रेण भूभारेणान्नशत्रुणा ॥ ४ ॥   
अपूजयित्वा चेशानं यो हि भुङ्क्ते नराधमः ॥   
पापानामन्नरूपाणां तस्य भोजनमुच्यते ॥ ५ ॥   
नास्ति लिङ्गार्चनं यस्य म्लेञ्छयोनौ प्रजायते ॥   
न शिवार्चनसाम्योऽस्ति धर्मोऽन्यो भुवनत्रये ॥ ६ ॥   
इति ज्ञात्वा प्रयत्नेन पूजनीयः सदाशिवः ॥   
सत्यं वच्मि हितं वच्मि सारं वच्मि पुनः पुनः ॥ ७ ॥   
लिङ्गमध्ये महादेवः साक्षाद्देवो व्यवस्थितः ॥   
अनुग्रहाय लोकानां तस्माल्लिङ्गं प्रपूजयेत् ॥ ८ ॥   
उपदेशं विना लिङ्गं प्रपूजयति यो नरः ॥  
  
पृ० १९) दीक्षाहीनकृतलिङ्गपूजनस्य फलम्  
  
नरके पच्यते देवि सूपदेशो ह्यतः स्मृतः ॥ ९ ॥   
यथा मृगपतिं दृष्ट्वा भवेद्भीतो वने गजः ॥   
अदीक्षितोऽर्चयेल्लिङ्गं तथा भीतो महेश्वरः ? ॥ १० ॥   
त्रिपुण्ड्रं चैव रुद्राक्षं नित्यार्चनजपं तथा ॥   
होमध्यानादिकं सर्वं दीक्षाहीनस्य निष्फलम् ॥ ११ ॥   
अदीक्षितश्चतुर्वेदी न विशेद्गर्भगेहकम् ॥   
प्रमादाद्गर्भगेहं तु प्रायश्चित्तं तु कारयेत् ॥ १२ ॥   
अदीक्षितश्च यो विप्रः कुर्याल्लिङ्गस्य पूजनम् ॥   
अरण्ये निर्जने देवि भवति ब्रह्मराक्षसः ॥ १३ ॥   
चतुर्वेदी त्वहङ्कारी शिवलिङ्गं तु पूजयेत् ॥   
राजराष्ट्रविनाशश्च तस्य ग्रामोऽपि नश्यति ॥ १४ ॥   
दीयते ज्ञानसम्बन्धः क्षीयते च मलत्रयम् ॥   
दीयते क्षीयते येन सा दीक्षेति निगद्यते ॥ १५ ॥   
उपदेशं चोपदिश वीरशैवीयदीक्षया ॥   
गुरुं विचारयेच्छिष्यो महादेवं प्रपूजयेत् ॥ १६ ॥   
नित्यानित्यविचारवानिह परत्रापेक्षितार्थारतिः शान्त्याद्यङ्गसमन्वितः   
सुचरितो मोक्षाभिलाषी सुखी ॥   
सत्यानन्दपरं प्रकाशपरिपूर्णात्मावबोधान्वितं कृत्याकृत्यविवेकिनं   
गुरुवरं प्रेयान्नरो भक्तिमान् ॥ १७ ॥   
सद्वंशजः समापूर्णः प्रशान्तः प्रियभाषणः ॥   
गम्भीरः सत्यवाग्वाग्मी सन्तुष्टः करुणास्पदः ॥ १८ ॥   
  
पृ० २०) स्निग्धः स्मितमुखो रागी प्रगल्भो निरहङ्कृतिः ॥   
शुचिः सुशीलो धर्मिष्ठः सदाक्षिण्यो बृहद्ध्वनिः ॥ १९ ॥   
निर्मत्सरो गुणग्राही प्रशान्तो विजितेन्द्रियः ॥   
वेदाङ्गेषु कृताभ्यासः पुराणश्रुतिवित्तमः ॥ २० ॥   
सर्वागमेषु कुशलः कुलीनश्च महामतिः ॥   
मन्त्रोद्धारप्रवीणश्च मन्त्रार्थप्रतिपादकः ॥ २१ ॥   
(सुप्रबोधागमे) पदवाक्यप्रमाणज्ञो वेदवेदान्तपारगः ॥   
तिथिनक्षत्रयोगज्ञो भूपरिग्रहकर्मवित् ॥ २२ ॥   
शैवसिद्धान्ततत्वज्ञः प्रतिष्ठामन्त्रपारगः ॥   
मोक्षदः करुणोपेतो वीतरागो विमत्सरः ॥ २३ ॥   
क्रियापादे तु निपुणश्चर्यापादे तु रञ्जकः ॥   
योगपादे कृताभ्यासो ज्ञानपादे विशेषवित् ॥ २४ ॥   
क्रियादिज्ञानपर्यन्तं शिवतत्वविनिश्चयः ॥   
सम्प्रदायागतज्ञानो लोभदम्भविवर्जितः ॥ २५ ॥   
लिङ्गाङ्गस्थलभेदज्ञः षट्स्थलज्ञानतत्परः ॥   
शिवसिद्धान्ततत्वज्ञः षडध्वज्ञानवत्सलः ॥ २६ ॥  
  
पृ० २१) गुरुलक्षणम्   
  
नित्यकर्मादिकुशलो नैमित्तिकविचक्षणः ॥   
काम्यादिकर्मचतुरो दीक्षाकर्मादिकर्मठः ॥ २७ ॥   
मण्डले मण्डपे कुण्डे प्रासादे प्रतिमासु च ॥   
लिङ्गपीठे शिलायां च परीक्षानिपुणाग्रणीः ॥ २८ ॥   
शिवस्य च गुरोर्भक्तः शिवैकाहितमानसः ॥   
शिवार्चनासक्तचित्तः शिवध्यानैकतत्परः ॥ २९ ॥   
गुकारं च गुणातीतं रुकारं रूपवर्जितम् ॥   
गुणातीतमरूपं च यो दद्यात्स गुरुः स्मृतः ॥ ३० ॥   
निराकारं निरालम्बं निर्मलं निर्विकल्पकम् ॥   
निर्गुणं निष्कलं नित्यं परात्परपदं गुरुम् ॥ ३१ ॥   
(वीरागमे) ललाटलोचनं चान्द्रीं कलामपि च दोर्द्वयम् ॥   
अन्तर्निधाय वर्तेऽहं गुरुरूपो महेश्वरि ॥ ३२ ॥   
वसते पादयुग्मे तु त्रैलोक्यं सचराचरम् ॥   
अङ्गुष्ठाग्रे चाष्टषष्टितीर्थान्यस्मिन्वसन्ति वै ॥ ३३ ॥   
सप्ताब्धयस्तु पादाधस्तदूर्ध्वं चाष्ट ते नगाः ॥   
जङ्घयोर्वसते नित्यं षट्त्रिंशत्तत्वसञ्चयः ॥ ३४ ॥   
स्मर्तव्यः पठनीयश्च गुरुः परमकारणः ॥   
गुरुदेवं महादेवं चैकभावेन भाविताः ॥ ३५ ॥   
त्रिषुलोकेषु पूज्यन्ते ते नरा गुरुभक्तितः ॥    
  
पृ० २२) गुरुर्गृहस्थ एव स्यान्न कदाचिद्यतिर्गुरुः ॥ ३६ ॥   
यथाहं सर्वलोकानां गुरुरम्बिकया सह ॥ ३७ ॥   
(क्रियासारे) ईश्वर उवाच ॥   
गृहस्थः सर्ववर्णेषु श्रेष्ठो गुरुरुदाहृतः ॥   
नैष्ठिकस्त्वधमो ज्ञेयो भान्तिकस्तु ततोऽधमः ॥ ३८ ॥   
वानप्रस्थयतीनां तु गुरुत्वं निष्फलं सदा ॥   
शिष्यस्य शिक्षणीयत्वाद्गुरुर्गौरवभावतः ॥ ३९ ॥   
तस्मात्सर्वप्रयत्नेन गुरुर्गौरवमाचरेत् ॥   
वयः षोडशकादूर्ध्वमिष्यते सप्ततेरधः ॥ ४० ॥   
शिवज्ञानामृतस्वादपरिसन्तुष्टमानसः ॥   
तत्वविच्छिवसंयुक्तो मुक्तिदो न तु चापरः ॥ ४१ ॥   
गुरवो बहवः सन्ति शिष्यवित्तापहारकाः ॥   
दुर्लभोऽयं गुरुर्देवि शिष्यहृत्तापहारकः ॥ ४२ ॥   
(सिद्धान्त शिखामणौ)   
ज्ञानहीनं गुरुं प्राप्य कुतो मुक्तिमवाप्नुयात् ॥   
भिन्ननौकागतः[भिन्ननावं गतः] सिन्धोर्यथा पारं न गच्छति ॥ ४३   
॥   
तस्माज्ज्ञानाधिकं शिष्यो गुरुमेव समाश्रयेत् ॥   
इत्थं गुरुः समाख्यातो वर्जनीयोऽधुनोच्यते ॥ ४४ ॥  
  
पृ० २३) वर्जनीयगुरुलक्षणम्   
  
व्यसनी वामनः कुब्जः कोपी च कुलटः शठः ॥   
चपलोऽधिकहीनाङ्गः पापीयान्सूचकोऽन्यजः ॥ ४५ ॥   
व्याधिगस्तार्किकः शूरः काकनादो वक्रवती ॥   
गुरुदेवद्विजातीनां निन्दको वृषलीपतिः ॥ ४६ ॥   
अपूज्यकुलसम्भूतस्त्रीकर्मी शिववर्जितः[सेव्यवर्जितः] ॥   
लम्बोष्ठो वक्रनासश्च गवीनः कलहप्रियः ॥ ४७ ॥   
परापवादशीलश्च परग्रन्थोपजीवकः ॥   
बाला बहुगुणैर्युक्ता वृद्धाः खञ्जास्तथैव च ॥ ४८ ॥   
एवमादिगुणैर्युक्ता वर्जनीयाः प्रयत्नतः ॥   
पूर्वं गुरुं परित्यज्य योऽन्यं गुरुमुपाश्रयेत् ॥ ४९ ॥   
सपुनर्भूरिति ज्ञेयः सर्वकर्मसु गर्हितः ॥   
द्विजातिर्वा ततः शूद्रः स्वस्वोक्ताचारवान् शुचिः ॥ ५० ॥   
सत्यवाग्गुरुभक्तश्च दम्भाहङ्कारवर्जितः ॥   
रागद्वेषविनिर्मुक्तः शान्तः सर्वजनप्रियः ॥ ५१ ॥   
अहिंसको दयावांश्च नित्यमद्युक्तचेतनः[नित्यविध्युक्तचेतनः] ॥   
गुरुशुश्रूषणरतो मनोवाक्कायकर्मभिः ॥ ५२ ॥   
बहिरन्तश्चरैः प्राणैर्गुरुभक्तियुतो नरः ॥   
गुरुरेवंविधं शिष्यं वर्षमेकं परीक्षयेत् ॥ ५३ ॥  
  
पृ० २४) गुर्वाज्ञाचकितः सौम्यः शिष्य इत्यभिधीयते ॥   
ज्ञानेन क्रियया चाथ गुरुः शिष्यं विशोधयेत् ॥ ५४ ॥   
योऽन्यथा कुरुते मोहात्स विनश्यति दुर्मतिः ॥  
तस्मात्सर्वप्रयत्नेन गुरुः शिष्यं परीक्षयेत् ॥ ५५ ॥   
भक्तिश्च शिवभक्तेषु श्रद्धा तच्छासनाविधौ ॥   
देहपातस्तथा कम्पः परमानन्दहर्षणे ॥   
स्वेदोरोमाञ्च इत्येतच्छक्तिपातस्य लक्षणम् ॥ ५६ ॥   
(इति शक्तिपातलक्षणम्)   
उक्तलक्षणसम्पन्नो यस्मिन् देशे गुरुः स्थितः ॥   
तत्र शिष्यः स्वयं गत्वा प्रणमेद्दण्डवद्गुरुम् ॥ ५७ ॥   
स्वगुरुं वा महेशं वा प्रणमेदेकपाणिना ॥   
यदि पूर्वार्जितं पुण्यं तत्सर्वं च विनश्यति ॥ ५८ ॥   
अष्टाङ्गैरथ पञ्चाङ्गैस्त्रिभिरङ्गैर्नमस्त्रिधा ॥   
उरसा शिरसा दृष्ट्या मनसा श्रद्धया गिरा ॥ ५९ ॥   
पद्भ्यां कराभ्यां जानुभ्यां प्रणामोऽष्टाङ्ग उच्यते ॥   
शिरः कराभ्यां जानुभ्यां पञ्चाङ्गैः प्रणमेच्छिवम् ॥ ६० ॥   
ब्रह्माविष्णुश्च रुद्रश्च ईश्वरश्च सदाशिवः ॥   
एते गर्भगता यस्य तस्मै श्रीगुरवे नमः ॥ ६१ ॥   
अज्ञानतिमिरान्धस्य ज्ञानाञ्जनशलकया ॥   
चक्षुरुन्मीलितं येन तस्मै श्रीगुरवे नमः ॥ ६२ ॥   
अनन्तजन्मसम्प्राप्तकर्मेन्धनविदाहिने ॥  
  
पृ० २५) गुरुनमस्कारकरणवर्णनम्   
    
ज्ञानानलप्रभावेन तस्मै श्रीगुरवे नमः ॥ ६३ ॥   
भवारण्यप्रविष्टस्य दिङ्मोहभ्रान्तचेतसः ॥   
येन मे दर्शितः पन्था तस्मै श्रीगुरवे नमः ॥ ६४ ॥   
देशिकस्य मुखं दृष्ट्वा प्रणमेदण्डवद्भुवि ॥   
पतन्ति सर्वपापानि नोत्तिष्ठन्ति पुनः सह ॥ ६५ ॥   
गुरुं दिदृक्षुर्यः शिष्यः सद्भक्त्यानुदिनं स तु ॥   
रिक्तपाणिर्न तं पश्येद्यथा राजा तथा गुरुः ॥ ६६ ॥   
स्वामिन् भट्टारकाचार्य मय्येवं त्वं कृपां कुरु ॥   
इत्युक्तं प्रवदेच्छिष्यमुपदेशं करोम्यहम् ॥ ६७ ॥   
अनुग्रहकरणार्थे जपे विनियोगः निष्कलो देवता सुज्ञान ऋषिः ॥   
अनुष्टुप्छन्दः नादरूपे प्रणवं बीजम् ॥   
मूलमन्त्रेण पञ्चतत्वानां सादाख्यानां समारभेत् ॥   
  
इति श्रीवीरशैवाचारप्रदीपिकायां दीक्षाप्रकरणे   
गुरुशिष्यलक्षणं नाम द्वितीयोऽध्यायः ॥  
  
पृ० २६) श्रीसाम्बसदाशिवाय नमः   
  
अथ तृतीयोऽध्यायः   
अथ कालं च देशं च प्रवक्ष्यामि च तद्यथा ॥   
गुरुशिष्यो समाख्यातौ ततः कालोऽभिधीयते ॥ १ ॥   
शुभकाले शुभे मासे शुभतिथ्यां शुभेऽहनि ॥   
शुभप्रदेशे नक्षत्रे ह्युपदेशं च कारयेत् ॥ २ ॥   
शरत्कालश्च वैशाखः उत्तमः परिकीर्तितः ॥   
फाल्गुनो मार्गशीर्षश्च जेष्ठमासश्च मध्यमः ॥ ३ ॥   
आषाढमाघमासौ च कनिष्ठौ समुदाहृतौ ॥   
चैत्रश्च श्रावणश्चैव पुष्यो भाद्रपदस्तथा ॥ ४ ॥   
चत्वारो गदिता मासा दीक्षायां शिवशासने ॥ ५ ॥   
(ग्रन्थान्तरे)   
मन्त्रारम्भस्तु चैत्रे च बहुदुःखफलप्रदः ॥   
वैशाखे रत्नलाभःस्याज्ज्येष्ठे तु मरणं ध्रुवम् ॥ ६ ॥   
आषाढे बन्धुनाशः स्यात्पूर्णायुः श्रावणे भवेत् ॥   
प्रजानाशो भाद्रपदे सर्वतः शुभमाश्विने ॥ ७ ॥   
कार्तिके मन्त्रसिद्धिः स्यान्मार्गशीर्षे शुभावहम् ॥   
पुष्ये तु मन्त्रहानिः स्यान्माघे मेधाविवर्धनम् ॥ ८ ॥   
फाल्गुने सर्वसिद्धिः स्यादिति मन्त्रविदो विदुः ॥   
शुक्लपक्षे शुभा दीक्षा कृष्णे वा पञ्चमीदिने ॥ ९ ॥   
(तिथिनिश्चयः)   
चतुर्थीं नवमीं षष्ठीं चाष्टमीं च चतुर्दशीम् ॥   
  
पृ० २७) दीक्षायै शुभनक्षत्रकरणराशिकथनम्   
  
पौर्णिमासीं विना शेषा हितास्त्विति प्रिया मताः ॥ १० ॥   
चतुर्दशी चतुर्थी च षष्ठी चैवाष्टमी तथा ॥   
नवमी द्वादशी चैव पक्षतिथ्यः प्रकीर्तिताः ॥ ११ ॥   
रविमङ्गलसौरास्तु त्याज्या अन्ये शुभावहाः ॥ १२ ॥   
(नक्षत्राणि)   
रोहिणी मृगशीर्षं च मघा पुष्यपुनर्वसू ॥   
हस्तः स्वात्यनुराधे च श्रवणं रेवती तथा ॥   
त्रीण्युत्तराणि मूला च नक्षत्राणि चतुर्दश ॥ १३ ॥   
(अथ योगाः)   
व्याघातं परिघं वज्रं व्यतीपातं च वैधृतिम् ॥   
गण्डातिगण्डौ शूलं च विष्कम्भं वर्जयेच्छुभे ॥ १४ ॥   
(करणानि)   
बवादिवणिजान्तानि शुभानि करणानि षट् ॥   
अन्यानि विपरीतानि विष्टेर्नष्टानि मङ्गले ॥ १५ ॥   
सुतिथ्या श्रियमाप्नोति वारादायुष्यवर्धनम् ॥   
नक्षत्राद्धरते पापं योगाद्रोगनिवारणम् ॥ १६ ॥   
करणात्कार्यसिद्धिश्च पञ्चाङ्गं फलमुत्तमम् ॥ १७ ॥   
(राशयः)   
वृषभोऽप्यथ कुम्भो वा वृश्चिकः सिंह एव वा ॥   
मिथुनं वापि कन्या वा धनुर्वा मीन एव वा ॥ १८ ॥   
चरौ मकरमेषौ च तुला कर्कटकं तथा ॥   
दीक्षायां वर्जयेदन्यलग्नेषु च समाचरेत् ॥ १९ ॥   
एते हि राशयः प्रोक्ता ह्यन्यराशींश्च वर्जयेत् ॥   
बुधोदये वा कुर्वीत सोमोदय अथापि वा ॥ २० ॥   
गुरूदये वा कुर्वीत त्यजेदासनसंयुतान् ॥  
  
पृ० २८) अष्टमस्था ग्रहाः सर्वे नैवाष्टद्वादशस्थिताः ॥ २१ ॥   
शुक्रे लग्नगते वास्ति केन्द्रस्थाने स्थिते रवौ ॥   
नश्यन्ति सकला दोषाःशम्भुनैवमुदाहृतम् ॥ २२ ॥   
दीक्षाकालः समाख्यातो देशश्चाप्यधुनोच्यते ॥   
गङ्गायां यमुनायां च सरस्वत्यास्तटे तथा ॥ २३ ॥   
दृषद्वत्यास्तथा तीरे गोदावर्यामपां निधौ ॥   
कावेरीगौतमीतीरे वाप्यास्तीरे महावटे ॥ २४ ॥   
पुण्यायतनतीर्थेषु नदीनां सङ्गमेषु च ॥   
भवनेषु च रम्येषु वनेषूपवनेषु च ॥ २५ ॥   
शिवक्षेत्रशिवारामसमीपे वा शुभे गृहे ॥   
शिवालयसमीपे वा देशिकस्य गृहेऽपि वा ॥ २६ ॥   
संसारदुःखरोगस्य भेषजं मुक्तिसाधनम् ॥   
स्थानेष्वेतेषु हे गौरि शिवदीक्षां तु कारयेत् ॥ २७ ॥   
  
इति श्रीवीरशैवाचारप्रदीपिकायां दीक्षाप्रकरणे कालदेशनिर्णयो   
नाम तृतीयोऽध्यायः ॥  
  
पृ० २९) ॥ श्रीगुरुभ्यो नमः ॥   
चतुर्थोऽध्यायः   
  
भूशुद्धिं मण्डपं चाथ सम्मार्जनविधिं तथा ॥   
रङ्गवल्लीविधिं वक्ष्ये तद्यथा शृणु यत्नतः ॥ १ ॥   
ब्राह्मणस्य मही श्वेता रक्ता वै क्षत्रियस्य तु ॥   
वैश्यस्य वसुधा पीता कृष्णा शूद्रस्य संस्मृता ॥ २ ॥   
हस्तमात्रं खनेद् भूमिं पूरयेत्तेन पांसुना ॥   
अधिकं चेदुत्तमा स्यान्मध्यमा समपांसुना ॥ ३ ॥   
अधमा हीनपांस्वी स्यादधमामिह वर्जयेत् ॥   
भस्मागारतुषान्केशानस्थीनि परिवर्जयेत् ॥ ४ ॥   
पञ्चगव्येन सम्प्रोक्ष्य शिवमन्त्रेण देशिकः ॥   
पञ्चरत्नं क्षिपेत्तत्र भूशुद्धिं च प्रकल्पयेत् ॥ ५ ॥   
मण्टपं च ततः कुर्याद्वेदिकां च प्रकल्पयेत् ॥   
कनिष्ठं चाष्टहस्तं वा नवहस्तं तु मध्यमम् ॥ ६ ॥   
दशैकादशहस्तं वा द्वादशं चोत्तमोत्तमम् ॥   
षोडशस्तम्भपर्यतं द्वादशस्तम्भमेव वा ॥ ७ ॥   
खदिरः क्रमुकश्चैव शाखावेणुस्तथैव च ॥   
चतुरस्त्रं चतुर्द्वारं तोरणैश्च विभूषितम् ॥ ८ ॥   
वितानं चोर्ध्वमाच्छाद्य घण्टाचामरभूषितम् ॥   
दर्भमालापरिक्षिप्तं पुष्पमालावलम्बितम् ॥ ९ ॥   
फलपल्लवगन्धाढ्यधूपदीपसमन्वितम् ॥  
  
पृ० ३०) अर्घ्यपुष्पैश्च सङ्कीर्णं स्वस्तिकासनसंयुतम् ॥ १० ॥   
शङ्खदुन्दुभिनिर्घोषं ब्रह्मघोषसमन्वितम् ॥   
अष्टमङ्गलसंयुक्तं मङ्गलाङ्कुरशोभितम् ॥ ११ ॥   
सभास्तम्भेषु कुसुमैः पताकैर्वृषभध्वजैः ॥   
दर्पणैस्तोरणैर्वस्त्रैस्सपूगैः पिष्टकैस्तथा ॥ १२ ॥   
फलैश्च चैलैः शृङ्गारैर्नानारूपैर्विजृम्भितम् ॥   
एवं मण्टपमासाद्य सम्भारं सर्वमाहरेत् ॥ १३ ॥   
दर्पणं पूर्णकुम्भं च वृषभं युग्मचामरम् ॥   
श्रीमत्सरस्वती शङ्खं दीपमष्टाङ्गमङ्गलम् ॥ १४ ॥   
गोमयं रोचनं मूत्रं दधि क्षीरं घृतं गवाम् ॥   
षडङ्गानि पवित्राणि सर्वसिद्धिकराणि च ॥ १५ ॥   
(भूशुद्धिमन्त्रः ॥)   
जलेन शीलमुत्पन्नं शीलेन स्थलसंस्थितिः ॥   
स्थलेन मेदिनी सर्वा मूलस्तम्भाय शम्भवे ॥ १६ ॥   
ततो मण्टपमध्यं च लेपयेद्गोमयाम्बुना ॥   
उपलिप्य यथासूत्रं पञ्चवर्णेन पातयेत् ॥ १७ ॥   
शुभां हि शोभासंयुक्तां कर्णिकां केसरान्विताम् ॥   
विचित्रकुसुमाकीर्णां मध्ये पङ्कजभूषिताम् ॥ १८ ॥   
वल्लीजातिसमोपेतां पञ्चवर्णेन कारयेत् ॥   
अथवा रङ्गवल्लीभिः कुर्यात्पञ्चकवर्णकम् ॥ १९ ॥   
तण्डुलैर्वापि कुर्वीत सुशुद्धैर्देशिकैस्तिलैः ॥  
  
पृ० ३१) दीक्षाकाले पञ्चधान्यानां नामानि   
    
तण्डुलैश्चित्रवर्णैश्च तथा कुर्यात्तिलैः शुभैः ॥ २० ॥   
तिलतण्डुलगोधूमजीरका माषका इमे ॥   
पञ्च धान्यानि कथ्यन्ते दीक्षाकाले तु शोभने ॥ २१ ॥   
प्रत्येकं पञ्चकुडवान्येकैककुडवं तु वा ॥   
धान्यप्रमाणमित्युक्तं कलशादिषु निक्षिपेत् ॥ २२ ॥   
मध्ये तण्डुलकैर्युक्तमासनं च प्रकल्पयेत् ॥ २३ ॥   
  
इति श्रीमद्वीरशैवाचारप्रदीपिकायां दीक्षाप्रकरणे   
भूशुद्धिमण्डपसम्मार्जनरङ्गवल्लीनिर्णयो नाम चतुर्थोऽध्यायः ॥  
  
पृ० ३२) ॥ श्रीगुरुभ्यो नमः॥   
पञ्चमोऽध्यायः ।   
कलशानां लक्षणं च स्थापनं चार्चनाविधिम् ॥   
तद्यथेत्याह श्रोतृर्णामाश्चर्यं मङ्गलप्रदम् ॥ १ ॥   
हैमान्विभवतः कुम्भान्रौप्यांस्ताम्रांश्च लोहकान ॥   
अलाभे मृण्मयांश्चैव कलशांश्च प्रकल्पयेत् ॥ २ ॥   
कृष्णं भिन्नं च दुर्गन्धं पुराणं च परित्यजेत् ॥   
अभिन्नांश्च शुभान्स्निग्धानकल्मषमनोहरान् ॥ ३ ॥   
एतांश्च युक्तान्कलशांश्च्छुद्धतोयेन क्षालयेत् ॥ ४ ॥   
(क्रियासारे)   
प्रत्येकं पञ्चकुडवमितैः स्वर्णादिपञ्चभिः ॥   
कलशैः पूरयेत्तोयमोमापो वा इद ? स्मरेत् ॥ ५ ॥   
ग्रन्थान्तरे ॥   
नद्यास्तडागसरसो मन्त्रैस्तोयेन पूरयेत् ॥   
स्मरेत्पञ्चाक्षरं चाथ प्रोक्षयेत्कलशान्गुरुः ॥ ६ ॥   
(अथ मन्त्रः ॥)   
ॐ ह्रूं ह्रें ह्रों ह्रौं ततः बीजेन (ॐ) कारपूर्वकैः ॥   
ईशानाय नमोऽन्तस्तु प्रोक्षयेत्कलशान्क्रमात् ॥ ७ ॥   
सद्योजाते नकारस्तु वामदेवे मकारकः ॥   
अघोरे तु शिकारस्तु तत्पुरुषे तु वकारकः ॥ ८ ॥   
ईशाने तु यकारश्च पञ्च वर्णाः क्रमेण तु ॥   
नकारः पीतवर्णः स्यान्मकारो रक्तवर्णकः ॥ ९ ॥  
  
पृ० ३३) मन्त्रनामानि   
  
शिकारः कृष्णवर्णः स्याद्वकारो हेमवर्णकः ॥   
विश्वेशं सद्गुरुं चैव चेशानं मध्यमेव च ॥ १० ॥   
यकारमीशवक्त्रं च स्फाटिकं संस्मरेत्तथा ॥   
मूलं षडक्षरं चैव मायाख्याष्टाक्षरं स्मरेत् ॥ ११ ॥   
प्रसादं दशबीजं च सूक्ष्मं सप्ताक्षरं स्मरेत् ॥ १२ ॥   
(मूलषडक्षरमन्त्रः) ॥   
ॐ नमः शिवाय इति ॥ (मायाख्याष्टाक्षरमन्त्रः) ॥ ॐ ह्रीं ह्रूं   
नमः शिवाय ॥ इति अष्टाक्षरः ॥ (अथ दशाक्षरः) ॥ ॐ ह्रां   
ह्रीं ह्रूं ह्रौं नमः शिवाय ॥ (अथ सप्ताक्षरः) ॥ ॐ ह्रीं नमः   
शिवाय ॥ (अथ नवाक्षरः) ॥ ॐ ह्रां ह्रीं ह्रूं नमः शिवाय ॥   
अनेन प्रकारेण पञ्चसु कलशेषु न्यासं समाचरेत् ॥   
अथ वीरतन्त्रे ॥   
सद्योजाताद्रेणुकार्यो मरुलो वामदेवतः ॥   
अघोरादेकरामाख्यस्तत्पुरुषात्पण्डितार्यकः ॥ १३ ॥   
ईशानाद्विश्वाराध्यस्तु आचार्याः पञ्च ते क्रमात् ॥   
एवं हि देशिकानां तु जननं विद्धि पार्वति ॥ १४ ॥   
वपुर्भसितसंयुक्तं स्थूलपञ्चाक्षरात्मकम् ॥   
चरलिङ्गध्यानरतं रेवणाचार्यनामकम् ॥ १५ ॥   
पश्चिमं वक्त्रमेवोक्तम् ऋग्वेदस्वर उच्यते ॥   
  
पृ० ३४) नवाक्षरसुसंयुक्तो ह्यङ्गशुद्धिः सदा भवेत् ॥ १६ ॥   
नवाक्षरमन्त्रः ॥ ॐ ह्रां ह्रीं ह्रूं नमः शिवाय ॥   
(अथ आसनमन्त्रः) ॥ वृत्तम् ॥ चञ्चत्सौदामिनीव स्फुरितमतिशयं   
यत्सदा सूक्ष्मरूपं ज्योतिर्वालात्मकं यद्यतिपतिहृदये दीपवद्वेदसारम्   
॥   
तद्बोधोत्पत्तिबीजं शिवमशिवहरं सर्वतो वक्त्रनेत्रं ध्यायेत्तं   
ध्यानगम्यं शुभदमभयदं कर्मसादाख्यतत्वम् ॥ १७ ॥   
  
अथ कलशस्थापनमन्त्रः ॥   
प्रालेयामलमिन्दुकुन्दधवलं गोक्षीरफेनप्रभं   
भस्माभ्यङ्गमनङ्गदेहदहनं ज्वालावलीलोचनम् ॥   
ब्रह्मेन्द्रादिमरुद्गणैः स्तुतपदम् ऋग्वेदशाखामयं सद्योजातमिदं   
कलङ्करहितं स्थाणोर्मुखं पश्चिमम् ॥ १८ ॥   
सद्योजातं प्रपद्यामि सद्योजाताय वै नमो नमः ॥   
भवे भवेनातिभवे भवस्व मां भवोद्भवाय नमः (ग्रन्थान्तरे)   
भस्मस्नानरतप्रोक्तं सूक्ष्मपञ्चाक्षरात्मकम् ॥   
गुरुलिङ्गध्यानरतं मरु?सिद्धाभिधानकम् ॥ १९ ॥   
उत्तराभिमुखं चैव यजुर्वेदस्वरात्मकम् ॥   
प्रकृष्टरक्तवर्णं च देशिकं चापि संस्मरेत् ॥   
सप्ताक्षरसमायुक्तो जिह्वाशुद्धिः सदा भवेत् ॥ २० ॥   
(सप्ताक्षरमन्त्रः) ॥   
ॐ ह्रीं नमः शिवाय ॥ इति वामदेवे (अथासनमन्त्रः) ॥ वृत्तम् ॥   
ज्योतिस्तम्भायमानं स्फुटतरदिनकृत्कोटिकान्तिप्रकाशं   
  
पृ० ३५) कलशस्थापनमन्त्रः    
  
मूलस्तम्भाभिधानं मुनिभिरनुदिनं दृश्यतेऽनर्घ्यकायम् ॥   
अष्टाभिर्मूर्तीभिर्यद्विलसति सुखदं भुक्तिमुक्तिप्रदं   
यद्ध्यायेत्तद्ध्यानगम्यं शुभदमभयदं कर्तृसादाख्यतत्वम् ॥ २१ ॥   
(अथ कलशस्थापनमन्त्रः) ॥ वृत्तम् ॥ गौरं   
कुङ्कुमपिञ्जरांशुतिलकं व्यापाण्डुगण्डस्थलं   
भ्रूविक्षिप्तकटाक्षवीक्षणलसत्कर्णोत्पलं सुन्दरम् ॥   
याजुर्वेदमिदं सुधाप्रहसितं नीलालकालङ्कृतं वामं   
सिद्धसुरासुरेन्द्रनमितं वक्त्रं हरस्योत्तरम् ॥ २२ ॥   
ॐ वामदेवाय नमो ज्येष्ठाय नमः श्रेष्ठाय नमः कालाय नमः   
कलविकरणाय नमो बलाय नमो बलविकरणाय नमो बलप्रमथनाय नमः   
सर्वभूतदमनाय नमो मनोन्मनाय नमः ॥ इति मन्त्रेण   
वामदेवात्मककलशे (ग्रन्थान्तरे) श्रोत्ररक्षा च सा प्रोक्ता प्रसादो   
मन्त्र एव च ॥   
प्रसादलिङ्गं तद्ध्यानं पण्डिताराध्ययोगिनः ॥ २३ ॥   
दक्षिणं सुमुखं चैव ह्यथर्वणश्रुतिस्सदा ॥   
दशबीजाक्षरो मन्त्रः श्रोत्रशुद्धिः सदा भवेत् ॥ २४ ॥   
दशबीजाक्षरमन्त्रः ॥   
ॐ ह्रां ह्रीं ह्रूं ह्रौं नमः शिवाय ॥ अघोरवक्क्रे । आसनमन्त्रः   
॥ वृत्तम् ॥ धाम्ना ब्रह्माण्डपूर्णैर्दशभुजपरिघैः   
पञ्चवक्त्रैस्त्रिनेत्रैर्नानालङ्कारयुक्तैरविशशिमहसां   
कोटिसारप्रकाशैः ॥ चञ्चन्मूर्ताख्यतत्वं वरदमभयदं ध्यायते   
दिव्यनादं   
  
पृ० ३६) ध्यायेत्तद्ध्यानगम्यं शुभदमभयदं मूर्तसादाख्यतत्वम् ॥ २५   
॥   
(कलशस्थापनमन्त्रः)   
कालाभ्रभ्रमराञ्जनद्युतिनिभं व्यावृत्तपिङ्गेक्षणं   
बालेन्दुद्युतिकोटिदंष्ट्रयुगलं प्रोद्भासिताथर्वणम् ॥   
सर्पोत्तुङ्गफणासहस्रमणिभिः कापालमालाधरं घोरं   
दक्षिणमीश्वरस्य वदनं भ्रूभङ्गरौद्रं परम् ॥ २६ ॥   
ॐ अघोरेभ्योथ घोरेभ्यो घोरघोरतरेभ्यः सर्वेभ्यः सर्वशर्वेभ्यो   
नमस्ते अस्तु रुद्ररूपेभ्यः इति अघोरकलशे ॥   
रक्षा च नेत्रयोः प्रोक्ता मायाख्यो मन्त्र एव च ॥   
स्वलिङ्गध्यानसंयुक्तः शिवरामगुरुस्तथा ॥ २७ ॥   
पूर्वाननसमायुक्तः सामवेदं स्मरन्भवेत् ॥   
अष्टाक्षरमयो मन्त्रो नेत्रशुद्धिस्तदा भवेत् ॥ २८ ॥   
(अष्टाक्षरमन्त्रः) ॥ ॐ ह्रीं ह्रूं नमः शिवाय ॥ तत्पुरुषमुखे   
(अथासनमन्त्रः) ॥ लिङ्गाकारं सुपिङ्गं ज्वलदनलशिखाभासुरं   
भासमानं तस्यार्धोर्ध्वैकभागे मुखकमलमलं शोभितं शोभमानम्   
॥   
युक्तं नेत्रत्रयेणावयवसुनिरतं मूर्तिलिङ्गाभिधानं   
ध्यायेत्तद्ध्यानगम्यं शुभदमभयदं मूर्तिसादाख्यतत्वम् ॥ २९ ॥   
(कलशस्थापनमन्त्रः॥)   
संवर्ताग्नितडित्प्रदीप्तकनकप्रस्पर्धितेजोऽरुणं   
गम्भीरस्वरसामवेदविदितं प्रोद्भासिताम्राधरम् ॥   
गाङ्गोत्तुङ्गतरङ्गपिङ्गलजटाबालेन्दुनेत्रत्रयं वक्त्रं-  
  
पृ० ३७) तत्पुरुषं सुरेन्द्रनमितं पूर्वं मुखं शूलिनः ॥ ३० ॥   
(तत्पुरुषमन्त्रः) ॐ तत्पुरुषाय विद्महे महादेवाय धीमहि तन्नो रुद्रः   
प्रचोदयात् ॥   
मन्त्रं तद्भूतिदं प्रोक्तं पाणिस्पर्शनसंयुतम् ॥   
ज्योतिर्लिङ्गानुतद्ध्यानं मूलपञ्चाक्षरं स्मरेत् ॥ ३१ ॥   
विश्वेशं सद्गुरुं चैव चेशानस्य च वक्त्रकम् ॥   
यकारं बीजवर्ण च संस्मरेत्सर्वदा प्रभुम् ॥ ३२ ॥   
मूलं पञ्चाक्षरश्चैव स्पर्शशुद्धिः सदा भवेत् ॥   
(षडक्षरमन्त्रः) ॥ ॐ नमः शिवाय ॥ ईशाने ॥ (अथ   
आसनमन्त्रः) द्रागिष्टं दिव्यालिङ्गं स्फटिकमणिनिभं   
स्थूलपञ्चाक्षरेऽस्मिन् शान्तात्मा हीश्वरोऽयं कमलसममुखैः   
पञ्चमूर्धा वसन् यः ॥   
दिव्यं कल्पाम्बरं श्रीचरणयुगलयुक्काष्ठबाहुप्रदण्डं   
ध्यायेत्तद्ध्यानगम्यं शुभदमभयदं शैवसादाख्यतत्वम् ॥ ३३ ॥   
(कलशस्थापनमन्त्रः) ॥   
व्यक्ताव्यक्तगुणोत्तरं च विमलं षट्त्रिंशतत्वाधिकं   
वेदाद्यक्षरमन्त्रशास्त्रनिलयं ध्येयं सदा योगिभिः ॥   
सर्वज्ञत्वमधीश्वरत्वमचलं सूक्ष्मातिसूक्ष्मात्परं शान्तं   
पञ्चममीश्वरस्य   
  
पृ० ३८) वदनं सेव्यं हि तेजोमयम् ॥ ३४ ॥   
इत्यूर्ध्वमुखे यकारवर्णं स्थापयेत् (मन्त्रः) ईशानः   
सर्वविद्यानामीश्वरः सर्वभूतानां   
ब्रह्माधिपतिर्ब्रह्मणोऽधिपतिर्ब्रह्मा शिवो मे अस्तु सदाशिवो?॥ इति मन्त्रः   
(ततः कलशोदकशुद्धिः ॥) ॐ आपो वा इदमा? सर्वविश्वाभूतान्यापः   
प्राणा आपः पशव आपोऽन्नमापोमृतमापः सम्राडापो विराडापः   
स्वराडापः छन्दा? स्यापो ज्योति? ष्यापो यजु? ष्यापः सत्यमापः सर्वा   
देवता आपः ॐ भूर्भुवः स्वः सद्यादिपञ्चब्रह्ममन्त्रैः   
कलशोदकमभिमन्त्र्य ततः ॥ तेषु कलशेषु रत्नानि स्थापयेत् ॥   
मौक्तिकं माणिकं चैव चेन्द्रनीलं प्रवालकम् ॥   
वज्रं च पञ्चकं चैव सद्योजातादिषु क्षिपेत् ॥ ३५ ॥   
पञ्चामृतं च गव्यं च प्रोक्षयेत्कलशान्गुरुः ॥   
एकैकं नववस्त्रेण वेष्टयेद्देशिकोत्तमः ॥   
नवदर्भसमायुक्तकूर्चान् तेषु विनिक्षिपेत् ॥ ३६ ॥   
अनन्तरं हि सूत्रस्य पञ्चभिस्तन्तुभिस्तथा ॥   
गवाक्षसदृशैःसूत्रैःपञ्चानां परिवेष्टयेत् ॥ ३७ ॥   
दूर्वाङ्कुरान् सपूगानि नागवल्लीदलानि वै ॥   
बिल्वपत्रं त्वपामार्गपत्राणि धात्रिरेव च [त्वपामार्गं   
तुलसीधात्रिरेव च] ॥ ३८ ॥   
पञ्चपत्रं तु दीक्षायां पञ्चैतानि शुभानि च ॥   
करवीरादिपुष्पाणि कलशेषु विनिक्षिपेत् ॥ ३९ ॥   
स्नात्वालङ्कारकं कृत्वा वासोभीऋत्विजस्तथा ॥   
पुष्पाक्षतविभूत्याद्यैश्चतुरस्तान् प्रपूजयेत् ॥ ४० ॥   
आचार्यो मध्यमस्यार्चां कुर्यात्पुष्पाक्षतादिभिः ॥   
ऋत्विजः प्रीतिमनसो विध्युरितरार्चनम् ॥ ४१ ॥   
गन्धपुष्पाक्षताद्यैश्च धूपदीपैश्च पूजयेत् ॥   
पञ्चभक्षान्फलादीनि कदलीन्नारिकेलकम् ॥ ४२ ॥    
  
पृ० ३९) शिवकुम्भपूजनम्   
  
गुडमिश्रं च पिष्टं च तिलं च चणकं तथा ॥   
ताम्बूलं च यथान्यायमेवमभ्यर्चयेत्क्रमात् ॥   
सुवर्णरत्नताराणि कलशेषु निधापयेत् ॥ ४३ ॥   
गुरुरीशानदिग्भागे स्थण्डिले धान्यतण्डुलैः ॥   
तिलैः शास्त्रोक्तसङ्ख्यातैर्विदध्याच्च प्रशोभितैः ॥ ४४ ॥   
पञ्चरत्नौषधीर्गन्धतोयकूर्चादिसंयुतम् ॥   
त्रिसूत्रसूत्रितग्रीवं जठरं चन्दनार्पितम् ॥ ४५ ॥   
सितवस्त्रयुगच्छन्नं पुष्पगन्धाक्षतान्वितम् ॥   
शिवकुम्भं फलोपेतं सपिधानं सलक्षणम् ॥ ४६ ॥   
तत्कुम्भे च वृषारूढं साङ्गं सम्पूजयेच्छिवम् ॥ ४७ ॥   
  
इति श्रीवीरशैवाचारप्रदीपिकायां दीक्षाप्रकरणे   
कलशलक्षणस्थापनार्चनविधिनिर्णयो नाम पञ्चमोऽध्यायः ॥ ५ ॥  
  
पृ० ४०) ॥ श्रीगुरुभ्यो नमः ॥   
  
अथ षष्ठोऽध्यायः।   
  
अथ शिष्यलक्षणम्-   
शिष्यस्नानाद्यलङ्कारविधिं चैव यथाक्रमम् ॥   
स्वस्तिकारोहणं चैव भूतिपदं विधानतः ॥ १ ॥   
पञ्चब्रह्मादिन्यासं च रुद्राक्षाणां च धारणम् ॥   
तद्यथा शृणु वक्ष्यामि शृण्वतां पापनाशनम् ॥ २ ॥   
पूर्वरात्रौ चोपवासी क्षीराहारं च सेवयेत् ॥   
परेद्युः प्रातरुत्थाय गुरुपादाम्बुजं स्मरेत् ॥ ३ ॥   
स्नानं शौचं च कृत्वाथ धौतवस्त्रं च धारयेत् ॥   
भूषणं च यथाशक्त्या माल्यं लेपं च धारयेत् ॥ ४ ॥   
विभूतिं शिवभक्तेभ्यो दत्वा ताम्बूलपूर्वकम् ॥   
वृद्धानुक्रमतो दत्वा पुष्पाद्यैः सम्यगर्चयेत् ॥ ५ ॥   
अथ तेभ्यः समस्तेभ्यो देशिकेन्द्रपुरःसरम् ॥   
यथा प्रदक्षिणं कृत्वा भक्त्या ताम्बूलमर्पयेत् ॥ ६ ॥   
उपेत्याचार्यपादौ च प्रणम्य तदनन्तरम् ॥   
पूजयेत्स्वर्णपुष्पाद्यैर्भक्त्या वित्तानुसारतः ॥ ७ ॥   
स्वयं च प्राङ्मुखो भूत्वा गोमयेनोपलेपयेत् ॥   
मण्डले स्थापयेच्छिष्यमुत्तराभिमुखं गुरुः ॥ ८ ॥   
शिष्यं च स्वस्तिकारोहं कुर्यान्मन्त्रेण चैव हि ॥   
गुरुः शिष्यं समालोक्य तत्वं देवि विचिन्तयेत् ॥ ९ ॥  
  
पृ० ४१) भस्मधारणविधानम्   
  
(स्वस्तिकारोहणमन्त्रः)   
पङ्कोद्भवं पङ्कजकाष्ठसम्भवं बहिःष्ठपाशच्छिदहेमजातम् ॥   
१० ॥   
पश्चाद्गुरुः समाधाय पद्मासनपरो भवेत् ॥   
आधारबन्धनं कृत्वा रेचकं पूरकं तथा ॥ ११ ॥   
कुम्भकं च तथा कृत्वा स्वगुरुध्यानपूर्वकम् ॥   
ध्यात्वा प्रणम्य स्वहृदि स्वगुरुं मनसा सह ॥ १२ ॥   
स्वयं च लिङ्गमुद्रश्च प्रणवेन युतं जपेत् ॥   
पञ्चाक्षरं च तं ध्यात्वा तत्राह्वानं विचिन्तयेत् ॥ १३ ॥   
(कारणतन्त्रे) ॥   
वामहस्ततले भस्म क्षिप्त्वाच्छाद्यान्यपाणिना ॥ शिष्यस्य भूतिपट्टं   
च कुर्यान्मन्त्रेण देशिकः ॥   
अग्निरित्यादिभिर्मन्त्रैर्गृहीत्वाङ्गेषु प्रोक्षयेत् ॥ १४ ॥   
भूतिमन्त्रः ॥ ॐ अग्निरिति भस्म वायुरिति भस्म जलमिति भस्म स्थलमिति   
भस्म व्योमेति भस्म सर्वं हवा इदं भस्म मन एतानि चक्षूंषि भस्मानि   
॥   
धारणमन्त्रः ॥ मानस्तोके तनयेमान आयुषि मानो गोषु मानो अश्वेषु   
रीरिषः ॥   
वीरान्मानो रुद्र भामितो वधीर्हविष्मन्तो मनसा विधेम ते ॥ इति ॥ ॐ   
ह्रूं शिम् अघोराय नमः इति हृदये ॥ ॐ ह्रीं मं वामदेवाय नमः ॥   
गुह्ये ॥ ॐ ह्रां नं सद्योजाताय नमः ॥ पादयोः ॥  
  
पृ० ४२) ईशाने पञ्चधा भस्म विकिरेन्मूर्ध्नि यत्नतः ॥   
मुखे चतुर्धा वामेनाघोरेणैवाष्टधा हृदि ॥ १५ ॥   
वामेन गुह्यदेशे तु त्रयोदशप्रकारतः ॥   
अष्टधा तेन सद्येन पादावुद्धूल्य यत्नतः ॥ १६ ॥   
सर्वाङ्गोद्धूलनं कुर्यात्सद्योजातेन तत्वतः ॥ १७ ॥   
(मर्दनमन्त्रः) (पारमेश्वरतन्त्रे ) नमो भवाय रुद्राय शर्वायोग्राय   
शम्भवे ॥   
नमो विभूतिरूपाय सिद्धरूपाय ते नमः� इति जलमिश्रविभूतिं सम्मर्द्य   
॥ १८ ॥   
शिरो ललाटं श्रवणद्वयं ग्रीवा भुजद्वयम् ॥   
वक्षो नाभिःपृष्ठभागः ककुदेकादशेषु च ॥   
त्रिपुण्ड्रधारणं कुर्यात् त्र्यम्बकेन त्रियायुषा ॥ १९ ॥   
ॐ त्रियम्बकं यजामहे सुगन्धिं पुष्टिवर्धनम् ॥   
उर्वारुकमिवबन्धनान्मृत्योर्मुक्षीय मामृतात् ।   
त्रियायुषं जमदग्नेः कश्यपस्य त्रियायुषम् अगस्त्यस्य त्रियायुषं   
यद्देवानां त्रियायुषं तन्मे अस्तु त्रियायुषम् इति ॥ १९ ॥   
अनेन मन्त्रेण शिरसि ललाटे श्रवणद्वये कण्ठे भुजद्वये वक्षसि   
नाभौ पृष्ठभागे त्रिपुण्ड्रधारणं (ततः करन्यासः) ॐ ॐ ॐ   
अङ्गुष्ठाभ्यां नमः ॐ नं ॐ तर्जनीभ्यां नमः ॥ ॐ मं ॐ   
मध्यमाभ्यां नमः ॥ ॐ शिं ॐ अनामिकाभ्यां नमः ॥ ॐ वां ॐ   
कनिष्ठिकाभ्यां नमः ॥ ॐ यं ॐ कर-  
  
पृ० ४३) अङ्गन्यासविधानम्  
  
तलकरपृष्ठाभ्यां नमः ॥ इति करन्यासः ॥   
  
(अथ षडङ्गन्यासः) ॐ ह्रां ॐ सर्वशक्तिधाम्ने हृदयाय नमः ॥   
ॐ ह्रौं नं तृप्तिशक्तिधाम्ने शिरसे स्वाहा ॥   
ॐ ह्रूं मम् अनादिबोधशक्तिधाम्ने शिखायै वषट् ॥   
ॐ ह्रैं शिं स्वतन्त्रशक्तिधाम्ने कवचाय हुम् ॥   
ॐ ह्रों वम् अलुप्तशक्तिधाम्ने नेत्रत्रयाय वौषट् ॥   
ॐ ह्रः यम् अनन्तशक्तिधाम्ने अस्त्रायफट् ॥   
इति षडङ्गन्यासं कृत्वा, ॐ यं ह्रः ॐ फट् ईशानाय नमः   
शिरसि, ॐ वां रौम् ऐ वौषट् तत्पुरुषाय नमः मुखे, ॐ शिं हैम्   
उं हुम् अघोराय नमः हृदये, ॐ मः ह्रूम् इं वषट् वामदेवाय नमः   
गुह्ये, ॐ नं हिं ॐ स्वाहा सद्योजाताय नमः पादयोः इति   
पञ्चब्रह्मन्यासं कृत्वा ॥   
ततः मूर्ध्नि ललाटे कण्ठे हृदये नाभौ यकारादिनकारान्तं   
पञ्चाक्षरन्यासं कृत्वा ॥   
ततः कलान्यासः ॥ ॐ ईशानः सर्वविद्यानां पतिस्तस्मै शशिन्यै च   
नमः मूर्ध्नि ॥   
ॐ ईश्वरः सर्वभूतानां तस्मै अङ्गदायै च नमः ॥ पूर्वमूर्ध्नि,   
ॐ ब्रह्माधिपतिर्ब्रह्मणोऽधिपतिस्तस्मै ज्येष्ठायै च नमः   
दक्षिणमूर्ध्नि ॥   
ॐ ब्रह्मा शिवो मे अस्तु तस्मै मरीचये च नमः ॥ वाममूर्ध्नि ॥   
ॐ सदाशिवों तस्मै ज्वलिन्यै च नमः ॥ पश्चिममूर्ध्नि ॥   
ॐ तत्पुरुषाय विद्महे तस्मै शान्त्यै च नमः पूर्ववक्त्रे ॥   
ॐ महादेवाय धीमहि तस्मै विद्यायै च नमः दक्षिणवक्त्रे ॥  
  
पृ० ४४) ॐ तन्नो रुद्रस्तस्मै प्रतिष्ठायै च नमः वामवक्त्रे ॥   
ॐ प्रचोदयात् तस्मै निवृत्यै च नमः पश्चिमवक्त्रे ॥   
ॐ ईशानवक्त्राय नमः ऊर्ध्ववक्त्रे ॥   
ॐ अघोरेभ्यः तमस्यै? नमः हृदये ॥   
ॐ अथ घोरेभ्यो मोहिन्यै नमः कण्ठे ॥   
ॐ घोर अक्षयायै नमः दक्षिणांसे ॥   
ॐ घोरघोरतरेभ्यः कनिष्ठायै नमः वामांसे ॥   
ॐ सर्वेभ्यः सर्वतः सर्वमृत्यवे नमः नाभौ ॥   
ॐ सर्वसर्वेभ्यो मायायै नमः जठरे ॥   
ॐ नमस्ते अस्तु रुद्र अभयायै नमः पृष्ठे ॥   
ॐ रूपेभ्यः शिवेभ्यः ज्वरायै नमः वक्षसि,   
ॐ वामदेवाय नमो रजायै नमः गुह्ये ॥   
ॐ ज्येष्ठाय नमो रक्षायै नमः लिङ्गे ॥   
ॐ श्रेष्ठाय नमो जन्यै नमः मुष्के ॥   
ॐ रुद्राय नमो रत्यै नमो दक्षिणोरौ ॥   
ॐ कालाय नमः पाल्यायै नमः वामोरौ ॥   
ॐ कलविकरणाय नमो बुद्ध्यै नमः दक्षिणजानुनि ॥   
ॐ बलाय नमः कारयित्र्यै नमः वामजानुनि ॥   
ॐ बलविकरणाय नमः बुद्ध्यै नमः दक्षिणजङ्घायाम् ॥   
ॐ बलप्रमथनाय नमो धात्र्यै नमः वामजङ्घायाम् ॥   
ॐ बलविकरणायै नमः दक्षिणस्फिजे ॥   
ॐ प्रमथनाथाय नमो धात्र्यै नमः वामस्फिजे ॥   
ॐ सर्वभूतदमनाय नमो ग्रामण्यै नमः कट्याम् ॥   
ॐ मनमोहिन्यै नमः दक्षिणपार्श्वे ॥   
ॐ उन्मनाय नमः तमोमोहायै नमः ॥ वामपार्श्वे ॥   
ॐ सद्योजातं प्रपद्यामि सिध्यै नमः दक्षिणपादे ॥   
ॐ सद्योजाताय वै नमो नमो बुद्ध्यै नमः वामपादे ॥   
ॐ भवे दूत्यै नमः दक्षिणकरे ॥  
  
पृ० ४५) अङ्गन्यासविधानम्   
  
ॐ अभवे लक्ष्म्यै नमः वामकरे ॥   
ॐ अनातिभवे मेधायै नमः घ्राणे ॥   
ॐ भजस्व मां कान्त्यै नमः शिरसि ॥   
ॐ भव स्वधायै नमः दक्षिणबाहौ ॥   
ॐ उद्भवाय नमो धृत्यै नमः बामबाहौ ॥   
इति कलान्यासं विस्तार्य ॥   
ततः॥ शिष्यस्य तत्कलाह्वानं स कुर्याद्देशिकोत्तमः ॥   
मांसपिण्डं वर्जयित्वा मन्त्रपिण्डं च कारयेत् ॥ २० ॥   
आचार्यस्ततः धौतवस्त्रे रुद्राक्षपुञ्जं विन्यस्य, ॐ ह्रूं स्रूं रूं   
ज्रूं प्रां रूमपि श्रीं मं क्षां क्षमपि क्रां क्षां हूं नमः   
इत्यनेन मन्त्रेणाभिमन्त्र्याष्टविधार्चनपूजां कृत्वा ततः ॥   
रुद्राक्षवृक्षबीजाय भूतिसम्भूतिहेतवे ॥   
नेत्रत्रयाय रुद्राय नमो लोकहितार्थिने ॥ २१ ॥   
इति नमस्कृत्य ततः तत्तत्स्थानेषु तत्तन्मन्त्रेण धारयेत् ॥   
ॐ श्रीसदाशिवाय नमः ॥ शिखायाम् एकमेकवक्त्रम् ॥ ॐ   
वह्निसूर्यसोमाधिपाय श्रीशिवाय नमः इति द्वित्रिद्वादशवक्त्राणि त्रीणि   
त्रीणि शिरसि ॥   
ॐ षट्त्रिंशत्तत्वात्मकाय श्रीपरशिवाय नमः इति   
एकादशवक्त्रमेकैकं मूर्ध्नि ॥   
ॐ सोमाय नमः इति पञ्चदश वक्त्राणि प्रत्येकं षट् कर्णद्वये ॥   
ॐ त्रियम्बकाय कालात्मने श्रीकण्ठाय नमः षडष्टवक्त्राणि   
द्वात्रिंशत् ॥ कण्ठे ॥   
ॐ श्रीकण्ठादि मूर्त्यात्मकाय श्रीसर्वज्ञाय नमः ॥   
चतुर्वक्त्राणां पञ्चाशन्मालिका वक्षसि ॥   
  
पृ० ४६) ॐ सुखासनादिषोडशमूर्त्यात्मकाय श्रीकण्ठाय नमः   
त्रयोदशवक्त्राणि षोडश षोडश बाह्वौः ॥   
ॐ सोमकलात्मकाय श्रीसोमनाथाय नमः नववक्त्राणि द्वादश द्वादश   
मणिबन्धयोः ॥   
ॐ द्वादशादित्याधिष्ठानाय श्रीमहादेवाय नमः कक्षे ॥   
ॐ केशवादिमूर्त्यधिष्ठानाय श्रीउमापतये नमः अष्टोत्तरशतं   
चतुर्दशवक्त्राणि उपवीतस्थाने ॥   
ॐ शतरुद्रविद्येश्वरात्मकाय श्रीविश्वेश्वराय नमः चतुः   
पञ्चाशदुदरबन्धे कुर्यात् ॥   
ॐ चतुःषष्ठिकलाधिपाय नमः ॐ हीं जननस्थानभूताय   
सर्वात्मने सर्वकलारूपाय श्रीउमापतये नमः इति रुद्राक्षधारणम्   
कुर्यात् ॥   
  
इति श्रीवीरशैवाचारप्रदीपिकायां दीक्षाप्रकरणे   
शिष्यस्नानाद्यलङ्कारविधिस्वस्तिकारोहणविभूतिधारणपञ्चब्रह्मन्यासा  
दि तल्लक्षणरुद्राक्षधारणविधिर्नाम षष्ठोऽध्यायः ॥  
  
पृ० ४७) ॥ श्रीगुरुभ्यो नमः ॥   
  
अथ सप्तमोऽध्यायः   
  
पूजनापेक्षितद्रव्यनिर्णयं चार्चनाक्रमम् ॥   
न्यासस्य लक्षणं वक्ष्ये शृणु भक्तिपरायणे ॥ १ ॥   
गवां च गोमयं मूत्रं दधि क्षीरं घृतं तथा ॥   
पञ्चगव्यं च संस्थाप्य पात्रेषु च पृथक् पृथक् ॥ २ ॥   
क्षीरं तु मध्यमीशानि तत्पूर्वे दधि चोच्यते ॥   
दक्षिणे तु घृतं स्थाप्य चोत्तरे गोमयं तथा ॥   
पश्चिमे मूत्रकं चैव पञ्चगव्यं च विन्यसेत् ॥ ३ ॥   
[क्रियासारे]   
प्रत्येकं पञ्चप्रस्थांश्च तथा कुडवपञ्चकम् ॥   
एकैककुडवं चैव तदलाभे निकुञ्जनम् ॥ ४ ॥   
एवं हि चरलिङ्गस्य कारयेद्देशिकोत्तमः ॥ ५ ॥   
क्षीरं दधि घृतं चैव मधु शर्करया सह ॥   
पश्चिमे शर्करां चैव पञ्चब्रह्माधिदेवताः ॥ ६ ॥   
घण्टापञ्चमहावाद्यैर्यथाशोभनमाचरेत् ॥   
अशून्यमस्तकं लिङ्गं सदा कुर्वीत पूजकः ॥ ७ ॥   
ॐ ह्रैं तत्पुरुषाय नमः हौं हं खं मं क्षं तं यं मं   
पश्चाच्छिवाय नमः ॥   
इति मन्त्रेण शिष्याङ्गे स कुर्याद्देशकोत्तमः ॥   
[अर्घ्यद्रव्यं]   
कुशाग्रतिलसिद्धार्थयवव्रीहिपयांसि च ॥   
द्रव्याण्यमूनि षट्प्राहुरर्घ्यस्य मुनिपुङ्गवाः ॥ ८ ॥   
  
पृ० ४८) सिद्धार्थं कुङ्कुमं दूर्वा कोष्ठं लामञ्जकं शसि ॥   
अमूनि चात्र द्रव्याणि पाद्यस्य कथयन्ति षट् ॥ ९ ॥   
फलं कचोरं कर्पूरं कोष्ठं काश्मीरमेलका ॥   
अमून्याचमनीयस्य द्रव्याणि प्रवदन्ति षट् ॥ १० ॥   
अर्घ्यं पाद्यं चाचमनं प्रोक्षणं तु चतुर्विधम् ॥ ११ ॥   
[मन्त्राः पृथक् पृथक्] [अर्घ्यमन्त्रः] ॐ देवादेवेभ्यो अर्घयन्ते   
विश्वाय देवाय स्वथाग्नेति ॥ विश्वाय देवाय सहगत विश्वतो हस्त उत   
[अथ पाद्यमन्त्रः] पादोऽस्य विश्वाभूतानि त्रिपादस्यामृतं दिवि ॥   
त्रिपादूर्ध्व उदैत्पुरुषः पादोस्येहाभवत्पुनः ॥ इति पाद्यं स्वाहा ॥   
अर्घ्यं स्वाहा ॥ [अथ आचमनीयं] ॐ विश्वतश्च क्षुरुत विश्वतोमुखो   
विश्वाधिको रुद्रो महर्षिः ॥   
सद्योजातवामदेवाघोरतत्पुरुषीशानाय नमः आचमनीयं स्वाहा ॥   
तैलाभ्यङ्गं ततः कृत्वा लिङ्गपीठे विशेषतः ॥ १२ ॥   
[अथ पञ्चगव्यं] सद्योजातेन गोमूत्रं वामदेवेन गोमयम् ॥   
क्षीरं चाघोरमन्त्रेण दधि तत्पुरुषेण च ॥ १३ ॥   
घृतं त्वीशानमन्त्रेण दद्यात्सद्यादि मन्त्रतः ॥ १४ ॥ इति   
पञ्चगव्यस्नानम् ॥   
मन्त्रः ॥ ॐ ह्रां सद्योजाताय नमः ॥ गोमूत्रं स्वाहा ॥ ॐ ह्रीं   
वामदेवाय नमः गोमयं स्वाहा ॥   
  
पृ० ४९) पञ्चामृतस्नानविधिः   
  
ॐ ह्रूम् अघोराय नमः गोघृतं स्वाहा ॥   
ॐ ह्रैं तत्पुरुषाय नमः दधि स्वाहा ॥   
ॐ ह्रौम् ईशानाय नमः गोक्षीरं स्वाहा ॥ इति पञ्चगव्यम् ॥   
ततः ॥ पञ्चामृतमथो वक्ष्ये सर्वसम्पत्करं नृणाम् ॥   
शिवाग्रे स्थण्डिलं कृत्वा तण्डुलैर्द्रोणसम्मितैः ॥ १५ ॥   
मध्ये पद्मं समालिख्य साष्टपत्रं सकर्णिकम् ॥   
मध्यादिपञ्चकोष्ठेषु स्थापयेत्पञ्चपात्रकम् ॥ १६ ॥   
क्षीरं दधि घृतं क्षौद्रं शर्करा चेति पञ्चकम् ॥   
पञ्चामृतमिदं प्रोक्तं प्रतिपात्रं न्यसेत्पृथक् ॥ १७ ॥   
कोष्ठाधिदेवताश्चैव प्रतिपात्रं तु पूजयेत् ॥   
अम्बिका च गणाम्बा च गङ्गा गौरी मनोन्मना ॥   
क्षीरादिशर्करान्तेषु पूजनीया द्विजोत्तमैः ॥ १८ ॥   
क्षीरादिशर्करान्तानां मध्ये मध्ये पृथक् पृथक् ॥   
सद्योजातादिभिर्मन्त्रैः पञ्चभिः स्नानमाचरेत् ॥   
एवं करोति यो मर्त्यः स पुण्यां गतिमाप्नुयात् ॥ १९ ॥   
मन्त्री रुद्रपदं विधाय विधिवद्दुग्धं विधौ पूरयेद्देवेन्द्रे दधि   
भानुजे नवघृतं सौम्ये मधु प्रोद्धृतम् ॥   
पश्चाच्चोदितशर्करां च वरुणे वह्नौ च धात्रीं तथा राक्षस्यां   
दिशि वै सुपिष्टमनिशं   
  
पृ० ५०) रुद्रे कुशं भो न्यसेत् ॥ २० ॥   
  
अथ क्षीरमन्त्रः ॥   
आप्यायस्व स मे तु ते विश्वतः सोमवृष्ण्यम् ॥ भवा वाजस्य सङ्गथे ॥   
ॐ साङ्गाय सायुधाय सपरिवाराय सवाहनाय सर्वालङ्करणाय   
सशक्ताय नमः इति ॐ क्षीरेण स्नापयामि ॥ ततः ईशानेनैव   
मन्त्रेण जलस्नानं समाचरेत् ॥   
ततः ईशानमन्त्रः ॥ ॐ ईशानः सर्वविद्यानामीश्वरः   
सर्वभूतानां ब्रह्माधिपतिर्ब्रह्मणोऽधिपतिर्ब्रह्मा शिवो मे अस्तु   
सदाशिवोम् ॥ अनेन मन्त्रेण शुद्धोदकस्नानम् ॥ प्रत्येकं   
गन्धपुष्पाद्यैरक्षताद्यैः समर्चयेत् ॥ ॐ ह्रैं तत्पुरुषाय नमः इति   
भस्म ॥ ॐ ह्रां ह्रूम् ईशानाय नमः वस्त्रम् ॥ ॐ ह्रें कवचाय हुम्   
उपवीतम् ॥ ॐ ह्रीं वामदेवाय नमः गन्धम् ॥ ॐ ह्रूम् अस्त्राय फट्   
अक्षतान् ॥ ॐ नमः शिवाय पुष्पम् । ॐ ह्रं नेत्रत्रयाय वौषट्   
धूपम् । ॐ ह्रें कवचाय हुं दीपं ॐ नमः शिवाय नैवेद्यम् । ॐ   
नमः शिवाय पानीयम् । ॐ ह्रुं हृदयाय नमः   
सुगन्धद्रव्ययुक्तशीतोदकं स्वाहा ॥ ॐ नमः शिवाय अनुलेपनं   
स्वाहा॥ ॐ ह्रैं तत्पुरुषाय नमः ताम्बूलम् ॥ ॐ ह्रौ हं हौं हं   
सम् आभरणं स्वाहा ॥ ॐ नमः शिवाय दर्पणम् ॥ ॐ नमः शिवाय   
घण्टानादम् ॥ एवं तत्तन्मन्त्रेण पूजां समाचरेत् ॥   
अथ दधिस्नानमन्त्रः ॥   
  
पृ० ५१) पञ्चामृतस्नानविधिः   
  
ॐ दधिक्राव्णो अकारिषं जिष्णोरश्वस्य वाजिनः ॥ सुरभिनो मुखा   
करत्प्रण आयू ? षि तारिषत् ॐ साङ्गाय सायुधाय सपरिवाराय   
सवाहनाय सर्वालङ्कारभूषिताय सशक्ताय नमः इति दध्ना स्नापयामि   
॥ तत्पुरुषेणैव मन्त्रेण जलस्नानं समाचरेत् ॥ ॐ तत्पुरुषाय विद्महे   
महादेवाय धीमहि । तन्नो रुद्रः प्रचोदयात् इति जलस्नानम् ॥   
ततः पूर्वोक्तप्रकारेण पूजां कुर्यात् ॥   
अथ घृतस्नानम् ॥   
ॐ शुक्लमसि ज्योतिरसि तेजोसि देवो वः सविता पुना ॥ त्वच्छिद्रेण पवित्रेण   
वसोः सूर्यस्य रश्मिभिः ॥ ॐ साङ्गाय सायुधाय सपरिवाराय   
सवाहनाय सर्वालङ्कारभूषिताय सशक्ताय नमः इति ॐ घृतेन   
स्नापयामि ॥ अघोरेणैव मन्त्रेण जलस्नानं समाचरेत् ॐ अघोरेभ्योथ   
घोरेभ्यो घोरघोरतरेभ्यः नमस्ते अस्तु रुद्ररूपेभ्यः इति जलस्नानम् ॥   
पूर्वोक्तरीत्या पूजां समाचरेत् ॥   
अथ मधुस्नानमन्त्रः ॥   
ॐ मधुवाता ऋतायते मधु क्षरन्ति सिन्धवः ॥ माध्वीर्नः   
सन्त्वोषधीर्मधु नक्तमुतोषसि मधुमत्पार्थिवं ? रजः ॥ मधु द्यौरस्तु   
नः पिता मधुमान्नो वनस्पतिर्मधुमा ? अस्तु सूर्यः माध्वीर्गावो भवन्तु   
नः ॥ ॐ साङ्गाय सायुधाय सपरिवाराय सवाहनाय   
सर्वालङ्कारभूषिताय सशक्ताय नमः इति मधुना स्नापयामि ॥   
वामदेवेन मन्त्रेण जलस्नानं समाचरेत् ॥ ॐ वामदेवाय नमो जेष्ठाय   
नमः श्रेष्ठाय नमो  
  
पृ० ५२) रूद्राय नमः कालाय नमः कलविकरणाय नमो बलाय नमो   
बलविकरणाय नमो बलप्रमथनाय नमः सर्वभूतदमनाय नमो   
मनोन्मनाय नमः इति जलस्नानम् ॥   
ततः पूर्वोक्तरीत्या पूजां कुर्यात् ॥   
अथ शर्करास्नानमन्त्रः ॥ ॐ भूर्भुवःस्वः तत्सवितुर्वरेण्यं भर्गो   
देवस्य धीमहि ॥   
धियो यो नः प्रचोदयात् ॥ ॐ साङ्गाय सायुधाय सपरिवाराय सवाहनाय   
सर्वालङ्कारभूषिताय सशक्ताय नमः इति शर्करास्नानं समर्पयेत् ॥   
सद्योजातेन मन्त्रेण जलस्नानं समाचरेत् ॥ ॐ सद्योजातं प्रपद्यामि   
सद्योजाताय वै नमो नमः ॥ भवे भवेनातिभवे भवस्व मां   
भवोद्भवाय नमः इति शुद्धोदकस्नानमाचरेत् ॥ ततः पूर्वोक्तरीत्या   
पूजां कुर्यात् ॥ ॐ याः फलिनीर्याऽअफला अपुष्पायाश्च पुष्पिणीः ॥   
बृहस्पतिप्रसूतास्ता नो मुञ्चन्त्वं ? हसः ॥ ॐ साङ्गाय सायुधाय   
सपरिवाराय सवाहनाय सर्वालङ्कारभूषिताय सशक्तये नमः इति   
फलोदकेन स्नापयामि ॥ त्रियम्बकेन मन्त्रेण जलस्नानं समाचरेत् ॥   
त्रियम्बकं यजामहे सुगन्धिं पुष्टिवर्धनम् ॥   
उर्वारुकमिव बन्धनान्मृत्योर्मुक्षीयमामृतात् इति शुद्धोदकस्नानम् ॥   
ततः पूर्वोक्तरीत्या पूजां कुर्यात् ॥ यवगोधूमचूर्णेन मुद्गचूर्णेन   
घर्षयेत् ॥ मयि मेधामिति मन्त्रेण कोष्णेनैव च वारिणा ॥ लिङ्गं   
संस्नाप्य सद्भक्त्या विशेषेण शिवार्चकः ॥   
अथ मन्दोष्णोदकमन्त्रः॥ मयि मेधां मयि प्रजां मय्यग्निस्तेजो दधातु   
इति मन्त्रेण मन्दोष्णोदकस्नानमाचरेत् ॥ ततः ॐ ह्रोम् ईशानाय नमः   
गन्धोदकेन स्नापयामि ॥ ॐ ह्रैं तत्पुरुषाय  
  
पृ० ५३) कलशपूजन विधिः   
  
नमः इति पुष्पोदकं स्वाहा ॥ ॐ ह्रूम् अघोराय नमः इति स्वर्णोदकेन   
स्नापयामि, ॐ ह्रीं वामदेवाय नमः रत्नोदकेन स्नापयामि, ॐ ह्रां   
सद्योजाताय नमः मूलमन्त्रोदकेन स्नापयामि ॥ ॐ ह्रां ह्रीं ह्रूं   
ह्रैं ह्रौं ह्रः इति नारिकेलोदकेन स्नापयामि ॥   
ततस्तीर्थोदकाभिषेकविधिः ॥   
(अथ कलशध्यानमन्त्रः) �कलशस्य मुखे रुद्रः कण्ठे विष्णुः   
समाश्रितः ॥   
मूले तस्य स्थितो ब्रह्मा मध्ये मातृगणाः स्मृताः ॥ १ ॥   
कुक्षौ तु सागराः सर्वे सप्तद्वीपा वसुन्धरा ॥   
शेषास्तु देवताः सर्वाः कलशं तु समाश्रिताः ॥ २ ॥   
सर्वाब्धिसलिलं सर्वतीर्थानि शुभदानि च� इति ध्यानम् ॥   
ततः (आवाहनमन्त्रः) गङ्गे च यमुने चैव गोदावरि सरस्वति ।   
नर्मदे सिन्धु कावेरि जलेऽस्मिन् सन्निधिं कुरु ॥   
ततः पूर्वोक्तमोमाप इति मन्त्रेण जलमभिमन्त्र्य भस्मगन्धादिना   
कलशमर्चयेत् ॥ (कलशप्रमाणम्) (कारणागमे) स्नपने चरलिङ्गस्य   
पञ्चाढकमितं जलम् ॥   
पञ्चप्रस्थमितेनापि स्नापयेद्गुरुसत्तमः ॥ २१ ॥   
आत्मार्थं चरलिङ्गं च स्थिरलिङ्गं परार्थकम् ॥   
तिर्यग्यवोदराण्यष्टावूर्ध्वा वा व्रीहयस्त्रयः ॥ २२ ॥   
प्रमाणमङ्गुलं प्रोक्तमेतदङ्गुललक्षणम् ॥   
  
पृ० ५४) षडङ्गुलं तु विस्तीर्णं द्वादशाङ्गुलमायतम् ॥ २३ ॥   
प्रस्थप्रमाणमित्युक्तं वेदशास्त्रविशारदैः ॥   
कुम्भं तु गन्धपुष्पाद्यैर्देशिकः सम्यगर्चयेत् ॥ २४ ॥   
शिवकुम्भस्थतोयेन चाभिषिञ्चेच्छिवं गुरुः ॥   
प्राणप्रकृतियोगं तु ज्ञात्वा स्थापनमाचरेत् ॥ २५ ॥   
प्राणो मन्त्र इति प्रोक्तः प्रकृतिर्मूर्तिरुच्यते ॥   
प्राणं प्रकृतिमूर्तिं च ज्ञात्वा स्थापनमाचरेत् ॥ २६ ॥   
मन्त्रमूर्त्योश्च संयोगे शिवसान्निध्यकारणम् ॥   
प्राणप्रतिष्ठामन्त्रांश्च कलावर्णान् तथा न्यसेत् ॥ २७ ॥   
या कला परमा सूक्ष्मा मन्त्राणां बोधिनी परा ॥   
तामाकृष्य यथान्यायं लिङ्गे समुपविन्यसेत् ॥ २८ ॥   
मूलेन शिवहस्तं तं निदद्याच्छिवमस्तके ॥   
ॐ अयं मे हस्तो भगवानिति� नादबिन्दुकलाविद्वान् तत्तत्स्थानेषु विन्यसेत्   
॥ २९ ॥   
नादं लिङ्गमिति प्रोक्तं बिन्दु शक्तिरुदाहृता ॥   
कला तु गोमुखं चैव स्थानमित्यभिधीयते ॥ ३० ॥   
अथ षडङ्गन्यासः ॥   
ॐ ह्रां हृदयाय नमः ॥ ॐ नं ह्रीं शिरसे स्वाहा ॥ ॐ मं ह्रूं   
शिखायै वौषट् ॥ ॐ शिं ह्रैं कवचाय हुं, ॐ वां ह्रौं   
नेत्रत्रयाय वौषट् ॥   
  
पृ० ५५) पञ्चाक्षरमन्त्रस्वरूपम्    
  
ॐ यं ह्रः अस्त्राय फट् इति षडङ्गमन्त्रः ॥   
ॐ ह्रां ह्रीं ह्रूं ह्रैं ह्रौं ह्रः इति शिवाङ्गमन्त्रः ॥   
ॐ ह्रं ह्रौं हं सम् इति पञ्चप्रसारमन्त्रः ॥   
नमः शिवायेति पञ्चाक्षरमन्त्रः ॥   
ॐ नमः शिवायेति मूलपञ्चाक्षरमन्त्रः ॥   
ॐ ह्रां ह्रीं ह्रूं नमः शिवायेति स्थूलपञ्चाक्षरमन्त्रः ॥   
ॐ ह्रीं नमः शिवायेति सूक्ष्मपञ्चाक्षरमन्त्रः ॥   
ॐ ह्रीं ह्रूं नमः शिवायेति मायाख्यपञ्चाक्षरमन्त्रः ॥   
ॐ ह्रां ह्रीं ह्रूं ह्रैं नमः शिवायेति प्रसादपञ्चाक्षरमन्त्रः ॥   
ॐ ह्रः अनन्तशक्तिधाम्ने ज्योतीरूपाय शिवास्त्राय फट् इति   
शिवास्त्रमन्त्रः ॥   
ॐ आम् ईम् ऊं व्योमव्यापिने व्योमास्त्राय फडिति व्योमास्त्रमन्त्रः ॥   
ॐ पशु हं फडिति पाशुपतास्त्रमन्त्रः पूर्वोक्तकलान्यासेन सह   
लिङ्गमध्येऽनुसन्दध्य ॥   
सप्तकोटिमहामन्त्रैर्मन्त्रितं लिङ्गमुच्यते ॥   
मन्त्रस्तु देवतारूपं मन्त्ररूपमयः शिवः ॥ ३१ ॥   
कर्षणादिक्रियाः सर्वा मन्त्रेणैव प्रकीर्तिताः ॥   
ज्ञात्वा समर्चयेन्मन्त्री चान्यथा निष्फलं भवेत् ॥ ३२ ॥   
ततः प्राणप्रतिष्ठापनमन्त्रः ॥   
ॐ प्राणप्रतिष्ठामन्त्रस्य ऋग्यजुःसामाथर्वणानि छन्दांसि   
सकलजगत्सृष्टिकरी प्राणशक्तिर्देवता अं बीजं  
  
पृ० ५६) ह्रीं शक्तिः क्रौं कीलकं सकलमन्त्रप्रतिष्ठार्थे अस्मिन् देशे   
विनियोगः ॥   
ॐ इम् ईं झं जं छं चं शम् ऊर्ध्वकेशिनी शिरसे स्वाहा,   
श्रोत्रनेत्रघ्राणत्वक्जिह्वात्मने अं णं ढं डं ठं टम् उं   
जण्टिनी शिखिनी पद्मान्तर्वर्तिनी शिखायै वौषट्,   
वाक्पाणिपादपायूपस्थात्मने   
ॐ ऐं नं धं दं थं तं त्रैलोक्यवर्तिनी मायाकवचाय हुं   
वचनागमनादानविसर्गानन्द   
ॐ पृथिव्यप्तेजोवाय्वा काशात्मने ॐ अं जिं घं खं कम् आं   
सञ्जीवनीहृदयाय नमः शब्दस्पर्शरूपरसगन्धात्मने ॐ ॐ मं   
भं बं फं पं ॐ अन्तरिक्षाणि नेत्रत्रयाय वौषट्,   
मनोबुद्ध्यहङ्कारचित्तात्मने ॐ क्षं ?ं हं सं षं शं वं लं   
रं यं मारणी अस्त्राय फट्, अं ह्रीं क्रों यरलवशषस हो हं   
क्षं सहोत्तीर्णः इह प्राणः अमुष्य जीवः इह जीवः अमुष्य स्थितिः   
अमुष्य सर्वेन्द्रियाणि अमुष्य   
मनश्चक्षुजिह्वाघ्राणत्वक्प्राणाअग्निर्वायुस्तिष्ठन्तु स्वाहा अनेन   
मन्त्रेण प्राणप्रतिष्ठां कृत्वा (ततो मातृकाक्षरन्यासः)   
अकाराकारौ मूर्ध्नि ललाटे । इकारेकारौ दक्षिणवामनेत्रयोः ।   
उकारोकारौ दक्षिणवामश्रोतयोः । ऋकारृकारौ दक्षिणवामकपोलयोः   
। ऌकारऌल्कारौ दक्षिणवामनासापुटयोः एकारैकारौ   
ऊर्ध्वाधरोष्ठयोः । ओकारौकारौ ऊर्ध्वाधो दन्तपङ्क्त्योः । अम् अः   
तालुनोः । कादिपञ्चाक्षराणि दक्षिणहस्तपञ्चाङ्गुलिषु ।   
चादिपञ्चाक्षराणि वामकराङ्गुलिषु तादि पञ्चाक्षराणि   
दक्षिणवामपादाङ्गुलिषु ।   
  
पृ० ५७) हरावयवपूजनविधानम्   
  
पकार उदरे । फकारबकारौ दक्षिणवामपार्श्वयोः । भकारः स्कन्धे ।   
मकारो हृदि । यकारादिसकारान्तानि अक्षराणि त्वगादिसप्तधातुषु ।   
हकार आत्मनि । क्षकारः पूजकानां जन्मादिरिपुविषयकक्रोधे । अनेन   
प्रकारेण लिङ्गमध्ये इमानि मातृकाक्षराणि स्मरेत् ।   
ततः स्नानम् ॥ ॐ ह्रां हृदयाय नमः अनेन मन्त्रेण अर्घ्यं   
पाद्यमाचमनीयं दद्यात् ॥ ततः पूर्वोक्तरीत्या पूजां कृत्वा   
तत्तन्मन्त्रेण पूजाद्रव्याणि समर्पयेत् ॥   
ततः अवयवपूजनम् ॥   
ॐ हराय नमः पादौ पूजयामि ॥   
शम्भवे नमः गुल्फौ पूजयामि ॥   
शुभाय नमः जानुनी पूजयामि ॥   
सर्वनिवासाय नमः ऊरू पूजयामि ॥   
सर्वाश्रयाय नमः कटिं पूजयामि ॥   
सर्वरक्षाय नमः जघनं पूजयामि ॥   
दिग्वाससे नमः मध्यं पूजयामि ॥   
नक्षत्रमालिने नमः नाभिं पूजयामि ॥   
सर्वेश्वराय नमः कुक्षिं पूजयामि ॥   
उमाकान्ताय नमः वक्षःस्थलं पूजयामि ॥   
नीलकण्ठाय नमः कण्ठं पूजयामि ॥   
त्रिपुरसंहाराय नमः बाहून् पूजयामि ॥   
शङ्कराय नमः करान् पूजयामि ॥   
वृषाय नमः बहिः कण्ठं पूजयामि ॥   
  
पृ० ५८) क्रतुफलदायिने नमः मुखं पूजयामि ॥   
नागहाराय नमः नासिकां पूजयामि ॥   
इन्द्वर्कवह्निनेत्राय नमः नेत्राणि पूजयामि ॥   
कपालिने नमः ललाटं पूजयामि ॥   
फणिकुण्डलाय नमः कर्णौ पूजयामि ॥   
गङ्गाधराय नमः जटाः पूजयामि ॥   
सोमभूषणाय नमः कपर्दं पूजयामि ॥   
शुभदाय नमः सर्वाङ्गं पूजयामि ॥   
इति पूजनं (ततः पुष्पसमर्पणं) भवाय देवाय नमः, शर्वाय   
देवाय नमः, रुद्राय देवाय नमः, पशुपतये देवाय नमः, उग्राय   
देवाय नमः, महते देवाय नमः, भीमाय देवाय नमः, ईशानाय   
देवाय नमः, अनेन मन्त्रेण शिवाष्टोत्तरनामभिर्वा सहस्रनामभिर्वा   
पुष्पाणि समर्पयेत् ॥   
(अथ दशाङ्गलक्षणं) कालागरुर्गन्धसारो गुग्गुलश्च सितागरुः ॥   
लाक्षाबिल्वफलं सर्पिर्मधुसर्जरसः शशी ॥ ३३ ॥   
साधनानि दशाङ्गानि धूपस्य चतुरानन� इति ॥   
ॐ ह्रां नेत्रत्रयाय वौषट् इति धूपं स्वाहा,   
ॐ ह्रैं कवचाय हुम् इति दीपं स्वाहा,   
ॐ नमः शिवाय इति मन्त्रेण स्वाहान्तया पताकमुद्रया च नैवेद्यं   
स्वाहा,   
ॐ नमः शिवाय इति पानीयं स्वाहा,   
ॐ हृदयाय नमः इति आचमनीयं स्वाहा,   
ॐ नमः शिवाय इति अनुलेपनं स्वाहा,   
ॐ ह्रैं तत्पुरुषाय नमः इति ताम्बूलं स्वाहा,   
  
पृ० ५९) शिवप्रार्थनाप्रकारवर्णनम्   
  
ॐ ह्रं ह्रौं ह्रं ह्रौं हं सम् इति मन्त्रेण आभरणं स्वाहा,   
ॐ नमः शिवाय इति मन्त्रेण दर्पणं दर्शयेत्, चामरान्वीजयेत्,   
(शङ्करसंहितायां) लौकिकैर्वैदिकैः स्तोत्रैश्शिवं   
स्तूयात्स्वशक्तितः ॥   
शङ्खमुद्रां प्रदर्श्याथ चावयोः सिद्धिरस्त्विति ॥   
प्रार्थयेत्प्राञ्जलिर्देवं नित्यमत्र स्थिरो भव ॥ ३४ ॥   
एवं विज्ञाप्य देवेशं दद्यात्पुष्पाञ्जलिं तथा ॥   
अपराधसहस्राणि क्रियन्तेऽहर्निशं मया ॥ ३५ ॥   
पाहि मामपराधेभ्यः पिता पुत्रमिव प्रियम् ॥   
इति मन्त्रपुष्पाणि दत्वा ॥   
ततः ॥ पूजाफलं च यत्सर्वमुदकेन प्रदापयेत् ॥ ३६ ॥   
अञ्जलिं दक्षिणं हस्तमाकुञ्चच्चतुरङ्गुलिम् ॥   
पुष्पं वारि गृहित्वा कनिष्ठायाः स्रावयेद्भुवि ॥ ३७ ॥   
चुलकोदकमेतत्स्यात्स्वात्मनः पादमूलतः ॥ ३८ ॥   
  
इति श्रीवीरशैवाचारप्रदीपिकायां दीक्षाप्रकरणं नाम   
सप्तमोऽध्यायः ॥  
  
पृ० ६०) ॥ श्रीगुरुभ्यो नमः ॥   
  
अथ अष्टमोऽध्यायः।   
  
शिष्यस्य हस्तपूजां च हस्तमस्तकयोस्तथा ॥   
संयोगमेव षट्चक्रस्थापनं तु तथैव च ॥ १ ॥   
क्रमं मन्त्रोपदेशस्य प्रवक्ष्यामि च तद्यथा ॥   
लिङ्गधारणस्थानानि स्नानं चैवाघमर्षणम् ॥ २ ॥   
वामाङ्गुष्ठेन गन्धेन मण्डलं दक्षिणे करे ॥   
कृत्वा तत्रार्चयेदीशमासनाङ्गादि संयुतम् ॥ ३ ॥   
शिवतेजोमयं पाणिं शिवमन्त्रमुदीरयेत् ॥   
अयं मे हस्तो भगवानयं मे भगवत्तरः ॥   
अयं मे विश्वभेषज अयं शिवाभिमर्शनः ॥   
अयं माता अयं पिता अयं जीवातुरागमत् ॥   
इदं तव प्रसर्पणं सुबन्धवेहि निरहि ॥   
आदौ पञ्चाक्षरणैव मन्त्रेण त्वभिषेचयेत् ॥   
पुष्पगन्धाक्षताधूपदीपनैवेद्यमन्त्रकैः ॥ ४ ॥   
हस्तमस्तकसंयोगच्छलाद्वेदेति गीयते ॥   
शिवहस्तं विधायाथ शिष्यस्य शिरसि न्यसेत् ॥ ५ ॥   
करात्मदेशे तन्मन्त्रमङ्गुष्ठेनैव मूर्धनि ॥   
कर्तृनाम समाङ्गुल्यः कर्मनाम करद्वयम् ॥ ६ ॥   
गन्धपुष्पधूपदीपनैवेद्यताम्बूलादि समर्पयेत् ॥   
ततः आधारादिषट्चक्रदलेष्वक्षराणि स्थापयेत् ॥   
सद्योजातं पृथिवीतत्वं नकारबीजं चतुर्दलं ब्रह्माधिदैवतम्   
आचारलिङ्गम् आधारचक्रं गुदे स्थापयेत् ॥   
  
पृ० ६१) आधारचक्रस्थानादिवर्णनम्   
  
वामदेवम् आप्तत्वं मकारबीजं विष्ण्वधिदैवतं षड्दलं गुरुलिङ्गं   
स्वाधिष्ठानचक्रं लिङ्गस्थाने भमयरलव इत्यक्षराणि स्थापयेत् ॥   
अघोरं तेजस्तत्वं शिकारबीजं शिवलिङ्गं दशदलं रुद्राधिदैवतं   
मणिपूरकं नाभिस्थाने स्थापयेत् ॥   
तत्पुरुषं वायुतत्वं वकारबीजम् ईश्वराधिदैवतं द्वादशदलं   
चरलिङ्गं कादिठान्तम् अनाहतचक्रं हृदये स्थापयेत् ॥   
ईशानम् आकाशतत्वं यकारबीजं सदाशिवाधिदैवतं षोडशदलं   
प्रसादलिङ्गम् आदि षोडशस्वर विशुद्धिचक्रं कण्टे स्थापयेत् ॥   
आज्ञाचक्रं द्विदलं प्रणवबीजं महालिङ्गं मनस्तत्वं   
श्रीगुरुहङ्क्षमात्मकं भ्रूमध्ये स्थापयेत् ॥   
गुरुणोदीरितः कर्णे योऽसौ मन्त्रश्च कथ्यते ॥   
बीजं वर्णं स्वरं शक्तिं क्रमादुपदिशेद्गुरुः ॥ ७ ॥   
नकारः पृथिवी ज्ञेया मकारस्त्वाप इष्यते ॥   
शिकारोऽग्निरिति प्रोक्तो वकारो वायुरुच्यते ॥   
आकाशो हि यकारःस्यात्पञ्चाक्षर इति स्मृतः ॥ ८ ॥   
स तु बद्धाञ्जलिः शिष्यो मन्त्रे तत्परमानसः ॥   
शनैर्व्यवहरेच्छिष्यः शिवाचार्यस्य शासनात् ॥ ९ ॥   
मन्त्रैश्च परिपूतस्य लिङ्गं दर्शयते गुरुः ॥   
तस्माच्छिष्योऽथ भो देवि लिङ्गायित इति स्मृतः ॥ १० ॥   
  
पृ० ६२) यस्य पाशान्सुकर्तर्या छित्वा लिङ्गं समादिशेत् ॥   
कर्तरी ज्ञानशक्तिः स्याद्यया पाशांश्छिनत्यसौ ॥ ११ ॥   
ज्ञानेन पूतदेहे वै शिष्ये लिङ्गं नियोजयेत् ॥   
पीठस्थे शिवलिङ्गे तु शिष्यप्राणान् निधापयेत् ॥ १२ ॥   
लिङ्गं संस्थाप्य तत्प्राणे प्राणलिङ्गं भवेत्ततः ॥   
प्राणे लिङ्गं समाहृत्य चैकीभावं समाचरेत् ॥ १३ ॥   
त्रिलिङ्गं स्थापयेच्छिष्य प्राणलिङ्गमिदं तव ॥   
एवमुक्त्वा सदा लिङ्गं न कदाचिद्वियोजय ॥ १४ ॥   
उत्तमाङ्गे गले वापि कक्षे वक्षःस्थलेऽपि वा ॥   
तथा हस्तस्थले वापि प्राणलिङ्गं धरेत्सुधीः ॥ १५ ॥   
न त्यजैतत्सदा वत्स यावज्जीवमिदं व्रतम् ॥   
यजस्व देवदेवेशं परया निजनिष्ठया ॥   
पाशबन्धविमोक्षाय मुक्तिदं सर्वकारणम् ॥ १६ ॥   
कलशोदैश्च तीर्थैश्च ऋत्विग्भिः स्नापयेद्गुरुः ॥   
उद्धृत्य पञ्च कलशान्स्थापयेच्च पुनः पुनः ॥ १७ ॥   
अथवा कलशस्थानि तीर्थानि च स्वयं गुरुः ॥   
दूर्वाङ्कुरैश्चामूर्धपादं शिष्यस्य सिञ्चयेत् ॥ १८ ॥   
इत्थं त्रिवारमाचार्यः कृत्वा तस्याघमर्षणम् ॥   
तत्काले स गुरुस्तस्य मूलमन्त्रं समादिशेत् ॥ १९ ॥   
गुरोरालोकमात्रेण स्पर्शात्सम्भाषणादपि ॥   
  
पृ० ६३) गुरुप्रसादफलवर्णनम्   
  
शिवतत्वं समायाति न पुनर्भवतां ब्रजेत् ॥ २० ॥   
यथा शुक्तिगतं तोयं मौक्तिकं जायते ध्रुवम् ॥   
न पुनस्तोयतां याति मौक्तिकत्वं न मुञ्चति ॥   
एवं स शिवतां याति न पुनः पशुतां ब्रजेत् ॥ २१ ॥   
  
इति श्रीवीरशैवाचारप्रदीपिकायां दीक्षाप्रकरणे   
हस्तपूजाहस्तमस्तकसंयोगषट्चक्रस्थापनमन्त्रोपदेशलिङ्गधारणस्था  
नाघमर्षणस्नानलक्षणं नामाष्टमोऽध्यायः ॥  
  
पृ० ६४) ॥ श्रीगुरुभ्यो नमः ॥   
  
अथ नवमोऽध्यायः ।   
  
गुरुबोधक्रमं चाथ गुरुदक्षिणलक्षणम् ॥   
वक्ष्यामि तद्यथा सम्यक् शृणु यत्नपुरःसरम् ॥ १ ॥   
वीरमाहेश्वरं धर्मं क्रमादुपदिशेद्गुरुः ॥ २ ॥   
श्हिवराघवसंवादे� गच्छंस्तिष्ठन्न्स्वपन्जाग्रन्नुन्मिषन्निमिषन्नपि ॥  
शुचिर्वाप्यशुचिर्वापि लिङ्गं सर्वत्र धारयेत् ॥ ३ ॥   
सर्वेषां शिवचिह्नानां शिवलिङ्गं प्रशस्यते ॥   
तस्मात्तदेव धार्यं हि पूजनीयं विशेषतः ॥ ४ ॥   
नाभौ च हृदये मूर्ध्नि सर्वावस्थासु सर्वदा ॥   
श्रीलिङ्गधारणं कुर्याद्देवि नित्यं मम प्रियः ॥ ५ ॥   
धारयेद्यस्तु हस्तेन लिङ्गाकारं शिवं सदा ॥   
वक्त्रे वा धारयेन्नित्यं मत्प्रभावं विभावयेत् ॥ ६ ॥   
मस्तके धारयेच्छिष्यो ब्रह्माद्यैर्मस्तके धृतम् ॥   
विन्यसेन्मुकुटस्यान्ते धारणं शुभमुच्यते ॥ ७ ॥   
नाभेरधस्तात्सततं प्रमादान्नैव धारयेत् ॥   
कदाचिद्धारयेद्यस्तु पापात्मेति स उच्यते ॥ ८ ॥   
नाभेरूर्ध्वं लिङ्गधारी ज्ञानसौभाग्यवर्धनः ॥   
कण्ठेषु हरकण्ठादिमुनयो मनवस्तथा ॥   
सर्वदा शिवलिङ्गं तु धारयन्त्यर्चयन्ति च ॥ ९ ॥  
  
पृ० ६५) लिङ्गधारणस्थानविशेषकथनम्   
  
(पारमेश्वरतन्त्रे दीक्षाप्रकरणे पञ्चमपटले) मोक्षार्थिनः   
शिखादेशे बाहुमध्ये तु धर्मिणः ॥   
कामार्थिनः कटीदेशे कण्ठे सर्वार्थिनः प्रिये ॥ १० ॥   
अष्टोत्तरशतं जप्त्वा मम मूलमहामनुम् ॥   
आबध्नीत गुरूर्लिङ्गं देहे शिष्यस्य यत्नतः ॥ ११ ॥   
न पैशून्यं न मात्सर्यं न द्रोहं नापि पीडनम् ॥   
न स्पृशेदशुभं क्वापि प्राणैः कण्ठगतैरपि ॥ १२ ॥   
ब्रह्मा विष्णुस्तथा शक्रः लोकपालाश्च देवताः ॥   
धारयन्त्यलिकाग्रेषु शिवलिङ्गमहर्निशम् ॥ १३ ॥   
अक्षपादादयस्सर्वे शक्तयस्सर्वदा मुदा ॥   
धारयन्त्यलिकाग्रेषु शिवलिङ्गमहर्निशम् ॥ १४ ॥   
विनिर्भिद्य तथा गात्रं विवरे लोहपात्रके ॥   
शिवलिङ्गं विनिक्षिप्य पूजयन्ति हि राक्षसाः ॥ १५ ॥   
अतिधीरेण मनसा यावज्जीवं जगद्गुरोः ॥   
शिवस्य लिङ्गं यो धत्ते तदेव परमं व्रतम् ॥ १६ ॥   
पुष्पस्य सुरभिर्यद्वत्तद्वद्देहस्य लिङ्गकम् ॥   
लिङ्गभेदान्महापापं तस्मात्पीठार्चनं नहि ॥ १७ ॥   
दीक्षाकाले तु गुरुणा दत्तं लिङ्गं गतं यदि ॥   
प्रमादादेव स पुमांस्त्यजेद्देहं च तत्क्षणात् ॥ १८ ॥   
पुनर्दीक्षा न कर्तव्या यथा कन्या दृढव्रता ॥ १९ ॥   
(वीरतन्त्रे) सती सुतश्च भृत्यश्च दासी गोपस्तथैव च ॥  
  
पृ० ६६) एते लिङ्गाङ्गिनः श्रेष्ठाश्चान्ये चाण्डालवन्मताः ॥ २० ॥   
विशब्दोऽत्र विकल्पार्थो रशब्दो रहितार्थकः ॥   
विकल्परहितं शैवं वीरशैवमिति स्मृतम् ॥ २१ ॥   
एकमेवाद्वितीयं यदविकल्पं परं पदम् ॥   
तद्वीरशैवमित्युक्तमितरत्सविकल्पकम् ॥ २२ ॥   
यो हस्तपीठे निजलिङ्गमिष्टं विन्यस्य तल्लीनमनःप्रचारः ॥   
बाह्यक्रियासङ्कुलनिस्पृहात्मा सम्पूजयत्यङ्ग स वीरशैवः ॥ २३ ॥   
(आदित्यपुराणे) (शिवषण्मुखसंवादे) भक्तिरष्टविधा स्कन्द   
सर्वशास्त्रेषु पठ्यते ॥   
तामहं कथयिष्यामि भक्तिं भवविनाशिनीम् ॥ २४ ॥   
मद्भक्तजनवात्सल्यं पूजायां चानुमोदनम् ॥   
स्वयमभ्यर्चनं भक्त्या मदर्थे चाङ्गचेष्टनम् ॥ २५ ॥   
मत्कथाश्रवणे भक्तिः स्वरनेत्राङ्गविक्रिया ॥   
मदनुस्मरणं नित्यं सर्वदा मय्यकैतवम् ॥ २६ ॥   
भक्तिरष्टविधा ह्येषा यस्मिन्म्लेञ्छेऽपि वर्तते ॥   
स विप्रेन्द्रो मुनिः श्रीमान्स यतिः स च पण्डितः ॥ २७ ॥   
तस्मै दानं सदा देयं स नरो मादृशः स्मृतः [स नरोऽहं यथा   
स्मृतः] ॥   
मद्भक्तः सर्वदा स्कन्द श्वपचोऽपि मम प्रियः ॥ २८ ॥   
न तस्मादधिकः कश्चिद्विद्यते पात्रमुत्तमम् ॥  
  
पृ० ६७) शिवभक्तमाहात्म्यातिशयकथनम्   
  
स्मृत्याचारविहीनोऽपि वर्णाश्रमविवर्जितः ॥ २९ ॥   
भक्तिलेशयुतः स्कन्द म्लेञ्च्छः स च गुणाधिकः ॥   
मार्गस्थो वाप्यमार्गस्थो मूर्खों वा पण्डितोऽपि वा ॥ ३० ॥   
मम भक्तो यदि भवेत्सर्वस्मादधिकश्च सः [सर्वस्मादीधको भवेत् ॥]॥   
मद्भक्तानां च माहात्म्यं को वा जानाति तत्त्वतः ॥   
जानेऽहं त्वं च जानासि नन्दी जानाति वा न वा ॥ ३१ ॥ श्रुतिः ॥   
�अपि वा यश्चाण्डालः शिवेति वाचं वदेत्तेन सह संवदेत्तेन सह   
संवसेत्तेन सह भुञ्जीत� इति ॥   
(पाराशरपुराणे) शिवेति वाचं यो नित्यं चाण्डालोऽपि वदेन्मुदा ॥   
तेन साकं वदेद्वाचं तेन साकं वसेत्सदा ॥ ३२ ॥   
(पद्मपुराणे शिवराघवसंवादे) शिवेति मङ्गलं नाम यस्य वाचि   
प्रवर्तते ॥   
सप्तजन्मकृतं पापं तत्क्षणादेव नश्यति ॥ ३३ ॥   
वदेत्तेन वसेत्तेन विशेत्तेन पुनः पुनः ॥   
तेन साकं च भुञ्जीतेत्याह सामश्रुतिः खलु ॥ ३४ ॥   
देवाः षोडश लक्षाणि नव लक्षाणि मानुषाः ॥   
दशभिर्दशभिस्तद्वज्जलजा विहगा मृगाः ॥ ३५ ॥   
सरीसृपास्तु लक्षाणि चैकादश चरेतरे ॥   
अष्टौ च दश लक्षाणि सप्तजन्मान्यमूनि वै ॥ ३६ ॥   
  
पृ० ६८) (आदित्यपुराणे नारदब्रह्मसंवादे) ब्राह्मणः क्षत्रियो वैश्यः   
शूद्रो वाप्यन्त्यजातिजः ॥   
शिवभक्तस्सदा पूज्यः सर्वावस्थां गतोऽपि वा ॥ ३७ ॥   
कर्मणा मनसा वाचा यस्तु भक्तान्विनिन्दति ॥   
निरयान्निष्कृतिर्नास्ति तस्य मूढात्मनो मुने ॥ ३८ ॥   
दर्शनाच्छिवभक्तानां सकृत्सम्भाषणादपि ॥   
अतिरात्रस्य यज्ञस्य फलं भवति नारद ॥ ३९ ॥   
(लिङ्गसारे) लिङ्गार्चनरता नारी रजस्सूतकसंयुता ॥   
रविरग्निर्यथा वायुस्तेभ्यः कोटिशुचिर्भवेत् ॥ ४० ॥   
यथा विश्वेशनिकटाद्गङ्गा सूतकवर्जिता ॥   
तथा लिङ्गाङ्किता भक्ताः पञ्चसूतकवर्जिताः ॥ ४१ ॥   
शिवं गुरुं सदाकालं पूजयेज्जीवितावधि ॥   
शिवं गुरुं च तच्छास्त्रं न निन्देत्साधकस्तथा ॥ ४२ ॥   
गुरोर्लिङ्गस्य हर्म्यस्य प्रतिच्छायं न लङ्घयेत् ॥   
एकासने नोपविशेद्गुरुणा सह जातुचित् ॥ ४३ ॥   
प्रायश्चित्तं न तस्यास्ति पापं गुरुतरं हि तत् ॥   
विनोदोज्वलवेषं च पर्यङ्कं दन्तधावनम् ॥ ४४ ॥   
किञ्चिच्चेष्टाविकारं च पादप्रक्षालनं तथा ॥   
तद्वाक्यप्रतिकूलं च न कुर्याद्गुरुसन्निधौ ॥ ४५ ॥   
(शिवरहस्ये)   
पुत्रकर्मविवाहादि तत्सर्वं च स्वकर्मभिः ॥   
  
पृ० ६९) अन्यदेवतापूजानिषेधकथनम्   
  
कर्तव्यं शिवभक्तैश्च यथा लोके स्वजातिभिः ॥ ४६ ॥   
या तु कन्या स्वपित्र्याद्यैः शिवकर्मणि योजिता [शिवधर्मे नियोजिता]॥   
सा भक्ताय प्रदातव्या नाभक्ताय [नापराय] विरोधिने ॥ ४७ ॥   
दत्ता चेत्प्रतिकूलाय प्रमादाद्बोधयेत्पतिम् ॥   
अशक्त्या तं परित्यज्य मनसा धर्ममाचरेत् ॥ ४८ ॥   
भविना शयनाद्यानात् सम्पर्कात्सहभोजनात् ॥   
सञ्चरन्ति महाघोरे नरके कालमक्षयम् ॥ ४९ ॥   
पञ्चाक्षरोपदेशी च नरस्तुतिकरो यदि ॥   
सोऽलिङ्गी स दुराचारी कुकविः स तु विश्रुतः ॥ ५० ॥   
उत्तमां वृत्तिमाश्रित्य नीचां वृत्तिं समाश्रयेत् ॥   
आरूढपतितो ज्ञेयः सर्वकर्मबहिष्कृतः ॥ ५१ ॥   
(ब्रह्मगीतायां) शिवपूजापरो भूत्वा योऽन्यं देवमनुस्मरेत् ॥   
अष्टाविंशतिकोट्यन्तनरकं याति स ध्रुवम् ॥ ५२ ॥   
(लिङ्गसारे) लिङ्गार्चनैकशरणो योऽन्यं देवं तु बन्दते ॥   
नायकं नरकं गत्वा तिर्यग्योनिषु जायते [शुनां गर्भेषु जायते]॥ ५३   
॥   
शिवभक्तं समालोक्य दूरादेवात्र भक्तितः ॥   
प्राञ्जलिः प्रणतो भूत्वा तोषयेद्दानभोजनैः ॥ ५४ ॥  
  
पृ० ७०) शम्भोर्नैवेद्यकं शुद्धमन्योच्छिष्टं तु मिश्रितम् ॥   
तद्गृहं शिवभक्तानां वर्जनीयं प्रयत्नतः ॥ ५५ ॥   
यद्गृहेष्वन्यदेवोऽस्ति तद्गृहाणि परित्यजेत् ॥   
यद्गृहेषु भविप्राप्तिस्तद्गृहाणि परित्यजेत् ॥ ५६ ॥   
स्थावरं जङ्गमं चेतिद्विविधं लिङ्गमुच्यते ॥   
जङ्गमस्यावमानेन स्थावरं निष्फलं भवेत् ॥ ५७ ॥   
सम्यग्गुरुं शिवं ज्ञात्वा नित्यं तत्पूजनं बुधः ॥   
यः करोत्युभयः कायः शिवैका श्रय एव सः ॥ ५८ ॥   
मानुषं लोकमाश्रित्य त्रिधा भवति शङ्करः ॥   
आचार्यो लिङ्गनामा च चरदेवो महेश्वरः ॥ ५९ ॥   
गुरौ लिङ्गे जङ्गमे च भक्तिभावनपूजनैः ॥   
समताभाजनं यस्य तद्भवेत् त्रिविधं स्थलम् ॥ ६० ॥   
सर्वदा च गुरौ भक्तिर्लिङ्गजङ्गमपूजनम् ॥   
एकपत्नीव्रतं वीरमाहेश्वरमहाव्रतम् ॥ ६१ ॥   
(शिवसूत्रे)   
कनिष्ठा मद्गता पूजा मध्यमं गुरुपूजनम् ॥   
उत्तमं जङ्गमस्येति विशिष्टं समयार्चनम् ॥ ६२ ॥   
(शैवरत्नाकरे)   
शिवो यथा तथा भक्तो यथा भक्तस्तथा शिवः ॥   
तस्मात्सर्वप्रयत्नेन दीक्षितान्याजयेद्बुधः ॥ ६३ ॥   
एवं सुसम्मतः शिष्यो गुरुपूजां समाचरेत् ॥   
वस्त्रालङ्काररत्नादिदक्षिणाभिर्विशेषतः ॥ ६४ ॥   
पुत्रदारादिसंयुक्तमात्मानं सपरिग्रहम् ॥   
  
पृ० ७१) गुरुदक्षिणाक्रमकथनम्   
  
पुष्पाक्षतजलोपेतं गुरवे स्वं समर्पयेत् ॥ ६५ ॥   
शिष्यस्तु दक्षिणां दद्यादाचार्याय स्वशक्तितः ॥   
यथोपदिष्टमार्गेण कुर्यात्सन्मानमृत्विजाम् ॥ ६६ ॥   
इत्याद्या बहवो ज्ञेयाः सन्ति ये च शिवागमे ॥   
आयुरारोग्यतां याति कीर्तिं च विमलां भुवि ॥ ६७ ॥   
श्रीकण्ठस्य तया प्राप्तिं समवाप्नोति दीक्षितः ॥ ६८ ॥   
  
इति श्रीवीरशैवाचारप्रदीपिकायां दीक्षाप्रकरणे   
गुरुबोधगुरुदक्षिणालक्षणं नाम नवमोऽध्यायः ॥  
  
पृ० ७२) ॥ श्रीगुरुभ्यो नमः॥   
  
अथ दशमोऽध्यायः ।   
  
गुरुशुश्रूषणं वक्ष्ये तद्यथा शृणु यत्नतः ॥   
ततः कुर्वीत शुश्रूषां सद्भक्त्याऽहरहर्गुरोः ॥ १ ॥   
शुश्रूषायाः क्रमं चाथ शृणुष्व चतुरानन ॥   
मनस्यविरतं सम्यग्गुरोराकारचिन्तनम् ॥ २ ॥   
शुश्रूषोपायता काचित् हृच्छुश्रूषेत्युदाहृता ॥  
देव किं कर्म कर्तव्यं तदेवेत्युत्तरं पुनः ॥ ३ ॥   
एवमादिप्रियोक्तिश्च सा वाक् शुश्रूषिका स्मृता ॥   
समीपे वापि दूरे वा स्वशरीरनिवेदनम् ॥ ४ ॥   
गमनागमनायासैः स्वभावानन्दनैस्तथा ॥   
प्रदक्षिणनमस्कारान्सम्यक् पादावनेजनम् ॥ ५ ॥   
पयसाज्येन दध्ना वा लब्धेनाङ्घ्रिप्रपूजनम् ॥   
ततः सूक्ष्मैर्मुद्गचूर्णैरुष्णेन सलिलेन च ॥ ६ ॥   
प्रक्षाल्य शुद्धवस्त्रेण तदूर्ध्वोदकमार्जनम् ॥ ७ ॥   
शय्यासंस्तरणं कृत्वा केशान्सम्मार्जयेन्नखैः ॥   
तैलाभ्यङ्गक्रियाश्चाथ स्नानकर्म यथा शुभम् ॥ ८ ॥   
श्रीखण्डलेपनं पुष्पमालिका चारुबन्धनम् ॥   
शौचार्थं मृज्जलादीनि दन्तकाष्ठप्रदापनम् ॥ ९ ॥   
पूजास्थानानुलेपं च गोमयेन सवारिणा ॥   
पूजायै जलपुष्पाणि तत्र योग्यानि विन्यसेत् ॥ १० ॥   
  
पृ० ७३) गुरुशुश्रूषालक्षणम्   
  
एवमादीनि चान्यानि गृहकर्माणि यानि वै ॥   
एतैः कृता च सा सेवा कायिकेत्यभिधीयते ॥ ११ ॥   
धान्यस्वर्णपशुक्षेत्रदासीदासाम्बराणि च ॥   
पर्यङ्कभूषणान्यत्र त्रिपादचषकानि च ॥ १२ ॥   
चन्दनान्यनुलेपोक्तद्रव्याणि सुरभीणि च ॥   
केशानुलेपद्रव्याणि कस्तूर्यादीनि यानि च ॥ १३ ॥   
तुरङ्गमगजान्दोलस्यन्दनानि शुभानि च ॥   
तेषां प्रदानं सद्भक्त्या घनशुश्रूषिका स्मृता ॥ १४ ॥   
द्रव्यसामर्थ्यसम्पन्नो यः कश्चिच्छिष्यकस्सदा ॥   
सर्वशुश्रूषिकां कुर्यात्स गुरोरेवभक्तितः ॥ १५ ॥   
न्यायार्जितं स्थितं स्वर्णमुख्यं यद्व्यावहारतः ॥   
तदेव द्रव्यं गुरवे दद्याद्दाने हि तद्वरम् ॥ १६ ॥   
अन्यायेन यदानीतं पुरुषेण तु केन चित् ॥   
न दद्याद्गुरवे तत्तु रत्नं स्वर्णमपि क्वचित् ॥ १७ ॥   
नूतनं सदृढं स्निग्धं धवलं नेत्रवल्लभम् ॥   
दद्यादाच्छादनं भक्त्या गुरवे सर्वदा बुधः ॥ १८ ॥   
+ विशीर्णं स्फुटितं दग्धं प्राक्तनं स्वधृतं पुरा ॥   
+ दष्टं कीटादिभिर्वस्त्रं न दद्याद्गुरवे बुधः ॥ १९ ॥   
परुषं दुष्क्रियायुक्तं नीलसूत्रविनिर्मितम् ॥   
पट्टवस्त्रेतरं वस्त्रं सुजीर्णं न प्रदापयेत् ॥ २० ॥   
पट्टदेवाङ्गचीनानि वासांस्यन्यानि यानि च ॥   
चित्राणि दद्यान्नृपतिरितरो वा धनाधिपः ॥ २१ ॥  
  
पृ० ७४) गुरोः प्रियाणि द्रव्याणि यानि कानि चिदन्वहम् ॥   
तानि भक्त्या प्रदेयानि शिष्येण सुलभानि वै ॥ २२ ॥   
दरिद्रश्च स्वयं शिष्यः प्रतिसंवत्सरं यजेत् ॥   
वासः प्रावरणार्थाय दद्यात्तन्नेत्रवल्लभम् ॥ २३ ॥   
गुरुं स्वगृहमायान्तं दृष्ट्वा भक्तियुतो नृपः ॥   
तस्मै दत्वासनं नत्वा चाग्रे तिष्ठेदनुज्ञया ॥ २४ ॥   
आचार्यचरणद्वन्द्वप्रक्षालितजलं सदा ॥   
यः पिबेद्धारयेद्भक्त्या सर्वपापैः प्रमुच्यते ॥ २५ ॥   
चन्दनं चाक्षतं पुष्पं स्वर्णं ताम्बूलमम्बरम् ॥   
पात्रे विधाय गुरवे शिष्यो दद्यात्स्वपाणिना ॥ २६ ॥   
सम्भोजयित्वा स्वगुरुं पश्चाद्भुञ्जीत बुद्धिमान् ॥   
गुरोः पुरस्ताद्यो भुङ्क्ते गुरुद्रोही न संशयः ॥ २७ ॥   
यानि भक्त्या च नूत्नानि कन्दमूलफलानि च ॥   
अपूपान्यपि चान्यानि गुरोः पूर्वं न भक्षयेत् ॥ २८ ॥   
शिष्येण भोजनात्पूर्वं न भोक्तव्यं कदाचन ॥   
भोजनानन्तरेऽश्नीयात्स्वगुरोर्यः स पुण्यभाक् ॥ २९ ॥   
यो भक्त्या गुरुणा भुक्तं पात्रस्थं न च मुञ्चति ॥   
स भोक्ता सर्वदुरितैर्मुच्यते नात्र संशयः ॥ ३० ॥   
ताम्बूलमुत्तमं तस्मै ततः पात्रेण दापयेत् ॥   
पश्चादिष्टानि वस्तूनि दत्वा नत्वा समापयेत् ॥ ३१ ॥  
  
पृ० ७५) गुरुपूजालक्षणम्   
  
प्रदत्तं च स्वगुरुणा ताम्बूलं परिचर्वितम् ॥   
शिष्यस्तद्भक्षयेद्भक्त्या शुद्धान्तःकरणो भवेत् ॥ ३२ ॥   
शुभकार्येषु सर्वेषु विवाहादिषु भक्तितः ॥   
गुरुमभ्यर्चयेच्छिष्यो वस्त्रहेमादिभिस्तदा ॥ ३३ ॥   
तत्रापि च सभापूजाविधेः पूर्वं गुरुं यजेत् ॥   
ततः सभां यजेद्योग्यः क्रमेणैव यथा शुभम् ॥ ३४ ॥   
सभान्तरे गुरुं धीमान् कदाचिदपि नार्चयेत् ॥   
आसनस्थां विशोध्याङ्घ्री गन्धपुष्पाक्षतैर्यजेत् ॥ ३५ ॥   
ततोर्पयेत्स्वगुरवे वस्त्रहेमाङ्गुलीयकान् ॥   
दरिद्रश्चोदितेष्वेषु यथाशक्तित्ववञ्चयन् ॥ ३६ ॥   
एवमेवार्चयेच्छिष्यो गुरुं लब्धधनेन वा ॥   
गुरुयात्रा देवयात्रा तीर्थयात्रेति च त्रिधा ॥ ३७ ॥   
आसां त्रिविधयात्राणां गुरुयात्रा फलाधिका ॥   
गुरोः सन्दर्शनार्थं तु भक्त्या यात्रां करोति यः ॥ ३८ ॥   
पुण्यदेही स विज्ञेयः स मस्तामरवल्लभः ॥   
शिष्यो गुरुस्थितं ग्रामं न विशेद्वाहनेन च ॥ ३९ ॥   
वर्जयेद्गृहसामीप्ये तथा वै पादुकानि च ॥   
गुरोर्दिदृक्षुर्यः शिष्यः सद्भक्त्यानुदिनं तदा ॥ ४० ॥   
रिक्तपाणिर्न तं पश्येद्यथा राजा तथा गुरुः ॥   
फलं प्रसूनं ताम्बूलमन्यत्किमपि वस्तु च ॥ ४१ ॥   
एष्वेकं गुरवे दत्वा नमस्कुर्यात्तत्तो गुरुम् ॥  
  
पृ० ७६) श्रीमांश्चापि तपस्वी च शास्त्रज्ञः कुलशीलवान् ॥ ४२ ॥   
कुर्याद्दण्डनमस्कारं निर्लज्जो गुरुसन्निधौ ॥   
उपचारेषु सर्वेषु द्वावेवान्त्यन्तशोभनौ ॥ ४३ ॥   
प्रियवाणी प्रणामश्च तौविनान्ये वृथा स्मृताः ॥   
अग्रे दृष्ट्वा नमस्कृत्वा प्रदक्षिणमनुस्मरन् ॥ ४४ ॥   
प्रदक्षिणं च कुर्वीत यथाशक्त्यनुसारतः ॥   
प्रदक्षिणज्ञो यो धीमान्नतु दीर्घपदं न्यसेत् ॥ ४५ ॥   
न गच्छेत्वरितो धीमान्नजल्पेदितरैः सह ॥   
पदे पदान्तरं न्यस्य करौ चलनवर्जितौ ॥ ४६ ॥   
स्तुतिं वाचा हृदा ध्यानमेवं कुर्यात्प्रदक्षिणम् ॥   
एवं शिष्यः शुचिः कुर्याद्भक्त्या सह परिक्रमम् ॥   
स्वगुरोः पुरतः शिष्यो नेतरान्कीर्तयेज्जनान् ॥ ४७ ॥   
असह्यभाषणं चैव न वदेदितरेतरम् ॥   
नानृतं नाप्रियं वाक्यं न गुह्यं चापि भाषयेत् ॥ ४८ ॥   
नाप्रच्छन्नमुखो ब्रूयाद्गुरोरग्रे कदाचन ॥   
स्वामिभट्टारकाचार्यदेवश्रीगुरुनामभिः ॥ ४९ ॥   
वाच्यः सदा गुरुः शिष्यैर्जातुचिन्नानु नामभिः ॥   
त्वं शब्दं न प्रयुञ्जीत गुरौ शिष्यः कदाचन ॥ ५० ॥   
आज्ञां न लङ्घयेत्तस्य समं नोपविशेत्तथा ॥   
आसनं वाहनं वस्त्रं भूषणं शयनं तथा ॥ ५१ ॥   
न कुर्याद्गुरुसादृश्यं गतिसिद्धिहितेच्छुकः ॥   
  
पृ० ७७) गुरुसत्कारलक्षणम्   
  
गुरुगेहे समीपे वा न यथेष्टासनो भवेत् ॥ ५२ ॥   
गुरुर्देवो यतः साक्षात्तद्गृहं शिवमन्दिरम् ॥   
गुरुस्थितस्थलादुच्चैःस्थले वा चोन्नतासने ॥ ५३ ॥   
उदग्रवेदिकायां तु शिष्यो नासीत जातुचित् ॥ ५४ ॥   
नोल्बणं धारयेद्वेषं नालङ्कारांश्च जातुचित् ॥   
नानाभोगादिकान्कुर्यान्न विलासपरो भवेत् ॥ ५५ ॥   
न चोत्तिष्ठेद्विशेन्नैव न वृथाकार्यमाचरेत् ॥   
दीक्षां व्याख्यां प्रमत्तत्वं गुरोरग्रे विवर्जयेत् ॥ ५६ ॥   
अतिहासमवष्टम्भं लीलामङ्घ्रिप्रसारणम् ॥   
विनोदोज्वलवेषं च पर्यङ्कं दन्तधावनम् ॥ ५७ ॥   
पर्वस्फोटविकारं च पादप्रक्षालनं तथा ॥   
तद्वाक्यप्रतिकूलं च न कुर्याद्गुरुसन्निधौ ॥ ५८ ॥   
पात्रं स्नानजलं छायां माल्योपकरणानि च ॥   
भक्तिहीनोऽपि पादाभ्यां न स्पृशेन्नैव लङ्घयेत् ॥ ५९ ॥   
पादुकासनशय्यादि गुरुणा यद्यदीहितम् ॥   
नमस्कुर्वीत तत्सर्वं पादाभ्यां नस्पृशेत्क्वचित् ॥ ६० ॥   
न गुरोराश्रमे कुर्यादुपानट्परिसर्पणम् ॥   
गच्छतः पृष्ठतो गच्छेद्गुरोश्छायां न लङ्घयेत् ॥ ६१ ॥   
नोपविष्टे भवेदूर्ध्वं नोच्चासनगते विशेत् ॥   
पश्चात्पादेन निर्गच्छेन्नमस्कृत्वाग्रतो गुरोः ॥ ६२ ॥  
  
पृ० ७८) स्वगुरोर्मनसाभीष्टं यत्तदेवाचरेत्सुधीः ॥   
कार्यविज्ञापनार्थं तु गुरूणां दूरवासिनाम् ॥ ६३ ॥   
या त्रिरेखावृता सङ्ख्या षडित्यभिहिता बुधैः ॥   
ताडपत्रं दृढं सौम्यमृजुं साग्रं द्विधा कृतम् ॥ ६४ ॥   
मृदुलं यत्प्रशस्तं तन्मतं लेखाविलेखने ॥   
कर्कशं कल्मषं वक्रं हीनाग्रं स्फुटितं युगम् ॥ ६५ ॥   
तालपत्रं न तच्छ्रेष्ठं मतं लेखाविलेखने ॥   
विसर्गमात्रानुस्वारैर्वर्णस्पष्ट यथा भवेत् ॥ ६६ ॥   
तथैव विलिखेत्पत्रे छिन्द्याद्वर्णं न जातुचित् ॥   
सन्दिग्धं छिन्नवर्णं चाप्रशस्तं गूढभाषणम् ॥ ६७ ॥   
न कदाचिल्लिखेत्पत्रे स्वाचार्याय सदा सुधीः ॥   
प्रशस्तभाषासंयुक्तं विनयस्तुतिपूर्वकम् ॥ ६८ ॥   
विज्ञापनीयं गुरवे यत्कार्यं तत्समालिखेत् ॥   
पत्रं चाल्पमिति ज्ञेयं प्रविलिख्य प्रयोजनम् ॥ ६९ ॥   
गुरोर्विज्ञापनार्थाय प्रेषयेदन्तिकं गुरोः ॥   
गच्छंस्तिष्ठन्स्वपन्जाग्रन् यद्यत्कर्म समाचरेत् ॥ ७० ॥   
समक्षं त्वपरोक्षं वा कर्तव्यं गुर्वनुज्ञया ॥   
गुरोर्गुरुस्तस्य गुरुस्तद्गुरोरग्रजा अपि ॥ ७१ ॥   
तद्भार्याश्च नमस्कुर्यात्सदा वै प्रीतिवत्सलैः ॥   
तथापि स्वगुरोः पुत्रं पश्येद्गुरुमिवापरम् ॥ ७२ ॥   
  
पृ० ७९) गुरुनिन्दानिषेधकथनम्   
  
आत्मा वै पुत्रनामासीदागमोक्तिनिदर्शनात् ॥ ७३ ॥   
कदाचिदपि शिष्यो वै न निन्देदीश्वरं गुरुम् ॥   
शिवस्य च गुरोर्निन्दां तथा न शृणुयात्सदा ॥ ७४ ॥   
स्वमातृपितृभार्यादिभ्रातृबन्धुसुतेषु च ॥   
ये गुरुद्वेषिणस्तान् हि नत्वा शिष्यः परित्यजेत् ॥ ७५ ॥   
गुरुं निन्दति यः शिष्यो द्रव्यं हरति तस्य च ॥   
करोति द्वेषिभिः स्नेहं स चाण्डालो न संशयः [स चाण्डालसमः   
स्मृतः] ॥ ७६ ॥   
सन्मानं गुरुभाषायां गुरोः शिष्यो य इच्छति ॥   
स महापातकी ज्ञेयः पतत्येव स दुर्गतौ ॥ ७७ ॥   
यः पश्यति गुरुं शिष्यः साधारणमनुष्यवत् ॥   
तस्य भक्तिर्वृथा ब्रह्मन्नेवास्त्यत्र न संशयः ॥ ७८ ॥   
यः पश्यति गुरुं शिष्यः उदासीनमनीषया ॥   
स पापात्मा महा घोरे नरके परिवर्तते ॥ ७९ ॥   
दूरतो यो गुरुं दृष्ट्वा चोदासीनतया व्रजेत् ॥   
श्वानयोनिशतं गत्वा भवेच्चाण्डालवेश्मनि ॥ ८० ॥   
समस्तदेवतावासं सर्वमन्त्रास्पदं गुरुम् ॥   
उपेक्षते यः पापात्मा रौरवं नरकं व्रजेत् ॥ ८१ ॥   
हृदि नायं ममाचार्य इत्युपेक्षां करोति चेत् ॥   
मयि भक्तिर्वृथा तस्य तथैव च समर्चनम् ॥ ८२ ॥   
  
पृ० ८०) योग्यमाद्यं गुरुं त्यक्त्वा शिष्यः क्षुद्रक्रियान्वितम् ॥   
गुरुं समाश्रयेदन्यं यः स याति सुदुर्गतिम् ॥ ८३ ॥   
गुरोरत्यन्तभक्तस्य शिष्यस्येह परत्र च ॥   
न किञ्चिद्दुर्लभं ब्रह्मन् समस्तं सुलभं सदा ॥ ८४ ॥   
अथ किं बहुनोक्तेन गुरुदेवो महेश्वरः ॥   
प्रत्यक्षे वा परोक्षे वा गुरोःप्रीतिं समाचरेत् ॥ ८५ ॥   
गुरुप्रीतिकरः शिष्यो यः स प्रीतिकरो मम ॥   
तस्य प्रियकरः शिष्यो मम प्रियकरो भृशम् ॥ ८६ ॥   
तस्मात्सर्वप्रयत्नेन गुरोः प्रीतिकरो भवेत् ॥   
गुरुभक्तिं विना तस्य मयि भक्तिर्वृथा भवेत् ॥ ८७ ॥   
शिष्यस्तस्मात्प्रयत्नेन गुरौ भक्तिं समाचरेत् ॥   
यः कश्चिद्गुरुभक्तः स्यात्स याति परमां गतिम् ॥ ८८ ॥   
  
इति श्रीवीरशैवाचारप्रदीपिकायां गुरुशुश्रूषालक्षणं नाम   
दशमोध्यायः ॥  
  
पृ० ८१) ॥ श्रीगुरुभ्यो नमः ॥   
  
अथ एकादशोऽध्यायः ।   
  
विष्ण्वादिदेवैः परिपूजितं सदा स्वयम्भुवाद्यैर्मुनिभिः सुपूजितम् ॥   
नमाम्यहं त्वामपवर्गसिध्यै सद्विद्यया कल्पितज्ञानविग्रहम् ॥ १ ॥   
लक्ष्म्यादिशक्तिभिश्चैव पूजितां तां सदा मुदा ॥   
मन्त्ररूपां महादेवीमन्नपूर्णां नमाम्यहम् ॥ २ ॥   
(शिव एको ध्येयः कथं तर्हीत्याह अथर्वणवेदे) ईशानः शिव एको   
ध्येयः शिवङ्करः सर्वमन्यत्परित्यज्येति ॥   
ईशवानित्यत्र छन्दसि क्वनिबिति क्वनिप्प्रत्ययः ॥   
एक इति एक एव रुद्रो न द्वितीयाय तस्थे इति ॥   
द्यावाभूमी जनयन्देव एक इति ॥   
स शिव एक इति प्रत्यहं देव एक इति तमेकं पुरुषं रुद्रमिति एको रुद्र   
उच्यत इति एकत्वमाह ॥   
श्ह्रुतिः� पशूनां रुद्रं यजेतेति ॥ ब्रह्मादयः पशव इति रुद्रः   
पशूनामधिपतिरिति । ब्रह्मरुद्रशब्दयोः पर्यायता एक एव रुद्रो न   
द्वितीयोऽवतस्थे एकमेवाद्वितीयं ब्रह्मेति परस्परं समानाभ्यां   
श्रुतिभ्यां मदेवस्याम इति, घोरशिवलक्षणयोः   
श्रुतिसिद्धयोरीश्वरतन्वोः कार्यभेदोऽस्ति, (ब्रह्मगीतायां)   
  
पृ० ८२) अलिङ्गमेकमव्यक्तं लिङ्गं ब्रह्मेति निश्चितमिति, परमाय नमः   
परमलिङ्गाय नमस्तस्मात्कारणात्सकलनिष्कलात्मकशिव एको ध्येयः   
पूजनीयश्च, (हंसोपनिषदि) अरूपे भावना नास्ति यदृर्श्यं   
तद्विनश्यति ॥ दृश्यादृश्यस्वरूपत्वे तथा सेवा सदाभ्यसेत् ॥   
(शिवसङ्कल्पोपनिषदि) योऽसौ सर्वेषु वेदेषु पठ्यते ह्यज ईश्वरः ॥   
अकायो निर्गुणो ह्यात्मा तन्मे मनः शिवसङ्कल्पमस्तु ॥ (सूतसंहितायां)   
॥   
घृतकाठिण्यसन्मूर्तिः सच्चिदानन्दलक्षणः ॥   
शिवादन्यश्च नैवास्ते शिव एव न चापरः ॥ ३ ॥   
देवाः सर्वे मुनिश्रेष्ठाः शिवस्यामिततेजसः ॥   
अम्बिकायाः पतेः शम्भोः प्रत्यक्षं करबिल्ववत् ॥ ४ ॥   
सर्वोपनिषदामर्थः शिव एव न चापरः ॥   
एकमेवं हि तत्ज्ञानं तथा ज्ञानस्य शासनम् ॥ ५ ॥   
आदित्यपुराणे ॥   
तत्तत्वं यद्भगवतो रूपमीशस्य शूलिनः ॥   
अक्षरं परमं व्योम शैवं ज्योतिरुमापतिः ॥ ६ ॥   
यजुर्वेदे ॥   
शिव एव पूज्यो भवति ॥ यजुर्वेदरूपः एकः स इतरमहिमानं  
  
पृ० ८३) शिवस्योपास्यत्वकथनम्   
  
व्याचष्टे (चतुर्वेदतात्पर्यसङ्ग्रहे) एकं मुखं   
त्रितयमीश्वरलोचनानां चत्वारि दोंषि विशदं वपुरद्भुतं ते ॥   
अत्यन्तमेव भवतामुपकारहेतोर्नाना भवन्ति तनवस्तव दिव्यरूपाः ॥   
अनश्वरत्वादेव शरीरमीश्वरस्य वर्णकमात्रमित्याहुः ॥   
अङ्गैःस्थिरेभिरिति रूपमनश्वरं ते भूरीणि तानि च   
भुजङ्गममालभारिन् ॥ ७ ॥   
स्थिरैरङ्गैस्तुष्टुवांसस्तनूभिः (प्रदेशान्तरे) स्थिरैरङ्गैः   
पुरुरूप उग्र इति ॥ अजात इत्येवमादिश्रुतेर्विषयविग्रहतां नीतमित्युक्तम्   
॥ (तथा यजुर्वेदे) अजात इत्येव कश्चिद्भीरुः प्रपद्य रुद्र यत्ते   
दक्षिणं मुखं तेन मां पाहि नित्यं तथा च जाबालशाखायाम् ॥   
प्रत्यञ्जनस्तिष्ठति स युगस्यान्तकाले एक एव रुद्रो न द्वितीयाय तस्थे ॥   
न ब्रह्मा न विष्णुर्न सूर्यो नाग्निर्न चन्द्रतारकाः इति ॥ अस्मिन्नर्थे   
स्कान्दे ॥   
विष्णुसञ्ज्ञा ह्यसङ्ख्याता ह्यसङ्ख्याताः पितामहाः ॥   
असङ्ख्याताः सुरेन्द्राश्च नित्य एको महेश्वरः ॥ ८ ॥   
आदित्यपुराणे ॥   
असङ्ख्याताश्च कालाश्च ह्यसङ्ख्याताः पितामहाः ॥   
असङ्ख्याताश्च हरयो नित्य एको महेश्वरः ॥ ९ ॥   
त्वं विश्वकर्ता तव नास्ति कर्ता त्वं विश्वभर्ता तव नास्ति भर्ता ॥   
त्वं विश्वहर्ता तव नास्ति हर्ता त्वं विश्वनाथस्तव नास्ति नाथः ॥ १०   
॥   
ब्रह्मादिकं सक-  
  
पृ० ८४) लमन्यमपोह्य पुंसां ध्यातव्यमेवमभिधाय शिवङ्करं त्वाम् ॥   
वक्तव्यमन्यमनपेक्ष्य विमोक्षहेतुमाथर्वणः परिसमाप्तिमुवाच वेदः ॥   
११ ॥   
अत एव अनीश्वरः सकलनिष्कलात्मकः सच्चिदानन्दरूपः सदाशिवः   
शिवङ्करः शिव एव मुक्तिप्रदः स एव मुमुक्षुभिः पूजनीयः स एको   
ध्येयः सर्वमन्यं परित्यज्य ॥ मानवपुराणे ॥   
अथो मुमुक्षुभिः सर्वैः साम्बः सर्वेश्वराह्वयः ॥   
परतत्वविशेषेण ध्येय एव सदा हृदि ॥ १२ ॥   
तस्य शेषतया ध्येया ब्रह्मविष्ण्वादि देवताः ॥   
कदाचिदपि मोहाद्वै स्वप्रधानतया नहि ॥ १३ ॥   
सर्वमन्यं परित्यजेदित्याह चाथर्वणी श्रुतिः ॥   
ध्येयभेदेन सोऽप्येवमुत्तमाधमभेदतः ॥   
द्विविधस्तत्र देवानां शिवस्य ध्यानमुत्तमम् ॥ १४ ॥   
विष्ण्वादीनां तु देवानां ध्यानं चाधममिष्यते ॥   
अथो मुमुक्षुभिः प्राज्ञैः शिव एव शिवङ्करः ॥ १५ ॥   
ध्येयः सर्वान्परित्यज्य शिवादन्यत्तु दैवतम् ॥   
अस्मिन्नर्थे श्रुतिः साध्वी समाप्ता वेदवित्तमाः ॥ १६ ॥   
क्वचित्कदाचिद्वेदेषु तदन्याः सर्वदेवताः ॥   
ज्ञेयत्वे चाङ्ग चोच्यन्ते ध्येयत्वेऽपि तथैव च ॥ १७ ॥   
  
पृ० ८५) शिवस्योपास्यत्वकथनम्   
  
बहुनोक्तेन किं विप्राः शिवो ध्येयः शिवङ्करः ॥   
शिवादन्यत् परित्यज्य दैवतं भुक्तिमुक्तये ॥ १८ ॥   
(स्कान्दे व्यासविष्णुसंवादे) जगाम शरणं देवं सर्वभावेन   
शङ्करम् ॥   
सन्त्यज्य तृणवत्सर्वान्ब्रह्मविष्ण्वादिकांस्तथा ॥ १९ ॥   
(सौरसंहितायाम्) सर्वान्देवान्परित्यज्य यजेत्पञ्चास्यमीश्वरम् ॥   
सर्वान्मन्त्रान्परित्यज्य जपेत्पञ्चाक्षरं सदा ॥ २० ॥ ब्रह्मगीतायाम् ॥   
विष्णुभक्त्या च मद्भक्त्या नास्ति नास्ति परा गतिः ॥   
शम्भुभक्त्यैव सर्वेषां सत्यमेव मयोदितम् ॥ २१ ॥ कालिकाखण्डे ॥   
शुकवद्देव विश्वेश क्रीडायै केवलं वयम् ॥   
तवोन्मेषनिमेषाभ्यामस्माकं प्रलयोदयौ ॥ २२ ॥   
(सूतसंहितायाम् )   
अथो महादेवशिवादिशब्दं परं मुदा नित्यमतन्द्रितश्च ॥ विहाय   
नारायणनामपूर्वकं जपेदशेषाशुभनाशनाय ॥ २३ ॥   
शाम्भवपुराणे ॥   
नारायणादिनामानि न प्रत्यक्षकराणि वै ॥   
नामानीति परिज्ञानमल्पस्य तपसः फलम् ॥ २४ ॥   
पराशरपुराणे ॥   
नारायणो हरिर्विष्णुर्मुकुन्दः केशवोच्युतः ॥   
एवमादीनि नामानि नैव तत्वपराणि वै ॥ २५ ॥  
  
पृ० ८६) परतत्त्वोपदेशस्य सन्निधौ पठिता अपि ॥   
शब्दाः कथञ्चिद्योगेन प्रवर्तन्ते न मुख्यता ॥ २६ ॥   
विष्णुनारायणाद्यैस्तु नामभिः सकलैरपि ॥   
श्रुतिस्मृतिपुराणोक्तैर्नोच्यते परमं पदम् ॥ २७ ॥   
मानवपुराणे ॥   
नारायणादिनामानि विसृज्य सुविचारतः ॥   
जपेच्छिवादिनामानि सद्यो मुक्तिं य इच्छति ॥ २८ ॥   
नारायणादिनाम्नः निर्वचनं कारणागमे ॥   
आपो नारायणो रुद्रः पुरुषः कृष्णपिङ्गलः ॥   
तस्माद्भवन्ति वै ह्यापो नारायण इति स्मृतः ॥ २९ ॥   
स्कान्दे ॥   
आपो नारा इति प्रोक्ता नारा वै नरसूनवः ॥   
ता यदस्यायनं तेन प्रोक्तोनारायणः स्वयम् ॥ ३० ॥   
तथा च लिङ्गपुराणे ॥   
आपो नरस्य तनयेत्यपां नामानि शुश्रुमः ॥   
आपूर्य ताभिरयनं कृतवानात्मनो यतः ॥   
अप्सु शेते यतस्तस्माद्वासुदेवेति विश्रुतः ॥ ३१ ॥   
शिवरहस्ये ॥   
दिव्यवर्षसहस्रान्ते जठरात्तस्य धीमतः ॥   
अधोद्वाराद्धि निष्क्रान्तो भवाम्यहमधोक्षजः ॥ ३२ ॥   
एवमादीनि नामानि परतत्त्वपराणि वै ॥   
न भवन्ति तस्मात्तानि मुमुक्षुभिर्न स्मर्तव्यानि ॥   
वायव्यसंहितायाम् ॥   
  
पृ० ८७) शिवम्योपास्यत्वकथनम्   
  
अल्पान्देवान्परित्यज्य कर्मणा मनसा गिरा ॥   
तमेव साम्बमीशानं भज भावपुरःसरम् ॥ ३३ ॥   
पराशरपुराणे ॥   
विहाय शङ्करं देवं [विहाय साम्बमीशानं] भजन्ते देवतान्तरम् ॥   
ते महाघोरसंसारे पतन्ति परिमोहिताः ॥ ३४ ॥   
विहाय साम्बमीशानं ये भजन्ति विमुक्तये ॥   
ते महातमसाक्रान्ता न तेषां परमा गतिः ॥ ३५ ॥   
देवनिकाये देवस्यैव ब्राह्मण्यं ब्रह्मणोपास्यत्वं च   
प्रपदमन्त्रसिद्धमिति ॥ (तात्पर्यसङ्ग्रहे ) ॥   
त्वं ब्राह्मणस्त्वदुपधावनमेव कार्यं तद्ब्राह्मणैस्त्वदितरे न   
भवन्त्युपास्याः ॥ अब्राह्मणो द्विजवरस्य च सेवनेन सम्भाव्य एव खलु   
नः प्रपदं प्रमाणम् ॥ ३६ ॥   
प्रपदाख्यो हि मन्त्रश्च सामवेदप्रसिद्धः स यथा ॥ श्रुतिः ॥   
त्वं वेदेषु ब्राह्मणोस्यहं मनुष्येषु ब्राह्मणो ब्राह्मणो वै   
ब्राह्मणमुपधावत्युपधावति ॥ अस्मिन्नर्थे पराशरपुराणे ॥   
ततो विप्रस्य सम्बन्धो शिवेनैव हि पूज्यते ॥   
सङ्कराः सर्वदेवाश्च वृषलस्तु पुरन्दरः ॥ ३७ ॥   
पितामहस्तु वैश्यः स्यात्क्षत्रियः परमो हरिः ॥   
ब्राह्मणो भगवान्रुद्रः सर्वेषामुत्तमोत्तमः ॥ ३८ ॥  
  
पृ० ८८) ब्रह्मभावो हि रुद्रस्य ब्राह्मण्यं नैव हेतुजम् ॥   
ब्राह्मणो वै सदा लोके ब्राह्मणं चोपधावति ॥ ३९ ॥   
महाब्राह्मणमीशानमुपधावेत नेतरान् ॥   
सदा महान्तमात्मानं विरूपाक्षं द्विजोत्तमः ॥ ४० ॥   
(अस्मिन्नर्थे वातुलतन्त्रे) ॥   
रुद्र एव सदा साक्षाद्ब्राह्मणो ब्रह्मभावतः ॥   
ब्राह्मणैः पठितस्तस्माद्ब्राह्मणो रुद्र एव हि ॥ ४२ ॥   
प्रजानां पालको राजा विष्णुः सर्वस्य पालकः ॥   
तेन राजा हरिस्तस्य ब्राह्मण्यं त्वौपचारिकम् ॥ ४२ ॥   
जगद्विस्तरणे चैव कार्यवान् भगवानजः ॥   
केवलं वैश्य एव स्यान्न राजा न द्विजोत्तमः ॥ ४३ ॥   
राजाधिराजः सर्वेषां त्र्यम्बकस्त्रिपुरान्तकः ॥   
तस्यैवानुचराः सर्वे ब्रह्मविष्णुपुरोगमाः ॥   
तस्माद्ब्राह्मणानां स्वकीयदेवता महाब्राह्मणो रुद्र एव समुपास्यः ॥   
४४ ॥   
यजुर्वेदे ॥   
यो वै स्वां देवताम् अतिक्रम्य यजते ॥   
प्रस्वायै देवतायै च्यवते न परां प्राप्नोति पापीयान् भवति ॥   
(शिवसङ्कल्पोपनिषदि) परात्परतरो ब्रह्मा यत्परात्परतो हरिः ॥   
तत्परात्परतस्त्वीशस्तन्मे मनः शिवसङ्कल्पमस्तु ॥ पुराणान्तरे ॥   
प्रजापतेरपि ब्रह्मा ब्रह्मणो विष्णुरास्तिकाः ॥   
विष्णोरपि हरस्तस्मान्महान् साक्षान्महेश्वरः ॥ ४५ ॥  
  
पृ० ८९) शिवस्योपास्यत्वकथनम्   
  
इत्यादिवाक्यैः अनेकश्रुतिपुराणागमवाक्यप्रमाणैः प्रतिपाद्यमानस्य   
परात्परस्य श्रीमहादेवस्य दिव्यश्रीपादपद्मयुगयोर्नमस्कारः कार्य   
इतरेषां न कार्यः ॥ तत्कथमित्युक्ते ॥ (यजुरारण्यके तैत्तरीये) यस्मै   
नमः ॥ तच्छिरोधर्मो मूर्धा ब्रह्मोत्तरा हनुर्यज्ञोदो विष्णुरयं   
संवत्सरः ॥ प्रजननमश्विनौ   
पूर्वपादावत्रिमध्यमित्रावरुणावपरपादावग्निः पुच्छस्य   
प्रथमकाण्डम् ॥ तत इन्द्रस्ततः प्रजापतिरभयं चतुर्थं समवाये   
दिव्यशाक्वरः शिंशुमारः ॥ (ऋग्वेदे) स्तुहि श्रुतं गर्तसदं युवानं   
मृगन्नभीममुपहत्नुमुग्रं मृडाजरित्रे रुद्रस्तवानो अन्यन्ते अस्मिन्निवपन्तु   
सेनाः ॥ (अस्मिन्नर्थे स्कान्दे) ॥   
चित्ते ध्यात्वा प्राणलिङ्गं पूजां तां कुरुते स्वयम् ॥   
तस्मात्त्रिकरणानां तु शुद्धा पूजा विधीयते ॥ ४६ ॥   
इत्यादिश्रुत्यागमादिभिः शिव एक एव ध्येयः पूजनीयः ॥   
विष्ण्वादिपूजका अधमा न दर्शनीयाः न सम्भाष्या इति ॥   
किञ्च जननमरणसंसारानलसन्दग्धा हरिमुख्यदेवता विहाय शिव एक   
एव नित्यः अखिलबन्धविमोक्षक इति ज्ञात्वा करुणासमुद्रं परमेश्वरं   
श्रुतिः शरणं जगाम ॥ तत्कथमित्युक्ते ॥ इयं श्रुतिः ॥ ॐ अजात   
इत्येव कश्चिद्भीरुः प्रपद्यते रुद्र यत्ते दक्षिणं मुखं तेन मां पाहि   
नित्यम् ॥ आदित्यपुराणे ॥ यस्य पादरजस्पर्शाद्ब्रह्मत्वं प्राप्तवानहम्   
॥  
  
पृ० ९०) शार्"निणापि ततो मूर्ध्ना धृत्वा विष्णुत्वमाप्तवान् ॥ ४७ ॥   
सूतसंहितायाम् ॥   
यस्तु लिङ्गार्चनं त्यक्त्वा देवानन्यांश्च पूजयेत् ॥   
रत्नं विहाय मुढात्मा यथा काचमपेक्षते ॥ ४८ ॥   
ब्रह्मविष्ण्वोर्न वक्तव्यं ब्राह्मणैः पूजनं क्वचित् ॥   
सततं पूजयेद्रुद्रं ब्रह्मविष्णू परित्यजेत् ॥ ४९ ॥   
  
इति श्रीवीरशैवाचारप्रदीपिकायां पूजाप्रकरणे इतरदेवतापरित्यागो   
नाम एकादशोऽध्यायः ॥  
  
पृ० ९१) अथ द्वादशोऽध्यायः ।  
  
॥ श्रीगुरुभ्यो नमः ॥   
  
अथ सर्वदेवताराध्यत्वं तत्फलं वक्ष्यामि ॥ ऋग्वेदे ॥   
तव श्रियो मरुतोऽर्चयन्तः रुद्र यत्ते जनिम चारु चित्रम् ॥   
पदं यद्विष्णोः परमं न्यधायि इति ॥   
अस्मिन्नर्थे (पराशरपुराणे) रुद्रलिङ्गं महाविष्णुर्गोप्यागोप्यं   
शिलामयम् ॥   
चारु चित्रं समभ्यर्च्य प्राप्तवान् परमं पदम् ॥ १ ॥   
सा च लक्ष्मीः समाख्याता महाविष्णोस्तु वल्लभा ॥   
यस्य लिङ्गं समभ्यर्च्य सा पूज्या सर्वचेतनैः ॥ २ ॥   
ब्रह्मा सर्वजगत्कर्ता यस्य लिङ्गार्चनेन वै ॥   
भारतीमाप्तवानाशु स पूज्यः सर्वचेतनैः ॥ ३ ॥   
यस्य लिङ्गार्चनेनैव वल्लभाश्च स्वभर्तृषु ॥   
शची देवी स्त्रियश्चान्याः सम्पूज्या सर्वचेतनैः ॥ ४ ॥ (पुरुषसूक्ते)   
॥   
यज्ञेन यज्ञमयजन्त देवास्तानि धर्माणि प्रथमान्यासन् ॥   
ते ह नाकं महिमानः सचन्त यत्र पूर्वे साध्याः सन्ति देवाः ॥   
(शिवधर्मे)॥   
  
पृ० ९२) यस्य लिङ्गं समभ्यर्च्य मरुतः सकला अपि ॥   
प्रपेदिरे श्रियः पूर्णास्ते पूज्याः सर्वचेतनैः ॥ ५ ॥   
इन्द्रनीलमयं लिङ्गं विष्णुः पूजयते सदा ॥   
विष्णुत्वं प्राप चैतेन सर्वदैकं सनातनम् ॥ ६ ॥   
(तथा च वायव्यसंहितायाम्) ॥   
ततो जनार्दनस्तुष्टो पदं प्राप्य महेश्वरात् ॥   
जगाम भास्वरं रम्यं वैकुण्ठं स्थानमुत्तमम् ॥ ७ ॥   
(लिङ्गपुराणे) ॥   
पद्मपुष्पसहस्रैश्च पादावभ्यर्च्य भक्तितः ॥   
अर्चयित्वा परेशं तु स्तुतवान्मधुसूदनः ॥ ८ ॥   
एकं न्यूनं सहस्त्राणां पुष्कराणां च पुष्करम् ॥   
अपूजयत्स्वयं नेत्रमेकमुद्धृत्य माधवः ॥ ९ ॥   
तदाप्रभृति तं प्राहुः पद्माक्षमिति सुव्रताः ॥   
तदर्थं नयनं चक्रं विष्णवे नीललोहितः ॥ १० ॥   
(स्कान्दे व्यासजैमिनिसंवादे) ॥   
ब्रह्मा पूजयते नित्यं लिङ्गं शैलमयं शुभम् ॥   
तस्य सम्पूजनात्तेन ब्रह्मत्वं प्राप्तमुत्तमम् ॥ ११ ॥   
शक्रोऽपि देवराजेन्द्रो लिङ्गं मणिमयं शुभम् ॥   
भक्त्या पूजयते तेन नित्यं शक्रत्वमाप्तवान् ॥ १२ ॥   
तल्लिङ्गं मृण्मयं पुण्यमग्निर्यजति भावतः ॥   
अग्नित्वं प्राप चैतेन तेजोभूतमनिन्दितम् ॥ १३ ॥   
लिङ्गं रत्नमयं चारु वरुणोऽर्चयते सदा ॥   
तेन तद्वरुणत्वं हि प्राप तद्वृद्धिसत्तमम् ॥ १४ ॥  
  
पृ० ९३) शिवपूजाफलनिरूपणम्   
  
वायुः पूजयते नित्यं लिङ्गं पैत्तलकं शुभम् ॥   
वायुत्वं तेन सम्प्राप्तमनौपम्यगुणान्वितम् ॥ १५ ॥   
लिङ्गं हेममयं भक्त्या धनदोऽर्चयते सदा ॥   
तेनासौ धनदो देवो धनदत्वमवाप्तवान् सदा ॥ १६ ॥   
ताम्रलिङ्गं सर्वदा वै भक्त्या पूजयते रविः ॥   
त्रिकालं यजता तेन प्राप्तं सूर्यत्वमुत्तमम् ॥ १७ ॥   
मुक्ताफलमयं लिङ्गं सोमः पूजयते सदा ॥   
तेन सोमेन सम्प्राप्तं सोमत्वं सततोज्वलम् ॥ १८ ॥   
कन्दर्पोऽर्चयते नित्यं लिङ्गं पुष्पमयं शुभम् ॥   
तेन कामत्वमाप्नोति त्रैलोक्यविजयं सदा ॥ १९ ॥   
विश्वेदेवा महात्मानो रौप्यलिङ्गं मनोहरम् ॥   
यजन्ते विधिवद्भक्त्या तेन विश्वत्वमाप्नुयुः ॥ २० ॥   
वसवः कांस्यकं लिङ्गं पूजयन्ति विधानतः ॥   
प्राप्नुयुस्ते महात्मानो वसुत्वं सुमनोहरम् ॥ २१ ॥   
अश्विनौ पार्थिवं लिङ्गं पूजयन्तौ विधानतः ॥   
तेन तावश्विनौ देवौ दिव्यदेहधरावुभौ ॥ २२ ॥   
सर्वलोहमयं लिङ्गं यजन्ते मातरः सदा ॥   
मातृत्वं प्राप्नुयुस्तेन सर्वलोकेषु दुर्लभम् ॥ २३ ॥   
अयोमयं परं लिङ्गं पूजयन्तेऽसुरोत्तमाः ॥   
राक्षसाश्च महात्मानः प्राप्नुयुस्तेन विक्रमम् ॥ २४ ॥   
दिव्यं त्रपुमयं लिङ्गं पिशाचाः पूजयन्ति ते ॥   
दिव्यैश्वर्यसमायुक्ताः प्रयान्ति परमं पदम् ॥ २५ ॥   
त्रैलोहिकमयं लिङ्गं यजन्ते गुह्यकादयः ॥   
तेन भोगफलोपेताः प्रयान्ति परमं पदम् ॥ २६ ॥   
  
पृ० ९४) सुप्रवालमयं लिङ्गं यजन्ते पन्नगोत्तमाः ॥   
तेन नागाः सुभोगाढ्याः प्राप्नुयुस्ते परं पदम् ॥ २७ ॥   
एवं देवाश्च गन्धर्वाः सयक्षोरगराक्षसाः ॥   
पूजयन्ति सदा कालमीशानं सुरनायकम् ॥ २८ ॥   
  
इति वीरशैवाचारप्रदीपिकायां पूजाप्रकरणे सर्वदेवताराधनं नाम   
द्वादशोऽध्यायः ॥  
  
पृ० ९५) अथ त्रयोदशोऽध्यायः ।  
  
॥ श्रीगुरुभ्यो नमः ॥   
  
अथ शिवलिङ्गपूजामाहात्म्यं वक्ष्यामि ॥   
(एकपादपुराणे)   
कैलासशिखरासीनं देवदेवं जगद्गुरुम् ॥   
कमलोदरसङ्काशं कमलाक्षशुभाननम् ॥ १ ॥   
कालपाशनिबद्धानां कालनिर्णाशकं परम् ॥   
कलाधरं कलातीतं कालरूपं परं शिवम् ॥ २ ॥   
काली कला स्वयं गौरी कान्ता कमललोचना ॥   
चरणे पतिता देवी सानन्दोवाच पार्वती ॥ ३ ॥   
(पार्वत्युवाच) भगवन् देवदेवेश सर्वज्ञ परमेश्वर ॥   
पृच्छामि संशयं देव महेश्वर हिताय वै ॥ ४ ॥   
लिङ्गस्य दर्शनादेव स्पर्शनेनापि किं फलम् ॥   
अर्चिते संस्तुते लिङ्गे फलमाख्याहि शङ्कर ॥ ५ ॥   
ईश्वर उवाच ॥   
साधु साधु महाभागे भक्तानां भक्तवत्सले ॥   
लिङ्गस्य दर्शनात्पापं क्षयं गच्छति वै प्रिये ॥ ६ ॥   
(लैङ्गे)   
लिङ्गस्य दर्शनात्प्रातर्निशि पापं व्यपोहति ॥   
आजन्म जन्तोर्माध्याह्ने सप्तजन्मकृतं निशि ॥ ७ ॥   
(कूर्मपुराणे)   
त्रयोदश्यां तथा रात्रौ सोपहारं त्रिलोचनम् ॥   
  
पृ० ९६) दृष्ट्वेशं प्रथमे यामे मुच्यते सर्वपातकैः ॥ ८ ॥   
कोटिजन्मकृतं पापं विरूपाक्षस्य दर्शनात् ॥   
तत्सर्वं नश्यति क्षिप्रं वह्निना तूलभारवत् ॥ ९ ॥   
(ग्रन्थान्तरे)   
अभक्ष्यभक्षको वापि ब्रह्महा यदि मातृहा ॥   
पितृहा बालघाती च गोघ्नः स्त्रीशूद्रघातकः ॥ १० ॥   
वक्ता च परदोषाणां परस्य गुणदूषकः ॥   
कृपणोऽनृतवादी च मणिरत्नापहारकः ॥ ११ ॥   
सर्वपापयुतः पुत्र मुच्यते लिङ्गदर्शनात् ॥   
जातिस्मरत्वमैश्वर्यं विद्याज्ञानं प्रजासुखम् ॥ १२ ॥   
अज्ञानाद्वा भयाद्वापि दृष्ट्वा प्राप्नोति शङ्करम् ॥   
लिङ्गस्य दर्शनं पुण्यं दर्शनात् स्पर्शनं शुभम् ॥ १३ ॥   
(शिवधर्मे) शिवलिङ्गं महापुण्यं सर्वदेवनमस्कृतम् ॥   
यः स्पृशेदपि पाणिभ्यां न पापैः परिलिप्यते ॥ १४ ॥   
(उमामहेश्वरसंवादे)   
कराङ्गन्यासशुद्धिश्च देहशुद्धिस्तथैव च ॥   
सर्वशुद्धिर्भवेन्नित्यं लिङ्गस्पर्शनदर्शनात् ॥ १५ ॥   
मातृहा पितृहा चैव वीरहा भ्रूणहापि वा ॥   
अमन्त्री वा शिवं स्पृष्ट्वा सर्वपापैः प्रमुच्यते ॥ १६ ॥   
  
पृ० ९७) शिवाराधनफलम्   
  
सर्वदा स्पर्शनेनापि गाणपत्यं भवेत्ततः ॥   
अर्चितं भक्तिभावेन दद्यान्मोक्षं न संशयः ॥ १७ ॥   
शृणु देवि प्रवक्ष्यामि लिङ्गाराधनतः फलम् ॥   
सर्वदानफलं देवि सर्वतीर्थफलं च यत् ॥ १८ ॥   
सर्वयागफलं यच्च यच्च पुण्यं तपोदितम् ॥   
तत्सर्वं समवाप्नोति परत्र सुखमेधते ॥ १९ ॥   
लिङ्गस्याभ्यर्चनेनैव सर्वपापक्षयो भवेत् ॥   
सर्वदानफलावाप्तिर्भवतीति न संशयः ॥ २० ॥   
तीर्थकोटिसहस्रेषु कृतस्नानस्य यत्फलम् ॥   
तत्फलं समवाप्नोति लिङ्गस्याभ्यर्चने कृते ॥ २१ ॥   
यानि कानि च तीर्थानि समुद्रादिसरांसि च ॥   
तेषां स्नानेन यत्पुण्यं लिङ्गस्याभ्यर्चनेन तत् ॥ २२ ॥   
मेरुपृष्ठे प्रयागे च गङ्गासागरसङ्गमे ॥   
हिमालये तपस्तप्तं तत्फलं लिङ्गपूजने ॥ २३ ॥   
चान्द्रायणसहस्राणि तप्तकृछ्रशतानि च ॥   
सर्वव्रतानि चीर्णानि लिङ्गस्याभ्यर्चने कृते ॥ २४ ॥   
गवां कोटिसहस्रस्य यज्ञकोटिशतस्य च ॥   
दाने तत्फलमाप्नोति सकृदभ्यर्चने कृते ॥ २५ ॥   
सकृदभ्यर्चिते लिङ्गे दिवं गच्छन्ति मानुषाः ॥   
सिद्धाः शिवपुरं यान्ति क्रीडन्ते कालमक्षयम् ॥ २६ ॥   
भूलोकश्च भुवर्लोकः स्वर्लोकश्च महस्तथा ॥   
  
पृ० ९८) जनस्तपस्ततः सत्यं सप्त लोकाः प्रकीर्तिताः ॥ २७ ॥   
सकृदभ्यर्चिते लिङ्गे तेषु वासोऽभिधीयते ॥   
जन्मकोटिसहस्रैश्च सञ्चरद्भिश्च योनिषु ॥ २८ ॥   
सकृदभ्यर्चिते लिङ्गे मुक्ताः संसारबन्धनात् ॥   
त्रुटीकलानिमेषाश्च काष्टार्धप्रहराणि वै ॥ २९ ॥   
अर्चयन्ति महादेवं ते यान्ति परमां गतिम् ॥   
न पूजयन्ति ये लिङ्गमिष्टापूर्त्यै तु मोहिताः ॥   
योनिकोटिसहस्रेषु निर्गच्छन्ति विशन्ति ते ॥ ३० ॥   
स्वर्गे यज्ञफलं भुक्त्वा दाता धर्मस्य यत्फलम् ॥   
गर्भवासेषु जायेत लिङ्गार्चनविवर्जितः ॥ ३१ ॥   
गाणपत्येन च तथा मोक्षो न भवति ध्रुवम् ॥   
लिङ्गार्चनरतानां च गर्भजन्म न विद्यते ॥ ३२ ॥   
गर्भवासभयाद्भीता लिङ्गार्चनपरायणाः ॥   
एते मम गणा देवि भवन्ति च सुशोभने ॥ ३३ ॥   
यस्तु पूजयते नित्यं लिङ्गं त्रिभुवनेश्वरम् ॥   
स स्वर्गमोक्षराज्यस्य क्षिप्रं भवति भाजनम् ॥ ३४ ॥   
येऽपेक्षन्ते महाभोगान्भोज्यान्वा त्रिदशालयम् ॥   
तेऽर्चयन्ति सदा भक्त्या हरस्य चरणाम्बुजम् ॥ ३५ ॥   
(व्यास उवाच)   
भवनानि मनोज्ञानि विभ्रमाभरणाः स्त्रियः ॥   
धनं वै तृप्तिपर्यन्तं शिवपूजाविधेः फलम् ॥ ३६ ॥   
सौभाग्यं कान्तिमद्रूपं सत्यं त्यागं प्रवक्तृता ॥  
  
पृ० ९९) शौर्यं जगद्विशृतिश्च शिवपूजाविधेः फलम् ॥ ३७ ॥   
व्यासस्य कपिलस्यापि विद्याभोगो भवेत्सदा ॥   
भवेद्दानप्रभावश्च शिवपूजाविधेः फलम् ॥ ३८ ॥   
विद्यालाभो धनं सौख्यं कुलीनत्वं मनोगतम् ॥   
राज्यं मोक्षं च नाको वा शिवपूजाविधेः फलम् ॥ ३९ ॥   
ब्रह्माण्डे सिद्धियोगं च पाताले च महीतले ॥   
अप्राप्यं लभते यस्य शिवपूजाविधेः फलम् ॥ ४० ॥   
द्वारे वै मत्तमातङ्गा वायुवेगास्तुरङ्गमाः ॥   
पूर्णेन्दुवदना नार्यः शिवपूजाविधेः फलम् ॥ ४१ ॥   
ब्रह्मणः सृष्टिकर्तृत्वं विष्णोर्दानवमर्दनम् ॥   
स्वर्गाधिपत्यमिन्द्रस्य शिवपूजाविधेः फलम् ॥ ४२ ॥   
सुरासुरनरा ये च पूजयन्ति महेश्वरम् ॥   
भुक्त्वा तु विपुलान्भोगांस्ते यान्ति परमां गतिम् ॥ ४३ ॥   
पूजाष्टकमिदं पुण्यं यः पठेच्छिवसन्निधौ ॥   
शिवलोकमवाप्नोति शिवेन सह मोदते ॥ ४४ ॥   
यो न पूजयते मोहाल्लिङ्गं त्रिभुवनेश्वरम् ॥   
न च स्वर्गस्य मोक्षस्य न राज्यस्यापि भाजनम् ॥ ४५ ॥   
अग्निहोत्राश्च वेदाश्च यज्ञाश्च बहुदक्षिणाः ॥   
शिवलिङ्गार्चनस्यैते कोट्यंशेनापि नो समाः ॥ ४६ ॥   
यो ददाति गवां लक्षं दोग्ध्रीणां वेदपारगे ॥   
  
पृ० १००) एकाहमर्चयेल्लिङ्गं तस्य पुण्यं ततोधिकम् ॥ ४७ ॥   
सर्ववेदेषु यत्पुण्यं सर्वयज्ञेषु यत्फलम् ॥   
तत्फलात् कोटिगुणितं लभते नात्र संशयः ॥ ४८ ॥   
अप्येकदिवसं भक्त्या यः पूजयति शङ्करम् ॥   
सोपि याति शिवस्थानं किं पुनर्बहुशोऽर्चनात् ॥ ४९ ॥   
सततं पूजयेद्यो हि मानवस्तु दिने दिने ॥   
न तस्य पुनरावृत्तिः संसारे भवति क्वचित् ॥ ५० ॥   
येऽर्चयन्ति सदा रुद्रं न ते प्रकृतिमानुषाः ॥   
रुद्रलोकात्परिभ्रष्टास्ते रुद्रा नात्र संशयः ॥ ५१ ॥   
यः सर्वदाऽर्चयेल्लिङ्गं स रुद्र इव भूतले ॥   
पापहा सर्वभूतानां दर्शनात्स्पर्शनादपि ॥ ५२ ॥   
लिङ्गार्चनरतो नित्यं महापातकसम्भवैः ॥   
दोषैः कृतैर्न लिप्यन्ते पद्मपत्रमिवाम्भसा ॥ ५३ ॥   
छित्वा भित्वा च भूतानि हत्वा सर्वमिदं जगत् ॥   
यजेदेकं विरूपाक्षं स पापैर्न च लिप्यते ॥ ५४ ॥   
मेरुमन्दारतुल्योपि राशिः पापस्य कर्मणः ॥   
ईश्वरं वैद्यमासाद्य नश्यते दुष्टरोगवत् ॥ ५५ ॥   
न तत्र देशे दुर्भिक्षं न च मारीप्रवर्तनम् ॥   
नाकाले पीड्यते राजा पूज्यते यत्र शङ्करः ॥ ५६ ॥   
क्रीडालोभाद्भयाद्वापि मोहाद्दम्भेन वा क्वचित् ॥   
येन केन प्रकारेण धन्यः पूजयते शिवम् ॥ ५७ ॥   
  
पृ० १०१) पृथिव्यां यानि तीर्थाणि पुण्यान्यायतनानि च ॥   
लीयन्ते लिङ्गमूले तु तस्माल्लिङ्गं प्रपूजयेत् ॥ ५८ ॥   
त्वरितं जीवितं याति त्वरितं याति यौवनम् ॥   
नश्यत्यायुस्त्वरेणैव तस्मात्पूजय शङ्करम् ॥ ५९ ॥   
यावन्न याति मरणं यावन्नाक्रमते जरा ॥   
यावन्नेन्द्रियशैथिल्यं तावत्पूजय शङ्करम् ॥ ६० ॥   
ये नराः सकृदप्यत्र पूजयन्ति त्रिलोचनम् ॥   
ते धन्यास्ते महात्मानस्ते कृतार्थाश्च पण्डिताः ॥ ६१ ॥   
वृत्तम् ॥   
ये वामदेवं हि यजन्ति नित्यं सद्भक्तिशीलाः शिवलिङ्गमूर्तिम् ॥   
ते ध्वस्तदुःखा हि भवन्ति मर्त्या भवाम्बुराशिं विषमं तरन्ति ॥ ६२   
॥   
तस्मात्सर्वेषणां त्यक्त्वा शिवैकगतमानसः ॥   
धर्मार्थकाममोक्षार्थं पूजनीयश्च शङ्करः ॥ ६३ ॥   
यजनं द्विविधं ज्ञेयं बाह्याभ्यन्तरभेदतः ॥   
सर्वेषां बाह्यपूजा च यतीनामन्तरार्चनम् ॥ ६४ ॥   
तैरन्तर्यजनं कार्यं बहिर्यजनपूर्वकम् ॥   
बहिर्यजनहीनः स्यादन्तयागो न सिध्यति ॥ ६५ ॥   
सर्वेषां च बहिर्यागस्तत्वरूपो निरूप्यते ॥   
स्वार्थं परार्थकं चेति यजनं द्विविधं भवेत् ॥   
स्वार्थं दीक्षोत्तरे काले गुरौ दत्ते स्वलिङ्गके ॥ ६६ ॥   
यजनं स्वार्थसिद्ध्यर्थमेवं स्वार्थमुदाहृतम् ॥   
ग्रामादौ स्थापिते लिङ्गे यद्वा देवादिनिर्मिते ॥   
  
पृ० १०२) परार्थमिति विज्ञेयं सर्वप्राणिहिताय वै ॥ ६७ ॥   
  
इति श्रीवीरशैवाचारप्रदीपिकायां पूजाप्रकरणे   
शिवलिङ्गपूजामाहात्म्यकथनं नाम त्रयोदशोऽध्यायः ॥  
  
पृ० १०३) अथ चतुर्दशोऽध्यायः ।   
  
श्रीगुरुभ्यो नमः ॥   
  
अथ शिवपूजायाः कालं दिनाचारक्रमं च वक्ष्यामि ॥   
कर्तृकालक्रियाभेदा इति प्रोक्ताः शिवार्चने ॥   
उत्तमा दृष्टनक्षत्रा मध्यमा लुप्ततारकाः ॥ १ ॥   
अर्धोदितारुणा हीना प्रातःसन्ध्या त्रिधा मता ॥   
अर्धार्कमण्डला श्रेष्ठा मध्यमास्तमिते रवौ ॥ २ ॥   
कनिष्ठा दृष्टनक्षत्रा सायंसन्ध्या त्रिधा मता ॥   
मध्यमां मध्यमे चार्के तां च सन्ध्यां समभ्यसेत् ॥ ३ ॥   
विधानं शिवपूजायाः कथ्यते च यथाक्रमम् ॥   
दिवा कालेऽर्चनं नेष्टं निशि कालेऽर्चनं तथा ॥ ४ ॥   
दिवारात्रौ परित्यज्य देशिकः सम्यगर्चयेत् ॥   
सर्वभूतमनश्चक्षुर्वृत्तिस्थौ शशिभास्करौ ॥ ५ ॥   
मनसा भिद्यते दृष्टिर्दृष्ट्या भिद्येत मानसम् ॥   
यावत्पूजासमाप्तिः स्यात्तावच्चक्षुर्मनोगतम् ॥   
नान्येक्षणो नान्यमनाः कुर्याल्लिङ्गार्चनं सदा ॥ ६ ॥   
शङ्करसंहितायाम् ॥   
दिनाचारयुतं देव लिङ्गार्चनविधिं मम ॥   
वक्तुमर्हसि देवेश कृपया भक्तवत्सल ॥ ७ ॥   
  
ईश्वर उवाच ॥   
  
वदामि सङ्ग्रहेणाहं पृच्छतस्तव षण्मुख ॥   
संसारदुःखपाशघ्नं वत्स मोक्षैकसाधनम् ॥ ८ ॥   
  
पृ० १०४) अमङ्गलश्चापि मृत्युः सर्वेषां देहिनां भवेत् ॥   
तद्दोषपरिहारार्थं दिनाचारः प्रकथ्यते ॥ ९ ॥   
दक्षिणायां दिशि शिरो न्यस्येद्यः पश्चिमे मुखम् ॥   
कुर्यात्सव्येन शयनमुत्थानमपसव्यतः ॥ १० ॥   
ब्राह्मे मुहूर्ते चोत्थाय ध्यायेत्तं शङ्करं शुचिः ॥   
उमां धर्मं धनं दोषवर्जितं दिनकर्म च ॥ ११ ॥   
धनाद्धर्मप्रवृत्तिः स्यान्नराणां धर्मचारिणाम् ॥   
धर्मात्प्रसीदति शिवश्चिन्तनाद्धि धनागमः [चिन्तयेद्धि धनागमम् ॥]   
॥ १२ ॥   
विशिष्टे च समे बिन्दोर्मूर्ध्नि निर्वाणदीक्षितः ॥   
आचार्यं साधकश्चैवं द्वादशान्ते विचिन्तयेत् ॥ १३ ॥   
  
पृ० १०५) प्रातरुत्थितस्य कर्तव्यकथनम्   
  
नामानि चास्य हृद्यानि चरित्राणि च कीर्तयेत् ॥ १४ ॥   
ग्रन्थान्तरे ॥   
अथो मङ्गलवाद्यानां शृण्वन्गीतं मृदुध्वनिम् ॥   
शङ्खद्वयसुनादं च निद्रां चन्द्रस्वरात्त्यजेत् ॥ १५ ॥   
पुण्यक्षेत्रं पुण्यतीर्थं पुण्यरत्नं च सज्जनम् ॥   
प्रागेव दक्षिणं पाणितलमालोकयेन्निजम् ॥ १६ ॥   
वामभागस्थितां नारीं निजपुण्यप्रकाशिनीम् ॥   
दर्पणं पूर्णकुम्भं च वृषभं युग्मचामरम् ॥  
श्रीवत्सं स्वस्तिकं शङ्खमेवमष्टाङ्गमङ्गलम् ॥ १७ ॥ वृ० ॥   
कुब्जं निष्ठुरमन्धमूकरजकान् कैवर्तकं नापितं नारीं चापि   
रजस्वलां प्ररुदतीं निर्भर्तृकां भिक्षुकीम् ॥   
शूर्पं पाशमुलूखलं तुषकणान् काष्ठं तृणं मार्जनीं   
मार्जारोरगगौ??यजादिमहिषान्निन्द्यान्न पश्येद्बुधः ॥ १८ ॥   
पथि गोष्ठे नदीतीरे छायायां कूपसन्निधौ ॥   
तुषाङ्गारकपालेषु कृषिक्षेत्रे चतुष्पथे ॥ १९ ॥   
नोद्याने च स्मशाने च न पश्यंस्तारकादिकान् ॥   
न चैवाभिमुखं स्त्रीणां गुरुशाम्भवयोर्गवाम् ॥   
अग्नेरभिमुखं तिष्ठन् विष्ठां मूत्रं न चोत्सृजेत् ॥ २० ॥   
ततो गृहाद्विनिर्गत्य बहिर्गच्छेदतन्द्रितः ॥   
वाग्यतः पृथिवीभागमिषुविक्षेपमात्रकम् ॥ २१ ॥   
तत्रास्तीर्य तृणैर्भूमिं मलमूत्रं समुत्सृजेत् ॥   
दक्षिणाभिमुखो रात्रौ दिवा कुर्यादुदङ्मुखः ॥ २२ ॥   
  
पृ० १०६) निष्ठीवेन्न वदेद्वाक्यं [निष्ठीवेद्विसृजेद्वाक्यं]   
वस्त्रेणावृतमस्तकः ॥   
मौनी नासाग्रदृग्युक्तो मलमूत्रं विसर्जयेत् ॥ २३ ॥   
ग्रन्थान्तरे ॥   
विण्मूत्रोत्सर्जनं कुर्याद्गत्वा देशं यथोचितम् ॥   
एवं शौचविधिं कुर्याद्गन्धलेपक्षयावधि ॥ २४ ॥   
शौचाचारविहीनस्य समस्ता निष्फलाः क्रियाः ॥   
शौचं तु द्विविधं प्रोक्तं बाह्याभ्यन्तरभेदतः ॥ २५ ॥   
मृज्जलाभ्यां भवेद्बाह्यं भावशुद्धिस्तथान्तरम् ॥   
अत्यन्तमलिनो देहो देही चात्यन्तनिर्मलः ॥ २६ ॥   
उभयोरन्तरज्ञाने तस्य शौचं विधीयते ॥   
मार्गमध्ये देवगेहे वल्मीके मूषकस्थले ॥ २७ ॥   
अशुद्धदेशे शौचार्थं न ग्राह्या पञ्च मृत्तिकाः ॥   
[पाठान्तरे २ शुद्धामशकलां मृद्वीं मृदं शौचार्थमाहरेत्]   
शुद्धदेशस्थितां चैव मृदं शौचार्थमाहरेत् ॥ २८ ॥   
शुक्ला तु ब्राह्मणस्योक्ता रक्ता तु क्षत्रियस्य च ॥   
वैश्यस्य पीतवर्णा स्यात्कृष्णा शूद्रस्य मृत्तिका ॥ २९ ॥   
प्रक्षालयेद्गुदं शिश्नं मृद्भिरप्युद्धृतैर्जलैः ॥   
एकं लिङ्गे गुदे पञ्च तथैव करपल्लवे ॥ ३० ॥   
चर्यायोगोदितं शौचं मृद्गृहीत्वा मलत्रयम् ॥   
एतच्छौचं गृहस्थानां द्विगुणं ब्रह्मचारिणाम् ॥ ३१ ॥  
  
पृ० १०७) शौचादिविधानकथनम्   
  
त्रिगुणं स्याद्वनस्थानां यतीनां च चतुर्गुणम् ॥   
शौचमेतद्दिवा प्रोक्तं रात्रावुक्तार्धमाचरेत् ॥ ३२ ॥   
गन्धलेपनिवृत्त्यर्थं शौचं कुर्याद्विचक्षणः ॥   
यावन्मात्रं मनःशुद्धिस्तावन्मात्रं समाचरेत् ॥ ३३ ॥   
आचम्य विधिवद्वत्स कृत्वा मन्त्रेण मार्जनम् ॥   
श्रीमत्पञ्चाक्षरेणैव गायित्र्या शैवया तथा ॥ ३४ ॥   
स्नायाद्विशुद्धभावेन नरः सङ्कल्पपूर्वकम् ॥   
नद्यां तटाके वाप्यां वा गिरिप्रस्रवणे ह्रदे ॥ ३५ ॥   
उद्धृतैरुदकैः कूपाद्दक्षः स्नानं समाचरेत् ॥   
सरःसु देवखातेषु स्नानमुत्तममुच्यते ॥ ३६ ॥   
शिवालयसमीपस्थं स्वल्पं वा बहुलं जलम् ॥   
शिवगङ्गेति विख्यातं महापातकनाशनम् ॥   
अस्नात्वा नाचरेत्कर्म जपपूजादिकं तथा ॥ ३७ ॥   
अत्यन्तमलिनो देहो नवछिद्रसमन्वितः ॥   
स्रवत्येव दिवारात्रौ तस्मात्स्नानं समाचरेत् ॥ ३८ ॥   
प्रातः स्नानेऽप्यशक्तश्चेन्माध्याह्ने स्नानमाचरेत् ॥   
अशक्तः कण्ठमात्रं वा कटिमात्रमथापि वा ॥ ३९ ॥   
अथ दन्तधावनविधिः ॥   
पराशरपुराणे ॥   
मुखप्रक्षालनं कृत्वा गण्डूषमुदकेन च ॥   
पुनराचमनं कार्यं प्राङ्मुखोदङ्मुखोपि वा ॥ ४० ॥   
स्वदन्तशोधनं कुर्यात्काष्ठेनैव यथाविधि ॥  
  
पृ० १०८) दन्तशुद्धिं प्रकुर्वाणः प्राप्नोत्येव श्रियं सदा ॥ ४१ ॥   
मध्यमाङ्गुलिना साम्यं स्थौल्येन ब्रह्मवित्तम ॥   
दन्तकाष्ठं प्रगृह्णीयाद्दीर्घेण द्वादशाङ्गुलम् ॥ ४२ ॥   
गृह्णीयात्सत्वचं सौम्यं क्षीरवृक्षसमुद्भवम् ॥   
मालतीसम्भवं वापि करवीरमथापि वा ॥   
अपामार्गं तु वा नित्यं शुष्कं सर्वं परित्यजेत्॥ ४३ ॥   
मनुस्मृतिः ॥   
अर्कन्यग्रोधखदिरकरञ्जकुटजादिकम् ॥   
कण्टकक्षीरवृक्षं च द्वादशाङ्गुलसंयुतम् ॥   
कनिष्ठाग्रसमं स्थूलं शुभं स्याद्दन्तधावने ॥ ४४ ॥   
दन्तधावनमन्त्रः ॥ मनुरुवाच ॥   
आयुर्बलं यशोवृद्धिः प्रजापशुवसूनि च ॥   
ब्रह्मज्ञानं च मेधां च त्वं नो देहि वनस्पते ॥ ४५ ॥   
तृणपर्णैः सदा कुर्याद्दन्तधावनमुत्तमम् ॥   
कार्पासतो दन्तशुद्धिः शक्रस्यापि श्रियं हरेत् ॥ ४६ ॥   
मनुस्मृतौ ॥   
यद्नण्डूषसमोपेतं तर्जन्या दन्तशोधनम् ॥   
करोति यदि मूढात्मा रौरवं नरकं व्रजेत् ॥ ४७ ॥   
क्षीरं लवणसम्मिश्रं तर्जन्या दन्तधावनम् ॥   
नारिकेलपयः कांस्ये ताम्रे गव्यं सुरामयम् ॥ ४८ ॥   
गृहीत्वा जलपात्रेण विण्मूत्रं यदि सन्त्यजेत् ॥   
तज्जलं मूत्रसदृशं पीत्वा चान्द्रायणं चरेत् ॥ ४९ ॥   
जिह्वाशुद्धिं प्रकुर्वीत दन्तकाष्ठान्तरेण च ॥   
  
पृ० १०९) दन्तधावनविधानकथनम्  
  
सोऽचिराच्छ्रियमाप्नोति नात्र कार्या विचारणा ॥ ५० ॥   
भोजनाच्छादने दाने ह्युपहारे प्रतिग्रहे ॥   
सन्ध्यात्रयेऽम्बुपाने च पूर्वं पश्चाद्विराचमेत् ॥ ५१ ॥   
  
इति श्रीवीरशैवाचारप्रदीपिकायां पूजाप्रकरणे   
पूजाकालसदाचारनिर्णयं नाम चतुर्दशोऽध्यायः ॥  
  
पृ० ११०) अथ पञ्चदशोऽध्यायः ।  
  
॥ श्रीगुरुभ्यो नमः ॥   
  
अथ श्रीशिवार्चनस्थानानि पूजागृहनिर्माणं तन्माहात्म्यं   
तदलङ्कारं मण्टपलक्षणमासनम् तन्माहात्म्यं वक्ष्यामि ॥ तद्यथा   
॥   
स्वगृहं वा शिवावासं सरित्तीरगृहं वनम् ॥   
मठस्तटाकश्च सरो मण्टपो गह्वरो गुहा ॥ १ ॥   
आरामः पर्वतश्चान्यगुहास्थानं मनोरमम् ॥   
चरार्चनस्य स्थानानि प्रशस्तानि चतुर्दश ॥ २ ॥   
(क्रियासारे) ॥   
गृहस्येशानदिग्भागे पूजागारं प्रकल्पयेत् ॥   
(लोकोत्तरे)   
ईशान्यां दिशि संस्थाप्य पूजागारं मनोरमम् ॥ ३ ॥   
द्वात्रिंशद्धस्तमात्रं तु विंशद्धस्तमथापि वा ॥   
हस्तमात्रं खनेद्भूमिं पूरयित्वा तु पांसुना ॥ ४ ॥   
(ग्रन्थान्तरे)   
खननं दहनं चैव शोधनं प्रोक्षणं तथा ॥   
मर्दनं लेपनं चैव संस्काराः षड्विधाः स्मृताः ॥ ५ ॥   
अस्थीनि मूर्धजादीनि तुषापाषाणलोष्ठकम् ॥   
काष्ठं तृणानि बहुधा चावश्यं तानि वर्जयेत् ॥ ६ ॥   
पञ्चरत्नं क्षिपेद्भूमौ पञ्चाक्षरयुतेन च ॥   
पांसुनाच्छादयित्वा तु वेदिकां च प्रकल्पयेत् ॥ ७ ॥   
बहुस्तम्भसमायुक्तं चतुर्द्वारं सतोरणम् ॥  
  
पृ० १११) शिवार्चनस्थानरचनानिरूपणम्   
  
सुगुप्तं नूतनं रम्यं प्रकीर्णकुसुमं शुभम् ॥ ८ ॥   
सुविचित्रपताकाढ्यं सितवस्त्रध्वजोछ्रितम् ॥   
कुङ्कुमाक्षतसंयुक्तं कर्पूरक्षोदसंयुतम् ॥ ९ ॥   
सुधूपामोदगन्धाढ्यं चर्चितं चन्दनादिभिः ॥   
वितानोपरिसञ्छन्नं मुक्तादामावलम्बितम् ॥ १० ॥   
निष्कम्पाभिः प्रदीपाभिर्दर्पणादिभिरन्वितम् ॥   
इति नित्यार्चने शस्तं मन्दिरं भुक्तिमुक्तिदम् ॥ ११ ॥   
(क्रियासारे)   
स्वर्णेन वाथ रौप्येण शुद्धसौराष्ट्रकेण च ॥   
कृत्वा बुद्बुदवत्सूक्ष्मान् चषकाकारसम्मितान् ॥ १२ ॥   
तानङ्घ्रिद्वितयान्कुर्यात्पृथक् च सकलानपि ॥   
सूत्रेण प्रोत्य मालां तां द्वारस्योपरि बन्धयेत् ॥ १३ ॥   
(शिवधर्मे)   
शिवस्यायतनं कुर्यान्नववस्त्रोपशोभितम् ॥   
दुकूलपट्टदेवाङ्गैर्वस्त्रैश्चित्रविचित्रितैः ॥ १४ ॥   
पट्टादिवस्त्रतन्तूनां परिसङ्ख्या च यावता ॥   
तावद्युगसहस्राणि रुद्रलोके महीयते ॥ १५ ॥   
ध्वजमालाकुलं कुर्याद्यः प्रान्ते तु शिवालये ॥   
कल्पायुतशतं दिव्यं मोदते दिवि रुद्रवत् ॥ १६ ॥   
(क्रियासारे)   
पट्टदेवाङ्गचीनैश्च वितानान्युत्तमानि वै ॥   
कार्पासधवलं वस्त्रं मध्ये कमलभूषितं  
  
पृ० ११२) एतन्मौक्तिकमालाढ्यं वितानमपि भावयेत् ॥ १७ ॥   
(शिवधर्मे) ॥   
वितानं शशिपद्माभं मध्ये कमलभूषितम् ॥   
मुक्तामालावलम्बं च घण्टाचामरभूषितम् ॥ १८ ॥   
शिवस्योपरि यो दद्यात्पुरतो वापि कल्पयेत् ॥   
यः कुर्यात्कठिणां भूमिं दर्पणोदरसन्निभाम् ॥ १९ ॥   
नानावर्णविचित्रां वा विचित्रकुसुमोज्वलाम् ॥   
क्वचित्कनकविन्यासां पङ्कजाद्युपशोभिताम् ॥   
मनोऽभिरामां सुसमां शिवायतनसंस्थिताम् ॥ २० ॥   
यावद्दण्डं भवेद्भूमिः समन्ताद्युपशोभिता ॥   
तावद्युगसहस्राणि स शैवं पदमश्नुते ॥ २१ ॥   
चतुष्कोणप्रमाणं च गणिताङ्गुलिलक्षणम् ॥   
प्रदक्षिणं समाख्यातं चतुःषष्ठिकलादिभिः ॥   
घातं तद्गुणितं चैवेत्येतल्लक्षणसंयुतम् ॥ २२ ॥   
स्वर्णादिपञ्चरत्नानि धान्यान्यष्टदशान्यपि ॥   
पूजास्थले च स्थाप्यानि सर्वसिद्धिर्न संशयः ॥ २३ ॥   
षोडशस्तम्भसंयुक्तं कल्पयेन्मण्टपं सदा ॥   
दर्पणोदरसङ्काशं चतुरस्त्रं समं तथा ॥ २४ ॥   
अङ्कितं पुष्पमालाद्यैश्चित्रवस्त्रैरलङ्कृतम् ॥   
चामरैर्दिव्यगन्धैश्च पताकैर्वृषभध्वजैः ॥ २५ ॥   
वितानोपरिसञ्छन्नमुक्तादामोपशोभिते ॥   
शिवपूजास्थले तत्र चासनं परिकल्पयेत् ॥ २६ ॥   
(वीरागमे) ॥   
  
पृ० ११३) आसननिर्णयः   
  
वंशासने दरिद्रत्वं पाषाणे व्याधिपीडनम् ॥   
धरण्यां दुःखसम्भूतिर्दौर्भाग्यं दारुकासने ॥ २७ ॥   
तृणासने यशोहानिः पल्लवे चित्तविभ्रमः ॥   
यथोचितेष्वासनेषु निषिद्धानि परित्यजेत् ॥ २८ ॥   
कृष्णाजिने ज्ञानसिद्धिर्मोक्षश्रीर्व्याघ्रचर्मणि ॥   
स्यात्पुष्टिश्च सुकौशेये शान्तिं वै वेत्रविष्टरे ॥ २९ ॥   
वस्त्रासने व्याधिनाशः कम्बले दुःखमोचनम् ॥   
अभिचारादिकं नीले रक्ते वश्यादिकं भवेत् ॥   
धवले शान्तिकं प्रोक्तं सर्वार्थश्चित्रकम्बले ॥ ३० ॥   
  
इति श्रीमद्वीरशैवाचारप्रदीपिकायां पूजाप्रकरणे   
शिवार्चनस्थानगृहनिर्माणतन्माहात्म्यतदलङ्कारनिर्णयं नाम   
पञ्चदशोऽध्यायः ॥  
  
पृ० ११४) अथ षोडशोऽध्यायः ।   
  
॥ श्रीगुरुभ्यो नमः ॥   
  
अथ सम्मार्जनं तन्माहात्म्यकथनम् ॥   
सम्मार्जनाच्छतं पुण्यं सहस्रमनुलेपनात् ॥   
रेखादशसहस्त्रं तु चानन्तं पद्मलेखनात् ॥ १ ॥   
बन्धो भवहरश्चैव स्वस्तिकं शत्रुनाशनम् ॥   
पत्रपुष्पफलान्येव मुद्रा वै मोक्षसाधनम् ॥ २ ॥   
देवायतनभूमेश्च मार्जन्या मृदुसूक्ष्मया ॥   
शनैः सम्मार्जनं कृत्वा महत्पुण्यमवाप्नुयात् ॥ ३ ॥   
पांसूनां यावती सङ्ख्या विभोर्मार्जनकर्मणि ॥   
तावदब्दसहस्राणि शिवलोके महीयते ॥ ४ ॥   
यो रुद्रायतने भक्त्या कुरुते मार्जनक्रियाम् ॥   
तेन पुण्यप्रभावेन सर्वपापं व्यपोहति ॥ ५ ॥   
यावन्त्यः पांसुकणिका मार्जितास्तु शिवालये ॥   
दिनानि दिवि तावन्ति तिष्ठत्यस्तमितोनरः ॥ ६ ॥   
अहन्यहनि यत्पापं कुरुते मुनिसत्तम ॥   
गोचर्ममात्रसम्मार्जान्निहन्त्येव शिवालये ॥ ७ ॥   
(शिवरहस्ये)   
दुर्वासा उवाच ॥   
सम्मार्जनं तु यः कुर्याद्देवतायतनस्य च ॥   
चान्द्रायणसहस्राणां फलं मासेन लभ्यते ॥ ८ ॥   
  
पृ० ११५) शिवालयसम्मार्जनविधिः   
  
नैरन्तर्येण यः कुर्यात्पक्षं सम्मार्जनादिकम् ॥   
युगकोटिशतं सोऽपि रुद्रलोके महीयते ॥ ९ ॥   
  
भूशुद्ध्यर्थं लेपनमन्त्रः ॥   
जलेन शीलमुत्पन्नं शीलेन स्थलसंस्थितिः ॥   
स्थलेन मेदिनी सर्वा मूलस्तम्भाय शम्भवे ॥ १० ॥   
अनुलेपविधिं वक्ष्ये सर्वपापप्रणाशनम् ॥   
गोचर्ममात्रं कुर्वीत षट्सम्मार्जनमेव च ॥ ११ ॥   
गोमयं रोचनं मूत्रं दधि क्षीरं घृतं गवाम् ॥   
षडङ्गानि पवित्राणि सर्वसिद्धिकराणि च ॥ १२ ॥   
खसंस्थं गोमयं ग्राह्य स्थाने वा पतितं शुभे ॥   
उपर्यधश्च सन्त्यज्य प्रत्यग्रं जन्तुवर्जितम् ॥ १३ ॥   
नाहरेन्मृतवत्साया न वन्ध्यायास्तु गोमयम् ॥   
आर्ताया नवसूताया रोगिण्या नानयेद्ध्रुवम् ॥ १४ ॥   
गोमयेन सतोयेन यः कुर्यादनुलेपनम् ॥   
पश्यन्परिहरन्जन्तूंश्चान्द्रायणफलं लभेत् ॥ १५ ॥   
क्षरन्ति सर्वदानानि यज्ञहोमबलिक्रियाः ॥   
न क्षीयेत महादानमभयं सर्वदेहिनाम् ॥ १६ ॥   
वस्त्रपूतेन तोयेन कार्यं चैवानुलेपनम् ॥   
शिवक्षेत्रे मुनिश्रेष्ठा नात्र कार्या विचारणा ॥ १७ ॥   
आपः पूता भवन्त्येव वस्त्रपूताः समुद्धृताः ॥   
आफेना मुनिशार्दूला नदेयाश्च विशेषतः ॥ १८ ॥   
तस्माद्वै सर्वकार्याणि दैविकानि द्विजोत्तमाः ॥  
  
पृ० ११६) अद्भिः कार्याणि सततं पूताभिः सर्वसिद्धये ॥ १९ ॥   
सम्मार्जने तु मर्त्यानां मण्डले च विशेषतः ॥   
अग्नौ खण्डनके चैव पेषणे तोयसङ्ग्रहे ॥ २० ॥   
हिंसा यथा च न भवेत्तथा यत्नं समाचरेत् ॥   
अहिंसेयं परो धर्मः सर्वेषां प्राणिनां भुवि ॥   
यद्दानमभयं पुण्यं सर्वदानोत्तमं शुभम् ॥ २१ ॥   
तस्मात्तु परिहर्तव्या हिंसा सर्वत्र सर्वदा मनसा कर्मणा ॥   
वाचा सर्वदाऽहिंसकं नरम् ॥   
रक्षन्ते जन्तवः सर्वे हिंसकं बाधयन्ति च ॥ २२ ॥   
त्रैलोक्यमखिलं हत्वा यत्पापं परिकीर्तितम् ॥   
शिवालये निहत्यैकं तत्पापं प्राप्नुयाद्ध्रुवम् ॥ २३ ॥   
त्रैलोक्यमखिलं दत्वा यत्फलं वेदपारगे ॥   
तत्फलं कोटिगुणितं लभतेऽहिंसको नरः ॥ २४ ॥   
तस्मात्सर्वप्रयत्नेन वस्त्रपूतेन वारिणा ॥   
कार्यमभ्युक्षणं चैव परिहृत्योपलेपनम् ॥ २५ ॥   
ग्रन्थान्तरे ॥   
यः कुर्याद्वस्त्रपूतेन गन्धगोमयवारिणा ॥   
आलेपनं यथान्यायं चान्द्रायणफलं लभेत् ॥ २६ ॥   
नित्यं सम्मार्जितं गेहं पुण्यं च शिवमन्दिरम् ॥   
सम्मार्जनेन रहितं गेहं चाण्डालवेश्मवत् ॥ २७ ॥   
वर्णं वक्ष्यामि विप्रेन्द्राः सर्वकामार्थसाधकम् ॥   
षड्भिर्द्रव्यैः समालिप्य मण्डलं गोमयेन च ॥ २८ ॥   
चतुरस्रं विधानेन चाद्भिरभ्युक्ष्य मन्त्रवित् ॥   
  
पृ० ११७) रङ्गवल्लीविधानम्   
  
मुक्ताफलमयैश्चूर्णैरिन्द्रनीलमयैस्तथा ॥ २९ ॥   
पद्मरागमयैश्चैव स्फाटिकैश्च सुशोभनैः ॥   
तथा मारकतैश्चैव सौवर्णै राजतैस्तथा ॥ ३० ॥   
शालिपिष्ठादिभिर्वापि पद्मान्यालिख्य निर्धनः ॥   
निवेदयेच्च देवाय क्षितिदानफलं लभेत् ॥ ३१ ॥   
श्वेतपाषाणपिष्टेन शालिपिष्टेन वाचरेत् ॥   
काचपाषाणवज्राणां चूर्णैः प्रावालमौक्तिकैः ॥ ३२ ॥   
हरिद्वर्णयुतैः कुर्यात्कृत्रिमैश्च विशेषतः ॥ ३३ ॥   
(मत्स्यपुराणे)   
शङ्खचक्रैश्च कटकैः स्वस्तिकाङ्कुशचामरैः ॥   
पद्मोत्पलानां रजसा नानावर्णैश्च कारयेत् ॥ ३४ ॥   
विचित्रकुसुमाकीर्णं मध्ये पङ्कजभूषितम् ॥   
वल्लीजातिसमोपेतं पञ्चवर्णैश्च कारयेत् ॥ ३५ ॥   
स्वस्तिकं वा त्रिशूलं वा पद्मबन्धं तु कारयेत् ॥   
यवगोधूमचूर्णेन शालिपिष्टेन चाम्बिके ॥ ३६ ॥   
ईश्वरस्याग्रभागे तु चतुर्वर्णैश्च संलिखेत् ॥   
गोमयेनोपलिप्तायां शुद्धायां भक्तिमान्नरः ॥   
लेखयेत्प्रीतये तत्र शिवलोके महीयते ॥ ३७ ॥   
नूतनं शालिपिष्टं तत्फलके संविशोधितम् ॥   
गव्येन पयसा सार्धं पेषणीयं प्रयत्नतः ॥ ३८ ॥   
तस्मिन्सम्मिश्रयेच्चूर्णं हरिद्रायाश्चनिर्मलम् ॥   
हरितालं मिश्रयित्वा कांस्ये कांस्येनमर्दयेत् ॥ ३९ ॥   
एतत्पञ्चकसंयोगे पञ्चवर्णं भवेत्ततः ॥  
  
पृ० ११८) पञ्चवर्णात्मकं पिष्टं मुनीनां सम्मतं त्विदम् ॥ ४० ॥   
शुक्लकृष्णारुणश्यामपीतवर्णा महात्मनः ॥   
पञ्चवर्णा महेशस्य कीर्तिताः पञ्चमूर्तयः ॥ ४१ ॥   
एतैः शिवस्य पुरतःपद्मान्यष्टदलानि तु ॥   
सततं विन्यसेद्भक्त्या नियमस्थः समाहितः ॥ ४२ ॥   
काचपाषाणवज्रैश्च दारुणा चैव कारयेत् ॥   
कदाचिद्वर्णकैः कुर्यात्कृत्रिमैश्च विशेषतः ॥   
स तु सर्वप्रदो नृर्णां शिवसायुज्यकारकः ॥ ४३ ॥   
गजवाजिरथान्दोलछत्रचामरमङ्कुशम् ॥   
पताकाशङ्खचक्रादींस्तथा कल्पलतावलीम् ॥ ४४ ॥   
आस्थानमण्डपं पूर्णं कलशं पीतवर्णकम् ॥   
नाट्यक्रमं तोरणं च हेमरत्नविभूषितम् ॥ ४५ ॥   
दोलां च सर्वतोभद्रं चन्द्रं कुसुमबन्धनम् ॥   
पुष्पास्त्रदहनं पुष्पमण्डपं पुष्पमालिकाम् ॥ ४६ ॥   
देवालयं मनोरम्यं देवसिंहासनं तथा ॥   
नागबन्धं नागवल्लीं कुलपर्वतसंहतिम् ॥ ४७ ॥   
तथा कुवलयाकारमष्टकोणं विशेषतः ॥   
षट्कोणं पञ्चकोणं वा चतुरष्टदलान्वितम् ॥ ४८ ॥   
तथा षोडशपत्रं च न्यसेत्पद्मसहस्रकम् ॥   
चन्द्रार्कमण्डलं पद्मबन्धं पद्मासनं तथा ॥ ४९ ॥   
इत्येवमादिविविधं वर्णकं सुमनोहरम् ॥   
भक्त्या विरचयेत्प्रीत्या देवदेवस्य सन्निधौ ॥ ५० ॥   
फलं तस्य विशालाक्षि ब्रह्मादिभिरपि ध्रुवम् ॥   
श्रोतुं वर्णयितुं नापि शक्यं गिरिवरात्मजे ॥ ५१ ॥   
  
पृ० ११९) रङ्गवल्लीफलकथनम्   
  
तथापि कथ्यतेऽस्माभिर्यथाशक्ति यथामति ॥   
यज्ञानां कोटयश्चैव तथा नियमकोटयः ॥   
तीर्थानां कोटयश्चैव कोट्यंशेनापि नो समाः ॥ ५२ ॥   
अयुताब्दसहस्रेण साधितस्य महीयसः ॥   
पञ्चाग्निमध्यतपसः फलं यत्समुदाहृतम् ॥ ५३ ॥   
तत्फलं लभते मर्त्यो मासत्रयमतन्द्रितः ॥   
विधाय वर्णकं भक्त्या देवदेवस्य शूलिनः ॥ ५४ ॥   
यावन्तः पांसवस्तत्र रजसः पतिता भुवि ॥   
तावद्वर्षसहस्राणि शिवलोके महीयते ॥ ५५ ॥   
लोमश उवाच ॥   
कोटिशो जप्यमानादिजपादथ च वैदिकात् ॥   
अधिकं वर्णकं प्राहुरशेषफलदायकम् ॥ ५६ ॥   
पुरा चित्ररथो नाम राजा वर्णकमुत्तमम् ॥   
चित्रं विन्यस्य देवाय शिवसायुज्यमाप्तवान् ॥ ५७ ॥   
तस्मात्त्वमपि गौरीहवर्णकं रुचिरं विभोः ॥   
विन्यस्य पतिमीशानं लभस्व वरवर्णिनि ॥ ५८ ॥   
नन्द्युवाच ॥   
इति प्रोक्तं वचः श्रुत्वा लोमशेन महात्मना ॥   
गौरी भक्त्या हि विन्यस्य वर्णकं रुचिराकृतिम् ॥ ५९ ॥   
चित्रं विचित्रं विख्यातं पद्मं च सुमनोहरम् ॥   
मुदा सन्तोष्य देवेशं तत्क्षणात्तु महेश्वरम् ॥   
कृत्वा प्रसन्नं सा गौरी पतिमेनमवाप हि ॥ ६० ॥   
इति श्रुतं मयापूर्वमृषयः शंसितव्रताः ॥   
वर्णकस्य विधानं तत्सकलं सर्वकामदम् ॥ ६१ ॥  
  
पृ० १२०) इतः परं करचरणमुखप्रक्षालनविधौ उदकाभिमन्त्रणं   
विधीयते ॥   
ॐ आपो वा इद ? सर्वं विश्वाभूतान्यापः प्राणा वा आपः   
पशवस्त्वापोऽन्नमापोऽमृतमापः ॥ सम्राडापो विराडापः स्वराडापो   
यजू ? ष्यापश्छन्दां ? स्यापो ज्योतिं ? ष्यापः सत्यमापः सर्वा   
देवता आपो ब्रह्मभूर्भुवः स्वरोम् ॥ इति मन्त्रेण जलमभिमन्त्र्य   
तेनोदकेन करचरणमुखप्रक्षालनं कृत्वा, ततः सर्वज्ञाय नम इति   
मन्त्रमुच्चारयन् पूजागृहमाविशेत् ॥   
गोमुखं स्वस्तिकं चैव पद्मं चैवार्धचन्द्रकम् ॥   
वीरं योगासनं चेति षड्विधं प्रोक्तमासनम् ॥ ६२ ॥   
वामपादोपरि न्यस्य दक्षिणं जानुमण्डलम् ॥   
ऊरुपादतले न्यस्येदेतत्स्वस्तिकमासनम् ॥ ६३ ॥   
गुल्फद्वयसमायुक्तं जङ्घाद्वन्द्व तले न्यसेत् ॥   
अर्धचन्द्रं समाख्यातं वीरासनमथो शृणु ॥ ६४ ॥   
वामं दक्षिणतो न्यस्य भुजयोः सन्न्यसेत्पुनः ॥   
एतद्वीरासनं प्रोक्तं योगासनमथो शृणु ॥ ६५ ॥   
योगबद्धशरीरं तु जानुभ्यां मिलितं भवेत् ॥   
जान्वोरुपरि सन्न्यस्य सिद्धं योगासनं स्मृतम् ॥ ६६ ॥   
ऊरुद्वयोपरिष्ठाच्च सन्यस्तं चरणद्वयम् ॥   
ऊर्ध्वं दक्षिणपादं तु न्यसेत्पद्मासनं स्मृतम् ॥ ६७ ॥   
ॐ ह्रूं पृथिव्यात्मने नमः निवृत्ति कलात्मने नमः ॥   
  
पृ० १२१) स्थानशुद्ध्यादिविधानम्   
  
इति मन्त्रेण स्थानशुद्धिं कारयेत् ॥   
पूर्वाभिमुखो भूत्वा चोत्तराभिमुखोऽथवा ॥   
एवमासनबद्धस्तु विंशत्पञ्चाक्षरं स्मरेत् ॥ ६८ ॥   
ॐ ह्रांः अनन्तशक्तिधाम्ने ज्योतीरूपाय शिवायास्त्राय फट् ॥ इति   
मन्त्रेण मनःशुद्धिं कारयेत् ॥   
  
इति श्रीवीरशैवाचारप्रदीपिकायां शिवपूजाप्रकरणे   
रङ्गवल्ल्याद्यासनविधिर्नाम षोडशोध्यायः ॥ १६ ॥  
  
पृ० १२२) अथ सप्तदशोऽध्यायः ।  
  
॥ श्रीगुरुभ्यो नमः॥   
  
अथ पूजायां जवनिकापटस्य कारणं विभूत्युत्पत्तिं तत्कल्पविधिं   
तद्धारणं तन्माहात्म्यं च वक्ष्यामि तद्यथा ॥   
पापी कोऽपि परिभ्रष्टो नास्तिकः शिवनिन्दकः ॥   
दुर्मुखश्च दुराचारी मूर्खः स्वगुरुनिन्दकः ॥ १ ॥   
एतेषां दर्शने जाते सा पूजा निष्फला भवेत् ॥   
दूषकानर्चनाकाले सर्वथा न विलोकयेत् ॥ २ ॥   
प्रमादादर्चनाकाले पश्येद्यदि बहिर्नरम् ॥   
प्रायश्चित्तेन महता शुद्धिमाप्नोति मानवः ॥ ३ ॥   
एतेषां दर्शने प्रायश्चित्तमष्टोत्तरं शतम् ॥   
श्रीमत्पञ्चाक्षरं मन्त्रं जपेद्ध्यात्वा शिवं नरः ॥ ४ ॥   
स्पृष्ट्वा बहिर्नरं स्नायात्सचैलं शिवनिन्दकम् ॥   
दत्वा तु भस्म ताम्बूलं मद्भक्तांश्चैव भोजयेत् ॥ ५ ॥   
भविशब्दः कुशब्दश्च हिंसाशब्दश्च निन्दितः ॥   
श्वपचादिकशब्दश्च भ्रान्तिकः कर्कशस्तथा ॥ ६ ॥   
बीभत्सको महादेवीत्यष्टौ शब्दान्विवर्जयेत् ॥   
प्रारम्भाद्यवसानान्तं सर्वं मौनेन कारयेत् ॥ ७ ॥   
भाषणं यदि चेत्तत्र वदेत्संस्कृतया गिरा ॥   
अर्चनादौ यवनिकां कृत्वेशार्चनमाचरेत् ॥ ८ ॥   
सेवकान्याचकांश्चोपकरणद्रव्यसाधकान् ॥   
  
पृ० १२३) भस्मस्वरूपनिरूपणम्   
  
शिवभक्तांश्च कुर्वीत भस्मरुद्राक्षधारिणः ॥ ९ ॥   
नमः शिवाय सोमाय षट्त्रिंशत्तत्त्वरूपिणे ॥   
अग्निष्टोमात्मने भस्मज्योतिषे शान्ततेजसे ॥ १० ॥   
सर्वाण्यपि च शास्त्राणि पुराणानि विशेषतः ॥   
श्रुतिस्मृतीतिहासानि चान्यान्यालोक्य कृत्स्नशः ॥ ११ ॥   
भस्मतत्त्वस्य विस्तारं विधानं च सविस्तरम् ॥   
माहात्म्यविस्तरं कृत्स्नं ततः शास्त्रोक्तमार्गतः ॥ १२ ॥   
तत्तदुक्तप्रकारेण सारं सङ्गृह्य सादरम् ॥   
विभूतिमहिमाकल्परत्नसारसमुच्चयम् ॥ १३ ॥   
अपवर्गपदं नेतु क्रियते भस्मपद्धतिः ॥   
(पार्वत्युवाच) ॥   
भगवन् सर्वधर्मज्ञ लोकेश शशिभूषण ॥ १४ ॥   
दर्शनात्स्पर्शनाद्ध्यानाद्धारणाच्छ्रवणादपि ॥   
शुद्धिं ददाति सततं कः पदार्थो महेश्वर ॥ १५ ॥   
ईश्वर उवाच ॥   
शङ्करस्य पवित्रं यत् हरस्याभरणं तथा ॥   
लोकवश्यकरं पुण्यं पापनाशं दिने दिने ॥ १६ ॥   
रक्षार्थं मङ्गलार्थं च शुद्ध्यर्थं चापि भामिनि ॥   
भूषार्थं सर्वलोकानां भस्म दत्तं मया पुरा ॥ १७ ॥   
विभूतिर्भसितं भस्म क्षारं रक्षेति भस्मनः ॥   
एतानि पञ्च नामानि हेतुभिः पञ्चभिर्भृशम् ॥ १८ ॥   
विभूतिर्भूतिहेतुत्वाद्भसितं तत्त्वभासनात् ॥   
पापानां भर्त्सनाद्भस्म क्षरणात्क्षारमापदाम् ॥   
रक्षणात्सर्वभूतेभ्यो रक्षेति परिगीयते ॥ १९ ॥   
  
पृ० १२४) नन्दा भद्रा च सुरभिः सुशीला सुमनास्तथा ॥   
पञ्च गावो विभोर्जातास्सद्योजातादिवक्त्रतः ॥ २० ॥   
कपिलः कृष्णधवलौ धूम्रो रक्तस्तथैव च ॥   
नन्दादीनां गवां वर्णाः क्रमेण परिकीर्तिताः ॥ २१ ॥   
सद्योजाताद्विभूतिश्च वामाद्भसितमेव च ॥   
अघोराद्भस्म सञ्जातं पुरुषात्क्षारनाम च ॥ २२ ॥   
रक्षा चेशानवक्त्राच्च नन्दादिद्वारतोऽभवन् ॥   
धारयेन्नित्यकार्येषु विभूतिं च प्रयत्नतः ॥ २३ ॥   
नैमित्तिकेषु भसितं क्षारं कार्येषु सर्वदा ॥   
प्रायश्चित्तेषु सर्वेषु भस्म नाम यथाविधि ॥   
रक्षा च मोक्षकार्येषु प्रयोक्तव्या सदा बुधैः ॥ २४ ॥   
भस्म ज्योतिर्भवत्येव शिवाख्यं न हि संशयः ॥   
जाबालोपनिषत्सर्वं प्राहेदं परया मुदा ॥ २५ ॥   
(जाबालोपनिषदि)   
सद्योजातात्पृथ्वी जाता तस्या निवृत्तिः कला तस्याः कपिलो वर्णः सा   
नन्दा तस्याः गोमयेन विभूतिर्जाता ॥   
वामदेवादुदकं तस्मात्प्रतिष्ठा तस्याः कृष्णवर्णा भद्रा तस्याः   
गोमयेन भसितं जातम् ॥   
अघोराद्वह्निस्तस्माद्विद्या तस्या रक्तवर्णा सुरभिस्तस्या   
  
पृ० १२५) भस्मविधानम्   
  
गोमयेन भस्म सञ्जातम् ॥   
तत्पुरुषाद्वायुस्तस्माच्छान्तिः तस्याः श्वेतवर्णा सुशीला तस्याः   
गोमयेन क्षारं जातम् ॥   
ईशानादाकाशस्तस्माच्छान्त्यतीता तस्याश्चित्रवर्णा सुमनाः तस्याः   
गोमयेन रक्षा जाता ॥ २६ ॥   
ऐश्वर्यकारणाद्भूतिर्भासनाद्भसितं मतम् ॥   
सर्वाघभर्त्सनाद्भस्म चापदां क्षरणात्क्षरम् ॥ २७ ॥   
भूतप्रेतपिशाचादिब्रह्मराक्षसापस्मारभवभीतिभ्योऽभिरक्षणाद्रक्षेत्  
इ तेषां रुद्रानलजत्वं वक्ष्ये ॥ २८ ॥   
�अग्नौ ज्वालावृतं रुद्रं वह्निमण्डलमध्यगम् ॥   
ध्यायेत्कलादशयुतं शक्तिस्वस्तिकधारिणं� इति ॥ २९ ॥   
(अथ श्रुतिः) आदौ रुद्राग्निं सञ्चित्य रुद्राग्नौ भूत्यादिपञ्चात्मकं   
भस्म सम्पादयामीति सङ्कल्प्य ॥   
(अथ उपश्रुतिः) विकलाङ्गाम् उन्मत्तां महाशनां   
खलामलसामशिवचिह्नां कृशाङ्गां वत्सहीनां वन्ध्याम् अङ्गहीनाम्   
अशान्ताम् अदुग्धदोहिनीं छिन्नेन्द्रियामजग्धतृणां   
केशचैलास्थिभक्षिणीं सन्धिनीं नवसूतां रोगान्वितां धेनुं   
विहाय अप्रशस्तभूम्यादिपतितं क्लिन्नं दुर्गन्धं पर्युषितादि गोमयं च   
विहाय प्रशस्तं  
  
पृ० १२६) गोमयं सङ्गृह्य   
ईशानतत्पुरुषाघोरवामदेवसद्योजाताद्यैरुत्पत्तिस्थितिसंहारभेदैर्ग्रह  
णकवलनशोषणदहनप्लावनशोधनादिमन्त्रानुक्रमेण पञ्चबीजैः सह   
पञ्चमन्त्रैर्विभूत्यादीन् सम्पाद्य   
सुदृढरम्यक्षालितप्रोक्षितचूतबिल्वाशोकदारुमृण्मयपात्रे   
शैलमयपात्रे वा धनमिव स्थापयेत् ॥ ३० ॥   
भस्मोत्पादनमुद्दिष्टं चतुर्धा तन्त्रवेदिभिः ॥   
कल्पं चैवानुकल्पं यदुपकल्पमकल्पकम् ॥   
एषामादिममुत्कृष्टमन्यत्सर्वमभावतः ॥ ३१ ॥   
वायुसंहितायाम् ॥   
कपिलागोमयं स्वस्थं गृहीत्वा गगनेऽपतत् ॥   
न क्लिन्नं नातिकठिणं न दुर्गन्धं न चोषितम् ॥ ३२ ॥   
उपर्यधः परित्यज्य गृह्णीयात्पतितं भुवि ॥   
सद्येन गोमयं ग्राह्यं पिण्डं वामेन कारयेत् ॥ ३३ ॥   
तत्पुरुषेण तु संशोष्य दहेच्चाघोरवह्निना ॥   
सिकताङ्गारपाषाणानीशामेन विशोधयेत् ॥ ३४ ॥   
अपक्कमतिपक्कं च सन्त्यज्य भसितं शिवम् ॥   
आदाय वाससालोड्य भस्मपात्रे [भस्माधारे] विनिक्षिपेत् ॥ ३५ ॥   
सुकृते सुदृढे शुद्धे क्षालिते प्रोक्षिते शुभे ॥   
  
पृ० १२७) विन्यस्य मन्त्री मन्त्रेण पात्रे भस्म विनिक्षिपेत् ॥ ३६ ॥   
(वीरतन्त्रे)   
सौवर्णमुत्तमं पात्रं मध्यमं राजतं स्मृतम् ॥   
अधमं ताम्रपात्रं स्यादलाभे मृण्मयं भवेत् ॥   
तैजसं दारवं वापि मृण्मयं चैलमेव वा ॥ ३७ ॥   
अन्यद्वा शोधितं शुद्धं भस्माधारं प्रकल्पयेत् ॥   
क्षेमस्थाने शुभे शुद्धे धनवद्भस्म निक्षिपेत् ॥ ३८ ॥   
प्रस्थितो भस्म गृह्णीयात्स्वयं वानुचरोऽपि वा ॥   
न चायुक्तकरे दद्यान्न चाशुचितले क्षिपेत् ॥ ३९ ॥   
न संस्पृशेन्नीचहस्तैर्नोपेक्षेत न लङ्घयेत् ॥   
शुचिः सन् भस्म चादाय कुर्याच्चैवाभिमन्त्रितम् ॥ ४० ॥   
भुक्तिमुक्तिदमाग्नेयं विशुद्धं भसितं तथा ॥   
स्नानं चतुर्विधं भस्मजन्यं कल्पादिभेदतः ॥ ४१ ॥   
कल्पं चैवानुकल्पं यदुपकल्पमकल्पकम् ॥   
तेष्वाद्यतममुत्कृष्टतममन्यदभावतः ॥ ४२ ॥   
रोगादिरहिता गौश्च कृष्णा वा कपिलाऽपि वा ॥   
तस्या गोमयमादाय स्वस्थं पद्मदलेऽपि वा ॥ ४३ ॥   
कल्पं तद्भस्म विज्ञेयमनुकल्पमथोच्यते ॥   
वनेषु गोमयं यच्च शुष्कं चूर्णीकृतं तथा ॥ ४४ ॥   
दग्धं चैवानुकल्पाख्यमापणादिगतं तु यत् ॥   
  
पृ० १२८) वस्त्रेणोत्तारितं भस्म गोमूत्राबद्धपिण्डितम् ॥ ४५ ॥   
दग्धं प्रागुक्तविधिना भवेद्भस्मोपकल्पकम् ॥   
अन्यैरापादितं भस्माप्यकल्पमिति निश्चितम् ॥ ४६ ॥   
एष्वेकतममादाय पात्रेषु कलशादिषु ॥   
त्रिसन्ध्यमाचरेत्स्नानं यथासम्भवमेव वा ॥ ४७ ॥   
(क्रियासारे)   
एवं विधिकृतेनैव भस्मना स्नानमाचरेत् ॥   
स्नपनोपक्रमे पादौ करौ प्रक्षाल्य वाग्यतः ॥ ४८ ॥   
ततो मूलेन भसितमष्टकृत्वोऽभिमन्त्र्य च ॥   
ईशानेन शिरोदेशं मुखं तत्पुरुषेण तु ॥ ४९ ॥   
ऊरुदेशं ह्यघोरेण गुह्यं वामेन चैव हि ॥   
सद्येन पादौ सर्वाङ्गं प्रणवेनैव सेचयेत् ॥ ५० ॥   
(वासिष्ठलैङ्गे)   
आग्नेयं भस्मना स्नानं मुनीनां तु विधीयते ॥   
भस्मस्नानात्परं शुद्धं नास्ति न श्रूयतेऽपि च ॥ ५१ ॥   
मायिकं तु जलस्नानं मर्त्यानां बन्धनं विदुः ॥   
तद्बन्धछेदनार्थाय भस्मस्नानमिहोच्यते ॥ ५२ ॥   
(शिवधर्मे)   
भस्मस्नानं जलस्नानादसङ्ख्येयगुणाधिकम् ॥   
तस्माद्वारुणमुत्सृज्य स्नानमाग्नेयमाचरेत् ॥ ५३ ॥   
(देविकालोत्तरे)   
वारुणं वारिणा स्नानमाग्नेयं भस्मना भवेत् ॥   
वृष्ट्या सातपया दिव्यं वायव्यं रजसा गवाम् ॥ ५४ ॥   
मानसं ब्रह्मतादात्म्यं स्नानान्येतानि वै विदुः ॥   
  
पृ० १२९) भस्मधारणमाहात्म्यम्   
  
दिव्यवारुणवायव्यमानसेभ्योऽपि चोत्तमम् ॥ ५५ ॥   
इति मत्वा शिवो भस्मस्नानमादौ ह्यपूरयत् ॥   
विष्ण्वादिदेवा ऋषयो गन्धर्वा यक्षकिन्नराः ॥ ५६ ॥   
मरुद्गणाः पितृगणाः सर्वे भूतगणा अपि ॥   
भक्त्या नित्यं प्रकुर्वन्ते भस्मस्नानं प्रयत्नतः ॥ ५७ ॥   
तस्मादेव हि तत्स्नानमाग्नेयं यः समाचरेत् ॥   
भवपाशैर्विनिर्मुक्तः शिवलोके महीयते ॥ ५८ ॥   
ज्वरो यक्ष्मा पिशाचाश्च ह्यसुरा यातुधानकाः ॥   
कुमारग्रहभूताश्च कृष्माण्डा डाकिनी तथा ॥   
ब्रह्मराक्षसमुख्याश्च पूतनाकुष्ठगुल्मकाः॥ ५९ ॥   
भगन्दराणि चाशीतिवातरोगाः क्षयादिकाः ॥   
ते चतुः षष्ठिपित्ताश्च श्लेष्माः सप्तत्रिपञ्चकाः ॥ ६० ॥   
व्याघ्राः सर्पाः हिंस्रकास्तु तेऽन्ये दुष्टमृगा अपि ॥   
भस्मस्नानेन नश्यन्ति सिंहेनैव गजा यथा ॥ ६१ ॥   
यद्यकार्यसहस्राणि कृत्वा यः स्नाति भस्मना ॥   
तत्सर्वं दहते भस्म यथाग्निस्तेजसा वनम् ॥ ६२ ॥   
(स्कान्दे)   
कृत्वा तु चातुलं पापं मृत्युकाले च यो जनः ॥   
भस्मस्नानी भवेत्किञ्चित्क्षिप्रं प्राणी प्रमुच्यते ॥ ६३ ॥   
(शिवधर्मे)   
महापातकसंयुक्तो युक्तो वा सर्वपातकैः ॥   
भस्मस्नानेन सर्वस्मान्मुच्यते स तु पातकात् ॥ ६४ ॥   
यः स्नानमाचरेन्नित्यमाग्नेयं पावनं परम् ॥  
  
पृ० १३०) कुलैकविंशमुत्तार्य स गच्छेच्छिवमन्दिरम् ॥ ६५ ॥   
भस्मस्नानं तु योगी वै कुर्यादापादमस्तकम् ॥   
त्रिसन्ध्यमाचरेन्नित्यं योगस्य फलमाप्नुयात् ॥ ६६ ॥   
(भीमागमे)   
सर्वतीर्थेषु यत्पुण्यं सर्वयज्ञेषु यत्फलम् ॥   
तत्फलात्कोटिगुणितं भस्मस्नानाल्लभेन्नरः ॥ ६७ ॥   
(लैङ्गे) भस्मस्नानाद्विशुद्धात्मा जितक्रोधो जितेन्द्रियः ॥   
मत्समीपमुपागत्य न भूयो विनिवर्तते ॥ ६८ ॥   
(स्कान्दे)   
भस्मस्नानात्परं स्नानं पवित्रं नैव विद्यते ॥   
इत्युक्त्वा मुनिदेवेभ्यः स्नातो यः स शिवः स्वयम् ॥ ६९ ॥   
(गारुडे)   
पञ्चाक्षरजपं भस्मस्नानं लिङ्गार्चनं त्रयम् ॥   
कदाचिदपि न त्याज्यं यथाशक्ति समाचरेत् ॥ ७० ॥   
(क्रियासारे)   
चन्दनं कुङ्कुमं चैव मृगनाभ्यादिकानि च ॥   
गन्धाद्यल्पफलं त्यक्त्वा भस्मस्नानपरो भवेत् ॥   
एवं स्नानक्रमः प्रोक्तो भुक्तिमुक्तिप्रदायकः ॥ ७१ ॥   
(वासिष्ठलैङ्गे) वसिष्ठोक्तवचनानि ॥   
पञ्चाक्षरेण मन्त्रेण प्रणवेन युतेन च ॥   
उद्धूलनं त्रिपुण्ड्रं च नित्यं भक्त्या समाचरेत् ॥ ७२ ॥   
(एकपादपुराणे)   
नमः शिवायेति भस्म कृत्वा सप्ताभिमन्त्रितम् ॥   
उद्धूलयेच्छरीरे तु त्रिपुण्ड्रं चापि धारयेत् ॥ ७३ ॥   
सुप्रभेदागमे ॥   
स्थानभेदं प्रवक्ष्यामि मूर्धा भालं तथैव च ॥   
कर्णौ च चक्षुषी चैव नासिका चास्यमेव च ॥ ७४ ॥   
  
पृ० १३१) ग्रीवा स्कन्धौ च बाहू च कूर्परे च तथा मणी ॥   
हृन्नाभिमेढ्रं पायुश्च ऊरू जानू च जङ्घके ॥ ७५ ॥   
गुल्फौ पादद्वयं चैव पृष्ठभागद्वयं तथा ॥   
त्रिंशत्स्थानमिति प्रोक्तं भस्मलेपनसञ्ज्ञकम् ॥ ७६ ॥   
ग्रन्थान्तरे ॥   
रुद्राध्यायी सदा भस्मलिप्ताङ्गो मुच्यते गदात् ॥   
कुष्ठयक्ष्मादिरोगेभ्यस्तेजोराशी भवेत्पुनः ॥ ७७ ॥   
स्कान्दे ॥   
शिवेन विष्णुना चैव ब्रह्मणा वज्रिणा तथा ॥   
देवताभिर्धृतं भस्म त्रिपुण्ड्रोद्धूलनादिकम् ॥ ७८ ॥   
यक्षराक्षसगन्धर्वसिद्धविद्याधरादिभिः ॥   
मुनिभिश्च धृतं भस्म त्रिपुण्ड्रं चापि सर्वदा ॥ ७९ ॥   
मानवपुराणे ॥   
त्रिपुण्ड्रलेपनं नित्यं यः करोति सदा मुदा ॥   
स एव धन्यो विद्वांश्च नेतरो मुनिपुङ्गवाः ॥ ८० ॥ ॥   
स्कान्दे ॥   
उमादेव्या च लक्ष्म्या च वाग्देव्या मातृकादिभिः ॥   
सर्वस्त्रीभिर्धृतं भस्म त्रिपुण्ड्रोद्धूलनादिकम् ॥ ८१ ॥   
नैव प्रमादितव्यं च भ्रमादपि कदाचन ॥   
भूत्यै चोद्धूलनं तिर्यक्त्रिपुण्ड्रस्य च धारणम् ॥ ८२ ॥   
त्रिपुण्ड्रधारणं भक्त्या तथा देहावगुण्ठनम् ॥   
यो न कुर्यात्समन्त्रेण स मर्त्यः पतितो भवेत् ॥ ८३ ॥   
महापातकयुक्तानां पूर्वजन्मादिजन्मसु ॥   
त्रिपुण्ड्रोद्धूलने द्वेषो जायते सुदृढं भुवि ॥ ८४ ॥   
  
पृ० १३२) उद्धूलनं त्रिपुण्ड्रं च श्रद्धया नाचरन्ति ये ॥   
तेषां नास्ति समाचारो वर्णाश्रमसमन्वितः ॥ ८५ ॥   
उद्धूलनं त्रिपुण्ड्रं च श्रद्धया नाचरन्ति ये ॥   
तेषां नास्ति शिवज्ञानं कल्पकोटिशतैरपि ॥ ८६ ॥   
उद्धूलनं त्रिपुण्ड्रं च श्रद्धया नाचरन्ति ये ॥   
तेषां नास्ति विनिर्मोक्षः संसाराज्जन्मकोटिभिः ॥ ८७ ॥   
त्रिपुण्ड्रोद्धूलने श्रद्धा येषां नैवाभिजायते ॥   
महापातकदोषेण जुष्टास्ते नात्र संशयः ॥ ८८ ॥   
भूत्यैवोद्धूलनं तिर्यक्त्रिपुण्ड्रस्य च धारणम् ॥   
वरिष्ठं सर्वधर्मेभ्यस्ततस्तन्नित्यमाचरेत् ॥ ८९ ॥   
भस्मनोद्धूलनं यच्च तथा तिर्यक्त्रिपुण्ड्रकम् ॥   
मोक्षार्थिना प्रमादेन न त्यजेदिति हि श्रुतिः ॥ ९० ॥   
स्कान्दे शङ्करसंहितायाम् ॥   
भस्मसञ्च्छन्नसर्वाङ्गो यत्र गच्छति यः पुमान् ॥   
सर्वपातकयुक्तोऽपि तत्र सन्निहितः शिवः ॥ ९१ ॥   
भस्मसञ्छन्नसर्वाङ्गो यः स्तौति श्रद्धया शिवम् ॥   
सर्वपातकयुक्तोऽपि शुद्धो भवति मानवः ॥ ९२ ॥   
भस्मसञ्छन्नदेहः सन् यः प्रणामं करोति वै ॥   
स पातकविनिर्मुक्तः सद्यो भवति मानवः ॥ ९३ ॥   
शिवधर्मे ॥   
भस्मनिष्ठं समाहूय भक्त्या पूजयते च यः ॥   
तत्तुल्यं लभ्यते नात्र साङ्गैः क्रतुशतैरपि ॥ ९४ ॥   
  
पृ० १३३) गारुडपुराणे ॥   
भूतप्रेतपिशाचाद्या रोगाश्चातीवदुःसहाः ॥   
भस्मनिष्ठस्य सान्निध्याद्विद्रवन्ति न संशयः ॥ ९५ ॥   
वासिष्ठलैङ्गे ॥   
भस्मसञ्छन्नसर्वाङ्गं दृष्ट्वोत्तिष्ठति यः पुमान् ॥   
तं दृष्ट्वा देवराजोऽपि नमस्कार करोति वै ॥ ९६ ॥   
शैवसंहितायाम् ॥   
यत्र भुञ्जीत भस्माङ्गी मूर्खः पण्डित एव वा ॥   
तत्र भुङ्क्ते महादेवः सपत्नीको वृषध्वजः ॥ ९७ ॥   
अथ ऊर्ध्वपुण्ड्रनिरसनमनेकवचनैराह ॥   
स्कान्दे ॥   
ऊर्ध्वपुण्ड्रं द्विजः कुर्याल्लीलयापि कदाचन ॥   
तदाकारेण शस्त्रेण भिद्यते यमकिङ्करैः ॥ ९८ ॥   
पराशरपुराणे ॥   
ऊर्ध्वपुण्ड्रं च शूलं च वर्तुलं चापि सर्वदा ॥   
ललाटे धारयिष्यन्ति मनुष्याः पापकर्मिणः ॥ ९९ ॥   
शाम्भवपुराणे ॥   
अशुद्धमिति सम्प्रोक्तं वर्तुलं तूर्ध्वपुण्ड्रकम् ॥   
तदाकारेण शस्त्रेण घ्नन्ति ते यमकिङ्कराः ॥ १० ॥   
सूतसंहितायाम् ॥   
अश्रौतमूर्ध्वपुण्ड्रं वै ललाटे श्रद्धया सह ॥   
धारयिष्यन्ति मोहेन पाषण्डाः पापकृज्जनाः ॥ १०१ ॥   
मानवपुराणे ॥   
ऊर्ध्वपुण्ड्रं च शूलं च वर्तुलं चाङ्कुशाकृतिम् ॥   
तत्र निष्ठा न कर्तव्या कदाचिद्वेदवित्तमैः ॥ १०२ ॥   
मनुस्मृतौ ॥   
ऊर्ध्वपुण्ड्रमुखं दृष्ट्वा व्रतं चान्द्रायणं चरेत् ॥ १०३ ॥   
अथ भस्मपुण्ड्रतिर्यग्लक्षणं तन्माहात्म्यं वक्ष्यामि ॥   
  
पृ० १३४) कालाग्निरुद्रोपनिषदि ॥ अथ रुद्रं भगवन्तं सनत्कुमारः   
पप्रच्छ अभिधेहि भगवन् त्रिपुण्ड्रविधिं सतत्वम् ॥   
किं द्रव्यं कियत्स्थानं किं प्रमाणं कति रेखाः किं दैवतम् ॥   
का शक्तिः किं फलम् इति च ॥   
शिव उवाच ॥   
द्रव्यं तदाग्नेयं भस्म सद्यादिपञ्चब्रह्ममन्त्रैः परिगृह्य मानस्तोकेति   
समुद्धृत्य त्रियायुषं जमदग्निराह ॥   
शिरोललाटस्कन्धेषु त्रियायुषत्र्यम्बकैस्तियक्तिस्रो रेखाः प्रकुर्वीत   
वृत्तमेतच्छाम्भवं सर्ववेदेषु वेदवादिभिरुक्तं   
तत्समाचरेन्मुमुक्षुभिरपुनर्भवाय ॥   
आललाटात् भ्रुवोः सान्निध्यवर्तिनी या प्रथमा रेखा आहवनीयाग्निः   
अकारो वर्णः रजो गुणः लोकस्तु भूर्लोकश्चात्मा क्रियाशक्तिः ऋग्वेदः ॥   
प्रातःसवनं रुद्रो देवता ॥ इति प्रथमा रेखा ॥ या चास्य भस्मनः   
द्वितीया रेखा तस्याः प्रकारमाह ॥ गार्हपत्याग्निः उकारः सत्वगुणः   
अन्तरिक्षलोकः आत्मा इच्छाशक्तिः यजुर्वेदः मध्यन्दिनसवनं महेश्वरो   
देवता ॥ अथ तृतीया रेखा सा दक्षिणाग्निः मकारस्तमोगुणः द्यौः   
परमात्मा  
  
पृ० १३५) भस्मधारणविधानम्   
  
ज्ञानशक्तिः सामवेदः सायं सवनं सदाशिवो देवता ॥ १०४ ॥   
भस्मत्रिपुण्ड्रं यः कुर्याद्ब्रह्मचारी च बुद्धिमान् ॥   
गृहस्थो वनवासी वा यतिर्वा मुच्यते भयात् ॥ १०५ ॥   
तेनेतिहासागमपुराणानां शतसहस्राणि जप्तानि भवन्ति ॥   
प्राणायामानामयुतं जप्तं भवति ॥   
रूपे रूपे दशपूर्वान् पुनाति देशोत्तराणां पङ्क्तिं पुनाति ॥   
स समस्ततीर्थेषु स्नातो भवति ॥   
स सर्वकर्मसु सर्वदा योग्यो भवति ॥   
देहं त्यक्त्वा शिवसायुज्यमेति ॥   
न स पुनरावर्ततेन स पुनरावर्तत इत्याह भगवान् कालाग्निरुद्रः ॥ १०६   
॥   
(गरुडपुराणे)   
मन्त्रसंस्कारसंयुक्तं पवित्रमतिपाण्डुरम् ॥   
सुस्निग्धं भसितं मर्त्यैर्भक्त्या धार्यं निरन्तरम् ॥ १०७ ॥   
मध्यमानामिकाङ्गुष्ठैस्तिसृभिर्मूलमन्त्रतः ॥   
गृहीत्वा च विभूतिं तु प्रोक्षयेत्स्थानभेदतः ॥ १०८ ॥   
वामहस्ततले भस्म क्षिप्त्वाच्छाद्यान्यपाणिना ॥   
अग्निरित्यादिभिर्मन्त्रैः सम्यक् कृत्वाऽभिमन्त्रित ॥ १०९ ॥   
ततो मूलेन मन्त्रेण कुर्याद्देहावगुण्ठनम् ॥   
स्थाने पञ्चदशे चैव धारयेच्च त्रिपुण्ड्रकम् ॥ ११० ॥   
शिरसीशानमन्त्रेण पुरुषेण मुखे तथा ॥   
हृत्प्रदेशे त्वघोरेण वामदेवेन गुह्यके ॥ १११ ॥   
पादौ सद्येन सर्वाङ्गे प्रणवेन च सेचयेत् ॥   
ईशेन पञ्चधा भस्म विकिरेन्मूर्ध्नि यत्नतः ॥ ११२ ॥   
मुखे चतुर्धा पुरुषेणाघोरेणाष्टधा हृदि ॥   
  
पृ० १३६) वामेन गुह्यदेशे तु स्थाने पञ्चदशे तथा ॥   
अष्टावन्तेन सद्येन पादयोः क्रमशः क्षिपेत् ॥ ११३ ॥   
अग्निरित्यादिभिर्मन्त्रैः सद्योजातादिमन्त्रतः ॥   
सर्वाङ्गोद्धूलनं कुर्यादापादतलमस्तकम् ॥ ११४ ॥   
द्वात्रिंशत्स्थानके वापि षोडशस्थानके तथा ॥   
अष्टस्थानेऽपि वा कुर्यात्पञ्चस्थानेऽथवा स्मृतम् ॥ ११५ ॥   
स्थानभेदं प्रवक्ष्यामि चातःपरमिदं शृणु ॥   
मूर्धा भालं ततः कर्णौ चक्षुषी चैव नासिका ॥ ११६ ॥   
आस्यं ग्रीवा स्कन्दबाहू कूर्परे च तथा मणी ॥   
हृन्नाभिर्मेढ्रपायू च ह्यूरू जानू च जङ्घके ॥ ११७ ॥   
गुल्फौ पादद्वयं चैव पृष्ठभागस्तथैव च ॥   
द्वात्रिंशत्स्थानमेतद्धि भस्मना लेपयेत्ततः ॥ ११८ ॥   
ललाटकण्ठस्कन्धाश्च बाहू कूर्परकेऽपि च ॥   
हृदयं जठरं चैव नाभिः पार्श्वे च पृष्ठकम् ॥ ११९ ॥   
पादद्वयं च विप्रेन्द्राः षोडशस्थानमुच्यते ॥   
मूर्धा चैव ललाटं च कण्ठो बाहू तथैव च ॥ १२० ॥   
हृदयं चैव नाभिश्च पृष्ठं चापि विशेषतः ॥   
अष्टस्थानमिति प्रोक्तं विशेषाद्भस्म धारयेत् ॥ १२१ ॥   
अथ भालं च बाहू च हृदयं नाभिरेव च ॥   
पञ्चस्थानान्यमून्याहुः शिवशास्त्रविशारदाः ॥ १२२ ॥   
एकादश त्रिपुण्ड्रस्य स्थानान्याहुर्मनीषिणः॥   
शिरोललाटश्रवणद्वयं ग्रीवा भुजद्वयम् ॥ १२३ ॥   
वक्षो नाभिः पृष्ठभागः ककुदेकादशानि तु ॥   
  
पृ० १३७) स्थानानि च त्रिपुण्ड्रस्य विज्ञेयानि मनीषिभिः ॥ १२४ ॥   
शिवो महेश्वरो रुद्रः श्रीकण्ठः शम्भुरीश्वरः ॥   
महादेवः पशुपतिः शङ्करो वृषभध्वजः ॥ १२५ ॥   
परमात्मेत्यमी रुद्रस्थानाश्चैव यथाक्रमम् ॥   
त्रिपुण्ड्रमुक्तस्थानेषु सद्यात्सजलभस्मना ॥ १२६ ॥   
शुद्धशीतजलेनैव भस्मना च त्रिपुण्ड्रकम् ॥   
यो धारयेदतिप्रीत्या स शिवो नात्र संशयः ॥ १२७ ॥   
अकारोऽनामिकः प्रोक्तो ह्युकारो मध्यमाङ्गुलिः ॥   
मकारस्तर्जनी प्रोक्ता त्रिभिः कुर्यात्त्रिपुण्ड्रकम् ॥ १२८ ॥   
मध्याङ्गुलित्रयेणैव स्वदक्षिणकरस्य च ॥   
षडङ्गुलायतं मानमपि वाऽलिकमानकम् ॥ १२९ ॥   
नेत्रयुग्मप्रमाणेन भाले दध्यात्त्रिपुण्ड्रकम् ॥   
मध्यमानामिकाङ्गुष्ठैरनुलोमविलोमतः ॥ १३० ॥   
धारयेद्यस्त्रिपुड्रं वै स रुद्रो नात्र संशयः ॥   
ऋजु श्वेतमनुव्याप्तं स्निग्धं श्रोत्रप्रमाणकम् ॥   
एवं सलक्षणोपेतं त्रिपुण्ड्रं सर्वसिद्धिदम् ॥ १३१ ॥   
मानवीयसंहितायाम् ॥   
प्रातःकाले च माध्याह्ने सायाह्ने च त्रिपुण्ड्रकम् ॥   
कदाचिद्भस्मना कुर्यात्स रुद्रो नात्र संशयः ॥ १३२ ॥   
अथ श्रुतिः ॥   
एवंविधविभूत्या च कुरुते यस्त्रिपुण्ड्रकम् ॥   
स रुद्रो धर्मसंयुक्तस्त्रयीमय इति श्रुतिः ॥ १३३ ॥   
शिवरहस्ये ॥ वृत्तम् ॥   
  
पृ० १३८) समस्ततीर्थोपचया च काशी विश्वेश्वरः सर्वसुरात्मको यः ॥   
समस्ततत्वैकरसा विभूतिस्तथा च पुण्यौघमिदं त्रिपुण्ड्रम् ॥ १३४ ॥   
स्कान्दे ॥   
यथा सर्वपुराणेषु काशीक्षेत्रं प्रकीर्तितम् ॥   
तथा भस्मत्रिपुण्ड्रं तु सर्वशास्त्रेषु कथ्यते ॥ १३५ ॥   
यथा विश्वाधिको रुद्रः सर्ववेदेषु गीयते ॥   
तथा वेदपुराणेषु त्रिपुण्ड्रमपि गीयते ॥ १३६ ॥   
वासिष्ठलैङ्गे ॥   
स्मरणादेव रुद्रस्य यथा पापं प्रणश्यति ॥   
तथास्य धारणादेव सर्वपापं प्रणश्यति ॥ १३७ ॥   
भस्मना वेदमन्त्रेण त्रिपुण्ड्रस्य च धारणम् ॥   
महापातकसङ्घाततमसश्चण्डभास्करः ॥ १३८ ॥   
कूर्मपुराणे ॥ वृत्त ॥   
एतानि तानि शिवमन्त्रपवित्रितानि भस्मानि कामदहनाङ्गविभूषितानि ॥   
त्रैपुण्ड्रकानि रचितानि ललाटपट्टे लुम्पन्ति दैवलिखितानि   
दुरक्षराणि ॥ १३९ ॥   
ब्रह्माण्डपुराणे ॥   
न दानेन न यज्ञेन न तपोभिः सुदुष्करैः ॥   
न तीर्थयात्रया पुण्यं यत्त्रिपुण्ड्रेण लभ्यते ॥ १४० ॥   
दानयज्ञाश्च धर्माश्च तीर्थयात्राश्च नारद ॥   
ज्ञानं तपस्त्रिपुण्ड्रस्य कलां नार्हन्ति षोडशीम् ॥ १४१ ॥   
यथा राजा स्वचिह्नाङ्कं स्वजनं मन्यते सदा ॥   
त्रिपुण्ड्रधारकं तद्वन्मन्यते स शिवः स्वयम् ॥ १४२ ॥   
द्विजातिर्वान्त्यजातिर्वा सितशुद्धेन भस्मना ॥   
  
पृ० १३९) भस्मधारणमाहात्म्यम्  
  
धारयेद्यस्त्रिपुण्ड्राङ्कं रुद्रस्तेन वशीकृतः ॥ १४३ ॥   
त्यक्तवर्णाश्रमाचारो लुप्तसर्वक्रियोऽपि वा ॥   
सकृत्तिर्यक्त्रिपुण्ड्रस्य धारणात्सोऽपि मुच्यते ॥ १४४ ॥   
शैवसंहितायाम् ॥   
तस्मिन् ज्ञानं परीक्षेत न कुलं न व्रतं तथा ॥   
त्रिपुण्ड्राङ्कितभालस्तु पूज्य एव हि नारद ॥ १४५ ॥   
मानवपुराणे ॥   
त्रिपुण्ड्रधारकं दृष्ट्वा भूतप्रेतपुरःसराः ॥   
भीताः प्रकम्पिताः शीघ्रं गच्छन्त्येव न संशयः ॥ १४६ ॥   
त्रिपुण्ड्रधारिणः पादौ प्रक्षालयति यः पुमान् ॥   
सर्वपापविनिर्मुक्तः सद्यो भवति मानवः ॥ १४७ ॥   
त्रिपुण्ड्रधारिणो भिक्षाप्रदानेन हि केवलम् ॥   
सर्वपापविनिर्मुक्तः शुद्धो भवति मानवः ॥ १४८ ॥   
भीमागमे ॥   
तेनाधीतं श्रुतं तेन तेन सर्वमनुष्ठितम् ॥   
येन विप्रेण शिरसि त्रिपुण्ड्रं भस्मना धृतम् ॥ १४९ ॥   
कृतं तेनाकृतं सर्वं श्रुतं वाप्यश्रुतं भवेत् ॥   
अधीतमनधीतं वै त्रिपुण्ड्रं यो न धारयेत् ॥ १५० ॥   
बोधायनस्मृतौ ॥   
वृथा वेदा वृथा यज्ञा वृथा दानं वृथा तपः ॥   
वृथा व्रतोपवासानि त्रिपुड्रं यो न धारयेत् ॥ १५१ ॥   
ग्रन्थान्तरे ॥   
सत्यं शौचं तपो यज्ञं तीर्थं देवाग्निपूजनम् ॥   
अश्वमेधादिकं व्यर्थं त्रिपुण्ड्रं यो न धारयेत् ॥ १५२ ॥   
कौर्मे ॥   
न तद्ध्यानं न तद्दानं न तद्ज्ञानं न तत्तपः ॥   
विना तिर्यक्त्रिपुण्ड्राङ्कं विप्रेण यदनुष्ठितम् ॥ १५३ ॥   
  
पृ० १४०) त्रिपुण्ड्रधारणं त्यक्त्वा मुक्तिमिच्छन्ति ये नराः ॥   
विषपानेन नित्यत्वं वाञ्च्छमाना इवाप्यमी ॥ १५४ ॥   
वेदस्याध्ययने शूद्रो नाधिकारी यथा भवेत् ॥   
त्रिपुण्ड्रेण विना विप्रो नाधिकारी कदाचन ॥ १५५ ॥   
गारुडपुराणे ॥   
गोपीमलेन युक्तः सन् शिवं स्पृशति यो द्विजः ॥   
स एकविंशतिकुलैर्नरके पच्यते नरः ॥ १५६ ॥   
अभावे भस्मनो विप्रो लौकिकाग्नेरथाहरेत् ॥   
भस्मत्रिपुण्ड्रं कुर्याद्वै न कुर्यान्मृत्तिकादिभिः ॥ १५७ ॥   
स्रष्टा सृष्टिछलेनाह त्रिपुण्ड्रस्य प्रशस्तताम् ॥   
ससर्ज स ललाटं हि तिर्यगूर्ध्वं न वर्तुलम् ॥ १५८ ॥   
स्कान्दे ॥   
तिर्यग्भालं दृश्यते वै सर्वेषां प्राणिनामपि ॥   
तदा मानवमूर्खाश्च न कुर्वन्ति त्रिपुण्ड्रकम् ॥ १५९ ॥   
अहो मोहस्य माहात्म्यं किं वक्तव्यं पुनः पुनः ॥   
श्रौतभस्मपरित्यागात्पतन्ते नरके सदा ॥ १६० ॥   
कौर्मे ॥   
सर्वैर्द्विजैस्त्रिपुण्ड्रं वै मनसाऽपि न लङ्घयेत् ॥   
श्रुत्या विधीयते यस्मात्तत्त्यागी पतितो भवेत् ॥ १६१ ॥   
क्रियासारे ॥   
येषां वपुर्मनुष्याणां त्रिपुण्ड्रेण विना स्थितम् ॥   
श्मशानसदृशं तस्मादस्पृश्यं पुण्यकृज्जनैः ॥ १६२ ॥   
गारुडपुराणे ॥   
धिग्भस्मरहितं भालं धिग्ग्राममशिवालयम् ॥  
  
पृ० १४१) धिग्धिङ्नेशार्चनं जन्म धिग्विद्यामशिवाश्रयाम ॥ १६३ ॥   
वासिष्ठलैङ्गे ॥   
येषां क्रोधस्य सम्प्राप्तिर्भवेत् दृष्ट्वा त्रिपुण्ड्रकम् ॥   
ते तु सङ्करजातीया ह्यनुमेया विपश्चिता ॥ १६४ ॥   
ब्रह्माण्डपुराणे ॥   
किमत्र बहुनोक्तेन भाषणेन पुनः पुनः ॥   
भक्त्या त्रिपुण्ड्रं धृत्वा तु मोक्षमाप्नोत्यसंशयम् ॥ १६५ ॥   
मात्स्ये ॥ वृत्तम् ॥   
किं यज्ञैः किमनेकतीर्थगमनैः किं वेदपाठश्रमैः किं   
घोरैर्विविधैस्तपोभिरधुना किं मन्त्रतन्त्रैर्जपैः ॥   
किं ध्यानैः किमनेकदाननिकरैः किं साङ्ख्ययोगभ्रमैर्मोक्षार्थी   
सितभस्मना च निपुणः कुर्यात्त्रिपुण्ड्रं बुधः ॥ १६६ ॥   
क्रियासारे ॥   
तस्मात्सर्वप्रयत्नेन युक्तः सद्भस्मना बुधः ॥   
स्वाङ्गे त्रिपुण्ड्रं सन्धार्य सर्वदा शिवमर्चयेत् ॥ १६७ ॥   
विभूतिमात्रमाहात्म्यं वक्तुं ब्रह्मा न शक्नुयात् ॥   
कः पुमान् संस्कृताग्न्युत्थां भूतिं वक्तुं समुत्सहेत् ॥ १६८ ॥   
शैवसंहितायाम् ॥   
शिवमन्त्रात्परो मन्त्रस्तत्वं चापि शिवात्परम् ॥   
शिवार्चनात्परं पुण्यं न हि तीर्थं च भस्मनः ॥ १६९ ॥   
शिवधर्मे ॥   
रुद्राग्नेर्यत्परं वीर्यं तद्भस्म परिकीर्तितम् ॥   
ध्वंसनं सर्वदुःखानां सर्वपापविशोधनम् ॥ १७० ॥   
लैङ्गे ॥   
अन्त्यजो वाऽधमो वापि मूर्खो वा पण्डितोऽपि वा ॥   
  
पृ० १४२) यस्मिन् देशे वसेन्नित्यं भस्मशासनसंयुतः ॥ १७१ ॥   
तस्मिन् सदाशिवः सोमः सर्वैर्भूतगणैर्वृतः ॥   
सर्वतीर्थैर्युतो वासं सर्वज्ञः कुरुते सदा ॥ १७२ ॥   
यस्मिन् देशे वसेन्नित्यं भूतिशासनसंयुतः ॥   
सोऽपि देशो भवेत्पूतः किं पुनस्तस्य मन्दिरम् ॥ १७३ ॥   
कीकटेष्वपि देशेषु यत्र भूतिविभूषणः ॥   
तत्र काशीसमं क्षेत्रं सोऽपि विश्वेश्वरः स्वयम् ॥ १७४ ॥   
शिवधर्मे ॥   
दुःशीलश्च सुशीलो वा यो वा को वाप्यलक्षणः ॥   
भूतिशासनसंयुक्तः स पूज्यो राजपुत्रवत् ॥ १७५ ॥   
छद्मनापि च यो धत्ते भूतिशासनमैश्वरम् ॥   
सोऽपि यां गतिमाप्नोति न तां यज्ञशतैरपि ॥ १७६ ॥   
मानवीयसंहितायाम् ॥   
सम्पर्काल्लीलया वापि भयाद्वा धारयेच्च यः ॥   
विधियुक्तां विभूतिं तु स च पूज्यो यथा ह्यहम् ॥ १७७ ॥   
शातातपस्मृतौ ॥ वृत्तम् ॥   
सुरां पीत्वा गुरुदारांश्च गत्वा स्तेयं कृत्वा ब्रह्महत्यां च कृत्वा   
॥   
भस्मछन्नो भस्मशायी भवेच्चेद्रुद्राध्यायी मुच्यते सर्वपापैः ॥ १७८ ॥   
यया कया कुत्र च यत्र सम्भवं क्षारं धृतं स्यादिह येन केन वा ॥   
न तेन तुल्यो भगवानजोऽपि विभूतिधारी स शिवश्च मान्यः ॥ १७९ ॥  
  
पृ० १४३) जाबालोपनिषदि ॥   
त्रैवर्णिकानामग्निहोत्राग्निजं, गृहस्थानां तदेव, विवाहाग्निजं वा,   
ब्रह्मचारिणां समिदग्निजं, विरक्तानामतिवर्णाश्रमिणां   
विरजानलजं, शूद्राणां श्रोत्रियागारपचनाग्निजं, अन्येषां   
दावानलसमुद्भवम् ॥   
यतीनां सर्वत्रस्थितमतिवर्णाश्रमिणां तदेव तत्रापि विरक्तानां   
सर्वत्रस्थितं सर्वेषां देवालये स्थितम् ॥   
शिवयोगिनां शिवाग्निजा भूतिः शिवालये स्थितं   
लिङ्गमन्त्रसंस्कारदग्धं वा ॥ भूत्यै न प्रमादितव्यम् ॥ १८० ॥   
शिवरहस्ये ॥   
कश्चित्कण्ठगतप्राणः कालप्राप्तो मृतोपमः ॥   
शेते श्मशाने विवशो दस्युशस्त्रनिषूदितः ॥ १८१ ॥?   
अथ सेना पुलिन्दानां श्वाऽनुगः कश्चिदेव हि ॥   
धावन् वेगात्तदन्तस्थो भस्मपुण्ड्र इतस्ततः ॥ १८२ ॥   
तच्छयानललाटाग्रन्यस्ताङ्घ्रिश्च ततो ययौ ॥   
एतस्मिन्नन्तरे नेतुं कालमृत्युं यमानुगाः ॥ १८३ ॥   
तावता मुच्यमानासुं प्रत्यसर्पन्नमुं यदा ॥   
तदानीमेव गणपा नानाप्रहरणोद्यताः ॥ १८४ ॥   
विमानेऽप्सरसां वृन्दैस्तत्र तं पर्यवारयन् ॥   
ततस्तं धर्मराट्प्रेष्याः दृष्ट्वा भस्माङ्ककारणम् ॥ १८५ ॥   
  
पृ० १४४) शम्भोश्च शासन स्मृत्वा हित्वा त्रस्ताश्च लिङ्गिनम् ॥   
प्रदद्रवुर्दिशस्ते तं निन्युः शिवपुरं गणाः ॥ १८६ ॥   
गारुडपुराणे ॥   
स्मृतयः श्रुतयः सर्वाः पुराणान्यखिलान्यपि ॥   
वदन्ति भूतिमाहात्म्यं ततस्तां धारयेद्बुधः ॥ १८७ ॥   
वासिष्ठरामायणे ॥   
यावन्तः पतिता भूमौ भस्मनः परमाणवः ॥   
तावद्वर्षसहस्राणि नरः पतति किल्बिषे ॥ १८८ ॥   
क्रियासारे ॥   
यथा कृशानुरहितस्त्वध्वरो न विराजते ॥   
अशेषसाधनोपेतं भस्महीनं शिवार्चनम् ॥ १८९ ॥   
वासिष्ठलैङ्गे ॥   
येन भस्मोक्तमार्गेण न धृतं मुनिपुङ्गव ॥   
तस्य विद्धि मुने जन्म निष्फलं सूकरो यथा ॥ १९० ॥   
ये भस्मधारणं त्यक्त्वा श्रौतस्मार्तानुवर्तिनः ॥   
तैः समाचरितं सर्वं विपरीतफलप्रदम् ॥ १९१ ॥   
येषां नास्ति मुने श्रद्धा श्रौते भस्मनि सर्वदा ॥   
गर्भाधानादिसंस्कारस्तेषां नास्तीति निश्चयः ॥ १९२ ॥   
येषां भस्मनि विश्वासो वर्तते हृदये सदा ॥   
तेषामैश्वर्यमतुलं विद्धि वंशपरम्परम् ॥ १९३ ॥   
ये भस्मधारिणं दृष्ट्वा परितुष्टा भवन्ति ते ॥   
देवासुरमुनीन्द्रैश्च पूज्या नित्यं न संशयः ॥ १९४ ॥   
  
पृ० १४५) अङ्गन्यासादिविधानम्   
  
दानं धर्मश्च यज्ञश्च श्रुतिश्चापि व्रतानि वै ॥   
एते सर्वेऽपि फलदाः कृतं चेद्भस्मधारणम् ॥ १९५ ॥   
बहुनोक्तेन किं भस्मधारणं मोक्षसाधनम् ॥   
भस्मना सदृशं पुण्यं नास्ति लोकत्रयेऽपि च ॥ १९६ ॥   
ब्रह्मणा विष्णुना चापि रुद्रेण च मुनीश्वराः ॥   
भस्मधारणमाहात्म्यं न शक्यं परिभाषितुम् ॥ १९७ ॥   
एवं सर्वो विधिः प्रोक्तः प्रेम्णा तव मया ततः ॥   
कृत्वैवं भस्म यो नित्यं धारयेत्स शिवं व्रजेत ॥ १९८ ॥   
मानवपुराणे ॥   
अतः सर्वप्रयत्नेन पुमान्नित्यमतन्द्रितः ॥   
त्रिपुण्ड्रधारणं कुर्याद्भस्मदेहावगुण्ठनम् ॥ १९९ ॥   
अथ करन्यासः ॥   
नं कनिष्ठिकाभ्यां नमः ॥ मम् अनामिकाभ्यां नमः ॥ शिं   
मध्यमाभ्यां नमः ॥ वां तर्जनीभ्यां नमः ॥ यम् अङ्गुष्ठाभ्यां   
नमः ॥ ॐ करतलकरपृष्ठाभ्यां नमः ॥   
अथ षडङ्गन्यासः ॥ ॐ नं ह्रां हृदयाय नमः ॥ मं ह्रीं शिरसे   
स्वाहा ॥ शिं ह्रूं शिखायै वौषट् ॥ वां ह्रैं कवचाय हुम् ॥ यं   
ह्रौं नेत्रत्रयाय वौषट् ॐ   
ह्रः अस्त्राय फट् ॥   
  
अथ पञ्चब्रह्मन्यासमन्त्रः ॥   
नं पादस्थिताय सद्योजाताय नमः ॥   
मं मध्यस्थिताय वामदेवाय नमः ॥   
शिं हृदयस्थिताय अघोराय नमः ॥   
  
पृ० १४६) वां वक्त्रस्थिताय तत्पुरुषाय नमः ॥   
यं शिरसि स्थिताय ईशानाय नमः ॥   
ॐ सर्वावस्थाय परशिवाय नमः ॥ २०० ॥   
रुद्राक्षं च विशेषेण धारयेद्वेदपारगः ॥   
इतःपरं न वक्तव्यं शेषोऽन्यो ग्रन्थविस्तरः ॥ २०१ ॥   
तिर्यक्त्रिपुण्ड्रमाहात्म्यं यः पठेत्सततं नरः ॥   
इहेष्टान्सकलान् प्राप्य यात्यन्ते परमं पदम् ॥ २०२ ॥   
वृत्तम् ॥   
अतिरहस्यमिदं मुनिपुङ्गवाः कथितमेव समस्तजगद्धितम् ॥   
यदि समाचरितं मनुजैर्मुदा सफलमेव हि जन्म न संशयः ॥ २०३ ॥   
  
इति श्रीवीरशैवाचारप्रदीपिकायां पूजाप्रकरणे   
विभूत्युत्पत्तितद्धारणमाहात्म्यं त्रिपुण्ड्रविधिमाहात्म्यं   
करन्यासादिनिर्णयं नाम सप्तदशोऽध्यायः ॥  
  
पृ० १४७) अथाष्टादशोऽध्यायः ।  
  
॥ श्रीगुरुभ्यो नमः ॥   
  
अथ श्रीरुद्राक्षोत्पत्तिः तद्धारणक्रमफलानि वक्ष्यामि ॥   
भस्मना विहितस्नानस्त्रिपुण्ड्राङ्कितमस्तकः ॥   
शिवार्चनपरो नित्यं रुद्राक्षमपि धारयेत् ॥ १ ॥   
कात्यायनशाखायां बृहज्जाबालोपनिषदि ॥   
आदौ ह्येनं भगवन्तं रुद्रं कुमारः पप्रच्छ, भगवन्,   
रुद्राक्षोत्पत्तिः कथं जाता तद्धारणक्रमः कीदृशः तत्फलं च   
किमिति ॥ श्रीभगवान् शम्भुराह ॥ पुरा त्रिपुरवधाय उन्मीलिताक्षोऽहं   
तेभ्यो जलबिन्दवो भूमावपतन् त एव रुद्राक्षा जाताः   
सर्वानुग्रहार्थाय तेषां नामोच्चारणमात्रेण दशशतगोदानफलं   
लभेत् दर्शनस्पर्शनाभ्यां द्विगुणं त्रिगुणं फलं प्राप्नोति ॥   
अतःपरं वक्तुं तन्माहात्म्यं न शक्नोमि कुमार इतः मन्त्रपूर्वकं   
विधिं कथयामि ॥   
आदौ स्नानादिना शुचिर्भूत्वा भस्मना त्रिपुण्ड्रं कृत्वा ततो   
रुद्राक्षधारणं कुर्यात् ॥   
ॐ श्रीसदाशिवाय नमः इति मन्त्रेण धारणम् ॥ २ ॥ स्कान्दे ॥   
बभूवुस्ते तु रुद्राक्षा ह्यष्टत्रिंशत्प्रभेदतः ॥   
सूर्यनेत्रसमुत्पन्नाः कपिला द्वादश स्मृताः ॥ ३ ॥   
सोमनेत्रसमुत्पन्नाः श्वेतास्ते षोडश क्रमात् ॥   
वह्निनेत्रोत्थिताः कृष्णा दशभेदाः प्रकीर्तिताः ॥ ४ ॥   
  
पृ० १४८) पद्मपुराणे ॥   
ब्राह्मणाः क्षत्रिया वैश्याः शुद्राश्चेति शिवाज्ञया ॥   
श्वेतास्तु ब्राह्मणा ज्ञेयाः क्षत्रिया रक्तवर्णकाः ॥ ५ ॥   
पीता वैश्यास्तु विज्ञेयाः कृष्णाः शूद्रा इतीरिताः ॥   
एतान्सर्वविधांश्चैव धारयध्वं ममाज्ञया ॥ ६ ॥   
क्रिमिदष्टं च विछिन्नं भिन्नं कण्टकसंयुतम् ॥   
छिद्रयुक्तमवृत्तं च षडिमान्नैव धारयेत् ॥ ७ ॥   
अछिद्रं कनकप्रख्यमनन्यधृतमुत्तमम् ॥   
रुद्राक्षं धारयेत् प्राज्ञः शिवपूजापरायणः ॥ ८ ॥   
शृणु षण्मुख तत्त्वज्ञ प्रतिवक्त्रस्य यत्फलम् ॥   
एकं शिखायामेकास्यं धारयेत् सर्वसिद्धिदम् ॥ ९ ॥   
शिरसा धारयेत्स्कन्द द्विवक्त्रं भुक्तिमुक्तिदम् ॥   
द्वित्रिद्वादशवक्त्रं च धारयेन्मूर्ध्नि भाग्यदम् ॥ १० ॥   
षट्सप्तपञ्चवक्त्रांश्च कर्णयोर्ज्ञानमोक्षदान् ॥   
कण्ठे च धारयेन्नित्यमष्टवक्त्रान्भयापहान् ॥ ११ ॥   
बाह्वोस्त्रयोदशास्यं च धारयेच्छान्तिदं परम् ॥   
नववक्त्रं तु रक्षार्थं धारयेन्मणिबन्धयोः ॥ १२ ॥   
दशवक्त्रं चतुर्वक्त्रं धारयेत्कण्ठमूलके ॥   
एतेषां मालिका धार्या भुक्तिमुक्तिफलप्रदाः ॥ १३ ॥   
चतुर्दशमुखांश्चैव धारयेदुपवीतिना ॥   
  
पृ० १४९) रुद्राक्षधारणविधानम्   
  
शिवज्ञानकराञ्च्छश्वदिष्टसिद्धिकरान्परान् ॥ १४ ॥   
शिखामेकं त्रीणि शिरः षट्त्रिंशन्मस्तकेऽपि च ॥   
द्वात्रिंशत्कण्ठदेशे तु पञ्चाशन्मालिकां हृदि ॥ १५ ॥   
षोडशान् बाहुदेशे वा द्वादशान्मणिबन्धयोः ॥   
कर्णयोः षट्कमेकं वा अष्टोत्तरशताधिकम् ॥ १६ ॥   
उपवीतेन रुद्राक्षान्धारयेत्सर्वदा बुधः ॥   
नाभेरधो न बध्नीयान्रुद्राक्षांश्चरणावधि ॥ १७ ॥   
शिरसा धारयेत्कोटिं कराभ्यां दशकोटयः ॥   
एवं सर्वस्थले चैव धारणात्फलमाप्नुयात् ॥ १८ ॥   
गले धार्यं कोटिशतं मूर्ध्नि कोटिसहस्रकम् ॥   
अयुतं चोपवीतेन लक्षकोटिर्भुजद्वये ॥ १९ ॥   
अप्रमेयफलास्ते तु रुद्राक्षा मोक्षसाधनाः ॥   
अवध्यः सर्वभूतानां रुद्रवद्विचरेद्भुवि ॥ २० ॥   
पञ्चरत्नैर्मिलित्वा तु रुद्राक्षान्धारयेद्बुधः ॥   
वज्रं मरकतं चैव वैडूर्यं च प्रवालकम् ॥   
मौक्तिकं पञ्चमं ज्ञेयमेवं तद्रत्नपञ्चकम् ॥ २१ ॥   
ब्रह्मोत्तरखण्डे ॥   
मुक्ताप्रवालवैडूर्यरौप्यस्फटिककाञ्चनैः ॥   
समेतान्धारयेद्यस्तु रुद्राक्षान्स शिवो भवेत् ॥ २२ ॥   
मुकुटं कुण्डले चैव कण्ठिकाहारमेव च ॥   
  
पृ० १५०) केयूरकटके कुर्यात्कुक्षिबन्धं विशेषतः ॥ २३ ॥   
एकवक्त्रं त्रिवक्त्रं वा चतुर्वक्त्रं च पञ्चकम् ॥   
षण्मुखं सप्तकं चाष्टमुखं नवमुखं तथा ॥ २४ ॥   
लक्षणैर्युक्तमेकं वा रुद्राक्षं धारयेत्सुधीः ॥   
एकस्य धारणादेव गोप्रदानफलं लभेत् ॥ २५ ॥   
धारयेद्यागकाले तु वेदस्याध्ययने तथा ॥   
सर्वकाले विशेषेण धारयेच्छुद्धभावतः ॥ २६ ॥   
अर्चने होमकाले तु स्वजन्मदिवसेऽपि वा ॥   
रुद्राक्षधारणान्नित्यं सर्वपापक्षयो भवेत् ॥ २७ ॥   
तस्माच्छिवार्चको नित्यं रुद्राक्षान् धारयेत्सदा ॥   
रुद्राक्षाणां फलं वत्स त्रिषु लोकेषु विश्रुतम् ॥ २८ ॥   
लिङ्गस्य दर्शने पुण्यं भवेद्रुद्राक्षदर्शनात् ॥   
स्पर्शाद्रात्रौ दिवा पापं दिवा रात्रिकृतं हरेत् ॥ २९ ॥   
दर्शनाल्लक्षगोदानसदृशं फलमश्नुते ॥   
स्पर्शनात्कोटिगोदानसदृशं फलमश्नुते ॥ ३० ॥   
सप्तकोटिशतं पुण्यं धारणाल्लभते नरः ॥   
लक्षकोटिसहस्राणि लक्षकोटिशतानि च ॥ ३१ ॥   
तज्जपाल्लभते पुण्यं नात्र कार्या विचारणा ॥   
सर्वयज्ञतपोदानवेदाभ्यासैश्च यत्फलम् ॥ ३२ ॥   
तत्फलं लभते सद्यो रुद्राक्षस्य तु धारणात् ॥   
वेदैश्चतुर्भिर्यत्पुण्यं पुराणपठनेन च ॥ ३३ ॥   
यत्तीर्थयात्रया पुण्यं सर्वविद्यादिभिस्तथा ॥   
  
पृ० १५१) रुद्राक्षधारणमाहात्म्यम्  
  
तत्फलं लभते सद्यो रुद्राक्षस्य च धारणात् ॥ ३४ ॥   
अन्तकाले तु रुद्राक्षं भक्षयित्वा मृतो यदि ॥   
स रुद्रत्वमवाप्नोति पुनर्जन्म न विद्यते ॥ ३५ ॥   
विमलागमे ॥   
नातः परतरं तीर्थं नातः परतरं तपः ॥   
नातः परतरं दानं नातः परतरा गतिः ॥ ३६ ॥   
रुद्राक्षान्धारयेत्कण्ठे बाह्वोर्वा धारयेद्ध्रुवम् ॥   
कुलैकविंशमुत्तार्य रुद्रलोके महीयते ॥ ३७ ॥   
वासिष्ठलैङ्गे ॥   
पश्यन्नपि निषिद्धांश्च तथा शृण्वन् स्मरन्नपि ॥   
जिघ्रन्नपि तथा चाश्नन् प्रलपन्नपि सन्ततम् ॥ ३८ ॥   
स्थितश्चापि तथा गच्छन् विसृजन्नपि मानवः ॥   
रुद्राक्षधारणादेव मुच्यते सर्वपातकैः ॥ ३९ ॥   
अमन्त्रेण समन्त्रेण युक्तो वा भाववर्जितः ॥   
यो वा को वा नरो नित्यं धारयेल्लज्जया विना ॥ ४० ॥   
सर्वपापविनिर्मुक्तः सम्यग्ज्ञानमवाप्नुयात् ॥   
ब्राह्मणो वापि चाण्डालो दुर्गुणः सगुणोऽपि वा ॥   
भस्मरुद्राक्षयुक्तस्सन् देहान्ते स शिवं व्रजेत् ॥ ४१ ॥   
(शिवधर्मशास्त्रे)   
रुद्राक्षेण स्वयं रुद्रो भवेद्रुद्राक्षधारकः ॥   
रुद्राक्षान्धारयेन्नित्यं शिवलोके महीयते ॥ ४२ ॥   
रुद्रो रुद्राक्षदानेन भवतीति किमद्भुतम् ॥   
रुद्राक्षमालया युक्तः स रुद्रश्चरति ध्रुवम् ॥ ४३ ॥   
  
पृ० १५२) सुराणां चासुराणां च वन्दनीयो यथा शिवः ॥   
रुद्राक्षधारणान्नित्यं वन्दनीयो नरैरिह ॥ ४४ ॥   
रुद्राक्षमालिकां कण्ठे धारयेद्भक्तिवर्जितः ॥   
पापकर्मापि यो मर्त्यो रुद्रलोके महीयते ॥ ४५ ॥   
उच्छिष्टी वा विकर्मस्थो युक्तो वा सर्वपातकैः ॥   
मुच्यते सर्वपापेभ्यो नरो रुद्राक्षधारणात् ॥ ४६ ॥   
ध्यानधारणहीनोऽपि रुद्राक्षं यदि धारयेत् ॥   
सर्वपापविनिर्मुक्तः स याति परमां गतिम् ॥ ४७ ॥   
शुचिर्वाप्यशुचिर्वापि चाभक्ष्यस्यापि भक्षकः ॥   
म्लेञ्च्छो वाप्यथ चाण्डालो युक्तो वा सर्वपातकैः ॥   
रुद्राक्षधारणादेव स रुद्रो नात्र संशयः ॥ ४८ ॥   
मानवपुराणे ॥   
रुद्राक्षं धारयन् पापं कुर्वन्नऽपि च मानवः ॥   
सर्वं तरति पापं च जाबालश्रुतिराह हि ॥ ४९ ॥   
मृन्मयं वापि रुद्राक्षं कृत्वा यत्नेन धारयेत् ॥   
अपि दुष्कृतकर्मापि स याति परमां गतिम् ॥ ५० ॥   
पशवोऽपि हि रुद्राक्षधारणाद्यान्ति रुद्रताम् ॥   
रुद्राक्षधारणं कृत्वा नरः किं नोत्तरिष्यति? ॥ ५१ ॥   
कण्ठे रुद्राक्षमाश्रित्य श्वापि वा म्रियते यदि ॥   
सोऽपि रुद्रत्वमाप्नोति किं पुनर्मानुषादयः ॥ ५२ ॥   
वासिष्ठलैङ्गे ॥   
कश्चित्पुरा मुने जात्या चाण्डालोऽतीव दुर्जनः ॥   
  
पृ० १५३) रुद्राक्षमाहात्म्यवर्णनम्   
  
आजन्मनः कृतं पापं ब्रह्महत्यासहस्रकम् ॥ ५३ ॥   
गवां सहस्त्रं निहतं ब्राह्मणानां धनं हृतम् ॥   
अन्यानि यानि कर्माणि घोराणि चरितानि वै ॥ ५४ ॥   
तथापि तस्य पापानि मुने रुद्राक्षधारणात् ॥   
दग्धानि शाल्मलीतूलं यथा दावाग्निना युतम् ॥ ५५ ॥   
कालेन मरणं प्राप्तः स पुनर्यममागतः ॥   
सोऽपि तं प्राह पुरुषं यमः सर्वार्थवित्तमः ॥ ५६ ॥   
अहो पापं कृतं पूर्वं भूलोके चाविचारतः ॥   
तत्फलं त्वां मया बुध्वा शक्यं भोगयितुं नहि ॥ ५७ ॥   
महात्मन् सकलं दग्धं तव रुद्राक्षधारणात् ॥   
गच्छ गच्छ विमानेन शिवलोकं सुखावहम् ॥ ५८ ॥   
सोऽपि सूर्यनिभं रम्यं विमानं सर्वकामिकम् ॥   
आरुह्य नृत्यगीताद्यैर्युक्तः शिवपुरं गतः ॥ ५९ ॥   
तत्र दत्तं मया तस्मै स्कन्द रुद्रत्वमुत्तमम् ॥   
देवैश्च मुनिभिश्चान्यैः पूजितश्च सदाप्यसौ ॥ ६० ॥   
तस्मात्सर्वैः सदा कार्यं रुद्राक्षाणां च धारणम् ॥   
भोगमोक्षप्रदं पुंसां मया चैव धृतः सदा ॥ ६१ ॥   
रुद्राक्षधारणादेव ब्रह्मा ब्रह्मत्वमाप्तवान् ॥   
रुद्राक्षधारणाच्छ्रेष्ठं न किञ्चिदिह विद्यते ॥ ६२ ॥   
अमन्त्रधारणादेव गुणा एते प्रकीर्तिताः ॥   
यः पुनर्मन्त्रसंयुक्तं धारयेद्यदि मानवः ॥ ६३ ॥   
रुद्राक्षधारणात्तस्मात्सर्वपापैर्न लिप्यते ॥   
  
पृ० १५४) शिवसायुज्यमाप्नोति चान्ते ज्ञानेन संयुतः ॥ ६४ ॥   
रुद्राक्षाश्रितकण्ठो यो गृहे यस्य वसेद्धृवम् ॥   
कुलैकविंशमुद्धृत्य शिवलोके महीयते ॥ ६५ ॥   
वासिष्ठलैङ्गे ॥   
रुद्राक्षधारिणः पादौ प्रक्षाल्यापः पिबेन्नरः ॥   
सर्वपापविनिर्मुक्तः शिवसायुज्यमाप्नुयात् ॥ ६६ ॥   
रुद्राक्षधारिणे भक्त्या वस्त्रं धान्यं ददाति यः ॥   
सर्वपापविनिर्मुक्तः शिवलोकं स गच्छति ॥ ६७ ॥   
मूर्ध्नि हस्तोपवीते वा धृत्वा रुद्राक्षमालिकाम् ॥   
यस्तु भुङ्क्ते न तद्भुक्तं रुद्रो भुङ्क्ते न संशयः ॥ ६८ ॥   
अनेन भुक्तं रुद्रेण भुक्तं यत्तत्तथैव हि ॥   
पीतं रुद्रेण पीतं स्याद्घ्रातं घ्रातं शिवेन तत् ॥ ६९ ॥   
वृत्तम् ॥   
नित्यानि काम्यानि निमित्तजानि कर्माणि सर्वाणि सदापि कुर्वन् ॥   
अभस्मरुद्राक्षधरो यदि स्याद्विद्वन्न तस्यास्ति फलोपपत्तिः ॥ ७० ॥   
सर्वेषु वर्णाश्रमसङ्गतेषु नित्यं सदाचारपरायणेषु ॥   
श्रुतिस्मृतिभ्यामिह चोद्यमानो विभूतिरुद्राक्षधरः समानः ॥ ७१ ॥   
रुद्राक्षधारिणं दृष्ट्वा परिवादं करोति यः ॥   
उत्पत्तौ तस्य साङ्कर्यमनुमेयं विपश्चिता ॥ ७२ ॥   
स्कान्दे ॥   
कुलीनमकुलीनं वा भूतिरुद्राक्षधारिणम् ॥   
दृष्ट्वाप्युच्चासनस्थो हि स नरो नरकं व्रजेत् ॥ ७३ ॥   
  
पृ० १५५) वासिष्ठलैङ्गे ॥   
रुद्राक्षधारणे लज्जा चैषामस्ति महामुने ॥   
सा लज्जा न त्यजेद्ब्रह्मन् तेषां वंशपरम्पराम् ॥ ७४ ॥   
रुद्राक्षधारणं चैषां नास्ति नित्यं महामुने ॥   
तेषां नास्ति विनिर्मोक्षः संसारे जन्मकोटिषु ॥ ७५ ॥   
शातातपस्मृतौ ॥   
अरुद्राक्षधरो भूत्वा यत्किञ्चित्कर्म वैदिकम् ॥   
कुर्याद्विप्रस्तु यो मोहान्नासौ प्राप्नोति तत्फलम् ॥ ७६ ॥   
सततं कर्मकाले तु प्रायश्चित्ते सुरार्चने ॥   
होमे मन्त्रे जपे दीक्षाकाले सर्वत्र धारयेत् ॥ ७७ ॥   
रुद्राक्षं धारयेद्विप्रः सन्ध्यादिषु च कर्मसु ॥   
तत्सर्वं समवाप्नोति कोटिकोटिगुणं सदा ॥ ७८ ॥   
अहो रुद्राक्षमाहात्म्यं मया वक्तुं न शक्य ते ॥   
तस्मात्सर्वप्रयत्नेन कुर्याद्रुद्राक्षधारणम् ॥ ७९ ॥   
  
अथ रुद्राक्षपूजनम् ॥   
वस्त्रे रुद्राक्षान्संस्थाप्य अनन्तरं शिवं ध्यात्वा   
तदष्टविधार्चनं कुर्यात् ॥ ८० ॥   
अथ गुरुशिवध्यानम् ॥ वृत्तम् ॥ विविक्तदेशे च सुखासनस्थः-शुचिः   
समग्रीवशिरःशरीरः ॥   
अत्याश्रमस्थः सकलेन्द्रियाणि निरुध्य भक्त्या स्वगुरुं प्रणम्य ॥ ८१ ॥   
हृत्पुण्डरीके विरजं विशुद्धमचिन्त्यमाद्यन्तविहीनमेकम् ॥   
अनन्तमव्यक्तमनेकरूपं शिवं प्रशान्तं गिरिजाधिनाथम् ॥ ८२ ॥   
सुरासुराद्यैरभिवन्दितं प्रभु शिवाधवं विश्वविमोक्षहेतुम् ॥   
  
पृ० १५६) महेश्वरं साम्बमुमासहायं सदाशिवं भूतगणाधिपं   
विभुम् ॥ ८३ ॥   
नीलकण्ठं भस्मलिप्तं विरूपाक्षं महेश्वरम् ॥   
नमाम्यहं सदा भक्त्या त्रिलोकेशमुमापतिम् ॥ ८४ ॥   
इति ध्यात्वा रुद्राक्षान्धारयेत् ॥   
ॐ ह्रूं स्रूं ब्रूं रुं ज्रुं प्रान्तरूतमपि श्रीं मां क्षां   
क्षमपि क्षौं ह्रं नमः अनेन मन्त्रेण रुद्राक्षान्सम्मन्त्र्य ॥ ८५ ॥   
अथ नमस्कारः ॥ रुद्राक्षवृक्षबीजाय भूतिसम्भूतिहेतवे ॥   
नेत्रत्रयाय रुद्राय नमो लोकहितार्थिने ॥ इति नमस्कारः ॥ अनन्तरम्   
धारयेत् ॥ ८६ ॥   
  
इति श्रीवीरशैवाचारप्रदीपिकायां पूजाप्रकरणे   
रुद्राक्षोत्पत्तिरुद्राक्षधारणक्रमतत्फलवर्णनं नाम   
अष्टादशोऽध्यायः ॥ १८ ॥  
  
पृ० १५७) अथ एकोनविंशोऽध्यायः ।  
  
॥ श्रीगुरुभ्यो नमः ॥   
  
अथ बहिर्यजनम् अन्तर्यजनम् अष्टविधार्चनं तत्फलं च वक्ष्यामि ॥   
स्वयं स्वमेव ध्यायन्तं शिवभक्तहिते रतम् ॥   
ज्ञानशास्त्रं मुनीन्द्राणां व्याकुर्वन्तं विमुक्तिदम् ॥ १ ॥   
भक्त्या प्रणम्य देवेशं पप्रच्छ शिखिवाहनः ॥   
सर्वलोकोपकाराय भगवन्तं त्रिलोचनम् ॥ २ ॥   
  
स्कन्द उवाच ॥   
भगवन् श्रोतुमिच्छामि सर्वप्राणिहितं परम् ॥   
केचिल्लिङ्गार्चनं पीठे प्रशस्तं तु प्रचक्षते ॥ ३ ॥   
केचिच्छिवागमाभिज्ञाः प्राणलिङ्गार्चनापराः ॥   
लिङ्गे प्राणं समादाय करपीठे शिवार्चनम् ॥ ४ ॥   
  
शङ्कर उवाच ॥   
  
साधु पृष्टं त्वया वत्स वक्ष्याम्यद्य विशेषतः ॥   
वेदागमपुराणानां सारं गौप्यं मनोहरम् ॥ ५ ॥   
भक्तिः स्थिरीकृता येन म्लेञ्च्छेनापि स मे प्रियः ॥   
न मे प्रियश्चतुर्वेदी मयि यो भक्तिवर्जितः ॥ ६ ॥   
सा भक्तिर्द्विविधा ज्ञेया बाह्याभ्यन्तरभेदतः ॥   
बाह्या स्थूलान्तरा सूक्ष्मा वीरमाहेश्वरादृता ॥ ७ ॥   
सिंहासने शुद्धदेशे शुभरत्नविचित्रिते ॥   
  
पृ० १५८) शिवलिङ्गस्य पूजाया सा बाह्या भक्तिरुच्यते ॥ ८ ॥   
लिङ्गे प्राणं समाधाय प्राणे लिङ्गं तु शाम्भवम् ॥   
एकाग्रं तु मनः कृत्वा न किञ्चिच्चिन्तयेद्धृदि ॥ ९ ॥   
साभ्यन्तरा भक्तिरेव प्रोच्यते शिवयोगिभिः ॥   
सा यस्मिन् वर्तते तस्य जीवनं भ्रष्टबीजवत् ॥ १० ॥   
जीवन्मुक्तः स विज्ञेयो वीरमाहेश्वरः पुमान् ॥   
तस्य वक्ष्यामि हे वत्स शिवलिङ्गार्चनक्रमम् ॥ ११ ॥   
संसाररोगदुःखस्य भेषजं मुक्तिसाधनम् ॥   
वत्स लिङ्गार्चनं नित्यं त्रिकालं कुरु भक्तितः ॥   
पूजाद्रव्याणि संशोध्य शुचिस्तद्गतमानसः ॥ १२ ॥ वृत्तम् ॥   
स्नानं समत्वसलिलेन हि पूर्णभावं वस्त्रं   
त्रिशक्तिगुणसंयुतयज्ञसूत्रम् ॥   
विद्यासुगन्धमिह भूतदयाक्षतांश्च शब्दादि पुष्यचयमर्पय   
नित्यमङ्ग ॥ १३ ॥   
प्रज्ञामनोहङ्कृतिचित्तधूपं श्रोत्रादिपञ्चेन्द्रियदीपमङ्ग ॥   
तद्वासनातैलयुतं च देहि जीवोपहारं सुखदुःखबाह्यम् ॥ १४ ॥   
गुणत्रयाख्यताम्बूलं प्राणार्पणनमस्कृतिम् ॥   
शान्तिपुष्पाञ्जलिं देहि चैकभावविसर्जनम् ॥ १५ ॥ वृत्तम् ॥   
तदेव हस्ताञ्जलिपीठमध्ये निधाय लिङ्गं परमात्मचिह्नम् ॥   
  
पृ० १५९) शिवपूजोपकरणफलम्   
  
समर्चयेदेकधियोपचारैर्नरः स बाह्यान्तरभेदभिन्नैः ॥ १६ ॥ वृत्तम्   
॥   
गुरुप्रसादाधिगतेष्टलिङ्गं समर्चयन्तं स्वकराब्जपीठे ॥   
षडास्य भक्त्या विविधोपचारैर्नरस्तमालोक्य विमुक्तिमेति ॥ १७ ॥   
करपीठे विनिक्षिप्य चाङ्गुष्ठाग्रे च गोमुखम् ॥   
कनिष्ठानामिकाभ्यां तु धृत्वा तं पूजयेच्छिवम् ॥ १८ ॥   
मध्यमानामिकामध्ये पुष्पं सङ्गृह्य पूजकः ॥   
अङ्गुष्ठतर्जन्यग्राभ्यां निर्माल्यमपनोदयेत् ॥ १९ ॥   
देवदेवस्य शिरसि पुष्पमेकं विनिक्षिपेत् ॥   
जलगन्धाक्षतैः पुष्पैर्धूपदीपैस्तथैव च ॥   
नैवेद्यैरपि ताम्बूलैर्भवेदष्टविधार्चनम् ॥ २० ॥   
जलं शान्तिकरं चैव गन्धमायुष्यवर्धनम् ॥   
अक्षतैः शत्रुनाशं च पुष्पैरैश्वर्यवर्धनम् ॥ २१ ॥   
धूपो दहति पापानि दीपो मृत्युविनाशकः ॥   
नैवेद्याल्लभते राज्यं ताम्बूलान्मोक्षसम्पदः ॥ २२ ॥   
पाद्यार्घ्याचमनं स्नानं पुनराचमनं तथा ॥   
वस्त्रं भस्मादिकं चैव किरीटं गन्धमक्षतान् ॥ २३ ॥   
पुष्पाणि फलयोग्यानि पत्राणि विविधानि च ॥   
धूपं दीपं घृतयुतं चोपहारं तथैव च ॥ २४ ॥   
ताम्बूलं मुखवासं च दीपं कर्पूरकं तथा ॥   
व्यजनं चामरं छत्रं दर्पणं च सुशोभितम् ॥ २५ ॥   
  
पृ० १६०) पुष्पाञ्जलिं ततः स्तोत्रं नमस्कारं प्रदक्षिणान् ॥   
श्रीमत्पञ्चाक्षरेणैव ह्युपचारान् समाचरेत् ॥ २६ ॥   
उपचारास्त्रयः प्रोक्ताः पञ्चाष्टौ षोडशैव हि ॥   
चतुर्विंशच्च द्वात्रिंशदुपचारा इहोदिताः ॥ २७ ॥   
स्नानं पूजा च नैवेद्यमुपचारास्त्रयः क्रमात् ॥   
प्रदक्षिणनमस्कारौ पञ्चैते परिकीर्तिताः ॥   
सङ्गीतनृत्यवाद्यैस्तैरुपचाराष्टकं मुने ॥ २८ ॥   
अर्घ्यं पाद्याचमे चैव पुष्पं गन्धोपवीतकौ ॥   
अक्षताश्चामरं छत्रं व्यजनं चैव सर्वदा ॥ २९ ॥   
गीतं वाद्यं तथा नृत्यं नमस्कारः स्तुतिस्तथा ॥   
प्रदक्षिणं क्रमेणोक्ता ह्युपचाराश्च षोडश ॥ ३० ॥   
आवाहनासने पाद्यं चार्घ्यमाचमनं तथा ॥   
गन्धपुष्पाक्षताश्चैव वस्त्रं स्नानोपवीतके ॥ ३१ ॥   
धूपं दीपं च नैवेद्यं फलं ताम्बूलदर्पणे ॥   
प्रदक्षिणनमस्काराः स्तोत्रं सङ्गीतवाद्यकम् ॥ ३२ ॥   
नृत्यं चात्मार्पणं चैव चतुर्विंशोपचारकाः ॥   
आवाहनासने पाद्यं चार्घ्यमाचमनीयकम् ॥ ३३ ॥   
स्नानं वस्त्रं चोपवीतं भूषणं चानुलेपनम् ॥   
तिलाक्षतापुष्पधूपदीपनैवेद्यकानि च ॥ ३४ ॥   
नीराजनं वक्त्रवासं दर्पणं च फलानि च ॥   
प्रदक्षिणं च ताम्बूलं नमस्कारः स्तुतिस्तथा ॥ ३५ ॥   
पुराणपठनं छत्रं चामरं व्यजनं तथा ॥   
शय्यासङ्गीतनृत्यानि वाद्यानि च तथैव च ॥   
  
पृ० १६१) आत्मन्यारोपणं चैव द्वात्रिंशदुपचारकाः ॥ ३६ ॥   
  
इति श्रीवीरशैवाचारप्रदीपिकायां पूजाप्रकरणे   
पूजोपचारफलनिरूपणं नाम एकोनविंशोध्यायः ॥  
  
पृ० १६२) अथ विंशोऽध्यायः ।  
  
॥ श्रीगुरुभ्यो नमः ॥   
  
अथ घण्टालक्षणं दर्पणशङ्खलक्षणं च वक्ष्यामि ॥   
क्रियासारे ॥   
दण्डाग्रे स्थितशूला च धत्तूरकुसुमोपमा ॥   
या सौराष्ट्री कांस्यमयी घण्टा च क्वणसंयुता ॥ १ ॥   
आयामं घण्टिकायास्तु प्रोक्तमङ्गुलपञ्चकम् ॥   
तद्वन्मुष्टिप्रमाणं स्यात्कटकद्वयसम्पुटम् ॥ २ ॥   
तदूर्ध्वे त्र्यङ्गुलयुतं विदधीत त्रिशूलकम् ॥   
तस्या वदनविस्तारं षडङ्गुलमिति स्मृतम् ॥ ३ ॥   
घण्टायाः सकलं दैर्घ्यमङ्गुलानां त्रयोदश ॥   
एवं नेत्रप्रियां घण्टामस्मिन् माने च कारयेत् ॥ ४ ॥   
शैवपुराणे ॥   
दर्पणं चापि सुस्निग्धं दिव्यगन्धानुलेपनम् ॥   
समन्ताद्रत्नसञ्छन्नं स्रग्वरैश्चापि शोभितम् ॥ ५ ॥   
शिवस्य पुरतश्चारु दर्पणं चन्द्रवच्छुभम् ॥   
नित्यं निवेदयेद्भक्त्या स याति परमां गतिम् ॥ ६ ॥   
दर्पणं देवदेवाय पूजान्ते भक्तिपूर्वकम् ॥   
दर्शयित्वा सकृद्याति शिवलोकं न संशयः ॥ ७ ॥   
गोक्षीरधवलस्निग्धो दीर्घनालो बृहत्तमः ॥   
वृत्तो यो दक्षिणावर्तः सोऽब्धिजः शङ्खसञ्ज्ञकः ॥ ८ ॥   
पूर्वोक्तलक्षणोपेतो वामावर्तोथ वाब्धिजः ॥   
शङ्खोऽयं सोऽतिसुलभः पूर्वोक्तोऽतीवदुर्लभः ॥ ९ ॥   
  
पृ० १६३) शङ्खजयघण्टादिस्वरूपवर्णनम्   
  
शङ्खस्य नालं यावत्स्यात्तावत्स्यादायतं स्मृतम् ॥   
तस्यार्धं नासिका यस्य स शङ्खः श्रेष्ठ उच्यते ॥ १० ॥   
तदर्धनासिको योऽसौ शङ्खो भवति मध्यमः ॥   
शङ्खोऽयमितरो लब्धः स कनिष्ठः प्रकीर्तितः ॥ १९ ॥   
भिन्नः क्रिमिहतो रक्तः सरन्ध्रः कल्मषच्छविः ॥   
ह्रस्वनालः स शङ्खो यो न योग्यो नादकर्मणि ॥ १२ ॥   
महामेघस्वरं दत्वा शङ्खयुग्मं शिवालये ॥   
युगकोटिशतं तावच्छिवलोके महीयते ॥ १३ ॥   
क्रियासारे ॥   
शुद्धसौराष्ट्रका चैव चन्द्रमण्डलवद्दृढा ॥   
द्वितालविस्तृतायामा जयघण्टाह्वया मता ॥ १४ ॥   
  
इति श्रीवीरशैवाचारप्रदीपिकायां पूजाप्रकरणे   
घण्टादर्पणशङ्खलक्षणं नाम विंशोऽध्यायः ॥  
  
पृ० १६४) अथैकविंशोऽध्यायः ।  
  
श्रीगुरुभ्यो नमः ॥   
  
अथ काहलालक्षणं ढक्वालक्षणं चरस्थिरदुन्दुभिलक्षणं   
मृदङ्गादिवाद्यलक्षणं च वक्ष्यामि ॥   
काहला पटहः शङ्खो भेरी च जयघण्टिका ॥   
एते पञ्च महाशब्दा मङ्गलध्वनयः स्मृताः ॥ १ ॥   
सुवर्णेन च रौप्येन ताम्रेणापि विनिर्मिताः ॥   
ईषदुन्मीलितेनाथ धत्तूरेण समां शुभाम् ॥ २ ॥   
काहलां द्व्यङ्गुलां कुर्याच्चतुरङ्गुलविस्तृताम् ॥   
चतुरङ्गुलविस्तारं मुखं तस्याश्च कारयेत् ॥ ३ ॥   
त्र्यङ्गुलं दण्डमानं स्यादनुस्थूलं तथादितः ॥   
तथैव विस्तृतां कुर्यात्सल्लक्षणयुतां विभो ॥ ४ ॥   
पञ्चाङ्गुलां द्वितालां च कुर्याद्भक्तः स्थिरां शुभाम् ॥   
सार्धद्वयाङ्गुलमुखां काहलां लक्षणान्विताम् ॥ ५ ॥   
अन्यत्सर्वं यथापूर्वं विस्तारायामपूर्वकम् ॥   
एवं लक्षणमाख्यातं काहलायाः शुभानन ॥ ६ ॥   
(शैवपुराणे)   
काहलादीनि रम्याणि नानानादकराणि वै ॥   
सौवर्णानि सुरम्याणि स्थापयेच्छिवसन्निधौ ॥ ७ ॥   
(क्रियासारे)   
आसनः खदिरः श्रेष्ठश्चापि वा रक्तचन्दनः ॥   
त्रयोऽमी पटहस्योक्तास्तरवो वाद्यवेदिभिः ॥ ८ ॥   
पञ्चतालप्रमाणेन विस्तारं पटहस्य वै ॥   
  
पृ० १६५) चरस्थिरदुन्दुभिलक्षणम्   
    
द्वितालमध्यमं स्थूलं तालमात्रं मुखं स्मृतम् ॥ ९ ॥   
चर्मणाच्छाद्य वदनद्वयं कुर्याद्दृढं शुभम् ॥   
कोणे विन्यस्य पूजायाः काले सन्ताडयेच्च वै ॥ १० ॥   
(क्रियासारे)   
दुन्दुभिर्द्विविधः प्रोक्तः स्थिरजङ्गमभेदतः ॥   
कोणन्यस्ता स्थिरा प्रोक्ता सैव लघ्वी चरा मता ॥ ११ ॥   
खदिरः पीतसारश्च शिरीषो रक्तचन्दनः ॥   
मधूकोरिष्टकश्चैव षड्वृक्षा दुन्दुभेः स्मृताः ॥ १२ ॥   
आयामं सप्ततालं स्यात्पञ्चतालं तु विस्तृतम् ॥   
मुखं त्रितालविस्तारं मुखं सन्नादसंयुतम् ॥ १३ ॥   
अन्यत्सर्वं यथापूर्वं कारयेद्दुन्दुभिं शुभम् ॥   
सुवृत्तं लोहबद्धं वै मुखं लोहयुतं च वै ॥ १४ ॥   
मुखस्य परितः सप्त न्यसेत्कीलानयोमयान् ॥   
मुखं तु चर्मणाच्छाद्य तथा सूत्रेण वेष्टयेत् ॥ १५ ॥   
एतत्सर्वं समाख्यातं लक्षणं स्थिरदुन्दुभेः ॥   
षट्तालमथ चायामं चाष्टतालं त्रितालकम् ॥ १६ ॥   
चतुस्तालं तु विस्तारं मुखं सार्धद्वितालकम् ॥   
यथापूर्वं च विधिना कुर्याद्वै चतुरानन ॥ १७ ॥   
चतुस्तालप्रमाणोच्चं तन्नालं तालपञ्चकम् ॥   
वदनद्वयविस्तारं समं तद्द्वादशाङ्गुलम् ॥ १८ ॥   
सुवर्तुलं समन्ताच्च घनमर्धाङ्गुलं स्मृतम् ॥  
  
पृ० १६६) मुखयोरुभयोर्मध्ये चर्मसूत्रेण वेष्टयेत् ॥ १९ ॥   
मुखस्य परितः कीलान् स्थापयेत्परितस्तथा ॥   
एवं यथावत्कथितं लक्षणं चरदुन्दुभेः ॥ २० ॥   
अस्य स्थानं स्थलं नान्यदङ्गं दौन्दुभिकस्य तु ॥   
धृत्वा दौन्दुभिकः स्वाङ्गे वादयेद्दुन्दुभिं तथा ॥ २१ ॥   
अयं दुन्दुभिनिर्घोषः शम्भोः प्रीतिकरः सदा ॥ २२ ॥   
क्रियासारे ॥   
स्थूलोन्नताभ्यां सदृशी महावृक्षविनिर्मिता ॥   
त्वग्बद्धोभयपार्श्वा सा भेरी स्याद्दुन्दुभिध्वनिः ॥ २३ ॥   
द्वौ शङ्खौ काहले द्वे च चतस्रो जयघण्टिकाः ॥   
एका भेरी च पटहश्चैकः सङ्ख्यैवमीरिता ॥ २४ ॥   
केचिदेतान्पञ्च वाद्यान्वदन्ति सुधियोऽखिलाः ॥   
गीतवाद्यैश्च विविधैः कुर्याच्छङ्खादिनिःस्वनान् ॥ २५ ॥   
अत्रोक्तसङ्ख्ययाधिक्यं वाद्यानां तनुयात्सुधीः ॥   
अलाभे च यथालब्धैः पूजाकाले तु वादयेत् ॥ २६ ॥   
स्नाने धूपे प्रदीप वै नैवेद्येऽपि प्रबोधयेत् ॥   
घण्टादीनां तु विविधैः शब्दैर्देवं प्रभुं शिवम् ॥ २७ ॥   
स्नानकाले त्रिसन्ध्यायां यः कुर्याद्भेरिवादनम् ॥   
नाट्यं वा मुखवाद्यं वा तस्य पुण्यफलं शृणु ॥ २८ ॥   
यावन्त्यहानि कुरुते स्तुतिनर्तनवादनम् ॥   
  
पृ० १६७) शिवार्चाकाले तन्त्रीस्वनादिकथनम्  
  
तावद्युगसहस्राणि रुद्रलोके महीयते ॥ २९ ॥   
शिवधर्मे ॥   
तन्त्रीस्वनं मृदङ्गं तमानकं मुरजादिकम् ॥   
वंशादिकं तु सुषिरं कांस्यतालादिकं तथा ॥ ३० ॥   
गमकाहालतिमिलाः सुतालाः सुलभाः स्मृताः ॥   
एतादृशानि वाद्यानि शिवाय विनिवेदयेत् ॥ ३१ ॥   
  
इति श्रीवीरशैवाचारप्रदीपिकायां वाद्यलक्षणं   
नामैकविंशोऽध्यायः ॥  
  
पृ० १६८) अथ द्वाविंशोऽध्यायः ।  
  
श्रीगुरुभ्यो नमः ।   
अथ लिङ्गस्य तैलाभ्यङ्गम् अर्घ्यम् आचमनीयं कथं कार्यम् उत च   
गन्धाद्युपचारलक्षणानि वक्ष्यामि ॥   
तैलाभ्यङ्गं ततः कृत्वा लिङ्गपीठे विशेषतः ॥   
सौवर्णं राजतं ताम्रं चेति पात्रं त्रिधा स्मृतम् ॥ १ ॥   
कांस्यपात्रमथोद्रौममलामे मृण्मयं तु वा ॥   
अर्घ्यादीनां न योग्यानि भिन्नपात्राणि जातुचित् ॥ २ ॥   
अभिन्नानि च शुद्धानि पात्राणि च सदानयेत् ॥   
ताम्रस्फटिकशङ्खेषु सुवर्णकलधौतयोः ॥ ३ ॥   
न विद्यते भिन्नदोषः पात्रेष्वन्येषु विद्यते ॥   
रौप्यशङ्खसुवर्णानां स्पृष्टदोषो न विद्यते ॥ ४ ॥   
दारुमृत्पात्रयोरस्ति स्पृष्टदोषोऽन्त्यजातिभिः ॥   
शङ्खः शुद्धो भवेत्तत्र तुषसङ्घर्षणेन वै ॥ ५ ॥   
आम्लेन ताम्रं भूत्या तत्कांस्यं चूर्णेन पित्तलम् ॥   
सङ्घर्षयेद्विशुद्ध्यर्थं कान्तिप्रसरणाय वै ॥ ६ ॥   
हैमं रौप्यं विशुद्धं स्यात्केवलं क्षालनाज्जलैः ॥   
पात्रं गोकर्णवत्कुर्याद्यथोक्तं च विधानतः ॥ ७ ॥   
एषामलाभे पात्राणां नारिकेलस्य पात्रकम् ॥   
अर्घ्यादिपात्रं प्रस्थार्धं कुर्याद्वै विधिपूर्वकम् ॥ ८ ॥   
  
पृ० १६९) अर्घ्यपात्रफलवर्णनम्   
  
हैमं वा राजतं वापि मुक्तामयमथापि वा ॥   
ताम्रं वा नारिकेलं वा प्रक्षाल्याद्भिः प्रपूरयेत् ॥ ९ ॥   
अष्टाङ्गमर्घ्यमापूर्य लिङ्गमूर्त्यां निवेदयेत् ॥   
दशवर्षसहस्राणि रुद्रलोके महीयते ॥ १० ॥   
गुह क्षीरं कुशाग्रं च दध्याज्ययवतन्दुलम् ॥   
तिलसिद्धार्थकं चैवमर्घ्यमष्टाङ्गमुच्यते ॥   
पात्रोत्तरं विशेषेण तत्फलं च प्रकीर्तितम् ॥ ११ ॥   
दारुजेनार्घ्यपात्रेण दत्वार्घ्यं यत्फलं लभेत् ॥   
तस्माद्दशगुणं पुण्यं मृत्पात्रेण प्रकीर्तितम् ॥ १२ ॥   
ताम्रपात्रार्घ्यदानेन पुण्यं दशगुणोत्तरम् ॥   
स्फाटिकेन सुपात्रेण दद्यादर्घ्यं विधानतः ॥ १३ ॥   
रौप्यपात्रेण विज्ञेयमर्घ्यं लक्षगुणोत्तरम् ॥   
सोऽन्ते पापविनिर्मुक्तः शिवसायुज्यमाप्नुयात् ॥ १४ ॥   
पद्मरागमये पात्रे योऽर्घ्यं दद्याच्छिवाय वै ॥   
तेजोलोकमवाप्नोति तेजोमण्डलमण्डितः ॥ १५ ॥   
वैडूर्यस्येन्द्रनीलस्य पात्रे मरकतस्य च ॥   
अर्घ्यं दद्याच्छिवायैवं स शिवो नात्र संशयः ॥ १६ ॥   
रौप्यपात्रप्रदानेन यत्फलं वेदपारगे ॥   
तस्माच्छतगुणं पुण्यं शिवे मृत्पात्रदानतः ॥ १७ ॥   
हेमपात्रं तु यद्दत्वा पुण्यं स्याद्वेदपारगे ॥   
ताम्रपात्रप्रदानेन तस्माच्छतगुणं भवेत् ॥ १८ ॥  
  
पृ० १७०) हेमपात्रं तु यो भक्त्या शिवाय विनिवेदयेत् ॥   
न तस्य शक्यते वक्तुं पुण्यानन्त्यं विशेषतः ॥ १९ ॥   
पद्मरागमयं पात्रं स्फाटिकं चैन्द्रनीलकम् ॥   
वैडूर्यजं मारकतं दत्तं पुण्यमवाप्नुयात् ॥ २० ॥   
तुल्यमेव फलं प्रोक्तं शिवे चाढ्यदरिद्रयोः ॥   
तयोरप्यधिकं पुण्यं शिवे भावयुतस्य वै ॥ २१ ॥   
विभवे सति यो मूर्खो न कुर्याद्विधिवत्तरम् ॥   
नैतत्फलमवाप्नोति प्रलोभाक्रान्तमानसः ॥ २२ ॥   
तस्मात्पवित्रैः फलदैस्तोयैः कुर्याद्विधानतः ॥   
तदानन्त्यफलं ज्ञेयं भक्तिरेवात्र कारणम् ॥ २३ ॥   
शिवधर्मसंहितायाम् ॥   
सनत्कुमार उवाच ॥   
श्रुतमेतत्त्वया ख्यातं भगवन्नन्दिकेश्वर ॥   
अर्घ्यदानस्य यत्पुण्यं वक्तुमर्हसि सद्गुरो ॥ २४ ॥   
नन्दिकेश्वर उवाच ॥ वृत्तम् ॥   
जीर्णार्कपर्णपुटसंस्थितमर्घ्यमार्यो व्यासस्समस्तगुणबुद्धिमवाप्य   
चाभूत् ॥   
सर्वैस्समर्चितपदाब्जयुगो मुनीन्द्रैर्दत्वा शिवाय विधिवत्स पितुर्नियोगात् ॥   
२५ ॥   
अद्यापि चाक्षयं तस्य कुलं ज्ञानसमं भुवि ॥   
जीवोपि नित्यतां प्राप्तो विप्रस्य मुनिसत्तम ॥ २६ ॥ ॥ वृत्तम् ॥   
तस्माद्वदामि शृणु सम्प्रति सर्वयत्नाद्भक्त्या भवाङ्घ्रियुगलं प्रति   
दत्तमम्भः ॥   
यत्किञ्चिदर्थरहितेन नरेण तत्स्यादर्घ्यं भवार्णवहरं सकलं   
ददाति ॥ २७ ॥   
  
पृ० १७१) अर्घ्यादिस्वरूपकथनम्   
  
कुशाग्रतिलसिद्धार्थयवब्रीहिपयांसि च ॥   
द्रव्याण्यमूनि षट् प्राहुरर्घ्यस्य मुनिपुङ्गवाः ॥ २८ ॥   
सिद्धार्थः कुसुमं दूर्वा कोष्ठं लामज्जकं शशी ॥   
अमूनि चात्र द्रव्याणि पाद्यस्य कथयन्ति षट् ॥ २९ ॥   
फलं कचोरकर्पूरकोष्टेलोशीरकानि च ॥   
अमून्याचमनीयस्य द्रव्याणि प्रवदन्ति षट् ॥ ३० ॥   
कौर्मे ॥   
अर्घ्यपात्रे क्षिपेत्पुष्पं यवक्षीरकुशाक्षतान् ॥   
तिलसर्षपगन्धांश्च पुष्पं वा केवलं क्षिपेत् ॥ ३१ ॥   
उशीरं चन्दनं चैव पाद्ये सम्मिश्रयेत्सुधीः ॥   
जातीकङ्कोलकर्पूरसुवासिततमालकान् ॥ ३२ ॥   
क्षिपेदाचमनीयं च पूर्णं कृत्वा विशेषतः ॥   
एलां सर्वेषु पात्रेषु कर्पूरं चन्दनं तथा ॥ ३३ ॥   
अर्घ्यं हस्ते तु देवस्य गन्धपुष्पाक्षतादिभिः ॥   
पाद्यं पादाम्बुजे देयं वक्त्रे चाचमनीयकम् ॥ ३४ ॥   
तैलाभ्यङ्गं ततः कृत्वा लिङ्गपीठे विशेषतः ॥   
ॐ देवादेवेभ्य इति मन्त्रेण अर्घ्यं समर्पयेत् ॥   
ॐ पादोस्य विश्वाभूतानि इति मन्त्रेण पाद्यं समर्पयेत् ॥   
ॐ विश्वतश्चक्षुरुत इति मन्त्रेण आचमनम् ॥ स्कान्दे ॥   
लिङ्गोदकं च पादाम्बु प्रसादोदमिति त्रिधा ॥   
नमस्कृत्वाथ शिरसि धार्यं पेयं शिवार्थिभिः ॥ ३५ ॥   
गन्धोदकैः स्नापयित्वा पुष्पोदैः स्नापयेदथ ॥   
  
पृ० १७२) हेमोदैः स्नापयित्वा तु रत्नोदैः स्नापयेदथ ॥ ३६ ॥   
सितेन भस्मना स्नाप्य सकृल्लिङ्गं प्रमोदते ॥   
चन्द्रवन्निर्मलः श्रीमान् शिवलोके महीयते ॥ ३७ ॥   
कुशतोयेन यो लिङ्गं स्नापयेद्भक्तितो नरः ॥   
काञ्चनेन विमानेन ब्रह्मलोके महीयते ॥ ३८ ॥   
अथ रत्नोदकादिमन्त्रः ॥   
ॐ ह्रौम् ईशानाय नमः गन्धोदकं स्वाहा ॥   
ॐ ह्रें तत्पुरुषायनमः पुष्पोदकं स्वाहा ॥   
ॐ ह्राम् अघोराय नमः ॥ सुवर्णोदकं स्वाहा ॥ ॐ ह्रीं वामदेवाय   
नमः रत्नोदकं स्वाहा ॥ ॐ ह्रं सद्योजाताय नमः मन्त्रोदकं स्वाहा   
॥ ॐ शिवाय नमः भस्मोदकं स्वाहा ॥ शिवाय नमः कुशोदकं   
स्वाहाम् ॥ शिवाय नमः दर्भोदकं स्वाहा ॥   
नन्दा भद्रा च सुरभिः सुशीला सुमनस्विनी ॥   
गावः शिवपुरात्पञ्च क्षितिं याताः शिवाज्ञया ॥ ३९ ॥   
गोमूत्रं गोमयं चैव क्षीरं दधि घृतं तथा ॥   
सद्योजातेन गोमूत्रं वामदेवेन गोमयम् ॥ ४० ॥   
क्षीरं चाघोरमन्त्रेण दधि तत्पुरुषेण वै ॥   
ईशानेन घृतं पञ्चगव्यं सद्यादिमन्त्रतः ॥ ४१ ॥   
गव्यं च गोमयं चात्र दधि क्षीरं घृतं तथा ॥   
पञ्चगव्यं च संस्थाप्य पात्रेषु च पृथक् पृथक् ॥ ४२ ॥   
क्षीरं त्वीशानमध्ये च तत्पूर्वे दधि चोच्यते ॥   
  
पृ० १७३) शिवलिङ्गाभिषेकविधिवर्णनम्   
  
दक्षिणे तु घृतं स्थाप्य चोत्तरे गोमयं तथा ॥ ४३ ॥   
ॐ ह्रां सद्योजाताय नमः गोमूत्रं स्वाहा ॥   
ॐ ह्री वामदेवाय नमः गोमयं स्वाहा ॥   
ॐ ह्रूम् अघोराय नमः ॥ गोक्षीरं स्वाहा ॥   
ॐ ह्रें तत्पुरुषाय नमः दधि स्वाहा ॥   
ॐ ह्रोम् ईशानाय नमः घृतं स्वाहा॥   
एतैर्मन्त्रैः पृथक् पृथक् स्नानं कारयेत् ॥   
  
अथ पञ्चामृतस्नानम् ॥   
  
क्रियासारे ॥   
प्रत्येकं पञ्चप्रस्थाश्च तथा कुडवपञ्चकम् ॥   
एकैककुडवं चैव तदलाभे निकूजकम् ॥ ४४ ॥   
एवं हि चरलिङ्गस्य कारयेद्देशिकोत्तमः ॥   
क्षीरं दधि घृतं चैव शर्करा मधु चैव हि ॥ ४५ ॥   
क्षीरं तु मध्ये त्वीशान्ये तत्पूर्वे दधि चोच्यते ॥   
दक्षिणे तु घृतं स्थाप्य चोत्तरे क्षौद्रमेव हि ॥   
पश्चिमे शर्करां चैव पञ्च ब्रह्मादिदेवताः ॥ ४६ ॥   
ॐ आप्यायस्वेति मन्त्रेण क्षीरेण स्नापयेत् ॥   
ईशानमन्त्रेण शुद्धोदकेन स्नापयेत् ॥   
ॐ ह्रैं तत्पुरुषाय नमः भस्म समर्पयेत् ॥   
ॐ ह्रीं वामदेवाय नमः अक्षतान् ॥   
ॐ नमः शिवायेति मन्त्रेण बिल्वम् ॥   
ॐ ह्रौं नेत्रत्रयाय वौषट् धूपं स्वाहा ॥  
  
पृ० १७४) ॐ ह्रैं कवचाय हुं दीपम् ॥ ॐ नमः शिवायेत्यनेन   
नैवेद्यम् ॥   
पानीयं ताबूलं दर्पणं घण्टानादं समर्पयेत् ॥   
ॐ दधि क्राव्णो इति मन्त्रेण दधिस्नानम् ॥   
पुनः पूर्वोक्तपूजां समाप्य ॥   
ॐ मधुवातेत्यनेन मधुस्नानम् ॥ पुनः पूर्वोक्तपूजाम् ॥ ॐ याः   
फलिनी इति मन्त्रेण फलम् ॥ पुनः पूर्वोक्तपूजाम् ॥   
ॐ भूर्भुवः स्वः तत्सवितुरिति मन्त्रेण शर्कराम् ॥ पूर्वोक्तपूजाम् ॥   
ततो गोधूमचूर्णेन घर्षयेत् ॥ ततः कोष्णेन वारिणा स्नापयेत् ॥ ततो   
मुद्गचूर्णेन घर्षयेत् ॥ ततो हरिद्रया देवमालिप्य स्नानमाचरेत् ॥ दश   
धेनुसहस्राणि दत्वा यल्लभते फलम् ॥   
तत्फलं लभते सर्वं लिङ्गस्योद्वर्तने कृते ॥ ४७ ॥   
  
इति श्रीवीरशैवाचारप्रदीपिकायां पञ्चामृतलक्षणं नाम   
द्वाविंशोऽध्यायः ॥  
  
पृ० १७५) अथ त्रयोविंशोऽध्यायः ।   
  
श्रीगुरुभ्यो नमः ।   
  
उत्तमं तु नदीतोयं तटाकाम्भस्तु मध्यमम् ॥   
कनिष्ठं कूपसलिलं चाभिषेके यथाक्रमम् ॥ १ ॥   
तत्र स्वादु पयः श्रेष्ठं कनिष्ठं लवणोदकम् ॥   
मध्यमं मिश्रसलिलमिति वारि त्रिधा स्मृतम् ॥ २ ॥   
अभावे स्वादुपयसो मिश्रैरपि च कारयेत् ॥   
अभिषेकादिकर्माणि न कुर्याल्लवणाम्भसा ॥ ३ ॥   
दुर्जात्यधीनं दुर्गन्धं क्रिमिमिश्रं शवान्वितम् ॥   
सकर्दमं सशैवालं वार्यवश्यं परित्यजेत् ॥ ४ ॥   
यत्र नैवेद्यनिर्माल्यैः सङ्कीर्णं कलशोदकम् ॥   
अभिषेकं च कुर्याद्वै न तद्गृह्णाति शङ्करः ॥ ५ ॥   
यानि कार्याणि कर्माणि वस्त्रपूतेन वारिणा ॥   
तानि सर्वाणि कुर्वीत देवताराधने सदा ॥ ६ ॥   
स्नपने चरलिङ्गस्य पञ्चाढकमितं जलम् ॥   
एतच्च ताम्रकुम्भेषु न्यसेत्पञ्चाढकेषु च ॥ ७ ॥   
(पारमेश्वरतन्त्रे)   
दृढं च सुस्थिरं स्निग्धं नवं स्थूलं मनोहरम् ॥   
मृण्मयं काष्ठजं ताम्रं राजतं हैममेव वा ॥ ८ ॥   
शिवस्य मज्जनार्थं हि कलशं सम्प्रकल्पयेत् ॥   
मृदादीनां फलं प्रोक्तं कोटिकोटिगुणोत्तरम् ॥ ९ ॥   
  
पृ० १७६) शतषष्ठिप्रमाणं तु व्रीहीणां निष्कमुच्यते ॥   
अष्टनिष्कं पलं प्रोक्तं तेषां शतपलं तुला ॥ १० ॥   
निष्कं पाणितलं मुष्टिः कुडवं प्रस्थमाढकम् ॥   
द्रोणं वहं च क्रमशो विज्ञेयाश्च चतुर्गुणैः ॥ ११ ॥   
मानाङ्गुलप्रमाणम् ॥   
तिर्यग्यवोदराण्यष्टौ यवा वा व्रीहयस्त्रयः ॥   
प्रमाणमङ्गुलं प्रोक्तमेतदङ्गुललक्षणम् ॥ १२ ॥   
षडङ्गुलं तु विस्तीर्णं द्वादशाङ्गुलमायतम् ॥   
प्रस्थस्य मानमित्युक्तं वैद्यशास्त्रविशारदैः ॥ १३ ॥   
पुरुषस्य पानीयमग्नान्मध्यमाङ्गुलिपर्वणः पतिताः षोडश बिन्दवो   
उडुरेकः, उडुद्वयं शुक्तिरेका, शुक्तिद्वयं तलमेकं, तलद्वयं   
प्रकुञ्चमेकं, प्रकुञ्चद्वयात् प्रशुतं, प्रशुतद्वयात् कुडवमेकं,   
कुडवद्वयादेका मानिका, मानिकाद्वयादेकं प्रस्थं,   
प्रस्थद्वयादर्धमाढकं, अर्धाढकद्वयादेकमाढकं,   
आढकद्वयाच्छिवमेकं, शिवद्वयात् द्रोणमेकं, द्रोणद्वयात् अर्धवहम्   
अर्धवहद्वयं भारतिः, इति मानलक्षणम् ॥   
कलशस्य मुखे रुद्रः कण्ठे विष्णुः समाश्रितः ॥   
मूले तत्र स्थितो ब्रह्मा मध्ये मातृगणाः स्मृताः ॥ १४ ॥   
कुक्षौ तु सागराः सर्वे सप्तद्वीपा वसुन्धरा ॥   
  
पृ० १७७) शिवपूजार्थं जलशुद्ध्यादिकथनम्   
  
शेषास्तु देवताः सर्वाः कलशं तु समाश्रिताः ॥ १५ ॥   
ऋग्वेदोऽथ यजुर्वेदः सामवेदो ह्यथर्वणः ॥   
अङ्गैश्च संयुताः सर्वे कलशं तु समाश्रिताः ॥ १६ ॥   
सवित्समुद्रसलिलतीर्थानि शुभदानि च ॥   
गङ्गे च यमुने चैव गोदावरि सरस्वति ॥ १७ ॥   
नर्मदे सिन्धु कावेरि जलेऽस्मिन्सन्निधिं कुरु ॥ १८ ॥   
अथ श्रुतिः ॥ ॐ आपो वा इदमा ? सर्वं विश्वाभूतान्यापः प्राणा   
वापः पशव आपोऽन्नमापोमृतमापः सम्राडापो विराडापः स्वराडापः   
छन्दां ? स्यापो जोति ? ष्यापो यजू ? ष्यापः सत्यमापः सर्वा देवता   
आपः ॐ भूर्भुवः स्वाहा इति जलशुद्धिः ॥   
जलं भाण्डे पवित्रे च मन्त्रैस्तोयं क्षिपेत्ततः ॥   
सुवर्णकलशेनाथ तथा वै राजतेन च ॥ १९ ॥   
ताम्रेण पद्मपात्रेण पालाशेन दलेन वा ॥   
शुद्धेन मृण्मयेनापि शोधितेन शुभेन च ॥ २० ॥   
कलशेनाथ शङ्खेन वर्धन्या पाणिनाथ वा ॥   
सकूर्चेन सपुष्पेण स्नापयेन्मन्त्रपूर्वकम् ॥ २१ ॥   
पयोमधुघृतादीनां द्विसहस्रफलैरपि ॥   
महाभिषेकं कुर्याद्वै फलैस्तत्सममुच्यन्ते ॥ २२ ॥   
कङ्कोलजातिपुन्नागत्रिफलानां तथैव च ॥   
महावर्तिद्वयेनापि शिवस्याग्रे प्रकल्पयेत् ॥ २३ ॥   
(लैङ्गे)   
स्नाप्य लिङ्गं मदीयं च गव्येनैव घृतेन च ॥   
विशोध्य सर्वद्रव्याणि तथाद्भिरभिषेचयेत् ॥ २४ ॥   
भेरीमृदङ्गपटहमुरजादिभिरप्यथ ॥   
वादित्रैर्विविधैरन्यैर्नृत्यश्च विविधैरपि ॥ २५ ॥   
जागरं कारयेत्तत्र प्रार्थयेच्च यथाक्रमम् ॥   
  
पृ० १७८) द्रव्यहीनैः क्रियाहीनैः श्रद्धाहीनैर्महेश्वर ॥ २६ ॥   
कृतं वाप्यकृतं वापि क्षन्तुमर्हसि शङ्कर ॥   
पञ्चाक्षरं जपेद्भक्त्या देवदेवस्य सन्निधौ ॥ २७ ॥   
एवं यः कुरुते स्नानं शिवस्य परमात्मनः ॥   
स एव सर्वतीर्थेषु सर्वयज्ञेषु यत्फलम् ॥ २८ ॥   
तत्फलं सकलं प्राप्य वाराणस्यां यथा मृतः ॥   
तथैव मम सायुज्यं लभते नात्र संशयः ॥ २९ ॥   
मत्प्रीत्यर्थमिदं कार्यं मद्भक्तैर्विधिपूर्वकम् ॥   
महास्नाने त्वशक्तश्चेत् स्नानमष्टगुणं स्मृतम् ॥ ३० ॥   
जलेन केवलेनैव गन्धतोयेन भक्तितः ॥   
आलेपनं च तत्सर्वं पञ्चविंशत्पलेन वै ॥ ३१ ॥   
शतद्रोणैर्महादेवमष्ट द्रोणैस्तथापि वा ॥   
शतद्रोणसमं पुण्यमाढकेऽपि विधीयते ॥ ३२ ॥   
  
(शैवधर्मसंहितायां) सनत्कुमार उवाच ॥   
भगवन् सर्वधर्मज्ञ नन्दीश्वर गणेश्वर ॥   
वक्तुमर्हसि देवेश स्नानपुण्यफलं मम ॥ ३३ ॥   
  
नन्दिकेश्वर उवाच ॥ वृत्तम् ॥   
वदामि सर्वं शृणु देवदेवं महेशमीशानमुमेशमीशम् ॥   
जलादिभिः स्नाप्य फलं पवित्रं यथाक्रमं सम्प्रति विस्तरेण ॥ ३४ ॥   
नद्याः समुद्रगामिन्यास्तडागाद्वा समाहृतम् ॥   
  
पृ० १७९) शिवाभिषेकमहिमावर्णनम्   
  
वस्त्रपूतं च शीतं च विशिष्टं स्नानपानयोः ॥ ३५ ॥   
पाटलोत्पलपद्मानि करवीरं च सर्वदा ॥   
स्नानतोयेषु योज्यानि सततं सुरभीणि च ॥ ३६ ॥   
लिङ्गं शीताम्बुना स्नाप्य गोक्षीरेण च भक्तितः ॥   
स्नापयित्वा पुनर्दध्ना घृतस्नानं ततः परम् ॥ ३७ ॥   
एवं स्नानत्रयं कृत्वा पूजयित्वा तु भक्तितः ॥   
अश्वमेधसहस्राणां फलं प्राप्नोति मानवः ॥ ३८ ॥   
अयुतं यो गवां दद्याद्दोग्ध्रीणां वेदपारगे ॥   
वस्त्रालङ्कारयुक्तानां क्षीरस्नानेन यत्फलम् ॥ ३९ ॥   
सप्तजन्मकृतं पापं घृतस्नानेन देहिनाम् ॥   
नाशयेच्छङ्करो यस्मात्तस्मात्स्नानं समाचरेत् ॥ ४० ॥   
कपिलाया घृतेनैव लिङ्गं यः स्नापयेत्सकृत् ॥   
सर्वपापविनिर्मुक्तः शिवलोके महीयते ॥ ४१ ॥   
कलशेनाज्यपूर्णेन रात्रौ यः स्नापयेन्नरः ॥   
शुद्धस्फटिकसङ्काशो गणो भवति शूलधृत् ॥ ४२ ॥   
नैरन्तर्येण यो यामं घृतस्नानं समाचरेत् ॥   
स्वकुलेनैकविंशत्या वसेच्छिवपदे सदा ॥ ४३ ॥   
मुने पलशताज्येन स्नापयित्वा सदाशिवम् ॥   
स याति शिवसायुज्यं नात्र कार्या विचारणा ॥ ४४ ॥   
अष्टोत्तरशतं जप्त्वा विमलेनाम्भसा शिवम् ॥   
स्नापयित्वा सकृद्भक्त्या शिवलोके महीयते ॥ ४५ ॥  
  
पृ० १८०) सकृन्नमः शिवायेति मन्त्रेणानेन सुव्रत ॥   
सहस्रकलशेनेशं स्नापयित्वा यथाविधि ॥ ४६ ॥   
ब्रह्मघ्नोऽपि मुनिश्रेष्ठ सर्वपापैः प्रमुच्यते ॥   
मुने नमः शिवायेति मन्त्रेणानेन यः सकृत् ॥ ४७ ॥   
शतेन कलशानां च स्नाप्य देवं सदाशिवम् ॥   
शतरुद्रबलं प्राप्य रुद्रलोके महीयते ॥ ४८ ॥   
पितृर्नुद्दिश्य यो लिङ्गं स्नापयेच्छीतवारिणा ॥   
सद्यः स्वर्गं गमिष्यन्ति पितरो नरकादपि ॥ ४९ ॥   
कुङ्कुमाम्भोभिरप्येवं स्नापयेदीश्वरं सकृत् ॥   
सर्वपापविनिर्मुक्तः शिवलोके महीयते ॥ ५० ॥   
सितेन भस्मना स्नाप्य सकृल्लिङ्गं प्रमोदते ॥   
चन्द्रांशुनिर्मलो भूत्वा शोभते चन्द्रमण्डले ॥ ५१ ॥   
एकाहमपि यो लिङ्गं भस्मस्नानं समाचरेत् ॥   
विधूय सर्वपापानि शिवलोके महीयते ॥ ५२ ॥   
एषामेकतमं स्नानं यः कुर्याद्भक्तितः शिवम् ॥   
विधूय सर्वपापानि शिवेन सह मोदते ॥ ५३ ॥   
येन केन शिवं स्नाप्य सर्वपापैः प्रमुच्यते ॥   
एतद्धि कथितं सर्वं मुने पद्मजसम्भव ॥   
न शक्यं बहुधा वक्तुं युगकोटिशतैरपि ॥ ५४ ॥   
  
इति श्रीवीरशैवाचारप्रदीपिकायां स्नानमाहात्म्यं नाम   
त्रयोविंशतितमोऽध्यायः ॥ २३ ॥  
  
पृ० १८१) अथ चतुर्विंशोऽध्यायः ।  
  
श्रीगुरुभ्यो नमः ।   
  
अथ पूजासाधनद्रव्यनिर्णयं लिङ्गस्य विभूतिधारणं   
गन्धाक्षततिलप्रधानोपवीताद्याभरणधारणं   
वस्त्रछत्रचामरव्यजनधारणं तन्माहात्म्यं क्रमशो वक्ष्यामि ॥   
वृत्तम् ॥   
सितेन वस्त्रेण च देहशीतं विमृज्य भूतिं विधिवद्विलेप्य ॥   
पुष्पं च धूपं च सुदीपमेव दत्वा च वस्त्रेण च पूजयेच्च ॥ १ ॥   
प्रारम्भाद्यवसानान्तं प्रतिकर्म पुनः पुनः॥   
जलपूरितपात्रं तु संस्पृष्ट्वाथ समर्पयेत् ॥ २ ॥   
ॐ ह्रैं तत्पुरुषाय नमः विभूतिं स्वाहा ॥   
(क्रियासारे)   
गन्धशीतोदके शुद्धे गन्धं कृत्वा समर्पयेत् ॥   
चन्दनागरुकर्पूरकुङ्कुमाद्यनुलेपयेत् ॥ ३ ॥   
शस्तान्यमूनि द्रव्याणि न योग्यानीतराण्यपि ॥   
गन्धानुलेपनात्पुण्यं द्विगुणं चन्दनस्य तु ॥ ४ ॥   
चन्दनादगरोर्ज्ञेयं पुण्यमष्टगुणाधिकम् ॥   
कृष्णागरोर्विशेषेण द्विगुणं फलमिष्यते ॥ ५ ॥   
तस्माच्छतगुणं पुण्यं कुङ्कुमस्य विधीयते ॥   
चन्दनागरुकर्पूरैः सूक्ष्मपिष्टैः सकुङ्कुमैः ॥   
लिङ्गं पर्याप्तमालिप्य शिवलोके महीयते ॥   
शैवपुराणे ॥ ६ ॥   
चन्दनागरुकर्पूरकुङ्कुमाद्यैश्च पुण्यकृत् ॥ ७ ॥   
लिङ्गमालेपयेद्यस्तु मनोवाक्कायकर्मभिः ॥   
सर्वपापविनिर्मुक्तः शिवलोके महीयते ॥ ८ ॥   
  
पृ० १८२) बिल्वकाष्ठोद्भवेनापि गन्धेनैव हि सर्वदा ॥   
शिवलिङ्गं लेपयित्वा शिवलोके वसेत्सुधीः ॥ ९ ॥   
गन्धं सुचन्दनं चैव देवदेवाय शम्भवे ॥   
दत्वा विजयमाप्नोति शिवसायुज्यमाप्नुयात् ॥ १० ॥   
चन्दनागरुकर्पूरतमालदलकुङ्कुमम् ॥   
उशीरं कोष्ठकं नाभिः शिवगन्धाष्टकं स्मृतम् ॥ ११ ॥   
ॐ ह्रीं वामदेवाय नमः गन्धं समर्पयामि ॥   
क्रियासारे ॥   
अभिन्नाः शङ्खवच्छ्वेताः सुस्निग्धा व्रीहितण्डुलाः ॥   
स्मृताः शिवार्चने योग्या नेतराश्चतुरानन ॥ १२ ॥ लैङ्गे ॥   
मुक्ताफलसमानाभान्दाडिमीबीजवच्छुभान् ॥   
अक्षयं पदमाप्नोति योऽक्षतानर्पयेत्सुधीः ॥ १३ ॥   
शुद्धशाल्यक्षतैः शुभ्रैः कुशपुष्पैः प्रयत्नतः ॥   
शिवं यः पूजयेद्भक्त्या शिवलोकमवाप्नुयात् ॥ १४ ॥   
रक्ताः पीतास्तथा शुक्लाः कपिलाः कृष्णवर्णकाः ॥   
सहस्रफलदाः प्रोक्ताः शम्भोराराधने तिलाः ॥   
तिलाक्षताश्च रत्नानि मौक्तिकानि समर्पयेत् ॥ १५ ॥   
ॐ ह्राम् अस्त्राय फट् इति अक्षतान् समर्पयेत् ॥   
क्रियासारे ॥   
कृतं शास्त्रोक्तविधिना सौवर्णं देवमानतः ॥   
कलधौतं च वैकक्ष्यमुपवीतमिति स्मृतम् ॥ १६ ॥   
मृदु शुक्लं सूक्ष्ममेव पटुसूत्रादिनिर्मितम् ॥   
  
पृ० १८३) शिवार्पितवस्तूनां फलम्   
  
दत्वोत्तरीयं रुद्राय भवेद्वेदान्तपारगः ॥ १७ ॥   
सौवर्णं राजतं वापि चोत्तरीयं विधानतः ॥   
कृत्वा यो विधिवद्दद्यात् शिवाय स शिवो भवेत् ॥   
ॐ ह्रें कवचाय हुम् इति उत्तरीयं समर्पयेत् ॥ १८ ॥   
हेमरत्नानि चान्यानि धार्याण्याभरणानि च ॥   
कर्तव्या गोलका हेम्ना शुद्धेन रजतेन वा ॥ १९ ॥   
कर्तव्यं पृष्ठपीठं तु लिङ्गस्यैव प्रमाणतः ॥   
स्वछन्देनास्य विस्तारो हेम्नो वा राजतस्य वा ॥ २० ॥   
मध्ये मृणालसहितं पद्मं कार्यं शिवाय वै ॥   
नालं सकुण्डलं कृत्वा मणिरत्नादिभिः सुधीः ॥ २१ ॥   
रुद्राक्षमालिकाद्यैश्च देवदेवाय शम्भवे ॥   
समर्प्य दीप्तिमाप्नोति शिवलोकं गमिष्यति ॥ २२ ॥   
ॐ ह्राः ह्रौं हं हां हं सर्वभूषणानि स्वाहा ॥   
क्रियासारे ॥   
पटुदेवाङ्गचीनानि विचित्राणीतराणि वा ॥   
शितानि सूक्ष्मवासांसि प्रशस्तानि पितामह ॥ २३ ॥   
न्यायागतानि नव्यानि दृक्प्रियाणि दृढानि च ॥   
अंशुकानि विशुद्धानि प्रशस्तान्युत्तमानि तु ॥   
जीर्णं दग्धं धृतं शूलमाखुदष्टं सरन्ध्रकम् ॥ २४ ॥   
देवस्वं दुष्क्रियायुक्तं वस्त्रमेवंविधं त्यजेत् ॥   
वासांसि सुविचित्राणि सारवन्ति मृदूनि वै ॥ २५ ॥  
  
पृ० १८४) धूपितानि नवीनानि शिवाय परिकल्पयेत् ॥   
यावत्तद्वस्त्रतन्तूनां परिसङ्ख्या समन्ततः ॥   
तावद्वर्षसहस्राणि शिवलोके महीयते ॥   
ॐ ह्रां हृदयाय नमः वस्त्रं स्वाहा ॥ २६ ॥ शिवधर्मे ॥   
शरच्चन्द्रांशुविमलं मुक्तादामोपशोभितम् ॥   
मणिदण्डमयं छत्रं यो दद्यात्काञ्चनावृतम् ॥ २७ ॥   
छत्रेणातिविचित्रेण भूषयेद्यः पुमान्भुवि ॥   
विमानशतमारुह्य स गच्छेच्छिवमन्दिरम् ॥ २८ ॥   
शैवधर्मसंहितायाम् ॥   
शुद्धमुक्ताफलमयं हेमदण्डसुशोभितम् ॥   
छत्रं दत्वा शिवायैव नन्दीश्वरसमो भवेत् ॥ २९ ॥   
ॐ नमः शिवाय छत्रं स्वाहा ॥ क्रियासारे ॥   
मयूरपक्षदण्डैश्च वल्कलैरतिपाण्डुरैः ॥   
सौवर्णै राजतैर्दण्डैः किङ्किणीजालभूषितैः ॥ ३० ॥   
हस्तमात्रप्रमाणैश्च निर्मितान्नेत्रवल्लभान् ॥   
चामरांश्च शियायैव द्वन्द्वशः प्रतियोजयेत् ॥ ३१ ॥   
चमरीबालकेशैश्च तथा कुर्वीत पाण्डुरैः ॥   
चामरं द्विविधं प्रोक्तं स्वर्णरत्नसमायुतम् ॥ ३२ ॥   
शिवधर्मे ॥   
शिवाय चामरं दत्वा मणिरत्नविभूषितम् ॥   
हेमदण्डं रौप्यदण्डं तस्य पुण्यफलं शृणु ॥ ३३ ॥   
चामरासक्तहस्ताग्रदिव्यस्त्रीपरिवारितः ॥   
विमानस्थो महाभोगी चिरं शिवपुरे वसेत् ॥ ३४ ॥   
  
पृ० १८५) शिवार्पितव्यजनचामरादीनाम्फलम्   
  
यावती रोमसङ्ख्या स्याच्चामरेऽतीव शोभने ॥   
तावत्कल्पायुतं दिव्यं शिवलोके महीयते ॥   
ॐ नमः शिवाय इति चामरम् ॥ ३५ ॥   
वृत्तं द्वितालविस्तारं पूर्वोक्तांशुकनिर्मितम् ॥   
पूर्वोक्तदण्डसम्प्रोक्तं चतुस्तालायुतं शुभम् ॥ ३६ ॥   
तालवृन्तमिति ख्यातं चित्रैरन्यैर्विभूषितम् ॥   
एतदप्यर्पयेद्युग्मं सद्भक्त्याथ विचक्षणः ॥ ३७ ॥   
भक्त्या निवेद्य रुद्राय तालवृन्तं सुशोभितम् ॥   
दशवर्षसहस्राणि रुद्रलोके महीयते ॥ ३८ ॥   
मयूरव्यजनं दत्वा शिवायातीवशोभनम् ॥   
वर्षकोटिशतं कालं रुद्रलोके वसेन्नरः ॥   
ॐ नमः शिवाय इति व्यजनम् ॥ ३९ ॥   
  
इति श्रीवीरशैवाचारप्रदीपिकायां   
पूजालङ्कारस्नानविभूतिधारणादि लक्षणं नाम चतुर्विंशोध्यायः   
॥ २४ ॥  
  
पृ० १८६) अथ पञ्चविंशोऽध्यायः ।  
  
॥ श्रीगुरुभ्यो नमः॥   
  
॥ कालोत्तरे ॥   
ईश्वर उवाच ॥   
पुष्पाध्यायं प्रवक्ष्यामि यथावदनुपूर्वशः ॥   
हिताय साधकानां च सर्वकर्मफलाप्तये ॥ १ ॥   
एकपुष्पफलं तावद्वक्ष्यामि शृणु षण्मुख ॥   
तपःशीलगुणोपेते सुपात्रे वेदपारगे ॥ २ ॥   
सुवर्णकोटिं यद्दत्वा तत्फलं कुसुमेन वै ॥   
दत्वा दन्तिसहस्राणि वाजिपेयशतानि च ॥ ३ ॥   
कोटिकन्याश्च यत्पुण्यमेकपुष्पं शिवार्चने ॥ ४ ॥   
एकस्यापि च पुष्पस्य प्रदानेन महेश्वरे ॥   
त्रैलोक्यं वशमायाति स्वेच्छया च न संशयः ॥ ५ ॥   
आन्दोलिकादियानेषु दत्तेषु परमेश्वरे ॥   
त्रैलोक्यं वशमायाति नात्र कार्या विचारणा ॥ ६ ॥   
यो दद्यात्काञ्चनं मेरुतुल्यं वत्स वसुन्धराम् ॥   
लिङ्गे न्यस्तैकपुष्पस्य सहस्रांशं न पूरयेत् ॥   
यज्ञकोटिसहस्रेषु व्रतकोटिषु यत्फलम् ॥ ७ ॥   
लिङ्गन्यस्तैकपुष्पस्य सहस्रांशेन नो समम् ॥   
अग्निष्टोमसहस्राणि वाजपेयशतानि वै ॥ ८ ॥   
लिङ्गे पुष्पार्पणस्यैव कलां नार्हन्ति षोडशीम् ॥ ९ ॥   
  
पृ० १८७) शिवार्पणीयपत्रपुष्पाणां तारतम्यकथनम्   
  
लिङ्गपुराणे ॥   
गवां कोटिप्रदानेन विधिवत्तेन यत्फलम् ॥   
लिङ्गे न्यस्तैकपुष्पस्य सहस्रांशं न पूरयेत् ॥ १० ॥   
मातृविप्रसतीमित्रभ्रातृगोवधसम्भवम् ॥   
पातकं विलयं याति पुष्पपूजाफलेन वै ॥ ११ ॥   
जलं वा पुष्पमेकं वा लिङ्गस्योपरि निक्षिपेत् ॥   
अमन्त्रं वा समन्त्रं वा कुलकोटिं समुद्धरेत् ॥ १२ ॥   
क्रियासारे ॥   
अर्कारग्वधपुष्पाणि नन्द्यावर्तकजातयः ॥   
करवीरबकद्रोणबृहतीनवमल्लिकाः ॥ १३ ॥   
कमलोत्पलपुन्नागकदम्बाशोकचम्पकाः ॥   
सेवन्ति कर्णिकाराख्यत्रिसन्ध्यारक्तकेसराः ॥ १४ ॥   
असितोत्पलधत्तूररोहितोत्पलकाञ्चनाः ॥   
पलाशपाटलीतालप्रसूनानि वराणि वै ॥ १५ ॥   
दमनं बकुलं चैव द्रोणकं पाटलद्वयम् ॥ १६ ॥   
स्कान्दे ॥   
पलाशस्वर्णपुष्पैश्च तथा बिल्वदलेन च ॥   
पूजयेद्देवदेवेशं चाभिषिच्य पुनः पुनः ॥ १७ ॥   
मार्कण्डेयपुराणे ॥   
त्वयोदितानि पत्राणि प्रसूनानि प्रियाणि वै ॥   
एतेषामधिकं ब्रह्मन्कथयस्व विधानतः ॥ १८ ॥   
मार्कण्डेय उवाच ॥   
करवीराच्छुभं पुण्यं कांस्यपुष्पं समर्पणे ॥  
  
पृ० १८८) कांस्यपुष्पाच्छुभं पुण्यं शतपत्रं शिवार्चने ॥ १९ ॥   
शतपत्राच्छुभं पुण्यं कमलं देवतार्चने ॥   
पद्माच्छतगुणं पुण्यं जातीबकुलमीरितम ॥ २० ॥   
ताभ्यां शतगुणं पुण्यं मल्लिकाचम्पकार्चने ॥   
ताभ्यां शतगुणं पुण्यं बिल्वमन्दारपूजने ॥ २१ ॥   
ताभ्यां शतगुणं पुण्यं कुसुम्भस्यार्चनेऽनघ ॥   
पुष्पाणां लक्षणं राजन् ते सर्वं कथितं मया ॥ २२ ॥   
पुष्पद्वादशकोटिभ्यः स्वर्णपुष्पं विशिष्यते ॥   
तत्फलं कोटिगुणितमेकबिल्वदलार्चनात् ॥ २३ ॥   
शिवधर्मे ॥   
नन्दिकेश्वर उवाच ॥   
एवं पुष्पविशेषाणां फलं चोत्तरतोऽधिकम् ॥   
ज्ञेयं पुष्पान्तरं तस्माद्यथाज्ञातं निबोधितम् ॥ २४ ॥   
अर्कपुष्पसहस्रेभ्यः करवीरं विशिष्यते ॥   
करवीरसहस्रेभ्यो बिल्वपत्रं विशिष्यते ॥ २५ ॥   
बिल्वपत्रसहस्रेभ्यः पद्ममेकं विशिष्यते ॥   
पद्मपुष्पाद्वरं चैतत्पुण्डरीकमिति स्मृतम् ॥ २६ ॥   
पुण्डरीकसहस्रेभ्यः शतपत्रं विशिष्यते ॥   
शतपत्रसहस्रात्तु सहस्रारं विशिष्यते ॥ २७ ॥   
सहस्रारसहस्रेभ्यो बकपुष्पं विशिष्यते ॥   
बकपुष्पसहस्रेभ्यो धत्तूरं च विशिष्यते ॥ २८ ॥   
धत्तूरकसहस्त्रेभ्यो बृहती वै विशिष्यते ॥   
सहस्रबृहतीपुष्पाच्छ्वेतमन्दारकं स्मृतम् ॥ २९ ॥   
मन्दारकसहस्रेभ्यो द्रोणपुष्पं विशिष्यते ॥   
  
पृ० १८९) शिवार्पणीयपत्रपुष्पाणां तारतम्यकथनम् ।   
  
द्रोणपुष्पसहस्रात्तु चापामार्गं विशिष्यते ॥ ३० ॥   
अपामार्गसहस्रेभ्यः कुशपत्रं विशिष्यते ॥   
कुशपत्रसहस्रात्तु शमीपत्रं विशिष्यते ॥ ३१ ॥   
शमीपत्रसहस्रात्तु व्याघातं च विशिष्यते ॥   
व्याघातकसहस्त्रात्तु शङ्खपुष्पं विशिष्यते ॥ ३२ ॥   
शङ्खपुष्पसहस्रात्तु व्याघ्रपुष्पं विशिष्यते ॥   
व्याघ्रपुष्पसहस्रात्तु सदाभद्री विशिष्यते ॥ ३३ ॥   
सदाभद्रीसहस्रेभ्यः कृष्णनिर्गुण्डिका स्मृता ॥   
कृष्णनिर्गुण्डिकायाश्च बृहत्पुष्पं विशिष्यते ॥ ३४ ॥   
बृहत्पुष्पसहस्रात्तु श्वेतार्कं च विशिष्यते ॥   
अर्कपुष्पसहस्रात्तु बृहद्द्रोणं विशिष्यते ॥ ३५ ॥   
बृहद्द्रोणसहस्रात्तु नीलोत्पलसुमं वरम् ॥   
नीलोत्पलसहस्राच्च स्वर्णपुष्पं विशिष्यते ॥ ३६ ॥   
सर्वेषां पुष्पजातीनां प्रवरं नीलमुत्पलम् ॥   
बृहत्पुष्पसमं ज्ञेयं निर्गुण्डस्य प्रसूनकम् ॥ ३७ ॥   
अर्कपुष्पसमं ज्ञेयं मल्लिकाजातिपुष्पकम् ॥   
धत्तूरकसमं ज्ञेयं चम्पकाकर्णिकारकम् ॥ ३८ ॥   
बिल्वपत्रसमं ज्ञेयं विजयस्य प्रसूनकम् ॥   
मालतीकुब्जकं चैव करवीरसमं स्मृतम् ॥ ३९ ॥   
पद्मपुष्पसमं ज्ञेयं पाटलीबकुलं तथा ॥   
पुष्पाणि रुचिराण्येव पत्राणि च शिवार्थिभिः ॥ ४० ॥   
निर्गन्धान्युग्रगन्धानि दूषितान्यशिवानि च ॥   
अवघ्रातानि पुष्पाणि न ग्राह्याणि शिवार्चने ॥ ४१ ॥   
  
पृ० १९०) पतितैर्विकलैर्म्लानैर्विकृतैर्जन्तुदूषितैः ॥   
आघ्रातैरङ्गसंस्पृष्टैः पुष्पैरेतैर्न पूजयेत् ॥ ४२ ॥   
केशकीटापविद्धानि शीर्णपर्युषितान्यपि ॥   
स्वयं पतितपुष्पाणि त्यजेत्पूजारतैः सदा ॥ ४३ ॥   
सनालैः सदलैः पक्षैः प्रत्यग्रैर्नेत्रवल्लभैः ॥   
पुष्पैर्यथोचितैरेवंविधैराराधयेच्छिवम् ॥ ४४ ॥   
  
इति श्रीवीरशैवाचारप्रदीपिकायां पूजाप्रकरणे पुष्पमाहात्म्यं   
नाम पञ्चविंशोध्यायः ॥  
  
पृ० १९१) अथ षड्विंशोऽध्यायः ।  
  
॥ श्रीगुरुभ्यो नमः ॥   
  
अथ धूपपात्रलक्षणं धूपलक्षणं तन्माहात्म्यं च वक्ष्यामि   
(क्रियासारे) (ईश्वर उवाच)   
हेम्ना रौप्येण ताम्रेण रीत्या लोहेन वापि च ॥   
धूपदीपस्य पात्रे द्वे कारयेत्सह लक्षणैः ॥ १ ॥   
धूपपात्रस्य दैर्घ्यं तु सार्धाष्टाङ्गुलकं स्मृतम् ॥   
पात्रं डमरुवत्कार्यं सपिधानं सनालकम् ॥ २ ॥   
पात्रपादं मुखव्याससमानं चतुरङ्गुलम् ॥   
द्व्यङ्गुलं तु द्वयोस्तुङ्गं तन्मध्ये ग्रीवमङ्गुलम् ॥ ३ ॥   
एवं डमरुकाकारं ग्रीवे नालं प्रकल्पयेत् ॥   
नालस्य परितः सम्य"नमणिभिर्भूषयेत्सुधीः ॥ ४ ॥   
ऋजु वा कुटिलं वापि यथाशोभं च कारयेत् ॥   
व्यासौन्नत्ये पिधानस्य पात्रवत्परिकल्पयेत् ॥ ५ ॥   
घनं तस्य समस्तस्य यवमात्रं प्रकीर्तितम् ॥   
पिधाने धूमनिर्गत्यै रन्ध्राणि विदधीत षट् ॥ ६ ॥   
लक्षणं धूपपात्रस्य समाख्यातं चतुर्मुख ॥   
सार्धत्र्यङ्गुलव्यासं तु पात्रं तत् द्व्यङ्गुलोन्नतम् ॥ ७ ॥   
तस्याङ्घ्रिविस्तरोत्सेधं तद्वदेकाङ्गुलं गलम् ॥   
  
पृ० १९२) पिधानं शृङ्गवन्नालं घनं रन्ध्राणि पूर्ववत् ॥ ८ ॥   
एवं वा कारयेद्भक्त्या धूपपात्रं मनोहरम् ॥   
पात्रस्यापि विधानं स्यादलाभे मृण्मयं तु वा ॥ ९ ॥   
कालागरुर्गन्धसारो गुग्गुलश्च सितागरुः ॥   
लाक्षा बिल्वफलं सर्पिर्मधु सर्जरसं शशी ॥   
साधनानि दशैतानि धूपस्य चतुरानन ॥ १० ॥   
(वीरतन्त्रे) धूपं दद्यात्तु विप्रेन्द धूपपात्रे विशेषतः ॥   
धूपं चाथ विनिक्षिप्य यथा वित्तानुसारतः ॥ ११ ॥   
निर्गन्धमशुभं धूपं दुर्गन्धं जन्तुभिर्युतम् ॥   
न दहेत्क्वापि निर्यासं ममाग्रे वृक्षजं सुधीः ॥ १२ ॥   
(क्रियासारे)   
चन्दनागरुकोष्ठानि नखः सर्जः कचोरकः ॥   
एते गुडेन युक्ताश्च धूपो भवति चोत्तमः ॥ १३ ॥   
शर्करानखगन्धाश्च जटामांसी सुगन्धिनः ॥   
एते क्षौद्रेण युक्ताश्चेद्धूपो भवति चोत्तमः ॥ १४ ॥ वृत्तम् ॥   
अगरुतगरकोष्ठं शैलपुष्पं सिताश्च ह्यभयसुखकरास्ते चन्दनैलाः   
सलाक्षाः ॥   
त्वचनस्वखदिराः स्युर्गन्धसाराख्यमेव प्रचुरजलकचोरौ   
जातियुग्धूपराजः ॥ १५ ॥   
कर्पूरमेकभागं स्याल्लोहभागचतुष्टयम् ॥   
षड्भागं चन्दनं चैव वानरं सप्तभागकम् ॥   
मधुना सेचयेत्तच्च धूपपात्रे विनिक्षिपेत् ॥ १६ ॥   
देवदारुनमेरूच सर्जः श्रीवासकुन्दरू ॥   
  
पृ० १९३) धूपस्वरूपं तन्माहात्म्यं च   
  
श्रीफलं चाज्ययुक्तं तद्धूपं दद्याच्छिवाय वै ॥ १७ ॥   
(पारमेश्वरतन्त्रे)   
चन्दनागरुकर्पूरकोष्ठगुग्गुलचूर्णकैः ॥   
घृतेन मधुना चैव सिद्धो धूपः प्रशस्यते ॥ १८ ॥ वृत्तम्॥   
पञ्चाङ्गधूपमथवापि दशाङ्गधूपं दत्वा घृताक्तमथ   
गुग्गुलमीश्वराग्रे ॥   
सर्वामिमां वसुमतीं धनधान्यपूर्णां दत्वा फलं भवति   
यत्तदवाप्यते च ॥ १९ ॥   
कृष्णागरुसमुद्भूतं सर्वपापनिकृन्तनम् ॥   
गुग्गुलप्रभृतीनां हि धूपानां च निवेदने ॥ २० ॥   
सर्वरोगक्षयश्चैव चन्दनं सर्वसिद्धिदम् ॥   
सौगन्धिकं तथा धूपं सर्वकामार्थसाधकम् ॥ २१ ॥   
कृष्णागरुसमद्भूतस्तथा श्वेतागरूद्भवः ॥   
सितार्कस्य च धूपश्च साक्षान्निर्वाणसिद्धिदः ॥ २२ ॥   
कृष्णागरुर्मुक्तिदो हि श्वेतः पुष्टिविवर्धनः ॥   
चन्दनं सर्वदं प्रोक्तं कर्पूरं वृद्धिदायकम् ॥ २३ ॥   
अन्येऽपि च सुगन्धा ये श्रीखण्डागरुसञ्ज्ञकाः ॥   
धूपाः सशर्कराश्चैते वशीकुर्वन्ति शङ्करम् ॥ २४ ॥   
(शिवधर्मे)   
अगरुं देवदारुं च सर्जश्रीवासकुन्दरून् ॥   
श्रीफलं चाज्यमिश्रं वै दग्ध्वा याति परां श्रियम् ॥ २५ ॥   
एभ्यः सौगन्धिकं धूपं षट्सहस्रगुणाधिकम् ॥   
अगरोर्दशसाहस्रं द्विगुणश्च सितागरुः ॥ २६   
  
पृ० १९४) गुग्गुलोर्दशसाहस्रं साज्यं तद्विगुणं भवेत् ॥   
प्रियश्च गुग्गुलुर्नित्यमाज्ययुक्तो विशेषतः ॥ २७ ॥   
द्विसहस्रफलं प्रोक्तं माहिषाक्षं तु गुग्गुलम् ॥   
वर्षमेकं निर्दहेच्चेच्छिवतुल्यः प्रजायते ॥ २८ ॥   
गुग्गुलं घृतसंयुक्तं साक्षाद्गृह्णाति शङ्करः ॥   
मासार्धमात्रं दानेन शिवलोके महीयते ॥ २९ ॥   
कृष्णपक्षचतुर्दश्यां यः साज्यं गुग्गुलं दहेत् ॥   
अपराधसहस्रं तदिहामुत्रकृतं क्षमेत् ॥ ३० ॥   
धूपानां गुग्गुलः श्रेष्ठः सद्यो भवति कामदः ॥   
प्रीत्यर्थं देवि तस्मान्मे सघृतं गुग्गुलं दहेत् ॥ ३१ ॥   
(एकपादपुराणे)   
गुग्गुलं घृतसंयुक्तं लिङ्गमभ्यर्च्य यो दहेत् ॥   
कोटिवर्षसहस्रं वै रुद्रलोके महीयते ॥ ३२ ॥   
माहिषाक्षं घृतयुतं लिङ्गमभ्यर्च्य यो दहेत् ॥   
सगणः शिवलोके वै पूज्यते गणकोटिभिः ॥ ३३ ॥   
बिल्वं तु घृतसंयुक्तं धूपं दद्यान्महेश्वरे ॥   
पूजितेऽपि महादेवि शृणु तस्यापि यत्फलम् ॥   
गवां कोटिसहस्राणां दानस्य लभते फलम् ॥ ३४ ॥   
(आदित्यपुराणे)   
सघृतं सर्जधूपं वै लिङ्गमभ्यर्च्य यो दहेत् ॥   
सप्तजन्मकृतं पापं भस्मीभवति तत्क्षणात् ॥ ३५ ॥   
अगरुं घृतसंयुक्तं लिङ्गमभ्यर्च्य यो दहेत् ॥   
सगणः शिवलोके तु पूज्यते गणकोटिभिः ॥ ३६ ॥   
  
पृ० १९५) (शिवधर्मे)   
अगरुं घृतसंयुक्तं दद्याद्बिल्वमथापि वा ॥   
अग्निष्टोमस्य यज्ञस्य फलं प्राप्नोति मानवः ॥ ३७ ॥   
  
इति श्रीवीरशैवाचारप्रदीपिकायां धूपलक्षणं   
नाम षड्विंशोऽध्यायः ॥  
  
पृ० १९६) अथ सप्तविंशोऽध्यायः ।  
  
॥ श्रीगुरुभ्यो नमः ॥   
  
अथ दीपपात्रलक्षणं दीपलक्षणं तन्माहात्म्यं च वक्ष्यामि ॥   
दीपपात्रस्य दैर्घ्यं तु समस्तं स्यात्षडङ्गुलम् ॥   
सार्धाङ्गुलोन्नतं पीठं नालं सार्धाङ्गुलद्वयम् ॥ १ ॥   
शिखरं द्व्यङ्गुलं प्रोक्तं चोन्नतं स्यात्षडङ्गुलम् ॥   
तत्पादपीठविस्तारं चोदितं चतुरङ्गुलम् ॥ २ ॥   
स्निग्धं मणिमयं वापि त्र्यङ्गुलं तस्य नालकम् ॥   
पात्रं पञ्चाङ्गुलव्यासं तद्धनं यवमात्रकम् ॥ ३ ॥   
पात्रस्य परितः स्थानान्यष्टौ दीपस्य कल्पयेत् ॥   
शिखरेऽपि तथैवैकं दीपस्थानं प्रकल्पयेत् ॥ ४ ॥   
पीठनालान्तरे दण्डं धूपपात्रवदाचरेत् ॥   
एवं प्रमाणतः कुर्याद्दीपपात्रं मनोहरम् ॥ ५ ॥   
पूर्वोदितप्रमाणेन दीपपात्रं प्रकल्प्य वै ॥   
पात्रशृङ्गे चतुर्दिक्षु दीपस्थानानि कल्पयेत् ॥ ६ ॥   
दीपपञ्चकपात्रं तदिदमन्यदिहोच्यते ॥   
चतुरङ्गुलमुत्सेधं नाहं सार्धाङ्गुलं स्मृतम् ॥ ७ ॥   
कलधौतादिभिः कुर्याद्यथावित्तानुसारतः ॥   
अलाभे व्रीहिपिष्टस्य पञ्चार्तिक्यं प्रकल्पयेत् ॥ ८ ॥   
एवं यथावत्कथितं दीपपात्रस्य लक्षणम् ।   
कर्पूरघृतवर्तीनां दीपं दद्याच्छिवाय वै ॥ ९ ॥   
  
पृ० १९७) दीपमाहात्म्यम्   
  
(आदित्यपुराणे)   
ज्ञानदा पट्टवर्तिः स्यात्कार्पासं सर्वसिद्धिदम् ॥   
कर्पूरं फलदं प्रोक्तं कपिलाज्येन संयुतः ॥ १० ॥   
दीपः कोटिगुणो ज्ञेय इतरस्मान्न संशयः ॥   
कपिलासम्भवेनैव घृतेनापि सुगन्धिना ॥   
नित्यं प्रदीपिता दीपाः शस्ताः कर्पूरवर्तयः ॥ ११ ॥   
घृतदीपप्रदानेन फलं शृणु वदामि ते ॥   
कपिलाया घृतस्याथ दीपः सात्विक उच्यते ॥ १२ ॥   
राजसस्तिलतैलेन मिश्रितश्चाज्यदीपकः ॥   
तामसस्तु भवेद्दीपो माहिषाजादिसर्पिषः ॥ १३ ॥   
वृक्षबीजोद्भवैः स्नेहैर्दीपः पैशाच उच्यते ॥   
तामसस्तु पिशाचानां दीपो योग्य इति स्मृतः ॥ १४ ॥   
एकादिशतपर्यन्तं दीपाः स्युरधमाधमाः ॥   
शताद्याः स्युः सहस्त्रान्ता अयुता लक्षसीमगाः ॥ १५ ॥   
दीपाः स्युरेवं सङ्ख्याता रात्रौ तद्विगुणं भवेत् ॥   
एकद्वित्र्यङ्गुलज्वालाः कनिष्ठमध्यमोत्तमाः ॥ १६ ॥   
यः कुर्यात्कार्तिके मासे शोभनां दीपमालिकाम् ॥   
घृतेन च चतुर्दश्यां पौर्णिमास्यामथापि वा ॥ १७ ॥   
सूर्यायुतप्रतीकाशस्तेजसा भासयन्दिशः ॥   
स मानवो विमानस्थः कुलमुद्धृत्य सर्वतः ॥ १८ ॥   
  
पृ० १९८) यावत्प्रदीपपात्रेण दत्ता दीपाः शिवाय वै ॥   
तावद्युगसहस्राणि रुद्रलोके महीयते ॥ १९ ॥   
शिरसा धारयेद्दीपं शिवरात्रौ शिवाग्रतः ॥   
ललाटे चैव हस्ताभ्यां धारयेच्च तथोरसि ॥ २० ॥   
सूर्यायुतप्रतीकाशैर्विमानैः सर्वकामदैः ॥   
कल्पायुतशतं दिव्यं शिवलोके महीयते ॥ २१ ॥   
घृतदीपप्रदानेन विमानं सर्वसाधकम् ॥   
आरुह्य शिवसान्निध्यं गच्छत्येव न संशयः ॥ २२ ॥   
निमिषं निमिषार्धं वा घृतदीपप्रदो नरः ॥   
वर्षकोटिशतं दिव्ये रुद्रलोके महीयते ॥ २३ ॥   
(स्कान्दे)   
यो दद्याद्घृतदीपं च तिलतैलेन वा विभो ॥   
स तां गतिमवाप्नोति दुर्लभामात्मवेदिनाम् ॥ २४ ॥   
(शिवधर्मे)   
मधूकबीजतैलेन दीपं दद्यात्सकृन्नरः ॥   
महापातकदोषाद्वै सद्यो मुच्येन्न संशयः ॥ २५ ॥   
  
इति श्रीवीरशैवाचारप्रदीपिकायां दीपलक्षणं नाम   
सप्तविंशोऽध्यायः ॥  
  
पृ० १९९) अथाष्टविंशोऽध्यायः ।  
  
श्रीगुरुभ्यो नमः ।  
  
अथ नैवेद्यलक्षणं तन्माहात्म्यं च वक्ष्यामि ॥   
  
पितामह उवाच ॥   
  
भगवन् देवदेवेश लोकनाथ जगत्पते ॥   
नैवेद्यस्य विधानं किं ब्रूहि मे परमेश्वर ॥ १ ॥   
  
ईश्वर उवाच ॥   
  
साधु साधु महाप्राज्ञ यत्त्वया परिचोदितम् ॥   
तत्तुभ्यमखिलं वक्ष्ये शृणुष्व कमलासन ॥ २ ॥   
श्वेतशालिर्महाशालीरक्तशालिस्तथैव च ॥   
कृष्णशालिश्च नीवारं व्रीहिर्गोधूममेव च ॥ ३ ॥   
यवप्रियङ्गवश्चैते नवधान्याः प्रकीर्तिताः ॥   
तुषानपोह्य चैतेषां शूर्पेण कणचूर्णकान् ॥   
निर्दोषांस्तण्डुलांश्चैव गृहीत्वान्नं समाचरेत् ॥ ४ ॥   
शिवधर्मोत्तरे ॥   
षष्ठिकौदननैवेद्यं सहस्रगुणितं फलम् ॥   
सुगन्धिशालिनैवेद्यं विज्ञेयमयुताधिकम् ॥ ५ ॥   
रक्तशाल्याश्च नैवेद्यं फलं स्यादयुताधिकम् ॥   
कृष्णशाल्याश्च नैवेद्यं दशलक्षाधिकं भवेत् ॥   
एवं शालिविशेषेण फलं स्यादुत्तरोत्तरम् ॥ ६ ॥   
क्रियासारे ॥   
नीवारतण्डुलेभ्यश्च श्रेष्ठा वै व्रीहितण्डुलाः ॥   
होमोक्तधान्यजातीयाः तण्डुला मध्यमाः स्मृताः ॥ ७ ॥   
म्लानान् भिन्नान्कणयुतान्दुर्गन्धान्कठिनाशनान् ॥   
पाचितव्रीहिजांश्चैतांस्तण्डुलान्सप्त वर्जयेत् ॥ ८ ॥   
  
पृ० २००) अभिन्ना धवलाः स्निग्धा विशुद्धा निर्मलाः शुभाः ॥   
तण्डुलाः स्युरमी श्रेष्ठा नैवेद्यायेश्वरस्य च ॥ ९ ॥   
उदके प्लावयित्वा तान्क्षालयेच्च पुनः पुनः ॥   
फूत्काररहितान्काष्ठान्प्रज्वाल्योपरि पात्रकम् ॥   
सतण्डुलं च निक्षिप्य पाचयेद्भक्तिसंयुतः ॥ १० ॥   
परमान्नं हरिद्रान्नं दध्यन्नं शर्करोदनम् ॥   
गुडोदनं च मुद्गानमित्येवं षड्विधं स्मृतम् ॥ ११ ॥   
तण्डुलत्रिगुणं दुग्धं दुग्धार्धं जीवनं तथा ॥   
तदर्धा मुद्गदाली वै परमान्नमिदं स्मृतम् ॥ १२ ॥   
तन्दुलार्धा मुद्गदाली वारिणा सह पाचिता ॥   
ईषद्धरिद्रया युक्ता मरीचीजाजिसंयुता ॥ १३ ॥   
एतदुक्तं हरिद्रान्नं सुपक्वं पाचितं तथा ॥   
मधुराम्लेन गोदध्ना मरीच्या च विमिश्रितम् ॥ १४ ॥   
तण्डुलान्नं चार्द्रकेण लवणेन च संयुतम् ॥   
सद्भक्तेन कृतं तद्धि दध्योदनमिति स्मृतम् ॥ १५ ॥   
शर्करापाकसंयुक्तं केशरेण विमिश्रितम् ॥   
द्राक्षाभिर्युक्तमेवान्नं शर्करान्नमिति स्मृतम् ॥ १६ ॥   
पूर्वोक्तपायसे युञ्ज्याद्दुग्धार्धं गुडखण्डकम् ॥   
तदर्धमाज्यं कदलीफलमिश्रं गुडोदनम् ॥ १७ ॥   
तण्डुलस्य त्रिभागेन मुद्गखण्डेन मिश्रितम् ॥   
भक्तेन पाचितं त्वेतन्मुद्गान्नमभिधीयते ॥ १८ ॥   
  
पृ० २०१) नैवेद्यार्थं मुद्गान्नशाकव्यञ्जनादिवर्णनम्   
  
विशुद्धभाण्डसंसिद्धं प्रयतं स्निग्धमुज्वलम् ॥   
ओदनं परमोत्कृष्टं नैवेद्यं दापयेत्सुधीः ॥ १९ ॥   
चत्वारि शिम्बाधान्यानि गृह्णीयात्सूपकर्मणि ॥   
मुद्गाढकीकलायाख्यमाषाश्चान्यानि वर्जयेत् ॥ २० ॥   
तेष्वेव वितुषाः श्रेष्ठाः सतुषा मध्यमाः स्मृताः ॥   
क्रिमियुक्ताः कनिष्ठास्तु सर्वदैतान् परित्यजेत् ॥ २१ ॥   
पनसः कदली चूतो दाडिमो नारिकेलकः ॥   
नारिङ्गो मातुलुङ्गश्च फलान्येतानि चैव हि ॥ २२ ॥   
सूरणः सूक्ष्मकन्दश्च पिण्डालः शृङ्गिवेणुकः ॥   
चत्वारोऽमी प्रशस्ता वै शाकास्ते पाककर्मणि ॥ २३ ॥   
कूष्माण्डं कारवल्ली च पटोलं बृहती बला ॥   
अलाबूः सूक्ष्मबृहती तथा कोशातकीद्वयम् ॥ २४ ॥   
उर्वारुश्चेत्यमूस्तासां फलानि प्रवराणि वै ॥   
स्वादूनि चानिषिद्धानि फलान्यान्यानि वा बुधः ॥ २५ ॥   
मरीचिजाजिकासर्पिर्लवणाम्लकसर्षपैः ॥   
उपदंशान्यथायोग्यं पचेदपि च हिङ्गुना ॥ २६ ॥   
पात्रोपदंशा ये सर्वे तान्निषिद्धान्विवर्जयेत् ॥   
उत्तमं कपिलासर्पिर्मध्यमं श्वेतगोघृतम् ॥ २७ ॥   
अन्यासामधमं प्रोक्तमिति त्रिविधमीरितम् ॥   
सद्यः पक्वं सुगन्धाढ्यं विशुद्धं सुमनोहरम् ॥   
  
पृ० २०२) शुद्धभाण्डस्थितं श्रेष्ठं शुद्धं सर्पिः शुभं स्मृतम्   
॥ २८ ॥   
सकेशकल्कपुलकं दुर्गन्धं च पुरातनम् ॥   
अयोग्यपाणिना स्पृष्टं दुर्भाण्डस्थं घृतं त्यजेत् ॥ २९ ॥   
चाण्डालः पतितो रोगी पापीयान्देवलोऽन्त्यजः ॥   
गणिका सूतिकोदक्या व्रतभ्रष्टश्च कुक्कुरः ॥ ३० ॥   
ओतुः सर्पः खरः काकः षण्डो वाऽभक्ष्यभक्षकः ॥   
स्वाध्यायविक्रयीत्येते चास्पृश्या वै सुनिन्दिताः ॥ ३१ ॥   
एवं ज्ञात्वा दधि क्षीरं गृह्णीयात्स्नानकर्मणि ॥   
नैवेद्यस्यापि भक्तेन परीक्ष्य च पुनः पुनः ॥ ३२ ॥   
श्रेष्ठं स्यात्कर्षकाष्टं वै घृतं मध्यं तदर्धकम् ॥   
कनिष्ठं च तदर्धं तु यथालब्धमलाभतः ॥ ३३ ॥   
इति प्रोक्तान्नपानानां व्यञ्जनानामभावतः ॥   
दरिद्रश्चेत्स्वभोज्यं यत्तत्तदीशाय कल्पयेत् ॥ ३४ ॥   
(कामिके)   
मनःपूतं च नैवेद्यं कारयेत्सुमनोहरम् ॥   
भविदृष्टिनिवृत्यै च पटेनाच्छादयेत्सदा ॥ ३५ ॥   
अभक्तजनसंस्पृष्टपदार्थानिह वर्जयेत् ॥   
अभक्तालोकितं सर्वं वर्जयेदोदनादिकम् ॥ ३६ ॥   
(लैङ्गे)   
नैवेद्यं सघृतं शुद्धं शुक्लं शाल्योदनं शुभम् ॥   
सगुडं शुभपात्रस्थं प्रदेयं हिमसन्निभम् ॥ ३७ ॥   
  
पृ० २०३) नैवेद्यार्थं द्राक्षादिफलपायसादिवर्णनम्   
  
पायसं कृसरं चाथ शाकानि विविधानि वै ॥   
व्यञ्जनानि विचित्राणि पात्रेषु विनिवेदयेत् ॥ ३८ ॥   
पक्वांश्च मोदकांश्चैव घृतपक्वान्करञ्जकान् ॥   
पोलिकाश्चैव सूपं च माक्षिकानि शुभानि च ॥ ३९ ॥   
व्यञ्जनानि विचित्राणि षड्रसानि शुभानि वै ॥   
पावनानि मनोज्ञानि देयानि मम सुन्दरि ॥ ४० ॥   
(ललिते) मातुलुङ्गफलादीनि सुपक्कानि निवेदयेत् ॥   
इक्षुरम्भाफलादीनि सखण्डानि निवेदयेत् ॥   
द्राक्षाखर्जूरचूतादीन्यखण्डानि निवेदयेत् ॥ ४१ ॥   
(शिवधर्मे)   
नालिकेराणि शुद्धानि फलानि विविधानि वै ॥   
नित्यं देयानि मद्भक्तैर्लोके माहेश्वरैर्जनैः ॥ ४२ ॥   
(शैवे)   
हविश्च षड्विधं ज्ञेयं शुद्धं मुद्गान्नमेव च ॥   
पायसं दधिभक्तं वै गौडं च मधुना युतम् ॥ ४३ ॥   
भक्ष्यैर्भोज्यलेह्यपेयैश्चोष्यैः स्वादुतरैस्तथा ॥   
एतेष्वेकमनेकं वा शिवाय विनिवेदयेत् ॥ ४४ ॥   
कपित्थफलसारस्य पानकं सुरभीकृतम् ॥   
पुष्पमालायुतं चैव ग्रीष्मकाले निवेदयत् ॥   
गवां कोटिफलं लब्ध्वा शिवलोके महीयते ॥ ४५ ॥   
शीतं जलं च यो भक्त्या तक्रं च धनवर्जितः ॥   
शिवाय दद्यात्स पुमान् धन्यो भवति भूतले ॥ ४६ ॥   
दत्वा तक्रं महेशाय गुडखण्डविमिश्रितम् ॥  
  
पृ० २०४) क्षीरं क्षीरार्णवे भोगान् लभते विष्णुनार्चितः ॥ ४७ ॥   
हेमपात्रे तु निक्षिप्य दध्योदनमनुत्तमम् ॥   
गुडखण्डैरलङ्कृत्य भक्ष्याद्यैश्च सुगन्धिभिः ॥ ४८ ॥   
आर्द्रोपदंशैश्च तथा शीतवस्त्रेण वेष्ट्य च ॥   
दद्याद्रात्रौ तु मां भक्त्या शिवतुल्यः प्रजायते ॥ ४९ ॥   
दत्वा चाचमनीयं वै करोद्वर्तनकं तथा ॥   
सकर्पूरं सताम्बूलं कुर्यान्नीराजनं तथा ॥ ५० ॥   
नैवेद्यस्य फलं वक्ष्ये शृणु सम्प्रति सुव्रते ॥   
हारिद्रं कृसरं शुक्लं पायसं वापि यावकम् ॥ ५१ ॥   
निवेद्य भक्त्या शर्वाय शाश्वतीं गतिमाप्नुयात् ॥   
भक्त्या वित्तानुसारेण दत्वाल्पं यदि वा बहु ॥   
नैवेद्यं रुद्रलोकादिलोकेष्वेव प्रमोदते ॥ ५२ ॥   
(वीरतन्त्रे)   
शुद्धोदनसहस्रेभ्यो पायसान्नं विशिष्यते ॥   
पायसान्नसहस्रेभ्यो कृसरान्नं विशिष्यते ॥ ५३ ॥   
कृसरान्नसहस्रेभ्यो गौडमन्नं विशिष्यते ॥   
सुगौडान्नसहस्रेभ्यो मुद्गान्नं तु विशिष्यते ॥ ५४ ॥   
एवमेव क्रमेणैव सहस्रगुणितं फलम् ॥   
यावन्तस्तण्डुलास्तस्मिन्नैवेद्ये परिसङ्ख्यया ॥   
तावद्युगसहस्राणि रुद्रलोके महीयते ॥ ५५ ॥   
(शैवे)   
सिद्धमन्नं शिवायाथ दत्वा भक्त्या सकृन्मुने ॥   
सघृतं शिवलोके वै कल्पमेकं तु मोदते ॥ ५६ ॥   
  
पृ० २०५) शिवार्पितनैवेद्यस्य फलतारतम्यकथनम्   
  
सव्यञ्जनं च द्विगुणं सघृतं चेच्छताधिकम् ॥   
अन्नात्कोटिगुणं पुण्यं दत्वा भक्ष्यं शिवाय वै ॥ ५७ ॥   
(कामिके)   
गुडखण्डकृतानां च भक्ष्याणां च निवेदने ॥   
घृतेन पाचितानां च तत्कोटिगुणतः फलम् ॥ ५८ ॥   
क्षीरान्नं पायसं चैव मोदकान्विविधानपि ॥   
निवेदयेत्कुरुक्षेत्रे हेमदानफलं लभेत् ॥ ५९ ॥   
तक्रपानकखाद्यानां भक्ष्यार्धफलमुच्यते ॥   
तदर्धं सतिलस्यैव फलमेतत्स्मृतं च वै ॥ ६० ॥   
सर्वयज्ञोपवासेषु सर्वतीर्थेषु यत्फलम् ॥   
स्तुतिजाप्योपहारेषु तिले तत्फलमाप्नुयात् ॥ ६१ ॥   
येन केनापि वा भक्त्या शिवायान्नं सकृन्मुने ॥   
दत्वा मुञ्चति संसारदुःखं शान्तो लभेत्सुखम् ॥ ६२ ॥   
अदत्वा तु यदश्नाति गृहे गृहपतिः स्वयम् ॥   
पच्यते रौरवे घोरे नरके कालमक्षयम् ॥ ६३ ॥   
(वीरतन्त्रे)   
तस्मात्सर्वप्रयत्नेन नैवेद्यं चैव कारयेत् ॥   
एवं यः कुरुते मर्त्यः सर्वपापैः प्रमुच्यते ॥ ६४ ॥   
(कामिके)   
अमृतीकृत्य गोक्षीरनैवेद्ये भसितं क्षिपेत् ॥   
  
पृ० २०६) पताकमुद्रया चैव प्रादक्षिण्यक्रमेण च ॥ ६५ ॥   
त्रिवारं पञ्चवारं वा सप्तवारमथापि वा ॥   
निवेदयेच्छुद्धभक्त्या तद्वत्पानीयमुत्तमम् ॥ ६६ ॥   
  
इति श्रीवीरशैवाचारप्रदीपिकायां नैवेद्यलक्षणमाहात्म्यं नाम   
अष्टाविंशोऽध्यायः ॥ २८ ॥  
  
पृ० २०७) अथैकोनत्रिंशोऽध्यायः ।  
  
॥ श्रीगुरुभ्यो नमः ॥   
  
अथ ताम्बूलविधिं तन्माहात्म्यं नीराजनविधिं तन्माहात्म्यं च   
वक्ष्यामि ॥   
लवङ्गतृटिजातीनां चूर्णं तक्कोलजं तथा ॥   
कर्पूरेण समायुक्तं पञ्चसौगन्धिकं कृतम् ॥ १ ॥   
मुखवासं त्विदं श्रेष्ठं कर्पूरेणैव मध्यमम् ॥   
लवङ्गेनाधमं प्रोक्तं देवसौगन्धिकं स्मृतम् ॥ २ ॥   
(ललिते)   
लवङ्गतैलकर्पूरफलपत्रसमन्वितम् ॥   
चूर्णं कृत्वा महादेवि चन्दनैश्च समन्वितम् ॥ ३ ॥   
ॐ ह्रां हृदयाय नमः ॐ नमः शिवाय मुखवासनं समर्पयामि ॥   
अजितागमे ॥   
हेमादिपात्रे निक्षिप्य विमलं तच्च पञ्चकम् ॥   
यथाशक्त्या च भक्त्या च ताम्बूलं विनिवेदयेत् ॥ ४ ॥   
(क्रियासारे)   
नागवल्लीदलं चैव क्रमुकस्य फलेन वै ॥   
युक्तं कर्पूरसुधया ताम्बूलमिति संस्मृतम् ॥ ५ ॥   
सुगन्धपञ्चकोपेतं यस्ताम्बूलं निवेदयेत् ॥   
शिवाय गुरवे चैव तस्य पुण्यफलं शृणु ॥ ६ ॥   
सुगन्धदेहस्तेजस्वी सर्वावयवसुन्दरः ॥   
युगकोटिं महाभोगैः शिवलोके महीयते ॥ ७ ॥   
(शैवपुराणे)   
एवं सौगन्धिकोपेतं ताम्बूलं गरुडः पुरा ॥   
दत्वा साम्बाय रुद्राक्षं लब्धवान्परमं पदम् ॥ ८ ॥   
तस्मात्सौगन्धिकोपेतं ताम्बूलं विनिवेदयेत् ॥   
  
पृ० २०८) शिवाय मुनिशार्दूल सोमाय गणराड्भवेत् ॥ ९ ॥   
ॐ ह्रें तत्पुरुषाय नमः ताम्बूलं स्वाहा ॥   
नीराजनविधिं वक्तुमिहार्हसि गणेश्वर ॥   
तस्य तद्वचनं श्रुत्वा सर्वभूतगणाग्रणीः ॥   
नीराजनविधिं वक्तुं मतिं चक्रे महामतिः ॥ १० ॥   
  
नन्द्युवाच ॥   
  
रुद्रभक्तोसि भद्रं ते ब्रह्मपुत्र महामते ॥   
शृणु वक्ष्यामि सङ्क्षेपान्नीराजनविधिक्रमम् ॥ ११ ॥   
सर्वपापहरं पुण्यं सर्वव्याधिविनाशनम् ॥   
सर्वैरनुष्ठितं पूर्वं सर्वविध्यर्थमुत्तमम् ॥ १२ ॥   
हेमपात्रं मुने कुर्यात्सप्तकं त्वेकमेव वा ॥   
राजतं वापि ताम्रं वा लौहं वापि प्रकल्पयेत् ॥ १३ ॥   
मध्ये पद्मसमायुक्तं शिवशास्त्रोक्तलक्षणैः ॥   
जलेन क्षालयेत्पात्रं सप्तकं तत्र कारयेत् ॥ १४ ॥   
त्रिशूलं शङ्खयुग्मं च वज्रं कमलमेव च ॥   
श्रीवत्सं स्वस्तिकं विप्र दर्पणं च यथाक्रमम् ॥ १५ ॥   
पिष्टेन वा मुने तत्र गोमयेनापि वा पुनः ॥   
शूलादीन्लेखयेद्भक्त्या चतुरङ्गुलमानतः ॥ १६ ॥   
नानावर्णसमायुक्तैरक्षतैस्तिलतण्डुलैः ॥   
सिद्धार्थैर्दधिसम्मिश्रैश्चूताश्वत्थादिपल्लवैः ॥ १७ ॥   
औषधीभिश्च सद्धान्यैः सर्वबीजैर्यवाङ्कुरैः ॥   
अलङ्कृत्य यथान्यायं नवदीपांश्च कारयेत् ॥ १८ ॥   
  
पृ० २०९) नीराजनमहात्म्यकथनम्   
  
पाद्यमाचमनं चार्घ्यं गन्धं पुष्पं च दापयेत् ॥   
मुने नमः शिवायेति भसितं च प्रदापयेत् ॥ १९ ॥   
मङ्गलं मतिमान्कुर्यान्नीराजनममुं ततः ॥   
अष्टम्यादिषु सर्वेषु दिवसेषु यथाविधि ॥   
पुष्यभेन युतायां तु पौर्णिमास्यां च कारयेत् ॥ २० ॥   
शङ्खभेर्यादिनिर्घोषैर्महद्भिर्गायनैः शुभैः ॥   
कुर्यान्नीराजनं लिङ्गे शुभमुद्दिश्य मङ्गलैः ॥ २१ ॥   
यावत्सर्वाणि विधिवत्कुर्यान्नीराजनं मुने ॥   
तावद्वर्षसहस्राणि रुद्रलोके महीयते ॥ २२ ॥   
शिवधर्मसंहितायाम् ॥   
दधीचिश्चेत्थमीशाय दत्वा नीराजनं पुरा ॥   
लब्धवान्परमैश्वर्यं चावध्यत्वं च शत्रुभिः ॥ २३ ॥   
अकामतः शिवे दत्वा भक्त्या नीराजनं शुभम् ॥   
शिवलोकमवाप्नोति नात्र कार्या विचारणा ॥   
एतत्ते कथितं सर्वं नीराजनविधिक्रमम् ॥ २४ ॥  
    
इति श्रीवीरशैवाचारप्रदीपिकायां ताम्बूलनीराजनविधिर्नाम   
एकोनत्रिंशोऽध्यायः ॥  
  
पृ० २१०) अथ त्रिंशोऽध्यायः ।  
  
॥ श्रीगुरुभ्यो नमः ॥   
  
अथ सङ्गीतनर्तनपुराणश्रवणपठनप्रदक्षिणनमस्कारविधिमेतेषां   
माहात्म्यं च वक्ष्यामि ॥   
वक्ष्यामि गीतं नृत्यं च शृणु पार्वति यत्नतः ॥   
नाहं वसामि कैलासे न मेरौ न च मन्दरे ॥   
यत्र गायन्ति मद्भक्तास्तत्र तिष्ठामि पार्वति ॥ १ ॥   
घृतेन तादृशी तृप्तिर्न क्षीरेण च गुग्गुलैः ॥   
यादृशी गायनेनाथ मम तृप्तिर्वरानने ॥ २ ॥   
नोदकेन न बिल्वेन न तु पद्मैः सुगन्धिभिः ॥   
गायनेनैव तृप्यामि सतालेन शुभानने ॥ ३ ॥   
प्रीतियुक्तेन मनसा यो गायति ममाग्रतः ॥   
स च वर्षसहस्रं तु गणो भूत्वा सुखी भवेत् ॥ ४ ॥   
योऽपि गायति शाठ्येन परार्थं तु शिवालये ॥   
सोऽपि क्रतुसहस्रस्य फलं प्राप्नोति मानवः ॥ ५ ॥   
शुद्धं वा स्वरहीनं वा यो गायति शिवालये ॥   
सप्तक्रतुशतस्याथ गायको लभते फलम् ॥ ६ ॥   
पूजाकाले त्रिसन्ध्यायां यः कुर्याद्गानवादनम् ॥   
नर्तनं मुखवाद्यं वा सोऽपीश्वरपदं लभेत् ॥ ७ ॥   
कामिके ॥   
वादकाश्च चतुर्विंशच्छुभवाद्यसमन्विताः ॥   
गणिकाश्च चतुर्विंशत्त्रयोविंशच्च वा दश ॥ ८ ॥   
रूपयौवनयुक्ताश्च त्रिकालं नर्तयन्ति चेत् ॥   
  
पृ० २११) शिवस्तुतिवर्णनम्   
  
नृत्यगानप्रभावेण पूज्यन्ते शिवमन्दिरे ॥ ९ ॥   
शिवधर्मसंहितायाम् ॥   
कारयन्ति च ये सन्तो नाटकं वा शिवालये ॥   
शतं कुलानि चोद्धृत्य गच्छन्ति शिवमन्दिरम् ॥ १० ॥   
नृत्यं गीतं च वाद्यं च पूजाकाले करोति यः ॥   
तुष्यते तेन सद्यो वै देवदेवो महेश्वरः ॥ ११ ॥   
तस्मात्सर्वप्रयत्नेन शिवस्य परमात्मनः ॥   
पूजादिकर्म कर्तव्यं नृत्यगीतादिकं तथा ॥ १२ ॥   
श्रावयेद्यः पुराणानि देवदेवं त्रिलोचनम् ॥   
सर्वपापविनिर्मुक्तो वसेच्छिवपुरे कृती ॥ १३ ॥   
भक्त्या स्तोष्यति यो देवि लिङ्गं त्रिभुवनेश्वरम् ॥   
सोऽपीश्वरप्रसादेन गाणपत्यमवाप्नुयात् ॥ १४ ॥   
(ब्रह्मोत्तरखण्डे)   
जय देव जयाजेय जय शङ्कर शाश्वत ॥   
जय सर्वसुराध्यक्ष जय सर्वसुरार्चित ॥ १५ ॥   
जय सर्वगुणातीत जय सर्ववरप्रद ॥   
जय नित्य निराधार जय विश्वम्भराव्यय ॥ १६ ॥   
जय विश्वैकवन्द्येश जय नागेन्द्रभूषण ॥   
जय गौरीपते शम्भो जय चन्द्रार्धशेखर ॥ १७ ॥   
जय कोट्यर्कसङ्काश जयानन्तगुणालय ॥   
जय रुद्र विरूपाक्ष जय नित्यनिरञ्जन ॥ १८ ॥   
जय नाथ कृपासिन्धो जय भक्तार्तिभञ्जन ॥   
जय दुस्तरसंसारसागरोत्तरण प्रभो ॥ १९ ॥   
प्रसीद मे महाभाग संसारार्तस्य खिद्यतः ॥  
  
पृ० २१२) सर्वपापक्षयं कृत्वा रक्ष मां परमेश्वर ॥ २० ॥   
वृत्तम् ॥   
सर्वेन्द्रियाणां नयनं प्रधानं सर्वेषु गात्रेषु शिरः प्रधानम् ॥   
तस्मात्प्रधानं दिवि देवतानां शिवं परं तं प्रणमेच्च पश्येत् ॥ २१   
॥   
सर्वेषामुपचाराणां प्रणामोऽत्यन्तमुत्तमः ॥   
तं विनाप्युपचारा ये कृतास्ते निष्फलाः स्मृताः ॥   
तस्मात्प्रणामं कुर्वीत सततं गुरुदेवयोः ॥ २२ ॥   
(शैवे)   
प्रातः प्रणम्य देवेशमग्निष्टोमफलं लभेत् ॥   
माध्याह्ने चाश्वमेधस्य सौत्रामण्या निशासु च ॥ २३ ॥   
ये नमन्ति विरूपाक्षमीशानं कृत्तिवाससम् ॥   
सम्पन्नचेतसो रुद्रं यान्ति तत्सन्निधौ सदा ॥ २४ ॥   
सर्वावस्थां गतो वापि सर्वपापयुतोऽपि वा ॥   
शिवलिङ्गं नमस्कृत्य सोऽपि याति परां गतिम् ॥ २५ ॥   
(भारते) उमामहेश्वरसंवादे ॥   
इष्टं दत्तमधीतं च यज्ञाश्च बहुदक्षिणाः ॥   
शिवलिङ्गप्रणामस्य कलां नार्हन्ति षोडशीम् ॥ २६ ॥   
(शिवधर्मे)   
ये कुर्वन्ति नमस्कारं चेश्वराय क्वचित्क्वचित् ॥   
तत्सम्पर्काच्च तल्लोभाद्विमानं ते लभन्ति हि ॥ २७ ॥   
अनादरेण शाठ्येन परिहासेन मायया ॥   
नमस्कुर्वन्ति ये लिङ्गं तेषां पापक्षयो भवेत् ॥ २८ ॥   
प्रमादेनापि यैः क्वापि प्रणामः शूलिने कृतः ॥   
संसारसागरान्मुक्ता न ते गृह्णन्ति जन्म वै ॥ २९ ॥   
शाठ्येनापि नमस्कारं यः करोति शिवाय वै ॥   
  
पृ० २१३) शिवशुश्रूषाफलवर्णनम्   
  
स वै संसारमुक्तोऽथ न गृह्णाति च जन्म वै ॥ ३० ॥   
एवंविधे कलियुगे सदा ध्येयः सदाशिवः ॥   
नमस्कार्यः स एवात्र वदत्येषा श्रुतिः सदा ॥ ३१ ॥   
सर्वयज्ञात्परः शुद्धो नमस्कारो विधीयते ॥   
नमस्काराख्ययज्ञेन सम्पूजय शिवं सदा ॥ ३२ ॥   
करचरणकृतं वाक्कायजं कर्मजं वा श्रवणनयनजं वा मानसं   
वापराधम् ॥   
विहितमविहितं वा सर्वमेतत्क्षमस्व जय जय करुणाब्धे श्रीमहादेव   
शम्भो ॥ ३३ ॥   
मन्त्रहीनं क्रियाहीनं द्रव्यहीनं यदर्चनम् ॥   
भावहीनमिदं शम्भो तत्सर्वं परिपूरय ॥ ३४ ॥   
मन्त्रपुष्पाञ्जलिसमर्पणम् ॥   
शिवाय नमः ॥ रुद्राय नमः ॥ पशुपतये नमः नीलकण्ठाय नमः ॥   
महेश्वराय नमः ॥ हरिकेशाय नमः ॥ विरूपाक्षाय नमः ॥ पिनाकिने   
नमः ॥ त्रिपुरान्तकाय नमः ॥ शम्भवे नमः ॥ शूलिने नमः ॥   
महादेवाय नमः ॥   
त्रियम्बकं यजामहे सुगन्धिं पुष्टिवर्धनम् ॥   
उर्वारुकमिव बन्धनान्मृत्योर्मुक्षीय मामृतात् ॥   
पूजाफलं तपः सर्वमुदकेन प्रदापयेत् ।   
दक्षिणाञ्जलिना दद्यादुदकं शिवपादयोः ॥ ३५ ॥   
सपुष्पं वारि सङ्गृह्य कनिष्ठाङ्गुलिना नरः ॥   
चुलुकोदकमेवं स्याद्दद्याच्छिवपदाब्जयोः ॥ ३६ ॥   
  
इतिश्री वीरशैवाचारप्रदीपिकायां नर्तनगायनादिमाहात्म्यकथनं   
नाम त्रिंशोऽध्यायः ॥ ३० ॥  
  
पृ० २१४) अथ एकत्रिंशोऽध्यायः ।   
  
श्रीसाम्बाय नमः ॥   
  
अकारादि क्षकारान्तवर्णरूपं नमाम्यहम् ॥   
सबीज मूलमन्त्रेण प्रणमेन्मोक्षदं [प्रजपेन्मोक्षदं शिवम्] शिवम् ॥ १   
॥   
  
अथ जपप्रकरणे ॥   
पञ्चाक्षरी माहात्म्यं वक्ष्यामि तद्यथा ॥ शैवसंहितायाम् ॥   
कृष्ण उवाच ॥   
महर्षिवर सर्वज्ञ सर्वज्ञानमहोदधे ॥   
पञ्चाक्षरस्य माहात्म्यं श्रोतुमिच्छामि तत्वतः ॥ २ ॥   
  
उपमन्युरुवाच ॥   
  
पञ्चाक्षरस्य माहात्म्यं वर्षकोटिशतैरपि ॥   
न शक्यं विस्तराद्वक्तुं तस्मात्सङ्क्षेपतः शृणु ॥ ३ ॥   
वेदे शिवागमे चायमुभयत्र षडक्षरः ॥   
मन्त्रः स्थितः सदा मुख्यो लोके पञ्चाक्षरः स्मृतः ॥ ४ ॥   
सर्वमन्त्राधिकश्चायमोङ्काराद्यः षडक्षरः ॥   
सर्वेषां शिवभक्तानामशेषार्थप्रसाधकः ॥ ५ ॥   
तदल्पाक्षरमर्थाढ्यं वेदसारं विमुक्तिदम् ॥   
आज्ञासिद्धमसन्दिग्धं वाक्यमेतच्छिवात्मकम् ॥ ६ ॥   
नानासिद्धियुतं दिव्यं लोकचित्तानुरञ्जकम् ॥  
  
पृ० २१५) षडक्षरमन्त्रस्वरूपकथनम्   
  
सुनिश्चितार्थगम्भीरं वाक्यं तत्पारमेश्वरम् ॥ ७ ॥   
मन्त्रं सुखमुखोच्चार्यमशेषार्थप्रसिद्धये ॥   
प्राहोन्नमः शिवायेति सर्वज्ञः सर्वदेहिनाम् ॥ ८ ॥   
तद्बीजं सर्वविद्यानां मन्त्रमाद्यं षडक्षरम् ॥   
अतिसूक्ष्मं महार्थं च ज्ञेयं तद्वटबीजवत् ॥ ९ ॥   
देवो गुणत्रयातीतः सर्वज्ञः सर्वकृत्प्रभुः ॥   
ओमित्येकाक्षरे मन्त्रे स्थितः सर्वगतः शिवः ॥ १० ॥   
ईशानाद्यानि सूक्ष्माणि ब्रह्माण्येकाक्षराणि तु ॥   
मन्त्रे नमः शिवायेति संस्थितानि यथाक्रमम् ॥ ११ ॥   
मन्त्रे षडक्षरे सूक्ष्मे पञ्चब्रह्मतनुः शिवः ॥   
वाच्यवाचकभावेन स्थितः साक्षात्स्वभावतः ॥ १२ ॥   
वाच्यः शिवः प्रमेयत्वान्मन्त्रस्तद्वाचकः स्मृतः ॥   
वाच्यवाचकभावोऽयमनादिः संस्थितस्तयोः ॥ १३ ॥   
यः सर्वज्ञः सुसम्पूर्णः स्वभावविमलः शिवः ॥   
तस्याभिधानमन्त्रोऽयमभिधेयश्च संस्मृतः ॥ १४ ॥   
अभिधानाभिधेयत्वान्मन्त्रः सिद्धः परः शिवः ॥  
  
पृ० २१६) एतावत्तु शिवज्ञानमेतावत्परमं पदम् ॥ १५ ॥   
यदोन्नमः शिवायेति शिववाक्यं षडक्षरम् ॥   
विधिवाक्यमिदं शैवं नार्थवादं शिवात्मकम् ॥ १६ ॥   
बहुत्वेऽपि हि मन्त्राणां सर्वज्ञेन शिवेन यत् ॥   
प्रणीतममलं मन्त्रं न तेन सदृशं क्वचित् ॥ १७ ॥   
साङ्गानि वेदशास्त्राणि संस्थितानि षडक्षरे ॥   
न तेन सदृशं तस्मान्मन्त्रोऽन्योऽस्ति परः क्वचित् ॥   
षडक्षरस्य सूत्रस्य तानि भाष्यं समासतः ॥ १८ ॥   
किं तस्य बहुभिर्मन्त्रैः शास्त्रैर्वा बहुविस्तरैः ॥   
यस्योन्नमः शिवायेति मन्त्रोऽयं हृदि संस्थितः ॥ १९ ॥   
तेनाधीतं श्रुतं तेन कृतं सर्वमनुष्ठितम् ॥   
येनोन्नमः शिवायेति मन्त्राभ्यासः स्थिरीकृतः ॥ २० ॥   
नमस्कारादिसंयुक्तं शिवायेत्यक्षरत्रयम् ॥   
जिह्वाग्रे वर्तते यस्य सफलं तस्य जीवितम् ॥ २१ ॥   
अन्त्यजो वाधमो वापि मूर्खो वा पण्डितोऽपि वा ॥   
पञ्चाक्षरजपे निष्ठो मुच्यते पापपञ्जरात् ॥ २२ ॥   
इत्युक्तं परमेशेन देव्या पृष्टेन शूलिना ॥   
हिताय सर्वमर्त्यानां तिष्यजानां विशेषतः ॥ २३ ॥   
देव्युवाच ॥   
  
पृ० २१७) शिवपार्वतीप्रश्नोत्तरवर्णनम्   
  
कलौ कलुषिते काले दुर्जये दुरतिक्रमे ॥   
अपुण्यतमसा छन्ने लोके धर्मपराङ्मुखे ॥ २४ ॥   
क्षीणे वर्णाश्रमाचारे सङ्करे समुपस्थितौ ॥   
सर्वाधिकारे सन्दिग्धे निश्चिते वा विपर्यये ॥   
केनोपायेन मुच्यन्ते भक्तास्तव महेश्वर ॥ २५ ॥   
  
महेश्वर उवाच ॥   
  
आश्रित्य परमां विद्यां हृद्यां पञ्चाक्षरीं मम ॥   
भक्त्या च भावितात्मानो मुच्यन्ते कलिजा नराः ॥   
मनोवाक्कायजैर्दोषैर्वक्तुं स्मर्तुमगोचरैः ॥ २६ ॥   
दूषितानां कृतघ्नानां निर्दयानां खलात्मनाम् ॥   
लुब्धानां वक्रमनसामपि मत्प्रवणात्मनाम् ॥   
मम पञ्चाक्षरी विद्या संसारभयतारिणी ॥ २७ ॥   
मयैव मसकृद्देवि प्रतिज्ञातं धरातले ॥   
पतितोऽपि विमुच्येत मद्भक्तो विद्ययाऽनया ॥ २८ ॥   
  
देव्युवाच ॥   
कर्मायोग्यो भवेन्मर्त्यः पतितो यदि सर्वथा ॥   
कर्मायोग्येन यत्कर्म कृतं च नरकाय हि ॥   
  
पृ० २१८) ततः कथं विमुच्येत पतितो विद्ययानया ॥ २९ ॥   
  
ईश्वर उवाच ॥   
  
तथ्यमेतत्त्वया प्रोक्तं तथाहि शृणु सुन्दरि ॥   
रहस्यमिति मत्वैतद्गोपितं यन्मया पुरा ॥ ३० ॥   
समन्त्रकं मां पतितः पूजयेद्यदि मोहितः ॥   
नारकी स्यान्न सन्देहो मम पञ्चाक्षरं विना ॥ ३१ ॥   
अब्भक्षा वायुभक्षाश्च ये चान्ये व्रतकर्शिताः ॥   
तेषामेतैर्व्रतैर्नास्ति मम लोकसमागमः ॥ ३२ ॥   
भक्त्या पञ्चाक्षरेणैव योहि मां सकृदर्चयेत् ॥   
सोऽपि गच्छेन्मम स्थानं मन्त्रस्यास्यैव गौरवात् ॥ ३३ ॥   
तस्मात्तपांसि यज्ञाश्च व्रतानि नियमास्तथा ॥   
पञ्चाक्षरार्चनस्यैते कोट्यंशेनापि नो समाः ॥ ३४ ॥   
तस्मादनेन मन्त्रेण मनोवाक्कायभेदतः ॥   
यथाप्रज्ञं यथाश्रद्धं यथाकालं यथामति ॥ ३५ ॥   
यथाशक्ति यथासम्पद्यथायोगं यथारति ॥   
यदा कदापि वा भक्त्या यत्र कुत्रापि वा कृता ॥   
येन केनापि वा देवि प्रजा मुक्तिं नयिष्यति ॥ ३६ ॥   
अशुद्धो वा विशुद्धो वा सकृत्पञ्चाक्षरेण यः ॥   
पूजयेत्पतितो वापि मुच्यते नात्र संशयः ॥ ३७ ॥   
किमत्र बहुनोक्तेन भक्ताः सर्वाधिकारिणः ॥   
  
पृ० २१९) पञ्चाक्षरीमहत्वकथनम्   
  
मम पञ्चाक्षरीमन्त्रस्तस्माच्छ्रेष्ठतरो हि सः ॥ ३८ ॥   
पञ्चाक्षरप्रभावाच्च लोका देवा महर्षयः ॥   
तिष्ठन्ति शाश्वता धर्मा वेदाः सर्वमिदं जगत् ॥ ३९ ॥   
आदौ नमः प्रवक्तव्यं शिवायेति ततःपरम् ॥   
सैषा पञ्चाक्षरी विद्या सर्वश्रुतिशिरोगता ॥ ४० ॥   
शब्दजालस्य सर्वस्य बीजभूता समासतः ॥   
प्रथमं मन्मुखोद्गीर्णा सा ममैवात्मवाचिका ॥ ४१ ॥   
रहस्यमन्यद्वक्ष्यामि गोपनीयमिदं प्रिये ॥   
न वाच्यं यस्य कस्यापि नास्तिकस्याथवा पशोः ॥ ४२ ॥   
सदाचारविहीनस्य पतितस्यान्त्यजस्य वा ॥   
पञ्चाक्षरात्परं नास्ति परित्राणं कलौ युगे ॥ ४३ ॥   
गच्छतऽस्तिष्ठतो वापि स्वेच्छया कर्म कुर्वतः ॥   
अशुचेर्वा शुचेर्वापि मन्त्रोऽयं न च निष्फलः ॥ ४४ ॥   
अन्त्यजस्यापि मूर्खस्य मूढस्य पतितस्य च ॥   
निर्मर्यादस्य नीचस्य मन्त्रोऽयं न च निष्फलः ॥ ४५ ॥   
सर्वावस्थां गतस्यापि मयि भक्तिमतः परम् ॥   
सिध्यत्येव न सन्देहो नापरस्य तु कस्यचित् ॥ ४६ ॥   
  
पृ० २२०) मन्त्रान्तरेषु सिद्धेषु मन्त्र एष न सिध्यति ॥   
सिद्धे त्वस्मिन्महामन्त्रे तेच सिद्धा भवन्त्युत ॥ ४७ ॥   
यथा देवेष्वलब्धोऽस्मि लब्धेष्वपि महेश्वरी ॥   
मयि लब्धे तु ते लब्धा मन्त्रेष्वेष समोविधिः ॥ ४८ ॥   
तथापि नैव क्षुद्रेषु फलेषु प्रतियोगिषु ॥   
सहसा विनियुञ्जीत यस्मादेष महाफलः ॥ ४९ ॥   
तस्मान्मन्त्रान्तरान् त्यक्त्वा भिन्नमार्गान् प्रतिष्ठितान् ॥   
आश्रयेत्परमां विद्यां हृद्यां पञ्चाक्षरी बुधः ॥ ५० ॥   
  
उपमन्युरुवाच ॥   
  
एवं साक्षान्महादेव्यै महादेवेन शूलिना ॥   
हिताय जगतामुक्तो पञ्चाक्षरविधिक्रमः ॥ ५१ ॥   
सनत्कुमारनन्दीश्वरसंवादे ॥   
पञ्चाक्षरसमो मन्त्रो नास्ति नास्ति महामुने ॥   
महादेवसमो नास्ति यथा देवो जगत्रये ॥ ५२ ॥   
उमासमा यथा नारी यथा गङ्गासमा नदी ॥   
यथा मेरुसमो भूभृत्सागरेण समं सरः ॥ ५३ ॥   
शिवभक्तिसमो नास्ति यथा मुक्तिविधायिनी ॥   
शम्भोर्दयासमा नास्ति नौर्भवाम्बुधितारिणी ॥   
  
पृ० २२१) पञ्चाक्षरीमहत्वकथनम् ।  
  
तथैव शिवमन्त्रस्य तुल्यो नास्त्यधिकोपि वा ॥ ५४ ॥   
वृत्तम् ॥   
वेदेषु शास्त्रेषु च चागमेषु सारं समुत्धृत्य जगद्धिताय ॥  
भक्तिप्रियः पार्वतिवल्लभश्च [पर्वतराजकन्यां] पञ्चाक्षरं प्राह   
परः शिवोऽसौ ॥ ५५ ॥   
कृत्वा सर्वाणि पापानि हत्वा च भुवनत्रयम् ॥   
सकृत्पञ्चाक्षरं जप्त्वा सर्वपापैर्न लिप्यते ॥ ५६ ॥   
नमःशिवायेत्यस्त्येव मन्त्रोऽयं वशगा च वाक् ॥  
नरकेषु नराः केचित्पच्यन्ते च तदद्भुतम् ॥ ५७ ॥   
पुरा सानन्ददेवोऽसौ शिवभक्तो गणेश्वरः ॥   
पञ्चाक्षरेण नरकात्सर्वांस्तारितवान हो ॥ ५८ ॥   
नरकेष्वेषु सर्वेषु पात्यमानान्सुदुःखितान् ॥   
शिवमन्त्रप्रभावेन मोचयिष्यन्त्ययत्नतः ॥ ५९ ॥   
वृत्तम्   
नमःशिवायेति पुनः पुनर्मुहुर्नमः शिवायेति पुनः पुनर्मुहुः ॥   
नमःशिवायेति पुनः पुनर्मुहुर्गणेश्वरो मन्त्रमथोपठत्सदा ॥ ६० ॥   
पठितं शिवमन्त्रं तं श्रत्वा नरकवासिनः ॥   
समुत्तेरुः क्षणात्तस्मान्नरकान्नारका जनाः ॥ ६१ ॥   
क्षुद्रपापयुताः क्षुद्रा महापापयुताश्च ये ॥   
अनाचारा दुराचाराः सदाचारविवर्जिताः ॥ ६२ ॥   
  
पृ० २२२) अविचारप्रचाराश्च शिवाचारबहिष्कृताः ॥   
वेदनिन्दापरा ये च देवनिन्दापराश्च ये ॥ ६३ ॥   
ब्रह्महत्यादिभिः पापैरखिलैरपि संयुताः ॥   
अष्टाविंशति कोटीषु नरकेषु नराधमाः ॥ ६४ ॥   
पात्यमानाः सुदुःखार्ता मोचितास्तेन तत्क्षणात् ॥   
शिवमन्त्रप्रभावेन यमस्याप्यस्य सन्निधौ ॥ ६५ ॥   
नरकस्था विमानस्था सर्वे सन्दीप्ततेजसः ॥ ६६ ॥   
वृत्तम् ॥   
सर्वे नरा नरकयातनया कृशाङ्गाः शुद्धा विशुद्धतनवः   
शुभतेजसश्च ॥   
शून्यं कृतं नरकमण्डलमाशु सर्वं   
शैवप्रभावविलसद्गणपुङ्गवेन   
  
इति श्रीमद्वीरशैवाचारप्रदीपिकायां जपप्रकरणे   
पञ्चाक्षरीमन्त्रवर्णनम् नाम प्रथमोपदेशः ॥ शिवार्पणमस्तु ॥ ३१   
अध्यायः ॥  
  
पृ० २२३) अथ द्वात्रिंशोऽध्यायः ।  
  
॥ श्रीगुरुभ्यो नमः ॥   
  
अथ जपलक्षणम् वक्ष्यामि तद्यथा ॥   
चिन्मयं शाश्वतं शान्तं निर्मलं मोक्षदायकम् ॥   
वन्दे त्रिपुरसंहारं भूतिभूषणविग्रहम् ॥ १ ॥   
अतः परं प्रवक्ष्यामि जपयज्ञविधिं परम् ॥   
समस्तयज्ञफलदं सर्वपापप्रणाशनम् ॥ २ ॥   
  
शिवज्ञानविद्यायाम् ॥   
अथाभ्यर्च्य महेशानं साध्यमन्त्रं यजेद्द्विजैः ॥   
सर्वथा सर्वदाग्रस्थं साध्यको [साधको] वक्ष्यमाणवत् ॥ ३ ॥   
शारदातिलके ॥   
पूजनात्प्राक्कृतं देवि जपस्य फलमीदृशम् ॥   
वक्ष्यामि पश्चाज्जाप्यस्य फलं वक्तुं न विद्महे ॥ ४ ॥   
असम्पूज्य शिवं स्तोत्रजपात्फलमुदीरितम् ॥   
सम्पूज्य च शिवं पश्चात्फलं वक्तुं न शक्यते ॥ ५ ॥   
पञ्चाक्षरीमिमां विद्यां प्रणवेन षडक्षरीम् ॥   
जपेन्नित्यं च सङ्कल्प्यं पुरश्चरणमेव च ॥ ६ ॥   
यावज्जीवं जपेन्नित्यमष्टोत्तरसहस्रकम् ॥   
  
पृ० २२४) अनश्नन् तत्परो भूत्वा नित्यजापी स उच्यते ॥ ७ ॥   
जपेदक्षरलक्षं वै चतुर्गुणितमादरात् ॥   
प्रत्याशी संयमी यश्च पौरश्चरणिकः स्मृतः ॥ ८ ॥   
ग्रन्थान्तरे ॥   
कृते लक्षजपं कुर्यात्त्रेतायां द्विगुणं भवेत् ॥   
द्वापरे त्रिगुणं प्रोक्तं कलौ लक्षचतुष्टयम् ॥ ९ ॥   
शाककन्दफलाहारी पयोभिक्षाभुगेव वा ॥   
एकाहारयुतो नक्तः स्त्रीसम्पर्कविवर्जितः ॥   
पुरश्चरणजापी स्यादथ वा नित्यजापकः ॥ १० ॥   
यः पुरश्चरणं कृत्वा नित्यजापी भवेत्पुनः ॥   
तस्य नास्ति समो लोके स शुद्धः सिद्धिदो वशी ॥ ११ ॥   
जपार्थमक्षमालाया लक्षणं त्वभिधास्महे ॥   
तद्द्रव्याणि फलान्यादौ वक्ष्येऽहं [वक्ष्येतान्] शास्त्रवर्त्मना ॥ १२ ॥   
दक्षहस्तस्याङ्गुलीनां तेषां पर्वाण्यतः परम् ॥   
कुशग्रन्थिररिष्टं च निम्बबीजं ततः परम् ॥ १३ ॥   
पूतिकावृक्षबीजानि पद्मेन्द्राक्षाणि चैव हि ॥   
शङ्खरौप्यसुवर्णानि स्फटिकं विद्रुमस्तथा ॥ १४ ॥   
मौक्तिकं पद्मरागं च रुद्राक्षाणि ततः परम् ॥  
  
पृ० २२५) जपलक्षणनिर्णयः   
  
अङ्गुल्यश्च हि सङ्ख्याता एकैकादधिकं फलम् ॥ १५ ॥   
मध्याङ्गुल्यग्रपर्वादि प्रादक्षिण्यक्रमेण तु ॥   
तत्पर्वभिः शतगुणं फलं स्यात्तदरिष्टकैः ॥ १६ ॥   
निम्बबीजैर्भवेल्लक्षं पूतजैर्दशलक्षकम् ॥   
पद्मजैः कोटिगुणितं फलं भवति वै जपात् ॥ १७ ॥   
इन्द्रजैस्तद्दशगुणं सहस्रं शङ्खमालया ॥   
ततो रौप्यैः शतगुणं तस्मात्सौवर्णतोऽधिकम् ॥ १८ ॥   
ततोऽधिकं च स्फटिकैर्विद्रुमैश्च ततोऽधिकम् ॥   
मौक्तिकैरधिकं तस्मात्ततो माणिक्यमालया ॥ १९ ॥   
सर्वेभ्यो ह्यधिका प्रोक्ता रुद्राक्षजपमालिका ॥   
तत्कृतानां जपानां तु फलस्यान्तो न विद्यते ॥ २० ॥   
लक्षकोटिसहस्रस्य लक्षकोटिशतस्य च ॥   
जपस्य लभते पुण्यं रुद्राक्षपरिसङ्ख्यया ॥ २१ ॥   
बभूवुस्ते च रुद्राक्षा ह्यष्टत्रिंशत्प्रभेदतः ॥   
सूर्यनेत्रसमुद्भूताः कपिला द्वादश स्मृताः ॥ २२ ॥   
सोमनेत्रोत्थिताः श्वेतास्ते षोडशविधाः स्मृताः ॥   
वह्निनेत्रोत्थिताः कृष्णा दशभेदा भवन्ति हि ॥ २३ ॥   
ब्राह्मणः क्षत्रियो वैश्यः शूद्रश्चेति चतुर्विधः ॥   
श्वेतो रक्तः पीतवर्णः कृष्णवर्णः क्रमाद्भवेत् ॥ २४ ॥   
  
पृ० २२६) तेषां तु ब्राह्मणाः श्रेष्ठास्तैश्च [जपमाला कृता   
भृशम्] मालां च कारयेत् ॥   
अलाभे तु द्विजातीनामपि वा चान्यजातयः ॥ २५ ॥   
चणकेन मितोक्षस्तु कनीयान्परिकीर्तितः ॥   
बदरीफलमात्रस्तु मध्यमः परिकीर्तितः ॥ २६ ॥   
धात्रीफलप्रमाणोऽक्ष उत्तमः परिकीर्तितः ॥   
अतिस्थूलोऽतिसूक्ष्मश्च स्फुटितो भङ्गुरो लघुः ॥ २७ ॥   
भिन्नः पुरा धृतो जीर्णो रुद्राक्षो न वरः स्मृतः ॥   
एतांस्त्यक्वा प्रगृह्णीयादक्षमालार्थमुत्तमम् ॥ २८ ॥   
अव्रणान् कण्टकैर्भिन्नान्सुदृढान् ताम्रवर्णकान् ॥   
समवक्त्रान् प्रगृह्णीयादक्षमालार्थमादरात् ॥ २९ ॥   
दृढा दृष्टिप्रियाः स्निग्धा वृत्ताः श्रेष्ठा इति स्मृताः ॥   
स्वहस्तकृतरन्ध्राश्च रुद्राक्षा जपकर्मणि ॥ ३० ॥   
मन्त्रारम्भस्तु चैत्रे च बहुदुःखफलप्रदः ॥   
वैशाखे रत्नलाभः स्याज्ज्येष्ठे च मरणं ध्रुवम् ॥ ३१ ॥   
आषाढे बन्धुनाशः स्यात्पूर्णायुःश्रावणे भवेत् ॥   
प्रजानाशो भाद्रपदे सर्वतः शुभमाश्विजे ॥ ३२ ॥  
  
पृ० २२७) कार्तिके मन्त्रसिद्धिः स्यान्मार्गशीर्षे शुभावहा ॥   
पुष्ये तु मन्त्रहानिः स्यान्माघे मेधाविवर्धनम् ॥ ३३ ॥   
फाल्गुने सर्वसिद्धिः स्यादिति मन्त्रविदो विदुः ॥   
शुक्लपक्षे बुभुक्षूणां कृष्णपक्षे मुमुक्षुभिः [मुमुक्षूणां]॥ ३४   
॥   
चतुर्थीं नवमीं षष्ठीमष्टमीं च चतुर्दशीम् ॥   
पौर्णमासीं विना शेषा हितास्तु तिथयो मताः ॥ ३५ ॥   
रविमङ्गलसौरास्तु त्याज्या ह्यन्ये शुभावहाः ॥   
रोहिणी मृगशीर्षं च मघा पुष्यपुनर्वसू ॥ ३६ ॥   
हस्ता स्वाती ह्यनूराधा श्रवणा रेवती तथा ॥   
त्रीण्युत्तराणि मूला च नक्षत्राणि चतुर्दश ॥ ३७ ॥   
ज्योतिःशास्त्रविचारेण [ज्योतिःशास्त्रविचाराद्वै] दीक्षां   
कुर्याद्बुभुक्षुषु ॥   
मुमुक्षोः सर्वदा दीक्षा कालादिनियमो न हि ॥ ३८ ॥   
गृहे शतं जपं विन्द्याद्गोष्ठे शतगुणं भवेत् ॥   
नद्यां शतसहस्रं स्यादनन्तं शिवसन्निधौ ॥ ३९ ॥   
तत्पूर्वाभिमुखं वश्यं दक्षिणं चाभिचारिकम् ॥   
पश्चिमं धनदं विन्द्यादुत्तरं शान्तिकं भवेत् ॥ ४० ॥   
आग्नेय्यां [वह्नौ दिशि] व्याधिपीडा च नैरृत्यां द्वेषसम्भवः ॥   
वायव्यां कर्षणं चैव ईशाने मोक्षसम्पदः ॥ ४१ ॥   
  
पृ० २२८) आसनस्थो जपेत्सम्यङ्मन्त्रार्थगतमानसः ॥   
वंशासने दरिद्री स्यात्पाषाणे व्याधिसम्भवः ॥ ४२ ॥   
धरण्यां दुःखसम्भूतिर्दौर्भाग्यं दारुकासने ॥   
तृणासने यशोहानिः पल्लवे चित्तविभ्रमः ॥ ४३ ॥   
यथोचितेष्वासनेषु निषिद्धानि परित्यजेत् ॥   
कृष्णाजिने ज्ञानसिद्धिर्मोक्षश्रीर्व्याघ्रचर्मणि ॥   
स्यात्पौष्टिकादि कौशेये शान्तिकं वेत्रविष्टरे ॥ ४४ ॥   
वस्त्रासने व्याधिनाशः कम्बले दुःखमोचनम् ॥   
अभिचारादिकं नीले रक्ते वश्यादिकं भवेत् ॥ ४५ ॥   
धवले शान्तिकं मोक्षं सर्वार्थश्चित्रकम्बले ॥ ४६ ॥   
स्वस्तिकं गोमुखं पद्ममर्धचन्द्राभिधानकम् ॥   
चतुर्विधमिदं [चतुःप्रकारमुदित] ज्ञेयं पूजकस्यासनं शुभम् ॥ ४७ ॥   
वामपादोपरि न्यस्तं दक्षिणं जानुमण्डलम् ॥   
ऊरुजङ्घान्तरे न्यस्तं स्वस्तिकं स्यात्पदद्वयम् ॥ ४८ ॥   
वामजानूपरि न्यस्तं दक्षिणं जानुमण्डलम् ॥   
पार्श्वद्वये पदद्वन्द्वं न्यस्तं तद्गोमुखासनम् ॥ ४९ ॥   
ऊरुद्वयोपरिष्ठाच्च सन्न्यस्तचरणद्वयम् ॥   
ऊर्ध्वस्थं दक्षिणं पादं यत्तत्पद्मासनं स्मृतम् ॥ ५० ॥   
अर्धचन्द्रं यदन्योन्यचरणद्वितयं कृतम् ॥   
ऊर्ध्वं तु दक्षिणे पादे यत्तत्स्यादर्धचन्द्रकम् ॥ ५१ ॥   
  
पृ० २२९) पञ्चविंशतिसङ्ख्यातैर्मध्यमा परिकीर्तिता ॥   
अष्टोत्तरशतैश्चाक्षैरुत्तमा ह्यक्षमालिका ॥ ५२ ॥   
तदर्धं वा प्रकुर्वीत तस्याप्यर्धमथापि वा ॥   
त्रिंशदक्षैः कृता माला धनदा जपकर्मणि ॥ ५३ ॥   
सप्तविंशतिसङ्ख्याकैरक्षैः पुष्टिप्रदा भवेत् ॥   
अक्षैस्तु पञ्चदशभिरभिचारफलप्रदा ॥ ५४ ॥   
शताष्टाक्षा च सालोक्यं पञ्चाशत्पापनाशनम् ॥   
द्वात्रिंशत्कीर्तिदं चैव ह्यष्टाविंशत्सुखावहम् ॥ ५५ ॥   
श्रीकरं सप्तविंशत्स्यात्पञ्चविंशच्च मोक्षदम् ॥   
नूनं नाभ्यधिकं चात्र ग्राह्यमीश्वरबोधनात् ॥ ५६ ॥   
कार्पासं क्षौमजं वापि पञ्चवर्णसमन्वितम् ॥   
अयःसीसं च ताम्रं च रजतं स्वर्णसूत्रकम् ॥ ५७ ॥   
त्रिवृत्कृत्वा शुद्धसूत्रं कार्पासं क्षौमजं तु वा ॥ ५८ ॥   
त्रिगुणं त्रिगुणे सूत्रे कर्तव्ये द्विजकन्यया ॥   
सूत्रं कुर्यात्त्रिवृत्सूक्ष्मं सप्तविंशतितन्तुभिः ॥ ५९ ॥   
घटयेद्वक्त्रवक्त्रं च पृष्ठं पृष्ठं सलक्षणम् ॥ ६० ॥   
ग्रन्थान्तरे ॥   
घटयेदेकदिग्वक्त्रान् मणीन् सद्दन्तपङ्क्तिवत् ॥ ६१ ॥   
  
पृ० २३०) स्थूलान्नियोजयेन्मूले सूत्रस्याग्रे यथा तथा ॥   
गोपुच्छवलयाकारामक्षमालां प्रकल्पयेत् ॥ ६२ ॥   
सर्वेषामन्तरे ग्रन्थीन् कर्तव्यावर्तनद्वयान् ॥   
अन्योन्यास्पर्शसिद्ध्यर्थं स्पर्शो जपविनाशकृत् ॥ ६३ ॥   
मेर्वाख्यं योजयेदक्षमेकं मूलाग्रसूत्रके ॥   
ग्रन्थिं कुर्यात्तदग्रे च कीर्तिता चाक्षमालिका ॥ ६४ ॥   
मेरुं न लङ्घयेद्धीमान् सृष्टिसंहारकारणम् ॥   
लङ्घिताऽपि न दोषाय मेरुहीनाक्षमालिका ॥ ६५ ॥   
शिखामणिरियं ब्रह्यन् सीमाभूतान्न सङ्ख्यया ॥   
एवं कृत्वाऽक्षमालां च संस्कार्या शिवमन्त्रतः ॥   
प्रक्षाल्य पञ्चगव्येन तथा पञ्चामृतेन च ॥ ६६ ॥   
संस्नाप्य तीर्थतोयेन शिवकुम्भस्थितेन च ॥   
सकूर्चं मूलमन्त्रेण गन्धपुष्पाक्षतादिकम् ॥   
धूपदीपौ च नैवेद्यं दत्वा चाष्टशतं स्पृशेत् ॥ ६७ ॥   
एवं या संस्कृता माला सर्वकर्मसु सर्वदा ॥   
अभीष्टपदप्राप्त्यर्थं सा सर्वाघविनाशिनी ॥ ६८ ॥   
मध्यमानामिकाङ्गुष्ठैरक्षमालामणीन् स्पृशन् ।   
अक्षराक्षरसन्धानं न द्रुतं न विलम्बितम् ॥ ६९ ॥   
  
पृ० २३१) मन्त्रमुच्चारयन्नक्षमेकैकं कर्षयेच्छनैः ॥ ७० ॥   
भुक्तये श्रेष्ठवर्गेण कर्षयेदक्षसूत्रकम् ॥   
ऊर्ध्वमार्गेण मुक्त्यर्थं सूक्ष्मेण च शनैः शनैः ॥ ७१ ॥   
मध्यमानामिकाङ्गुष्ठैरक्षमालामणिं स्पृशन् ॥   
एवं जपस्य चैकस्य क्रमोऽयं परिचालने ॥ ७२ ॥   
जप्त्वाक्षमालां सकलां भ्रमयेदाशिखामणि ॥   
प्रदक्षिणं पुनर्वक्त्रं प्रारभ्यैवं समाचरेत् ॥ ७३ ॥   
सहस्रं वा तदर्धं वा तदर्धं वा शताष्टकम् ॥   
अष्टोत्तरसहस्रं वा जपं कुर्यादतन्द्रधीः ॥ ७४ ॥   
ब्रह्मचारी गृहस्थश्च शतमष्टोत्तरं जपेत् ॥   
वानप्रस्थो यतिश्चैव सहस्रादधिकं जपेत् ॥ ७५ ॥   
यदापत्सु जपेदेकमष्टविंशतिमष्ट वा ॥ ७६ ॥   
सङ्ख्याहीनकृतं सर्वं रक्षोभ्यस्तन्मयार्पितम् ॥   
अतश्च सङ्ख्यया विद्वान् जपेत्स फलसिद्धये ॥ ७७ ॥   
अङ्गुष्ठानामिकाभ्यां वा मध्यमानामिकास्थितम् ॥   
अङ्गुष्ठेन जपेद्वापि मध्यमाङ्गुलिभिः सह ॥   
अङ्गुष्ठेन विना कर्म कृतं तद्विफलं यतः ॥ ७८ ॥   
अङ्गुष्ठेन तु मोक्षाय तर्जनी शत्रुनाशिनी ॥   
मध्यमा धनदा शान्तिं करोत्येषा ह्यनामिका ॥   
  
पृ० २३२) कनिष्ठा रक्षणे शस्ता जपकर्मणि शोभने ॥ ७९ ॥   
कनिष्ठाङ्गुष्ठयोगेन कनिष्ठा सिद्धिरीरिता ॥   
अङ्गुष्ठतर्जनीभ्यां स्यान्मालाकर्षं च मध्यमा ॥ ८० ॥   
मध्यमानामिकाङ्गुष्ठैरुत्तमा परिकीर्तिता ॥ ८१ ॥   
मध्यमाङ्गुष्ठयोगेन जपं भाष्यं प्रकल्पयेत् ॥   
अङ्गुष्ठतर्जनीभ्यां तु जपं कुर्यादुपांशुकम् ॥ ८२ ॥   
अनाम्यङ्गुष्ठमध्याभिर्जपं कुर्यात्तु मानसम् ॥ ८३ ॥   
जपस्य त्रिविधोपायं वाजिकोपांशुमानसाः ॥   
पुनश्च द्विविधोपायं ह्यगर्भश्च सगर्भकः ॥ ८४ ॥   
उच्चैस्तु वाचिकजपः पदश्रवणगोचरः ॥   
उपांशुरोष्ठसंस्पन्दमानं तच्छ्रुतिगोचरम् ॥ ८५ ॥   
मानसो मनसा कार्यं मन्त्रवाक्यार्थचिन्तकम् ॥ ८६ ॥   
भाष्यो जपः क्षुद्रकार्यस्तूपांशुः सर्वसिद्धिदः ॥   
मुक्तिदो मानसो ज्ञेय इत्युक्तस्त्रिविधो जपः ॥ ८७ ॥   
अगर्भो ध्यानरहितः सगर्भो ध्यानसंयुतः ॥   
अगर्भात्तु सगर्भस्य फलं शतगुणोत्तरम् ॥ ८८ ॥   
इत्थं विदित्वा यत्नेन जपं कुर्यात्तु साधकः ॥ ८९ ॥  
  
पृ० २३३) रुद्राक्षवृक्षबीजाय भूतिसम्भूतिहेतवे ॥   
नेत्रत्रयाय रुद्राय नमो लोकहितार्थिने ॥ ९० ॥   
जपं कुर्वीत मतिमान् तद्रक्षाऽप्यधुनोच्यते ॥   
उभयोश्चन्द्रयोर्मध्ये तेजोलिङ्गमनुस्मरन् ॥   
तदेव भावयेन्निष्ठं लिङ्गं समवलोकयन् ॥ ९१ ॥   
मूर्तिध्यानम् ॥ वृत्तम् ॥   
कुन्दग्लौशङ्खवर्णप्रहसितवदनं चन्द्रमौलिं त्रिनेत्रं   
सोमं सर्पावृताङ्गं सितभसिततनुं शामलं नागहारम् ॥   
हस्ते न्यस्तत्रिशूलाभयडमरुवरं द्वादशादित्यभासं   
श्रीमद्देवाधिदेवं सुरगणनमितं शङ्करं चिन्तयामि ॥ ९२ ॥   
वेदादिमूलं प्रथमं स्वराणां त्रयोदशस्थं शशिसूर्यबिम्बम् ॥   
नादात्मकं सुप्तभुजङ्गरूपं त्रितत्वबीजं प्रणवं नमामि ॥ ९३ ॥   
ऋग्यजुः सामवेदानां शतरुद्रीयमुत्तमम् ॥   
एकादशानुवाकानामष्टमं चेष्टदं भवेत् ॥ ९४ ॥   
एषा पञ्चाक्षरी विद्या शतरुद्रीयमध्यगा ॥   
  
पृ० २३४) पञ्चाक्षरे महादेवः सर्वदा सुप्रतिष्ठितः ॥ ९५ ॥   
मूलमन्त्रं जपेद्भक्त्या दण्डवत्प्रणमेद्बुधः ॥ ९६ ॥   
एवं लब्ध्वा परं मन्त्रमाज्ञया च गुरोस्तथा ॥   
जपेन्नित्यं च सङ्कल्प्य पुरश्चरणपूर्वकम् ॥ ९७ ॥   
विना प्रणवकं मन्त्रं स्त्रीशूद्राणां प्रसादकम् ॥   
प्रणवेन समायुक्तं तयोर्देवि विषोपमम् ॥   
स्त्रीशूद्रयोः प्रदातव्यं नमोन्तं प्रणवं विना ॥ ९८ ॥   
प्रिये वामेन हस्तेन जपमालां न संस्पृशेत् ॥   
अदीक्षितो द्विजो वाऽपि स्पृशेत्तच्छुद्धिमाचरेत् ॥ ९९ ॥   
परदृष्टिगता माला यदि स्यान्निष्फलो जपः ॥   
तस्माज्जपस्य वेलायां वस्त्रमाच्छादयेज्जपी ॥   
समन्त्रमक्षमालां च गुरोरपि न दर्शयेत् ॥ १०० ॥   
यो जपेज्जीर्णयान्दोलमालया भिन्नकण्ठया ॥   
तथा विषममुख्या च नैव सिद्धिमवाप्नुयात् ॥ १०१ ॥   
मनोऽन्यत्र शिवध्यानं दृष्टिरन्यत्र मारुतः ॥   
न सिध्यन्ति वरारोहे कल्पकोटिशतैरपि ॥ १०२ ॥   
उष्णीषी कञ्चुकी नग्नो मुक्तकेशो भवेद्यदि ॥   
सिद्धिहानिरतः कुर्यात्प्रयोगे यत्नपूर्वकम् ॥ १०३ ॥   
  
पृ० २३५) अपवित्रकरः शुद्धः प्रजपन्न जपेत्क्वचित् ॥ १०४ ॥   
क्रोधं मदं क्षुतं तन्द्रीं निष्ठीवनविजृम्भणे ॥   
दर्शनं च श्वनीचानां वर्जयेज्जपकर्मणि ॥ १०५ ॥   
प्रसार्य पादौ न जपेत्कुक्कुटासनसंस्थितः ॥   
नासीनः शपितो वाऽपि रथ्यायां शूद्रसन्निधौ ॥   
रिक्तभूम्यां च खट्वायां न जपेज्जापकः स्थितः ॥ १०६ ॥   
मृगेन्द्रोत्तरे ॥   
चलिते कम्पिते हस्ते मुक्तहस्तात्परिच्युते ॥   
सिद्धिहानिरतः कुर्यात्प्रयोगैर्यत्नमुत्तमम् ॥ १०७ ॥   
आद्यन्तयोर्जपस्याशु कुर्याच्छ्रीप्राणसंयमम् ॥   
रेचकः पूरकः कुम्भस्त्रिविधः सम्प्रकीर्तितः ॥ १०८ ॥   
नासिकापुटमङ्गुल्या पीड्यैकमपरेण तु ॥   
उदरे रेचयेद्वायुं रेचनाद्रेचकः स्मृतः ॥ १०९ ॥   
पूरकं कुम्भकं ज्ञात्वा रेचकं जपमोक्षदम् ॥   
यावच्छ्वासावसानं स्यात्तावत्तारं समुच्चरेत् ॥   
ततो मन्त्रं समुच्चार्य लभते सिद्धिमीप्सिताम् ॥ ११० ॥   
इत्थं विदित्वा यत्नेन जपं कुर्यात्तु साधकः ॥   
  
पृ० २३६) एकेन रुद्धवातेन जपमष्टोत्तरं शतम् ॥ १११ ॥   
पञ्चाक्षरं तु यः कुर्यात्तस्य हृत्सदनं मम ॥ ११२ ॥   
मध्ये रात्रौ निवाते तु जपेदयुतमादरात् ॥   
नादसिद्धिमवाप्नोति दिनेनैकेन सुन्दरि ॥ ११३ ॥   
जपेल्लक्षमनालस्यो निवाते ध्वनिवर्जिते ॥   
मध्यरात्रौ शिवज्योतिर्बिन्दुरूपसमन्वितः ॥ ११४ ॥   
अन्धकारं विना तस्य दीपस्यैकप्रकाशनात् ॥   
हृदयान्तर्बहिर्व्याप्तं भविष्यति न संशयः ॥ ११५ ॥   
पञ्चाक्षरजपं भस्मस्नानं लिङ्गार्चनत्रयम् ॥   
कदाचिदपि न त्याज्यं यथाशक्त्या समाचरेत् ॥ ११६ ॥   
रात्रौ चन्द्रोदये मन्त्रं भुक्तिकामो जपेत्सदा ॥   
दिवा सूर्योदये मन्त्रं मुक्तिकामो जपेत्सदा ॥ ११७ ॥   
सुषुम्नस्थेन मरुता जपः सर्वार्थसिद्धिदः ॥ ११८ ॥   
नासङ्ख्यं नापरिभ्रान्तं जपं कुर्यात्कदाचन ॥   
प्रदक्षिणनमस्कारौ जपश्च त्रिवृतं सदा ॥ ११९ ॥   
इत्थं कृत्वा जपं मन्त्री शिवसायुज्यकारणम् ॥   
अक्षमालां यथाङ्गुष्ठे न्यसेद्दक्षकरोदरे ॥ १२० ॥   
चुलकेन गृहीत्वार्घ्यं दक्षपाणितलोदरे ॥   
वामपाणितलं कृत्वा सङ्घटीकृत्य तौ यदि ॥ १२१ ॥   
गुह्यातिगुह्यगोप्ता त्वं गृहाणास्मत्कृतं जपम् ॥   
  
पृ० २३७) सिद्धिर्भवतु मे येन त्वत्प्रसादः स्थिते मयि ॥ १२२ ॥   
जापकः परया भक्त्या वाक्यमेतदुदीरयेत् ॥   
मूलमन्त्रं समुच्चार्य शिवं ध्यात्वा यथोदितम् ॥ १२३ ॥   
ततः पुष्पाञ्जलिं दत्वा कृत्वाऽञ्जलिपुटः पठेत् ॥   
गद्यपद्यमयं स्तोत्रं भक्त्या पौराणिकोदितम् ॥ १२४ ॥   
न धारयेत्करे मूर्ध्रि कण्ठे च जपमालिकाम् ॥   
जपकाले जपं कृत्वा सदा शुद्धस्थले क्षिपेत् ॥ १२५ ॥   
प्राणलिङ्गमातृकामालास्वरूपविधिः ॥ अथर्वणशिरसि ॥   
प्राणेष्वन्तर्मनसो लिङ्गमाहुः ॥ तथा च वातुलतन्त्रे ॥   
प्राणलिङ्गं मनोग्राह्यं भवेत्सकलनिष्कलम् ॥   
तत्प्राणेष्वन्तर्मनसो लिङ्गमाहुरिति श्रुतिः ॥ शारदातिलके ॥ वृत्तम्   
॥   
अन्तर्विद्रुमभासमानभुजगीं सूत्रोत्थवर्णोज्वलामारोहादवरोहतः   
शतमयीं वर्गाष्टकाष्टोत्तराम् ॥   
हंसब्रह्मविधेयमेरुशिखरां श्रीमातृकाक्षावतीं विद्यां नौमि   
विचित्रमन्त्र जननीं ज्ञानैकदीपाङ्कुराम् ॥ १२६ ॥   
वातुलतन्त्रे ॥   
इष्टलिङ्गं प्राणलिङ्गमेकीकृत्य यजेद्यमी ॥   
  
पृ० २३८) मणिमालां मातृमालामेकीकृत्य जपेत्सदा ॥ १२७ ॥   
शृणुध्वं सर्वयज्ञेभ्यो जपयज्ञो विशिष्यते ॥   
हिंसयाऽत्र प्रवर्तन्ते जपयज्ञो न संशयः ॥ १२८ ॥   
यावन्तः कर्मयज्ञाश्च व्रतदानतपांसि च ॥   
सर्वे च जपयज्ञस्य कलां नार्हन्ति षोडशीम् ॥ १२९ ॥   
अग्निहोत्रं त्रयो वेदा यज्ञाश्च बहुदक्षिणाः ॥   
पञ्चाक्षरजपस्यैते कोट्यंशेनापि नो समाः ॥ १३० ॥   
माहात्म्यं वाचिकस्यैव जपयज्ञस्य कीर्तितम् ॥   
तस्माच्छतगुणोपांशुः सहस्रो मानसो जपः ॥ १३१ ॥   
रक्षोयक्षपिशाचाद्या ग्रहसर्पादिभीषणाः ॥   
जाप्यं च नोपसर्पन्ति भयाद्भीताः समं तथा ॥ १३२ ॥ लैङ्गे ॥   
वृत्तम् ॥   
जपेन पापं क्षपयेदशेषं यत्तत्कृतं जन्मपरम्परासु ॥   
जपेन रोगान् जयते च मृत्युं जपेन सिद्धिं लभते च मोक्षम् ॥ १३३ ॥   
वृत्तम् ॥   
किमिह बहुभिरुक्तैर्मन्त्रमेनं महात्मा प्रणवसहितमादौ यस्तु   
पञ्चाक्षराख्यम् ॥   
जपति परमभक्त्या पूजयन् देवदेवं स गतदुरितबन्धो मोक्षलक्ष्मीं   
प्रयाति ॥ १३४ ॥  
  
पृ० २३९) रत्नत्रयमिदं प्रोक्तं सद्भिः शास्त्रार्थपारगैः ॥   
दीक्षापूजाजपविधिः सर्वेषां मोक्षगामिनाम् ॥ १३५ ॥   
  
इति श्रीमद्वीरशैवाचारप्रदीपिकायां जपप्रकरणे जपलक्षणनिर्णयो   
नामद्वात्रिंशोऽध्यायः ॥ ३२ ॥  
  
पृ० २४०) अथ त्रयस्त्रिंशोऽध्यायः ।  
  
श्रीगुरुभ्यो नमः   
  
श्रीसाम्बाय नमः ॥ अपवर्गप्रदातारं नमामि शिवमव्ययम् ॥   
अथ श्रीत्रिविधपादोदकं यः पिबति तस्य महामतेः   
त्रिविधपादोदकमाहात्म्यं वक्ष्यामि तद्यथा ॥ बोधायनशाखायाम् ॥   
अथातो महादेवस्य पादोदकविधिं व्याख्यास्यामः ॥ श्रुतिः ॥   
श्रीरुद्रेण पवित्रेण   
शतधारेणाछिद्रमपरिमितमविघ्नमक्षतमभीष्टदमच्युतम् ॥ परमं   
पवित्रं भगवन्तमेवं महादेवं स्नापयित्वा सर्वो वै रुद्र इति   
द्वाभ्याम् ऋतं सत्यं परं ब्रह्मेति वा प्राशयेत् ॥ तथा   
जाबालशाखायाम् ॥ भगवतः पादौ प्रक्षाल्य शङ्खं प्रपूर्य   
गन्धपुष्पाक्षतादिभिरभ्यर्च्य चरुं निवेद्य इमं मे गङ्गे   
यमुनेत्यभिमन्त्र्य कद्रुद्रायेति मत्वा रुद्रेति सम्मार्जनं कृत्वा ऋतं   
सत्यं परं ब्रह्मेति प्राशयेत् ॥  
  
पृ० २४१) पादोदकमाहात्म्यकथनम्   
  
सकुलजान् दशपूर्वान् दशोत्तरानात्मानं तारयेत् ॥   
अस्मिन्नर्थे शिवज्ञानसङ्ग्रहे ॥ श्लोकः ॥   
यच्च वाक्यं भगवतः पादावित्येतदादिकम् ॥   
अस्ति जाबालशाखायां रुद्रपादोदकस्य च ॥   
जाबालशाखायाम् ॥   
सेवाविधानकथनं तद्वाक्यमपि विश्रुतम् ॥   
शङ्खं पात्रं प्रतिष्ठाप्य पादोदकसमन्वितम् ॥   
अर्चयेद्गन्धपुष्पाद्यैरुपचारैरनेकधा ॥   
तत्पात्रं शिरसा धृत्वा धन्योऽहमिति संस्मरेत् ॥   
इयं मे गङ्गायमुनेत्यभिमन्भ्यति ॥   
शितुद्रिस्तोमं [सुतुद्रि] सचता परुष्ण्या ॥  
असिक्नियामरुद्वृधे [असिक्न्यामं] वितस्तया जीकीये [जीकीयो] शृणुह्या   
[शृणुह्य] सुषोमया [सषोमया] ॥   
मत्वा रुद्रचक्रधामानमोभिर्प्रादुष्णुति वृषभमापहुति ॥   
सर्वो वै रुद्रस्तस्मै रुद्राय नमो अस्तु ॥   
पुरुषो वै रुद्रस्तन्महो नमो नमः ॥   
विश्वं भूतं भुवनं चित्रं बहुधा जातं जायमानं च यत् ॥   
सर्वो ह्येष रुद्रस्तस्मै रुद्राय नमो अस्तु ॥   
ऋतं सत्यं परं ब्रह्म पुरुषं कृष्णपिङ्गलम् ॥   
ऊर्ध्वरेतं विरूपाक्षं विश्वरूपाय वै नमः ॥   
मन्त्रः ॥   
चरणं पवित्रं विततं पुराणं येन पूतस्तरति दुष्कृतानि ॥   
तेन पवित्रेण शुद्धेन देवा अतिपाप्मानमन्तरात्मा ॥   
शुन्धध्वं दैव्याय कर्मणे देवयज्याय मातरिश्वनो धर्मोऽसि द्यौरसि   
पृथिव्यसि विश्वदायासि परमेण धर्मा दृगंहस्व मां वा वसूनां   
पवित्रमसि शतधारं वसुदानां [वसुरानां] पवित्रमसि सहस्रधारं   
हुतस्तोको हुतो दृष्ट्वो ये बृहते नाकाय स्वाहा ध्यात्वा पृथ्वीभ्यां   
साविश्वाय साविश्वव्येचा साविश्वकर्मा सम्प्रत्येद्वर्मुतावरिरुर्मीणि   
मधुमत्तमा मन्द्रा धनस्य सातये सोमेन त्वातनति च्विद्राय दधिविष्णो   
हव्यं रक्षे स्वाहा एवं यः कुर्यात्सकुलजान् दश पूर्वान् दशापरान्   
आत्मानं च तारयेत् ॥   
  
पृ० २४२) आदित्यपुराणे ॥   
पादौ प्रक्षाल्य देवस्य कराभ्यां कमलेक्षण ॥   
अभ्युक्ष्य चात्मनो मूर्ध्नि ह्यतिथेश्च गुरोस्तथा ॥ ५ ॥   
शोषणं पापपङ्कस्य दीपनं ज्ञानतेजसः ॥   
गुरोः पादोदकं चित्रं संसारद्रुमनाशनम् ॥ ६ ॥   
शिवरहस्ये ॥   
सर्वतीर्थाभिषेके या शुद्धिर्मनसि जायते ॥   
गुरोरङ्घ्रिस्पर्शजलं शिरसा धारयेत्सकृत् ॥ ७ ॥   
सप्तसागरपर्यन्तं तीर्थस्नानफलं सदा ॥   
गुरोरङ्घ्रिपयोबिन्दुसहस्रांशं न पूरयेत् [गुरोंरन्ध्रिकणस्यैते   
सहस्रांशं वहन्ति न ॥ ८ ॥]॥ ८ ॥   
पादोदकं दधेद्यस्तु लिङ्गमूर्तेः शिवस्य तु ॥   
प्रक्षालयति तत्तोयं ब्रह्महत्यादिपातकान् ॥ ९ ॥   
ब्रह्माण्डपुराणे ॥   
शम्भोः पादोदकं पीत्वा पश्चादशुचिशङ्कया ॥   
आचमेदतिमोहेन [य आचमति मोहे न] तं विन्द्याद्ब्रह्मघातकम् ॥ १० ॥   
वीरतन्त्रे ॥   
लिङ्गोदकं च पादाम्बु प्रसादाम्ब्विति यत्त्रिधा ॥   
नमस्कार्यं हि शिरसा धार्यं पेयं शिवार्थिभिः ॥ ११ ॥   
लिङ्गाभिषेकतोयेन शुचिर्भूत्वा हरं स्मरेत् ॥   
मार्जनं मूर्ध्नि गात्रे च निर्मलं स्नानमीरितम् ॥ १२ ॥   
विधिः परमशैवानां निर्मलः स्नानमीरितम् ॥   
  
पृ० २४३) नान्येषामिति कर्तव्यं शङ्करेण सुभाषितम् ॥ १३ ॥   
स्नानानां चैवसर्वेषां रहस्यमतिदुर्लभम् ॥   
येन स्नानेन सा गौरी रुद्रं भर्तारमेति च ॥ १४ ॥   
हिमोदकं महातीर्थं गङ्गा च यमुना नदी ॥   
नर्मदा सरयूः क्षिप्रा तथा गोदावरी नदी ॥   
सदा सन्निहितास्त्वेताः शम्भोः पादोदके मुने ॥ १५ ॥   
वैद्यशास्त्रे ॥   
लिङ्गाभिषेकं कुर्वीत तल्लिङ्गोदकमुच्यते ॥   
तत्र स्नात्वा च पीत्वा च नाशयेदखिलामयम् ॥ १६ ॥   
अभिषिक्तजलं प्रातः पिबेन्नित्यं दिने दिने ॥   
शूलकुष्ठाद्यपस्मारज्वराणां भेषजं प्रिये ॥ १७ ॥   
वीरभद्रीये ॥   
स्नानोदके भवेत्स्नानं गण्डूषे पानमेव च ॥   
लिङ्गग्राह्यं मनोग्राह्यमन्यद्ग्राह्यं विवर्जयेत् ॥ १८ ॥   
लिङ्गसारे ॥   
लिङ्गाभिषेकजं तोयं यत्तु लिङ्गोदकं भवेत् ॥   
तत्पिबेल्लिङ्गशरणो ह्यन्यच्चेन्मद्यमांसवत् ॥ १९ ॥   
लिङ्गस्नातं लिङ्गतोयं लिङ्गपीतं तथैव च ॥   
तत्पिबेल्लिङ्गशरणश्चान्यन्मद्यश्वमूत्रवत् ॥ २० ॥   
लिङ्गावगाहनं चैव लिङ्गाम्बु शुचि तद्भवेत् ॥   
तेन स्नानं च पानं च ह्यन्यच्चाण्डालतोयवत् ॥ २१ ॥   
  
पृ० २४४) लिङ्गप्रक्षालनं तोयं लिङ्गतोयं तथैव च ॥   
तत्तोयं सर्वदा ग्राह्यमन्यच्चाण्डालतोयवत् ॥ २२ ॥   
वीरतन्त्रे ॥   
सर्वव्याधिहरं पुण्यं शम्भोर्वक्त्राद्विनिर्गतम् ॥   
तत्प्रसादोदकं विन्द्यात्स्कन्दाद्यैरपि सेवितम् ॥ २३ ॥   
वैद्यशास्त्रे ॥   
निर्माल्यसलिलं प्राश्य देवदेवस्य शूलिनः ॥   
क्षयकुष्ठज्वरायासैर्मुच्यते किल्बिषैरपि ॥ २४ ॥   
प्रसादितं तु सलिलं प्रसादसलिलं भवेत् ॥   
गृहीतं पावनं ह्येतदन्यद्विट्सलिलं भवेत् ॥ २५ ॥   
आदित्यपुराणे ॥   
यत्प्रसादोदकं पीत्वा पश्चादशुचिशङ्कया ॥   
य आचमति मोहेन तं विन्द्याद्ब्रह्मघातकम् ॥ २६ ॥   
शिवरहस्ये ॥   
मत्प्रसादोदकं पुष्पं सदा धार्यं मदाश्रितैः ॥   
त्र्यक्षा दशभुजाः सर्वे मम तुल्यपराक्रमाः ॥ २७ ॥   
गङ्गोदकं पवित्रं तु शिवपादोदकादिकम् ॥   
पीतं च वामहस्तस्थं नृणां पापहरं भवेत् ॥ २८ ॥   
ब्रह्माण्डपुराणे ॥ सनत्कुमार उवाच ॥   
माहात्म्यं श्रोतुमिच्छामि शम्भोः पादोदकस्य वै ॥   
किं फलं कः प्रभावो वा गुणाः केवास्य कीर्तिताः ॥ २९ ॥   
  
पृ० २४५) तद्धारयति यो नित्यं शिरसा शिवतत्परः ॥   
प्राशनं नियमेनैव प्रयत्नेन दिने दिने ॥   
कुरुते यो नरो ब्रह्मन् प्रभावं तस्य मे वद ॥ ३० ॥   
ब्रह्मोवाच ॥   
साधु साधु त्वया वत्स प्रश्नोऽयं पापनाशनः ॥   
कृतः पादोदकस्याद्य शृणु माहात्म्यमुत्तमम् ॥ ३१ ॥   
कथयामि हि तं वत्स योग्यस्त्वं श्रवणे ह्यसि [श्रुतवानसि]॥   
पाद्यं दत्वा विभोस्तस्य गृह्णीयात्पादतो जलम् ॥ ३२ ॥   
शतधारेण मन्त्रेण पञ्चाक्षरयुतेन च ॥   
धृत्वा शिरसि पादाम्बु महत्फलमवाप्नुयात् ॥ ३३ ॥   
अकालमृत्युमथनं सर्वव्याधिविनाशनम् ॥   
सर्वपापोपशमनं शम्भोः पादोदकं शुभम् ॥ ३४ ॥   
सद्यः फलप्रदं पुण्यं सर्वपातकनाशनम् ॥   
मङ्गलं सर्वमाङ्गल्यम् सर्वपावनपावनम् ॥ ३५ ॥   
दुष्टग्रहोपशमनमिष्टसिद्धिप्रदायकम् ॥   
सर्वदुःखप्रशमनं सर्वव्याधिविनाशनम् ॥ ३६ ॥   
सर्वोत्पातप्रशमनं सर्वरोगप्रभेदनम् ॥   
सर्वकल्याणकृत्तोयं सर्वकामफलप्रदम् ॥ ३७ ॥   
सर्वसिद्धिप्रदं सद्यः सर्वेषां मुक्तिदायकम् ॥  
  
पृ० २४६) पुण्यं पुण्यतमं शैवं सर्वदोषनिवारणम् ॥   
सर्वतीर्थफलं सम्यक् प्राप्नुयान्मूर्ध्नि धारणात् ॥ ३८ ॥   
नारायणशिलां गत्वा तत्पृष्ठे श्राद्धकृन्नरः ॥   
यदाप्नोति तदाप्नोति मूर्ध्नि पादाम्बुधारणात् ॥ ३९ ॥   
तथैव पितरस्तस्य नृत्यन्ति दिवि हर्षिताः ॥ ४० ॥   
महानद्यां तु गोदायां वैराजे या मुने जपे ॥   
ब्रह्मवर्ते च केदारे तथा कनखलेऽपि च ॥ ४१ ॥   
गङ्गायां च कुशावर्ते बिल्वके नीलपर्वते ॥   
दशाश्वमेधे यद्दत्वा तथा कूर्मशिलासु च ॥   
एषु तीर्थेषु यत्पुण्यं तद्वै पादाम्बुधारणात् ॥ ४२ ॥   
प्रयागस्य प्रभासस्य पुष्करस्य च सेवनात् ॥   
पृथूदकस्य शुक्लस्य सान्निध्याद्यत्फलं लभेत् ॥ ४३ ॥   
प्रयागे च मृतिर्येषां वाराणस्यां मृतस्य च ॥   
कुरुक्षेत्रे मृतानां च गतिर्भवति या नृणाम् ॥ ४४ ॥   
सर्वं भवति वै वत्स शिवपादाम्बुधारणात् ॥ ४५ ॥   
कुरुक्षेत्रे नैमिषे च भूमिभागाश्च ये शुभाः ॥   
सर्वतीर्थोदका ह्येते [सर्वतीर्थोदकस्यैते] कलां नार्हन्ति षोडशीम् ॥   
४६ ॥   
मौनवान् यस्तु गङ्गायां स्नानधर्मरतो नरः ॥   
तस्य यादृग्भवेत्पुण्यं तादृक् पादाम्बुधारणात् ॥ ४७ ॥   
नदं नदीं वेदवतीं लिङ्गकां च महानदीम् ॥   
नदीमिरावतीं चैव तापिकां वडवामुखीम् ॥ ४८ ॥  
  
पृ० २४७) गोदावरीं चन्द्रभागां तथा वेत्रवतीं सुत ॥   
श्रद्धां सरस्वतीं गत्वा तथा वैतरिणीं मुने ॥   
यत्प्राप्यते फलं स्नात्वा तद्वै पादाम्बुधारणात् ॥ ४९ ॥ वृत्तम् ॥   
गङ्गापुष्करनर्मदे च यमुना गोदावरी गोमती   
गङ्गाद्वारगया प्रयागबदरी वाराणसी सैन्धवी ॥   
कन्यासेतुसरस्वती प्रभृतयो ब्रह्माण्डमध्येऽखिले   
तीर्थस्नानसहस्रकोटिफलदं श्रीशम्भुपादोदकम् ॥ ५० ॥   
श्रवणात्सर्वशास्त्राणां वेदवेदान्तधारणात् ॥   
सर्वव्रतानां चरणात्तपसा यत्फलं मुने ॥   
तत्फलं लभते सद्यो मूर्ध्नि पादाम्बुधारणात् ॥ ५१ ॥   
अग्निष्टोमाद्गोसहस्त्रात्पुण्डरीकान्महामुने ॥   
वाजपेयाद्राजसूयान्नरमेधाच्च यत्फलम् ॥ ५२ ॥   
तथा बहुसुवर्णस्य सर्वमेधस्य यत्फलम् ॥   
तत्फलं लभते सद्यो मूर्ध्नि पादाम्बुधारणात् ॥ ५३ ॥   
गोदानेन च यत्प्रोक्तं कन्यादानेन यद्भवेत् ॥   
भूमिदानेन यत्प्रोक्तं सुवर्णमणिभूषणे ॥ ५४ ॥   
विद्यादानेन यत्प्रोक्तं शरणागतपालनात् ॥   
तत्फलं लभते सद्यो मूर्ध्नि पादाम्बुधारणात् ॥ ५५ ॥   
गृहे यस्मिन् प्रसूता स्त्री सूतकं नात्र विद्यते ॥   
शिवपादाम्बुसंस्पर्शात्सर्वपापं प्रणश्यति ॥ ५६ ॥   
दुर्जनश्चापि पादाम्बु बिभ्राणः शुद्धिमाप्नुयात् ॥ ५७ ॥   
  
पृ० २४८) अन्त्यकालेऽपि यत्सर्वं ध्रियते पादयोर्जलम् ॥   
सोऽपि सद्गतिमाप्नोति विद्याचारबहिष्कृतः ॥ ५८ ॥   
अगम्यगमनं येषां पापाचाराश्च ये नराः ॥   
तेऽपि पूता भवन्त्याशु शम्भोः पादाम्बुधारणात् ॥ ५९ ॥   
दृष्टिपूतं पिबेत्सर्वं शिवस्य परमेष्ठिनः ॥   
तद्वै पापहरं पुत्र किं पुनः पादयोर्जलम् ॥ ६० ॥   
यथा पादोदकं पुत्र पत्रं पुष्पं सुखावहम् ॥   
तथैव धूपशेषश्च दीपशेषो न संशयः ॥ ६१ ॥   
अहमन्यद्रहस्यं ते कथयामि शृणुष्व तत् ॥   
तत्पादोदकसंस्पर्शात्पुण्यमन्यन्न विद्यते ॥ ६२ ॥   
भूतप्रेतपिशाचानां डाकिनीनां विनाशनम् ॥   
जराव्याप्तशरीराणां रोगाक्रान्तशरीरिणाम् ॥ ६३ ॥   
रोगैराहतदेहानां विषशस्त्रहतात्मनाम् ॥   
वातपित्तकफोद्भूतसर्वव्याधिविनाशनम् ॥ ६४ ॥   
अग्निचोरभयं पुत्र पुरुषस्य न विद्यते ॥   
अपमृत्युभयं नास्ति सिंहव्याघ्रकृतं तथा ॥ ६५ ॥   
सत्यं सर्वभयं नास्ति प्रसादोदकदर्शनात् ॥   
  
पृ० २४९) रागाः सर्वे प्रणश्यन्ति तेजो वीर्यं च वर्धते ॥ ६६ ॥   
उत्साहं पौरुषं शौर्यं सन्ततिः सुखमुत्तमम् ॥   
विधीयते कायशुद्धिः पीते वक्त्राद्विनिर्गते ॥ ६७ ॥   
प्रायश्चित्तं यदि प्राप्तं कृच्छ्रं वाप्यघमर्षणम् ॥   
स प्रसादोदकं पीत्वा शुद्धिमाप्नोति तत्क्षणात् ॥ ६८ ॥   
अशौचं नैव विद्येत जातकं मृतकं तथा ॥   
तेषां प्रसादजं तोयं पानं कुर्वन्ति ये नराः ॥ ६९ ॥   
एतत्पादोदकस्यास्य माहात्म्यं कथितं मया ॥   
धारयस्व सदा मूर्ध्नि प्राशनं कुरु नित्यशः ॥ ७० ॥   
जन्ममृत्युजरामुक्तो मोक्षं प्राप्स्यसि पुत्रक ॥   
तद्रहस्यं न वक्तव्यं मूर्खाणां च त्वयाऽनघ ॥ ७१ ॥   
कृतघ्नाय न वक्तव्यं न च हिंसारताय च ॥   
अभक्ताय त्वरुद्राय न च पाषण्डिनां सुत ॥ ७२ ॥   
शान्ताय शुद्धभावाय दान्ताय शुभचारिणे ॥   
तीर्थस्नानरतायैवं देयं धर्मरताय वै ॥ ७३ ॥   
पादोदकादिमाहात्म्यं सततं यः पठेन्नरः ॥   
कीर्तयेच्छ्रावयेद्यस्तु मुच्यते सर्वकिल्बिषैः ॥ ७४ ॥   
श्रुत्वा पापानि सन्त्यज्य प्राप्नुयाच्च महत्फलम् ॥ ७५ ॥   
  
पृ० २५०) एकमूर्तेस्त्रयो भागा गुरुर्लिङ्गं तु जङ्गमः ॥   
जङ्गमं च गुरुर्लिङ्गं त्रिविधं लिङ्गमुच्यते ॥ ७६ ॥   
  
इति श्रीमद्वीरशैवाचारप्रदीपिकायां त्रिविधपादोदकमाहात्म्यकथनं   
नाम त्रयस्त्रिंशोऽध्यायः ॥  
  
पृ० २५१) अथ चतुस्त्रिंशोऽध्यायः ।  
  
॥ श्रीगुरुभ्यो नमः ॥   
  
श्रीसाम्बाय नमः ॥   
गौरवं लैङ्गिकाचारं प्रसादं यस्तु भुञ्जते ॥   
तस्य मोक्षप्रदं शर्वं नमामि गिरिजापतिम् ॥ १ ॥   
अथ त्रिविधप्रसादमाहात्म्यं वक्ष्यामि तद्यथा ॥   
व्यासं सर्वागमावासं मुनिं मुनिगणावृतम् ॥   
कृतपौर्वाह्णिकाचारं कृतासनपरिग्रहम् ॥   
प्रसन्नं प्राञ्जलिः प्राह प्रणम्य किल जैमिनिः ॥ २ ॥   
  
जैमिनिरुवाच ॥   
  
अनर्हं मम नैवेद्यं पादाम्बुकुसुमं दलम् ॥   
इतीश्वरेण कथितमिति केचिन्महर्षयः ॥ ३ ॥   
वदन्ति तत्कथं स्वामिन् यथार्थं कथयस्व मे ॥ ४ ॥   
  
व्यास उवाच ॥   
  
देवदेवस्य वचसो विषयोऽयं हि जैमिने ॥   
ये वीरभद्रशपिताः शिवभक्तिपराङ्मुखाः ॥ ५ ॥   
शम्भोरन्यत्र देवेषु ये भक्ता ये न दीक्षिताः ॥   
येऽशुद्धकर्मिणः शम्भोरन्यत्रासक्तबुद्धयः ॥ ६ ॥   
तेषामनर्हमीशस्य तत्प्रसादचतुष्टयम् ॥ ७ ॥   
निर्माल्यं निर्मलं शुद्धं निर्मलत्वादनिन्दितम् ॥   
  
पृ० २५२) तस्मादभोज्यं निर्माल्यं प्राकृतैरशिवात्मभिः ॥ ८ ॥   
जिह्वाचपलसंयुक्तः शिवसंस्कारवर्जितः ॥   
शिवनिर्माल्यभोगी च रौरवं नरकं व्रजेत् ॥ ९ ॥   
शैवे ॥   
ईश्वर उवाच ॥   
मल्लिङ्गधारिणो लोके देशिका मत्परायणाः ॥   
मदेकशरणास्तेषु योग्यं नैवान्यजन्तुषु ॥ १० ॥   
कालिकाखण्डे ॥   
प्रसादं त्रिविधं प्रोक्तं शुद्धं सिद्धं प्रसिद्धकम् ॥   
शुद्धं लिङ्गमुखात्त्यक्तं सिद्धं चरविवर्जितम् ॥ ११ ॥   
प्रसिद्धं गुरुणा त्यक्तमित्येतत्त्रिविधं स्मृतम् ॥ १२ ॥   
स्कान्दे ॥   
लिङ्गार्पणं तु सर्वत्र बाह्याभ्यन्तरतो भवेत् ॥   
रूपं द्रव्यस्य बाह्ये तु निरूपं चान्तरे पुनः ॥ १३ ॥   
समाघ्रातं परिस्पृष्टं यथा दृष्टमनिच्छया ॥   
शिवाय कल्पितं वस्तु न किञ्चिदपि दूष्यति ॥ १४ ॥   
बृहत्कालोत्तरे ॥   
संयोगेषु वियोगेषु चाणुमात्रसुखानि च ॥   
यः कुर्यादिष्टलिङ्गे तु सावधानी निरन्तरम् ॥ १५ ॥   
शैवे ॥   
शिवस्वामिकमेवान्नं शिवाय विनिवेदयेत् ॥   
  
पृ० २५३) प्रसादमाहात्म्यकथनम्   
  
विनियोगोपचारेण सन्तुष्यति सदाशिवः ॥ १६ ॥   
ब्रह्माण्डपुराणे ॥   
सर्वलोकैकनाथस्य शम्भोः कः किं प्रयच्छति ॥   
उपचारप्रियः शम्भुस्तेनैवायं प्रसीदति ॥ १७ ॥   
ग्रन्थान्तरे ॥   
शिवोपभुक्तं पुष्पं च गन्धं पानादिकं तथा ॥   
निवेदितमिति प्रोक्तं सर्वपापहरं परम् ॥ १८ ॥   
लैङ्गे ॥   
खाद्यानि चादनीयानि पायसादीनि यानि वै ॥   
तानि देयानि शम्भोश्च तदश्नीयाच्च भावतः ॥ १९ ॥   
सूतसंहितायाम् ॥   
स्वेष्टलिङ्गाय यद्दत्तं चरुकं तन्न संशयः ॥   
तदश्नीयात्स्वयं प्राज्ञो नान्यस्मै तच्च दापयेत् ॥ २० ॥   
न दद्याद्गोजलादिभ्यो दद्याच्चेन्नरकं व्रजेत् ॥ २१ ॥   
क्रियातिलके ॥   
शुद्धे शिवप्रसादे च शुचित्वं यो न भावयेत् ॥   
सोऽपि याति नरो घोरं नरकं कालमक्षयम् ॥ २२ ॥   
सुप्रतिष्ठितलिङ्गे तु न यथा पूर्वभावना ॥   
तथा शिवप्रसादस्य पूर्वनाम न संस्मरेत् ॥ २३ ॥   
लैङ्गे ॥   
पत्रं पुष्पं फलं तोयमन्नपानाद्यमौषधम् ॥   
अनिवेद्य न भुञ्जीत यदाहाराय कल्पितम् ॥ २४ ॥   
  
पृ० २५४) इक्षुदण्डं फलं पुष्पं खाद्यानि व्यञ्जनानि च ॥   
प्रसादान्नैव भोक्तव्यमन्यद्गोमांसविट्समम् ॥ २५ ॥   
सर्वं च तृणकाष्ठं च भक्ष्यं चैवानुलेपनम् ॥   
गन्धो मृगमदश्चैव कर्पूरं तैलमञ्जनम् ॥ २६ ॥   
कर्मणा मनसा वाचा त्रिविधं चार्पितं शुभम् ॥   
नोचेदनर्पितं भुङ्क्ते प्रसादं निष्फलं भवेत् ॥ २७ ॥   
ग्रन्थान्तरे ॥   
रूपं समर्प्य द्रव्यस्य रुचिमप्यर्पयेत्ततः ॥   
उभयार्पणहीनं चेत्प्रसादं निष्फलं भवेत् ॥ २८ ॥   
दीपान्तमुपचारं स्यान्नैवेद्यान्तं च पूजनम् ॥   
तस्मान्नैवेद्यहीनं चेत्पूजालोपो भवेत्सदा ॥ २९ ॥   
तत्तत्प्रसादभोगान्तं नैवेद्यार्पणमुच्यते ॥   
प्रसाददानहीनं चेदर्पितं चापि निष्फलम् ॥ ३० ॥   
व्रतोपवासनियमैर्येन केनापि हेतुना ॥   
पूजाप्रसादलोपश्चेन्नासावाप्नोति तत्फलम् ॥ ३१ ॥   
उपवाससहस्राणि प्राजापत्यायुतानि च ॥   
शिवप्रसादसिक्थस्य कोट्यंशेनापि नो समाः ॥ ३२ ॥   
निर्माल्यं परमानन्दं निर्माल्यं शुद्धशैवदम् ॥   
निर्माल्यं परमं ज्ञानं निर्माल्यं परमामृतम् ॥ ३३ ॥  
  
पृ० २५५) निर्मलत्वाच्च निर्माल्यं नृणां नैर्मल्यकारणम् ॥   
निर्माल्यधारणं शम्भोः प्रसादोदकसेवनम् ॥ ३४ ॥   
प्रसादभोजनं चेति प्रत्येकं पातकापहम् ॥ ३५ ॥   
शिरसा शिवनिर्माल्यं भक्त्या यो धारयेद्यदि ॥   
अशुचिर्भिन्नमर्यादः सर्वावस्थाङ्गतोऽपि वा ॥ ३६ ॥   
तस्य पापानि घोराणि नाशयत्येव शङ्करः ॥   
तिलषोडशभागं च तृणाग्राम्बुकणोपमम् ॥   
पादोदकप्रसादान्नसेवया मोक्षमाप्नुयात् ॥ ३७ ॥   
ईशानसंहितायाम् ॥   
किं दीक्षिया किं तपसा किं ध्यानं च जपेन किम् ॥   
शृणु देवि वरारोहे मद्भुक्तं यदि भुञ्जते ॥ ३८ ॥   
शिरसा धारयेद्भक्त्या यो निर्माल्यमलोभतः ॥   
अहमेव न सन्देहः सोमः [अहमेव धृतस्तेन सामेः ॥] सोमकलाधरः ॥   
३९ ॥   
स्वच्छन्दललितभैरवीये ॥   
ईश्वर उवाच ॥   
निर्माल्यधारणात्पुत्र सालोक्यं लभते नरः ॥   
पादोदकस्य पानेन सामीप्यं लभते सदा ॥ ४० ॥   
मत्प्रसादोपभोगेन सारूप्यं प्रतिपद्यते ॥ ४१ ॥   
शिवधर्मे ॥   
निर्माल्यं धारयन् मूर्ध्रि नैवेद्यं चापि भक्षयेत् ॥   
तत्प्रसादोदकं पीत्वा गाणपत्यमवाप्नुयात् [गाणापत्य]॥ ४२ ॥   
  
पृ० २५६) ब्रह्माण्डपुराणे ॥   
  
व्यास उवाच ॥   
इमं प्रसादं भुञ्जानो विरिञ्चिः किल जैमिने ॥   
अष्टादशमहाविद्यास्थानवाराशि पारगः ॥ ४३ ॥   
कण्ठरङ्गस्थले नृत्यद्भारतीभासुराननः ॥   
सुरासुरशिरोरत्नविराजितपदाम्बुजः ॥ ४४ ॥   
सिद्धविद्याधराधीशः करकञ्चुकिताङ्घ्रिकः ॥   
यक्षकिन्नरगन्धर्वसन्तताराधनोचितः ॥ ४५ ॥   
अणिमादिमहासिद्धि जन्मभूमिरुदाहृतः ॥   
अनुग्रहीतुं सकलं निग्रहीतुं च लीलया ॥ ४६ ॥   
जगज्जनयितुं शक्तः प्रसादानुभवादभूत् ॥ ४७ ॥   
विष्णुः परशुरामोऽपि शिवेन परिदीक्षितौ ॥   
पादोदकप्रसादान्ननिर्माल्यानां निषेवकौ ॥ ४८ ॥   
वसिष्ठोऽपि गरिष्ठोऽभूत्प्रसादस्य प्रभावतः ॥   
प्रसादसेवनाज्जातो विश्वामित्रो महामुनिः ॥ ४९ ॥   
पाणिनिश्च कणादश्च कपिलो गौतमादयः ॥   
प्रसादसेवनाद्ध्यानादर्चनाद्धारणादपि ॥ ५० ॥   
जाता दर्शनकर्तारः श्रावयन्ति जगत्रयम् ॥   
तस्मात्पादोदकं पेयं प्रसादान्नं च भोजयेत् ॥ ५१ ॥   
हरिवंशे ॥  
  
पृ० २५७) पुरुहूतनारदसंवादे ॥   
कदापीशस्य पादाम्बुनिर्माल्यपरिमेलितः(लनात्) ॥   
पवनः पन्नगेशेन निपीतः पुण्यकारिणा ॥ ५२ ॥   
तेन विश्वम्भराभारधुरीणत्वमवाप्य च ॥   
भोगीश्वरत्वमपि च हीशभूषणतामपि ॥ ५३ ॥   
सर्वज्ञता च सञ्जाता देवेन्द्र न हि संशयः ॥ ५४ ॥   
साक्षात्प्रसादभोगेन भक्तोऽयं लभते फलम् ॥   
तद्वक्तुं न हि मे शक्तिर्न गिरश्च गिरां पतेः ॥ ५५ ॥   
शिवोपभुक्तं निर्माल्यं पवित्रं पापनाशनम् ॥   
तस्माद्भुक्त्वा च पीत्वा च शिवेन सह मोदते ॥ ५६ ॥   
शिवरहस्ये ॥   
प्राणप्रसादमव्यक्तं पीतं लिङ्गप्रसादकम् ॥   
लिङ्गजङ्गमसंयुक्तं प्रसादं चेत्यखण्डकम् ॥ ५७ ॥   
ग्रन्थान्तरे ॥   
लिङ्गद्वयप्रसादं च यो भुङ्क्ते श्रद्धयान्वितः ॥   
तदीयोच्छिष्टमासाद्य स वै याति परां गतिम् ॥ ५८ ॥   
चराचरप्रसादान्नभोक्ता तच्छेषधारणात् ॥   
चराचराणां भूतानामपि मुक्तिर्भवेत्प्रिये ॥ ५९ ॥   
सर्वभक्तगणप्रीतिभुक्तिशिष्टप्रसादकम् ॥   
  
पृ० २५८) गणप्रसादी यः सोऽयं भुञ्जीत सुखलीलया ॥ ६० ॥   
सकृल्लिङ्गार्चकोच्छिष्टं स्वदेहं यस्तु लेपयेत् ॥   
वज्रकायः स भवति शिवेन सह मोदते ॥ ६१ ॥   
महाभारते आनुशासनिके पर्वणि ॥   
दूर्वासभुक्तोच्छिष्टेन [दूर्वासोच्छिष्टभुक्तेन] पादबाह्याङ्गलेपनात् ॥   
सहसा वज्रकायत्वं प्राप्तवान् विष्णुरव्ययः ॥ ६२ ॥   
मुण्डकोपनिषदि ॥   
तेन सह भुञ्जीत तेन सह भुञ्जीतेति शिवानुभूतमखिलं निर्माल्यं   
भोज्यं धार्यमिति द्वेधा षड्विधं कैश्चिदिष्यते ॥   
देवस्वं देवताद्रव्यं नैवेद्यं च निवेदितम् ॥   
चण्डद्रव्यं बहिः क्षिप्तं निर्माल्यं षड्विधं तथा ॥ ६३ ॥   
देवस्वं ग्रामभूम्यादि दासीदासचतुष्टयम् ॥   
हेमरौप्यादिरत्नानि देवद्रव्यमिति स्मृतम् ॥ ६४ ॥   
यत्सङ्कल्प्य तु देवाय पत्रं पुष्पं फलं जलम् ॥   
अन्नपानादि तत्सर्वं नैवेद्यमिति कीर्तितम् ॥ ६५ ॥   
एतत्त्रिविधनिर्माल्यमनर्हमिति कथ्यते ॥   
प्रमादाद्भोजनं कुर्याद्भूमेरप्येकमङ्गुलम् ॥ ६६ ॥   
किञ्चिद्द्रव्यापहारेण रौरवं नरकं व्रजेत् ॥ ६७ ॥   
शिवोपभुक्तस्रग्गन्धमन्नपानादिकं तथा ॥   
निवेदितमिति प्रोक्तं सर्वपापहरं परम् ॥ ६८ ॥   
  
पृ० २५९) बाणलिङ्गे चरे लोहे रत्नलिङ्गे स्वयम्भुवि ॥   
प्रतिमासु च सर्वासु न चण्डोधिकृतो भवेत् ॥ ६९ ॥   
विधिना स्थापिते लिङ्गे सर्वदेवासुरैर्नरैः ॥   
एतत्त्रिविधनिर्माल्यं चण्डेशोधिकृते शिवे ॥ ७० ॥   
बहिःक्षिप्तमनर्हं हि चान्यद्रव्यत्वकारणात् ॥   
पिशाचानां च सर्वेषामधिकारो हि सर्वदा ॥ ७१ ॥   
वाक्यम् ॥   
इति षड्विधप्रसादेषु निवेदितप्रसादमेव प्रसादभोक्तृर्णामर्हं भवति   
॥   
बह्वन्नं भुक्तमेवापि शिष्टान्नेन विमिश्रितम् ॥   
अनर्पितं च भुञ्जानस्तदेवोन्नतकिल्बिषम् ॥ ७२ ॥   
बोधायनस्मृतौ ॥   
पादोदकं पापहरं [पाशहरं] निर्माल्यं चैहिकप्रदम् ॥   
गुरोर्भुक्तं सदाकालमामुष्मिकफलप्रदम् ॥ ७३ ॥   
लौकिकानां तथान्येषां तेषां मुक्तिर्न विद्यते ॥   
पाषण्डिनोऽपि मुच्यन्ते गुरोरेव प्रसादतः ॥ ७४ ॥   
शिवरहस्ये ॥   
गुरुजङ्गमलिङ्गानां निर्माल्यं भुक्तिशिष्टकम् ॥   
सदैवानुभवेद्देवि प्रसादव्रतमुत्तमम् ॥ ७५ ॥   
आदित्यपुराणे ॥   
पूजका बहवः सन्ति भक्ताः शतसहस्रशः ॥   
तत्र प्रसादपात्रं तु द्वौ त्रयो नैव पञ्च षट् ॥ ७६ ॥   
प्रसादभोक्तृर्न्निन्दन्ति ये जना भक्तिसंयुतान् ॥   
  
पृ० २६०) ते यान्ति पितृभिः सार्धं नरकं नात्र संशयः ॥ ७७ ॥   
सादं शृणु कल्याणि ब्रह्मादीनां महात्मनाम् ॥   
विष्णुप्रमुखदेवानामप्यगम्यमगोचरम् ॥ ७८ ॥   
ब्रह्माण्डपुराणे ॥   
प्रसादानुभवस्यैव माहात्म्यं प्रतिपादितम् ॥   
इदं पवित्रं परममखिलागमचोदितम् ॥ ७९ ॥   
वेदवेदान्ततत्वज्ञैः पवित्रं परिभाषितम् ॥   
इतिहासशिवाचारसारभूतमुदाहृतम ॥ ८० ॥   
नानापुराणवेदेषु रहस्यं परिभाषितम् ॥   
तस्मात्सर्वप्रयत्नेन गोपनीयमिदं त्वया ॥ ८१ ॥   
महता लिङ्गरूपेण महता जङ्गमेन च ॥   
द्विविधेन समुद्भूतं प्रसादाय नमो नमः ॥ ८२ ॥   
  
इति श्रीमद्वीरशैवाचारप्रदीपिकायां त्रिविधप्रसादकरणं नाम   
चतुस्त्रिंशोऽध्यायः ॥ ३४ ॥  
  
पृ० २६१) अथ पञ्चत्रिंशोऽध्यायः ।   
  
श्रीसाम्बाय नमः ॥   
यो भक्तो वर्तते लोके तस्य मोक्षप्रदायकम् ॥   
नमामि शर्वं सर्वज्ञं सर्वलोकमहेश्वरम् ॥ १ ॥   
अथ भक्ताधिक्यप्रकरणे भविपाकनिरसनं वक्ष्यामि तद्यथा ॥   
भविनामासने याने सम्पर्के सहभोजने ॥   
सञ्चरन्ति महाघोरे नरके कालमक्षयम् ॥ २ ॥   
वीरागमे ॥   
लिङ्गधारणभक्तानां लिङ्गबाह्यनृपद्विजैः ॥   
सेवारम्भनमस्कारं रौरवं नरकं व्रजेत् ॥ ३ ॥   
ग्रन्थान्तरे ॥   
लिङ्गधारणभक्तानां लिङ्गबाह्यसतीसुतैः ॥   
आलिङ्गनाच्चुम्बनाच्च रौरवं नरकं व्रजेत् ॥ ४ ॥   
एका मुनिवरं त्यक्त्वा पतिं मित्रं पतिव्रता ॥   
कृतकृत्या भवत्पूर्वं तपसा पूज्य शङ्करम् ॥ ५ ॥   
यद्गृहेष्वन्यदेवोऽस्ति तद्गृहाणि परित्यजेत् ॥   
यद्गृहेषु भविप्राप्तिस्तद्गृहाणि परित्यजेत् ॥ ६ ॥   
लिङ्गेन सह देही च लिङ्गबाह्या त्वियं सती ॥   
सहशक्तिश्च संयोगो किं फलं किं श्रुतं भवेत् ॥   
किं भाण्डं क्षीरभाण्डं च सूकरस्पर्शि चेद्भवेत् ॥ ७ ॥   
ग्रन्थान्तरे ॥   
भविसङ्गाल्लभेज्जन्तुः कोटिजन्मतपःक्षयम् ॥   
  
पृ० २६२) ऐहिके निन्दितश्चैव परत्रे [परे च] नरकं व्रजेत् ॥ ८ ॥   
शिवज्ञानं शिवध्यानं शिवपूजा तपःफलम् ॥   
निष्फलं याति देवेशि भविसंसर्गकारणात् ॥ ९ ॥   
दुःसङ्गं च दुरुक्तं च दुःशीलं दुर्गुणं तथा ॥   
दुर्वाक्यं दुश्चरित्रं च दूरः स्याद्गुरुलिङ्गयोः ॥ १० ॥   
भविलक्षणम् ॥   
मद्यपानी मांसभक्षी अन्यदेवस्य पूजकः [वाचकः] ॥   
संसर्गी च महाद्रोही न लिङ्गी भविनः स्मृताः ॥ ११ ॥   
भविजन्मकृतं पापं भक्तजन्मविवर्जितम् ॥   
भक्तजन्म क्रियाहीनं चेद्भवेद्घोरकिल्बिषम् ॥ १२ ॥   
तस्करं परदारं च अन्यदेवस्य पूजनम् ॥   
अनृतं निष्ठुरं निन्दा इति चाण्डाललक्षणम् ॥ १३ ॥   
अग्निदग्धो घटो यद्वन्न भूयो मृत्तिका भवेत् ॥   
स शिवाचारसङ्गेन न पुनर्मानुषो भवेत् ॥ १४ ॥   
असंस्कारिकृतं पाकं शम्भोर्नैवेद्यमेव च ॥   
नैवेद्यमन्नं भुञ्जीयान्नरके कालमक्षयम् ॥ १५ ॥   
भविपाकं न कर्तव्यं लिङ्गे नैवेद्यकिल्बिषम् ॥   
स्वयम्पाकं पवित्रान्नं लिङ्गनैवेद्यमुत्तमम् ॥ १६ ॥   
भक्तानां सदनं गत्वा भुञ्जीयाद्भक्तिसंयुतः ॥  
  
पृ० २६३) भविसङ्गभविपाकनिरसननिर्णयः   
  
वर्णानामष्टदशकं चाण्डालमिव वर्जयेत् ॥ १७ ॥   
शङ्करसंहितायाम् ॥   
अन्यदृष्टिनिपातं तद्द्रव्यं तु परिवर्जयेत् ॥   
शुद्धद्रव्यं समासाद्य लिङ्गे च प्रसमर्पयेत् ॥ १८ ॥   
  
इति श्रीमद्वीरशैवाचारप्रदीपिकायां भक्ताधिक्यप्रकरणे   
भविसङ्गभविपाकनिरसननिर्णयो नाम पञ्चत्रिंशोऽध्यायः ॥ ३५ ॥  
  
पृ० २६४) अथ पट्त्रिंशोऽध्यायः ।  
  
अथ भक्तमाहात्म्यं वक्ष्मामि तद्यथा ॥ श्रुतिः ॥   
नमस्ते अस्तु रुद्ररूपेभ्यः शिवेभ्यः ॥ श्लोकः ॥   
ये रुद्रलोकादवतीर्य रुद्रा मानुष्यमाश्रित्य जगद्धिताय ॥   
कुर्वन्ति नानाविधचारुचेष्टास्तेभ्यो नमस्त्र्यम्बकपूजकेभ्यः ॥ १ ॥   
शिवरहस्ये ॥   
भक्तप्राणो ह्यहं देवि भक्तप्राणो ममैव तु ॥   
मत्तोऽधिको हि भक्तस्तु तस्माद्भक्तान्नमाम्यहम् ॥ २ ॥   
भक्तान् स्वलाभसन्तुष्टान् साधून् भूतसुहृत्तमाम् ॥   
निरहङ्कारिणः शान्तान्नमस्यामि सुहृत्तमान् [शान्तान्नमस्ते शिरसा   
सकृत्]॥ ३ ॥   
निरपेक्षं मुनिं शान्तं निर्वैरं समदर्शिनम् ॥   
अनुव्रजाम्यहं नित्यं पूजयन्त्यङ्घ्निरेणुभिः ॥ ४ ॥   
परमाद्वैतविज्ञाननिष्ठस्यास्य महात्मनः ॥   
शुश्रूषा क्रियते येन तत्पादौ मम मस्तके ॥ ५ ॥   
पद्मपुराणे ॥   
मुखे पञ्चाक्षरी यस्य भाले यस्य त्रिपुण्ड्रकम् ॥   
चित्ते शिवानुसन्धानं तस्य पादरजोऽस्म्यहम् ॥ ६ ॥   
ब्रह्मोवाच ॥   
तत्पादभृत्यभृत्यानां भृत्यभृत्यत्वमुत्तमम् ॥   
मदीशदेवदेवेश देवानामपि दुर्लभम् ॥ ७ ॥   
  
पृ० २६५) शिवभक्तमाहात्म्यवर्णनम्   
  
कर्मावलम्बकाः केचित्केचित्ज्ञानावलम्बकाः ॥   
वयं तु शिवभक्तानां पादरक्षावलम्बकाः ॥ ८ ॥   
श्रुतिः ॥   
या ते रुद्रऽशिवा तनूरघोराऽपापकाशिनी ॥   
तया नस्तनुवा शन्तमया गिरिशं ताभिचाकशीहि ॥   
अस्मिन्नर्थे कारणागमे ॥   
अपापकाशीति वपुः श्रुतं ते शिष्टाः प्रसिद्धा भगवन्नपापाः ॥   
अतस्त्वदीयानपहाय भक्तानन्यानशिष्टैति निश्चिनोमि ॥ ९ ॥   
(लैङ्गे)   
श्वपचः शिवभक्तश्चेत्स एव कुलजाधिकः ॥ १० ॥   
न लिङ्गी सर्वदैवज्ञो यस्तु चाण्डालवद्भुवि ॥   
लिङ्गार्चकस्तु श्वपचो द्विजकोट्यां विशिष्यते ॥ ११ ॥   
मुण्डकोपनिषदि ॥   
निर्माल्यमेव सदा भक्षयेत् ॥   
चाण्डालो नैव चाण्डालः पुल्कसो नैव पुल्कसः ॥   
अपि वा यश्चाण्डालः शिवेति वाचं वदेत्तेन सह भुञ्जीत तेन सह   
भुञ्जीतेति ॥   
अस्मिन्नर्थे वायवीयसंहितायाम् ॥ शिवेति वाचं यो नित्यं चाण्डालोऽपि   
वदेन्मुदा ॥  
सह तेन वदेद्वाचं सह तेन वसेत्सदा ॥   
वदेत्तेन वसेत्तेन विशेत्तेन पुनः पुनः ॥   
भुञ्जीत साकं मुञ्जीतेत्याह सामश्रुतिः खलु ॥ १२ ॥  
  
पृ० २६६) शिवभक्तियुतो मर्त्यश्चाण्डालः पुल्कसोऽपि वा ॥   
नारी नरो वा षण्ढो वा सद्यो मुच्येत संसृतेः ॥ १३ ॥   
मार्गस्थो वाप्यमार्गस्थो मुर्खो वा पण्डितोऽपि वा ॥   
मम भक्तो यदि भवेत्सर्वस्मादधिको हि सः ॥ २४ ॥   
किं कुलेन किमाचारैः किं शीलेन गुणेन वा ॥   
भक्तिलेशयुतः शम्भोः स वन्द्यः सर्वदेहिनाम् ॥ १५ ॥   
आदित्यपुराणे ॥   
सद्भक्तः सर्वदा स्कन्द श्वपचोऽपि मम प्रियः ॥   
न तस्मादधिकं किञ्चिद्विद्यते पात्रमुत्तमम् ॥ १६ ॥   
यथा पङ्के सरोजं स्याद्यथा काष्ठे हुताशनः ॥   
यथा सुवर्णं पाषाणे भक्तश्चाण्डालवंशजः ॥ १७ ॥   
सूक्तिसुधार्णवे ॥ वृत्तम् ॥   
पुंसः स्वरूपविनिरूपणमेव कार्यं तज्जन्मभूमिगुणदोषकथा वृथैव   
॥   
कः कालकूटमभिनन्दति सागरोत्थं को वारविन्दमभिनिन्दति   
पङ्कजातम् ॥ १८ ॥   
दार्वश्मलोहमृदुलं जातं लिङ्ग प्रतिष्ठितम् ॥   
यथा पूज्यं तथैव स्याद्भक्तश्चाण्डालवंशजः ॥ १९ ॥   
काञ्चनं रजतं ताम्रं लोहं चेति चतुष्टयम् ॥   
यद्वद्याति सुवर्णत्वं रसवेदप्रभावतः ॥ २० ॥   
  
पृ० २६७) तद्वच्छूद्रादिपात्रं हि शिवमन्त्रात्मकत्वतः ॥   
विद्वद्रसेन महता परं ब्रह्मत्वमेत्यलम् ॥ २१ ॥   
शिवदीक्षाभिजातस्य पूर्वजातिं न चिन्तयेत् ॥   
सुप्रतिष्ठितलिङ्गे तु न यथा पूर्वभावना ॥ २२ ॥  
शिवसंस्कारसम्पन्नो ह्ययं शूद्रो ह्ययं द्विजः ॥  
इति भेदः कृतो येन रौरवं नरकं व्रजेत् ॥ २३ ॥   
यस्य चित्तं शिवे लीनं तस्य जात्यादिकं स्मरन् ॥   
शिवलिङ्गे शिलाबुद्धिं कुर्वाण इव पातकी ॥ २४ ॥   
वासिष्ठे ॥   
वाल्मीकश्च वसिष्ठश्च गार्ग्यमाण्डव्यगौतमाः ॥   
पूर्वाश्रयैकनिष्ठाः स्युर्दीक्षया मुनिसत्तमाः ॥ २५ ॥   
वाक्यम् ॥   
इत्यादिवचनेन महात्मनां शिवभक्तानां जननादिकमप्रयोजनमित्युक्तं   
भवति ॥ वायवीयसंहितायाम् ॥   
ब्राह्मणो वापि चाण्डालो दुर्गुणः सुगुणोऽपि वा ॥   
भस्मरुद्राक्षधारी यो देहान्ते तु शिवं व्रजेत् ॥ २६ ॥   
शिवरहस्ये ॥   
ग्रामे तु मलिनं तोयं यथा गच्छति सागरम् ॥   
शिवसंस्कारसम्पन्ने जातिभेदं न कारयेत् ॥ २७ ॥   
दक्षाध्वरे ॥   
दधीचिरुवाच ॥   
पाषण्डाचारनिरताः सर्वे निरयगामिनः ॥   
कलौ युगे तु सम्प्राप्ते दरिद्राः शूद्रयाचकाः ॥ २८ ॥   
  
पृ० २६८) बहुनोक्तेन किं साक्षाच्छिवे संसारमोचके ॥   
तत्सम्बन्धिषु सर्वेषु श्रुतिस्मृत्यादिकेषु च ॥ २९ ॥   
युष्माकं वंशजातानां युष्माकं तु तथैव च ॥   
श्रद्धाभावस्तथैवास्तु शापस्तीव्रः कृतो मया ॥ ३० ॥   
स्कान्दे ॥   
चतुर्वेदधरो विप्रः शिवभक्तिविवर्जितः ॥   
नरो नरकगामी स्यात्तस्य सम्भाषणादपि ॥ ३१ ॥   
यश्चतुर्वेदनिरतः शिवभक्तिविवर्जितः ॥   
तेन सम्भाषणं नित्यं न कुर्यादुपजीवनम् ॥ ३२ ॥   
चतुर्वेदधरो विप्रः शिवभक्तिविवर्जितः ॥   
वेदभारभराक्रान्तः स वै ब्राह्मणगर्दभः ॥ ३३ ॥   
चतुर्वेदधरो विप्रः शिवभक्तिविवर्जितः ॥   
तस्य काञ्चनदानेन दाताऽपि नरकं व्रजेत् ॥ ३४ ॥   
श्वपचोऽपि मुनिश्रेष्ठः शिवभक्त्या द्विजाधिकः ॥   
शिवभक्तिविहीनस्तु ब्राह्मणः श्वपचाधमः ॥ ३५ ॥   
  
इति श्रीमद्वीरशैवाचारप्रदीपिकायां भक्ताधिक्यप्रकरणे   
शिवभक्तमाहात्म्यवर्णनं नाम षट्त्रिंशोऽध्यायः ॥ ३६ ॥  
  
पृ० २६९) अथ सप्तत्रिंशोऽध्यायः ।  
  
श्रीसाम्बाय नमः ॥   
भक्ताचारं वक्ष्यामि तद्यथा ॥ शिवज्ञानविद्यायाम् ॥   
ईश्वर उवाच ॥   
सदाचारं प्रवक्ष्यामि सम्यग्ज्ञानस्य साधनम् ॥ १ ॥   
यस्मादाचारहीनस्य ज्ञानं निष्फलतां व्रजेत् ॥   
सदाचारेण देवत्वमृषित्वं च वरानने ॥   
उपागताः कुयोनित्वं मनुष्यास्तद्विपर्यये ॥ २ ॥   
आचारहीनः पुरुषो लोके भवति निन्दितः ॥   
तस्मात्सर्वप्रयत्नेन सम्यगाचारवान् भवेत् ॥ ३ ॥   
यः शिवाचारसम्पन्नो ह्यनाचारेण मिश्रितः ॥   
न प्रसादी न चाचारी सर्वभक्षीव वायसः ॥ ४ ॥   
सती सुतश्च भृत्यश्च दासी गोपस्तथैव च ॥   
सर्वं लिङ्गार्चकं [लिङ्गाङ्कितं] श्रेष्ठमन्यच्चाण्डालवद्भवेत् ॥ ५   
॥   
गृहं क्षेत्रं च बीजं च धान्यानि च धनानि गौः ॥   
एतल्लिङ्गाङ्कितं शुद्धमन्यथा नरकं व्रजेत् ॥ ६ ॥   
शिवरहस्ये ॥   
भक्तहस्तगतं द्रव्यं धनं वस्त्रविभूषणम् ॥   
नन्दिमुद्राङ्कितं ग्राह्यं द्रव्यशुद्धिरिहोच्यते ॥ ७ ॥   
नन्दिमुद्राङ्कितं क्षेत्रं युक्तं शिवशरण्यकैः ॥   
तदेव पावनं क्षेत्रं क्षेत्रशुद्धिरिहोच्यते ॥ ८ ॥   
भक्तेन यत्कृतं वेश्म लिङ्गमुद्रासमन्वितम् ॥   
  
पृ० २७०) अभक्तस्पर्शनाभावाद्वेश्मशुद्धिरिहोच्यते ॥ ९ ॥   
भक्तेन कृतभाण्डानि लिङ्गमुद्राङ्कितानि च ॥   
जलपाकक्रियायां च भाण्डशुद्धिरिहोच्यते ॥ १० ॥   
विभूतिसंस्कृतं काष्ठं भक्तानीतं च सुव्रते ॥   
तदेव योग्यं काष्ठेषु काष्ठशुद्धिरिहोच्यते ॥ ११ ॥   
तृणगुल्मलतादीनि भक्तानीतानि चैव हि ॥   
संस्कृत्य भस्मना देवि तृणशुद्धिरिहोच्यते ॥ १२ ॥  
[भक्तारामे समुत्पन्नं नागवल्लिदलैर्युतम् ॥ चूर्णं   
स्वहक्व्वञ्चेच्छुद्धिस्ताम्बूलिका मता ॥ १ ॥] भक्तदारुसमुत्पन्नं फलं   
पत्रादिकं समम् ॥   
अथ स्वहस्तपक्वं च शुद्धिस्ताम्बूलिका मता ॥ १३ ॥   
अभक्तस्पर्शनाभावात्पक्वमन्नं वरानने ॥   
शाकं तैलादिकं सर्वं पाकशुद्धिरिहोच्यते ॥ १४ ॥   
घृतं दधि पयस्तक्रं माक्षिकं वर्जयेत्ततः ॥   
तद्वर्जनं च वै देवि रसशुद्धिरिहोच्यते ॥ १५ ॥   
[गुरुसंस्कारमाहात्म्यः सम्प्रदाययुतो भवेत् ॥ न भवो भवसंस्कारो   
भवशुद्धिरिहोच्यते ॥] गुरुसंस्कारमाहात्म्यसम्प्रदाययुतो भवेत् ॥   
अथवा भवसंस्कारे भवशुद्धिरिहोच्यते ॥ १६ ॥   
सर्वभूतदया नित्यं पञ्चभूतेषु संस्क्रिया ॥  
  
पृ० २७१) भक्ताचारवर्णनम्   
  
स्वाभूतपोषणाभावो भूतशुद्धिरिहोच्यते ॥ १७ ॥   
लिङ्गार्चनविधौ भक्तः काष्ठमौनं समाचरेत् ॥   
दत्वा च भावनां लिङ्गे भावशुद्धिरिहोच्यते ॥ १८ ॥   
समयाराधनं नित्यं धनप्राणाभिमानकैः ॥   
त्रिसन्ध्यां ध्यानतो देवि मार्गशुद्धिरिहोच्यते ॥ १९ ॥   
रात्रौ मध्यमयामे तु सुप्तेष्वखिलजन्तुषु ॥   
प्रौढः प्रसादभोगश्च कालशुद्धिरिहोच्यते ॥ २० ॥   
विनयः सर्वभक्तानां क्रियते हितया गिरा ॥   
तद्वाचश्चानुकूल्यं च [प्रियत्वानुकूल्यं] नयशुद्धिरिहोच्यते ॥ २१ ॥  
आसने शयने याने गमनागमने स्थितौ ॥   
भक्तेन सह साङ्गत्यं जनशुद्धिरिहोच्यते ॥ २२ ॥   
संस्काराः षड्विधाः प्रोक्ता जलं पुष्पं फलानि च ॥   
पत्रं पात्रं तथा गोत्रं भक्तानां भक्तवत्सले ॥ २३ ॥   
भक्तहस्तभवे कूपे प्रत्यहं तरुणं जलम् ॥   
भस्ममन्त्रपवित्रं च गृहीतं जलसंस्कृतिः ॥ २४ ॥   
नव कुम्भगतं तोयमदृष्टं भविनामपि [मद्वैष्टं भविनामपि] ॥   
तज्जलं लिङ्गयोग्यं च तथान्यद्वर्जयेत्सुधीः ॥ २५ ॥   
अदुष्टाणि च पुष्पाणि विमुक्तानि शिलीमुखैः ॥   
अन्यान्युपहृतान्येवं पुष्पसंस्कारसम्भवः ॥ २६ ॥   
यानि कानि फलान्येव भक्तहस्तगतानि वै ॥   
  
पृ० २७२) अभक्तदर्शनाभावात्कथ्यते फलसंस्कृतिः ॥ २७ ॥   
पत्राणि चक्रवर्त्यादि भक्तहस्तभवानि वै ॥  
तत्र शाखादिपाकोयं कथ्यते पत्रसंस्कृतिः ॥ २८ ॥   
पात्राणि जङ्गमादीनि तत्पादरजसा शिवे ॥   
तेनैव पावितं विश्वं कथ्यते पात्रसंस्कृतिः ॥ २९ ॥   
गोत्राणि शिवगोत्राणि तत्र सम्बन्धकारणम् ॥   
भयभक्तिः परा तत्र कथ्यते गोत्रसंस्कृतिः ॥ ३० ॥   
वातुलतन्त्रे ॥   
दासत्वं वीरदासत्वं भृत्यत्वं वीरभृत्यकम् ॥   
समयः सकलावस्था सज्जनः षड्विधस्तथा ॥ ३१ ॥   
आदौ नियमसंयुक्तो गुरुपादाम्बुजार्चने ॥   
कर्मयोगयुतः प्रोक्तो दासभावस्तु सज्जनः ॥ ३२ ॥   
स्वामिभृत्यसमोपेतं परदैवविवर्जितम् ॥   
मद्भक्ताकाङ्क्षितं चित्तं वीरदासत्वसज्जनः ॥ ३३ ॥   
अकुलं कुलवन्तं वा नमस्कृत्य च भोजयेत् ॥   
शेषान्नं भुज्यते देवि भृत्यभावस्तु सज्जनः ॥ ३४ ॥   
अष्टसिद्धियुतं प्रोक्तमीषणत्रयसंयुतम् ॥   
आसुरं कर्म योगेन वीरभृत्यत्वसज्जनः ॥ ३५ ॥   
स्वगृहं स्वधनं चैव स्वदेहं भक्तिसंयुतः ॥   
जङ्गमे स्थावरे दद्यात्समयाचारसज्जनः ॥ ३६ ॥  
  
पृ० २७३) दासभावाद्यर्चनाक्रमवर्णनम्   
  
अणिमादिगुणैश्वर्यमीषणत्रयवर्जितम् ॥   
निर्मलं निरहङ्कारं सकलावस्थसज्जनः ॥ ३७ ॥   
गुरौ लिङ्गे दृढं भक्तः सत्यवादी जितेन्द्रियः ॥   
सुव्रतः सुमतिश्चैव दासभावार्चनाक्रमः ॥ ३८ ॥   
शुद्धलिङ्गार्चनं नित्यं सज्जनः समयान्वितः ॥   
अन्यथा दैवतं नास्ति वीरदासार्चनक्रमः ॥ ३९ ॥   
पुष्पानुलेपनं वस्त्रं पाद्याद्याभरणान्वितम् ॥   
ताम्बूलागरुकर्पूरसुगन्धामोदपूरितम् ॥ ४० ॥   
यो यजेद्गेयनृत्तादिधवलछत्रचामरैः ॥   
नतिस्तोत्रं प्रकुर्वीत भृत्याचारार्चनक्रमः ॥ ४१ ॥   
प्राणलिङ्गव्रते लुप्ते हस्तखड्गादवञ्चयन् ॥   
मुखं पङ्कजवच्छिन्द्याद्वीरभृत्यार्चनाक्रमः ॥ ४२ ॥   
तैलाभ्यङ्गं च वस्त्रं च मिष्टान्नं जङ्गमार्पितम् ॥   
सुखसम्भाषणं प्रीत्या समयाराधनक्रमः ॥ ४३ ॥   
चित्तं समरसं शान्तं भावपुष्पाम्बुनिर्मलम् ॥   
आत्मलिङ्गार्चनं नित्यं सर्वावस्थार्चनक्रमः ॥ ४४ ॥   
वायवीयसंहितायाम् ॥   
सत्यं दया क्षमा शौचं नियमो मार्दवं तथा ॥   
  
पृ० २७४) तपस्त्यागो ब्रह्मचर्यं सन्तुष्टिश्चार्जवं तथा ॥ ४५ ॥   
धर्मा एकादश प्रोक्ता भक्तानां शुभलाञ्छने ॥ ४६ ॥   
कामम्भक्तिरतौ कुर्यात्क्रोधं चाधर्मकर्मणि ॥   
लोभं शिवार्चने कुर्यान्मोहं भक्तजने प्रिये ॥ ४७ ॥   
मात्सर्यं करणेष्वेवं मदं मायापराभवे ॥ ४८ ॥   
चर्मपात्रे जलं तैलं न ग्राह्यं भक्तवत्सले [भक्तितत्परैः] ॥   
गृह्यते यदि भक्तेन रौरवं नरकं व्रजेत् ॥ ४९ ॥   
बृहत् कालोत्तरे ॥   
देवार्चनादिकं कर्म कार्यं दीक्षान्वितैः सदा ॥   
नास्ति शावं ततस्तेषां सूतकं वा यतात्मनाम् ॥ ५० ॥   
शिवधर्मे ॥   
लिङ्गार्थं जङ्गमार्थं वा पचनं नात्मकारणात् [मोक्षकारणं]॥   
आत्मार्थं यः पचेदन्नं नरकार्थं स जीवति ॥ ५१ ॥   
ब्रह्मपुराणे ॥   
अनाराध्य महादेवं न भुञ्जीयात्कदाचन ॥   
एष धर्मः परो ज्ञेयः शेषो भवतु वा नवा ॥ ५२ ॥   
सौरे ॥   
आरोपयन्ति ये कर्म शिवाश्रमगमानुषान् ॥   
कुम्भीपाकाग्निना दग्धा जायन्ते नीचयोनिषु ॥ ५३ ॥   
सर्वज्ञानोत्तरे ॥   
नच मुख्यतया स्कन्द लोकधर्मं समाश्रयेत् ॥   
नान्यशास्त्रसमाधिष्ठं न चान्यां देवतां स्मरेत् ॥ ५४ ॥   
वीरभद्रीये ॥   
पतिव्रतास्वभावेन विहायान्यत्तु दैवतम् ॥   
  
पृ० २७५) भक्तस्यशिवेतरदेवतापूजानिषेधादिकथनम्   
  
शिवमेकं भजेद्भक्त्या सर्वशान्तिकरं परम ॥ ५५ ॥   
आदित्यपुराणे ॥   
शिवभक्तो नरो राजन् भक्तोऽन्येषु सुरेषु यः ॥   
स्वपतिं युवती त्यक्त्वा यथैवान्येषु सज्जते [रज्जते]॥ ५६ ॥   
ब्रह्मगीतायाम् ॥   
शिवपूजापरो भूत्वा योऽन्यं दैवमनुस्मरेत् ॥   
अष्टाविंशतिकोटीषु नरकेषु पतेत्ध्रुवम् ॥ ५७ ॥   
वातुलतन्त्रे ॥   
यत्र चाचारनिन्दास्ति कदाचित्तत्र न व्रजेत् ॥   
यद्गृहे शिवनिन्दाऽस्ति तद्गृहाणि परित्यजेत् ॥ ५८ ॥   
स्कान्दे ॥   
यः सर्वभूताधिपतिं विश्वेशानं विनिन्दति ॥   
न तस्य निष्कृतिः शक्या कर्तुं वर्षशतैरपि ॥ ५९ ॥   
वृत्तम् ॥   
जगत्पतेर्वेदपुराणवेदिभिर्न तस्य लोकैकगुरोः पिनाकिनः ॥   
शृण्वन्ति निन्दामनुमोदयन्ति वा गच्छन्ति तेऽप्याशु सुदारुणां गतिम् ॥   
६० ॥   
शैवे ॥   
शिवनिन्दाकरं दृष्ट्वा घातयेदथवा शपेत् ॥   
स्थानं वा तत्परित्यज्य गच्छेद्यद्यक्षमो भवेत् ॥ ६१ ॥   
शिवनिन्दाकरान् हन्तुमशक्तोऽपि स्वयं हतः ॥   
सद्य एव विमुच्येत त्रिसप्तकुलसंयुतः ॥ ६२ ॥   
शिवधर्मे ॥   
एवमादि समाचारमनुतिष्ठेच्छिवाश्रमी ॥  
  
पृ० २७६) अशेषपाशनिर्मुक्तः शिवलोके महीयते ॥ ६३ ॥   
आदित्यपुराणे ॥   
नान्यो विमुक्तये पन्थाः सदाचारमृते नृणाम् ॥   
तस्मात्कुर्यात्सदाचारं तुष्टये गिरिजापतेः ॥ ६४ ॥   
  
इति श्रीमद्वीरशैवाचारप्रदीपिकायां भक्ताधिक्यप्रकरणे   
भक्ताचारवर्णनं नाम सप्तत्रिंशोऽध्यायः ॥ ३७ ॥  
  
पृ० २७७) अथाष्टत्रिंशोऽध्यायः ।   
  
श्रीसाम्बाय नमः ॥   
अथ भक्तदानमाहात्म्यं वक्ष्यामि तद्यथा ॥ शङ्करसंहितायाम् ॥   
ऋषय ऊचुः ॥   
सूत धर्मविदां श्रेष्ठ ज्ञातमस्माभिरुत्तमम् ॥   
वीरशैवाश्रितं धर्मरहस्यं त्वत्प्रसादतः ॥ १ ॥   
इदानीं श्रोतुमिच्छामो वीरमाहेश्वरस्य तु ॥   
कृतदानफलं पूजाफलं त्वं वक्तुमर्हसि ॥ २ ॥   
सूतः ॥   
वक्ष्ये भाग्यवतां श्रेष्ठाः प्राणलिङ्गाङ्गसङ्गिनः ॥   
कृतदानफलं पूजाफलं माहेश्वरस्य तु ॥ ३ ॥   
पुरा कुमारः पप्रच्छ शङ्करं शशिभूषणम् ॥   
एतमर्थं महाभागः प्रोवाचास्मै महेश्वरः ॥ ४ ॥   
  
शङ्कर उवाच ॥   
  
वक्ष्यामि शिवभक्तस्य दानमानार्चनाफलम् ॥   
संसारपाशबन्धघ्नं सम्यग्ज्ञानप्रदं नृणाम् ॥ ५ ॥   
वृत्तम् ॥   
यो हस्तपीठे निजलिङ्गमिष्टं विन्यस्य तल्लीनमनः प्रचारः ॥   
बाह्यक्रियासङ्कुलनिःस्पृहात्मा सम्पूजयत्यङ्ग स वीरशैवः ॥ ६ ॥   
दुर्लभास्त्रिषु लोकेषु प्राणलिङ्गाङ्गसङ्गिनः ॥   
पूर्वजन्मकृतात्पुण्यात्केषां चित्सुलभा भुवि ॥ ७ ॥   
यैः पुराऽराधितः शम्भुर्भक्तिप्रणतमानसैः ॥   
तैरेव लभ्यः पुण्यात्मा शिवलिङ्गाङ्गसङ्गभाक् ॥ ८ ॥   
यत्र तिष्ठति लिङ्गाङ्गसम्बन्धीशपरायणः ॥   
  
पृ० २७८) निमिषं निमिषार्धं वा तच्छिवक्षेत्रमुच्यते ॥ ९ ॥   
लिङ्गाङ्गसङ्गिनः पुंसो ये दृग्विषयवर्तिनः ॥   
ते सर्वे पापनिर्मुक्ता यास्यन्ति परमां गतिम् ॥ १० ॥   
प्राणलिङ्गैकनिष्ठस्य देहं स्पृष्ट्वा समीरणः ॥   
यत्र गच्छति तत्रस्था मर्त्या मुक्ता न संशयः ॥ ११ ॥   
शिवलिङ्गाङ्गसम्बन्धभाजां दर्शनमात्रतः ॥   
मुक्तिं गच्छन्ति मनुजाः पशुपक्षिमृगादयः ॥ १२ ॥   
लिङ्गाङ्गसङ्गिनं मर्त्यं लिङ्गध्यानपरायणम् ॥   
अनुव्रजति यो मर्त्यः सोऽपि मुक्तिमवाप्नुयात् ॥ १३ ॥   
या पूजा मम भक्तस्य कृता येन षडानन ॥   
सा ममैव कृता पूजा तेन नास्त्यत्र संशयः ॥ १४ ॥ वृत्तम् ॥   
माहेश्वरस्य हृदयाम्बुजकर्णिकायां मध्ये वसामि गिरिराजसुतासहायः   
॥   
तं पूजयेद्यदिह मां मनुजोऽर्चयेद्यस्तस्मै ददामि शिखिवाहन   
वाञ्छितार्थान् ॥ १५ ॥   
बहिस्थाः सर्वदा सर्वे त्वं नन्दी गणनायकः ॥   
ममात्मा प्राणलिङ्गैक्यः स एवाहं न संशयः ॥ १६ ॥   
वीरमाहेश्वरं मां च विभिन्नं प्रवदन्ति ये ॥   
ते मूढा एव मनुजा नात्र कार्या विचारणा ॥ १७ ॥ वृत्तम् ॥   
अतः सुखार्थी शिवलिङ्गपूजकं समर्चयेन्नित्यमतन्द्रितः सुधीः ॥   
समस्तसंसारनिवृत्तये सदा जलान्नवस्त्राभरणासनादिभिः [अङ्गना]॥   
१८ ॥   
  
पृ० २७९) शिवभक्तदानमाहात्म्यम्   
  
युगपच्छिवलिङ्गैक्यपादस्पृष्टरजांसि च [युगपच्छिवलिङ्गैक्यपादं   
स्पृष्ट्वा रजांसि च ॥] ॥   
पतन्ति मस्तके यस्य स मुक्तो नात्र संशयः ॥ १९ ॥   
पादप्रक्षालनं यस्तु कुरुते शीतलोदकैः ॥   
वीरमाहेश्वरस्यासौ चतुरम्बुधिराड् भवेत् ॥ २० ॥  
धृतलिङ्गस्य भक्तस्य पादप्रक्षालितं जलम् ॥   
पापशुद्ध्यर्थमज्ञानां तत्तीर्थं शिखिवाहन ॥ २१ ॥   
प्राणलिङ्गाङ्गसम्बन्धिपादप्रक्षालितं जलम् ॥   
लिङ्गाङ्गसङ्गरहितः पिबेत्तत्तस्य पुण्यदम् ॥ २२ ॥  
दद्यान्मृद्वासनं यस्तु शिवभक्तस्य सादरम् ॥   
धृतलिङ्गस्य स पुमान् सप्तद्वीपाधिपो भवेत् ॥ २३ ॥   
वस्त्रं शीतापनोदार्थं यो दद्याच्छिवयोगिने ॥   
स सर्वभोगसंयुक्तं लभते ब्रह्मणः पदम् ॥ २४ ॥   
छत्रं चोपानहौ यस्तु चामरव्यजनानि च ॥   
दद्याल्लिङ्गार्चकायासावैन्द्रं पदमवाप्नुयात् ॥ २५ ॥   
धनं दद्याद्यथाशक्ति यः पुमाञ्च्छिवयोगिने ॥   
स धनेशत्वमाप्नोति सर्वभोगसमन्वितम् ॥ २६ ॥   
कारयित्वा गृहं सम्यक् सर्वोपकरणान्वितम् ॥   
लिङ्गाङ्गसङ्गिने दद्याद्यः स शैवं पदं व्रजेत् ॥ २७ ॥   
दानानां च समस्तानां चत्वार्येतानि भूतले ॥   
श्रेष्ठानि कन्यागोभूमिविद्यादानानि सर्वदा ॥ २८ ॥   
तस्मात्कन्याप्रदानेन समं दानं न विद्यते ॥   
  
पृ० २८०) सन्ततौ सन्ततौ तस्यां यान्यपत्यानि भूतले ॥ २९ ॥   
भवन्ति तेषां रोमाणि यावन्त्यङ्गेषु सन्ति वै ॥   
तावन्ति वर्षाणि नरो विमानं सार्वकामिकम् ॥ ३० ॥   
आरुह्य सर्वलोकेषु भ्रमन् कन्याप्रदः सुखम् ॥   
सर्वभोगान् क्रमाद्भुक्त्वा ततो गच्छेच्छिवैक्यताम् ॥ ३१ ॥   
पयस्विनीं सवत्सां गां सर्वालङ्कारभूषिताम् ॥   
यो दद्याच्छिवभक्ताय स गच्छेच्छिवसन्निधिम् ॥ ३२ ॥   
दत्तायां भूमिसम्भूतबीजसङ्ख्यातवत्सरान् ॥   
भूमिदः शाम्भवे लोके सर्वान्कामानवाप्नुयात् ॥ ३३ ॥   
यो दद्यादीशभक्ताय विद्याकोशस्य पुस्तकम् ॥   
स सर्वकर्मनिर्मुक्तो न पिबेज्जननीस्तनम् ॥ ३४ ॥   
विद्यादानसमं दानं नास्ति लोकेषु सर्वदा ॥   
विद्यया प्राणिनां मुक्तिस्तस्माद्दानमनुत्तमम् ॥ ३५ ॥   
दद्यादन्नं महादेवभक्ताय शिवयोगिने ॥   
सर्वपापविनिर्मुक्तः शिवलोके महीयते ॥ ३६ ॥   
यावन्त्यन्नस्य सिक्त्थानि दत्तस्य शिवयोगिने ॥   
तावन्ति वर्षाणि नरो वसेच्छिवपुरे सुखी ॥ ३७ ॥   
अन्नं वा जलमात्रं वा यद्दत्तं लिङ्गधारिणे ॥   
तदन्नं मेरुसदृशं तज्जलं सागरोपमम् ॥ ३८ ॥   
यत्र माहेश्वरः कुर्याच्छिवलिङ्गार्चनं सकृत् ॥   
  
पृ० २८१) शिवभक्तपूजामहिमावर्णनम्   
  
वसन्ति तत्र तीर्थानि सर्वाणि सततं गुह ॥ ३९ ॥   
आत्मनो यदभीष्टं तु तेन द्रव्येण पूजयेत् ॥   
येन केन प्रकारेण शिवभक्तस्य चेतसः ॥ ४० ॥   
यस्तृप्तिं कुरुते मर्त्यः स वै शिवपुरं व्रजेत् ॥ ४१ ॥   
संसारसागरेऽगाधे दुःखावर्तशताकुले ॥   
मज्जतां मनुजानां वै पूजा माहेश्वरस्य नौः ॥ ४२ ॥   
तस्मात्सर्वं परित्यज्य वीरमाहेश्वरं जनम् ॥   
पूजयेदादराद्यस्तु स सम्यग्ज्ञानवान् भवेत् ॥ ४३ ॥ वृत्तम् ॥   
न वीरमाहेश्वरसेवया विना शिवस्य भक्तिर्मनुजस्य विद्यते ॥   
विनास्ति भक्त्या शिववेदनं नहि प्रधानमेतच्छिवभक्तपूजनम् ॥ ४४ ॥   
शङ्करः ॥   
अथ चोक्तप्रकारेण शिवभक्तास्तपस्विनः ॥   
पूजयाऽनिशमव्यग्रो वत्स लिङ्गाङ्गसङ्गिनः ॥ ४५ ॥   
अस्मिन्नर्थे स्वसंवेद्ये श्रुतयः सकलागमाः ॥   
पुराणानि समस्तानि पर्यवस्यन्ति युक्तयः ॥   
बहुनोक्तेन हे वत्स सार एष मयोदितः ॥ ४६ ॥   
सूतः ॥   
इत्युक्तः शङ्करेणऽसौ श्रीमांश्च शिखिवाहनः ॥   
ननाम गिरिशं भक्त्या सर्वज्ञं करुणानिधिम् ॥ ४७ ॥   
यूयं श्रद्धान्विता विप्रा दानमानार्चनादिभिः ॥   
षट्स्थलज्ञानवन्तं च वीरमाहेश्वरं जनम् ॥ ४८ ॥   
पूजयध्वं महाभागाः पूजा सा पुरुषार्थदा ॥ ४९ ॥   
एष वः कथितो धर्मः सर्वधर्मोत्तमोत्तमः ॥  
  
पृ० २८२) शिवप्रीतिकरो विप्राः शिवभक्तार्चनाङ्कितः ॥  
नातः परतरो धर्मस्त्रिषु लोकेषु विद्यते ॥ ५० ॥   
विद्यायां रमते यस्या?न्मायां हेयां श्ववद्रहेत् ॥   
अनेनैव निरुक्तेन वीरमाहेश्वरः स्मृतः ॥ ५१ ॥   
तस्मात्सर्वप्रयत्नेन वीरमाहेश्वरं जनम् ॥   
आराधयथ विप्रेन्द्रा यूयं भक्ति पुरःसराः ॥ ५२ ॥   
य इदं पुण्यमाख्यानं शृणोत्येकाग्रमानसः ॥   
शिवलिङ्गार्चनाकाले तस्मै शम्भुः प्रसीदति ॥ ५३ ॥   
गृहे यस्येदमाख्यानपुरकं तिष्ठति ध्रुवम् ॥   
तस्यैश्वर्यसमृद्धिः स्यान्नाग्निचोरभयं भवेत् ॥ ५४ ॥   
पठते श्रावयेद्यस्तु धर्माख्यानमिदं नरः ॥   
स त्रिसप्तकुलोपेतः शिवलोक महीयते ॥ ५५ ॥ वृत्तम् ॥   
भूतिस्ते परमप्रकाश उत भो रुद्राक्षमेवं श्रीपञ्चाक्षरमन्त्र एव   
भवदीयं दिव्यनामस्फुटम् ॥   
लिङ्गं मूर्तिरुमापते परानन्दामृतं चोदकं प्रासादत्वमभूत्प्रसाद   
इति तं भक्तिर्भजत्यद्य? ॥ ५६ ॥   
कायो जडो हि जीवः स्याज्जडाजडसमाह्वयः ॥   
अजडः प * *? शानस्तयोरैक्यं जडं विना ॥ ५७ ॥   
वर्तिः कायो दीपमूलो जीवो *? पाग्र ईश्वरः ॥   
  
पृ० २८३) दृष्टान्तो दृश्यते लोके जीवेशैक्यपदं प्रति ॥ ५८ ॥   
न भेदो वर्तिसन्त्यागे दीपमूलाग्रयोर्यथा ॥   
न जीवेश्वरयोर्भेदो देहत्यागे तथैवहि ॥ ५९ ॥    
  
इति श्रीमद्वीरशैवाचारप्रदीपिकायां भक्ताधिक्यप्रकरणे शिवभक्त   
दानपूजामाहात्म्यकथनन्नाम अष्टत्रिंशोऽध्यायः ॥ ३८ ॥  
  
  
  
  
  
  
  
  
