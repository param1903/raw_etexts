+++
"Catalog number" = "M00538"
"Uniform title" = "muṇḍamālātantram 2"
Editor = [ "rasika mohana caṭṭopādhyāya",]
Subjects = [ "tantra / āgama",]
Description = "This tantra is a different text from muṇḍamālātantra I, though they coincide in their contents and concerns and belong to the same period. A fairly late tantra."
"Publication city" = [ "Calcutta",]
"Publication country" = "India"
title_iast = "muṇḍamālātantram 2"
title = "मुण्डमालातन्त्रम् २"

+++
  
  
  
  
  
॥ ॐ नमः शिवाय ॥  
  
सर्वानन्दमयीं विद्यां सर्वाम्नायैर्नमस्कृताम् ।  
  
सर्वसिद्धिप्रदां देवीं नमामि परमेश्वरीम् ॥ १ ॥  
  
  
श्रीदेवी उवाच  
  
  
देवदेव महादेव परमानन्दसुन्दर ।  
  
प्रसीद गुह्यवक्त्रान्त कथयस्व प्रियंवद ॥ २ ॥  
  
सर्वतन्त्रेषु मन्त्रेषु गुप्तं यत् पञ्चवक्त्रतः ।  
  
तत् प्रकाशय गुह्याख्यं यच्च त्वं मम वल्लभ ॥ ३ ॥  
  
  
श्रीशिव उवाच  
  
  
कथान्ते कथयिष्यामि गुप्त्ं यच्चञ्चलाम्बिके ।  
  
स्त्रीस्वभावान्महत्तत्त्व न जानासि शुभप्रदम् ॥ ४ ॥  
  
  
श्रीदेवी उवाच  
  
  
सुस्थिराऽहं भविष्यामि न वक्तव्यं कदाचन ।  
  
तव भक्त्या भविष्यामि भावना मन्त्रसिद्धिदा ॥ ५ ॥  
  
  
श्रीशिव उवाच  
  
  
देवतागुरुमन्त्राणाम् एकभावनमुच्यते ।  
  
मन्त्रो यो गुरुरेवासौ यो गुरुः सा च देवता ॥ ६ ॥  
  
काली तारा महाविद्या षोडशी भुवनेश्वरी ।  
  
भैरवी छिन्नमस्ता च विद्या धूमावती तथा ॥ ७ ॥  
  
बगलामुखी सिद्धविद्या मातङ्गी कमलात्मिका ।  
  
एता दश महाविद्याः सिद्धविद्याः प्रकीर्तिताः ॥ ८ ॥  
  
अत्यन्तदुर्लभं लोके षडाम्नायनमस्कृताः ।  
  
एताश्च परमा विद्यास्त्रिषु लोकेषु दुर्लभाः ॥ ९ ॥  
  
सुखदा मोक्षदा विद्या क्लेशसाध्या न तादृशी ।  
  
येन येन प्रकारेण सिद्धिर्यास्यति भूतले ॥ १० ॥  
  
सर्वं ते कथयिष्यामि प्रेमभावेन केवलम् ।  
  
नैव सिद्धाद्यपेक्षाऽस्ति नक्षत्रादिविचारणा ॥ ११ ॥  
  
कालादिशोधनं नास्ति नास्ति मित्रादिदूषणम् ।  
  
सिद्धविद्या महाविद्या युगसेवा परिश्रमम् ॥ १२ ॥  
  
नास्ति किञ्चिन्महादेवि दुःखसाध्यं कदाचन ।  
  
या काली परमा विद्या [ सैव तारा प्रक्रीर्तिता ॥ १३ ॥  
  
या तारापरमा विद्या चतुर्धा कथिता पुरा ।  
  
एतयोर्भेदभावेन (सर्वे) नानामन्त्रा भवन्ति हि ॥ १४ ॥  
  
उक्तं च कालिकाकल्पे ताराकल्पे च ते मया ।  
  
षोडशी या महाविद्या चतुर्धा कथिता पुरा ॥ १५ ॥  
  
लक्ष्मीबीजादिभेदेन पञ्चमी सा भवेदिह ।  
  
एकाक्षरी महाविद्या बीजहीना भवेत् पुरा ॥  
  
भुवनेश्वरी त्र्यक्षरी तु महाविद्या प्रकीर्तिता ॥ १६ ॥  
  
  
श्रीदेवी उवाच  
  
  
दुष्टा विद्या च देवेश कथिता न प्रकाशिता ।  
  
इदानीं तद्दयाभावात् कथयाङन्दसुन्दर ॥ १७ ॥  
  
  
श्री-ईश्वर उवाच  
  
  
भुवनेशी महाविद्या देवराजेन वै पुरा ।  
  
आराधिता च विद्येयं वज्रेण नाम मोहिता ॥ १८ ॥  
  
एकाक्षरी बीजहीना वाग्भवेनोज्ज्वला भवेत् ।  
  
कामराजाख्यविद्या या विद्या सा पुष्पधन्वना ॥ १९ ॥  
  
स्मरेण पूजिता पूर्वं भुवनेश्या प्रतिष्ठिता ।  
  
कुमारी या च विद्येयं तया शप्ता बहिश्च्युता ॥ २० ॥  
  
केवलं शक्तिरूपेण शिवरूपेण केवलम् ।  
  
तया प्रतिष्ठिता विद्या तारा चन्द्रस्वरूपिणी ॥ २१ ॥  
  
[भैरवी तु महाविद्या महासम्पत्प्रदायिनी ।  
  
छिन्नमस्ता सुरामांसप्रिया रक्तस्वरूपिणी ॥ २२ ॥  
  
धूमावती महाविद्या मारणोच्चाटने रता ।  
  
बगलावश्यस्तम्भादिनानागुणसमन्विता ॥ २३ ॥  
  
मातङ्गी च महाविद्या त्रैलोक्यवशकारिणी ।  
  
जीवपुत्रैस्तु धनदा पाषाणैः सर्वभोगदा ॥ २४ ॥  
  
कमला त्रिविधा प्रोक्ता एकाक्षरधिया स्थिता ॥  
  
केवला तु महासम्पद्दायिनी सुखमोक्षदा ॥ २५ ॥  
  
॥ इति द्वितीये मुण्डमालातन्त्रे प्रथमः पटलः ॥ १ ॥  
  
अथ द्वितीयः पटलः  
  
श्रीदेवी उवाच  
  
  
अक्षमाला तु कथिता यत्नतो न प्रकाशिता ।  
  
अक्षमालेति किं नाम फलं किं वा वदस्वमे ॥ १ ॥  
  
  
श्री-ईश्वर उवाच  
  
  
अक्षमाला तु देवेशि काम्यभेदादनेकधा ।  
  
भवन्ति शृणु तत् प्रौढे विस्तारादुच्यते मया ॥ २ ॥  
  
अनुलोमविलोमस्थक्षिप्तया वर्णमालया ।  
  
आदिनान्तःक्षादिकान्तःक्रमेण परमेश्वरि ॥ ३ ॥  
  
क्षकारं मेरुरूपं तं लङ्घयेन्न कदाचन ।  
  
मेरुहीना च या माला मेरुलङ्घ्या च या भवेत् ॥ ४ ॥  
  
अशुद्धाऽतिप्रकाशा च सा माला निष्फलो भवेत् ।  
  
चित्राणी विशतन्त्वाभा ब्रह्मनाडीगतान्तरा ॥ ५ ॥  
  
तया सङ्ग्रथिता ध्येया सर्वकामफलप्रदा ।  
  
अष्टोत्तरशतजपादादौ क्लीबं समाचरेत् ॥ ६ ॥  
  
ऋऌवर्णद्वयं यत् तु तद्धिक्लीबं प्रचक्षते ।  
  
वर्गाणामष्टभिर्वापि काम्यभेदक्रमेण तु ॥ ७ ॥  
  
अकचटतपयशा इत्येवं चाष्टवर्गतः ।  
  
स्फाटिकैर्मोक्षदा प्रोक्ता पद्माक्षैर्बहुपुत्रदा ॥ ८ ॥  
  
शुद्धस्फटिकमाला तु महासम्पत्प्रदा प्रिये ।  
  
श्मशानधूस्तुरैर्माला चैका धूमावतीविधौ ॥ ९ ॥  
  
नराङ्गुल्यस्थिभिर्माला ग्रथिता पर्वभेदतः ।  
  
सर्वसिद्धप्रदा मोक्षदायिनी वरवर्णिनि ॥ १० ॥  
  
नाड्या सङ्ग्रथनं कार्यं रक्तेन वाससा अपि ।  
  
सदा गोप्यं प्रयत्नेन मातुश्च जारवत् प्रिये ॥ ११ ॥  
  
पञ्चधा कथिता माला सर्वसिद्धिफलप्रदा ।  
  
मौक्तिकैर्ग्रथिता माला सर्वैश्वर्यफलप्रदा ॥ १२ ॥  
  
मणिरत्नप्रबालैश्च हेमराजतसम्भवा ।  
  
माला कार्या कुशग्रन्थ्या सर्वयज्ञफलप्रदा ॥ १३ ॥  
  
नाडीभिर्ग्रथिता माला महासिद्धिप्रदा प्रिये ।  
  
त्रिंशतैश्वर्यफलदा पञ्चविंशेन मोक्षदा ॥ १४ ॥  
  
चतुर्दशमयी मोक्षदायिनी भोगवर्ध्हिनी ।  
  
पञ्चदशात्मिका देवि मारणोच्चाटने स्थिता ॥ १५ ॥  
  
स्तम्भने मोहने वश्ये तिरोधानेऽञ्जने तनोः ।  
  
पादुकासिद्धिसङ्घे च शतं सङ्ख्या प्रकीर्तिता ॥ १६ ॥  
  
अष्टोत्तरशतं कुर्यादथवा सर्वकामदम् ।  
  
नित्यं जपं करे कुर्यान्न तु काम्यं कदाचन ॥ १७ ॥  
  
काम्यमपि करे कुर्यान्मालाभावे प्रियंवदे ।  
  
तत्राङ्गुलिजपं कुर्वन् साङ्गुष्ठाङ्गुलिभिर्जपेत् ॥ १८ ॥  
  
अङ्गुष्ठेन विना कर्मकृतं तदफलं भवेत् ।  
  
अनामिकाद्वयं पर्व कनिष्ठादिक्रमेण तु ॥ १९ ॥  
  
तर्जनीमूलपर्यन्तं करमाला प्रकीर्तिता ।  
  
मेरुं प्रदक्षिणीकुर्वन् अनामामूलपर्वतः ॥ २० ॥  
  
मेरुलङ्घनदोषात् तु अन्यथा जायते फलम् ।  
  
आरभ्याऽनामिकामूलात् प्रादक्षिण्यक्रमेण तु ॥ २१ ॥  
  
मध्यमामूलपर्यन्तं जपेदष्टसु पर्वसु ।  
  
तर्जनीमूलपर्यन्तं जपेद् दशसु पर्वसु ॥ २२ ॥  
  
मध्यमा त्रितया ग्राह्या अनामामूलमेव च ।  
  
अनामामध्यपर्वं तु मेरुं कृत्वा न लङ्घयेत् ॥ २३ ॥  
  
तर्जन्यग्रे तथा मध्ये यो जपेत् तत्र मानवः ।  
  
चत्वारि तस्य नश्यन्ति आयुर्विद्या यशो बलम् ॥ २४ ॥  
  
अङ्गुलीर्न वियुञ्जीत् किञ्चित् सङ्कोचयेत् तलम् ।  
  
अथातः प्रथमं वक्ष्ये मालानां तन्त्रबोधनम् ॥ २५ ॥  
  
पूजां विधाय भक्त्या तु शुचिः पूर्वमुपोषितः ।  
  
विजने प्रजपेन्मौनी स्वयं मालां च साधकः ॥ २६ ॥  
  
कृतनित्यक्रियः शुद्धः शुद्धक्षणे च मन्त्रवित् ।  
  
यथाकालं यथालाभमक्षाण्यानीय यत्नतः ॥ २७ ॥  
  
अन्योन्यसमरूपाणि नातिस्थूलकृशानि च ।  
  
कीटादिभिरदुष्टानि न जीर्णानि नवानि च ॥ २८ ॥  
  
गव्यैस्तु पञ्चभिस्तानि प्रक्षाल्य च पृथक् पृथक् ।  
  
ततो द्विजेन्द्रपुण्यस्त्रीनिर्मितं ग्रन्थिवर्जितम् ॥ २९ ॥  
  
त्रिगुणं त्रिगुणीकृत्य पट्टसूत्रमथापि वा ।  
  
शुक्लं रक्तं तथा कृष्णं शान्तिवश्याभिचारके ॥ ३० ॥  
  
अश्वत्थपत्रैर्नवकैः पद्माकारेण स्थापितैः ।  
  
सूत्रं मणींश्च गन्धान्तैः क्षालितास्तत्र निक्षिपेत् ॥ ३१ ॥  
  
श्मशानवारिणा चापि पीठप्रक्षालितेन च ।  
  
शुद्धोदकेन रत्नेन कस्तूरीकुङ्कुमेन च ॥ ३२ ॥  
  
तावत् शक्तिं मातृकां च सूत्रे चैव मणिष्वथ ।  
  
विन्यस्य पूजयेदाज्यैर्जुहुयाच्चैव यत्नतः ॥ ३३ ॥  
  
होमकर्मण्यशक्तश्चेद् द्विगुणं जपमाचरेत् ।  
  
मणिमेकैकमादाय सूत्रे सम्पातयेत् सुधीः ॥ ३४ ॥  
  
मुखे मुखं तु संयुज्य पुच्छे पुच्छं तु योजयेत् ।  
  
गोपुच्छसदृशी कार्याऽथवा सर्पाकृतिर्भवेत् ॥ ३५ ॥  
  
तत्सजातीयमेकाक्षं मेरुत्वेनाऽग्रतो न्यस्त् ।  
  
एकैकमणिमध्ये तु ब्रह्मग्रन्थिं प्रकल्पयेत् ॥ ३६ ॥  
  
जपमालां विधायेत्थं ततः संस्कारमारभेत् ।  
  
क्षालयेत् पञ्चगव्येन सद्योजातेन तज्जलैः ॥ ३७ ॥  
  
  
मन्त्रस्तु -  
  
  
ॐ सद्योजातं प्रपद्यामि सद्योजाताय वै नमः ।  
  
भवे भवे नाभिभवे भव एव मां भवोद्भवः ॥  
  
भवे भवस्य मां भवोद्भवः ॥ ३८ ॥  
  
ङेन्तान्तः प्रणवाद्येन नमोऽन्तेन क्रमाद् यजेत् ।  
  
चन्दनागुरुगन्धाद्यैर्वामदेवेन घर्षयेत् ॥ ३९ ॥  
  
ॐ नमो वामादेवाय नमो ज्येष्ठाय  
  
नमः श्रेष्ठाय नमो रुद्राय नमः ।  
  
कालाय नमः कलविकरणाय नमो  
  
बलविकरणाय नमः प्रमथनाय नमः ॥  
  
सर्वभूतदमनाय नमो  
  
नम उन्मत्ताय उन्मनाय नमो नमः ॥ ४० ॥  
  
धूपयेत् तामघोरेण लेपयेत् पुरुषेण वै ।  
  
ॐ घोरेभ्योऽघोरेभ्यो घोरघोरतरेभ्यः ॥ ४१ ॥  
  
सर्वतः सर्वसर्वेभ्यो नमस्तेऽस्तु रुद्रेभ्यः ।  
  
ॐ तत्पुरुषाय विद्महे महादेवाय धीमहि ॥ ४२ ॥  
  
तन्नो रुद्रः प्रचोदयात् ।  
  
मन्त्रयेत् पञ्चमेनैव प्रत्येकं तु शतं शतम् ॥ ४३ ॥  
  
ॐ ईशानः सर्वविद्यानाम्मीश्वरः सर्वभूतानाम् ।  
  
ब्रह्मणोऽधिपतिर्ब्रह्मणोऽधिपतिः शिवः पञ्च सदाशिवः ॥ ४४ ॥  
  
प्रणवाद्यो महामन्त्रः सदाशिव इति क्रमात् ।  
  
मेरुं च पञ्चमेनैव ततो मन्त्रेण मन्त्रयेत् ॥ ४५ ॥  
  
संस्कृत्यैवं बुधो मालां तत्प्राणांस्तत्र स्थापयेत् ।  
  
मूलमन्त्रेण देवेशि सम्पूज्य भक्तिभावतः ॥ ४६ ॥  
  
गुरुं सम्पूज्य तद्धस्तात् गृह्णीयादक्षमालिकाम् ।  
  
अशुचिर्न स्पृशेदेनां करभ्रष्टां न कारयेत् ॥ ४७ ॥  
  
अङ्गुष्ठस्थामक्षमालां चालयेन्मध्यमाग्रतः ।  
  
तर्जन्यां न स्पृशेदेनां गुरोरपि न दर्शयेत् ॥ ४८ ॥  
  
मध्यमाद् भुक्तिमुक्तिः स्यादनामादुत्तमेन तु ।  
  
तर्जनीमारणादिष्टकनिष्ठामारणं स्मृतम् ॥ ४९ ॥  
  
भुक्तौ मुक्तौ तथा कृष्टौ मध्यमायां जपे सुधीः ।  
  
अङ्गुष्ठानामिकाभ्यान्तु जपेद् वश्ये तु कर्मणि ॥ ५० ॥  
  
तर्जन्यङ्गुष्ठयोगेन मारणोच्चाटने जपेत् ।  
  
कनिष्ठाङ्गुष्ठयोगाच्च जपेन्मारणकर्मणि ॥ ५१ ॥  
  
जपान्ते तु च मालां वै पूजयित्वा तु पोषयेत् ।  
  
जपकाले तु गोप्तव्या जपमाला तु सा शुभा ॥ ५२ ॥  
  
गुरुं प्रकाशयेद् विद्वान् न तु मन्त्रं कदाचन ।  
  
अक्षमालां च विद्यां च न कदाचित् प्रकाशयेत् ॥ ५३ ॥  
  
भूतराक्षसवेताला गन्धर्वाः सिद्धचारणाः ।  
  
हरन्ति प्रकटात् सिद्धिं तस्माद् गुप्तिं सदा कुरु ॥ ५४ ॥  
  
जीर्णसूत्रे पुनः सूत्रं ग्रथयित्वा शतं जपेत् ।  
  
प्रमादात् पतिताद्धस्तात् शतमष्टोत्तरं जपेत् ॥ ५५ ॥  
  
भ्रमन्निषिद्धसंस्पर्शे क्षालयित्वा च पूजयेत् ।  
  
जपमाला मया देवि कथिता भुवि दुर्लभा ॥  
  
सदा गोप्या प्रयत्नेन यदि त्वं मम वल्लभा ॥ ५६ ॥  
  
॥ इति द्वितीये मुण्डमालातन्त्रे द्वितीयः पटलः ॥ २ ॥  
  
अथ तृतीयः पटलः  
  
  
देवी उवाच  
  
  
स्थानासने देवदेव कथयानन्दसुन्दर ।  
  
सदाचार्यं विना येन सर्वमन्त्राः सुसिद्धगाः ॥ १ ॥  
  
  
श्री-ईश्वर उवाच  
  
  
नदीतीरे बिल्वमूले श्मशाने शून्यवेश्मनि ।  
  
महालिङ्गे पर्वते वा देवागारे चतुष्पथे ॥ २ ॥  
  
शवस्योपरि मुण्डे वा जले वा कण्ठपूरिते ।  
  
सङ्ग्रामभूमौ योनौ तु स्थले वा विजने वने ॥ ३ ॥  
  
यत्र कुत्र स्थले रम्ये यत्र वा स्यान्मनोरमम् ।  
  
स्थानं ते कथितं देवि आसनं कथ्यतेऽधुना ॥ ४ ॥  
  
स्तम्भने गजचर्माऽथ मारणे माहिषं तथा ।  
  
मेषचर्म तथोच्चाटे खड्गीयं वश्यकर्मणि ॥ ५ ॥  
  
विद्वेषे जाम्बुकं प्रोक्तं भवेद् गोचर्म शन्तिके ।  
  
व्याघ्राजिने सर्वसिद्धिर्ज्ञानसिद्धिर्मृगाजिने ॥ ६ ॥  
  
वस्त्रासनं रोगहरं वेत्रजं विपुलश्रियम् ।  
  
कौशेयं पुष्टिकार्ये च कम्बलं दुःखमोचनम् ॥  
  
रक्तं वा यदि वा कृष्णं विशेषाद् रक्तकम्बलम् ॥ ७ ॥  
  
  
निन्दितासनमाह -  
  
  
वंशासने च दारिद्र्यं दौर्भाग्यं दारुजासने ।  
  
धरण्यां दुःखसम्भूतिः पाषाणे रोगसम्भवः ॥ ८ ॥  
  
तृष्णासने यशोहानिरेतत् साधारणं स्मृतम् ।  
  
मृदुकम्बलमास्तीर्णं सङ्ग्रामे पतितं हि तत् ॥ ९ ॥  
  
जन्तुव्यापादितं वाऽपि मृतं वा नवमासकम् ।  
  
गर्भच्युतत्वचं वापि नारीणां योनिजां त्वचम् ॥ १० ॥  
  
सर्वसिद्धिप्रदं देवि सर्वभोगसमृद्धिदम् ।  
  
त्वचं वा योनिसंस्थायाः कुर्याद् वीरो रतासनम् ॥ ११ ॥  
  
श्मशानकाष्ठघटितं पीठं वा यज्ञदारुजम् ।  
  
नाऽदीक्षितो विशेज्जातु कृष्णसारासने गृही ॥ १२ ॥  
  
उदासीनवदासीनस्नातकब्रह्मचारिणः ।  
  
कुशाजिनाम्बरैः कार्यं चतुरस्रं समन्तन्तः ॥ १३ ॥  
  
एकहस्तं द्विहस्तं वा चतुरङ्गुलमुच्छ्रितम् ।  
  
विशुद्ध आसने कुर्यात् संस्कारं पूजनं बुधः ॥ १४ ॥  
  
भद्रासनं रोगहरं योगदं कौर्ममासनम् ।  
  
पद्मासनमिति प्राहुः सर्वैश्वर्यफलप्रदम् ॥ १५ ॥  
  
एकं वीरासनं देवि सर्वसिद्धिप्रदं नृणाम् ।  
  
ऊर्ध्वपादौ स्थितौ देवि निरोधः परिमण्डितम् ॥ १६ ॥  
  
पद्मासनेन देवेशि पातालगृहसंस्थितः ।  
  
सर्वासनानां श्रेष्ठं हि देवैरपि सुदुष्करम् ॥ १७ ॥  
  
रात्रौ च योऽर्चयेद् देवीं धनवान् सुतवान् भवेत् ।  
  
पीठानां देवि सर्वेषां चतुर्द्धा पीठमुत्तमम् ॥ १८ ॥  
  
उड्डीयानं महापीठं पीठानां पीठमुत्तमम् ।  
  
जालन्धरं महापीठं तथा पूर्णाचलं मतम् ॥ १९ ॥  
  
पञ्चाशत्पीठमध्ये तु कामरूपं महाफलम् ।  
  
कृते जालन्धरं ज्ञेयं त्रेतायां पूर्णपर्वतम् ॥ २० ॥  
  
उड्डीयानं द्वापरे च कामरूपं कलौ युगे ।  
  
महाफलप्रदं लोके तत्क्षणात् सिद्धिदं महत् ॥ २१ ॥  
  
जपपूजा बलिस्तत्र देवि लक्ष गुणो भवेत् ।  
  
बहुधा कथ्यते देवि किं तस्य गुणवर्णनम् ॥  
  
योनिरूपेण यत्रास्ते स्वयं कोटिगुणात्मिका ॥ २२ ॥  
  
॥ इति द्वितीये मुण्डमालातन्त्रे तृतीयः पटलः ॥  
  
अथ चतुर्थः पटलः  
  
श्रीदेवी उवाच  
  
  
केवलं बलिदानेन तुष्टा भवति चण्डिका ।  
  
कथितं पूर्वमस्मभ्यं प्रकाशं कुरु शङ्कर ॥ १ ॥  
  
  
श्री-ईश्वर उवाच  
  
  
अत्यन्तगुह्यं देवेशि विधानं बलिपूजनम् ।  
  
कथयामि वरारोहे सुस्थिरा भव सर्वदा ॥ २ ॥  
  
दधि क्षीरं व्रतान्नं च पायसं शर्करान्वितम् ।  
  
पायसं क्षौद्रमांसं च नारिकेलं समोदकम् ॥ ३ ॥  
  
शर्करं मेषखण्डं च आर्द्रकं सहशर्करम् ।  
  
रम्भाफलं लड्डुकं च भर्जितान्नं च पिष्टकम् ॥ ४ ॥  
  
शालमत्स्यं च पाठीनं शकुलं चेकुटं तथा ।  
  
मद्गूरं च बलिं दद्यात् मांसं माहिषमेषकम् ॥ ५ ॥  
  
पक्षिमांसं महादेवि डिम्बं नानासमुद्भवम् ।  
  
कृष्णछागं महामांसं गोधिकां हरिणीं तथा ॥ ६ ॥  
  
जलजे मत्स्यमांसे च गण्डकीमांसमेव च ।  
  
नानाव्यञ्जनदग्धानि व्यञ्जनानि मधूनि च ॥ ७ ॥  
  
ईषद् दग्धं घृतेनाक्तं निशायां दिवसेऽपि वा ।  
  
बलिं दद्यात् विशेषेण कृष्णपक्षे शुभे दिने ॥ ८ ॥  
  
छागे दत्ते भवेद् वाग्मी मेषे दत्ते कविर्भवेत् ।  
  
महिषे धनवृद्धिः स्यात् मृगे मोक्षफलं भवेत् ॥ ९ ॥  
  
दत्ते पक्षिणि ऋद्धिः स्यात् गोधिकायां महाफलम् ।  
  
नरे दत्ते महर्द्धिः स्यात् यतः सिद्धिरनुत्तमा ॥ १० ॥  
  
ललाट - हस्त - हृदय - शिरो - भ्रू - मध्यदेशतः ।  
  
स्वहृदो रुधिरे दत्ते रुद्रदेह इवाऽपरः ॥ ११ ॥  
  
चण्डालबलिदानेन महासिद्धिः प्रजायते ।  
  
सुरादानेन देवेशि महायोगीश्वरो भवेत् ॥ १२ ॥  
  
सुरा तु त्रिविधा प्रोक्ता स्फाटिकी डाकिनी तथा ।  
  
काञ्चिकी च महादेवि कथिता भुवि दुर्लभा ॥ १३ ॥  
  
स्फाटिकीदानमात्रेण धनवृद्धिरनुत्तमा ।  
  
डाकिनीदानयोगेन सर्ववश्यो भवेद् ध्रुवम् ॥ १४ ॥  
  
काञ्चिकी सुरया देवि योऽर्चयेत् परमेश्वरीम् ।  
  
गुटिकाञ्जनस्तम्भादिमारणोच्चाटनादिभिः ॥ १५ ॥  
  
महासिद्धीश्वरो भूत्वा वसेत् कल्पायुतं दिवि ।  
  
अर्घ्योदके महेशानि महासिद्धिरनुत्तमा ॥ १६ ॥  
  
रक्तचन्दनबिल्वादिजवाकुसुमवर्वरैः ।  
  
अर्घ्यं दत्त्वा महेशानि सर्वकामार्थसाधनम् ॥ १७ ॥  
  
सुरया चाऽर्घ्यदानेन योगिनीनां प्रियो भवेत् ।  
  
पुरः पात्रं घटस्याऽन्ते तदन्ते भोज्यपत्रकम् ॥ १८ ॥  
  
तदन्ते वीरपात्रं च बलेः पात्रं तदन्तिके ।  
  
पाद्यार्घाचमनीयानां पात्राणि स्थापयेत् बुधः ॥ १९ ॥  
  
महायोगी भवेद् देवि पीठप्रक्षालितैर्जलैः ।  
  
स्वयम्भूकुसुमे दत्ते भवेत् षट्कर्मभाजनम् ॥ २० ॥  
  
सुशीतलजलैरर्घ्यं कस्तूरीकुङ्कुमान्वितैः ।  
  
कुण्डगोलोऽथ बीजैर्वा सर्वसिद्धीश्वरो भवेत् ॥ २१ ॥  
  
सधवारतिसम्भूतं कुण्डमुत्तमभूतिदम् ।  
  
विधवारतिसम्भूतं गोलमृद्धिप्रदं भुवि ॥ २२ ॥  
  
मूलमन्त्रेण देविशि आकृष्य निर्भयः शुचिः ।  
  
अर्घ्यं दद्यात् विशेषेण चक्रवातेन पूजिता ॥ २३ ॥  
  
स्वयम्भूकुसुमं देवि त्रिविधं भुवि जायते ।  
  
आषोडशादनूढाया उत्तमा सर्वसिद्धिदा ॥ २४ ॥  
  
रजोयोगवशादन्या मध्यमा सुखदायिनी ।  
  
बलात्कारेण देवेशि अधमा भोगवर्द्धिनी ॥ २५ ॥  
  
कुमारीपूजने शक्तो नारीं स्वप्नेऽपि न स्मरेत् ।  
  
आकृष्य बद्धयोगेन गोलोऽथ पुष्पकं न्यसेत् ॥ २६ ॥  
  
शुद्धं कुर्यात् प्रयत्नेन निर्भयः शुचिमानसः ।  
  
ताम्रपात्रे कपाले वा श्मशानकाष्ठनिर्मिते ॥ २७ ॥  
  
शनिभौमदिने वाऽपि शरीरे मृतसम्भवे ।  
  
सुवर्णेऽप्यथ लोहे वा चक्रमर्च्यं यथाविधि ॥ २८ ॥  
  
पुष्पाण्यपि तथा दद्याद् रक्तकृष्णसितानि च ।  
  
श्वेतरक्तं जवापुष्पं करवीरं तथा प्रिये ॥ २९ ॥  
  
तगरं मल्लिका जाती मालती यूथिका तथा ।  
  
धुत्तूराशोकबकुलाः श्वेतकृष्णाऽपराजिताः ॥ ३० ॥  
  
बकपुष्पं बिल्वपत्रं चम्पकं नागकेशरम् ।  
  
वह्निका झिण्टिका कञ्चिरक्तं यत् परिकीर्तितम् ॥ ३१ ॥  
  
अर्कपुष्पं जवापुष्पं वर्वरं च प्रियंवदे ।  
  
अष्टम्यां तु विशेषेण सन्तुष्टा तस्य पार्वती ॥ ३२ ॥  
  
अष्टम्यां च चतुर्दश्यां नानापुष्पैः समर्चयेत् ।  
  
पद्मपुष्पेण रक्तेन सन्तुष्टाः सर्वदेवताः ॥ ३३ ॥  
  
कृष्णा वा यदि वा शुक्ला कालिका वरदा भवेत् ।  
  
श्मशानधुत्तरेणैव तुष्टा मधुमती परा ॥ ३४ ॥  
  
श्मशानजातपुष्पेण सन्तुष्टा कालिका परा ।  
  
वन्यपुष्पैश्च विविधैः सन्तुष्टा पार्वती परा ॥ ३५ ॥  
  
आमलक्यास्तु पत्रेण तुष्टा पुष्पेण पार्वती ।  
  
अष्टम्यां च चतुर्दश्यां नानापुष्पैः सदाऽर्चयेत् ॥  
  
श्मशाने रात्रिशेषे च शनिभौमदिने निशि ॥ ३६ ॥  
  
॥ इति द्वितीये मुण्डमालातन्त्रे चतुर्थः पटलः ॥ ४ ॥  
  
अथ पञ्चमः पटलः  
  
  
श्रीदेवी उवाच  
  
  
रहस्यातिरहस्यं मे पुरश्चर्याविधिं प्रभो ।  
  
वदस्व यदनुष्ठानात् सर्वकामा भवन्ति हि ॥ १ ॥  
  
  
श्री-ईश्वर उवाच  
  
  
गृहीत्वा सद्गुरोर्दीक्षां शुभकाले दिवा निशि ।  
  
अधमो वैष्णवः प्रोक्तो मध्यमः शैवदीक्षितः ॥ २ ॥  
  
परया दीक्षितो यो वै स एव परमो गुरुः ।  
  
चतुर्दशसहस्राणि सेवितो हरिहरात्मकः ॥ ३ ॥  
  
ततो भवति देवेशि परापूजारतः पुमान् ।  
  
कायेन मनसा वाचा सुवर्णरजतादिभिः ॥ ४ ॥  
  
सन्तोष्य परया भक्त्या गुरुं दीक्षां समाश्रयेत् ।  
  
पूर्वोक्तस्थानमासाद्य जपपूजां समाश्रयेत् ॥ ५ ॥  
  
प्रातःकालं समारभ्य जपेन्मध्यदिनावधि ।  
  
प्रथमेऽहनि यज्जप्तं तज्जप्तव्यं दिने दिने ॥ ६ ॥  
  
न्यूनाधिकं न जप्तव्यमासमाप्तं सदा जपेत् ।  
  
गते प्रथमयामे तु तृतीयप्रहरावधि ॥ ७ ॥  
  
निशायां च प्रजप्तव्यं रात्रिशेषे जपेन्न च ।  
  
हविष्यं भक्षयेन्नित्यमेकवारं सुसंयतः ॥ ८ ॥  
  
लघ्वाहारं प्रकुर्वीत युवतीपूजने रतः ।  
  
स्वस्त्रीमन्यस्त्रीयं वापि पूजयेत् सर्वपर्वसु ॥ ९ ॥  
  
नाधमे सङ्गतिः कार्या सर्वप्राणिहिते रतः ।  
  
यस्य यावान् पजः प्रोक्तः तद्दशांशमनुक्रमात् ॥ १० ॥  
  
तत्तद्द्रव्यैर्जपस्याऽन्ते होमं कुर्याद् दिने दिने ।  
  
होमस्य च दशांशेन तर्पणं प्रोक्तमेव च ॥ ११ ॥  
  
तर्पणस्य दशांशेन शिरोमार्जनमिष्यते ।  
  
तद्दशांशेन विप्रेन्द्रान् कुर्वीत कुलकन्यकाः ॥ १२ ॥  
  
सम्भोजयेत् प्रीतियुक्तैर्द्रव्यैर्नानाविधैरपि ।  
  
होमाद्यशक्तो देवेशि कुर्याच्च द्विगुणं जपम् ॥ १३ ॥  
  
यदि पूजाद्यशक्तः स्यात् द्रव्यालाभेन सुन्दरि ।  
  
केवलं जपमात्रेण पुरश्चर्या विधीयते ॥ १४ ॥  
  
दिव्यो वा यदि वा वीरो भुवि स्यात् साधकोत्तमः ।  
  
स्वेच्छाचारपरो भूत्वा एकान्ते सर्वदा जपेत् ॥ १५ ॥  
  
मत्स्यमांसप्रदानेन शाक्तः कुर्यात् पुरस्क्रियाम् ।  
  
एकारात्रौ श्मशाने वा शवे वा प्रौढबालयोः ॥ १६ ॥  
  
मयोक्तं भैरवीकल्पे विधानं वरवर्णिनि ।  
  
हस्तमात्रनिखाते वा कुण्डे वा विजने वने ॥ १७ ॥  
  
वीराणां साधनं देवि कथितं भुवि दुष्करम् ।  
  
कुमारीपूजनादेव पुरश्चर्याविधिः स्मृतः ॥ १८ ॥  
  
नानाजातिभवाः कन्या रूपलावण्यसंयुताः ।  
  
अत्यन्तप्रौढा बाला वा कोकिला वरदायिनी ॥ १९ ॥  
  
नानाद्रव्यैः प्रियकरैः भक्ष्यभोज्यादिभिः शुभैः ।  
  
पूजयेत् परभावेन नानारूपमनोहराः ॥ २० ॥  
  
भगिनी कन्यका वाऽपि दौहित्री वा कुटुम्बिनी ।  
  
मातृवर्जं सदा पूज्या नानाजातिसमुद्भवा ॥ २१ ॥  
  
अथवाऽन्यप्रकारेण पुरश्चरणमिष्यते ।  
  
कृष्णां चतुर्दशीं प्राप्य नवम्यां तु महोत्सवे ॥ २२ ॥  
  
सूर्योदयं समारभ्य यावत् सूर्योदयं भवेत् ।  
  
तावज्जप्ते महेशानि पुरश्चर्या विधीयते ॥ २३ ॥  
  
कृष्णाष्टमीं समारभ्य यावत् कृष्णाष्टमी भवेत् ।  
  
सहस्रसङ्ख्ये जप्ते तु पुरश्चरणमिष्यते ॥ २४ ॥  
  
अष्टमीं नवमीं रात्रौ पूजां कुर्यात् विशेषतः ।  
  
दशम्यां पारणं कुर्यात् मत्स्यमांसादिभिः प्रिये ॥ २५ ॥  
  
षट्सहस्रं जपेन्नित्यं भक्तिभावपरायणः ।  
  
चतुर्दशीं समारभ्य यावदन्या चतुर्दशी ॥ २६ ॥  
  
तावज्जपेत् महेशानि पुरश्चरणमिष्यते ।  
  
केवलं जपमात्रेण मन्त्राः सिद्धा भवन्ति हि ॥ २७ ॥  
  
विना होमादिदानेन विशेषात् पीठपूजने ।  
  
योनिपीठं महापीठं कामपीठं तथाऽपरम् ॥ २८ ॥  
  
तयोरेकतरं पूज्यं रुद्रदेह इवापरः ।  
  
तीर्थे तिथिविशेषे च ग्रहणे चन्द्रसूर्ययोः ॥  
  
गुरोरनुग्रहे चैव दीक्षाकालः शुभः स्मृतः ॥ २९ ॥  
  
  
॥ इति द्वितीये मुण्डमालातन्त्रे पञ्चमः पटलः ॥ ५ ॥  
  
अथ षष्ठः पटलः  
  
अथ देवि प्रवक्ष्यामि गुप्तां त्रिभुवनेश्वरीम् ।  
  
यामाराध्य पुरा सर्वे भूतिभाजोऽभवन् सुराः ॥ १ ॥  
  
ब्रह्मा रुद्रः सहस्राक्षो रमाशिवमनोभवाः ।  
  
शक्तिर्माया महेशानि विद्या वस्वक्षरा मता ॥ २ ॥  
  
ऋषिर्ब्रह्मा विराट् छन्दो देवता लोकपावनी ।  
  
महामायेति विख्याता बीजं लक्ष्मीः प्रकीर्तितम् ॥ ३ ॥  
  
माया शक्तिः कीलकं च शैवदेहमुदाहृतम् ।  
  
षडङ्गानि ततः कुर्यात् मायादीर्घेण संयुता ॥ ४ ॥  
  
ध्यानं देवि प्रवक्ष्यामि सर्वैश्वर्यफलप्रदम् ।  
  
विद्युत् पुञ्जनिभां देवीं रक्तपद्मासने स्थिताम् ॥ ५ ॥  
  
त्रिनेत्रां दिग्भवावासां पाणिविंशतिशोभिताम् ।  
  
पीत - रक्त - श्वेत - कृष्ण - धूम्र - पाटल - मौक्तिकम् ॥ ६ ॥  
  
नील - पीत - विचित्राणि वर्णानि कथितानि वै ।  
  
खङ्ग - शूल - गदा - चक्र - शङ्ख - चाप - शराणि च ॥ ७ ॥  
  
लसत्परिघशस्त्राढ्यमूषलं दाननिर्भयम् ।  
  
कर्तृमुद्रां तथा योगमुद्रां च दधतीं करैः ॥ ८ ॥  
  
शक्तिशूलधरां देवी सर्वसिद्धिफलप्रदाम् ।  
  
पूजायन्त्रं प्रवक्ष्यामि षट्कोणं शक्तिसंयुतम् ॥ ९ ॥  
  
षडष्टषोडशदलं पद्मं द्वारसमन्वितम् ।  
  
त्रिकोणे पूजयेद् देवीं मायां वाणीं हरिप्रियाम् ॥ १० ॥  
  
रतिः प्रीतिः क्षमा पूज्या पुष्टिस्तुतिमनोहराः ।  
  
योगनिद्रा महानिद्रा महामाया महासुरी ॥ ११ ॥  
  
महामुद्रा महास्वप्ना षड्दले पूजयेत् क्रमात् ।  
  
क्षेमङ्करी योगमुद्रा शरीराकर्षिणी तथा ॥ १२ ॥  
  
लज्जा शान्तिर्लक्षणा च चपला शान्तिविग्रहा ।  
  
अष्टदले महेशानि वामावर्तेन पूजयेत् ॥ १३ ॥  
  
विद्या च परमा विद्या महाविद्या महाबला ।  
  
सौम्या परमसौम्या च महासौम्या महापरा ॥ १४ ॥  
  
कालरात्रिर्महारात्रिर्गायत्री च महाम्बिके ।  
  
प्रकृतिर्विकृतिर्मेघा विश्वरूपाः क्रमादिमाः ॥ १५ ॥  
  
महातत्त्वा प्रमत्ता च उन्मदा मन्दगामिनी ।  
  
महाप्रह्लादा बगला पूजयेद् विधिना तथा ॥ १६ ॥  
  
जपमुण्डां महोग्रां च भीमाद् भीमकपालिकाम् ।  
  
अट्टाट्टहासिनीं नित्यां हर्षेणाऽविह्वलां तथा ॥ १७ ॥  
  
विकटा बहुरूपा च महारूपा महाप्रदा ।  
  
घोररावा महानित्या महामञ्जुलभासिनी ॥ १८ ॥  
  
सर्वदा सुन्दरी पूज्या अपरत्र क्रमात् प्रिये ।  
  
इन्द्रादयस्ततः पूज्याः पूर्वादिदिग्विदिक्षु च ॥ १९ ॥  
  
चतुर्द्वारे ततः पूज्या भगक्लिन्ना भगाक्षरा ।  
  
भगदेवी भगाक्षी च विधिना वामवर्त्मना ॥ २० ॥  
  
एवं सम्पूज्य तां देवीं चतुर्लक्षं मनुं जपेत् ।  
  
होमादिविधिना कुर्यात् दशांशात् क्रमतः प्रिये ॥ २१ ॥  
  
अनया विद्यया देवि महासिद्धीश्वरो भवेत् ।  
  
धनवान् पुत्रवान् वाग्मी सुधी भोगी महाबलः ॥ २२ ॥  
  
राज्यलक्ष्मीमवाप्नोति देवीपुत्रः सदैव हि ।  
  
भुवनेशी भगवती वह्निजायान्वितो मनुः ॥ २३ ॥  
  
सप्ताक्षरो महेशानि सर्वसिद्धिफलप्रदः ।  
  
स्वर्णपद्मनिभां देवीं सर्वालङ्कारभूषिताम् ॥ २४ ॥  
  
क्षौमवासां त्रिनयनां शैलसिंहसमाश्रिताम् ।  
  
अथवा सिंहशैलौ च इन्द्रादिरथदेवताः ॥ २५ ॥  
  
एवं ध्यात्वा जपेत् पूर्वं समस्तं हि समाहितः ।  
  
सर्वकालं तु तज्जप्यं मन्त्रं सर्वसमृद्धिदम् ॥ २६ ॥  
  
शिववामेन संयुक्तं श्रोत्रेन द्वितयं प्रिये ।  
  
ब्रह्मामुखेन संयुक्तो द्विरावृत्तमनुक्रमात् ॥ २७ ॥  
  
नयनेन समायुक्तः शक्रान्विततया गतः ।  
  
हृदायुक्तो मनुरयं सर्वविद्याफलप्रदः ॥ २८ ॥  
  
बीजं शक्तिः कीलकं च आद्यन्तमध्ययोगतः ।  
  
षड्दीर्घबीजादेव षडङ्गानि प्रकल्पयेत् ॥ २९ ॥  
  
कालीं करालवदनां नरमालाविभूषिताम् ।  
  
चतुर्हस्तां त्रिनयनां शशमांसकराम्बुजाम् ॥ ३० ॥  
  
कपालचित्रखट्वाङ्गधारिणीं भीमनादिनीम् ।  
  
करिचर्मपरीधानां शुष्कमांसातिभैरवाम् ॥ ३१ ॥  
  
त्रैलोक्यग्रसमानास्यां जिह्वाद्वितयभीषणाम् ।  
  
निमग्न - वर्तुलाऽऽरक्त - नयन - त्रय - धारिणीम् ॥ ३२ ॥  
  
एवं ध्यावा यजेद् देवीं कुलपीठे मनोहरे ।  
  
त्रिकोणं चतुरस्रं तु षट्कोणं नवकोणकम् ॥ ३३ ॥  
  
वृत्तं दलाष्टमथवा चतुरस्रं लिखेत् बुधः ।  
  
त्रिकोणे पूजयेद् देवीं प्रचण्डां चण्डनायिकाम् ॥ ३४ ॥  
  
चण्डकालीं च चण्डालीं प्रचण्डां कालनायिकाम् ।  
  
खट्वां मत्तां क्रमाद् देवि पूजयेद् विधिना पथा ॥ ३५ ॥  
  
जयतुण्डां महोग्रीं च भीमां भीमकपालिकाम् ।  
  
अट्टाट्टहासिनीं नित्यां प्रगल्भां घोररूपिणीम् ॥ ३६ ॥  
  
शुष्कभीमां जपेद् देवि वसुकोणे परात्मिके ।  
  
अतिकालीं महाकालीं महानित्यां महाभयाम् ॥ ३७ ॥  
  
विचित्रां चित्ररूपां च भीमनादनिनादिनीम् ।  
  
महाघोरां यजेद् देवि दलान् दिक्षु विदिक्षु च ॥ ३८ ॥  
  
इन्द्रादयस्ततः पूज्या लक्षमन्त्रं सदा जपेत् ।  
  
इयं सा षोडशी प्रोक्ता त्रिशक्तिरभिधीयते ॥ ३९ ॥  
  
तारं कान्तं युवतिस्थं वारुणं भौतिकं तथा ।  
  
सेचनीये द्वयं कूर्चं फट् स्वाहा च तथा परे ॥ ४० ॥  
  
वेदाद्याब्जवै (?) रोचनीये सर्वपदं तथा ।  
  
बुद्धिभावं तथाङीय रुद्रवत् परिकीर्तितम् ॥ ४१ ॥  
  
वन्दनीयः शिवः षष्ठः स्वरमर्त्यसमन्विताम् ।  
  
नादबिन्दुयुतां द्वन्द्वं फट् स्वाहा तदनन्तरम् ॥ ४२ ॥  
  
सप्तविंश[अक्षरयुता] महाविद्या प्रकीर्तिता ।  
  
ॐ लज्जां त्रपां मेधां हुं फडित्युग्रतारिका ॥ ४३ ॥  
  
ॐ माया श्रीं हुम् अस्त्रान्तमित्येकजटामन्त्रः ।  
  
रकारं प्रथमं रेफचतुर्दशस्वरान्वितम् ॥ ४४ ॥  
  
पुटितान्तेन कर्तव्यं परापरफलप्रदम् ।  
  
अस्त्रहीनमिदं नीलसरस्वत्या विनिर्दिशेत् ॥ ४५ ॥  
  
कामाख्यायास्तु ह्रां ह्रीं ह्रूं त्रिपुरं समुदाहृतम् ।  
  
नारसिंहस्ततः श्वन्तं शुद्धं कुर्यात्तमेव च ॥ ४६ ॥  
  
ईम् ईङ्कारिणीमाख्याता त्रिबीजं मन्त्रमुत्तमम् ।  
  
तुर्यमष्टोत्तरमथवा ? पुनरुत्तरम् ॥ ४७ ॥  
  
इति भगवति वैष्णवीति पदं ततः ।  
  
सुभगे वह्निजायान्तं मन्त्रमेवं प्रकीर्तयेत् ॥ ४८ ॥  
  
इन्द्रबीजं समुच्चार्य षष्ठस्वरसमन्वितम् ।  
  
वाराही शक्रबीजं च पञ्चस्वरविभूषितम् ॥ ४९ ॥  
  
ॐ तुष्यतु भैरवीपदं चरणाय नमोक्तिकम् ।  
  
वाराह्या इति विख्याता दुर्लभा शत्रुमारणे ॥ ५० ॥  
  
ब्रह्मा वह्निसमारूढः चतुर्थस्वरसंयुतः ।  
  
नादबिन्दुसमायुक्तस्त्रिशूलीकृतविग्रहः ॥ ५१ ॥  
  
कृच्छ्रं शिवायुग्मं नामाक्षरसमायुतम् ।  
  
वाग्बीजवह्निवनिता दक्षिणाया द्विविंशतिः ॥ ५२ ॥  
  
ह्रीं स्वरत्रैपुरा केवलाया इहेत्यपि ।  
  
हन्ति पिशाचिनी चैव त्रिभाषां तदादितः ॥ ५३ ॥  
  
उच्छिष्ठगणनाथस्य मन्त्रोऽयं सर्वदाकृतः ।  
  
एतासामपि देवीनां जषहोमे च तर्पणे ॥ ५४ ॥  
  
स्वेच्छाविरचितं रत्ने तत्त्वबोधनिरोधने ।  
  
देवतागुरुमन्त्राणामैक्यमावश्यकारिणः ॥ ५५ ॥  
  
श्रद्धया जायते सिद्धिरिह लोकेऽपरत्र च ।  
  
नित्यमध्यात्मयोगे च स्थिरात् सिद्धिमवाप्नुयात् ॥ ५६ ॥  
  
सर्वान् कामानवाप्नोति दिव्यान् भोगान् रसातलान् ।  
  
शृणु देवि प्रवक्ष्यामि म्हाविद्यां महाकलाम् ॥ ५७ ॥  
  
नादबिन्दुसमायुक्तमाद्यबीजमुदाहृतम् ।  
  
वान्तनेत्रेण संयुक्तं पान्तेन सहितं प्रिये ॥ ५८ ॥  
  
नादबिन्दुसमायुक्तं द्वितीयं बीजमुत्तमम् ।  
  
सर्वैश्वर्यप्रदे वह्निजायान्तो मनुरुत्तमः ॥ ५९ ॥  
  
ऋषिः सदाशिवोऽस्यास्तु गायत्रीच्छन्द उच्यते ।  
  
देवता शुम्भमथनी सर्वदेवनमस्कृता ॥ ६० ॥  
  
आद्यबीजेन देवेशि षड् दीर्घेण षडङ्गकम् ।  
  
आद्यन्तबीजयोगेन बीजशक्तिशरीरकाम् ॥ ६१ ॥  
  
ध्यायेद् देवीं त्रिनयनां फुल्लेन्दीवरलोचनाम् ।  
  
पक्वबिम्बसमानाङ्गीं चारुचन्द्रनिभाननाम् ॥ ६२ ॥  
  
अष्टादशभुजां नित्यां सिंहपृष्ठसमाश्रिताम् ।  
  
कोटिकोटिगणैरर्च्या पाशाङ्कुशधनुःशरान् ॥ ६३ ॥  
  
शङ्खचक्रगदापद्मघण्टामुद्गरपट्टिशान् ।  
  
चर्मखड्गं महायष्टिं कपालकर्कशान् शरान् ॥ ६४ ॥  
  
अथवा पाणिशतशः प्रहारैरतिसंयुताम् ।  
  
त्रिकोणान्तरषट्कोणे दलाष्टपरिशोभिते ॥ ६५ ॥  
  
पद्मे त्रिकोणमध्ये तु सिद्धर्धिककला लता ।  
  
षट्कोणे पूजयेद् देवीं कालीं चण्डां प्रचण्डिकाम् ॥ ६६ ॥  
  
इच्छापूर्तिमहाभीमां शिवानीं वामवर्त्मना ।  
  
अथाऽष्टदलमध्ये तु ब्राह्यादिमातरः क्रमात् ॥ ६७ ॥  
  
ब्राह्मी माहेश्वरी स्कान्दी वैष्णवी शाङ्करी तथा ।  
  
नारसिंही तथा चैन्द्री शिवदूती प्रभेदतः ॥ ६८ ॥  
  
यथावर्णयथाशस्त्रधारिण्यो योगिनीगणाः ।  
  
इन्द्रादयस्ततः पूज्या द्वारे नन्दिमहाबलौ ॥ ६९ ॥  
  
पराजयो जयश्चैव पुष्पाञ्जलित्रयैर्यजेत् ।  
  
पञ्चलक्षं जपेन्मन्त्रं तद्धोमादि दशांशतः ॥ ७० ॥  
  
अनया सदृशी विद्या त्रिलोकेषु सुदुर्लभा ।  
  
केवलं त्वत्प्रयत्नेन कथिता कुलसुन्दरि ॥ ७१ ॥  
  
क्रमात् विद्या महेशानि समस्तायां हि पूजयेत् ।  
  
न किञ्चित् दुर्लभं तस्य त्रिषु लोकेषु विद्यते ॥ ७२ ॥  
  
इह लोके सुखं सर्वं देवीगणमथाऽन्यतः ।  
  
गोप्तव्यं तत् प्रयत्नेन यस्मै कस्मै न विन्यसेत् ॥ ७३ ॥  
  
॥ इति द्वितीये मुण्डमालातन्त्रे षष्ठः पटलः ॥ ६ ॥  
  
समाप्तश्चायं ग्रन्थः  
  
  
  
  
  
