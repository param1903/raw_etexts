+++
"Catalog number" = "M00128"
"Uniform title" = "śaktisaṃgamatantra kālīkhanda"
Editor = [ "baṭṭācārya b",]
Subjects = [ "tantric / āgamic literature", "tantra / āgama", "śākta",]
Description = "Transcribed from  śaktisaṃgamatantra  critically edited  by  Benoytosh Bhattacharyya, In three Volumes  Vol. I  kālīkhanda Baroda Oriental Institute  1941"
Publisher = [ "Baroda Oriental Institute",]
"Publication year" = [ "1941",]
"Publication city" = [ "Baroda",]
"Publication country" = "India"
title_iast = "śaktisaṃgamatantra kālīkhanda"
title = "शक्तिसंगमतन्त्र कालीखन्द"

+++
  
  
  
  
  
शक्तिसङ्गमतन्त्रम् ।  
  
प्रथमो भागः ।  
  
कालीखण्डः ।  
  
  
  
श्रीगुरुभ्यो नमः ।  
  
श्रीशक्तिसङ्गमतन्त्रम् ।  
  
कालीखण्डः ॥   
  
प्रथमः पटलः ।  
  
श्रीदेव्युवाच ।  
  
  
अनादिरूप भूतेश शशिशेखर शङ्कर ।  
देवाधिदेव विश्वेश विश्वाराध्य सुरेश्वर ॥ १-१ ॥  
  
निरञ्जन निराकार नित्यानन्द गुणाकर ।  
गुणातीत परस्वामिन् सर्वातीत परात्पर ॥ १-२ ॥  
  
त्वत्सम्भूतं जगत् सर्वं स्थावरं जङ्गमादिकम् ।  
श्रुतानि सर्वतन्त्राणि लक्षकोट्यर्बुदानि च ॥ १-३ ॥  
  
तन्त्रार्णवादिकं देव राजराजेश्वर प्रभो ।  
तन्त्रराजः श्रुतो देव नानाभेदाश्च संश्रुताः ॥ १-४ ॥  
  
रसायनं श्रुतं देव सिद्धयो विविधाः श्रुताः ।  
शक्तिसङ्गमनामानं तन्त्रराजोत्तमोत्तमम् ॥ १-५ ॥  
  
सूचितं देवदेवेश मन्त्रसिद्ध्यभिधागमे ।  
न मह्यं कथितं देव संशयं छेदय प्रभो ॥ १-६ ॥  
  
प्। २) चतुःखण्डेन संयुक्तं सर्वसारोत्तमोत्तमम् ।  
तन्त्रं कथय देवेश सम्प्रदायक्रमागतम् ॥ १-७ ॥  
  
समग्रं तन्त्रराजेन्द्रं सापेक्ष रहितं प्रभो ।  
सम्प्रदायप्रभ्रष्टानां मार्गसन्दर्शकारकम् ॥ १-८ ॥  
  
कलौ सिद्धिप्रदं तन्त्रं कथयस्व मम प्रभो ।  
  
  
श्रीशिव उवाच ।  
  
  
तन्त्रराजः पूर्वमुक्तः खण्डाष्टकसमुज्वलः ॥ १-९ ॥  
  
पूर्वार्धमुत्तरार्द्धं च सार्द्धद्वयसमन्वितः ।  
पूर्वार्द्धं कादिसञ्ज्ञं तु द्वितीयं हादिसञ्ज्ञकम् ॥ १-१० ॥  
  
कादौ तु वेदखण्डानि हादावपि चतुष्टयम् ।  
प्रतिखण्डे महेशानि त्रिसहस्रं च षट्शतम् ॥ १-११ ॥  
  
प्रत्यध्याये शतश्लोकाः षट्त्रिंसत्पटलानि च ।  
इत्येकं खण्डमित्युक्तमेवं खण्डाष्टकं विदुः ॥ १-१२ ॥  
  
दिव्यौघ रचितो ग्रन्थो गुरुद्वारो भविष्यति ।  
शक्तिसङ्गमनामाख्यं श्रीबृहत्तन्त्रराजकम् ॥ १-१३ ॥  
  
वेदखण्डसमायुक्तं षष्टिसाहस्रिकं (?) शुभम् ।  
दिव्यौघरचितं तन्त्रं सर्वतन्त्रोत्तमोत्तमम् ॥ १-१४ ॥  
  
अनादिकाल्या रचितं तारारूपं द्वितीयकम् ।  
तृतीयं सुन्दरीरूपं चतुर्थी छिन्नमस्तका ॥ १-१५ ॥  
  
युगे युगे चन्द्र सङ्ख्यं कलौ खण्डचतुष्टयम् ।  
षट्शतीवत्सरान्ते तु द्विसप्तत्युत्तरं शिवे ॥ १-१६ ॥  
  
प्। ३) आविर्भवति देवेशि दिव्यौघद्वारतः शिवे ।  
बौद्धपाषण्डनाशार्थं सम्प्रदायार्थमेव च ॥ १-१७ ॥  
  
सम्प्रदायसङ्कराणां विनाशार्थमिहेश्वरि ।  
सम्प्रदायस्थापनार्थं ब्राह्मण्यरक्षणाय च ॥ १-१८ ॥  
  
मन्त्रशास्त्रस्य सिद्ध्यर्थमाविर्भवति पार्वति ।  
तन्त्रेषु कालिका तारा सदा तिष्ठति पार्वति ॥ १-१९ ॥  
  
अथोद्दण्डं विधायेत्थं श्रीमहादक्षिणेश्वरि ।  
अनादिविद्या श्रीकाली महाताराभिधा परा ॥ १-२० ॥  
  
षट्शाम्भवेश्वरि विद्या वाच्यातीता परा कला ।  
महाप्रलयमासाद्य कोटि ब्रह्माण्डनायिका ॥ १-२१ ॥  
  
शिवशक्तिमयं देहमेकीकृत्य सदा स्थिता ।  
कोटिवक्रा भवाद्यास्तु ब्रह्माणः प्रेतरूपिणः ॥ १-२२ ॥  
  
तत्श्मशाने प्रनृत्यन्ति गायन्ति व्यालसङ्कुलाः ।  
चितिरक्षास्वरूपत्वं प्राप्य तिष्ठन्ति पार्वति ॥ १-२३ ॥  
  
माहेश्वराणामानन्त्यं विष्णुरूपेऽप्यनन्तता ।  
शक्रादीनां तु गणना नास्त्येव प्रियवादिनि ॥ १-२४ ॥  
  
नद्यां तु वालुका यावत्तावदिन्द्राः पुरेरिताः ।  
कोटिब्रह्माण्डपर्यन्तं स्थावरं जङ्गमादिकम् ॥ १-२५ ॥  
  
एकैकवारमिन्द्रत्वं गतं तत्पुनरप्यलम् ।  
अनन्तकोटिब्रह्माण्डे यावन्तः परमाणवः ॥ १-२६ ॥  
  
तावन्तः सन्ति तद्भूमौ चितिधूलिस्वरूपतः ।  
माहेश्वरीसमेतानां ब्रह्माण्डकोटिकोटयः ॥ १-२७ ॥  
  
प्। ४) तत्र तिष्ठन्ति देवेशि चतुर्वेदाः शवाः स्मृताः ।  
युगाश्च शवरूपेण सप्तप्रेतगताः पराः ॥ १-२८ ॥  
  
सागरस्यं समासाद्य सर्वरूपा हि पार्वति ।  
चिद्व्यापकस्वरूपेण स्वयं च विभ्रती पराम् ॥ १-२९ ॥  
  
एतस्मिन्नेव काले तु स्वबिम्बं पश्यति शिवा ।  
तद्बिम्बं तु भवेन्माया तत्र मानसिकं शिवम् ॥ १-३० ॥  
  
सृष्टेरुत्पादनार्थं तु भर्तृरूपं प्रकल्पयेत् ।  
आदिनाथं तु मनसा कल्पातीतस्वरूपिणम् ॥ १-३१ ॥  
  
तं विलोक्य महेशानि सृष्ट्युत्पादनकारणात् ।  
आदिनाथं मानसिकं स्वभर्तारं प्रकल्पयेत् ॥ १-३२ ॥  
  
विपरीतरतिं कृत्वा महाशून्यं विधाय च ।  
त्रिंशदर्बुदषट्वृन्दपञ्चाशत्पद्मकोटयः ॥ १-३३ ॥  
  
युगानि परमेशानि विपरीतरताऽभवत् ।  
विपरीतरतौ देवि बिन्दुरेकोऽभवत् पुरा ॥ १-३४ ॥  
  
तत्रैका सुन्दरी जाता महालावण्यकालिका ।  
श्रीमहासुन्दरीरूपं बिभ्रती परमा कला ॥ १-३५ ॥  
  
तस्याश्च मानसी शक्तिस्तत्र जाता परात्परा ।  
तस्या नाम महाकाली सुन्दरीति प्रकल्प्यते ॥ १-३६ ॥  
  
तां विलोक्य महाकालो महामोहपरो भवेत् ।  
कालीं प्रति वदन् कालो वाणीं गर्वान्वितां पराम् ॥ १-३७ ॥  
  
बिन्दुध्वनिसकाशात्तु प्रत्येकं वर्णजातयः ।  
मातृकार्णास्तदा जाता अक्षरेति तदाऽभवत् ॥ १-३८ ॥  
  
प्। ५) ध्वनिना व्याप्तमखिलं जगदेतच्चराचरम् ।  
अद्यापि देवदेवेशि कादम्बर्या ध्वनिश्रुतिः ॥ १-३९ ॥  
  
उवाच सुन्दरीं कालो महाप्राणप्रिये परे ।  
त्रैलोक्यसुन्दरि श्रीशे कारुण्यामृतसागरे ॥ १-४० ॥  
  
द्वितीयवाक्ये देवेशि कालीमुवाच शङ्करः ।  
महाघोरे शिवारावे क्रूरदंष्ट्रे करालिनि ॥ १-४१ ॥  
  
ललज्जिह्वे भीमनादे इत्येवं वचनं वदन् ।  
ईदृशं वचनं श्रुत्वा निर्गुणा परचण्डिका ॥ १-४२ ॥  
  
अनादिरूपा श्रीकाली मायोत्पादनतत्परा ।  
कालो मोहवशं यातः श्रीकालीमायया शिवे ॥ १-४३ ॥  
  
अनादिसृष्टेरुत्पत्तिः कारणार्थं महेश्वरि ।  
ब्रह्माण्डानामथानन्त्यं तन्मया कथितं क्षणात् ॥ १-४४ ॥  
  
कालस्य मायां दत्वा तु स्वयं व्यापारतां गता ।  
कालस्तु चकितो जातः सा वै कुत्र गता प्रिया ॥ १-४५ ॥  
  
हा हा प्राणप्रिया काली सा वै कुत्र गता प्रिया ।  
इति मोहवशं यातः श्मशानाटनतत्परः ॥ १-४६ ॥  
  
हा हा प्राणप्रिया काली सा वै कुत्र गता प्रिया ।  
एवं मोहवशं यातो भ्रान्तचित्तस्ततोऽभवत् ॥ १-४७ ॥  
  
दर्शनार्थं तपस्तेपे पञ्चाशत्पद्मकोटयः ।  
युगानि तत्र जातानि न कालीदर्शनं शिवे ॥ १-४८ ॥  
  
कालस्य जातं देवेशि मार्गभ्रष्टपरायणः ।  
इति ज्ञात्वा महाकाली ज्ञानं दत्तं महेश्वरि ॥ १-४९ ॥  
  
प्। ६) आकर्षणाख्या बुद्धिस्तु दत्ता कालस्य पार्वति ।  
भक्तप्रीता महाकाली श्रीमहादक्षिणानना ॥ १-५० ॥  
  
वरदानेषु चतुरा तेनेयं दक्षिणा स्मृता ।  
आकर्षणं कृतं तेन जातं तत्क्षणमात्रकम् ॥ १-५१ ॥  
  
काल्या ज्ञानं महेशानि मार्गच्युतिपरायणः ।  
कालो जातो महेशानि महाभक्तप्रिया वरा ॥ १-५२ ॥  
  
शिवाकर्षणकं कर्म मिथुनत्वप्रदायकम् ।  
इति ज्ञात्वा महेशानि आगत्य तु शिवान्तिकम् ॥ १-५३ ॥  
  
तदा समरसानां तु शक्तिं कृत्वा महेश्वरि ।  
आनीय दत्ता कालस्य मार्गाभ्यासार्थमेव तु ॥ १-५४ ॥  
  
मार्गं विना महेशानि गतिरत्र कथं भवेत् ।  
तत्राभ्यासपरः कालः कुण्डलीध्यानतत्परः ॥ १-५५ ॥  
  
मनुष्याणां कुण्डली तु सार्द्धत्रिवलया स्मृता ।  
श्रीदेव्या कुण्डली देवि स्वेच्छया गुणिता शिवा ॥ १-५६ ॥   
  
त्रिगुणा श्रीः त्रिशक्तिश्च यदा वेदगुणा भवेत् ।  
चतुर्वर्णा चैकजटा चतुर्वेदेस्वरी परा ॥ १-५७ ॥  
  
यदा पञ्चगुणा देवि महोग्रा तु तदा भवेत् ।  
यदा षड्गुणिता शक्तिः सिद्धिकाली प्रकीर्तिता ॥ १-५८ ॥  
  
यदा सप्तगुणा शक्तिः सप्तार्णा कालसुन्दरी ।  
यदाष्टगुणिता शक्तिरष्टार्णा भुवनाम्बिका ॥ १-५९ ॥  
  
यदा नवगुणा शक्तिः नवार्णा चण्डिकेश्वरी ।  
यदा दशगुणा शक्तिर्दशविद्यास्वरूपिणी ॥ १-६० ॥  
  
यदा रुद्रगुणा जाता श्मशानकालिका भवेत् ।  
प्। ७) यदा सूर्यगुणा देवि द्वादशी चण्डभैरवी ॥ १-६१ ॥  
  
यदा कामगुणा देवि कामभेदा च तारिणी ।  
चतुर्दशगुणा जाता वशीकरणकालिका ॥ १-६२ ॥  
  
यदा पक्षगुणा जाता महापञ्चदशी स्मृता ।  
कलागुणा यदा शक्तिः श्रीमहाषोडशी तदा ॥ १-६३ ॥  
  
कलातीतगुणा देवि छिन्नमस्ता तदा भवेत् ।  
अष्टादशगुणा देवि महामधुमती भवेत् ॥ १-६४ ॥  
  
ऊनविंशद्गुणा देवि महापद्मावती तदा ।  
गुणिता विंशतिपदा विंशद्वर्णा रमा भवेत् ॥ १-६५ ॥  
  
एकविंशद्गुणा देवि प्रोक्ता श्रीकामसुन्दरी ।  
द्वाविंशद्गुणिता देवि दक्षिणाकालिका तदा ॥ १-६६ ॥  
  
त्रयोविंशद्गुणा देवि विद्येशीति तदा भवेत् ।  
गुणिता तत्त्वसङ्ख्याभिर्गायत्री स्यात्तदा शिवे ॥ १-६७ ॥  
  
पञ्चविंशद्गुणा देवि पञ्चमी सुन्दरी तदा ।  
षड्विंशद्गुणिता शक्तिः षष्ठी विद्या प्रकीर्तिता ॥ १-६८ ॥  
  
सप्तविंशद्गुणा देवि महारत्नेश्वरी परा ।  
अष्टाविंशतिधा सा वै गुणिता परमा कला ॥ १-६९ ॥  
  
अष्टविंशाक्षरी विद्या मृतसञ्जीवनी परा ।  
ऊनत्रिंशद्गुणा देवि महानीलसरस्वती ॥ १-७० ॥  
  
त्रिंशद्गुणा यदा विद्या वसोर्धारा तदा स्मृता ।  
एकत्रिंशद्गुणा देवि त्रैलोक्यमोहिनी भवेत् ॥ १-७१ ॥  
  
द्वात्रिंशद्गुणिता चेत्स्यात् त्रैलोक्यविजया स्मृता ।  
त्रयस्त्रिंशद्गुणा चेत्स्यात् श्रीमत्कामाख्यतारिणी ॥ १-७२ ॥  
  
प्। ८) चतुस्त्रिंशद्गुणा शक्तिरघोराख्या तदा भवेत् ।  
पञ्चत्रिंशद्गुणा देवि सङ्गीतमोहिनी भवेत् ॥ १-७३ ॥  
  
षट्त्रिंशद्गुणिता विद्या बगलाख्या तदा भवेत् ।  
सप्तत्रिंशद्गुणा शक्तिः प्रोक्ता विद्या स्वरुन्धती ॥ १-७४ ॥  
  
अष्टत्रिंशद्गुणा चेत् स्यादन्नपूर्णेश्वरी मता ।  
गुणितोनचत्वारिंशत् नाकुली परिकीर्तिता ॥ १-७५ ॥  
  
चत्वारिंशद्गुणा शक्तिः प्रोक्ता विद्या त्रिकण्टकी ।  
गुणिता चैकचत्वारिंशत्तदा राजेश्वरी कला ॥ १-७६ ॥  
  
द्विचत्वारिंशद्गुणिता त्रैलोक्याकर्षिणी तदा ।  
त्रिचत्वारिंशद्गुणिता राजराजेश्वरी स्मृता ॥ १-७७ ॥  
  
चतुश्चत्वारिंशद्गुणिता कुक्कुटी परिकीर्तिता ।  
चत्वारिंशद्वाणगुणा सिद्धविद्या प्रकीर्तिता ॥ १-७८ ॥  
  
चत्वारिंशद्रसगुणा प्रोक्ता श्रीमृत्युहारिणी ।  
चत्वारिंशन्मुनिगुणा महाभोगवती मता ॥ १-७९ ॥  
  
चत्वारिंशद्वसुगुणा वासवी परिकीर्तिता ।  
चत्वारिंशद्रन्ध्रगुणां फेत्कारी परिकीर्तिता ॥ १-८० ॥  
  
पञ्चाशद्गुणिता देवी महाश्रीमातृसुन्दरी ।  
पञ्चाशच्चन्द्रगुणिता मातृकोत्पत्तिसुन्दरी ॥ १-८१ ॥  
  
एकैकं मातृकावर्णं प्रतिविद्याप्रकाशतः ।  
उत्पन्ना परमेशानि स्वोत्पत्तिषु परायणा ॥ १-८२ ॥  
  
यो भावो यस्य वै प्रोक्तस्तद्भावे संस्थिता परा ।  
स्वेच्छया वलयं कृत्वा यथा कुण्डलिनी स्थिता ॥ १-८३ ॥  
  
प्। ९) तथा विद्या सुसञ्जाता अक्षोम्यमुनिरूपिणी ।  
सार्धत्रिवलया देवि मनुष्यस्य प्रकीर्तिता ॥ १-८४ ॥  
  
एवं विद्या समुत्पन्ना कुण्डलीतो महेश्वरि ।  
बालाम्बा तु ततो जाता पूर्वाभ्यासार्थमेव तु ॥ १-८५ ॥  
  
पूर्वाभ्यासप्रभावेन सुन्दरी पतिता भवेत् ।  
स कालत्वं च सम्प्राप्तः सुन्दरीसामरस्यतः ॥ १-८६ ॥  
  
विद्यया पञ्चमीरूपं धृत्वा कालसमागमः ।  
भक्तप्राणप्रिया देवि तस्य सङ्गपरायणा ॥ १-८७ ॥  
  
पञ्चमीरूपमासाद्य संस्थिता परमा कला ।  
तस्याः सङ्गाभ्यासयोगात् महाकालत्वतां गतः ॥ १-८८ ॥  
  
येन दृष्टा तु या पूर्वं स तस्या ऋषिरीरितः ।  
उपासकास्तदान्ये स्युरिति सङ्क्षेपतो मतम् ॥ १-८९ ॥  
  
अथातो ब्रह्म देवेशि व्याख्यास्यामि यथाक्रमम् ।  
बीजाङ्कुरस्फटिकजं तद् ब्रह्म परिकीर्तितम् ॥ १-९० ॥  
  
तदेव ब्रह्म चाख्यातं कालकालीमयं परम् ।  
यावद्विवर्णितुं शक्यं तावत् सगुणतां गतम् ॥ १-९१ ॥  
  
तदेव सगुणं ब्रह्म वर्णना शक्तिगोचरम् ।  
वर्णनायामशक्तिर्हि यदा जाता महेश्वरि ॥ १-९२ ॥  
  
तदेव निर्गुणं प्रोक्तं सगुणं वाच्यगोचरम् ।  
वाग्भवं मुखमित्युक्तं मुखादुच्चार्यते च तत् ॥ १-९३ ॥  
  
अवाच्यं यद् भवेत् ब्रह्म तत्कथं मुखगोचरम् ।  
वाक्शक्त्या यन्त्रितं तच्च तस्माच्छक्तेः प्रधानता ॥ १-९४ ॥  
  
प्। १०) काली माया तु सा शक्तिर्बिम्बाद्यप्रतिबिम्बका ।  
कालीव्यापकसच्छाया महाकालः प्रकीर्तितः ॥ १-९५ ॥  
  
महाकालात् भवेन्माया सा प्रोक्ता भुवनेश्वरी ।  
ब्रह्मविष्ण्वादयो देवि तत्रोत्पन्ना महेश्वरि ॥ १-९६ ॥  
  
लोकपालास्ततो जाता वाग्भवा मातृकाः स्मृताः ।  
अथैकगुणिता देवि प्रथमाक्षरसम्भवा ॥ १-९७ ॥  
  
अविनाशत्वलोपेन तेन चाक्षररूपता ।  
शक्त्या विना शिवे सूक्ष्मे नाम धाम न विद्यते ॥ १-९८ ॥  
  
सर्वाद्या तु भवेच्छक्तिरानन्दघनगोचरा ।  
ब्रह्मरूपचिदानन्दा परब्रह्मैव केवलम् ॥ १-९९ ॥  
  
प्रकृतौ विद्यमानायां विकृतिर्न बलीयसी ।  
प्रकृतिः परमा शक्तिर्विकृतिः प्रतिबिम्बता ॥ १-१०० ॥  
  
आद्या कृष्णा महाकाली द्वितीया सुन्दरी स्मृता ।  
रक्तवर्णा महेशानि तृतीया बालभैरवी ॥ १-१०१ ॥  
  
चतुर्थी पञ्चमी विद्या यस्याभ्यासात्तु कालताम् ।  
प्रपञ्चमूला सा शक्तिः प्रपञ्चेशी प्रकीर्तिता ॥ १-१०२ ॥  
  
तन्मायारूपधारित्वं प्रपञ्चात्मा शिवो भवेत् ।  
त्रिनेत्रा त्रिगुणा जाता त्रिगुणात्मा तथेश्वरः ॥ १-१०३ ॥  
  
ततः सदाशिवो जातस्तत्कृपालेशतः शिवे ।  
तत्रस्था परमेशानि सौन्दर्यगुणसंयुता ॥ १-१०४ ॥  
  
सुन्दर्यास्तु प्रपञ्चोऽस्ति निर्गुणेन प्रपञ्चता ।  
आद्या श्रीर्निर्गुणा काली वाच्यातीता परात्परा ॥ १-१०५ ॥  
  
प्। ११) प्रकर्षेण तु पञ्चानां संयोगो युगपद्भवेत् ।  
प्रपञ्चेशी तेन विद्या सुन्दरी परिकीर्तिता ॥ १-१०६ ॥  
  
यदारभ्य धृतं रूपं सुन्दरं सुमनोहरम् ।  
तदारभ्य प्रपञ्चोऽयं सञ्जातः परमेश्वरि ॥ १-१०७ ॥  
  
शक्तिकोणे महेशानि ब्रह्माण्डानामनन्तकम् ।  
सर्वं तिष्ठति देवेशि जगदेतच्चराचरन् ॥ १-१०८ ॥  
  
तस्याः कुण्डलिनी शक्तिरक्षोभ्यनागरूपिणी ।  
स्वेच्छया गुणिता देवि स्वेच्छावर्णस्वरूपिणी ॥ १-१०९ ॥  
  
ब्रह्माण्डगोले देवेशि काल्या तस्यै प्रदर्शितः ।  
ब्रह्मगोलो विष्णुगोलो रुद्रगोलस्तृतीयकः ॥ १-११० ॥  
  
लोकेशगोलो देवेशि देवगोलस्ततः शिवे ।  
ततो हि ऋषिगोलो हि क्रमाद्गोलाश्च कोटिशः ॥ १-१११ ॥  
  
परब्रह्माच्च प्रकृतिः प्रतिबिम्बस्वरूपिणी ।  
महत्तत्वं ततो जातम् अहङ्कारस्ततः परम् ॥ १-११२ ॥  
  
आकाशस्तु ततो जातस्ततो वायुः प्रकीर्तितः ।  
ततोऽग्निश्च प्रजातोऽत्र अग्नेरापः प्रकीर्तिताः ॥ १-११३ ॥  
  
पानीयात् पृथिवी जाता ततश्चौषधयः शुभाः ।  
ओषधीभ्यो भवेदन्नम् अन्नात् प्राणः प्रकीर्तिताः ॥ १-११४ ॥  
  
प्राणाज्जीवो हि सञ्जातो जीवात्मपरमात्मकौ ।  
ब्रह्मबिम्बात्सर्वमेतज्जगदेतच्चराचरम् ॥ १-११५ ॥  
  
अत एव भवेद्ब्रह्म जगदेतच्चराचरम् ।  
भावनावशतां यातो ब्रह्मरूपः सनातनः ॥ १-११६ ॥  
  
जीवः कीटस्ततो भृङ्गी भृङ्गी कीटो न वै शिवे ।  
जीवो ब्रह्म पुनर्ब्रह्म ततो ब्रह्म पुनश्च सः ॥ १-११७ ॥  
  
प्। १२) पुण्यद्रवात् पात्रयोगात् वह्नौ चोष्णात्मकं यथा ।  
केवलं तु जलं देवि यदि वह्नौ प्रदीयते ॥ १-११८ ॥  
  
वह्निनाशो भवेद्देवि नात्र कार्या विचारणा ।  
देहपात्रस्य संयोगात् परमात्मा च देवता ॥ १-११९ ॥  
  
सौख्यं दुःखं जयो लाभोऽहङ्कारो दम्भ एव च ।  
मोहः कामः क्षुधा जृम्भा पिपासा स्पर्शनं गतिः ॥ १-१२० ॥  
  
सर्वमेतन्महेशानि तद्वज्जातं महेश्वरि ।  
तत्र ज्ञाने समुत्पन्ने न सौख्यं न च दुःखता ॥ १-१२१ ॥  
  
देहाभिमाने गलिते विदिते परमात्मनि ।  
न सौख्यं न च वै दुःखं परब्रह्मैव केवलम् ॥ १-१२२ ॥  
  
यथा दाहो वह्निशक्तिर्वह्नौ तिष्ठति पार्वति ।  
तद्वद्ब्रह्म जीवमात्रे सदा तिष्ठति पार्वति ॥ १-१२३ ॥  
  
विस्फुलिङ्गा यथा वह्नेर्नानास्थलगता भवेत् ।  
जले नाशत्वतां यान्ति तृणे वर्द्धिष्णुता भवेत् ॥ १-१२४ ॥  
  
काष्ठे स्फुलिङ्गतां यान्ति जीवे ब्रह्म तथा शिवे ।  
पात्रयोगात् सर्वमेतत् जयलाभादिकं शिवे ॥ १-१२५ ॥  
  
न सौख्य न च वै दुःखं परब्रह्मैव केवलम् ।  
तज्ज्ञानं मन्त्रयोगेन स्फुटं भवति पार्वति ॥ १-१२६ ॥  
  
कामक्रोधादिभिर्युक्ते जीवरूपे परात्मनि ।  
अन्ययोगात् महेशानि दुःखं भवति नान्यथा ॥ १-१२७ ॥  
  
मनोऽन्यत्र शिवोऽन्यत्र कथं योगो भवेत् शिवे ।  
अन्ययोगे समारब्धे स्त्रीसङ्गश्चेद्यदा भवेत् ॥ १-१२८ ॥  
  
प्। १३) विनाशाद्वायुरोधस्य देहनाशादिकं भवेत् ।  
मन्त्रयोगे भावनायां न तथा परमेश्वरि ॥ १-१२९ ॥  
  
यावद्धि भावना जाता तावद्देवो महेश्वरः ।  
भावना गलिता चेत् स्यात्तदा जीवेश्वरो नरः ॥ १-१३० ॥  
  
अत्रैव नियमो नास्ति तत्रावधिः प्रकीर्तितः ।  
परब्रह्माथ वा जीवो द्वयोरेकतरः शिवे ॥ १-१३१ ॥  
  
  
इति सङ्क्षेपतः प्रोक्तम् अकाराक्षरतत्त्वकम् ॥  
  
  
इति श्रीशक्तिसङ्गममहातन्त्रराजे उत्तरभागे प्रथमखण्डे   
श्रीमद्क्षोभ्यमहोग्रतारासंवादे ग्रन्थप्रवर्तनं नाम   
प्रथमः पटलः ॥ १ ॥  
  
  
  
  
  
द्वितीयः पटलः ।  
  
  
उग्रतारोवाच ।  
  
  
अक्षोभ्य श्रोतुमिच्छामि यत् पूर्वं सूचितं त्वया ।  
तन्मे कथय देवेश यद्यहं तव वल्लभा ॥ २-१ ॥  
  
  
अक्षोभ्य उवाच ।  
  
  
रहस्यातिरहस्यं च महोग्रे शृणु साम्प्रतम् ।  
ब्रह्मभूम्यन्तकं प्रोक्तं भूमिब्रह्माण्डकं शिवे ॥ २-२ ॥  
  
संहारे जायते देवि तत्र लीनं जगद्भवेत् ।  
चतुर्वक्त्रविधिं देवि प्रमुखीकृत्य शाश्वतम् ॥ २-३ ॥  
  
कोटिवक्त्रान्तपर्यन्तं ब्रह्माणः सन्ति गोलके ।  
चतुर्वक्त्रं तु भूगोलं ब्रह्माण्डाख्यं च कोटिजे ॥ २-४ ॥  
  
ब्रह्माण्डानामथानन्त्यमेवं तिष्ठति पार्वति ।  
अनन्तकोटिब्रह्माण्डनायिका नीलशारदा ॥ २-५ ॥  
  
ब्रह्मगोलं च तदधः सुन्दरीगोचरं भवेत् ।  
भूगोलं परमेशानि भुवनागोचरं भवेत् ॥ २-६ ॥  
  
अधिकारो हि सन्दत्तः सुन्दर्या एव पार्वति ।  
महाविद्या कोटिसङ्ख्या तन्मध्ये गोलगोचरा ॥ २-७ ॥  
  
अथ वै राजराजेशी महापरमसुन्दरी ।  
एकस्मिन् समये देवि गोलोत्पत्तिपरायणा ॥ २-८ ॥  
  
तस्या द्वारि महेशानि सर्व तिष्ठति पार्वति ।  
न्यासजालादिकं देवि पञ्चाङ्गानामनेकशः ॥ २-९ ॥  
  
प्। १५) तथैव निर्मितं देवि कालिकाज्ञानुसारतः ।  
प्रत्यहं क्रियते यद्यत्तत् सर्वं कालिकाग्रतः ॥ २-१० ॥  
  
गत्वा च कथ्यते देवि सुन्दर्या नित्यमेव तु ।  
कालीतारामयं ब्रह्म तदग्रे कथ्यते शिवे ॥ २-११ ॥  
  
भूगोलो हि महेशानि त्रिःस्कन्धे सूचितो मया ।  
ममैव लेशसञ्जाता मुनयः शङ्करादयः ॥ २-१२ ॥  
  
चित्तस्कन्धे महेशानि ब्रह्माण्डाख्यः प्रकीर्तितः ।  
भूगोलानां च पञ्चाशत् कोटिसङ्ख्या महेश्वरि ॥ २-१३ ॥  
  
न्यूनं पञ्चसहस्रैस्तु ब्रह्माण्डगोलके भवेत् ।  
पञ्चाशच्छतविस्तीर्णो भूगोलः परिकीर्तितः ॥ २-१४ ॥  
  
भूगोलस्तु महेशानि कदम्बकुसुमप्रभः ।  
सदा भ्रमति देवेशि क्रियापञ्चकसंयुतः ॥ २-१५ ॥  
  
घटाकारो महेशानि ध्रुवद्वयसमन्वितः ।  
दक्षध्रुवे मुखं देवि वामे बुध्नमुखाकृतिः ॥ २-१६ ॥  
  
कम्बुग्रीवो घटः प्रोक्तः श्रीचक्रकलशः स्मृतः ।  
विंशत्सङ्ख्यादयः शब्दाः सदैकत्वे व्यवस्थिताः ॥ २-१७ ॥  
  
शतान्तान्ता निगदिता सङ्ख्या साहस्रलक्षके ।  
दशसङ्ख्या प्रयोक्तव्या कोट्यादौ शतमात्रकम् ॥ २-१८ ॥  
  
अर्बुदे तु सहस्रं स्यात् खर्वे लक्षाभिधं भवेत् ।  
एवं क्रमेण देवेशि परार्धान्तं मेह्श्वरि ॥ २-१९ ॥  
  
अक्षरादिसमायुक्तो दक्षे न्यूना भवेच्छिवे ।  
उत्तरे त्वधिका देवि यथायोगेन योजयेत् ॥ २-२० ॥  
  
प्। १६) कदम्बकुसुमं देवि श्रीचक्रवाटिकागतम् ।  
तद्वाटिकासेचनार्थं कम्बुग्रीवायुतो घटः ॥ २-२१ ॥  
  
छत्राकारेण देवेशि परितो ब्रह्मगोलकम् ।  
तत्तद्बिम्बे महेशानि महाश्रीचक्रनायिका ॥ २-२२ ॥  
  
सदा तिष्ठति देवेशि नात्र कार्या विचारणा ।  
परमाणुरणुश्चैव द्व्यणुकत्र्यणुक एव च ॥ २-२३ ॥  
  
लवस्त्रुटिः कला काष्ठा निमेषः श्वास एव च ।  
ततः क्षणं महेशानि ततश्चैव पलं भवेत् ॥ २-२४ ॥  
  
तत्षष्टिसङ्ख्या नाडी स्यादिति सङ्क्षेपतो मतम् ।  
घटिका च मुहूर्तञ्च प्रहरो दिवसस्तथा ॥ २-२५ ॥  
  
अहोरात्रस्ततः पक्षो मासश्चैव तत ऋतुः ।  
अयनं वत्सरयुगे प्रलयश्चतुरात्मकः ॥ २-२६ ॥  
  
चतुर्युगानामेकं हि महद्युगमितीरितम् ।  
एकसप्ततिभिश्चैव मनुरेकः प्रकीर्तितः ॥ २-२७ ॥  
  
चतुर्दशैव सप्तत्या मनवस्तु चतुर्दश ।  
इन्द्राश्चतुर्दश शिवे तथैव परिकीर्तिताः ॥ २-२८ ॥  
  
चतुर्युगसहस्राणि ब्रह्माहः परिकीर्तितम् ।  
तावद्युगानि वै रात्रौ दिवा इन्द्राश्चतुर्दश ॥ २-२९ ॥  
  
वृक्षकीटे प्रस्तराश्च तृणानि कृमयस्तथा ।  
ब्रह्माण्डगोले यत्किञ्चित् जातं सञ्जायमानकम् ॥ २-३० ॥  
  
एकैकवारमिन्द्रत्वं तेषां च परिकीर्तितम् ।  
कीटात् ब्रह्माण्डपर्यन्तं प्रपञ्चार्थं भविष्यति ॥ २-३१ ॥  
  
प्। १७) मनवस्तु तथैवोक्ता पक्षश्चैव तथा भवेत् ।  
मासर्तुश्च महेशानि त्वयनं हायनं ततः ॥ २-३२ ॥  
  
एवं हि शतवर्षाणि ब्रह्मायुः परिकीर्तितम् ।  
विधीनां दशसाहस्रं विष्णोर्दिवस ईरितः ॥ २-३३ ॥  
  
पक्षमासादि वर्षादि ज्ञातव्यं परमेश्वरि ।  
दशसाहस्रवर्षाणि विष्णोरायुः प्रकीर्तितम् ॥ २-३४ ॥  
  
तल्लक्षायुः शिवस्याथ तद्द्वैगुण्यमथैश्वरम् ।  
सदाशिवस्य तल्लक्षं गणना तु परात्परे ॥ २-३५ ॥  
  
तदुत्तरं महेशानि स्वराट्चक्रं भविष्यति ।  
विराट्चक्रं तद्द्विगुणात् सर्वराट् द्विगुणात्ततः ॥ २-३६ ॥  
  
सर्वराहुत्तरं देवि ततः शून्यं भविष्यति ।  
ततः शून्या परा रूपा श्रीमहासुन्दरी कला ॥ २-३७ ॥  
  
सुन्दरी राजराजेशी महाब्रह्माण्डनायिका ।  
महाशून्या ततस्तारा तद्द्वैगुण्यक्रमेण च ॥ २-३८ ॥  
  
मुक्तौ संयोज्य सर्वं तु महासुन्दर्यनन्ततः ।  
एवं हि शतवर्षाणि महाप्रलयकारिणी ॥ २-३९ ॥  
  
महाप्रलयनामा तु सकृदेव प्रवर्तते ।  
महाप्रलयके जाते ततः शून्यं भविष्यति ॥ २-४० ॥  
  
ब्रह्मरूपा परानन्दा केवला तारिणी परा ।  
सर्वं तस्यां तु संलीनं तद्रूपं सर्वमेव तु ॥ २-४१ ॥  
  
एवं देवि महाशून्यं महादक्षिणकालिका ।  
व्याप्य तिष्ठति देवेशि शून्यं कृष्णस्वरूपकम् ॥ २-४२ ॥  
  
प्। १८) इति सङ्क्षेपतः प्रोक्तं रचनां गोलके शृणु ।  
आणव्यं कार्मणं चैव मायाप्रकृतिमेव च ॥ २-४३ ॥  
  
अहङ्कारः पञ्चमः स्यात् सृष्टिस्थितिलयस्तथा ।  
प्रधानानुग्रहो देवि व्यवस्थां शृणु यत्नतः ॥ २-४४ ॥  
  
आणव्य जीवमात्रं स्याद्ब्रह्मविष्णोश्च कार्मणम् ।  
मायामूलस्तु रुद्रस्य प्राकृतस्तु तथेश्वरे ॥ २-४५ ॥  
  
सदाशिवस्याहङ्कारः परशम्भोर्न किञ्चन ।  
सृष्टिस्थितिलयश्चैव तिरोधानं त्वनुग्रहः ॥ २-४६ ॥  
  
क्रमेण पञ्चकं जातं परशम्भोस्तु मायया ।  
वर्णाध्वा चैव मात्राध्वा तत्त्वाध्वा तदनन्तरम् ॥ २-४७ ॥  
  
मन्त्राध्वा भुवनाध्वा च कलाध्वा ऋतुसञ्ज्ञकः ।  
अयमध्वा त्रिधा प्रोक्तस्त्वचिद्देहक्रमेण च ॥ २-४८ ॥  
  
आधिभूतं चाधिदैवं देहचक्रं तथाण्डके ।  
त्रिधा तु कथितं देवि रचनां शृणु यत्नतः ॥ २-४९ ॥  
  
पुरीषट्कमध्यगता लङ्काचीनक्रमेण च ।  
लङ्कापुर्यभिधो देवि मध्यभागे प्रतिष्ठितः ॥ २-५० ॥  
  
परितः समभागत्वान्मेरुकार्ये नियोजिता ।  
लङ्कातो दक्षभागे तु सप्त वै सागराः स्मृताः ॥ २-५१ ॥  
  
तत्र द्वीपा महेशानि सङ्ख्या त्वष्टादशैव तु ।  
समुद्राः सप्त देवेशि सागरास्ते प्रकीर्तिताः ॥ २-५२ ॥  
  
स्वादूदकास्ते देवेशि तत्र वै वडवानलः ।  
तदन्ते नरकाः प्रोक्ता मध्ये भोगवती पुरी ॥ २-५३ ॥  
  
प्। १९) लङ्का तु भूमिमध्यस्था सर्वतो हि समा शिवे ।  
गन्धमादनपार्श्वे तु हिममेरुः प्रकीर्तितः ॥ २-५४ ॥  
  
तदुत्तरे स्वर्गभूमिस्तत्र लोकाः प्रतिष्ठिताः ।  
उपर्यधस्ताल्लोकाश्च शतकक्ष्यासमन्विताः ॥ २-५५ ॥  
  
दक्षोत्तरे ध्रुवद्वन्द्वं ब्रह्माण्डं तत्र वै स्थितम् ।  
अधस्तात् सप्तपातालं सप्तलोकास्तदूर्ध्वके ॥ २-५६ ॥  
  
एवं लोकत्रयं जातं तदण्डं परिवर्तते ।  
ग्रहनक्षत्रसूर्यस्ये सोमस्येन्द्रस्य दिग्ग्रहाः ॥ २-५७ ॥  
  
एतद्धामाः समाख्याता मध्ये तु किन्नरादयः ।  
ब्रह्मविष्णुशिवादीनां ततो लोकाः प्रकीर्तिताः ॥ २-५८ ॥  
  
ईश्वराख्यस्ततो देवि ततश्चैव सदाशिवः ।  
ततो हि दण्डिनीनाथलोकश्च परिकीर्तितः ॥ २-५९ ॥  
  
मन्त्रिण्यम्बागृहं तत्र सप्तप्राकारभूषितम् ।  
परापरं ततः प्रोक्तं ततश्चैव परात्परम् ॥ २-६० ॥  
  
परातीता ततः प्रोक्ता चित्परा तदनन्तरम् ।  
सप्तमं श्रीपुरं देवि तदूर्ध्वं कोटियोजनम् ॥ २-६१ ॥  
  
चतुरस्रं कोटिलक्षं योजनं तारिणीपुरम् ।  
नवप्राकारसंयुक्तम् अनन्तायामविस्तृतम् ॥ २-६२ ॥  
  
कालचक्रं तत्र देवि कालनित्या क्रमेण च ।  
कालनित्यापुरे देवि श्रीचक्रं परितिष्ठितम् ॥ २-६३ ॥  
  
तत्र बिन्दौ महेशानि निर्वाणाख्यं पुरं भवेत् ।  
तद्बिन्दौ परमेशानि शाम्भवाख्यं पुरं भवेत् ॥ २-६४ ॥  
  
तद्बिन्दौ राजसं देवि शान्त्यतीतं कलायुतम् ।  
चतुष्कशवसंयुक्तपर्यङ्केन सदाशिवम् ॥ २-६५ ॥  
  
प्। २०) तत्र कामकलातीतं महाकामेश्वरं परम् ।  
तत्पर्यङ्के महेशानि शान्त्यतीतां कलां पराम् ॥ २-६६ ॥  
  
नवात्मकेश्वरीमम्बां कोटिब्रह्माण्डनायिकाम् ।  
सर्वाढ्यमेतद्ब्रह्माण्डं कीर्तितं परमेश्वरि ॥ २-६७ ॥  
  
कलाप्राकारसंयुक्तं श्मशानं तत्र पार्वति ।  
प्रत्यालीढपदाख्यं च तत्र श्रीतारिणीपुरम् ॥ २-६८ ॥  
  
चतुष्षष्टिशूलं शुक्लमनन्तायामविस्तृतम् ।  
श्रीदक्षिणाश्मशानं च श्मशानाष्टकमेव तत् ॥ २-६९ ॥  
  
परितो देवदेवेशि शतद्वारसमन्वितम् ।  
कोटिब्रह्माण्डप्रेतैस्तु भूषितं भैरवीयुतम् ॥ २-७० ॥  
  
त्रिंशन्निखर्वषट्पद्माः शरभैः संयुतं शिवे ।  
महाज्वालानलैर्दीप्तं मुण्डबिन्दुविभूषितम् ॥ २-७१ ॥  
  
सप्तप्रेतगता काली दक्षिणा तत्र तिष्ठति ।  
तदाज्ञया धनुर्वेदाः सुन्दरीद्वारि संस्थिताः ॥ २-७२ ॥  
  
सुन्दरीद्वारि देवेशि चतुर्वेदाः षडङ्गकाः ।  
ऋग्वेदोऽथ यजुर्वेदः साम्वेदो अथर्वणः(?) ॥ २-७३ ॥  
  
शिक्षा कल्पो व्याकरणं छन्दो ज्योतिर्निरुक्तकम् ।  
षडङ्गमिति सम्प्रोक्तं तथा षट्दर्शनानि च ॥ २-७४ ॥  
  
षडाम्नाया महेशानि तथा षट्शाम्भवं शिवे ।  
कादिहादिक्रमेणैव द्विविधं परिकीर्तितम् ॥ २-७५ ॥  
  
कादावष्टादशविधं हादावष्टादश प्रिये ।  
उपवेदचतुष्कं च तदाख्यं शृणु पार्वति ॥ २-७६ ॥  
  
ऋग्वेदस्य धनुर्वेदः शाखाभिः परिभूषितः ।  
प्। २१) आयुर्वेदो यजुर्वेदाच्छाखाशतकसङ्कुलः ॥ २-७७ ॥  
  
सामवेदस्य गान्धर्ववेदः प्रोक्तो महेश्वरि ।  
शाखाभिर्भूषितो देवि कालप्रियकरः परः ॥ २-७८ ॥  
  
अथर्वणस्य निगमस्तच्छाखाभिर्विभूषितः ।  
पञ्चाशद्वै महाभागे निगमः परिकीर्तितः ॥ २-७९ ॥  
  
समग्रकालिकाद्वारि त्रिलोके त्रिक्रमेण च ।  
चतुष्पदं ब्राह्मणानां त्रिपदं क्षत्रजन्मिनाम् ॥ २-८० ॥  
  
अथर्वणे नाधिकारः क्षत्रियाणां कदाचन ।  
तत्कर्माचरणं देवि ब्राह्मणद्वारतश्चरेत् ॥ २-८१ ॥  
  
संस्कार एव तुर्यस्य क्षत्रियाणां द्विजेश्वरः ।  
चतुष्पदा ब्रह्मणाः स्युस्त्रिपदाः क्षत्रियाः स्मृताः ॥ २-८२ ॥  
  
चतुर्दशमहाभारः स्वर्गे श्रीसुन्दरीगृहे ।  
दिक्महाभारसङ्ख्या च पाताले पद्मिनीगृहे ॥ २-८३ ॥  
  
तत्त्वसङ्ख्यमहाभारो मर्त्यलोके प्रतिष्ठितः ।  
सिद्धानां नवनाथानां देवानामोघसन्निधौ ॥ २-८४ ॥  
  
सरस्वतीगृहे देवि क्रमात्तिष्ठति पार्वति ।  
शाक्तं शैवं गाणपतं सौरं वैष्णवमेव च ॥ २-८५ ॥  
  
बौद्धं तु देवदेवेशि ताराषड्दर्शनानि च ।  
वैदिकं चैव सौरं च गाणपत्यन्तमेव च ॥ २-८६ ॥  
  
बौद्धं तु देवदेवेशि त्रिपुरादर्शनानि च ।  
प्। २२) चान्द्रं स्वायम्भुवं जैनं चीनं नीलं महेश्वरि ॥ २-  
८७ ॥  
  
च्छिन्नाषट्दर्शन्नान्येव कीर्तितानि त्रिधा शिवे ।  
दर्शनत्रितयं देवि कालीविद्याप्रगोचरम् ॥ २-८८ ॥  
  
अष्टादशपुराणानि तथैवोपपुराणकम् ।  
वेदस्य गदितं देवि उपवेदस्य पार्वति ॥ २-८९ ॥  
  
अष्टादशपुराणानि तथैवोपशमानि च ।  
एकवीरा च त्वरिता कालिका सुन्दरी तथा ॥ २-९० ॥  
  
छिन्ना मातङ्गिनी चैव गणेशार्काः प्रकीर्तिताः ।  
बगला मालिनी तारा त्रिजटाऽक्षोभ्यकालके ॥ २-९१ ॥  
  
बटुकः सुन्दरः शम्भुः शाम्भवस्तु नवात्मकः ।  
अष्टादशपुराणानि उपसङ्ख्यानि पार्वति ॥ २-९२ ॥  
  
श्रुतिर्वेदश्च देवेशि उपवेदश्च वै स्मृतिः ।  
चतुःषष्टिकला देवि चतुःषष्टिर्हि सिद्धयः ॥ २-९३ ॥  
  
तथोपनिषदोऽन्यत्र द्विपञ्चाशन्महेश्वरि ।  
उपदिष्टानि देवेशि चतुःषष्टि भवन्ति च ॥ २-९४ ॥  
  
सूक्तानि त्रिसहस्राणि ताण्डवानां शतं शिवे ।  
त्रिशतं कौशलाः प्रोक्ताः कौमुदी तु कलाभिधा ॥ २-९५ ॥  
  
दीपिकानां चतुःषष्टिः प्रकाशानां च सप्ततिः ।  
साङ्ख्यायनानां पञ्चाशत् सूराणां पञ्चकं शिवे ॥ २-९६ ॥  
  
वार्तिकानां द्वयं देवि तन्त्रराजद्वयं शिवे ।  
नित्याषोडशतन्त्राख्यं खण्डाष्टकसमन्वितम् ॥ २-९७ ॥  
  
हादिकादिमतत्वेन हादिकादिक्रमेण च ।  
प्। २३) पूर्वार्धं चोत्तरार्धं च मिलित्वा तु विराड्मतम् ॥ २-९८ ॥  
  
शक्तिसङ्गमनामानं तन्त्रराजं कहात्मकम् ।  
चतुःख्ण्डसमायुक्तं तन्त्रराजोत्तमोत्तमम् ॥ २-९९ ॥  
  
पञ्चाशदध्यायैर्युक्तं षट्कपञ्चकसंयुतम् ।  
एवं क्रमेण देवेशि तन्त्राण्याम्नायके शिवे ॥ २-१०० ॥  
  
आधारभूतं देवेशि सूक्ष्मब्रह्मा,न्,दमत्र तु ।  
अनेकानि च देवेशि ब्रह्माण्डानि च मध्यतः ॥ २-१०१ ॥  
  
तस्योपरि महेशानि ब्रह्माण्डकलिकाकृतिम् ।  
जम्बुद्वीपे यदाभासस्तदा द्वीपेश्वरो भवेत् ॥ २-१०२ ॥  
  
विश्वरूपक्रमेणैव देहमात्रप्रगोचरम् ।  
दिवारात्रिर्महेशानि नराणां षष्टिनाडिभिः ॥ २-१०३ ॥  
  
पितॄणां तु महेशानि मासद्वितयमेव च ।  
ऋतुमात्रे दिवारात्रिः सिद्धानां परिकीर्तिता ॥ २-१०४ ॥  
  
देवानां तु महेशानि हायनद्वितयं भवेत् ।  
दक्षिणाख्यो भवेद्रात्रिस्तदन्यो दिवसो भवेत् ॥ २-१०५ ॥  
  
कालिकाया महेशानि षष्टिशून्ये तु नाडिका ।  
नाडिषष्टिभिरेवात्र दिवसः परिकीर्तितः ॥ २-१०६ ॥  
  
एवं क्रमेण देवेशि सर्वदा शून्यमध्यगा ।  
अविनाशी सदा स्याता कोटिब्रह्माण्डचर्वणा ॥ २-१०७ ॥  
  
राजदन्तद्वये देवि ब्रह्माण्डानामनन्तकम् ।  
स्थूलसूक्ष्मप्रभेदेन द्विविधं परिकीर्तितम् ॥ २-१०८ ॥  
  
कालनित्या महेशानि सर्वदा व्याप्य तिष्ठति ।  
प्। २४) विंशत्साहस्रकं सप्तशती षट्त्रिंशदीरिता ॥ २-१०९ ॥  
  
कालनित्या महेशानि परमाण्वादिरूपिणी ।  
पलमध्ये घटीमध्ये कालनित्या प्रकीर्तिता ॥ २-११० ॥  
  
सपादघटिकारूपा सप्त वै वासराः स्मृताः ।  
मुहूर्तरूपो देवेशि पक्षश्चात्र प्रकीर्तितः ॥ २-१११ ॥  
  
तद्द्वयेन भवेन्मासस्तद्द्वयम् ऋतुरेव च ।  
तत्त्रयं त्वयनं देवि तद्द्वयं हायनं भवेत् ॥ २-११२ ॥  
  
प्रत्येकं व्याप्य देवेशि कालनित्या प्रकीर्तिता ।  
परमाणुं समारभ्य हायनान्तं महेश्वरि ॥ २-११३ ॥  
  
कालनित्या च संव्याप्य तिष्ठति परमेश्वरि ।  
मुहूर्ताख्यपदे देवि नाडीद्वयमुदीरितम् ॥ २-११४ ॥  
  
मुख्यमानेन देवेशि सार्द्धनाडीद्वयं भवेत् ।  
दिनसपकमध्ये तु देवेशि वासराः स्मृताः ॥ २-११५ ॥  
  
दिनपञ्चदशान्तं च तथा मासान्तकं शिवे ।  
ऋत्वन्तमयनान्तं च हायनान्तं महेश्वरि ॥ २-११६ ॥  
  
स्थूलमानमिदं प्रोक्तं शृणु पारायणक्रमम् ।  
दिनतो वारतः पक्षात् मासात् षट्त्रिंशता दिनैः ॥ २-११७ ॥  
  
स्थूलसूक्ष्मप्रभेदेन राशिलग्नादिकं भवेत् ।  
तथा ग्रहादिकं देवि सर्वमेतत् प्रवर्तते ॥ २-११८ ॥  
  
यः सङ्क्रमो विद्यमानः स राशिः प्रातरेव तु ।  
सूक्ष्मा राशिरियं प्रोक्ता प्रेतानां त्वनुराशिका ॥ २-११९ ॥  
  
पलमात्रं भवेल्लग्नं स्थूले तु षष्ठिनाडिभिः ।  
प्। २५) पललग्नं घटीलग्नं मुहूर्तं प्रहरे शिवे ॥ २-१२० ॥  
  
त्रिंशन्नाडीक्रमेणैव दिवारात्रिक्रमेण च ।  
लग्नमेतत्त्रिधा प्रोक्तं राशिसङ्क्रममूलतः ॥ २-१२१ ॥  
  
लग्नं तात्कालिकं प्रोक्तं चतुर्धाऽत्र ग्रहाः शिवे ।  
मुनिनन्दरवीन्द्रैश्च स्थूलसूक्ष्मप्रभेदतः ॥ २-१२२ ॥  
  
सूर्योदये तु यो वारस्तद्वारश्च ग्रहात्ततः ।  
पलनाडीक्रमेणैव ग्रहाणां परिवर्तनम् ॥ २-१२३ ॥  
  
सूर्योदये तु यो वारस्तद्वारो वासरः स्मृतः ।  
अहोरात्रं घटी देवि पलयाममुहूर्तकैः ॥ २-१२४ ॥  
  
ब्रह्मादिदेवजातीनां यो भोगो वर्षमात्रतः ।  
मनुष्याणां स भोगो हि वारस्तत्र भवेत् शिवे ॥ २-१२५ ॥  
  
सूक्ष्ममानेन देवेशि स भोगः परिवर्तते ।  
सूक्ष्मज्ञानं समासाद्य स्थूलज्ञानं ततश्चरेत् ॥ २-१२६ ॥  
  
तत्कालोदयवर्णस्य कालनित्याविधौ शिवे ।  
संयोगश्च प्रकर्तव्यः सा प्रोक्ता तूदयाक्षरी ॥ २-१२७ ॥  
  
उदयाक्षरसंयोगः कालनित्याविधौ शिवे ।  
गुणनेन चरेद्देवि सा तु कालेश्वरी भवेत् ॥ २-१२८ ॥  
  
दिगक्षरस्य संयोगः कालनित्याविधौ यदा ।  
तदा दिगीश्वरी प्रोक्ता त्वरितं फलदायिनी ॥ २-१२९ ॥  
  
पृच्छकाद्वर्णसंयोगात् कालनित्याविधौ यदा ।  
तदा जीवेश्वरी प्रोक्ता सर्वजीवप्रसाक्षिणी ॥ २-१३० ॥  
  
तथा मासक्रमेणैव मासः पञ्चविधो भवेत् ।  
चान्द्रसावननाक्षत्रसौरबार्हस्पतक्रमात् ॥ २-१३१ ॥  
  
पौर्णिमात् पौर्णिमान्तो हि चान्द्रमासः प्रकीर्तितः ।  
प्। २६) चन्द्रदर्शात् चन्द्रदर्शं द्विधा चान्द्रः प्रकीर्तितः ॥ २-  
१३२ ॥  
  
अमामारभ्य देवेशि पुनः सा वै यदा भवेत् ।  
सावनाख्यो महेशानि मासोऽयं च प्रकीर्तितः ॥ २-१३३ ॥  
  
ऋक्षादृक्षं समारभ्य नाक्षत्रः कीर्तितः शिवे ।  
सङ्क्रमान्तं च देवेशि सौर इत्यभिधीयते ॥ २-१३४ ॥  
  
बार्हस्पत्यभिधो मासः षट्त्रिंशद्दिवसात्मकः ।  
नित्या षोडशभिर्देवि मासः षोडशकं भवेत् ॥ २-१३५ ॥  
  
अष्टादशदिनैर्देवि पक्षश्चात्र प्रकीर्तितः ।  
तद्द्वयैर्मास इत्युक्तस्तत्क्रमं शृणु पार्वति ॥ २-१३६ ॥  
  
पूजाक्रमे महेशानि नित्या षोडशमण्डलम् ।  
नित्याषोडशकं देवि शान्तिः सप्तदशी शिवे ॥ २-१३७ ॥  
  
शान्त्यतीता तदन्ते स्यादेवमष्टादश प्रिये ।  
नन्हासो न च वृद्धिश्च नित्यादिवसमण्डले ॥ २-१३८ ॥  
  
उदयार्णक्रमेणैव सम्पूर्णो दिवसो भवेत् ।  
तुर्यमासो महेशानि पञ्चाशद्दिवसात्मकः ॥ २-१३९ ॥  
  
वर्णमासाभिधः प्रोक्तः प्रत्यहं वर्णमात्रकः ।  
चत्वारिंशत्तथाष्टौ च ऊनपञ्चाशदेव वा ॥ २-१४० ॥  
  
पञ्चाशन्मातृकावर्णान्मण्डलं त्रिविधं स्मृतम् ।  
पूर्वं बटुकसम्मत्या द्वितीये कालसम्मतिः ॥ २-१४१ ॥  
  
द्वितीये त्रिविधत्वं च कीर्तितं परमेश्वरि ।  
इति सङ्क्षेपतः प्रोक्तं किमन्यत् श्रोतुमिच्छसि ॥ २-१४२ ॥  
  
इति श्रीशक्तिसङ्गममहातन्त्रराजे उत्तरभागे प्रथमखण्डे   
श्रीमदक्षोभ्यतारासंवादे कालनित्याविधिर्नाम द्वितीयः   
पटलः ॥ २ ॥  
  
  
  
  
तृतीयः पटलः ।  
  
  
श्रीदेव्युवाच ।  
  
  
देवेश श्रोतुमिच्छामि भूतादियुगनिर्णयम् ।  
  
  
श्रीशिव उवाच ।  
  
  
रहस्यातिरहस्यं च सङ्क्षेपात् कथ्यते शृणु ॥ ३-१ ॥  
  
ब्रह्मणोत्पत्तिमारभ्य वर्तमानदिनावधिः ।  
अहर्गणस्य विज्ञानं सिद्धान्तः परिकीर्तितः ॥ ३-२ ॥  
  
कलेराररम्भदिवसात् वर्तमानदिनावधिः ।  
अहर्गणस्य विज्ञानं तन्त्रमित्यभिधीयते ॥ ३-३ ॥  
  
युगादिदिनमारभ्य शकाहान्तं महेश्वरि ।  
अहर्गणस्य विज्ञानं करणं कीर्तितं मया ॥ ३-४ ॥  
  
कृतादीनां युगानां तु दिनेष्वेकैकशः क्रमात् ।  
दिननित्या भवेत्तत्र स दिनं प्रतिवासरम् ॥ ३-५ ॥  
  
आदौ कलावतीते तु वर्षेष्वेकादशस्वथ ।  
वर्षे द्वादशमे मासे चैत्राख्ये नवमीतिथौ ॥ ३-६ ॥  
  
वारे रबेरतीते च नाथे विश्वेशसम्भवे ।  
तदारभ्योदयक्षान्ता वर्णाः षट्त्रिंशदात्मकाः ॥ ३-७ ॥  
  
युगवासरभेदेन वर्तन्ते परमेश्वरि ।  
स्वराः षोडशभिस्तान्तु गणयेदक्षरं प्रति ॥ ३-८ ॥  
  
प्। २८) एकैकस्वरयुक्तेन वर्णेनावान्तरो युगः ।  
मवान्तरयुगा ज्ञेया दिवसा वर्णसङ्ख्यया ॥ ३-९ ॥  
  
क्रमात् षट्त्रिंशद्वर्णाः स्युः प्रत्येकं प्रतिवासरम् ।  
युगैः षोडशभिस्त्वेवमेको वर्णो युगो मतः ॥ ३-१० ॥  
  
षत्सप्तत्युत्तरैः पञ्चशतसङ्ख्यैश्च वासरैः ।  
एतैर्वर्णयुगैः प्रोक्तः षट्त्रिंशद्भिर्महायुगः ॥ ३-११ ॥  
  
सहस्राणां च विंशत्या षट्त्रिंशदधिकैः शतैः ।  
सप्तभिश्च दिनानां तु सङ्ख्या प्रोक्ता महायुगे ॥ ३-१२ ॥  
  
आ ई पल्लवितेत्यत्र सिद्धा वर्णात्र सूचिताः ।  
वसराः सप्तपञ्चाशत् मासाः सप्त दिनानि षट् ॥ ३-१३ ॥  
  
कलेनैव वत्सराणाम् एकपर्याय ईष्यते ।  
पर्यायश्च कलौ सप्त सहस्राणि ततः परम् ॥ ३-१४ ॥  
  
एकादशोत्तरत्वं च षट्शतानि भवन्तिहि ।  
इदं सङ्क्षेपतः प्रोक्तं किमन्यत् श्रोतुमिच्छसि ॥ ३-१५ ॥  
  
  
श्रीदेव्युवाच ।  
  
  
देवेश श्रोतुमिच्छामि पीठानां तु विनिर्णयम् ।  
यस्य विज्ञानमात्रेण साधकः सिद्धिमाप्नुयात् ॥ ३-१६ ॥  
  
  
श्रीशिव उवाच ।  
  
  
पीठं तु पञ्चधा प्रोक्तं पञ्चायतनमार्गतः ।  
सा(?)सोपानसंयुक्तं मेरुकैलासमार्गतः ॥ ३-१७ ॥  
  
सिद्धक्रान्तं च देव्यां वै शैवे वृषभरूपकम् ।  
वैष्णवे गरुडाक्रान्तं गजाक्रान्तं च गाणपे ॥ ३-१८ ॥  
  
प्। २९) हंसाक्रान्तं सौरमन्त्रे काल्यां प्रेतसमन्वितम् ।  
नवसोपानसंयुक्तं सुन्दर्याः पीठमीरितम् ॥ ३-१९ ॥  
  
सोपानेन समायुक्तमङ्गुलोत्सेधमेव च ।  
इति पीठं मया प्रोक्तम् ऋतुशाम्भवकं शृणु ॥ ३-२० ॥  
  
चैत्रादिमासमारभ्य फाल्गुनान्तं महेश्वरि ।  
वसन्तादि समारभ्य हेमन्तान्तं महेश्वरि ॥ ३-२१ ॥  
  
ऋतुषट्कं मया प्रोक्तम् अत्रैवं शाम्भवक्रमः ।  
कृष्णशुक्लपक्षयोगात् द्विमासे षष्टिवासराः ॥ ३-२२ ॥  
  
षष्टिषट्कप्रयोगेन त्रिशतं षष्टिरश्मयुः ।  
मधुकृष्णा वसन्ताख्या प्रतिपत् परिकीर्तिता ॥ ३-२३ ॥  
  
मधुकृष्णा वसन्ताख्या द्वितीया परिकीर्तिता ।  
एवं क्रमेण देवेशि शुक्लपक्षेऽपि योजयेत् ॥ ३-२४ ॥  
  
माधवकृष्णप्रतिपद् द्वितीया च ततः शिवे ।  
एवं शुक्लक्रमेणैव सर्वत्र विनियोजनम् ॥ ३-२५ ।  
  
अथवाऽन्यक्रमेणैव शाम्भवं शृणु साम्प्रतम् ।  
षट्पञ्चाशन्महापुर्य पार्थिवे परिकीर्तिताः ॥ ३-२६ ॥  
  
जलग्रामा महेशानि द्विपञ्चाशत् प्रकीर्तिताः ।  
आग्नेयरश्मयो देवि द्विषष्टिरिति कीर्तिताः ॥ ३-२७ ॥  
  
वायव्यग्रामा देवेशि चतुःपञ्चाशदीरिताः ।  
अथ नाभसग्रामाणां सङ्ख्या द्विसप्ततिर्भवेत् ॥ ३-२८ ॥  
  
अथ मानसग्रामाणां सङ्ख्यां शृणु महेश्वरि ।  
चतुःषष्टिरिति प्रोक्ता क्रमात् षट्शाम्भवे भवेत् ॥ ३-२९ ॥  
  
श्रीपुरादिमहापुर्यः पार्थिवाख्ये प्रकीर्तिताः ।  
षट्शाम्भवादिग्रामाणां सङ्ख्यामग्रे प्रकथ्यते ॥ ३-३० ॥  
  
प्। ३०) प्रत्येकं चैव नामानि कथ्यन्ते सिद्धिकेरले ।  
पूर्वं संसूचितं ते यत्तदद्य कथ्यते शृणु ॥ ३-३१ ॥  
  
गोपनीयं महेशानि स्वयोनिरपरा यथा ।  
श्रीकाल्युपासका ये च तत् कुलं परिकीर्तितम् ॥ ३-३२ ॥  
  
तेषां समूहो देवेशि कुलं सङ्कीर्तितं मया ।  
कालीविद्योपासकैस्तु कुलपूजाविधौ शिवे ॥ ३-३३ ॥  
  
गन्तव्यं यत्नतो देवि नान्यत्र प्रव्रजेत्क्वचित् ।  
अन्यत्र यदि वै गच्छेत्तदुच्छिष्टं भवेच्छिवे ॥ ३-३४ ॥  
  
यस्य या देवता प्रोक्ता सा तस्येष्टा प्रकीर्तिता ।  
माध्वीकं पात्रमध्यस्थं तर्पणोच्छिष्टमेव तु ॥ ३-३५ ॥  
  
उच्छिष्टतर्पणादेव देवताशापमाप्नुयात् ।  
अत एव महेशानि बन्धनानि प्रजायते ॥ ३-२६ ॥  
  
एवं सर्वं तु विज्ञाय सङ्गं त्यक्त्वा सुखी भवेत् ।  
एतच्चक्रे महेशानि गच्छेच्चैव कुलाकुलम् ॥ ३-३७ ॥  
  
रहस्यं तु महेशानि पूजान्ते शृणु सादरम् ।  
घटस्यशुद्धिसहितं तृतीयादि सपञ्चमम् ॥ ३-३८ ॥  
  
देव्यै निवेद्यते देवि तदन्ते वीरभोजनम् ।  
तद्वीरभोजने देवि स्वदेवतर्पणं भवेत् ॥ ३-३९ ॥  
  
उच्छिष्टेन महेशानि कथं तु तर्पणं भवेत् ।  
एतदज्ञानतो देवि देवताशापमाप्नुयात् ॥ ३-४० ॥  
  
जाते तु देवताशापे बन्धनं जायते ध्रुवम् ।  
कुलाकुलमिदं प्रोक्तमकुलं शृणु पार्वति ॥ ३-४१ ॥  
  
प्। ३१) सुन्दरी भैरवी धूम्रा त्वकुलत्वेन कीर्तिता ।  
अकुलास्तु महेशानि तत्पूजायां व्रजेत् सदा ॥ ३-४२ ॥  
  
तैर्नान्यत्र प्रगन्तव्यम् इति सङ्क्षेपतो मतम् ।  
प्रमादात् यदि गच्छेद्वै तेषां शापो भवेद् ध्रुवम् ॥ ३-४३ ॥  
  
पूर्णाभिषेकराहित्यं वीरपक्षे मतं शिवे ।  
पूर्णचक्रे महेशानि पूर्णचक्री भवेद् ध्रुवम् ॥ ३-४४ ॥  
  
ऊर्ध्वाम्नाये महेशानि ऊर्ध्वाम्नायी व्रजेत् सदा ।  
निर्वाणदीक्षितो देवि निर्वाणपूजने व्रजेत् ॥ ३-४५ ॥  
  
षट्शाम्भवक्रमे देवि शाम्भवार्चाविधौ व्रजेत् ।  
मेधादीक्षाविधौ देवि नेदं मानं मयेरितम् ॥ ३-४६ ॥  
  
सिद्धरूपे महेशानि स्वेच्छया कर्म वा चरेत् ।  
गौडदक्षिणकाश्मीरसम्प्रदायक्रमाद्भवेत् ॥ ३-४७ ॥  
  
गौडे सर्वत्र गमनं कीर्तितं तु मया तव ।  
षडाम्नाये महेशानि काश्मीरे गमनं भवेत् ॥ ३-४८ ॥  
  
कुलाकुलविभेदेन केरले गमनं भवेत् ।  
पूणाभिषेकयुक्तानां सर्वत्र गमनं शुभम् ॥ ३-४९ ॥  
  
पूर्णाभिषेकी देवेशि यस्मिन् देशे विराजते ।  
स देशो धन्यतां याति समन्ताल्लक्षयोजनम् ॥ ३-५० ॥  
  
पूर्णाभिषेकयुक्तानां शक्तिपातः प्रजायते ।  
अयोग्यस्यापि कालेन कालीविद्यारतस्य च ॥ ३-५१ ॥  
  
चतुःषष्टिविधौ देवि शक्तिपातो भवेत् ध्रुवम् ।  
नीलसारस्वते तन्त्रे पञ्चधा परिकीर्तितः ॥ ३-५२ ॥  
  
श्रीसुन्दर्या महेशानि शक्तिपातोऽष्टधा भवेत् ।  
प्। ३२) छिन्नाविद्याविधौ देवि शक्तिपातश्चतुर्विधः ॥ ३-५३ ॥  
  
बगलाद्यासु विद्यासु शक्तिपातो द्विधा भवेत् ।  
वैष्णवाद्यागमे देवि शक्तिपातस्तु पञ्चधा ॥ ३-५४ ॥  
  
इति सङ्क्षेपतः प्रोक्तं रहस्यं सादरं शृणु ।  
शक्तिं विना महेशानि पूजनं यः समचरेत् ॥ ३-५५ ॥  
  
स दरिद्रो मम द्रोही तस्य नाशो भविष्यति ।  
शक्तिशिवात्म्यमासाद्य पूजनं समुपाचरेत् ॥ ३-५६ ॥  
  
एवं यः कुरुते मर्त्यः स शिवो नात्र संशयः ।  
शक्तेस्तु पूजनं कार्यं दिव्यभावफलाप्तये ॥ ३-५७ ॥  
  
इति सङ्क्षेपतः प्रोक्तं पात्रभेदं शृणु प्रिये ।  
रसवेदमितैः पात्रैः सङ्ख्या सर्वोत्तमा भवेत् ॥ ३-५८ ॥  
  
कलासङ्ख्यामितैः पात्रैः सङ्ख्या प्रोक्ता तु मध्यमा ।  
नाथसङ्ख्यामितैः पात्रैः सङ्ख्या प्रोक्ता कनिष्ठिका ॥ ३-५९ ॥  
  
बाणसङ्ख्यामितैः पात्रैः सङ्ख्या सामान्यकर्मणि ।  
केरलश्चैव काश्मीरो गौडश्चैव तृतीयकः ॥ ३-६० ॥  
  
केरलाख्यमते देवि वारिपात्रं तु दक्षिणे ।  
काश्मीरे तर्पणे भेदो गौडे वामकरे भवेत् ॥ ३-६१ ॥  
  
देवीप्रणवनामा च निर्गुणप्रणवस्तथा ।  
बगला कमला वाणी पराद्याश्च शतोत्तराः ॥ ३-६२ ॥  
  
अथातः सम्प्रवक्ष्यामि निर्णयं प्रणवस्य च ।  
कलापञ्चकसंयुक्तस्तत्क्रमं शृणु पार्वति ॥ ३-६३ ॥  
  
अकारश्च उकारश्च मकारश्च तृतीयकः ।  
नादश्चतुर्थो गदितः पञ्चमो बिन्दुरीरितः ॥ ३-६४ ॥  
  
प्। ३३) ब्रह्मा विष्णुश्च रुद्रश्च ईश्वरश्च सदाशिवः ।  
एते पञ्च महाप्रेताः प्रणवं च समाश्रिताः ॥ ३-६५ ॥  
  
शृणु यत्नेन देवेशि कलासप्तकरूपिणम् ।  
कलासप्तस्वरूपं च पञ्चधा भेद ईरितः ॥ ३-६६ ॥  
  
अकारश्च उकारश्च मकारश्च तृतीयकः ।  
नादबिन्दुस्ततो देवि नादातीतस्ततो भवेत् ॥ ३-६७ ॥  
  
बिन्द्वतीता सप्तमी स्याच्छाम्भवी परिकीर्तिता ।  
शक्तीः शृणु महेशानि किमितोऽपि रहस्यकम् ॥ ३-६८ ॥  
  
अकारश्च उकारश्च् मकारश्च तृतीयकः ।  
नादश्च तदतीतश्च बिन्दुश्चैव ततः परम् ॥ ३-६९ ॥  
  
बिन्द्वतीता सप्तमी स्यादेवं शक्तिकला शिवे ।  
शाक्तशक्ति क्रमेणैव कलासप्तकमीरितम् ॥ ३-७० ॥  
  
आदौ परा विनिर्दिष्टा ततश्चैव परात्परा ।  
तदतीता तृतीया स्यात् चित्परा च चतुर्थिका ॥ ३-७१ ॥  
  
तत्परा पञ्चमी ज्ञेया तदतीता रसाभिधा ।  
सर्वातीता सप्तमी स्यादेवं सप्तविधाः कलाः ॥ ३-७२ ॥  
  
पञ्च क्रमेण देवेशि शृणु सप्तकलासतीम् ।  
ब्रह्मा विष्णुश्च रुद्रश्च ईश्वरश्च सदाशिवः ॥ ३-७३ ॥  
  
शान्तिश्च तदतीता च कलासप्तकमीरितम् ।  
चतुष्टयं तु कशिपुः मृतकश्च सदाशिवः ॥ ३-७४ ॥  
  
ब्रह्मादयश्चतुष्पादाः कशिपुस्तु सदाशिवः ।  
आच्छादनं तु कामेशस्तत्रस्था सुन्दरी कला ॥ ३-७५ ॥  
  
प्। ३४) प्रणवः सुन्दरीरूपः कलासप्तकसंयुतः ।  
पञ्चप्रणवयोगे तु कलासप्तकपञ्चके ॥ ३-७६ ॥  
  
सप्ततारेति विख्याता कथिता पूर्वमेव तत् ।  
हंसरूपा कामकला तत्स्वरूपं निगद्यते ॥ ३-७७ ॥  
  
हकारेण बहिर्याति सकारेण विशेत् पुनः ।  
हकारस्य सकारस्य लोपे कामकला भवेत् ॥ ३-७८ ॥  
  
पक्षद्वयेन रहितो हंसः कामकला भवेत् ।  
सोऽहमेतस्य देवेशि रूपं कामकलाभिधम् ॥ ३-७९ ॥  
  
सोऽहमित्यत्र देवेशि प्रणवः परिनिष्ठितः ।  
जीवः पक्षद्वयत्यागात् प्रणवः परिकीर्त्तितः ॥ ३-८० ॥  
  
पराप्रासादविद्यायाम् एवमेव प्रकीर्तितम् ।  
पक्षद्वयं सकारे च गगनेऽपि द्वयं भवेत् ॥ ३-८१ ॥  
  
रकारद्वययोगे तु सकारोत्पत्तिरीरिता ।  
ईकारैकारयोगे तु हकारः कीर्तितो मया ॥ ३-८२ ॥  
  
अत एव महेशानि चतुःपक्षस्वरूपिणी ।  
चतुश्चरणरूपा च परा प्रासाददेवता ॥ ३-८३ ॥  
  
आद्ये आद्यं परित्यज्य चरमे तु तदन्तकम् ।  
पक्षद्वयेन सन्त्यक्तः प्रणवः परिकीर्त्तितः ॥ ३-८४ ॥  
  
रकारः प्रथमः पक्षस्त्वेकारस्तु द्वितीयकः ।  
मायाबीजादिके देवि रतिबीजादिकेऽपि च ॥ ३-८५ ॥  
  
प्रणवस्य समुत्पत्तिर्वर्तते प्रियवादिनि ।  
अर्द्धनारीश्वरो देवि हकारः परिकीर्तितः ॥ ३-८६ ॥  
  
शक्तिबीजं तथा प्रोक्तं शृणु कामकलां शिवे ।  
प्। ३५) ईकारार्द्धमतं बिन्दुमुखं भानुरधोगतम् ॥ ३-८७ ॥  
  
स्तनौ दहनशीतांशुर्योनिर्हार्द्धं कला भवेत् ।  
हकारार्द्धपदे देवि ईकारैकारमीरितम् ॥ ३-८८ ॥  
  
मुखं बिन्दुर्महेशानि तदधस्तु कुचद्वयम् ।  
हकारार्द्धकलारूपं योनिचक्रं विदुः प्रिये ॥ ३-८९ ॥  
  
अधोबिन्दुर्महेशानि परारूपः प्रकीर्त्तितः ।  
योनिबिन्दुर्महेशानि तत्परारूपवान् भवेत् ॥ ३-९० ॥  
  
कुचबिन्दुर्महेशानि तदतीता प्रकीर्तिता ।  
चित्परा तु द्वितीयस्तु तदतीता मुखे भवेत् ॥ ३-९१ ॥  
  
सर्वातीता चण्डरूपा बीजादूर्ध्वं व्यवस्थिता ।  
वाच्यातीतां कलां विद्धि ईकारोर्ध्वकलां शिवे ॥ ३-९२ ॥  
  
इति कामकलारूपं कीर्त्तितं तु मया तव ।  
अन्यच्चैव शकारन्तु शक्तिद्वयपुटं भवेत् ॥ ३-९३ ॥  
  
रकारस्तु महेशानि काली कामकला मनुः ।  
काली कामकला देवि मुख्या हंसगता भवेत् ॥ ३-९४ ॥  
  
इति सङ्क्षेपतः प्रोक्तं किमन्यत् श्रोतुमिच्छसि ।  
  
  
श्रीशिव उवाच ।  
  
  
गृहवास्तुं प्रवक्ष्यामि येन देव मयो भवेत् ॥ ३-९५ ॥   
  
ईशानादिनिर्-ऋत्यन्तं वास्तुसर्पः प्रकीर्त्तितः ।  
वाय्वादिवह्निपर्यन्तं सर्पहस्तद्वयं भवेत् ॥ ३-९६ ॥  
  
पैत्र्यां पादयुगं देवि ऐशान्यां शिर एव च ।  
सर्पगात्रमिदं प्रोक्तं ज्ञात्वा कर्माणि कारयेत् ॥ ३-९७ ॥  
  
शिरोघाताद्भवेन्मृत्युः पुच्छे सर्वार्थनाशनम् ।  
प्। ३६) पिण्डिकायां भवेद्दुखं क्रोडे सर्वार्थसाधनम् ॥ ३-९८ ॥  
  
चलस्थिरप्रभेदेन द्विधा वास्तु प्रकीर्तितम् ।  
नैर्-ऋत्यां पूजयेद्देवि वास्तुसर्पगृहाधिपम् ॥ ३-९९ ॥  
  
वास्तुपूजां विधायाथ कूर्मं ज्ञात्वा प्रयत्नतः ।  
स्थानसंशोधनं कृत्वा स्वयं तु व्रतवान् भवे ॥ ३-१०० ॥  
  
परात्रं(?) च(?) परद्रव्यं तथैव तु प्रतिग्रहम् ।  
परत्री परनिन्दां च मनसाऽपि विवर्जयेत् ॥ ३-१०१ ॥  
  
जिह्वादग्धा(?) परान्नेन करौ दग्धौ प्रतिग्रहात् ।  
मनो दग्धं परस्त्रीभिः कथं सिद्धिर्वरानने ॥ ३-१०२ ॥  
  
प्रतिग्रहं(?) महेशानि सर्वथा परिवर्जयेत् ।  
प्रतिग्रहोत्थपापं(?) तु शृणु यत्नेन शाम्भवि ॥ ३-१०३ ॥  
  
मृते तु नरकं यायात् स्वस्वकर्मानुसारतः ।  
भोगोत्तरं(?) महेशानि पितृलोकं व्रजन्ति ते ॥ ३-१०४ ॥  
  
ततो व्रजन्ति ते देवि सूर्यलोकं प्रतिग्रही ।  
तत चन्द्र(?)पुरं गच्छेत् ततश्चन्द्रत्वतां व्रजेत् ॥ ३-१०५ ॥  
  
भारत्वं(?) प्राप्य(?) देवेशि भूमौ वर्षति योगतः ।  
पूर्वदत्तं तदन्नं हि इह प्रत्यक्षगोचरम् ॥ ३-१०६ ॥  
  
दत्तं विना महेशानि न पूर्त्तिः क्वापि दृश्यते ।  
तदन्नं भाण्डगोपेन चाग्नौ दाहत्वतां व्रजेत् ॥ ३-१०७ ॥  
  
पाके तूदरपूर्त्त्यर्थं भुज्यते सर्वजन्तुभिः ।  
यावत्तु पूर्वजनुषि दत्तं दापितमेव तु ॥ ३-१०८ ॥  
  
तदेव प्राप्यते देवि नादत्तमुपतिष्ठते ।  
नाधिकं न च वै न्यूनं प्राप्यते जन्तुभिः क्वचित् ॥ ३-१०९ ॥  
  
प्। ३७) तदन्नं देवदेवेशि तस्य विष्ठात्वतां व्रजेत् ।  
तत्र देवि कृमिर्भूत्वा तदन्ते(?) चान्ययोनिभाक् ॥ ३-११० ॥  
  
प्रतिग्रहं परित्यज्य मन्त्रसिद्धिं समाचरेत् ।  
जातसूतकमादौ स्यात्तदन्ते मृतसूतकम् ॥ ३-१११ ॥  
  
सूतकद्वयसंयुक्तः स मन्त्रो नैव सिध्यति ।  
जन्मसूतकजं देवि संस्कारदशकं शिवे ॥ ३-११२ ॥  
  
जननादिषु गुप्तान्तं संस्कारदशकं शिवे ।  
दिवसा दश वै देवि सूतके परिकीर्तिताः ॥ ३-११३ ॥  
  
दशसंस्कारयोगेन जातसूतकवारणम् ।  
जपादिभोजनातं हि दशाङ्का(?) तु पुरस्क्रिया ॥ ३-११४ ॥  
  
मृत सूतकमेतद्धि दशाहं(?) सूतकं मतम् ।  
जीवहीनो यथा देही सर्वकर्म्मसु न क्षमः ॥ ३-११५ ॥  
  
पुरश्चरणहीनो हि तथा मन्त्रः प्रकीर्त्तितः ।  
द्वितीयं तु मया प्रोक्तं किमन्यत् श्रोतुमिच्छसि ॥ ३-११६ ॥  
  
  
श्रीदेव्युवाच ।  
  
  
विश्वेश श्रोतुमिच्छामि चक्रमष्टाष्टकाभिधम् ।  
रहस्यातिरहस्यं च वद मे करुणानिधे ॥ ३-११७ ॥  
  
  
ईश्वर उवाच ।  
  
  
रहस्यातिरहस्यं हि कथ्यते गोपनं कुरु ।  
उत्तमं मध्यमं चैव तृतीयमधमं भवेत् ॥ ३-११८ ॥  
  
उत्तमं शिवचक्रं स्यान्मध्यमं वैष्णवं भवेत् ।  
अधमं कामचक्रं स्याज्जीवचक्रमिति स्मृतम् ॥ ३-११९ ॥  
  
प्। ३८) जीवचक्रं तथा प्रोक्तं जीवमेरुस्तथा त्वयम् ।  
पङ्क्त्याकारेण देवेशि चक्राकारेण वा जपेत् ॥ ३-१२० ॥  
  
बिन्दुस्थाने स्वयं स्थित्वा निर्विकल्पो जितेन्द्रियः ।  
अविकारं समासाद्य पूजां कुर्य्यात्प्रयत्नतः ॥ ३-१२१ ॥  
  
विकारी जायमानस्तु साधको नश्यति ध्रुवम् ।  
त्रिशतं षष्टि देवेशि देव्यावरणशक्तयः ॥ ३-१२२ ॥  
  
पञ्चविंशति देवेशि पञ्चिकाशक्तयः क्रमात् ।  
षट् षड्दर्शने प्रोक्ता षडाम्नाये तु षड्भवेत् ॥ ३-१२३ ॥  
  
द्विसप्ततिर्महेशानि निर्वाणशक्तयः स्मृताः ।  
त्रिशतंषष्टि देवेशि शाम्भवक्रमरश्मयः ॥ ३-१२४ ॥  
  
योगिनीनां चतुःषष्टिकोटिरुक्ता महेश्वरि ।  
षोढान्यासोदिताशेषशक्तयो याः प्रकीर्तिताः ॥ ३-१२५ ॥  
  
प्रतिशक्तौ महेशानि कोटिसङ्ख्या प्रकीर्तिता ।  
तदष्टगुणितं कुर्यादष्टकं कीर्तीतं मया ॥ ३-१२६ ॥  
  
सर्वत्राष्टगुणं कुर्याद्भवेदष्टाष्टकं क्रमात् ।  
शैवाष्टकमिदं प्रोक्तं शम्भुसाध्यं न चान्यथा ॥ ३-१२७ ॥  
  
प्रत्येकमष्टकोटिर्वा कलाकोटिश्च वा प्रिये ।  
श्रीविद्यायां कनिष्ठं स्यान्निर्वाणे मध्यमं भवेत् ॥ ३-१२८ ॥  
  
षट्शाम्भवादिमेधान्तदीक्षायां परमेश्वरि ।  
उत्तमः कथितो देवि क्रमस्त्वष्टाष्टकाभिधः ॥ ३-१२९ ॥  
  
अष्टाष्टकं वैष्णवाख्यं कथ्यते शृणु साम्प्रतम् ।  
आवृत्तिशक्तयो देवि त्रिशतं षष्टि कीर्तिताः ॥ ३-१३० ॥  
  
प्रत्तिशक्तौ त्वष्टशक्तिः पूजयेद्यत्नतः शिवे ।  
प्। ३९) द्विसहस्रं चाष्टशती त्वशीतिः शक्तयोः मताः ॥ ३-१३१ ॥  
  
प्रत्येकाष्टगुणं चक्रं प्रोक्तमष्टाष्टकं त्विदम् ।  
अष्टाष्टकमिदं प्रोक्तं पूर्वमष्टगुणं यदा ॥ ३-१३२ ॥  
  
तदानन्दभैरवाख्यं प्रोक्तमष्टाष्टकं शिवे ।  
लक्षद्वयं महेशानि चत्वारिंशत्सहस्रकम् ॥ ३-१३३ ॥  
  
एतद्द्विगुणितं देवि चतुर्लक्षं महेश्वरि ।  
षष्टिसाहस्रकं देवि अशीतिः शक्तयो मताः ॥ ३-१३४ ॥  
  
द्विशतं विंशतिरिति त्वानन्दाष्टकमीरितम् ।  
चतुर्विंशतिसाहस्रं चत्वारिंशतिशक्तयः ॥ ३-१३५ ॥  
  
आवृत्तौ तु महेशानि त्रिशतं षष्टिरश्मयः ।  
एवमेकं पूजनं तु त्वष्टावरणसंयुतम् ॥ ३-१३६ ॥  
  
एकाष्टकमिदं प्रोक्तमेवमष्टाष्टकं भवेत् ।  
द्विसहस्रं चाष्टशतमशीतिः शक्तयो भवेत् ॥ ३-१३७ ॥  
  
अष्टाष्टकमिदं प्रोक्तं पञ्चपञ्चक्रमेण तु ।  
पूर्णाभिषेकसंयुक्तस्तूर्ध्वाम्नायप्रदीक्षितः ॥ ३-१३८ ॥  
  
षट्शाम्भवक्रमे देवि कुर्यादष्टाष्टकं क्रमात् ।  
अष्टाष्टकस्य विज्ञानी शिव एव न संशयः ॥ ३-१३९ ॥  
  
शिरो देयं धनं देयं देया स्त्रीर्यत्नतः शिवे ।  
वसुपूर्णं गृहं देयं त्विदं साधनमुत्तमम् ॥ ३-१४० ॥  
  
रहस्यातिरहस्यं हि गोप्याद्गोप्यं महेश्वरि ।  
प्रोक्तमेतन्मया देवि किमन्यच्छ्रोतुमिच्छसि ॥ ३-१४१ ॥  
  
एतस्य फलबाहुल्यं मया वक्तुं न शक्यते ।  
स्त्रियो देवाः स्त्रियः सृष्टिः स्त्रियः कल्याणकारिणी ॥ ३-१४२ ॥  
  
स्त्रीरूपं तु महेशानि यत्किञ्चिज्जगतीतले ।  
प्। ४०) एका चेत् युवती पूज्या समस्तं जगतीतलम् ॥ ३-१४३ ॥  
  
स्त्रीणां दर्शनमात्रेण जगतीतलपूजनम् ।  
कृतं भवति देवेशि नात्र कार्य्या विचारणा ॥ ३-१४४ ॥  
  
रूपं दृष्ट्वा तु प्रणमेद्रूपमानन्दकारकम् ।  
रूपानन्दे समायाते किमन्यत्र प्रयोजनम् ॥ ३-१४५ ॥  
  
रूपं रूपं परं धाम रूपं रूपं परं तपः ।  
रूपं रूपं परं वस्तु न भूतं न भविष्यति ॥ ३-१४६ ॥  
  
इति सङ्क्षेपः प्रोक्तं किमन्यत् श्रोतुमिच्छसि ।  
  
  
इति श्रीशक्तिसङ्गममहातन्त्रराजे उत्तरभागे प्रथमखण्डे   
श्रीमदक्षोभ्यमहोग्रतारासंवादे उत्तरकेरले   
अष्टाष्टकनिरूपणं नाम तृतीयः पटलः ॥ ३ ॥  
  
  
  
  
  
चतुर्थः पटलः ।  
  
  
श्रीदेव्युवाच ।  
  
  
अष्टाष्टकं त्वया प्रोक्तं सर्वसिद्धिकरं भुवि ।  
किं सम्प्रदायमार्गेण पात्रज्ञानं च कीर्तितम् ॥ ४-१ ॥  
  
तन्मे वद महादेव यद्यहं तव वल्लभा ।  
  
  
श्रीशिव उवाच ।  
  
  
रहस्य च प्रवक्ष्यामि ज्ञानं सङ्कथ्यते शृणु ॥ ४-२ ॥  
  
केरलश्चैव काश्मीरो गौडमार्गस्तृतीयकः ।  
षट्पञ्चाशद्देशभेदात् सर्वत्र व्याप्य तिष्ठति ॥ ४-३ ॥  
  
अष्टादशसु देशेषु गौडमार्गः प्रकीर्तितः ।  
नेपालदेशमारभ्य कलिङ्गान्तं महे * *? ॥ ४-४ ॥  
  
आर्यावर्त समारभ्य समुद्रा * * * * *? ।  
केरलाख्यः क्रमः प्रोक्तस्तून विंशतिदेशके ॥ ४-५ ॥  
  
तदन्यदेशे देवेशि काश्मीराख्यः क्रमः शुभः ।  
शङ्करस्तु भवेद्बाह्यो वेदबाह्यो द्विजो यथा ॥ ४-६ ॥  
  
केरलादिक्रमेणैव शृणु पात्रविनिर्णयम् ।  
विश्वामित्रकपालं तु केरले परिकीर्तितम् ॥ ४-७ ॥  
  
पात्रं तुम्बीकपालं तु काश्मीराख्यक्रमे भवेत् ।  
महाकपालपात्रं च गौडमार्गे प्रकीर्तितम् ॥ ४-८ ॥  
  
कपालं त्रिविधं प्रोक्तं सम्प्रदायक्रमेण च ।  
महाकपालं त्रिविधं शङ्खशुक्तिकपर्द्दिकाः ॥ ४-९ ॥  
  
कपर्द्दिकाभिधं पात्रं सर्वपात्रोत्तमोत्तमम् ।  
प्। ४२) सम्प्रदायक्रमेणैव महाकपालमीरितम् ॥ ४-१० ॥  
  
सामान्यार्घ्ये स्फाटिकं स्याद्विश्वामित्रं विशेषजे ।  
रौप्यमर्घ्ये महेशानि सौवर्ण गुरुपात्रकम् ॥ ४-११ ॥  
  
भैरवे शुक्तिपात्रं च वीरे शङ्खाभिधं भवेत् ।  
शक्तिपात्रं काचभावं योगिन्यां तु कपालम् ॥ ४-१२ ॥  
  
बलिपात्रं ताम्रजं च पाद्यादीनि यथाक्रमात् ।  
रत्नजानि महेशानि तदभावे तु पूर्ववत् ॥ ४-१३ ॥  
  
केरलाख्यः क्रमः प्रोक्तः काश्मीरं शृणु पार्वति ।  
सामान्यार्घ्यं महेशानि ताम्रजेन प्रकल्पयेत् ॥ ४-१४ ॥  
  
विशेषार्घ्ये यत्र तुम्बी किंवा स्फटिकजं च वा ।  
शुक्तिजं गुरुपात्रं च घटो रौप्यसमुद्भवः ॥ ४-१५ ॥  
  
भैरवे तु कपालं स्याद्वीरे मुनिकपालजम् ।  
स्फाटिकं शक्तिपात्रं च योगिन्यास्ताम्रजं भवेत् ॥ ४-१६ ॥  
  
बलिपात्रं काचमवं शुक्तिजं पाद्यकर्म्मणि ।  
अर्घ्याचमनकर्मादौ शङ्खजं परिकीर्तितम् ॥ ४-१७ ॥  
  
अन्यानि ताम्रपात्राणि शर्करोत्थं तु भोगकम् ।  
शुक्तिपात्रं गौडमार्गे सामान्यर्घ्ये च वा भवेत् ॥ ४-१८ ॥  
  
विशेषार्घ्ये कपालाख्यमभावे स्फाटिकं भवेत् ।  
स्वर्णोद्भवो घटः प्रोक्तो गुरुपात्रं तु रौप्यजम् ॥ ४-१९ ॥  
  
भैरवाख्यं महेशानि नारिकेलाभिधं भवेत् ।  
काचपात्रं वीरपात्रं शक्तौ तु शर्करोद्भवम् ॥ ४-२० ॥  
  
रत्नपात्रं तु योगिन्यां बलिपात्रं तु कूर्म्मजम् ।  
पाद्यादीनि महेशानि यथाकालेन धारयेत् ॥ ४-२१ ॥  
  
भोगपात्रं तु काश्मीरे गौडे स्यादात्मपात्रकम् ।  
दिव्य पात्रं केरले स्यादिति पात्रस्य निर्णयः ॥ ४-२२ ॥  
  
प्। ४३) विज्ञानकेरले देवि शृणु पात्रस्य निर्णयम् ।  
शुक्तिपात्रं तु सामान्ये विशेषे नारिकेलजम् ॥ ४-२३ ॥  
  
स्फाटिकं गुरुपात्रं च काचजन्यो घटो भवेत् ।  
पात्रं तुम्बी भैरवस्य वीरपात्रं तु शार्करम् ॥ ४-२४ ॥  
  
शक्तिपात्रं तु कापालं योगिन्यां ताम्रजं भवेत् ।  
शङ्खजं वीरपात्रं च पाद्यपात्रं च ताम्रजम् ॥ ४-२५ ॥  
  
रौप्यमाचमने प्रोक्तं स्वर्णमर्घ्यादिकर्मसु ।  
अथार्घ्ये मधुपर्के च तथैवाचमने शिवे ॥ ४-२६ ॥  
  
स्नानपात्रं रत्नजं स्याद्विज्ञानकेरले शिवे ।  
केरले नारिकेलेन सर्वकार्याणि साधयेत् ॥ ४-२७ ॥  
  
केवलं वीरपात्रेण सर्वपात्राणि कारयेत् ।  
केवलं स्वर्णपात्रेण सर्वपात्राणि कारयेत् ॥ ४-२८ ॥  
  
केवलं रौप्यपात्रेण सर्वपात्राणि कारयेत् ।  
अथोक्तपात्रमध्ये तु एकेन सर्वकल्पनम् ॥ ४-२९ ॥  
  
एकजातीयपात्रेण सर्वपात्राणि वा शिवे ।  
कुर्य्याद्यत्नेन देवेशि सम्प्रदायक्रमेण च ॥ ४-३० ॥  
  
कांस्यं लोहं तथा रौप्यं सौवर्णं परमेश्वरि ।  
स्फाटिकं पारदोत्थं च तथा मारकतं शिवे ॥ ४-३१ ॥  
  
रत्नवैडूर्यजं वापि नवरत्नभवं च वा ।  
नारिकेलं महाशङ्खसम्भवं च यथोत्तरम् ॥ ४-३२ ॥  
  
उत्तरोत्तरतः श्रेष्ठं सर्वसिद्धिप्रदायकम् ।  
वृक्षेषु देवदेवेशि सर्वसिद्धिप्रदायकम् ॥ ४-३३ ॥  
  
वृक्षेषु देवदेवेशि यद्यद्दारुभवं शिवे ।  
प्। ४४) श्रीफलोत्थं खड्गजं च यथायोगेन कारयेत् ॥ ४-३४ ॥  
  
अश्वत्थपत्राकारं वा कुतपाकारमेव च ।  
त्रिकोणरूपं यत् पात्रं कुतपः परिकीर्तितः ॥ ४-३५ ॥  
  
योनिरूपं कलालास्यसन्निभं सुमनोहरम् ।  
सुन्दर्य्या रत्नजं पात्रं ताराच्छिन्नाविधौ स्मृतम् ॥ ४-३६ ॥  
  
दलरूपं महेशानि मन्त्रमात्रे प्रकीर्तितम् ।  
अश्वत्थपत्राकारं तु विद्यापञ्चकगोचरम् ॥ ४-३७ ॥  
  
क्रियानियुक्तं देवेशि त्रित्रिशक्तौ प्रकीर्त्तितम् ।  
त्रिशक्तिस्त्रिविधा देवि त्रितयं त्रितयं त्रिषु ॥ ४-३८ ॥  
  
त्रिकोणपात्रं देवेशि मन्त्रमात्रे प्रकीर्तितम् ।  
वर्त्तुलं वैष्णवे प्रोक्तं सालम्बा शिवगोचरा ॥ ४-३९ ॥  
  
कपालपात्राभावे तु विश्वामित्रकपालजम् ।  
तदभावे महेशानि तद्रूपं धातुगोचरम् ॥ ४-४० ॥  
  
कर्त्तव्यं यत्नतो देवि बगलायां च काचजम् ।  
वामदक्षक्रमेणैव विपरीतं तथा भवेत् ॥ ४-४१ ॥  
  
अथवा देवदेवेशि कपालं सर्वगोचरम् ।  
यत्र तुम्बीकपालं तु प्रोक्तं कापालिके मते ॥ ४-४२ ॥  
  
कपालपात्रं देवेशि नीलचीनक्रमे मते ।  
अथवा देवदेवेशि महापात्रं कपर्द्दिकम् ॥  
  
पात्रमध्ये कपर्द्दीशस्तत्र तिष्ठति पार्वति ।  
त्वरितं सिद्धिदानत्वात् पञ्चविद्याविधौ स्मृतम् ॥ ४-४४ ॥  
  
विश्वामित्रकपालं च ब्राह्मणस्य प्रकीर्त्तितम् ।  
प्। ४५) तदभावे महेशानि कुलपात्रसमं परम् ॥ ४-४५ ॥  
  
अर्घ्यपात्रं शुभं विद्धि सर्वसिद्धिप्रदं शिवे ।  
वर्षाणां तु चतुःषष्टिस्ताम्रार्घ्ये देवता स्थिता ॥ ४-४६ ॥  
  
शतं वर्षाणि रौप्ये च सहस्रं स्वर्णपात्रके ।  
दशसाहस्रकं देवि स्फटिके देवता स्थिता ॥ ४-४७ ॥  
  
तथा मारकते देवि रत्नजे रत्नयुग्मकम् ।  
विश्वामित्रकपाले तु लक्षवर्षाणि पार्वति ॥ ४-४८ ॥  
  
कपालपात्रे देवेशि दशलक्षाणि पार्वति ।  
खद्गजे दशसाहस्रं मौक्तिके विंशतिः प्रिये ॥ ४-४९ ॥  
  
विश्वामित्रकपाले वा कपाले वा महेश्वरि ।  
देवता वरदाः सर्वाः स एव परमेश्वरः ॥ ४-५० ॥  
  
स धन्यः स च विज्ञानी स एव दर्शनी मतः ।  
स सर्वयज्ञयाजी च सर्वविद्यारहस्यवित् ॥ ४-५१ ॥  
  
स ब्रह्मवित् सर्वमन्त्ररहस्यरूप एव हि ।  
आनन्दात्मा परात्मा सः सकलादिप्रभेदतः ॥ ४-५२ ॥  
  
विश्वामित्रकपाले वा सर्वपात्राणि कारयेत् ।  
कपद्दर्यां वा महेशानि सर्वपात्राणि कारयेत् ॥ ४-५३ ॥  
  
एके कपाले देवेशि सर्वपात्राणि भावयेत् ।  
विश्वामित्रकपालस्य कपालस्यापि पार्वति ॥ ४-५४ ॥  
  
शिवशक्त्योर्यथा ज्ञानं नहि कोऽपि विजानते ।  
तथा कपालविज्ञानं नहि कोऽपि विजानते ॥ ४-५५ ॥  
  
कपर्द्दी च भवेद्यद्यत्तदेव नारिकेलतः ।  
पात्रमालां यथा यन्त्रं कारयेत् परमेश्वरि ॥ ४-५६ ॥  
  
प्। ४६) तृतीयः स्फाटिको देवि सकलो निष्कलो मतः ।  
सूर्य्याद्वह्निकरो देवि सकलः परिकीर्त्तितः ॥ ४-५७ ॥  
  
पूर्वोत्तरप्रभेदेन चापरं सकलं शृणु ।  
चन्द्रदर्शनमात्रेण पौर्णमायामथाश्विने ॥ ४-५८ ॥  
  
सकलः कीर्त्तितो देवि जलस्रावी महोत्तमः ।  
कालीं तारां तर्पयेद्धि तेनामृतजलेन च ॥ ४-५९ ॥  
  
केरलाख्ये सम्प्रदाये नारिकेलार्घ्यपूजनम् ।  
काश्मीराख्ये सम्प्रदाये स्फाटिकार्घ्यप्रपूजनम् ॥ ४-६० ॥  
  
गौडमार्गे महेशानि कपालार्घ्ये प्रपूजनम् ।  
काश्मीरगौडयोर्देवि द्रव्यभेदोऽस्ति वै क्वचित् ॥ ४-६१ ॥  
  
नारिकेलं समादाय सुपक्वं सुन्दरं दृढम् ।  
मध्ये स्फोटं समाचर्य नेत्रनासासुलक्षणम् ॥ ४-६२ ॥  
  
नेत्रद्वयं तु संस्थाप्य चारुरूपं गुणोत्तरम् ।  
नववर्णमयं कृत्वा पञ्चवर्णमयं च वा ॥ ४-६३ ॥  
  
रौप्यनेत्रे स्वर्णनेत्रे नीलरत्नादिनेत्रके ।  
समासाद्य महेशानि तत्र नासां समाचरेत् ॥ ४-६४ ॥  
  
नेत्रयुग्मस्य मध्ये तु मुखं कार्यं महेश्वरि ।  
ईदृशं सूक्ष्मरूपं च मालार्थे परिकीर्त्तितम् ॥ ४-६५ ॥  
  
तद्रूपं स्फाटिकोत्थं च काश्मीराख्यमते मतम् ।  
त्रिकोणयोनिरूपो वा स्फाटिकः शुभदायकः ॥ ४-६६ ॥  
  
गौडे कपालं सम्प्रोक्तं नासायां मुखमाचरेत् ।  
ऊर्ध्वाम्नायः केरलः स्यात् काश्मीरः पश्चिमो भवेत् ॥ ४-६७ ॥  
  
विलासाख्यो वैष्णवाख्यो दक्षिणाम्नाय एव च ।  
पूर्वे चैतन्य आख्यातस्तूत्तरे गौड एव च ॥ ४-६८ ॥  
  
प्। ४७) विद्यासङ्केतभेदाभ्यां कपालं तारिणीत्रयम् ।  
महाशङ्खेऽप्यसक्तश्चेत् स्फाटिक्या मालया जपेत् ॥ ४-६९ ॥  
  
कपालालाभतो देवि स्फाटिकं कारयेद्ध्रुवम् ।  
पात्राणां निर्णयं वक्ष्ये सङ्ख्याभेदक्रमेण च ॥ ४-७० ॥  
  
सम्प्रदायक्रमेणैव पात्राणां स्थापनं शिवे ।  
महाकलाकलारन्ध्रवर्णेति वेद्य भावयेत् ॥ ४-७१ ॥  
  
सामान्यार्घ्यो भवेदादौ सामान्यार्घ्यो द्विधा स्मृतः ।  
सकलो निष्कलश्चैव सकलो द्वारपूजनात् ॥ ४-७२ ॥  
  
निष्कलः केवलो यश्च निष्कलः सर्वगोचरः ।  
सामान्यार्घ्यद्वयं देवि घटश्चैव तृतीयकः ॥ ४-७३ ॥  
  
विशेषार्घ्यश्चतुर्थः स्याद्गुरुपात्रं तु पञ्चमम् ।  
दिव्यौघाख्यं च सम्प्रोक्तं सिधौघाख्यं रसाभिधम् ॥ ४-७४   
॥  
  
मानवौघाभिधं देवि सप्तमं परिकीर्त्तितम् ।  
गुरुपात्रं ततः प्रोक्तं भैरवाख्यं च रन्ध्रकम् ॥ ४-७५ ॥  
  
शक्तिपात्रं च दशमं वीरपात्रं शिवाभिधम् ।  
ततः श्रीयोगिनीपात्रं सूर्य्यसङ्ख्याभिधं भवेत् ॥ ४-७६ ॥  
  
नव वै बलिपात्राणि सकलादिप्रभेदतः ।  
बल्यर्पणाभिधं पात्रं सकलं परिकीर्त्तितम् ॥ ४-७७ ॥  
  
निष्कलानि महेशानि वटुकादीनि सिद्धयः ।  
वटुको योगिनीक्षेत्रं गणपाः परमेश्वरि ॥ ४-७८ ॥  
  
सर्वभूतानि देवेशि ताराक्षोभ्यस्तथैव च ।  
पाद्यत्रयं तथा देवि प्रोक्तमाचमनीयकम् ॥ ४-७९ ॥  
  
अर्घ्यपात्रत्रयं देवि मधुपर्के त्रयं भवेत् ।  
प्। ४८) पञ्चामृते पञ्चकं च स्नानार्थं गुणसङ्ख्यकम् ॥ ४-  
८० ॥  
  
ततस्तु प्रोक्षणीपात्रं करक्षालनजं ततः ।  
गन्धपात्रं पुष्पपात्रं ततो नैवेद्यपात्रकम् ॥ ४-८१ ॥  
  
शुद्धोदकाभिधं पात्रं भोगात्मपात्रकं ततः ।  
ततः पाचकपात्रं तु ततो नीराजनादिकम् ॥ ४-८२ ॥  
  
स्थानीयपीठपात्रं च दीपपात्रचतुष्टयम् ।  
घृततैले दक्षवामे सौगन्ध्यमदने तथा ॥ ४-८३ ॥  
  
पात्राणां च चतुःषष्टिः सङ्ख्या प्रोक्ता तु केरले ।  
काश्मीरे पीठमेवं स्यात् कलासङ्ख्यानि वै शृणु ॥ ४-८४ ॥  
  
दिव्योत्तमोत्तमौ प्रोक्तौ सद्यः सिद्धिकरौ परौ ।  
अथ षोडशपात्राणि शृणुष्व परमेश्वरि ॥ ४-८५ ॥  
  
सामान्यार्घ्यं विशेषार्घ्यं श्रीपीठं गुरुपात्रकम् ।  
भैरवाख्यं पञ्चमं तु वीरपात्रं रसाभिधम् ॥ ४-८६ ॥  
  
शक्तिपात्रं योगिनीं च बलिपाद्ये तथैव च ।  
आचमनीयाख्यपात्रं चार्घ्यपात्र तथैव च ॥ ४-८७ ॥  
  
मधुपर्काभिधं पात्रं पञ्चामृतमनन्तरम् ।  
स्नानपात्रं हस्तशुद्धिपात्रं च प्रोक्षणीं तथा ॥ ४-८८ ॥  
  
पात्रं षोडशकं प्रोक्तं केरले पश्चिमेऽपि च ।  
मधुपर्कोत्तरं देवि शङ्खेति कौलिकेऽपि च ॥ ४-८९ ॥   
  
चिदानन्दसम्प्रदाये शृणु पात्राणि पार्वति ।  
सामान्यं च विशेषं च कलशं गुरुपात्रकम् ॥ ४-९० ॥  
  
भोगपात्रं शक्तिपात्रं योगिनीवीरपात्रके ।  
बलिपाद्याचमनीयं च अर्घ्यस्नानाभिधं प्रिये ॥ ४-९१ ॥  
  
प्। ४९) देवीशङ्खेति देवेशि पात्राण्येवं तु षोडश ।  
अथवा कलशं शङ्खं शक्तिपात्रत्रयं भवेत् ॥ ४-९२ ॥  
  
श्रीगुरुभोगपात्राणि त्रिषु पात्रेष्वयं विधिः ।  
आनन्दाख्ये मते देवि पात्राणि कीर्त्तितानि च ॥ ४-९३ ॥  
  
सामान्यार्घ्यो विशेषार्घ्यो घटः श्रिगुरुभोजनात् ।  
शक्तिपात्रं योगिनी च वीरपात्रं बलिस्तथा ॥ ४-९४ ॥  
  
पाद्यमाचमनीयं च भोगचाराभिधे भवेत् ।  
देवीपात्रं श्रीगुरुश्च भोगश्च योगिनी तथा ॥ ४-९५ ॥  
  
बलिपात्रं शक्तिपात्रं वीरपात्रं तथैव च ।  
तथाचमनपात्रं च चिदानन्देष्वयं विधिः ॥ ४-९६ ॥  
  
देवीगुरुभोगपात्रं योगिनीब्रह्मशक्तिजम् ।  
सिद्धचैतन्यमार्गस्य पात्राणि परमेश्वरि ॥ ४-९७ ॥  
  
योगिनीवीरपाद्यादि पञ्चचक्रमते भवेत् ।  
आनन्दवीरदेवस्य क्रमः प्रोक्तो महेश्वरि ॥ ४-९८ ॥  
  
सामान्यार्थ्यो विशेषार्घ्यः कलशो गुरुभैरवः ।  
एते सर्वादौ सम्प्रोक्ताः सामान्यपरिभाषया ॥ ४-९९ ॥  
  
बलिः पाद्याचमनीये च अर्घ्येति नव पार्वति ।  
पञ्चमानन्दनाथस्य मार्गः प्रोक्तो मया तव ॥ ४-१०० ॥  
  
पञ्चकं भोगशक्ती च विश्वरूपाभिधे भवेत् ।  
देवीगुरुभोगशक्तियोगिनीवीरपात्रकम् ॥ ४-१०१ ॥  
  
बलिः पाद्याचमनीये च अर्घ्येति योगरूपजे ।  
सृष्टिसंहारमार्गेण परिवर्तक्रमेण च ॥ ४-१०२ ॥  
  
ओड्यानं चतुरस्रं च कामरूपं च वर्त्तुलम् ।  
प्। ५०) जालन्धरं त्वर्द्धचन्द्रं त्र्यस्रः पूर्णगिरिर्भवेत् ॥ ४-१०३   
॥  
  
शङ्खमन्त्र भोगपूजाबलिपात्राणि पञ्च च ।  
स्वदक्षिणादिवामान्तं संस्थाप्य पूजयेच्छिवाम् ॥ ४-१०४ ॥  
  
कुलनाथमतं प्रोक्तं भैरवस्य मतं शृणु ।  
स्ववामभागे देवेशि अर्घ्यादिस्थापनक्रियाम् ॥ ४-१०५ ॥  
  
पाद्यार्घ्याचमनीयानि सामान्यार्घ्यविशेषकम् ।  
सामान्यार्घघटो देवि श्रीपात्रं देवताग्रके ॥ ४-१०६ ॥  
  
स्ववामे कलशस्याङ्के मधुपर्को महेश्वरि ।  
तद्दक्षिण आचमनीयं पाद्यं यत्नेन सञ्चरेत् ॥ ४-१०७ ॥  
  
निवापाख्यमतं प्रोक्तं सङ्क्षेपेण महेश्वरि ।  
अथ वक्ष्यामि देवेशि शम्भुनाथमतं शृणु ॥ ४-१०८ ॥  
  
आदौ कुम्भं तथा शङ्खं श्रीपात्रं शक्तिपात्रकम् ।  
गुरुपात्रं भोगपात्रं बलिपाद्यादिपात्रकम् ॥ ४-१०९ ॥  
  
योगिनीवीर पात्रं च वामावर्तक्रमेण च ।  
सामान्यार्घ्यघटं चैव श्रीपात्रं तदनन्तरम् ॥ ४-११० ॥  
  
श्रीपात्रघटयोर्मध्ये सर्वपात्राणि पातयेत् ।  
गुरुपात्रं घटस्यान्ते तदन्ते भोगपात्रकम् ॥ ४-१११ ॥  
  
तदन्ते शक्तिपात्रं च योगिनीनां तु पात्रकम् ।  
तदन्ते वीरपात्रं च तदन्ते बलिपात्रकम् ॥ ४-११२ ॥  
  
पाद्यं चाचमनीयञ्च तदन्ते चार्घ्यपात्रकम् ।  
पुनराचमनीयं च मधुपर्कस्तथैव च ॥ ४-११३ ॥  
  
स्नानीयं प्रोक्षणी चेति काश्मीराख्ये कलाभिधाः ।  
करक्षालनजं चैव तथा पञ्चामृतेति च ॥ ४-११४ ॥  
  
तदाष्टादश पात्राणि काश्मीराख्यमते शिवे ।  
प्। ५१) सामान्यार्घ्यविशेषार्घ्यो श्रीघटः परमेश्वरि ॥ ४-११५ ॥  
  
घटान्ते गुरुपात्रं च तदन्ते भैरवाभिधम् ।  
शक्तिपात्रं ततः प्रोक्तं वीरपात्रं ततः शिवे ॥ ४-११६ ॥  
  
बलिपात्रं योगिनां च पानपात्रं तथैव च ।  
भोगपात्रं च देवेशि नव पात्राणि पार्वति ॥ ४-११७ ॥  
  
पाद्यादीनि महेशानि सामान्यत्वेन पश्चिमे ।  
तद्दक्षिणे पाद्यपात्रमर्घ्यमाचमनीयकम् ॥ ४-११८ ॥  
  
प्रोक्षणीति महेशानि स्थापयेदाद्यवत् शिव ।  
गुरुपात्रं तत्पदाभ्यां भैरवं बटुकेन च ॥ ४-११९ ॥  
  
शक्तिपात्रं भुवनेश्या वीरपात्रं शिवेन च ।  
बलिपात्रं गणेशाद्यैर्योगिन्यां तन्मनुर्भवेत् ॥ ४-१२० ॥  
  
अन्यानि प्रणवेनैवं सर्वपात्रेष्वयं विधिः ।  
विशेषार्घ्येण दिव्यौघान् गुरुपात्रे गुरून् यजेत् ॥ ४-१२१ ॥  
  
पुरुषं भैरवेणैवं श्रीपात्रेणाऽमृतेश्वरि ।  
मूलदेवीपदे देवी प्रोक्ता तु मूलशारदा ॥ ४-१२२ ॥  
  
आनन्दभैरवं देवं भैरवेन प्रतर्पयेत् ।  
बलिना तु गणेशादीन् योगिन्या योगिनीं शिवे ॥ ४-१२३ ॥  
  
हृदि देवीं विशेषेण श्रीपात्रेण तु सावृतिम् ।  
विशेषेण हृदा प्रोक्तः प्रोत्सर्गः श्रीजलेन च ॥ ४-१२४ ॥  
  
अन्येषां चैव सामान्यपात्रेण परमेश्वरि ।  
वीरपात्रेण लोकेशाः शक्त्या ब्राह्म्यादिमातरः ॥ ४-१२५ ॥  
  
विशेषपात्राद्या पूजा सा पूजा सर्वतोत्तमा ।  
प्रत्यावृत्तौ महेशानि देवताभ्यो निवेदनम् ॥ ४-१२६ ॥  
  
प्। ५२) प्राणायामप्रमाणं च षडङ्गध्यानके ततः ।  
पुनरावरणं पूज्यं पञ्च षोडश वै दश ॥ ४-१२७ ॥  
  
जपं कृत्वा सन्निवेद्य प्राणायामादिपूर्वकम् ।  
पुनरावरणं पूज्यं प्रोक्तमावरणक्रमः ॥ ४-१२८ ॥  
  
एवं क्रमेण देवेशि सर्वावृतिं प्रपूजयेत् ।  
प्रत्यावृत्तो प्रोक्तमुद्रां दर्शयेद्विधिपूर्वकम् ॥ ४-१२९ ॥  
  
अनुक्तमुद्रावरणे तदायुधमयी भवेत् ।  
सङ्घट्टना योनिमुद्रा खेचरी च तदायुधा ॥ ४-१३० ॥  
  
यदावरणसङ्क्षेपस्तदावरणमयी च सा ।  
विस्तारश्चेत् महेशानि सङ्घट्टाद्यास्तदन्तकाः ॥ ४-१३१ ॥  
  
पुनः पुष्पाञ्जलिं दत्त्वा सायुधेति सवाहना ।  
सशक्ती च समुद्रा च ससिद्धी च समुच्चरेत् ॥ ४-१३२ ॥  
  
सम्प्रदायत्रयेऽपि स्यात्काण्डानुसमयो ह्यहम् ।  
सामान्यार्घ्यघटे देवि विशेषार्घ्यस्तृतीयकः ॥ ४-१३३ ॥  
  
पात्रत्रयक्रमेणैव पूजनं वा भवेत् शिवे ।  
सामान्यं च विशेषं च श्रीघटश्च तृतीयकः ॥ ४-१३४ ॥  
  
केवलं तु विशेषेण पूजनं तु महेश्वरि ।  
गौडमार्गे महेशानि पात्राणां निर्णयं शृणु ॥ ४-१३५ ॥  
  
सामान्यं द्वितयं देवि द्वारदेशान्तमार्गतः ।  
देवाग्रे तु विशेषार्घ्यो घटान्ते गुरुपात्रकम् ॥ ४-१३६ ॥  
  
श्रीपात्रसञ्ज्ञा देवेशि विशेषार्घ्ये प्रकीर्तिता ।  
भोगपात्रं ततो देवि शक्तिपात्रं ततः शिवे ॥ ४-१३७ ॥  
  
योगिनीवीरपात्रे तु बलिपात्रं ततः शिवे ।  
प्। ५३) आचमनीयं महेशानि प्रोक्तमन्यद्विशेषतः ॥ ४-१३८ ॥  
  
अर्घ्यत्रयं गुरोः पात्रं भैरवीपात्रकं ततः ।  
शक्तिपात्रं योगिनी च बलिपात्रं ततः शिवे ॥ ४-१३९ ॥  
  
अर्घ्यस्य त्रीणि पात्राणि पाद्यस्यापि त्रयं भवेत् ।  
आचमने त्रयं देवि मधुपर्कस्ततः शिवे ॥ ४-१४० ॥  
  
स्नानीयं करशुद्धिश्च यजुर्गौडे विधिः स्मृतः ।  
स्वदक्षे प्रोक्षणीपात्रम् आदायाद्भिः प्रपूरयेत् ॥ ४-१४१ ॥  
  
किञ्चिदर्घ्याम्बु सङ्गृह्य प्रोक्षण्यम्भसि योजयेत् ।  
ततः साधारकं पात्रं पुरतः स्थापयेद्बुधः ॥ ४-१४२ ॥  
  
तत्पार्श्वे पाद्यदानं च तत्पार्श्वे चार्घ्यदानकम् ।  
आचमनीयं च तत्पार्श्वे वामे तु मधुपर्ककम् ॥ ४-१४३ ॥  
  
पुनराचमनीयं च स्नानीयं तत् क्रमान्न्यसेत् ।  
गन्धपुष्पं तथा दक्षे पृष्ठे तु करक्षालनम् ॥ ४-१४४ ॥  
  
स्ववामे स्थापयेत् कुम्भं वामहस्तेन धारयेत् ।  
ॐ आ। इति च मन्त्रेण पार्श्वे धृत्वा च तज्जलम् ॥ ४-१४५ ॥  
  
नु क्षौर इति मन्त्रेण देवतीर्थेन संस्पृशेत् ।  
आत्मानं यागवस्तूनि गन्धपुष्पादिकानि च ॥ ४-१४६ ॥  
  
प्रोक्षयेत् प्रोक्षणीतोयैर्गायत्र्या मूलमन्त्रतः ।  
साध्यसाधकयोर्मध्ये षट्त्रिंशदङ्गुलं भवेत् ॥ ४-१४७ ॥  
  
द्वादशाङ्गुलमूर्द्ध्वं च अधोभागे तथाङ्गुलम् ।  
द्वादशाङ्गुलमध्यस्य तत्र संस्थापयेद्बुधः ॥ ४-१४८ ॥  
  
आत्मनः पुरतो वामे त्रिकोणं विलिखेद्भुवि ।  
सार्धद्वादश वै देवि चार्घ्यार्थं द्वादश प्रिये ॥ ४-१४९ ॥  
  
प्। ५४) आराधनं स्थापनं च पूजनं पूरणं तथा ।  
गन्धपुष्पे मण्डलस्य विन्यासः पुष्पसंश्रयः ॥ ४-१५० ॥  
  
अमृतीकरणं पात्रं प्रतिपत्तिरियन्नव ।  
सामगौडे विधिरयं सङ्क्षेपेण प्रकाशितः ॥ ४-१५१ ॥  
  
पात्राणां विंशतिः शिवे सामगौडे विधिः शिवे ।  
आद्यत्रयं गुरुर्भोगः शक्तिश्च योगिनी शिवे ॥ ४-१५२ ॥  
  
वीरपात्रं बलिपात्रं पाद्यार्घ्याचमनीयकम् ।  
करक्षालनपात्रं च मूलानां च प्रवर्तकम् ॥ ४-१५३ ॥  
  
सामान्यार्घ्यादाचमान्तमर्घ्यं च करशुद्धिजम् ।  
उच्छिष्टबलिपात्रं च बलिपात्राणि सप्त च ॥ ४-१५४ ॥  
  
अथ पाचकपात्रं च क्रूरगौडे विधिः शिवे ।  
एकविंशतिपात्राणि गौडे चैवात्र सन्ति च ॥ ४-१५५ ॥  
  
शाक्ते प्रोक्तमिदं देवि वीरशाक्ते तु शङ्करि ।  
शङ्खं न मुख्यं देवेशि शैवे शाक्ते न कारयेत् ॥ ४-१५६ ॥  
  
लोक सन्दर्शनार्थं तु शङ्खस्य स्थापनं चरेत् ।  
शैवे पङ्क्तिक्रमेणैव पात्राणां स्थापनं चरेत् ॥ ४-१५७ ॥  
  
सामान्यार्घ्यो विशेषश्च घटश्च पाद्यपात्रकः ।  
आचमनीयं तथार्घ्यं च पुनराचमनीयकम् ॥ ४-१५८ ॥  
  
मधुपर्कामृते देवि स्नानीयं प्रोक्षणी तथा ।  
शक्तियुक्तो यदा शम्भुस्तदा कलशपूजनम् ॥ ४-१५९ ॥  
  
नो चेत्तु जलवत् स्थाप्य पूज्यो वैदिककर्मणा ।  
पूर्णदीक्षाप्रयुक्तश्चेच्छक्तिपात्रादिकं चरेत् ॥ ४-१६० ॥  
  
प्। ५५) बिल्वपात्रेण देवेशि विश्वामित्रेण वाचरेत् ।  
वैष्णवे तु महेशानि पुरः सामान्यपात्रकम् ॥ ४-१६१ ॥  
  
शङ्खपात्रं वामभागे स्वस्य देवस्य पार्वति ।  
पूजाद्रव्यं दक्षभागे तन्मध्ये परमेश्वरम् ॥ ४-१६२ ॥  
  
वैष्णवे देवदक्षे तु शङ्खं तद्दिक्षु पार्वति ।  
पाद्यार्घ्याचमनीयं च मधुपर्कं क्रमाद्भवेत् ॥ ४-१६३ ॥  
  
तदुदकषट्पात्रं च जलसंस्थापनाय च ।  
सिद्धकल्पितदिङ्मार्गाद्वामदक्षे घटो भवेत् ॥ ४-१६४ ॥  
  
शक्तियुक्तवैष्णवस्य प्रोक्तमेतन्मया तव ।  
अयुक्तस्य महेशानि न सामान्यघटो भवेत् ॥ ४-१६५ ॥  
  
विशेषदीक्षितश्चेत्स्याच्छक्तिवीरादि कारयेत् ।  
शैवेपि स्वस्य दक्षात्तु सामान्यात्प्रोक्षणीति च ॥ ४-१६६ ॥  
  
तदन्ते स्थापयेद्देवि सौरे शृणु महेश्वरि ।  
सौरे गौडे च सामान्याद्द्वावर्ष्यौ सूर्यगोचरौ ॥ ४-१६७ ॥  
  
विशेषात् प्रोक्षण्यन्तं च स्थापयेत्परमेश्वरि ।  
जैने बौद्धे तु तारावद्भैरवे कालिकाविधिः ॥ ४-१६८ ॥  
  
दर्शनायतने देवि विशेषार्घ्यघटादिकम् ।  
प्रोक्षण्यन्तं समासाद्य केरलादिक्रमेण च ॥ ४-१६९ ॥   
  
गणेशे चोभयं देवि शङ्खस्त्वाचमने भवेत् ।  
सामान्यार्घ्ये भवेद्वारि सामान्यं च विशेषकम् ॥ ४-१७० ॥  
  
श्रीपात्रमिति देवेशि चार्घ्ये स्वायम्भुवेऽपि च ।  
गणेशवत्प्रकर्तव्यं नान्यथा शाङ्करं वचः ॥ ४-१७१ ॥  
  
सर्वत्र शक्तियोगैश्च शाक्तवत् परमेश्वरि ।  
प्। ५६) वामावर्त्तक्रमेणैव गौडे कौले तु पात्रकम् ॥ ४-१७२ ॥  
  
काश्मीरे दक्षवदने केरले मण्डलक्रमात् ।  
केवलं शङ्खमात्रेण केरले चरितार्थता ॥ ४-१७३ ॥  
  
पूजोपकरणं दक्षे पृष्ठे नैवेद्यमेव च ।  
करक्षालनपात्रं तु स्वपृष्ठे परिकीर्त्तितम् ॥ ४-१७४ ॥  
  
घृतदीपो भवेद्दक्षे तैलदीपो हि वामतः ।  
त्रिकोणाकारतो वापि वह्निचक्रक्रमेण च ॥ ४-१७५ ॥  
  
मेधादीक्षाविधौ देवि स्थापनं परिकीर्तितम् ।  
सर्वपात्राणि संस्थाप्य स्ववामे तु घटोत्तरे ॥ ४-१७६ ॥  
  
घटस्य तु मुखं देवि परितः परिकीर्त्तितम् ।  
शङ्खस्य देवी शङ्खस्य मुखे तु देवताग्रतः ॥ ४-१७७ ॥  
  
पूजयामि तर्पयामि नमोऽन्तं केरले मतम् ।  
तर्पयामि पूजयामि नमः काश्मीरगोचरः ॥ ४-१७८ ॥  
  
हृदयस्यास्य योगे तु साम्राट्केरल ईरितः ।  
पूजयामि नमो देवि तर्पयामि नमस्तथा … ४-१७९ ॥  
  
आदिकेरलसाम्राज्ये महत्पूर्वादि कीर्त्तितम् ।  
नमः पूजा तर्पणे तु केरले परमेश्वरि ॥ ४-१८० ॥  
  
पूर्णानन्दश्चिदानन्दो बोधानन्दः प्रकीर्त्तितः ।  
अष्टौ भेदा महेशानि हृदाद्यन्तप्रयोगतः ॥ ४-१८१ ॥  
  
मध्ययोगादपि शिवे सभेदाः परिकीर्त्तिताः ।  
आदौ मध्ये तथा चान्ते बलिदानं तु गौडके ॥ ४-१८२ ॥  
  
आदौ च बलिदानं च काश्मीरे परिकीर्त्तितम् ।  
अन्ते बलिः केरले तु केवलं तर्पणं यदि ॥ ४-१८३ ॥  
  
प्। ५७) विलासाख्यस्तदा देवि पूजनं तर्पणं च वा ।  
विश्वरूपविधौ देवि केरले पूजने सति ॥ ४-१८४ ॥  
  
श्रीपूर्वा पादुका वापि केवलापादुकापि वा ।  
तद्देवतातर्पणं वा ह्रस्वं दीर्घं च वा प्रिये ॥ ४-१८५ ॥  
  
सबिन्दुं वा महेशानि सम्पूर्णं वा समाचरेत् ।  
चीनमार्गेऽपि तारिण्यां मञ्जुघोषेऽपि पार्वति ॥ ४-१८६ ॥  
  
वज्रपुष्पं प्रतीच्छेति स्वाहान्तेन प्रपूजनम् ।  
वामावर्त्तक्रमेणैव दक्षवामक्रमेण च ॥ ४-१८७ ॥  
  
केवलं दक्षावर्त्तेन केवलं वामहस्ततः ।  
भेदाष्टत्रिंशतिः शिवे कीर्त्तितः परमेश्वरि ॥ ४-१८८ ॥  
  
केवलानन्दयोगेन केवलानन्दयोगतः ।  
आनन्दनाथयोगेन नाथानन्दक्रमेण च ॥ ४-१८९ ॥  
  
सिद्धमानवदिव्यादिप्रज्ञाचैतन्यबोधतः ।  
विलासक्रमयोगेन तथा सरस्वतीक्रमात् ॥ ४-१९० ॥  
  
वक्ष्यमाणक्रमेणैव भेदबाहुल्यमीरितम् ।  
इति सङ्क्षेपतः प्रोक्तं विशेषः कथ्यते प्रिये ॥ ४-१९१ ॥  
  
  
इति श्रीशक्तिसङ्गममहातन्त्रराजे उत्तरभागे प्रथमखण्डे   
श्रीमदक्षोभ्यतारासंवादे पात्रनिर्णयकथनं नाम   
चतुर्थः पटलः ॥ ४ ॥  
  
  
  
  
  
पञ्चमः पटलः ।  
  
  
श्रीदेव्युवाच ।  
  
  
देवेश श्रोतुमिच्छामि रहस्यातिरहस्यकम् ।  
  
  
श्रीशिव उवाच ।  
  
  
रहस्यातिरहस्यं च कथ्यते शृणु पार्वति ॥ ५-१ ॥  
  
सद्ब्रह्मवासनां कृत्वा पूर्वं परशिवस्थिता ।  
ध्यानस्य संश्रुतिर्जाता सा ब्रह्मवासनागता ॥ ५-२ ॥  
  
यदारभ्य परं रूपं विज्ञानं सुमनोहरम् ।  
रूपं धृतं महेशानि तदारभ्य प्रपञ्चता ॥ ५-३ ॥  
  
यदि कादिमतं चैकं वर्त्तते परसुन्दरि ।  
तदा पुमांसः सर्वेऽपि महाकालस्वरूपिणः ॥ ५-४ ॥  
  
सर्वाः स्त्रियो महेशानि कालीतारामयाः स्मृताः ।  
एवं बुद्धिर्यदा चेत्स्यान्नहि संसारकल्पना ॥ ५-५ ॥  
  
संसारोत्पत्तिकार्य्यार्थं प्रपञ्चोऽयं विनिर्मितः ।  
शाक्तं शैवं गाणपत्यं वैष्णवं सौरबौद्धकम् ॥ ५-६ ॥  
  
एवं क्रमेण देवेशि मतमेतद्विनिर्मितम् ।  
मतानि बहुसङ्ख्यानि तदारभ्य महेश्वरि ॥ ५-७ ॥  
  
सञ्जातानि महेशानि प्रपञ्चार्थं हि निश्चितम् ।  
अम्भोधिर्जलधिश्चैव समुद्रः सागरो यथा ॥ ५-८ ॥  
  
यथा एते तु पर्य्यायास्तथैतानि मतानि च ।  
प्। ५९) वैदिके शक्तिनिन्दा च शैवे वैष्णवनिन्दनम् ॥ ५-९ ॥  
  
वैष्णवे गणनिन्दा च गाणपे सौरनिन्दनम् ।  
सौरे चान्द्रस्य निन्दा च चान्द्रे बौद्धस्य निन्दनम् ॥ ५-१० ॥  
  
स्वायम्भुवस्य निन्दा च बौद्धमार्गे महेश्वरि ।  
सौभर्यां चीननिन्दा च चीने जैनस्य निन्दनम् ॥ ५-११ ॥  
  
पौराणे जैननिन्दा च जैने पौराणनिन्दनम् ।  
पौराणे मन्त्रशास्त्रस्य निन्दनं परमेश्वरि ॥ ५-१२ ॥  
  
धर्मशास्त्रे महेशानि तथा कौलिकनिन्दनम् ।  
एवं भिन्नमतान्येवं सञ्जातानि महेश्वरि ॥ ५-१३ ॥  
  
वेदानां शास्त्रबाहुल्यं प्रपञ्चार्थं महेश्वरि ।  
एवं निन्दासमापन्ने भेदे जाते महेश्वरि ॥ ५-१४ ॥  
  
नैकत्र तु मनो लग्नं कस्यचित्परमेश्वरि ।  
सर्वत्रान्योन्यनिन्दा च तदैक्यं न प्रजायते ॥ ५-१५ ॥  
  
तदैक्यस्य सुसिद्ध्यर्थं प्रपञ्चार्थं प्रकीर्त्तितम् ।  
भीन्नं भीन्नं प्रशंसन्ति निन्दन्ति च परस्परम् ॥ ५-१६ ॥  
  
न विद्यासिद्धिमाप्नोति सम्भ्रमन्ति पिशाचवत् ।  
अन्योन्यैर्यदि निन्दा न तदैक्यं च प्रजायते ॥ ५-१७ ॥  
  
तदैक्यस्य सुसिद्ध्यर्थं कालिकां तारिणीं यजेत् ।  
पुनर्वै दैत्यनाशाय भक्तानुग्रहणाय च ॥ ५-१८ ॥  
  
सुन्दरं क्रूरमत्युग्रं रूपं सम्बिभ्रती शिवा ।  
रूपमेतत् प्रपञ्चार्थं कीर्त्तितं तु मया तव ॥ ५-१९ ॥  
  
पुराणन्यायमीमांसासाङ्ख्यपातञ्जलस्तथा ।  
वेदान्तो व्याकृतिर्देवि धर्मशास्त्राङ्गमिश्रिताः ॥ ५-२० ॥  
  
प्। ६०) छन्दो ज्योतिर्वैद्यकादि विद्या एताश्चतुर्द्दश ।  
प्रपञ्चार्थं मया प्रोक्तमेकत्वं परिणामजे ॥ ५-२१ ॥  
  
प्रकृतं कथ्यते देवि शृणु सावहिता भव ।  
चतुर्वेदेश्वरी प्रोक्ता श्रीमहाभवतारिणी ॥ ५-२२ ॥  
  
अथर्ववेदाधिष्ठात्री श्रीमहाकालिका परा ।  
विना कालीं विना तारां नाथर्वणविधिः क्वचित् ॥ ५-२३ ॥  
  
केरले कालिका प्रोक्ता काश्मीरे त्रिपुरा मता ।  
गौडे तारेति सम्प्रोक्ता सैव लोकोत्तरा भवेत् ॥ ५-२४ ॥  
  
हादौ त्रितयमेतद्धि सङ्क्षेपेण प्रकीर्त्तितम् ।  
अथ कादौ केरले तु त्रिपुरा सा प्रकीर्त्तिता ॥ ५-२५ ॥  
  
काश्मीरे तारिणी बाला गौडे काली प्रकीर्त्तिता ।  
शिवदेवी परा जाता दक्षिणामूर्त्तिभेदतः ॥ ५-२६ ॥  
  
अथानन्दभैरवाख्यमतभेदेन पार्वति ।  
देवीसकाशाद्या प्राप्ता स्वगुर्वन्तं तु शक्तितः ॥ ५-२७ ॥  
  
शक्तेः परम्परा या तु न विच्छिन्ना महेश्वरि ।  
तन्नामाज्ञाक्रमेणैव ज्ञेया देवी परम्परा ॥ ५-२८ ॥  
  
शम्भोः सकाशाद्या प्राप्ता स्वगुर्वन्तं महेश्वरि ।  
तन्नामाज्ञाक्रमेणैव सा शिवस्य परपरा ॥ ५-२९ ॥  
  
दक्षिणामूर्त्तितो देवि स्वगुर्वन्तक्रमेण च ।  
तन्नामाज्ञाक्रमेणैव सा वै तस्य परम्परा ॥ ५-३० ॥  
  
अविच्छिन्ना यदा सा वै चतुःशङ्करयोगतः ।  
तदान्यः सम्प्रदायो हि भविष्यति महेश्वरि ॥ ५-३१ ॥  
  
केरलश्चैव काश्मीरो गौडश्चैव तृतीयकः ।  
प्। ६१) चतुर्णामपि देवेशि त्रितयं तिष्ठति प्रिये ॥ ५-३२ ॥  
  
गृह्णामि च प्रगृह्णीयात् विलासे पानकर्म्म च ।  
जुहोमि च जुषस्वेति केरले पानकर्म च ॥ ५-३३ ॥  
  
होष्यामि प्रजुषस्वेति काश्मीरे पानमीरितम् ।  
सदा मत्तो भवेन्नाथो विद्यासिद्धादिपानतः ॥ ५-३४ ॥  
  
अनुक्रमेण त्रितये पूजानन्दी यदा नरः ।  
नन्दनाथी च सम्प्रोक्तस्तद्रूपो यस्तु मानवः ॥ ५-३५ ॥  
  
महानन्दाभिधः प्रोक्तो गौडे पानक्रमं शृणु ।  
वामहस्तात् पानपूजा क्रमाद्वामी प्रकीर्त्तितः ॥ ५-३६ ॥  
  
दक्षहस्तात् पानयोगाद्वामहस्तप्रतर्पणात् ।  
दक्षहस्तात्पूजनाद्धि कौल इत्यभिधीयते ॥ ५-३७ ॥  
  
केवलं दक्षहस्तेन पूजनाद्दक्षिणाभिधः ।  
स एव केरलः प्रोक्तः शुद्धमार्गः प्रकीर्त्तितः ॥ ५-३८ ॥  
  
दक्षिणामूर्त्तिभेदे तु दिव्यौघादित्रयं भवेत् ।  
तद्भेदेन त्रिभेदत्वं प्रत्येकं नवभेदता ॥ ५-३९ ॥  
  
आनन्दभैरवमते पञ्चाशीतिगुरुक्रमः ।  
दिव्यसिद्धमानवादि पञ्चाशीतिः प्रकीर्त्तितः ॥ ५-४० ॥  
  
प्रत्येकं त्रितयत्वेन सप्तसप्तक्रमेण तु ।  
पञ्चषष्ठी तु सम्प्रोक्ता नामाज्ञा तत्क्रमेण च ॥ ५-४१ ॥  
  
नवनाथक्रमेणैव नव भेदा भवन्ति च ।  
चतुरशीतिसिद्धानां क्रमदीक्षाप्रभेदतः ॥ ५-४२ ॥  
  
चतुरशीतिभेदाश्च तन्नामाज्ञाक्रमेण च ।  
ऋणं धनं च विज्ञाय नामाज्ञां दापयेद्गुरुः ॥ ५-४३ ॥  
  
प्। ६२) ऋणचक्रं प्रवक्ष्यामि षड्भेदेनापि पार्वति ।  
साध्यार्ण साधकार्णादि व्यञ्जनस्वरभेदतः ॥ ५-४४ ॥  
  
तावदङ्कास्तु सङ्ग्राह्या मातृकागणनाक्रमात् ।  
साध्यनामत्रिगुणितं साधकेन समन्वितम् ॥ ५-४५ ॥  
  
सप्तभिस्तु हरेद्भागं तदन्यद्विपरीतकम् ।  
पूर्वाङ्कवैपरीत्येन ऋणिधनविशोधनम् ॥ ५-४६ ॥  
  
यस्याधिकाङ्को देवेशि स एव हि ऋणी मतः ।  
न्यूनाङ्को यस्य देवेशि स धनी परिकीर्त्तितः ॥ ५-४७ ॥  
  
साधकस्य धनित्वं च विद्यायास्तु ऋणित्वकम् ।  
गुणनं निर्धनं वापि त्रिभिर्वा सप्तभिश्च वा ॥ ५-४८ ॥  
  
त्रिसप्तव्यत्ययत्वेन नियमः परिकीर्त्तितः ।  
यत्र द्वाभ्यां वर्द्धनं तु गजैस्तत्र तु भेदनम् ॥ ५-४९ ॥  
  
शून्यं दृष्ट्वा न भागोऽस्ति सङ्क्षेपादिदमीरितम् ।  
वर्धनं तु त्रिभिर्यत्र सप्तभिर्भेदनं ततः ॥ ५-५० ॥  
  
यत्राष्टभिर्भेदनं तु तत्र द्वाभ्यां तु वर्धनम् ।  
मन्त्रसाधकयोर्वर्णान् गणनाविधिपूर्वकम् ॥ ५-५१ ॥  
  
भिन्नान् कृत्वाऽथवा देवि स्वरव्यञ्जनभेदतः ।  
साध्यनामद्विगुणितं साधकेन समन्वितम् ॥ ५-५२ ॥  
  
अग्निभिस्तु हरेद्भागं तदन्यद्विपरीतकम् ।  
मन्त्रसाधकवर्णानां पञ्चाशन्मातृकाक्रमात् ॥ ५-५३ ॥  
  
कियत्तमो भवेद्वर्णस्तावदङ्कांस्तु संहरेत् ।  
स्वरव्यञ्जनभेदेन अथवा वर्णमात्रकम् ॥ ५-५४ ॥  
  
तावदङ्कास्तु कर्त्तव्या वर्णानामुभयोरपि ।  
प्। ६३) मन्त्रार्णान् त्रिगुणीकृत्य साधकेन समन्वितम् ॥ ५-५५ ॥  
  
सप्तभिस्तु हरेद्भागं तदन्यद्विपरीतकम् ।  
अन्यत्र तु प्रकरणात् गुणनं भाजनं भवेत् ॥ ५-५६ ॥  
  
इष्टाङ्कत्वेन गुणनं भाजनं चात्र कीर्त्तितम् ।  
यथाङ्कक्रमयोगेन कीर्त्तितं तु मया तव ॥ ५-५७ ॥  
  
नामाक्षरं समारभ्य यावन्मन्त्रादिमाक्षरम् ।  
त्रिधा कृत्वा स्वरैर्भिद्यात्तदन्यद्विपरीतकम् ॥ ५-५८ ॥  
  
मन्त्राद्यक्षरमारभ्य यावन्नामाक्षरं शिवे ।  
सप्त कृत्वा त्रिधा भिद्यात्तदन्यद्विपरीतकम् ॥ ५-५९ ॥  
  
मातृकावैपरीत्येन मन्त्रं नामाक्षरात्मकम् ।  
त्रिधा कृत्वा त्रिभिर्हत्वा मन्त्रराशिरियं भवेत् ॥ ५-६० ॥  
  
अन्यानि ऋणचक्राणि कीर्त्तितानि मया तव ।  
भक्तिरूपम् ऋणं देवि यथावदवधारय ॥ ५-६१ ॥  
  
कोटितन्त्रेषु गुप्तं च तदद्य प्रकटीकृतम् ।  
पूर्वसेवानुषङ्गेण भक्तिर्यत्र दृढा भवेत् ॥ ५-६२ ॥  
  
स मन्त्रस्तु ऋणी ज्ञेयो भक्तिरूपम् ऋणं प्रिये ।  
नो चेद्भक्तिः कथं देवि भक्तिरूपम् ऋणं प्रिये ॥ ५-६३ ॥  
  
इति क्रमेण सम्प्रोक्तम् ऋणिधनविशोधनम् ।  
ऋणं धनं च विज्ञाय नाम दद्यान्महेश्वरि ॥ ५-६४ ॥  
  
अन्यथा नामदाने तु नामानुरूपकं फलम् ।  
न भवेत्परमेशानि भ्रष्टो भवति साधकः ॥ ५-६५ ॥  
  
स मूर्खस्त्वं न जानाति देवे द्वेषपरः कलौ ।  
सर्वमेवं तु विज्ञाय नामाज्ञां दापयेद्गुरुः ॥ ५-६६ ॥  
  
प्। ६४) दिव्यसिद्धमानवे तु फलं च उत्तरोत्तरम् ।  
  
  
श्रीदेव्युवाच ।  
  
  
नामदानं कथं कार्य्यं दर्शनेष्वपि षट्स्वपि ॥ ५-६७ ॥  
  
षडाम्नायेषु देवेश तथा शाम्भवयुग्मके ।  
पञ्चाम्नाये तथा वेदाम्नाये च परमेश्वर ॥ ५-६८ ॥  
  
मेधासाम्राज्यदिव्यान्तःसाम्राज्येन महेश्वर ।  
नामदानं कथं कार्यं तन्मे कथय शङ्कर ॥ ५-६९ ॥  
  
  
श्रीशिव उवाच ।  
  
  
रहस्यातिरहस्यं तु त्वया सम्पृच्छयते शिवे ।  
अहं जानामि सा काली तारा जानाति नेतराः ॥ ५-७० ॥  
  
ओघाः किञ्चिच्च जानन्ति तत्रापि दिव्यरूपिणः ।  
सर्वथा गोप्यतां देवि न वाच्यं यस्य कस्यचित् ॥ ५-७१ ॥  
  
षट्चक्रं तत्र सम्प्रोक्तं चतुःसञ्ज्ञाविधायकम् ।  
प्रथमे वर्णवेधोऽस्ति स्वरवेधो द्वितीयके ॥ ५-७२ ॥  
  
तृतीये शून्यवेधोऽस्ति चतुर्थे कूटवेधता ।  
पञ्चमे गणवेधोऽस्ति षष्ठे चक्रेण किञ्चन ॥ ५-७३ ॥  
  
षट्चक्राणि महेशानि चक्राण्यन्यान्यपि प्रिये ।  
अन्यानि पञ्चचक्राणि एवं रुद्रविधानि च ॥ ५-७४ ॥  
  
तत्र षट्चक्रमध्ये तु साध्यसिद्धं सुसिद्धकम् ।  
दैवतं च पराख्यं च देवतादर्शनाभिधम् ॥ ५-७५ ॥  
  
देवतादर्शनाख्येन नाम दद्यान्महेश्वरि ।  
ओघत्रयस्थं यन्नाम साधकस्य तथैव च ॥ ५-७६ ॥  
  
प्। ६५) प्रसिद्धं नाम गृह्णीयात् प्रसुप्तो येन जागृयात् ।  
नामाद्यक्षरमारभ्य यावन्मन्त्रादिमाक्षरम् ॥ ५-७७ ॥  
  
त्रिगुणीकृत्य देवेशि स्वरव्यञ्जनभेदतः ।  
मातृकागणनात्वेन यावदङ्को भवेच्छिवे ॥ ५-७८ ॥  
  
एकीकृत्य साधकार्णे मिश्रितं सप्तधा हरेत् ।  
नामराशिरियं प्रोक्ता मन्त्रराशिरतोऽन्यथा ॥ ५-७९ ॥  
  
ऋणिनामप्रदेयं च सुन्दरं सुमनोहरम् ।  
दिव्यौघनाम भाग्येन गुरुणा दीयते यदि ॥ ५-८० ॥  
  
सिद्धौघनाम देवेशि भाग्येन सिद्धिकारकम् ।  
मानवौघाभिधं नाम ऋणी भाग्येन लभ्यते ॥ ५-८१ ॥  
  
गुरुणालोकितः शिष्यः शिष्येणालोकितो गुरुः ।  
ऋणिनामप्रदानेन मन्त्रदोषनिवृत्तता ॥ ५-८२ ॥  
  
पूर्णाभिषेकदीक्षायां नाम चैव प्रदापयेत् ।  
मेधादीक्षादिसाम्राज्यदिव्यसाम्राज्यगोचरम् ॥ ५-८३ ॥  
  
नाम देयं महेशानि सुन्दरं कल्पितं च वा ।  
आदौ प्रसिद्धनाम स्यादलाभे कल्पितं च वा ॥ ५-८४ ॥  
  
मन्त्रारूढं च वा नाम विद्याढ्यं वा महेश्वरि ।  
अन्यत्तद्दिन-ऋक्षाक्तमुदयार्णक्रमेण च ॥ ५-८५ ॥  
  
अथोदयार्णनित्याक्तं कालनित्याक्रमेण च ।  
प्रोक्तं तद्युगनित्याक्तं वर्षनित्याक्रमेण च ॥ ५-८६ ॥  
  
तदावरणनित्याक्तं सम्प्रदायक्रमेण च ।  
काश्मीराख्ये सम्प्रदाये तद्विद्यामन्त्रकल्पितम् ॥ ५-८७ ॥  
  
गौडे कालान्तकं नाम केरले सर्वगोचरम् ।  
परस्परं विशोध्याथ नाम दद्यान्महेश्वरि ॥ ५-८८ ॥  
  
प्। ६६) नाथाक्तं चाथ सिद्धाक्तं पूर्वपञ्चकयोगतः ।  
यदेव तु ऋणी भूयात्तदेव वरनायकम् ॥ ५-८९ ॥  
  
ओघत्रयं महेशानि चोत्तरोत्तरसिद्धिदम् ।  
दिव्यौघे चेत्समायाति दिव्यरूपः स जायते ॥ ५-९० ॥  
  
सिद्धौघे चेत्समायाति सिद्धरूपसुसिद्धिदः ।  
मानवौघे किन्नरेशः शाक्तशास्त्रे त्विदं भवेत् ॥ ५-९१ ॥  
  
  
श्रीदेव्युवाच ।  
  
  
शाक्ताख्ये तु महादेव कथं नाम प्रदीयते ।  
  
  
श्रीशिव उवाच ।  
  
  
वैष्णवे गाणपत्ये च शैवे स्वायम्भुवे तथा ॥ ५-९२ ॥  
  
चान्द्रे पाशुपते चीने जैने कालमुखेऽपि च ।  
वैदिकेऽपि महेशानि तदावरणगं च वा ॥ ५-९३ ॥  
  
तत्पर्यायनाम देयं द्वारादुत्तरतस्तथा ।  
मूलान्तं च तदन्तं च दद्यान्नाम महेश्वरि ॥ ५-९४ ॥  
  
बालायां स्पर्शकाल्यां च स्पर्शताराविधौ शिवे ।  
स्पर्शच्छिन्नाविधौ देवि चन्द्रषट्षोडशक्रमात् ॥ ५-९५ ॥  
  
कलाक्रमान्महेशानि रक्तचण्ड्यां तु तत्क्रमात् ।  
दुर्वासा मन्वगस्त्यादि तथा स्वप्नावतीविधौ ॥ ५-९६ ॥  
  
मधुमत्यां च दिव्यौघा भिन्नरूपाः प्रकीर्त्तिताः ।  
षोडश्यां च परायां च पराप्रासादकेऽपि च ॥ ५-९७ ॥  
  
षड्विद्यायां शाम्भवे च गुरवो भिन्नरूपिणः ।  
मालास्थं चाथ न्यासस्थं मूलरश्मिस्थमेव च ॥ ५-९८ ॥  
  
प्। ६७) नामदाने विधिरयं मया प्रोक्तो महेश्वरि ।  
सम्प्रदायक्रमेणैव शाम्भवे पूर्वमीरितम् ॥ ५-९९ ॥  
  
यत्तत्र नोक्तं देवेशि यत् सिद्धमतकेऽपि च ।  
यज्ज्ञेयमत्र देवेशि चतुःखण्डक्रमेण च ॥ ५-१०० ॥  
  
पुनरुक्तिर्न मन्तव्या विद्याभेदाद्विशेषता ।  
श्रीचूलिकोर्मिलाचक्रं राजादिपशुगोचरम् ॥ ५-१०१ ॥  
  
नवचक्राणि देवेशि कथ्यन्ते शृणु यत्नतः ।  
केरलाख्यं च दशमं प्रत्येकं त्रिविधं भवेत् ॥ ५-१०२ ॥  
  
एतद्विवेचनं देवि सङ्क्षेपात् कथ्यते शृणु ।  
त्रैविध्यं चैव श्रीचक्रे क्रमं शृणु महेश्वरि ॥ ५-१०३ ॥  
  
अष्टोत्तरशतं सङ्ख्या श्रीचक्रे शक्तयः स्मृताः ।  
चतुःपञ्चाशदेवात्र मध्यचक्रे क्रमो भवेत् ॥ ५-१०४ ॥  
  
शक्तिभिर्नन्दसङ्ख्याभिः कनिष्ठं परिकीर्त्तितम् ।  
चूलिकाख्यं महेशानि त्रिविधं परिकीर्त्तितम् ॥ ५-१०५ ॥  
  
पञ्चाशत्पीठनाम्ना वा षड्त्रिंशज्जातिमध्यतः ।  
दशविद्यारूपजातिगन्धभेदक्रमेण च ॥ ५-१०६ ॥  
  
कुलाकुलक्रमेणैव काश्मीरगौडभेदतः ।  
अष्टकन्यासमायोगात् कनिष्ठं परिकीर्त्तितम् ॥ ५-१०७ ॥  
  
एतत्क्रमं महेशानि यथावदवधारय ।  
शक्तिमाहूय देवेशि कञ्चुकीं गृह्य पार्वति ॥ ५-१०८ ॥  
  
एकैकां कञ्चुकीं देवी शिवहस्ते प्रदापयेत् ।  
वस्त्रग्रन्थिं तु निर्बध्यसामरस्ये नियोजयेत् ॥ ५-१०९ ॥  
  
ऊर्मिलाख्यमिदं देवि चूलाचक्रं शृणु प्रिये ।  
शक्तिमाहूय यत्नेन चूलिकां गृह्य यत्नतः ॥ ५-११० ॥  
  
प्। ६८) कुम्भे संस्थाप्य सम्पूज्य शिवमाहूय सादरम् ।  
यस्य यथा च सम्प्राप्ता सा तस्य चक्रमध्यगा ॥ ५-१११ ॥  
  
चूलिकाख्यक्रमो देवि कथितः श्रीक्रमं शृणु ।  
परस्परस्नेहयोगात् श्रीचक्रे विनिवेशनम् ॥ ५-११२ ॥  
  
केरलाख्यक्रमे देवि भिन्नं भिन्नं निवेशनम् ।  
इति सङ्क्षेपतः प्रोक्तं किमन्यच्छ्रोतुमिच्छसि ॥ ५-११३ ॥  
  
  
इति श्रीशक्तिसङ्गममहातन्त्रराजे उत्तरभागे प्रथमखण्डे   
श्रीमदक्षोभ्यतारासंवादे ऋणिधनिचक्रविनिर्णयं नाम   
पञ्चमः पटलः ॥ ५ ॥  
  
  
  
  
  
षष्ठः पटलः  
  
  
श्रीदेव्युवाच ।  
  
  
एतेषां च फलं देव कथयस्व ममाधुना ।  
  
  
श्रीशिव उवाच ।  
  
  
एतज्ज्ञानी महेशानि शिव एव न संशयः ॥ ६-१ ॥  
  
वयस्तम्भाकर्षणं च त्रैलोक्यवश्यता तथा ।  
अञ्जनं तिलकं गुप्तिः पादुका गुटिका तथा ॥ ६-२ ॥  
  
वेतालयक्षिणीसिद्धिस्त्रिधावादस्तदुत्तरम् ।  
खेचर्य्यादिमहासिद्धिः परकायप्रवेशनम् ॥ ६-३ ॥  
  
शापानुग्रहणं वाक् च कामरूपत्वमेव च ।  
रसायनं च त्रैलोक्यं महेन्द्रादीन्द्र जालिकम् ॥ ६-४ ॥  
  
अणिमाद्यष्टकं देवि खड्गादृश्ये तथैव च ।  
मूकान्धस्तब्धीकरणं संहारखड्गके तथा ॥ ६-५ ॥  
  
पताकाद्वन्द्वयुद्धस्य जयो वन्ध्यात्वनाशनम् ।  
पौरुषं च मनःस्थैर्य्यं रञ्जकः स्वर्णभैरवः ॥ ६-६ ॥  
  
धनदा च तथा शास्ता पद्मा मधुमती तथा ।  
रहस्यातिरहस्यं च रहस्यातिरहस्यकम् ॥ ६-७ ॥  
  
गोपनीयं गोपनीयं गोपनीयं पुनः पुनः ।  
इति सङ्क्षेपतः प्रोक्तं किमन्यच्छ्रोतुमिच्छति ॥ ६-८ ॥  
  
  
श्रीदेव्युवाच ।  
  
  
देवेश श्रोतुमिच्छामि रहस्यं परमं वरम् ।  
  
प्। ७०) श्रीशिव उवाच ।  
  
सर्वं विशेषतः प्रोक्तमथ कादिक्रमं शृणु ॥ ६-९ ॥  
  
दिव्यसिद्धमानवेशमहाकालक्रमेण च ।  
अतिकालकरालास्यवीरनाथक्रमेण च ॥ ६-१० ॥  
  
पञ्चातिकाले नव च कराले दश पार्वति ।  
कालत्रयं महाकाले नवभेदा गुरुक्रमात् ॥ ६-११ ॥  
  
वीरनाथे शतं देवि गुरुभेदः प्रकीर्त्तितः ।  
नवनाथयुग्मभेदात् सिद्धेः साम्यं कहे भवेत् ॥ ६-१२ ॥  
  
एतत्क्रमेण देवेशि दीक्षणं कादिसम्मते ।  
अस्यामेव महेशानि शम्भोः प्राधान्ययोगतः ॥ ६-१३ ॥  
  
शाम्भवत्वं भवेद्देवि शिवोऽहं निर्गुणेति च ।  
शक्ते प्राधान्याच्छाक्तत्वं देवीरूपाहमेव सा ॥ ६-१४ ॥  
  
कालिकाहं महातारारूपाहं सर्वदैव च ।  
तद्द्वयाच्छैवशक्तिः स्यादिति सङ्क्षेपतो मतम् ॥ ६-१५ ॥  
  
स्थित्वा दिव्यौघपानं च कीर्त्तितं परमेश्वरि ।  
सिद्धौघे स्थापयित्वा तु पानं कुर्यान्महेश्वरि ॥ ६-१६ ॥  
  
मानवौघे समुत्थाय क्रमात् त्रितयमीरितम् ।  
सङ्गीभूत्वा तु चैतन्यं सहयोनिः कुलेश्वरि ॥ ६-१७ ॥  
  
विसर्जनोत्तरं देवि भद्रनाथस्य कीर्त्तितम् ।  
वीरतृप्त्युत्तरं देवि चाति कालमतक्रमः ॥ ६-१८ ॥  
  
शक्तिपात्रं स्थाप्य भिन्नं दक्षिणामूर्त्तिसम्मते ।  
शक्तिपात्रं च गृह्णीयात् वीरनाथमतं शिवे ॥ ६-१९ ॥  
  
प्। ७१) कुलचक्रं भवेत्काल्यामकुलं कालिकामनौ ।  
कुलाकुलं च तारायां सम्प्रदायत्रयान्तरे ॥ ६-२० ॥  
  
दिव्यमार्गवीरमार्गपशुमार्गक्रमेण च ।  
पूर्णाभिषेकयोगेन चाज्ञानाम प्रदापयेत् ॥ ६-२१ ॥  
  
पूर्णाभिषेको देवेशि हादिकादिक्रमेण च ।  
कथ्यते देवदेवेशि शृणु सावहिता भव ॥ ६-२२ ॥  
  
शुभमासे शुभर्क्षे च शुभलग्ने शुभोदये ।  
कालरात्रिदिने प्राप्ते वीररात्रिदिने तथा ॥ ६-२३ ॥  
  
मोहरात्रिदिने चैव महारात्रिदिने तथा ।  
क्रोधरात्रिदिने देवि घोररात्रिदिने तथा ॥ ६-२४ ॥  
  
तारारात्रिदिने चापि अबलारात्रियोगजे ।  
दारुणासङ्गमे वापि मकरे कुम्बसङ्गमे ॥ ६-२५ ॥  
  
विविक्तस्थानमासाद्य स्थानशुद्ध्यादिपूर्वकम् ।  
पर्वते विपिने घोरे शून्यगेहे श्मशानके ॥ ६-२६ ॥  
  
एकलिङ्गे शिवावासे श्मशानाष्टककेऽपि च ।  
चक्रपाणिगृहे नद्या पुर्यां पीठाष्टके शिवे ॥ ६-२७ ॥  
  
पञ्चाशत्पीठमध्ये वा पुष्पिण्युत्सवकेऽपि च ।  
गङ्गागर्भे तडागे च वेश्यावासे च सङ्गमे ॥ ६-२८ ॥  
  
कुलवृक्षवने वापि कदलीवनमध्यतः ।  
अथ पूग वने देवि नारिकेलवने तथा ॥ ६-२९ ॥  
  
कदलीमण्डपे दिव्ये वाटिकायां विचित्रिते ।  
पालाशवनमध्ये च पुण्यक्षेत्रे विशेषतः ॥ ६-३० ॥  
  
स्वैरिणीगृहमध्ये च कुट्टनीनर्त्तमण्डले ।  
विशिष्टस्थानमासाद्य मण्डपं तत्र कारयेत् ॥ ६-३१ ॥  
  
प्। ७२) कलाहस्तं सूर्यहस्तं नवहस्तं महेश्वरि ।  
पञ्चहस्तं महेशानि नवकुण्डीक्रमेण च ॥ ६-३२ ॥  
  
अथवा एककुण्डाख्यक्रमेण परमेश्वरि ।  
मण्डपं कारयेद्देवि मेरुसाधनमार्गतः ॥ ६-३३ ॥  
  
श्रीमेरुमण्डपं देवि यथादीक्षानुसारतः ।  
वितानध्वजभूषाढ्यं प्राकारपरिस्वैर्युतम् ॥ ६-३४ ॥  
  
गोपुरैः संयुतं देवि नानातोरणमण्डितम् ।  
तदग्रे परमेशानि पूजामण्डपमाचरेत् ॥ ६-३५ ॥  
  
अष्टाष्टकत्रिक्रमेण पञ्चपञ्चकमार्गतः ।  
एतासां सन्निवेशो हि यथा भवति पार्वति ॥ ६-३६ ॥  
  
तथा मण्डपमासाद्य अब्जानि रचयेत्ततः ।  
सहस्रकोष्ठजं देवि सर्वतोभद्रमाचरेत् ॥ ६-३७ ॥  
  
तत्र चक्रं ताम्रपात्रे स्वर्णे रौप्ये च भूमिजे ।  
वस्त्रे वा रचयेद्देवि तथा चक्रस्य तच्छृणु ॥ ६-३८ ॥  
  
सर्वतोभद्रपीठं च देवपीठे प्रकीर्त्तितम् ।  
एकाब्जं योगिनीपात्रे पञ्चाब्जं क्षेत्रपालके ॥ ६-३९ ॥  
  
नवाब्जं गणपे प्रोक्तं वटुके लिङ्गभद्रकम् ।  
विरच्य परमेशानि मेरुमण्डपमाचरेत् ॥ ६-४० ॥  
  
मेरुसंसाधनं कर्म्म श्रीविद्योपासकस्य च ।  
सकलं निष्कलं देवि द्विविधं मेरुसाधनम् ॥ ६-४१ ॥  
  
दीक्षाङ्गत्वेन सकलं निष्कलं कामनाङ्गतः ।  
श्रीविद्या कालिका तारा त्रिविद्योपासके शिवे ॥ ६-४२ ॥  
  
मेरुसंसाधनं देवि दीक्षायां परिकीर्त्तितम् ।  
प्। ७३) एतद्भिन्ना महेशानि नहि दीक्षा भवेत् क्वचित् ॥ ६-४३ ॥  
  
श्रीविद्योपासकानां च पारम्पर्यक्रमं शृणु ।  
आदौ बाला विनिर्द्दिष्टा ततः पञ्चदशी मता ॥ ६-४४ ॥  
  
तथा श्रीषोडशीविद्या पराविद्या तदुत्तरम् ।  
ततश्चरणदीक्षा स्यान्निर्वाणदीक्षणं ततः ॥ ६-४५ ॥  
  
ततः षट्शाम्भवाख्या च मेघादीक्षा तदुत्तरम् ।  
अनुक्रमेण संयुक्ता मेधादीक्षाभिधा भवेत् ॥ ६-४६ ॥  
  
अथ चैकतमा याति ततः साम्राज्यदीक्षणम् ।  
दिव्यसाम्राज्यमेधा च तदनन्तरगा भवेत् ॥ ६-४७ ॥  
  
विद्याराज्याभिधा देवि छिन्नाविद्याविधौ भवेत् ।  
साम्राज्यं पारमेष्ठ्यं च बगलामनुगोचरम् ॥ ६-४८ ॥  
  
श्रीविद्याङ्गा तु बगला ताराङ्गा छिन्नमस्तका ।  
एतद्दीक्षोत्तरं देवि नान्या दीक्षास्ति कुत्रचित् ॥ ६-४९ ॥  
  
बालया देहशुद्धिश्च ततो विद्याधिकारता ।  
विद्याधिकारतां याते श्रीषोढोपासनं चरेत् ॥ ६-५० ॥  
  
षोढाधिकारी देवेशि पञ्चषोढां न्यसेत्तनौ ।  
विन्यासी पञ्चषोढायाः पराविद्यां जपेत् सदा ॥ ६-५१ ॥  
  
पराष्ट्कं ततो न्यस्य ततश्चरणचिन्तनम् ।  
ततो निर्वाणं विन्यस्य ततः शाम्भवमाचरेत् ॥ ६-५२ ॥  
  
तत् षोढात्रितयं न्यस्य रश्मिचिन्तनमाचरेत् ।  
श्रीरश्मिं च परारश्मिं द्वितयं विन्यसेत्ततः ॥ ६-५३ ॥  
  
मेधादीक्षा समग्रा तु ततो भवति पार्वति ।  
मेधोत्तरं महेशानि साम्राज्यमेधिकां न्यसेत् ॥ ६-५४ ॥  
  
ततो दिव्याभिधां न्यस्य सदाशिवसमो नरः ।  
प्। ७४) मेरुभेदादिविज्ञानं श्रीमहासिद्धशैवके ॥ ६-५५ ॥  
  
कालिकाम्नायतन्त्रे तु ऊर्ध्वाम्नाये प्रकीर्त्तितम् ।  
अत्रापि देवदेवेशि कथ्यते चान्तिमे विधौ ॥ ६-५६ ॥  
  
कुण्डादिरचना देवि तत्रत्यैवं महेश्वरि ।  
क्रमागतात्सूचितं च प्रकृतं शृणु पार्वति ॥ ६-५७ ॥  
  
पूर्वोक्तं मण्डपं कृत्वा नानाचित्रविचित्रितम् ।  
घण्टानादविभूषाढ्यं दर्पणोदरसन्निभम् ॥ ६-५८ ॥  
  
भूमिं कृत्वा महेशानि वक्ष्यमाणं समाचरेत् ।  
विधाय चक्रं तन्मध्ये चक्रे कुम्भं निधाय तम् ॥ ६-५९ ॥  
  
क्वाथोदकैः समापूर्याभिषिञ्चामि वदेन्मनुम् ।  
क्रमागतसमाचारनिरते भक्तिशालिनि ॥ ६-६० ॥  
  
विरच्य विपुलं चक्रं प्रतियोनिं तु षोडश ।  
त्रिकोणानि विधायाथ मध्ये कुम्भं तु विन्यसेत् ॥ ६-६१ ॥  
  
सौवर्णं राजतं ताम्रं काचं मार्त्तिकमेव वा ।  
पूरितं क्षारितं येन क्वथितेनाक्षरौषधैः ॥ ६-६२ ॥  
  
निक्षिप्य नवरत्नानि(?) कन्यानि(?) विविधानि च ।  
हिरण्यानि सताम्राणि वासोम्यामपि वेष्टयेत् ॥ ६-६३ ॥  
  
रक्ताभ्यां चन्दनयुतं पनसाश्वत्थपल्लवैः ।  
शतक्रतुलताबद्धैर्मातुलुङ्गफलान्वितैः ॥ ६-६४ ॥  
  
पिधानकलशानन्यानन्येष्वेकैकशो न्यसेत् ।  
सार्धं सहस्रं त्रिंशच्च षष्टिसङ्ख्या क्रमोदिता ॥ ६-६५ ॥  
  
मध्यचक्रेषु तोयादि कृत्वा बाह्याधिपूज्य च ।  
कालात्मनित्यामन्त्रांश्च जपित्वा पूर्ववासरे ॥ ६-६६ ॥  
  
प्। ७५) कालात्मनित्यामन्त्राश्च कादावपि महेश्वरि ।  
कादौ श्रीचक्रस्थाने च कालीचक्रं महेश्वरि ॥ ६-६७ ॥  
  
त्रिकोणाद्येषु भेदेषु समता परिकीर्त्तिता ।  
तारायां कालिकास्थाने ताराचक्रं महेश्वरि ॥ ६-६८ ॥  
  
कालात्मनित्यास्थाने च वाग्देव्यङ्गार्णदेवता ।  
सर्वत्र समता प्रोक्ता सर्वं तु कादिवद्भवेत् ॥ ६-६९ ॥  
  
जन्मर्क्षे प्रातरुत्थाय स्वनित्यां तत्र पूजयेत् ।  
काल्यां ताराविधौ देवि नित्यास्थाने मनुं जपेत् ॥ ६-७० ॥  
  
सहस्रं प्रजपेत्पश्चात् होमं कृत्वा समन्ततः ।  
तत्पूर्वं षोडशाह्नाइ प्रायश्चित्तं समाचरेत् ॥ ६-७१ ॥  
  
षष्टिजपः कालनित्यानामपारायणं तथा ।  
मन्त्रपारायणं देवि चक्रपारायणं तथा ॥ ६-७२ ॥  
  
यन्त्रपारायणं देवि स्वयं वा स्वगुरुश्च वा ।  
दिनतो वारतः पक्षान्मासात्षट्त्रिंशता दिनैः ॥ ६-७३ ॥  
  
सन्ध्याचतुष्टयं हादौ कादौ युग्मे त्रयी भवेत् ।  
प्रायश्चित्तं समाचर्य्य सामग्रीमष्टकार्च्चने ॥ ६-७४ ॥  
  
कृत्वा संस्थाप्य यत्नेन विद्योक्तं तिलकं चरेत् ।  
शृङ्गकाहलशङ्खादिवाद्यसङ्गीतनर्त्तनैः ॥ ६-७५ ॥  
  
मुदितैर्योगिनीवृन्दैरेकैकं देवतात्मभिः ।  
वृतैः सम्पूजितैः सर्द्धमभिषिञ्चेद्गुरुः स्वयम् ॥ ६-७६ ॥  
  
षोढाभिषेकमन्त्रैश्च कहहादिक्रमोदितैः ।  
मूलभेदैश्च वा देवि सहस्रमभिषेचयेत् ॥ ६-७७ ॥  
  
कालचक्रं रौप्यजं च तत्र चक्रं सुवर्णजम् ।  
प्। ७६) महापात्रे तु संस्थाप्य विद्यां तत्राभिषेचयेत् ॥ ६-७८ ॥  
  
विद्याजलैर्महेशानि गुरोश्च कृपया युतः ।  
अभिषिच्य प्रयत्नेन चक्षुष्मत्यादि सान्तकम् ॥ ६-७९ ॥  
  
सम्प्रदायत्रयेणैव शिष्यं स्वस्तिकमण्डले ।  
संस्थाप्य सिच्य यत्नेन तदङ्गे जपपूर्वकम् ॥ ६-८० ॥  
  
देवीरूपं शिष्यतनुं कलशस्याक्षरैः सह ।  
परकायक्रमेणैव जीवकीटक्रमेण च ॥ ६-८१ ॥  
  
भृङ्गित्वं याति देवेशि तज्जीवं पुत्तलीतनौ ।  
स्थाप्य शिष्यं बोधयेच्च ब्रह्मानन्दपरायणः ॥ ६-८२ ॥  
  
जीवः कीटः पुरा भूत्वा भृङ्गित्वमभिगच्छति ।  
ततः षट्चक्रभेदं च कृत्वा तद्रसभुग्भवेत् ॥ ६-८३ ॥  
  
तत्परागं महेशानि स्थापितं यन्त्रपीठके ।  
तेन मन्त्रान् लिखेत्तत्र तस्योच्चारणमाचरेत् ॥ ६-८४ ॥  
  
भृङ्गावली तेन याति चक्रमन्त्रार्णयोगतः ।  
मन्त्रवर्णान् चक्रवर्णान् कियत्सङ्ख्यानि कानि वै ॥ ६-८५ ॥  
  
एतद्विभाव्य गणयेत्तावदंशप्रपूर्णता ।  
जीवकीटस्ततो भृङ्गी ततस्त्वेवं चराचरम् ॥ ६-८६ ॥  
  
तेन भृङ्गावली नाम योगिनामपि दुर्लभा ।  
क्रमदीक्षायुतानां च भृङ्गित्वं सुलभं क्रमात् ॥ ६-८७ ॥  
  
मन्त्ररूपो भवेत्तेन सम्राण्मेधा प्रकीर्त्तिता ।  
स्वयं शक्तिस्तद्द्वयं च शक्तिस्वक्रमयोगतः ॥ ६-८८ ॥  
  
शैवशाक्ते शाक्तशैवे तद्द्वयक्रमयोगतः ।  
चक्राणि चैवं विज्ञाय उक्तमार्गेण पार्वति ॥ ६-८९ ॥  
  
प्। ७७) चक्राणि चैव निर्भिद्य स्वरूपं तत्स्वरूपकम् ।  
न कीटत्वं न भृङ्गित्वं स्वरूपेणैव देवता ॥ ६-९० ॥  
  
देवतारूपभावेन क्षणात्तद्रूपता भवेत् ।  
आदौ तु पुत्तलीं कृत्वा तत्र जीवं प्रविन्यसेत् ॥ ६-९१ ॥  
  
ज्ञात्वा तु प्रत्ययं देवि ततश्च संयतेत् शिवे ।  
कलौ पापसमाकीर्णे न समाधिर्न योगता ॥ ६-९२ ॥  
  
यदि योगो भवेद्देवि नहि तत्र फलं भवेत् ।  
तस्मात्कारणतो देवि मन्त्रयोगं समभ्यसेत् ॥ ६-९३ ॥  
  
स्वक्रमं सोऽपि कथयेत्तदा प्रभृति सोऽपि तम् ।  
अनुतिष्ठेदविच्छिन्नं पर्य्यायं तस्य विच्युतौ ॥ ६-९४ ॥  
  
सहस्रं प्रजपेद्विद्याम् अभिषेकसमन्वितः ।  
दिनषोडशकं वापि नवरात्रं च वा प्रिये ॥ ६-९५ ॥  
  
पञ्चरात्रं त्रिरात्रं च यथावत्साधयेद्ध्रुवम् ।  
चक्षुष्मत्यादि मेधान्तं पूर्वं संसाधयेद् ध्रुवम् ॥ ६-९६ ॥  
  
सर्वे मन्त्राः प्रयोक्तव्याः षडाम्नायादिभेदजाः ।  
अष्टादशाम्नायमन्त्राः कादिहादिक्रमेण च ॥ ६-९७ ॥  
  
षट्दर्शनाभिधा मन्त्रा दशविद्याप्रभेदजाः ।  
ते सर्वे चात्र द्रष्टव्याः श्रोतव्याः केचन प्रिये ॥ ६-९८ ॥  
  
जप्तव्याः केऽपि देवेशि दीक्षायोगोऽत्र कारणम् ।  
एवं सम्प्राप्तयोगो हि शिवरूपो भवेन्नरः ॥ ६-९९ ॥  
  
चक्षुष्मती वाङ्मती च स्पर्शनित्या महेश्वरि ।  
वर्णदीक्षा क्रियादीक्षा तथैव च कलावती ॥ ६-१०० ॥  
  
पञ्चायतनिका चैव तथा वेधमयी शिवे ।  
प्। ७८) वेधः पञ्चविधो देवि पूर्वमेव प्रकाशितः ॥ ६-१०१ ॥  
  
पूर्णदीक्षा महेशानि ऊर्ध्वाम्नायमयी तथा ।  
निर्वाणदीक्षा देवेशि तथा शाम्भवभेदजा ॥ ६-१०२ ॥  
  
वेदबाणपशुपतिक्रमयोगेन वै कहे ।  
मेधा साम्राज्यमेधा च दिव्यसाम्राज्यरूपिणी ॥ ६-१०३ ॥  
  
एतद्युक्तः केरलस्तु सङ्क्षेपेण प्रकाशितः ।  
चक्षुष्मत्यादि ऊर्ध्वान्ता काश्मीरे परिकीर्त्तिता ॥ ६-१०४ ॥  
  
चक्षुष्मत्यादिपूर्णान्ता गौडी दीक्षा प्रकीर्त्तिता ।  
षष्टितत्वाष्टसिद्धिश्च क्रमेण परिकीर्त्तिता ॥ ६-१०५ ॥  
  
महाकालकलारन्ध्रबाणतत्त्वादिपात्रयुक् ।  
दशाङ्गांश्चाष्टपञ्चाङ्गान् पूर्वमेव मयेरितान् ॥ ६-१०६ ॥  
  
तृतीयखण्डे देवेशि सर्वमेतत्प्रकीर्त्तितम् ।  
मनोरथमयी सिद्धिः साम्राण्मेधाविधौ भवेत् ॥ ६-१०७ ॥  
  
अथवा षण्णवत्यष्टकलशांस्तत्र विन्यसेत् ।  
तेषु शक्तीः समावाह्य सम्पूज्यैवाभिषेचयेत् ॥ ६-१०८ ॥  
  
एकान्तसफलं जन्मदिने कृत्वाभिषेचयेत् ।  
नाथैस्तत्त्वैश्च नित्याभिः कालीनित्यान्तविद्यया ॥ ६-१०९ ॥  
  
आधारे हृदये शीर्षे वह्नौ सूर्य्ये निशाकरे ।  
ध्यायन् त्रिसन्ध्यं प्रजपेत् सर्वगं व्यञ्जनं स्वरम् ॥ ६-११० ॥  
  
न्यसेच्च मातृकास्थाने तथा तद्देहसिद्धये ।  
ग्रहाणां वैपरीत्येषु जन्मर्क्षे ग्रहणे द्वयोः ॥ ६-१११ ॥  
  
कुहुप्राप्तौ रिपुक्लेशे कुर्य्यादेवाभिषेचनम् ।  
तेन दोषाः स्पृशन्त्येनं न कदाचिन्न तद्बलात् ॥ ६-११२ ॥  
  
क्षुद्राणि क्रूरकर्माणि कृत्याश्च रिपु कल्पिताः ।  
  
प्। ७९) श्रीदेव्युवाच ।  
  
बलं कथं भवेदस्य सेकस्य परमेश्वर ॥ ६-११३ ॥  
  
ब्रूहि मे तद्बलं येन क्लेशा नश्यन्त्यशेषतः ।  
  
  
श्रीशिव उवाच ।  
  
  
सोमसूर्याग्निरूपेण जलेन स्पर्शयोगतः ॥ ६-११४ ॥  
  
नश्यन्त्यशेषदोषास्तु तस्मात् सेकसमो नहि ।  
सोमसूर्याग्निरूपत्वं जलस्य परिकीर्त्तितम् ॥ ६-११५ ॥  
  
तस्मादशेषदुःखार्तिशान्त्यै स्यादभिषेचनम् ।  
सप्तसूक्तेषु कालेषु पुण्येष्वन्येषु चादरात् ॥ ६-११६ ॥  
  
कुर्य्यात्सदक्षिणां पूजां गुरोः प्रत्यक्षमेव वा ।  
उक्तेषूत्थानजातेषु पूजयेत्स्वर्णपुष्पकैः ॥ ६-११७ ॥  
  
अभिषिक्तस्तु विधिना प्रदद्याद्दक्षिणां गुरोः ।  
गुरुं तदग्रतः प्राप्तविद्यं तदनुजं तथा ॥ ६-११८ ॥  
  
गुरोर्गुरुं तद्गुरुं च स्वग्रतो लब्धविद्यकान् ।  
प्रणामपूजास्तवतसेवादिभिरुपासनैः ॥ ६-११९ ॥ (?)  
  
तोषयेदन्यथा शक्तिः स्वीया तद्गामिनी भवेत् ।  
बहुचन्दनकाश्मीररत्नकस्तूरिकायुतैः ॥ ६-१२० ॥  
  
पङ्कैर्विदध्यात् सर्वत्र गुरुपादद्वयं शिवे ।  
प्रतिवर्षं महेशानि कुर्य्यादेवाभिषेचनम् ॥ ६-१२१ ॥  
  
पूर्णाभिषेकयुक्तो हि ऊर्ध्वाम्नायादि चाष्टकम् ।  
गुरुं प्राप्य महेशानि तद्दीक्षायै पठेत्सदा ॥ ६-१२२ ॥  
  
इति सङ्क्षेपतः प्रोक्ता मेधादीक्षा महेश्वरि ।  
प्। ८०) कादिक्रमे महेशानि कथ्यते शृणु साम्प्रतम् ॥ ६-१२३ ॥  
  
सर्वव्यापकरूपं च शक्ति ज्ञानं महेश्वरि ।  
परम्परात्परं देवि तच्च देवि द्विधा मतम् ॥ ६-१२४ ॥  
  
काद्यं हाद्यं महेशानि काद्यं कालीमतं भवेत् ।  
हाद्यं श्रीत्रिपुराख्यं च कहाख्यं तारिणीमतम् ॥ ६-१२५ ॥  
  
यः कश्चिन्मन्त्रजापी तु तत्र काली वरप्रदा ।  
भाषाभेदाः शाबराणां मन्त्रमात्रे महेश्वरि ॥ ६-१२६ ॥  
  
वरदानाधिकारो हि कालिकायाः प्रकीर्त्तितः ।  
एतत्कथाविस्तरस्तु कादिहादिविनिर्णये ॥ ६-१२७ ॥  
  
पूर्वं विस्तरतो देवि मया तत्परिकीर्त्तितम् ।  
उभयत्र भवेन्मेधाभेदः पारायणे क्वचित् ॥ ६-१२८ ॥  
  
कादौ स्पर्शमणिर्देवि तथा चिन्तामणिः प्रिये ।  
सिद्धकाली महाविद्याराज्ञी कामकला ततः ॥ ६-१२९ ॥  
  
हंसकाली गुह्यकाली वेदपञ्चरसक्रमात् ।  
शाम्भवं परमेशानि क्रमान्मेधा प्रकीर्त्तिता ॥ ६-१३० ॥  
  
उभयक्रमतो देवि सम्राण्मेधा प्रकीर्त्तिता ।  
नाडीपारायणं नाम मन्त्रपारायणं तथा ॥ ६-१३१ ॥  
  
चक्रपारायणं देवि पूर्णोर्ध्वाम्न्याय एव च ।  
चरणस्तुर्यचरणस्तथा षट्शाम्भवः शिवे ॥ ६-१३२ ॥  
  
मेधा साम्राज्यमेधा च क्रमेणः परमेश्वरि ।  
तत्प्रश्नविद्याजन्मादिवर्षदेशाख्यजातके ॥ ६-१३३ ॥  
  
कालनित्या कालचक्रम् उभयत्र समं भवेत् ।  
तद्द्वयोक्तशिवः प्रोक्तः साक्षात्परशिवो भवेत् ॥ ६-१३४ ॥  
  
प्। ८१) शिवदेवीवटेशाख्यस्तथा चानन्दभैरवः ।  
केरलश्चैव काश्मीरो गौडचैतन्यगः शिवे ॥ ६-१३५ ॥  
  
प्रत्येकं तु निगदितं सम्प्रदायचतुष्ककम् ।  
आज्ञानाम योगपट्टः क्रमेण दापयेद्गुरुः ॥ ६-१३६ ॥  
  
अवधूतः सर्वगः स्यात् पूर्वोक्तनिर्णयो ह्ययम् ।  
कापालिके पञ्चभेदाश्चण्डे भेदद्वयं भवेत् ॥ ६-१३७ ॥  
  
स्वायम्भुवे त्रयं देवि कौले चाष्टौ प्रकीर्त्तिताः ।  
वीरे पञ्च महेशानि वैष्णवे दश पार्वति ॥ ६-१३८ ॥  
  
गाणपेऽष्टौ महेशानि जैने शतद्वयं भवेत् ।  
सौरे पञ्च महेशानि बौद्धानां शतमात्रकम् ॥ ६-१३९ ॥  
  
दश पाशुपते प्रोक्ता मुण्डी त्रिंशन्महेश्वरि ।  
केरलश्चैव काश्मीरगौडभेदेन पार्वति ॥ ६-१४० ॥  
  
केरले भावना प्रोक्ता काश्मीरे चानुकल्पनम् ।  
गौडे प्रत्यक्षदानं च चक्रत्रितयमीरितम् ॥ ६-१४१ ॥  
  
केरले त्रितयं देवि वटवासि मते शिवे ।  
गुप्तोग्रकेरले देवि शुद्धकेरलके तथा ॥ ६-१४२ ॥  
  
तद्द्रव्यभावना देवि सर्वान्ते परिकीर्त्तिता ।  
त्रिधा केरलमेतद्धि वटवासिमते शिवे ॥ ६-१४३ ॥  
  
एतद्भेदा महेशानि तारासूक्ते प्रकाशिताः ।  
दिव्यौषधैर्महेशानि प्रसौ पञ्च प्रकीर्त्तिता ॥ ६-१४४ ॥  
  
आराध्य कलहट्टौ च पुष्पचक्री तथैव च ।  
जीवचक्री महेशानि सम्प्रदायान्तरं शृणु ॥ ६-१४५ ॥  
  
दशावतारपूर्वत्वं चैतन्यस्तदनन्तरम् ।  
ब्रह्मादिपदपूर्वत्वं पञ्चाशदीश्वरान्तकम् ॥ ६-१४६ ॥  
  
प्। ८२) पञ्चाशदीश्वराद्यं च चैतन्यान्तं महेश्वरि ।  
पञ्चाशत् केशवाद्यं च गणपाद्यं तथैव च ॥ ६-१४७ ॥  
  
त्रिपुराद्यं महेशानि कामाद्यं परमेश्वरि ।  
रत्याद्यं वा महेशानि छिन्नायां तु विशेषतः ॥ ६-१४८ ॥  
  
डाकिन्याद्यं तथा देवि भैरवाद्यं च वा भवेत् ।  
नृसिंहाद्यं च चैतन्यं किं वा देशपरम्परा ॥ ६-१४९ ॥  
  
कलहट्टस्त्वाततायी गोमुखी वल्लभस्तथा ।  
विज्ञानी वामविज्ञानी तथैव सिद्धदीक्षितः ॥ ६-१५० ॥  
  
विद्याराट् च विराट् स्वामी सम्राण्मण्डलमेव च ।  
एते देशपरं याता महासिद्धिप्रयोगजाः ॥ ६-१५१ ॥  
  
सम्प्रदायविहीनानां कुलशास्त्रप्रयोजनात् ।  
सर्वगर्हित इत्युक्तो भैरवाख्यः प्रकीर्त्तितः ॥ ६-१५२ ॥  
  
वेदबाह्यो यथा प्रोक्तस्तथैवायं प्रकीर्त्तितः ।  
एतद्देशपरं यातास्त्वन्यान् शृणु हि पार्वति ॥ ६-१५३ ॥  
  
तारावती भोगवती तथैव विमलावती ।  
प्रज्ञावती मधुमती तथा प्रज्ञावती मता ॥ ६-१५४ ॥  
  
उद्भटाम्बावती देवि एते चार्हतभेदजाः ।  
अनुग्रहाख्यश्चैतन्यस्तथैव निग्रहाभिधः ॥ ६-१५५ ॥  
  
निग्रहानुग्रहाख्यश्च राजचैतन्य एव च ।  
कला चैतन्यनामा च श्रीचैतन्यस्तथा शिवे ॥ ६-१५६ ॥  
  
दिव्यचैतन्यको देवि तथा प्रज्ञानवाचकः ।  
शाम्भवाख्यस्तु चैतन्यो विज्ञानाख्यस्तथैव च ॥ ६-१५७ ॥  
  
पराचैतन्यनामाख्यस्त्वात्मचैतन्य एव च ।  
प्। ८३) वैराजाख्यश्च चैतन्यः श्रीचैतन्यस्तथैव च ॥ ६-१५८ ॥  
  
प्रज्ञाचैतन्यनामा च प्रासादाख्यस्तथैव च ।  
निर्वाणाख्यस्तु चैतन्यो मेधाचैतन्य एव च ॥ ६-१५९ ॥  
  
अथ शाम्भवचैतन्यः श्रीचैतन्यस्तथैव च ।  
विद्याचैतन्यनामाख्यः सिद्धचैतन्य एव च ॥ ६-१६० ॥  
  
एते काश्मीरमार्गस्थास्त्रिपुरा कादिभेदतः ।  
रङ्गवारो देववारो मायादेवस्तथा शिवे ॥ ६-१६१ ॥  
  
कालाख्यश्चैव काञ्चीशो ब्रह्मवारस्तथापरः ।  
राजवारः सिद्धवारो विश्वरूपस्तथापरः ॥ ६-१६२ ॥  
  
उन्मत्तभैरवाख्यस्तु वाक्शक्तिः काव्यसिद्धियुक् ।  
भूतभैरवनामाख्यो मूर्त्तिस्फोटश्च विग्रहः ॥ ६-१६३ ॥  
  
विराट्भैरवनामाख्यौ मूर्त्तिचालनवाक्परः ।  
स्वराट्भैरवनामाख्यो वाञ्छावाक्सिद्धिगोचरः ॥ ६-१६४ ॥  
  
सम्राट्भैरवनामाख्यः सर्वरूपत्वसिद्धियुक् ।  
श्रीमद्बटुकनामाख्यः शापानुग्रहकृत् कलौ ॥ ६-१६५ ॥  
  
सर्वत्र सर्वरूपत्वनानन्दभैरवे भवेत् ।  
असिताङ्गो वाक्परश्च तथैवाञ्जनयुक् शिवे ॥ ६-१६६ ॥  
  
रूपभेदकल्पनाख्यसिद्धिर्गुप्तिस्तथैव च ।  
परकायप्रवेशश्च खेचरी चण्डभैरवे ॥ ६-१६७ ॥  
  
अन्यथासृष्टिकरणं क्रोधाख्ये सम्प्रदायके ।  
इन्द्रजालमहेन्द्रादि कपालभैरवे भवेत् ॥ ६-१६८ ॥  
  
नदीसमुद्रशोषादिभीषणाख्यप्रदायके ।  
एते भेदा वीरचक्रे केरले शृणु पार्वति ॥ ६-१६९ ॥  
  
प्। ८४) दिव्यबोधानन्दनाथाः कलानाथान्तवाचकः ।  
केवलं नन्दनाथाख्यः केवलं नामवाचकः ॥ ६-१७० ॥  
  
एकस्मिन् त्रितयं देवि क्रमेण योज्यते शिवे ।  
मानवाख्यस्त्रयान्तो हि सिद्धचैतन्यवह्नियुक् ॥ ६-१७१ ॥  
  
दिव्यचैतन्यगुणयुक् दिव्यप्रज्ञानमेव च ।  
गुणयुक् परमेशानि नाथानन्दक्रमेण च ॥ ६-१७२ ॥  
  
नन्दनाथो महेशानि मिलित्वा बाणसङ्ख्यकः ।  
चैतन्यान्तो विलासाख्यो बाणसङ्ख्याप्रवाचकः ॥ ६-१७३ ॥  
  
सिद्धचैतन्यनामा च पञ्चधा पूर्ववत् प्रिये ।  
सिद्धाद्यश्च विलासान्तो बाणसङ्ख्याप्रवाचकः ॥ ६-१७४ ॥  
  
सत्याद्यो हि विलासान्तो बाणसङ्ख्याप्रवाचकः ।  
सिद्धप्रज्ञो महेशानि बाणसङ्ख्याप्रवाचकः ॥ ६-१७५ ॥  
  
ऋद्धिचैतन्यनामाख्यो बाणसङ्ख्याप्रवाचकः ।  
अणिमाद्यष्टपूर्वत्वमेतदन्तं महेश्वरि ॥ ६-१७६ ॥  
  
चत्वारिंशत्प्रभेदाश्च मातृकाक्रमतोऽपि च ।  
चत्वारिंशत्प्रभेदाश्च क्रमेण परमेश्वरि ॥ ६-१७७ ॥  
  
ओघत्रयं द्वैतमध्यं तदन्ते तु सरस्वती ।  
शम्भवाद्यं मध्यपूर्वं सरस्वत्यन्तकं शिवे ॥ ६-१७८ ॥  
  
बाणमेधा मध्यपूर्वं तदन्ते च सरस्वती ।  
एवं क्रमेण देवेशि दशभेदाः प्रकीर्त्तिताः ॥ ६-१७९ ॥  
  
चिन्मेधा चैव चित्प्रज्ञा श्रीनाथश्च तदन्तरम् ।  
सम्प्रदायत्रयं देवि बाणसङ्ख्याप्रवाचकम् ॥ ६-१८० ॥  
  
सारस्वतपदं पूर्वं तदन्ते सुन्दरी शिवे ।  
प्। ८५) निग्रहाख्यं पदं पूर्वं तदन्ते तु सरस्वती ॥ ६-१८१ ॥  
  
सुन्दर्यन्तं च सिद्धाद्यं शापानुग्रहकारकम् ।  
सुन्दर्यन्तं महेशानि कालाद्यं च सरस्वती ॥ ६-१८२ ॥  
  
साम्राज्याद्यं महेशानि तदन्ते तु सरस्वती ।  
सौभाग्याद्यं महेशानि तदन्ते तु सरस्वती ॥ ६-१८३ ॥  
  
देवीपरम्परायां तु सङ्क्षेपेण प्रकाशितम् ।  
दिव्याद्यं श्रीविलासान्तं बाणसङ्ख्याप्रवाचकम् ॥ ६-१८४ ॥  
  
दिव्याद्यं च महाप्रज्ञा बाणसङ्ख्याप्रवाचकम् ।  
सम्राट् वैराट् च स्वाराज्यमधिराज्यं च राज्यकम् ॥ ६-१८५ ॥  
  
महाराज्यं पारमेष्ठ्यमाधिपत्यं तथैव च ।  
सार्वभौमश्चक्रवर्ती शक्रानन्दस्तथैव च ॥ ६-१८६ ॥  
  
ब्रह्मानन्दश्चिदानन्दः पूर्णानन्दस्तथैव च ।  
महासमरसानन्दो महानन्दस्तथैव च ॥ ६-१८७ ॥  
  
बाणक्रमेण देवेशि भेदानां नवतिर्भवेत् ।  
बटुकस्य मतं प्रोक्तं नामानि सूचितानि च ॥ ६-१८८ ॥  
  
निरुक्तिश्च महेशानि दीक्षाभेदोत्तरं शिवे ।  
कथ्यते परमेशानि किमन्यत् श्रोतुमिच्छसि ॥ ६-१८९ ॥  
  
  
इति श्रीशक्तिसङ्गममहातन्त्रराजे उत्तरभागे प्रथमखण्डे   
श्रीमदक्षोभ्यमहोग्रतारासंवादे नामविवरणं नाम   
षष्ठः पटलः ॥ ६ ॥  
  
  
  
  
  
सप्तमः पटलः ।  
  
  
श्रीदेव्युवाच ।  
  
  
हादिकादिक्रमेणैव सम्प्रदायत्रयं शिव ।  
कथयस्व महादेव यद्यहं तव वल्लभा ॥ ७-१ ॥  
  
  
श्रीशिव उवाच ।  
  
  
सूचिता परिभाषा च विस्तरः कथ्यते शृणु ।  
मेधादीक्षायुतो देवि केरलः परिकीर्त्तितः ॥ ७-२ ॥  
  
षट्शाम्भवः प्रश्नयुतस्तथा चाष्टाष्टकान्वितः ।  
ऋक्केरली महेशानि श्रीयजुःकेरली तथा ॥ ७-३ ॥  
  
श्रीसामकेरली देवि तथा चाथर्वकेरली ।  
अथर्वे बहवो भेदा दिव्यसिद्धादिमाननवैः ॥ ७-४ ॥  
  
आनन्दभैरवशिवा दक्षिणामूर्त्तिरेव च ।  
देवी च नवनाथश्च सिद्धभेदक्रमेण च ॥ ७-५ ॥  
  
ओघत्रये महेशानि शिवशकिक्रमेण च ।  
एतस्य लोपनाल्लोपा पराषोढाक्रमेण च ॥ ७-६ ॥  
  
तत्पराचरणैर्देवी शाम्भवाष्टादशक्रमात् ।  
तदोघक्रमयोगेन अनुलोमक्रमेण च ॥ ७-७ ॥  
  
अगस्तिदुर्गाचण्डीशस्वप्नावतीक्रमेण च ।  
महाविद्यादिक्रमेण तदोघक्रमभेदतः ॥ ७-८ ॥  
  
अथर्वकेरले भेदाः शाक्ता वै ते प्रकीर्त्तिताः ।  
शैववैष्णवसौराणां गाणबौद्धे तु भिन्नतः ॥ ७-९ ॥  
  
प्। ८७) दक्षहस्तेन पूजा स्याद्वामेन तर्पणं भवेत् ।  
तर्पणं च तथा पानं दक्षेण परिकीर्तितम् ॥ ७-१० ॥  
  
वामेन पूजनं देवि क्रमेण परिकीर्तितम् ।  
जलं दुग्धं नष्टदुग्धं संविद्रसवटी तथा ॥ ७-११ ॥  
  
वृन्ताकः सूरणो देवि दुग्धसारस्तथैव च ।  
कुमारीपूजनं देवि परिभाषा तु केरले ॥ ७-१२ ॥  
  
परमेशसपर्य्यादि तद्रूपत्वं सदा भवेत् ।  
अन्यकर्मणि देवेशि प्रवृत्तिस्तस्य वै न च ॥ ७-१३ ॥  
  
तद्धस्तनिःसृतं तोयं मुक्तारूपं क्षणाद्भवेत् ।  
परकायप्रवेशं च चराचरपुरीगतिः ॥ ७-१४ ॥  
  
वयःस्थैर्य्यमथाकर्षः सर्वस्थावरजङ्गमे ।  
ब्रह्माण्डगोलके या च या काचिज्जगतीतले ॥ ७-१५ ॥  
  
करामलकवद्देवि साधकस्य भवेद्ध्रुवम् ।  
कादिहादिमते देवि फलमेतत् कहेपि च ॥ ७-१६ ॥  
  
काश्मीरं सम्प्रवक्ष्यामि शृणु पार्वति सादरम् ।  
ऊर्ध्वाम्नायादिभिर्युक्तं काश्मीरी शक्तिपातयुक् ॥ ७-१७ ॥  
  
अष्टाष्टकसमायुक्तः काश्मीरस्तत्त्वसिद्धियुक् ।  
ऋक्काश्मीरो यजुश्चैव सामकाश्मीर एव च ॥ ७-१८ ॥  
  
अथाथर्वणकाश्मीरो दिव्यसिद्धादिमानवैः ।  
दक्षिणामूर्त्तिभेदेन तथा भैरवभेदतः ॥ ७-१९ ॥  
  
देवः सदाशिवश्चैव नवनाथक्रमेण च ।  
चतुरशीतिसिद्धाश्च दिव्यौघौघशिवादितः ॥ ७-२० ॥  
  
शैवशाक्ते तस्य लोपात् षोडशी तत्परा क्रमात् ।  
चरणत्रययोगेन मन्वगस्तिक्रमेण च ॥ ७-२१ ॥  
  
प्। ८८) लोपा दुर्गा च चण्डेशी तथा स्वप्नावती क्रमात् ।  
दशविद्यौघयोगेन काश्मीरे भेदभाजनम् ॥ ७-२२ ॥  
  
सैववैष्णवगाणपे बौद्धसौरे तु भिन्नता ।  
वामहस्तेन पूजा च दक्षेण तर्पणं मतम् ॥ ७-२३ ॥  
  
दक्षेण पानं देवेशि ह्यनुकल्पाः प्रकीर्त्तिताः ।  
अथ गौडं प्रवक्ष्यामि यथावदवधारय ॥ ७-२४ ॥  
  
पूर्णाभिषेकसंयुक्तस्त्वष्टाष्टकसमन्वितः ।  
ऋग्गौडश्च यजुर्गौडः सामगौडस्तृतीयकः ॥ ७-२५ ॥  
  
अथर्वगौडो देवेशि तद्भेदं शृणु पार्वति ।  
दिव्यसिद्धमानवौघदक्षिणामूर्तिभेदतः ॥ ७-२६ ॥  
  
आनन्दभैरवश्चैव सदाशिवपरम्परा ।  
देवी च नवनाथाश्च सिद्धा अपि महेश्वरि ॥ ७-२७ ॥  
  
त्रितये शिवशक्तिभ्यां तल्लोपक्रमयोगतः ।  
षोडशीमनुलोपां च तथागस्तिक्रमेण च ॥ ७-२८ ॥  
  
दुर्गा चण्डेश्वरी देवी तथा स्वप्नावती क्रमात् ।  
दशविद्यौघभेदेन तदावरणभेदतः ॥ ७-२९ ॥  
  
अथर्वगौडे भेदश्च शाक्तमार्गे प्रकीर्त्तितः ।  
शैववैष्णवसौराणां बौद्धगाणपके शिवे ॥ ७-३० ॥  
  
भिन्नक्रमो महेशानि पूजनं वामहस्ततः ।  
तर्पणं दक्षहस्तेन प्रत्यक्षं पानदानके ॥ ७-३१ ॥  
  
महाविद्या सिद्धविद्या विद्याभेदेन पार्वति ।  
विद्यारूपतदाचार तद्विद्याक्रमयोगतः ॥ ७-३२ ॥  
  
चक्रभेदाम्नायभेदात्तदाचरणभेदतः ।  
प्। ८९) विद्योपास्या गौडमार्गे द्वितयेऽपि क्रमो ह्ययम् ॥ ७-३३ ॥  
  
शक्तिदेहे महेशानि ब्रह्माण्डसरसाः प्रिये ।  
त्रितयेऽपि भवेत् साम्यं नामपारायणं तथा ॥ ७-३४ ॥  
  
मन्त्रपारायणं देवि नाडीपारायणं शिवे ।  
चक्रपारायणं देवि प्रोक्तं हादिमतं शिवे ॥ ७-३५ ॥  
  
अथ कादौ महेशानि सम्प्रदायक्रमं शृणु ।  
मेधादीक्षादिसंयुक्तः श्रीकादिकेरली भवेत् ॥ ७-३६ ॥  
  
ऋक्केरली यजुश्चैव तथैव सामकेरली ।  
पञ्चपञ्चकसंयुक्तः शक्तिपातसमन्वितः ॥ ७-३७ ॥  
  
षट्शाम्भवप्रश्नयुक्तस्त्रैकाल्यज्ञानगोचरः ।  
अथर्वकेरलं देवि शृणु यत्नेन साम्प्रतम् ॥ ७-३८ ॥  
  
दिव्यसिद्धमानवौघमहाकालक्रमेण च ।  
अथानन्दभैरवेन सदाशिवक्रमेण च ॥ ७-३९ ॥  
  
देवीक्रमेण देवेशि नवनाथप्रभेदतः ।  
चतुरशीतिसिद्धैस्तु त्रितये शिवशक्तितः ॥ ७-४० ॥  
  
तल्लोपनात्तत्परत्वात् तत्पादक्रमतोऽपि च ।  
चतुश्चरणयोगे च शाम्भवाष्टादशक्रमात् ॥ ७-४१ ॥  
  
तदोघक्रमयोगेन शम्भुपादक्रमेण च ।  
दशविद्यागुरुत्वेन तदावरणयोगतः ॥ ७-४२ ॥  
  
शैवादिपञ्चभेदैश्च पर्य्यायक्रमभेदतः ।  
आगमश्च तथा कालो देशाम्नायक्रमेण च ॥ ७-४३ ॥  
  
दर्शनायतनत्वेन भेदबाहुल्यमीरितम् ।  
दक्षेण पूजा वामेन तर्पणं परिकीर्तितम् ॥ ७-४४ ॥  
  
प्। ९०) दक्षेण तर्पणं देवि पानं तेनैव पार्वति ।  
वामेन देवता तर्प्या दक्षेण गुरुतर्पणम् ॥ ७-४५ ॥  
  
केवलं वामहस्तेन द्वयोस्तर्पणमाचरेत् ।  
केवलं दक्षहस्तेन तर्पणं केरली चरेत् ॥ ७-४६ ॥  
  
गुरुं सन्तर्प्य दक्षेण वामहस्तेन देवताम् ।  
ब्रह्मकौलमते देवि तर्पणं परिकीर्त्तितम् ॥ ७-४७ ॥  
  
जलं दुग्धं नष्टदुग्धं संविन्मिश्रं तथैव च ।  
संविद्रसवटी चैव वृन्ताकसूरणे तथा ॥ ७-४८ ॥  
  
दुग्धसारो दुग्धसंविदासवश्च कुमारिका ।  
पूजनं परमेशानि कादिकेरलगोचरम् ॥ ७-४९ ॥  
  
उर्ध्वाम्नायादिसंयुक्तः काश्मीरः शक्तिपातयुक् ।  
ऋक्काश्मीरो यजुश्चैव सामकाश्मीर एव च ॥ ७-५० ॥  
  
अथाथर्वणकाश्मीरो भेदान् संशृणु पार्वति ।  
दिव्यसिद्धमानवौघमहाकालक्रमेण च ॥ ७-५१ ॥  
  
अतिकालकरालाख्यकालवीरक्रमेण च ।  
काली च नवनाथाश्च चतुरशीतिसिद्धयः ॥ ७-५२ ॥  
  
त्रित्यये शिवशक्तिभ्यां तल्लोपा कालिकाक्रमात् ।  
अथ कामकला काली हंसकाली क्रमेण च ॥ ७-५३ ॥  
  
शैवादिपञ्चभेदेन सप्तपर्यायभेदतः ।  
भेदबाहुल्यमात्रं स्याद्वामेन तर्पणं स्मृतम् ॥ ७-५४ ॥  
  
दक्षेण पूजा सम्प्रोक्ता ह्यनुकल्पाः प्रकीर्त्तिताः ।  
अथ गौडं प्रवक्ष्यामि यथायोगक्रमेण च ॥ ७-५५ ॥  
  
पूर्णाभिषेकसंयुक्तो गौडश्च पञ्चपञ्चयुक् ।  
प्। ९१) ऋग्गौडो हि यजुर्गौडः सामगौडस्तथैव च ॥ ७-५६ ॥  
  
अथर्वगौडो देवेशि यथावत् कथ्यते शृणु ।  
दिव्यसिद्धमानवौघमहाकालकरालकाः ॥ ७-५७ ॥  
  
वीरनाथस्तथा देवि नवनाथक्रमेण च ।  
चतुरशीतिसिद्धाद्यैस्त्रितये शिवशक्तितः ॥ ७-५८ ॥  
  
तल्लोपनाद्भवेल्लोपा कला कामकला परा ।  
तद्वदावरणे भेदाः कीर्त्तिताः परमेश्वरि ॥ ७-५९ ॥  
  
शैवादिपञ्चकत्वेन साम्यं पर्य्यायसप्तके ।  
बाहुल्यं कीर्त्तितं देवि पूर्वमेव प्रकाशितम् ॥ ७-६० ॥  
  
वामेन तर्पणं देवि दक्षेण पूजनं स्मृतम् ।  
दानं पानं च प्रत्यक्षं महाविद्याक्रमेण च ॥ ७-६१ ॥  
  
सिद्धविद्याक्रमेणैव तथा विद्याक्रमेण च ।  
युगानुरूपतो देवि सिद्धविद्यादिभेदतः ॥ ७-६२ ॥  
  
तद्रूपशक्तिक्रमतस्तदाचारक्रमेण च ।  
चक्रभावाम्नायभेदैस्तदा चरणभेदतः ॥ ७-६३ ॥  
  
शक्तियोगजब्रह्माण्डे सर्वे * *(?) रसाः (?) स्फुटम् ।  
नामपारायणं देवि मन्त्रपारायणं तथा ॥ ७-६४ ॥  
  
नाडीपारायणं देवि कादिहादिकहेपि च ।  
कादिहादौ शाम्भवान्त सम्राण्मेधाभिधा भवेत् ॥ ७-६५ ॥  
  
दिव्यसाम्राज्यमेधा च कहान्ता परिकीर्त्तिता ।  
दिनतो वारतः पक्षान्मासात् षट्त्रिंशता दिनैः ॥ ७-६६ ॥  
  
प्रायश्चित्तं समाचर्य कालनित्याक्रमेण च ।  
पञ्चनित्याक्रमेणैव स्वगुरुर्वा स्वयं च वा ॥ ७-६७ ॥  
  
प्। ९२) पूर्वोक्तक्रममासाद्य कलारन्ध्रक्रमेण च ।  
कामबाणगुणत्वेन दीक्षामण्डपगो भवेत् ॥ ७-६८ ॥  
  
होमं कृत्वा पूर्ववच्च सर्वं कार्यं महेश्वरि ।  
आज्ञानाम प्रदद्याद्वै योगपट्टं समभ्यसेत् ॥ ७-६९ ॥  
  
अङ्गावरणमन्त्राश्च पञ्चाशत् पद्ममन्त्रकाः ।  
श्रोतव्याश्चैव मन्तव्या द्रष्टव्याः परमेश्वरि ॥ ७-७० ॥  
  
अन्यत् सर्वं पूर्ववत्स्यात् सङ्क्षेपादिदमीरितम् ।  
इति सङ्क्षेपतः प्रोक्तं किमन्यच्छ्रोतुमिच्छसि ॥ ७-७१ ॥  
  
  
  
इति श्रीशक्तिसङ्गममहातन्त्रराजे उत्तरभागे प्रथमखण्डे   
श्रीमदक्षोभ्यमहोग्रतारासंवादे कादिदिक्षाविवरणं नाम   
सप्तमः पटलः ॥ ७ ॥  
  
  
  
  
  
अष्टमः पटलः ।  
  
  
श्रीदेव्युवाच ।  
  
  
देवेश श्रोतुमिच्छामि रहस्यातिरहस्यकम् ।  
  
  
श्रीशिव उवाच ।  
  
  
निरुक्तं द्रव्यभेदश्च कथ्यते शृणु साम्प्रतम् ॥ ८-१ ॥  
  
वीरादिकौलभेदाश्च पूर्वमेव प्रकाशिताः ।  
विष्णुपाशुपतादीनां कथ्यन्ते परमेश्वरि ॥ ८-२ ॥  
  
पञ्चरात्रिव्रतं प्राप्ताः पाञ्चरात्राः प्रकीर्त्तिताः ।  
दिनपञ्चकपर्यन्तं शैवानां न विलोकनम् ॥ ८-३ ॥  
  
मुद्रासन्धारिणीं रण्डां कृत्वा सम्पूजयन्ति ये ।  
प्रसादः कस्य वेत्युक्ते श्रीकृष्णस्येति यो वदेत् ॥ ८-४ ॥  
  
स्वभुक्तं चैव नैवेद्यं देवतार्थप्रयोजकः ।  
वर्त्तन्ते वैष्णवा ये च शिवनिन्दापरायणाः ॥ ८-५ ॥  
  
वैष्णवानपि निन्दन्ति पाञ्चरात्राश्च ते मताः ।  
पाषण्डाख्यव्रतं प्राप्ताः पाषण्डास्ते प्रकीर्तिताः ॥ ८-६ ॥  
  
श्मशानभस्मधारी च भस्मधारणसञ्चयः ।  
स्नानसन्ध्यादिकं देवि लौकिकार्थं तु यश्चरेत् ॥ ८-७ ॥  
  
विष्णुद्वेषपरो भूत्वा सर्वं प्रकुरुते नरः ।  
स पाषण्डेति कथितः शृणु कापालिकं शिवे ॥ ८-८ ॥  
  
कपालपात्रसम्भोजी मद्यमांसेषु तत्परः ।  
स्त्रियोनिदर्शको नित्यं मुण्डमालाधरः सदा ॥ ८-९ ॥  
  
प्। ९४) श्मशानाग्निप्रभोजी यः स च कापालिकः स्मृतः ।  
स च द्वादशधा प्रोक्तो महाकापालिक परः ॥ ८-१० ॥  
  
स्नानदानादिरहितः शौचाशौचविवर्जितः ।  
न जपो न तपस्या च न तस्य नियमः क्वचित् ॥ ८-११ ॥  
  
ईदृग्विधो भवेच्चीनः सकलो निष्कलो द्विधा ।  
जैनं शृणु महादेवि कमण्डलुधरः सदा ॥ ८-१२ ॥  
  
जीव एव परं भोगी कर्त्ता हर्ता स एव हि ।  
यदेव तत्सुखं देवि तत्सुखं स्वात्मरूपकम् ॥ ८-१३ ॥  
  
स जैनः कथितो देवि एवं बौद्धादयो मताः ।  
केशसंलुञ्चका देवि तथा श्वेतपटाः प्रिये ॥ ८-१४ ॥  
  
तथा रक्तपटा देवि तथा नीलाम्बरादयः ।  
बृहद्गुरुरिति ख्यातास्तथान्ये परमेश्वरि ॥ ८-१५ ॥  
  
अहिंसकास्तथान्ये च भेदाः सङ्क्षेपतो मताः ।  
मुद्राधिकारिणो देवि कथ्यन्ते शृणु साम्प्रतम् ॥ ८-१६ ॥  
  
ब्राह्मणैर्न तथा कार्यं ब्राह्मण्यं च विनश्यति ।  
मुद्रां तु ब्राह्मणो धृत्वा रौरवं नरकं व्रजेत् ॥ ८-१७ ॥  
  
वेदैस्तु रहितो यो हि स मुद्राधारको भवेत् ।  
मुद्रया सहितो यो हि स कथं ब्राह्मणो भवेत् ॥ ८-१८ ॥  
  
मुद्रा चतुर्विधा देवि चातुर्विध्यं शृणु प्रिये ।  
ब्राह्मणो भावयेद्देहे विष्णुभावप्रबुद्धये ॥ ८-१९ ॥  
  
क्षत्रियो रेखयेद्देहे वैश्यो मुद्रां प्रविन्यसेत् ।  
शूद्राधमादिकानां च तप्तमुद्रा प्रकीर्त्तिता ॥ ८-२० ॥  
  
अत्यन्तभक्तियुक्तोऽपि भावयेन्न तु रेखयेत् ।  
ब्राह्मणो रेखयेत् क्वापि बिम्बयेन्न कदाचन ॥ ८-२१ ॥  
  
प्। ९५) देवो भूत्वा यजेद्देवं नादेवो देवमर्चयेत् ।  
तस्माद्विष्णुस्वरूपत्वं स्वस्मिन् भाव्यं महेश्वरि ॥ ८-२२ ॥  
  
ततो जपं प्रकुर्वीत तस्य सिद्धिर्भवेन्मनोः ।  
एवमेव महेशानि शैवादीनां क्रमो भवेत् ॥ ८-२३ ॥  
  
शङ्खचक्राङ्कितं दृष्ट्वा सचैलं स्नानमाचरेत् ।  
त्रिशूलं डमरूं देवि ब्राह्मणो भावयेत्सदा ॥ ८-२४ ॥  
  
धारणं शिवलिङ्गस्य शिवमुद्रादिधारणम् ।  
द्विजस्तु वर्जयेद्देवि सङ्क्षेपादिह कीर्त्तितम् ॥ ८-२५ ॥  
  
शक्तेरुपासको यस्तु स च शाक्तः प्रकीर्त्तितः ।  
वैखानसादिदीक्षाद्यैर्युक्तो वैष्णव एव च ॥ ८-२६ ॥  
  
षडध्वशाम्भवाद्यैस्तु युक्तः शैवः प्रकीर्त्तितः ।  
केवलं शिवसम्पन्नस्त्वन्यदेवस्य निन्दकः ॥ ८-२७ ॥  
  
वीरशैवेति गदितो वीराख्यं वैष्णवं शृणु ।  
केवलं विष्णुनिरतः सर्वदेवप्रनिन्दकः ॥ ८-२८ ॥  
  
वीरवैष्णव इत्युक्तः पापभाजौ नरावुभौ ।  
चन्द्रजापरतो यस्तु स च चान्द्रो महेश्वरि ॥ ८-२९ ॥  
  
सूर्यासक्तमना यस्तु स सौरः परिकीर्त्तितः ।  
ब्रह्मणोपासको यस्तु स च स्वायम्भुवो मतः ॥ ८-३० ॥  
  
दुर्गाचण्ड्यादिसंयुक्तः स च दौर्गः प्रकीर्त्तितः ।  
वेदमूलाः क्रियाः सर्वा वेदमूला परा स्मृतिः ॥ ८-३१ ॥  
  
वेदेन रहितं यत्तु तन्न कुर्याद्द्विजः क्वचित् ।  
वेदमार्गरतो नित्यं ब्राह्मणो भवति ध्रुवम् ॥ ८-३२ ॥  
  
वेदेन रहितो यस्तु च चाण्डालः प्रकीर्त्तितः ।  
स्वस्वधर्म्मं पुरस्कृत्य सर्वं कार्य्यं महेश्वरि ॥ ८-३३ ॥  
  
प्। ९६) स्वधर्मनिरतो नित्यं सुखमाप्नोति निश्चितम् ।  
स्वधर्मरहितो विप्रः सुतहारी द्विजाधमः ॥ ८-३४ ॥  
  
तं दृष्ट्वा तु महेशानि प्राजापत्यं समाचरेत् ।  
तदभावे महेशानि सचैलं जलमाविशेत् ॥ ८-३५ ॥  
  
तस्मान्मुद्रादिकद्वेषं ब्राह्मणो वर्जयेत् सदा ।  
अधमानुग्रहार्थं तु मुद्रा प्रोक्ता मया तव ॥ ८-३६ ॥  
  
सत्यं सत्यं महेशानि किमन्यत् श्रोतुमिच्छसि ।  
  
  
श्रीदेव्युवाच ।  
  
  
देवेश श्रोतुमिच्छामि विष्णुभेदान् शिवस्य च ॥ ८-३७ ॥  
  
  
श्रीशिव उवाच ।  
  
  
वैखानसो भवेदादौ श्रीराधावल्लभस्तथा ।  
गोकुलेशो महेशानि तथा वृन्दावनी भवेत् ॥ ८-३८ ॥  
  
पाञ्चरात्रः पञ्चमः स्यात् सष्ठः श्रीवीरवैष्णवः ।  
रामानन्दी हरिव्यासी निम्बार्कश्च महेश्वरि ॥ ८-३९ ॥  
  
ततो भागवतो देवि दशभेदाः प्रकीर्त्तिताः ।  
शिखी मुण्डी जटी चैव द्वित्रिदण्डी क्रमेण च ॥ ८-४० ॥  
  
एकदण्डी महेशानि वीरशैवस्तथैव च ।  
सप्त पाशुपताः प्रोक्ता दशधा वैष्णवा मताः ॥ ८-४१ ॥  
  
एतेषां वासनां देवि शृणु यत्नेन शाम्भवि ।  
वेवेष्टि सर्वं संव्याप्य यस्तिष्ठति स वैष्णवः ॥ ८-४२ ॥  
  
वैखानसादिदीक्षाद्यैर्भूषितः स्मार्त्तवैष्णवः ।  
श्रीराधावल्लभं देवि शृणु यत्नेन शाम्भवि ॥ ८-४३ ॥  
  
प्। ९७) वैष्णवाचारनिरतो विष्णुतन्त्रैकपारगः ।  
अनन्यचेताः शान्तात्मा विष्णुचिह्नपरायणः ॥ ८-४४ ॥  
  
श्रीराधावल्लभो देवि गोकुलेशं शृणु प्रिये ।  
नानाभूषणसम्पन्नो नानासौगन्धभूषितः ॥ ८-४५ ॥  
  
गवां कुलं प्रीणयिता कलिकृष्णस्वरूपधृक् ।  
शरीरमर्थं प्राणांश्च तन्निवेदनकारकः ॥ ८-४६ ॥  
  
अन्तःशक्तिपरो देवि बहिर्वैष्णवरूपधृक् ।  
गन्धर्वाचारनिरतो लतावेष्टनतत्परः ॥ ८-४७ ॥  
  
सम्प्रदायो गोकुलेशः सर्वसिद्धिकरो भुवि ।  
वृन्दावनाख्यं देवेशि शृणु यत्नेन साम्प्रतम् ॥ ८-४८ ॥  
  
विगताशः प्रसन्नात्मा विष्णुभक्तिपरायणः ।  
कामिनीसङ्गचपलो वनक्रीडाविनोदधृक् ॥ ८-४९ ॥  
  
सौगन्धभूषिततनुः स्त्रीध्यानैकपरायणः ।  
विष्णुसारूप्यतत्त्वज्ञः प्रोक्तो वृन्दावनी शिवे ॥ ८-५० ॥  
  
पाञ्चरात्रो महेशानि तथैव वीरवैष्णवः ।  
पूर्वमेव महेशानि कीर्त्तितः परमेश्वरि ॥ ८-५१ ॥  
  
रा शक्तिरिति विख्याता म शिवः परिकीर्त्तितः ।  
तदानन्दी शान्तचित्तः प्रसन्नात्मा विचारधृक् ॥ ८-५२ ॥  
  
सर्वत्र समरूपश्च रामानन्दी प्रकीर्त्तितः ।  
हरिव्यासं महेशानि यथावदवधारय ॥ ८-५३ ॥  
  
पापसंहारणे शक्तो विष्णुभक्तो जितेन्द्रियः ।  
यमादिनियमैर्युक्तस्त्यक्ताचारपरायणः ॥ ८-५४ ॥  
  
सोपयोगफलग्राही परकार्यपरायणः ।  
प्। ९८) हरिव्यासी महेशानि शिवशक्तिस्वरूपधृक् ॥ ८-५५ ॥  
  
निम्बार्काख्यं सम्प्रदायं शृणु यत्नेन साम्प्रतम् ।  
नित्यार्चनक्रमासक्तः स्वतन्त्रैकपरायणः ॥ ८-५६ ॥  
  
बाह्यपूजादिनिरतोऽनन्यभक्तः प्रसन्नधीः ।  
आर्यपक्षान्वितः स्वच्छः स्वच्छन्दाचारतत्परः ॥ ८-५७ ॥  
  
स्वतन्त्रः स्मार्त्तविद्वेषी निम्बार्को भगवान् हरिः ।  
अथ भागवतं देवि कथ्यते शृणु साम्प्रतम् ॥ ८-५८ ॥  
  
विष्णुभक्तौ च निपुणो विजितात्मा प्रसन्नधीः ।  
स्मार्त्तकर्मान्वितो देवि तदन्याचारतत्परः ॥ ८-५९ ॥  
  
आर्य्यपक्षान्वितो देवि तथा चारुणवेषधृक् ।  
शैवद्वेषी तस्य सङ्गात् पुनःस्नानपरायणः ॥ ८-६० ॥  
  
केवलं विष्णुचित्तज्ञः प्रोक्तो भागवतः शिवे ।  
तेषां व्रतादिकानां तु निर्णयः कथ्यते क्रमात् ॥ ८-६१ ॥  
  
एकादशी सदोपोष्या भक्तियुक्तेन चेतसा ।  
एकादश्यामहोरात्रं न भोक्तव्यं कदाचन ॥ ८-६२ ॥  
  
मुहूर्त्तविद्धा दशमी ततो रौद्रीसमागमः ।  
तस्यां तिथौ न भोक्तव्यं दशम्यां भोजनं चरेत् ॥ ८-६३ ॥  
  
सूर्योदयमभिव्याप्य या तिथिर्याति पार्वति ।  
सा तिथिः सकला ज्ञेया तत्तिथ्युक्तं समाचरेत् ॥ ८-६४ ॥  
  
आद्या शैवेति विख्याता द्वितीया मोहिनी भवेत् ।  
द्वाभ्यां त्वित्थमुपोष्यैव सर्वपापैः प्रमुच्यते ॥ ८-६५ ॥  
  
द्विधा तिथिर्यदा देवि तदेदं परिकीर्त्तितम् ।  
यद्यप्येकादशी पूर्णा द्वितीयेऽह्नि न विद्यते ॥ ८-६६ ॥  
  
प्। ९९) द्वितीये वृद्धिदा देवि द्वादशी यदि दृश्यते ।  
द्वितीये समुपोष्यैव सर्वपापैः प्रमुच्यते ॥ ८-६७ ॥  
  
स्मार्त्तानां मतमाख्यातं वैखानसमतं शृणु ।  
एकादश्यां तु यः कश्चित् प्रमादात् भोजनं चरेत् ॥ ८-६८ ॥  
  
चत्वारि तस्य नश्यन्ति आयुर्विद्या यशो बलम् ।  
कोट्यर्बुदं सन्निवसेत् रौरवे नरके प्रिये ॥ ८-६९ ॥  
  
गोकुलेशमतं देवि कथ्यते शृणु साम्प्रतम् ।  
स्मार्तवैष्णवयोर्मध्ये विवादो हि महानयम् ॥ ८-७० ॥  
  
परस्परं प्रशंसन्ति निन्दन्ति च परस्परम् ।  
ते मूढा नैव जानन्ति पाषण्डशास्त्रमोहिताः ॥ ८-७१ ॥  
  
विष्णुरूपधरः शम्भुः शम्भुरूपधरो हरिः ।  
अत्रार्थे प्रत्ययो देवि रुद्रा एकादश स्मृताः ॥ ८-७२ ॥  
  
विष्णुं मिलित्वा देवेशि द्वादशी परिकीर्त्तिता ।  
एकादशी तु रुद्रस्य द्वादशी श्रीपतेः स्मृता ॥ ८-७३ ॥  
  
कलामात्रान्विता वृद्धा मुहूर्तसंयुतापि चेत् ।  
गोकुलेशमतं प्रोक्तं गोपालसुन्दरी परः ॥ ८-७४ ॥  
  
पूर्णामेकादशीं प्राप्य द्वादश्यां समुपोषणम् ।  
स्मार्त्तद्वेषपरो भूत्वा प्रमादाद्यः समाचरेत् ॥ ८-७५ ॥  
  
एकादशी हानिदा स्यात् पुत्रायुर्धननाशिनी ।  
स्मार्त्तद्वेषपरो भूत्वा एकाश्यां तु भोजनम् ॥ ८-७६ ॥  
  
पाषण्डमतमाश्रित्य सूर्यारुणकलार्धतः ।  
पक्षमाश्रित्य देवेशि यः करोति नराधमः ॥ ८-७७ ॥  
  
कोट्यर्बुदयुगं देवि नरके निवसेद्ध्रुवम् ।  
विष्णुद्वेषपरो भूत्वा रोहिण्यां भोजनं चरेत् ॥ ८-७८ ॥  
  
प्। १००) स दरिद्री महापापी तस्य पातो भविष्यति ।  
अरुणोदयवेधस्तु श्रीनिम्बार्कमतं मतम् ॥ ८-७९ ॥  
  
सूर्योदयाख्यवेधो हि श्रीवैखानससम्मतम् ।  
कलावेधो महेशानि वैष्णवानां प्रकीर्त्तितः ॥ ८-८० ॥  
  
मुहूर्त्तवेधो देवेशि स्मार्त्तानां परिकीर्त्तितः ।  
अथात्र पाञ्चरात्राणाम् आद्यपक्षः प्रकीर्त्तितः ॥ ८-८१ ॥  
  
कल्पितं वेधमाश्रित्य द्वादशीं कल्पयन्ति च ।  
न लज्जन्ति च ते मूढाः प्रोक्तास्ते यमकिङ्कराः ॥ ८-८२ ॥  
  
सुरेन्द्रसंहिता देवि तथा षट्शाम्भवः शिवे ।  
गोपालपाञ्चरात्रं च षडन्वयमतं तथा ॥ ८-८३ ॥  
  
श्रीगोपीपरिशिष्टं च मोहशक्तीश्वरस्तथा ।  
षट्शाम्भवरहस्यं च क्रमादेते प्रकीर्त्तिताः ॥ ८-८४ ॥  
  
एतद्ग्रन्थक्रमाद्देवि विवेचनमुदीरितम् ।  
अथ पाशुपतानां च वासनां शृणु पार्वति ॥ ८-८५ ॥  
  
शिखिपाशुपतो देवि शिखासूत्रधरः शुभः ।  
समाधितत्परो देवि समाधौ शिवपीठधृक् ॥ ८-८६ ॥  
  
रुद्राक्षं च तथा भस्म लिङ्गं शैवाभिधं शिवे ।  
प्रसन्नात्मा शान्तचित्तो ब्रह्मचारी प्रकीर्त्तितः ॥ ८-८७ ॥  
  
मतं श्रीबिन्दुमालिन्याः समाश्रित्य प्रतिष्ठति ।  
मुण्डी त्रिंशद्विधो देवि तारासुक्ते प्रकाशितः ॥ ८-८८ ॥  
  
तत्र पाशुपताचारसम्पन्नो मुण्डितो भवेत् ।  
जटी पाशुपतो देवि सोऽपि दशविधः स्फुटम् ॥ ८-८९ ॥  
  
त्रिजटैकजटाधारी तथा बहुजटाधरः ।  
प्। १०१) नग्नस्तपस्वी शान्तात्मा देहक्लेशपरायणः ॥ ८-९० ॥  
  
क्रमत्रितयसम्पन्नो जटी पाशुपतः स्मृतः ।  
द्विदण्डी तु महेशानि वाङ्मनोदण्डसंयुतः ॥ ८-९१ ॥  
  
कायवाङ्मनसो दण्डस्त्रिदण्डी परिकीर्त्तितः ।  
वीरशैवः प्रसिद्धोऽत्र पूर्वमेव प्रकाशितः ॥ ८-९२ ॥  
  
सर्वोत्तमो भवेच्छैवः शाम्भवः परिकीर्त्तितः ।  
चतुर्दशीव्रतासक्तः प्रदोषव्रततत्परः ॥ ८-९३ ॥  
  
शनिप्रदोषे देवेशि महाव्रतपरायणः ।  
दारिद्र्यदहनं नाम व्रतमेतत्प्रकीर्त्तितम् ॥ ८-९४ ॥  
  
कृष्णपक्षे विशेषेण शुक्लपक्षेऽपि पार्वति ।  
अष्टमीसप्तमीसन्धौ प्रदोषव्रतमीरितम् ॥ ८-९५ ॥  
  
एतद्व्रतसमायुक्तः शिवपूजापरायणः ।  
शनिप्रदोषे सम्प्राप्ते शकुनं संशृणु प्रिये ॥ ८-९६ ॥  
  
शनिवारे सोमवारे पुस्तकं चाभिमन्त्रयेत् ।  
आदित्यंवासरे देवि राशिं काममितां चरेत् ॥ ८-९७ ॥  
  
यत्रादौ दीयते देवि स चाध्यायः प्रकीर्त्तितः ।  
द्वितीये दशको देवि तृतीये श्लोकसङ्ख्यता ॥ ८-९८ ॥  
  
दशकालामतो देवि सर्वेभ्यो विनियोजनम् ।  
कुमारीं प्रार्थ्य यत्नेन सपुष्पफलसंयुताम् ॥ ८-९९ ॥  
  
स्थापयेद्राशिमध्ये तु दर्पणोदरसन्निभे ।  
गोमयैरुपलिप्ते तु भूमौ स्वस्तिकमण्डले ॥ ८-१०० ॥  
  
प्। १०२) कुमारीं पूजयित्वा च नवकन्याप्रभेदतः ।  
तत्र वाच्यं प्रयत्नेन भूतं भव्यं भविष्यकम् ॥ ८-१०१ ॥  
  
शुभाशुभादिकं कर्म तथा षट्कर्मसाधनम् ।  
षट्कर्म त्रिविधं प्रोक्तं यथावदवधारय ॥ ८-१०२ ॥  
  
वश्याकर्षस्तम्भनं च विद्वेषोच्चाटनं तथा ।  
मारणं चैव देवेशि विरूपाक्षस्य सम्मतम् ॥ ८-१०२ ॥  
  
वश्यस्तम्भनसम्मोहा मारणोच्चाटनं तथा ।  
विद्वेषणं च देवेशि षट्कर्माणि विराण्मते ॥ ८-१०४ ॥  
  
शान्तिस्तम्भौ वशीकारो मारणोच्चाटने तथा ।  
द्वेषणं चेति देवेशि षट्कर्माणि यथाक्रमात् ॥ ८-१०५ ॥  
  
यस्मिन् विद्याविधौ देवि यत्कर्म परिकीर्त्तितम् ।  
तत्कर्माणि समारभ्य षट्कर्माणि जगुः प्रिये ॥ ८-१०६ ॥  
  
बगलेशी तथा वश्ये बगला स्तम्भने तथा ।  
वश्ये पञ्चदशी प्रोक्ता वशीकारस्त्रिधा भवेत् ॥ ८-१०७ ॥  
  
आदौ प्रीतिर्महेशानि मोहनं तु द्वितीयकम् ।  
वशीकारस्तृतीयः स्यात् त्रितयं त्रितयं त्रिषु ॥ ८-१०८ ॥  
  
एके जाते महेशानि त्रितयं जायते शिवे ।  
शनिप्रदोषमाश्रित्य स्थाने शैवविभूषिते ॥ ८-१०९ ॥  
  
पश्चिमाभिमुखं लिङ्गं नन्दिहीनं पुरातनम् ।  
चतुरः पञ्चक्रोशान्ते न लिङ्गं दृश्यते शिवे ॥ ८-११० ॥  
  
तदेकलिङ्गमाख्यातं तत्र सिद्धिरनुत्तमा ।  
ऊर्ध्वपुण्ड्रं त्रिपुण्ड्रं वा पट्टबन्धनमेव च ॥ ८-१११ ॥  
  
अगस्तिपत्राकारं वा स्त्रीणां शून्यकरेण च ।  
प्। ११२) द्वादशाष्टचतुर्योगात् ऊर्ध्वपुण्ड्रं प्रकीर्त्तितम् ॥ ८-११२ ॥  
  
शिवविष्णुशिवायुक्तं त्रिपुण्ड्रं परमेश्वरि ।  
शनिप्रदोषे धृत्वा तु शिवं पूज्य प्रयत्नतः ॥ ८-११३ ॥  
  
भोजयेद्ब्राह्मणान् देवि अकाण्डादिदमीरितम् ।  
गोपनीयं रहस्यं च किमन्यत् श्रोतुमिच्चस्ति ॥ ८-११४ ॥  
  
  
  
इति श्रीशक्तिसङ्गममहातन्त्रराजे उत्तरभागे प्रथमखण्डे   
श्रीमदक्षोभ्यमहोग्रतारासंवादे प्रदोषविधिर्नामाष्टमः   
पटलः ॥ ८ ॥  
  
  
  
  
  
नवमः पटलः ।  
  
  
श्रीदेव्युवाच ।  
  
  
देवेश श्रोतुमिच्छामि रहस्यातिरहस्यकम् ।  
पूजाद्रव्यं महादेव सम्प्रदायत्रये वद ॥ ९-१ ॥  
  
  
श्रीशिव उवाच ।  
  
  
षड्दर्शने षडाम्नाये महाविद्याविधौ शिवे ।  
पञ्चायतनके देवि शिवशक्तियुतेऽपि च ॥ ९-२ ॥  
  
अथ गोपालनृहरी गणेशशङ्करौ तथा ।  
हयग्रीवो रामचन्द्रः कालः काली महेश्वरि ॥ ९-३ ॥  
  
तारागणपतिश्चैव ताराबटुक एव च ।  
आद्यन्तक्रमयोगेन द्विधा भेदः प्रकीर्त्तितः ॥ ९-४ ॥  
  
एतेषां सुन्दरीयोगात् यन्त्रं शृणु महेश्वरि ।  
मूलयन्त्रं समुद्धृत्य तत्र बिन्दौ महेश्वरि ॥ ९-५ ॥  
  
देवयन्त्र साङ्गकं तु भावयेद्यतमानसः ।  
विद्यायन्त्रौ यथा पूज्यौ देवयन्त्रेऽथ वा पुनः ॥ ९-६ ॥  
  
पूजनीया महेशानि गोपालसुन्दरी परा ।  
पूर्वोक्तानां समस्तानां पूजायन्त्रं प्रकीर्त्तितम् ॥ ९-७ ॥  
  
एवमेव तु सर्वेषां कथितं तु तृतीयकम् ।  
आदौ यदुच्चरेद्देवि तद्यन्त्रं पूजयेद्धरम् ॥ ९-८ ॥  
  
शक्तिर्वा शिवमन्त्रो वा यस्य चोच्चारणं भवेत् ।  
तस्य यन्त्रं पूजयेत्तु सङ्क्षेपात् गदितं मया ॥ ९-९ ॥  
  
प्। १०५) निरूपाक्षमते तारे पत्रे यन्त्रं तु संलिखेत् ।  
सुन्दरी भैरवी देवी तथैव कालसुन्दरी ॥ ९-१० ॥  
  
सुन्दरी काल इत्युक्तः सुन्दरी गोप इत्यपि ।  
इति सङ्क्षेपतः प्रोक्तं द्रव्यभेदं शृणु प्रिये ॥ ९-११ ॥  
  
केरलश्चैव काश्मीरो गौडश्चैव तृतीयकः ।  
शिवशक्तितद्द्वयत्वं सप्तपर्य्यायभेदतः ॥ ९-१२ ॥  
  
चतुरशीतियुग्मेन नाथत्रितयमार्गतः ।  
ओघत्रयक्रमेणैव वटवासिक्रमेण च ॥ ९-१३ ॥  
  
दशविद्यागुरुत्वेन भेदबाहुल्यमीरितम् ।  
दुग्धं वृन्ताककं देवि सूरणस्तु तृतीयकः ॥ ९-१४ ॥  
  
दुग्धसारं कुमारी च पञ्चतत्वानि वै जगुः ।  
आत्मविद्या शिवाख्या च सर्वं पूर्णक्रमेण च ॥ ९-१५ ॥  
  
काश्मीरे त्वनुकल्पैश्च ताम्रे गव्यं प्रदापयेत् ।  
पिण्याकं तु द्वितीयं च गृञ्जनं तु तृतीयकम् ॥ ९-१६ ॥  
  
चतुर्थं पायसं दुग्धं पञ्चमं मिथुनं भवेत् ।  
पञ्चानुकल्पा देवेशि काश्मीराख्यक्रमे मताः ॥ ९-१७ ॥  
  
मद्यं मांसं तथा मत्स्यं मुद्रा मैथुनमेव च ।  
मकाराः पञ्च वै ख्याता गौडमार्गे महेश्वरि ॥ ९-१८ ॥  
  
सामान्यत्वेन कथितं विशेषं शृणु सादरम् ।  
दुग्धानुकल्पमद्यैश्च पूजयेच्च यथाक्रमात् ॥ ९-१९ ॥  
  
दुग्धेन केरले पूजा काश्मीरे भावना मता ।  
गौडे प्रत्यक्षदानं स्यात् त्रितयं कीर्त्तितं मया ॥ ९-२० ॥  
  
जलाद्दशगुणं देवि शीतलं जलमीरितम् ।  
प्। १०६) ततः शतगुणं प्रोक्तं सौगन्धि जलमत्र तु ॥ ९-२१ ॥  
  
जलात् शतगुणं प्रोक्तं दधि चात्र महेश्वरि ।  
ततः शतगुणं दुग्धं ततः शतगुणं घृतम् ॥ ९-२२ ॥  
  
घृताच्छतगुणं तैलं तैलाच्छतगुणं मधु ।  
ततः शतगुणा संवित् ततः शतगुणं मधु ॥ ९-२३ ॥  
  
उत्तरोत्तरतौ गौडे केरले संहृतिक्रमात् ।  
शुद्धकेरलमार्गे तु जलेन पूजनं चरेत् ॥ ९-२४ ॥  
  
चैतन्यकेरले देवि शीतलेन जलेन च ।  
ऋक्केरले महेशानि सौगन्धिजलतोऽर्चनम् ॥ ९-२५ ॥  
  
गुप्तकेरलमार्गे तु दुग्धेन पूजनं चरेत् ।  
उग्रकेरलमार्गे तु नष्टदुग्धेन पूजनम् ॥ ९-२६ ॥  
  
पञ्चकं गदितं देवि शम्भुतो भैरवान्तकम् ।  
पञ्चके त्रितयं देवि त्रितयं त्रितयं त्रिषु ॥ ९-२७ ॥  
  
शुद्धकाश्मीरमार्गे तु द्रव्यस्य भावना मता ।  
ऋक्काश्मीरे नखजलमुग्राख्ये ह्यनुकल्पनम् ॥ ९-२८ ॥  
  
क्रूरकाश्मीरमार्गे तु नष्टद्रव्यानुकल्पनम् ।  
गुप्तकाश्मीरमार्गे तु गुडार्द्रकरसः स्मृतः ॥ ९-२९ ॥  
  
अथर्वाख्ये तु काश्मीरे ताम्रपात्रे मधु स्मृतम् ।  
काश्मीरः कथितो देवि गौडमार्गं शृणु प्रिये ॥ ९-३० ॥  
  
शुद्धगौडे महेशानि विजया दुग्धमीरितम् ।  
ऋग्गौडे तु महेशानि विजया मधुसंयुता ॥ ९-३१ ॥  
  
यजुर्ग्गौडे महेशानि तत्पाको विनिवेद्यताम् ।  
गुप्तगौडे महेशानि तत्कल्पः परिकीर्त्तितः ॥ ९-३२ ॥  
  
प्। १०७) उग्रगौडे महेशानि मदिरादानमीरितम् ।  
देवतार्थं तु सम्प्रोक्तं नान्यकर्मणि योजयेत् ॥ ९-३३ ॥  
  
सर्वातिरिक्तो देवेशि विलासाख्यः प्रकीर्त्तितः ।  
विलासाख्ये सम्प्रदाये स्वयमस्ति सदाशिवः ॥ ९-३४ ॥  
  
हार्द्दबाह्यप्रभेदेन द्विविधत्वं च पार्वति ।  
चातुर्वर्ण्यानुयोगेन योजनीयं प्रयत्नतः ॥ ९-३५ ॥  
  
ब्राह्मणेन तथा कार्य्यं ब्राह्मण्यं न विनश्यति ।  
ब्राह्मणो मदिरां दृष्ट्वा ब्राह्मण्यादेव हीयते ॥ ९-३६ ॥  
  
ब्राह्मणस्त्वनुकल्पं च दत्त्वा चाण्डालतामियात् ।  
मांसभक्षी द्विजो यस्तु वेदबाह्यो तथा स्मृतः ॥ ९-३७ ॥  
  
तथैव वेदबाह्यो हि स द्विजः परिकीर्त्तितः ।  
  
  
श्रीदेव्युवाच ।  
  
  
अनुकल्पादिकं प्रोक्तं सन्देहोऽस्ति मम प्रभो ॥ ९-३८ ॥  
  
पञ्चामृतादौ देवेश कथं दुग्धादिकल्पना ।  
  
  
श्रीशिव उवाच ।  
  
  
ताम्रे गव्यं मधुसमं दैवे पित्र्ये न दुष्यति ॥ ९-३९ ॥  
  
अत एव महेशानि होमे ताम्रं प्रगृह्यते ।  
पूजाद्रव्यं तु सामान्याद्गौडकाश्मीरयोः शृणु ॥ ९-४० ॥  
  
घृतं दुग्धं च देवेशि नवनीतं च तक्रकम् ।  
दधिखण्डं नष्टदुग्धं मधु चैव मधूदकम् ॥ ९-४१ ॥  
  
तैलं गुडार्द्रकं देवि मधु सम्वित्तथैव च ।  
दुग्धं सलवणं चैव दधि दुग्धं तथैव च ॥ ९-४२ ॥  
  
प्। १०८) संविद्दुग्धं तस्य पाकः केवला विजया च वा ।  
जातीपत्रं तत्फलं च म्लेच्छं दिव्यमथापि वा ॥ ९-४३ ॥  
  
नारिकेलोदकं कांस्ये ताम्रे गव्यं महेश्वरि ।  
अहिफेनं धूर्तपुष्पं वनजं नखजं जलम् ॥ ९-४४ ॥  
  
धूर्त्तबीजं वत्सनाभं तथैव शीतलं जलम् ।  
मृत्युभीत्या वत्सनाभं धूर्त्तबीजं विवर्जयेत् ॥ ९-४५ ॥  
  
त्रयोदशविधा देवि मदिरा गौडसम्मता ।  
अरिष्टासवसीध्वादिभेदेन परमेश्वरि ॥ ९-४६ ॥  
  
संविद्दुग्धोऽहिफेनं च जातीकोषलवङ्गकम् ।  
चन्द्रशीतलनीरैश्च योगिनीपानमुत्तमम् ॥ ९-४७ ॥  
  
लवणार्द्रकपिण्याकं गोधूमं मांसपञ्चकम् ।  
लशुनं गृञ्जनं देवि कलिङ्गं बिल्वकं तथा ॥ ९-४८ ॥  
  
कपित्थं दग्धकूरं च तथैव दग्धपायसम् ।  
पलाण्डुगोस्तनीकादि दशकं वारुणीभवम् ॥ ९-४९ ॥  
  
अत्युग्रविद्याविषये द्रव्याण्येतानि साधकः ।  
वीरसाधनकार्य्ये तु देवि द्रव्याणि चार्पयेत् ॥ ९-५० ॥  
  
वेदमूलाः क्रियाः सर्वा ब्राह्मणो वेद एव च ।  
प्राणा वरं प्रगच्छन्तु ब्राह्मणो नार्पयेत्सुराम् ॥ ९-५१ ॥  
  
ताम्रे मधु सुरातुल्यं घृतेन वर्जितं यदि ।  
नारिकेलोदकं कांस्ये काब्जिका कूरसम्भवा ॥ ९-५२ ॥  
  
हार्द्दबाह्यप्रभेदेन पूर्वसिद्धिसमस्तकम् ।  
द्वितीये भावनामात्रं पूर्वं वै कथितं शिवे ॥ ९-५३ ॥  
  
लताजपे तथा पूजाद्रव्यदाने महेश्वरि ।  
केरले भावनां कृत्वा दृष्ट्वा चैव जपेत्सदा ॥ ९-५४ ॥  
  
प्। १०९) काश्मीरे वा लतासङ्गः जपपूजादिकं चरेत् ।  
गौडे यथोक्तविधिना जपं कुर्यान्महेश्वरि ॥ ९-५५ ॥  
  
त्रितयं कथितं देवि रहस्यातिरहस्यकम् ।  
इति सङ्क्षेपतः प्रोक्तं किमन्यच्छ्रोतुमिच्छसि ॥ ९-५६ ॥  
  
  
श्रीदेव्युवाच ।  
  
  
देवेश श्रोतुमिच्छामि पूर्वं संसूचितं च यत् ।  
तन्मे वद महादेव यद्यहं तव वल्लभा ॥ ९-५७ ॥  
  
  
श्रीशिव उवाच ।  
  
  
रहस्यातिरहस्यं च कथ्यते शृणु साम्प्रतम् ।  
मेरुस्तु त्रिविधः प्रोक्तः सामान्यत्वेन पार्वति ॥ ९-५८ ॥  
  
न्यासमेरुर्यन्त्रमेरुरग्निमेरुस्तथैव च ।  
प्रत्येकं त्रितयत्वेन त्रयाणां विद्धि पार्वति ॥ ९-५९ ॥  
  
न्यासमेरुर्यन्त्रमेरुः प्रत्येकं द्विविधो मतः ।  
बाह्याभ्यन्तरभेदेन द्विविधत्वं प्रकीर्त्तितम् ॥ ९-६० ॥  
  
न्यासमेरुस्त्रिधा देवि शृणु त्वं यत्नतः शिवे ।  
मेरुप्रस्तारविन्यासस्तथा कैलाससञ्ज्ञकः ॥ ९-६१ ॥  
  
भूप्रस्तारस्तृतीयः स्याच्चान्तरत्वाच्चतुर्विधः ।  
यन्त्रमेरुस्तथा देवि षड्विधः परिकीर्त्तितः ॥ ९-६२ ॥  
  
न्यासे तु बाह्यन्यसनं मन्त्रस्तु भावना मता ।  
यन्त्रे तु लेखनं बाह्ये मानसी भावना मता ॥ ९-६३ ॥  
  
प्। ११०) लयमेरुर्योगमेरुर्नादमेरुस्तृतीयकः ।  
योगवीणाख्यमेरुस्तु तुरीयः परिकीर्त्तितः ॥ ९-६४ ॥  
  
कन्यामेरुः पञ्चमः स्यात् पञ्चैते मेरवः स्मृताः ।  
वह्निमेरुः पञ्चधा स्याद्बाह्याभ्यन्तरतो दश ॥ ९-६५ ॥  
  
मन्त्रमेरुर्वर्णमेरुर्द्वावेतौ तारिणीमते ।  
वर्णमेरौ तु कोष्ठानि शतभेदेन सप्ततिः ॥ ९-६६ ॥  
  
चतुःशृङ्गाह्वये मेरौ वर्णाः सर्वे प्रतिष्ठिताः ।  
अन्ये संसूचिता देवि तत्राग्निमेरवः शृणु ॥ ९-६७ ॥  
  
वह्निमेरोर्लक्षणानि शृणु यत्नेन साम्प्रतम् ।  
चत्वारिंशत्तथाष्टौ च कुण्डानि कारयेत् प्रिये ॥ ९-६८ ॥  
  
श्रीविद्याभेदयुक्तानां मेरुः प्रोक्तस्त्वयं शिवे ।  
षोडश्युपासकानां तु शतं कुण्डानि चन्द्रयुक् ॥ ९-६९ ॥  
  
चतुश्चरणयुक्तानामष्टोत्तरशतं शिवे ।  
षट्शाम्भवप्रयुक्तानां कुण्डानि रश्मिसङ्ख्यया ॥ ९-७० ॥  
  
मेधादीक्षादियुक्तानां मेरुस्त्वाभ्यन्तरो मतः ।  
श्रीविद्योपास्तियुक्तानां मेरु सङ्कथितो मया ॥ ९-७१ ॥  
  
श्रीविद्यारहितो यस्तु न मेरुसाधनं चरेत् ।  
श्रीविद्यारहितो यस्तु नाचार्यत्वं प्रगच्छति ॥ ९-७२ ॥  
  
पूर्णाभिषेकसंयुक्तस्त्वाचार्य्यः कीर्त्तितो मया ।  
ऊर्द्ध्वाम्नायादिसंयुक्तो द्वितीयः परिकीर्त्तितः ॥ ९-७३ ॥  
  
पूर्णाभिषेकरहितस्त्वाचार्य्यत्वं करोति यः ।  
तस्य नाशं करिष्यामि योगिनीगणभूषितः ॥ ९-७४ ॥  
  
पूर्णाभिषेकरहिते मेरुसंसाधनं नहि ।  
प्। १११) प्रमादान्मोहतो दम्भात्तस्य पातो भविष्यति ॥ ९-७५ ॥  
  
दुर्भिक्षं राष्ट्रभङ्गं च पृथ्वीकम्पादिकं शिवे ।  
जलाग्निवातसम्भूता बाधा तद्ग्रामगा भवेत् ॥ ९-७६ ॥  
  
त्रिवर्षैः पञ्चवर्षैस्तु धूमकेतुर्भविष्यति ।  
षष्ठिनाडीमभिव्याप्य पलानि पञ्चविंशतिः ॥ ९-७७ ॥  
  
अहिकेतुस्ततो भूयादरिकेतुस्तदुत्तरम् ।  
घटकेतुस्ततो देवि ततश्चैव ध्वजाभिधः ॥ ९-७८ ॥  
  
वर्षमात्रेण देवेशि तत्कुटुम्बं विनश्यति ।  
वेदबाह्यो यथा देवि द्विजबाह्यस्तथा नरः ॥ ९-७९ ॥  
  
कुटुम्बहा भवेत्सोऽपि प्रायश्चित्तेन शुद्ध्यति ।  
तस्य संसर्गमात्रेण राज्यं नश्यति निश्चितम् ॥ ९-८० ॥  
  
दीक्षितो यस्तु कुरुते तस्य शोभां शृणु प्रिये ।  
अणिमाद्यष्टकं देवि वाक्सिद्धिः कामरूपता ॥ ९-८१ ॥  
  
षष्टिसिद्धीश्वरो भूत्वा शिवतुल्यो नरो भवेत् ।  
स देशो धन्यतां याति प्रसन्नाः सर्वदेवताः ॥ ९-८२ ॥  
  
पञ्चाग्नौ द्वादशाग्नौ विज्ञेयं(?) शृणु शाम्भवि ।  
आदौ दृग्दीक्षणं कार्य्यं ततो वाग्दीक्षणं भवेत् ॥ ९-८३ ॥  
  
स्पर्शदीक्षा ततः प्रोक्ता ततो वर्णमयी भवेत् ।  
ततः क्रियावती ज्ञेया ततः कलावती भवेत् ॥ ९-८४ ॥  
  
आणवी तु ततो ज्ञेया ततः षड्दर्शनी भवेत् ।  
पञ्चायतनदीक्षा स्यात् ततः श्रीपञ्चपञ्चिका ॥ ९-८५ ॥  
  
ततः पूर्णाभिषेकः स्यात् षडाम्नायक्रमेण च ।  
एवं मेधान्तसंयुक्तः शिव एव न संशयः ॥ ९-८६ ॥  
  
प्। ११२) पञ्चायतनपर्य्यन्तं द्वादशाग्न्याधिकारिता ।  
गायत्र्युपासका ये च पञ्चायतनदीक्षिताः ॥ ९-८७ ॥  
  
तैः कार्यं साधनं देवि पञ्चाग्निसूर्यसञ्ज्ञके ।  
एकाग्निरपि नन्दाग्निर्धूम्रपानं महेश्वरि ॥ ९-८८ ॥  
  
जलाकाशाधिवासो हि तैः कार्य्यः परमेश्वरि ।  
गायत्र्यामपि सङ्कार्यं तुर्याख्यायां महेश्वरि ॥ ९-८९ ॥  
  
नान्यत्र कार्य्यं देवेशि मेरुसंसाधनं शिवे ।  
रहस्यातिरहस्यं च कथ्यते चान्यदेव हि ॥ ९-९० ॥  
  
न्यासे यन्त्रे कामकलारूपसन्न्यसनं शिवे ।  
तथाग्निमेरौ देवेशि चाङ्कुरारोपणं शिवे ॥ ९-९१ ॥  
  
यथा कामकलाध्यानमङ्कुरारोपणं तथा ।  
यथासनादिसंशुद्धिः तद्वद्वास्तु प्रपूजनम् ॥ ९-९२ ॥  
  
तत्तत्कृत्वा महेशानि चाधिकारी भवेद्ध्रुवम् ।  
वास्तुं विना यः कुरुते तस्य नाशो भविष्यति ॥ ९-९३ ॥  
  
  
श्रीदेव्युवाच ।  
  
  
अथ वै सर्वमेरूणां फलं किं वद शङ्कर ।  
  
  
श्रीशिव उवाच ।  
  
  
न्यासमेरोः फलं देवि देहसिद्ध्यादिकं शिवे ॥ ९-९४ ॥  
  
यन्त्रमेरोः फलं देवि त्रैलोक्यविजयादिकम् ।  
अग्निमेरोः फलं देवि कथ्यते शृणु साम्प्रतम् ॥ ९-९५ ॥  
  
त्रैलोक्यवशकारित्वं लोकसम्मोहनं शिवे ।  
अदृश्यत्वं निस्पृहत्वं सौख्यत्वं परमेश्वरि ॥ ९-९६ ॥  
  
प्। ११३) इन्द्रियाणां संयमनमग्निसंसेवनाद्भवेत् ।  
अग्निसंसेवनाद्देवि दारिद्र्यदहनं भवेत् ॥ ९-९७ ॥  
  
वैराग्यत्वं वाक्पटुत्वं चिरजीवित्वमाप्नुयात् ।  
यं यं कामयते कामं तत्तदाप्नोति निश्चितम् ॥ ९-९८ ॥  
  
नानाचमत्कारकरः सर्वलोकेषु पूजितः ।  
अग्नौ हुतं च दत्तं च तात्कालिकफलप्रदम् ॥ ९-९९ ॥  
  
सदा चाग्निः सेवनीयः पुरश्चर्य्यायुतैर्नरैः ।  
पुरश्चर्य्याविहीनस्य नेदं साधनमीरितम् ॥ ९-१०० ॥  
  
न्यसने सात्त्विको मेरुर्यन्त्रे तु राजसो भवेत् ।  
तामसस्तु महामेरुर्वह्निसंसेवनाद्भवेत् ॥ ९-१०१ ॥  
  
सात्विकेन विलम्बेन फलं भवति पार्वति ।  
राजसे तु फलं माये किञ्चित् कालेन जायते ॥ ९-१०२ ॥  
  
तात्कालिकफलं देवि तामसे सर्वदा भवेत् ।  
अधिकारादिकं दीक्षा तथा सञ्ज्ञादिकं शिवे ॥ ९-१०३ ॥  
  
फलादिकं तथा प्रोक्तं किमन्यच्छ्रोतुमिच्छसि ।  
  
  
  
इति श्रीशक्तिसङ्गममहातन्त्रराजे उत्तरभागे प्रथमखण्डे   
श्रीमदक्षोभ्यमहोग्रतारासंवादे मेरुसंसाधनं नाम   
नवमः पटलः ॥ ९ ॥  
  
  
  
  
दशमः पटलः ।  
  
  
श्रीदेव्युवाच ।  
  
  
देवेश श्रोतुमिच्छामि पूर्वोक्तं च रहस्यकम् ।  
  
  
श्रीशिव उवाच ।  
  
  
शृणु देवि प्रवक्ष्यामि मेरुप्रस्तारनिर्णयम् ॥ १०-१ ॥  
  
कथ्यते परमेशानि मूलमारभ्य पार्वति ।  
एकाग्निं तु समारभ्य श्रीमेधान्तं महेश्वरि ॥ १०-२ ॥  
  
प्रस्तारः कथ्यते देवि पारम्पर्य्यक्रमेण च ।  
एकाग्निसाधनं चादौ सूर्यसञ्ज्ञाभिधः स तु ॥ १०-३ ॥  
  
पञ्चाग्निश्च ततो देवि चतुःकुण्डानि कारयेत् ।  
पञ्चमः सूर्य्यसञ्ज्ञः स्यान्नन्दाग्निं शृणु यत्नतः ॥ १०-४ ॥  
  
अष्टौ कुण्डान्यष्टदिक्षु नवमः सूर्य्यसञ्ज्ञकः ।  
द्वादशाग्निस्ततो देवि कुण्डान्येकादश क्रमात् ॥ १०-५ ॥  
  
द्वादशाग्निः सूर्य्यसञ्ज्ञस्तत्क्रमं शृणु पार्वति ।  
दक्षिणे वेदकुण्डानि प्रत्यक्प्राग्वह्नियुग्मतः ॥ १०-६ ॥  
  
उत्तरस्यामेककुण्डं प्राक्प्रत्यग्व्यत्यये तथा ।  
मेरुकुण्डानि देवेशि भेदद्वयक्रमेण च ॥ १०-७ ॥  
  
चत्वारिंशत्तथाष्टौ च तेषां न्यसनमुच्यते ।  
षट्कोणमादौ कृत्वा तु चाष्टकोणं ततश्चरेत् ॥ १०-८ ॥  
  
दशारं द्वादशारं च भुवनारक्रमेण तु ।  
वस्वारयुग्मं षट्कोणं दशारं वसुयुग्मकम् ॥ १०-९ ॥  
  
प्। ११५) वसुमेरुर्निगदितो मध्यमं शृणु पार्वति ।  
आदौ बिन्दुर्महेशानि चत्वरद्वितयं ततः ॥ १०-१० ॥  
  
तृतीयचत्वरे देवि चतुःकुण्डानि कारयेत् ।  
चतुर्थचत्वरे देवि वसुकुण्डानि कारयेत् ॥ १०-११ ॥  
  
बाणाख्यचत्वरे देवि कलाकुण्डानि कारयेत् ।  
अथ षष्ठचत्वरे तु कुण्डानां विंशतिश्चरेत् ॥ १०-१२ ॥  
  
सप्तमचत्वरे देवि चतुर्विंशति कारयेत् ।  
अष्टमे चत्वरे देवि चाष्टविंशति कारयेत् ॥ १०-१३ ॥  
  
सप्तकुण्डानि देवेशि सूर्यस्त्वेकोत्तरो मतः ।  
एकोत्तरक्रमे देवि महाकालमतं शृणु ॥ १०-१४ ॥  
  
आदौ बिन्दुं प्रविन्यस्य द्वितीये कुण्डयुग्मकम् ।  
तृतीये वेदसङ्ख्यानि चतुर्थे ऋतुसङ्ख्यकम् ॥ १०-१५ ॥  
  
पञ्चमे वसुसङ्ख्यानि षष्ठे तु द्वादशैव तु ।  
प्राक् प्रत्यक् च प्रकुर्वीत दक्षवामे तु वेदकम् ॥ १०-१६ ॥  
  
दक्षवामेऽठवा देवि वसुकुण्डानि कारयेत् ।  
प्राग्या मलं तथा प्रत्यक् कारयेत् परमेश्वरि ॥ १०-१७ ॥  
  
गिरिसङ्ख्याचत्वरे तु कुण्डविंशतिकं चरेत् ।  
अष्टमे चत्वरे देवि कुण्डद्वाविंशतिं चरेत् ॥ १०-१८ ॥  
  
प्राच्यां तु गिरिसङ्ख्यानि तत्साम्मुख्ये तु सप्त वै ।  
दक्षे तु वेदसङ्ख्यानि तत्साम्मुख्ये तु दक्षवत् ॥ १०-१९ ॥  
  
दक्षवामे च देवेशि गिरिसङ्ख्यानि कारयेत् ।  
तदा प्राच्यां प्रतीच्यां च वेदसङ्ख्यानि कारयेत् ॥ १०-२० ॥  
  
एवं मिलित्वा देवेशि कुण्डानि दिग्युगद्वियुक् ।  
प्। ११६) नवमे चत्वरे देवि षड्विंशतिः प्रकल्पयेत् ॥ १०-२१ ॥  
  
प्राच्यां तु वसुसङ्ख्यानि प्रतीच्यां वसुसङ्ख्यकम् ।  
दक्षिणे बाणसङ्ख्यानि तूत्तरे दक्षवद्भवेत् ॥ १०-२२ ॥  
  
दक्षोत्तरेऽथवा देवि वसुसङ्ख्यानि कारयेत् ।  
दक्षे तु वसुसङ्ख्यानि वसुसङ्ख्यानि वामके ॥ १०-२३ ॥  
  
प्राच्यां तु बाणसङ्ख्यानि तत्साम्मुख्ये तु पूर्ववत् ।  
एवं मिलित्वा जानीहि शतकुण्डानि पार्वति ॥ १०-२४ ॥  
  
एकोत्तराख्यः सूर्य्यो हि किमन्यत् श्रोतुमिच्छसि ।  
कैलासाख्यक्रमेणायं मेरुः सङ्कथितो मया ॥ १०-२५ ॥  
  
शृङ्खलाख्यक्रमेणात्र कुण्डानि परिकल्पयेत् ।  
शुद्धकुण्डं शक्तिकुण्डं शिवशक्त्यात्मकं तथा ॥ १०-२६ ॥  
  
नवकुण्डीविधानेन कुण्डानि परिकल्पयेत् ।  
निर्वाणदीक्षिते देवि त्वष्टोत्तरशतैर्भवेत् ॥ १०-२७ ॥  
  
प्रथमचत्वरे देवि श्रीबिन्दुं पातयेत् प्रिये ।  
द्वितीयचत्वरे देवि कुण्डत्रितयमाचरेत् ॥ १०-२८ ॥  
  
तृतीयचत्वरे देवि वेदकुण्डानि कारयेत् ।  
चतुर्थचत्वरे देवि वसुकुण्डानि कारयेत् ॥ १०-२९ ॥  
  
बाणाख्यचत्वरे देवि कलासङ्ख्यानि कारयेत् ।  
ऋत्वाख्यचत्वरे देवि कुण्डविंशतिकं चरेत् ॥ १०-३० ॥  
  
ऋष्याख्यचत्वरे देवि तत्त्वसङ्ख्यानि कारयेत् ।  
वस्वाख्यचत्वरे देवि द्वात्रिंशत्कुण्डसंहृतिः ॥ १०-३१ ॥  
  
शतं सप्त च कुण्डानि त्वष्टमः सूर्य ईरितः ।  
अक्षोभ्यस्य मतं देवि शृणु यत्नेन साम्प्रतम् ॥ १०-३२ ॥  
  
बिन्दुस्थानं भवेदादौ द्वितीये चत्वरे चरेत् ।  
प्। ११७) तृतीयचत्वरे देवि वेदकुण्डानि कारयेत् ॥ १०-३३ ॥  
  
चतुर्थचत्वरे देवि वसुसङ्ख्यानि कारयेत् ।  
रत्नाख्यचत्वरे देवि कलाकुण्डानि कारयेत् ॥ १०-३४ ॥  
  
अथ षष्ठचत्वरे तु कुण्डविंशतिकं चरेत् ।  
सप्तमचत्वरे देवि मर्म्मसङ्ख्यानि कारयेत् ॥ १०-३५ ॥  
  
अथाष्टमे चत्वरे च द्वात्रिंशत्कुण्डसंहृतिः ।  
अथ नीलामते देवि नवचत्वरभेदतः ॥ १०-३६ ॥  
  
तत्रादिचत्वरे देवि बिन्दुस्थानं प्रकीर्त्तितम् ।  
द्वितीयचत्वरे देवि चन्द्रसङ्ख्यानि कारयेत् ॥ १०-३७ ॥  
  
तृतीयचत्वरे देवि वह्निसङ्ख्यानि कारयेत् ।  
चतुर्थचत्वरे देवि वेदसङ्ख्यानि कारयेत् ॥ १०-३८ ॥  
  
भूताख्यचत्वरे देवि वसुसङ्ख्यानि कारयेत् ।  
रसाख्यचत्वरे देवि कलासङ्ख्यानि कारयेत् ॥ १०-३९ ॥  
  
ऋष्याख्यचत्वरे देवि कुण्डानां विंशतिश्चरेत् ।  
अष्टमचत्वरे देवि तत्त्वसङ्ख्यानि कारयेत् ॥ १०-४० ॥  
  
नवमचत्वरे देवि द्वात्रिंशत्कुण्डसंहृतिः ।  
तृतीयमेरुं वक्ष्यामि नवोत्तरक्रमे शिवे ॥ १०-४१ ॥  
  
प्रथमचत्वरे देवि बिन्दुस्थानं प्रकीर्त्तितम् ।  
द्वितीयचत्वरे देवि पूर्ववन्नेत्रसङ्ख्यकम् ॥ १०-४२ ॥   
  
तृतीयचत्वरे देवि वेदसङ्ख्यानि कारयेत् ।  
चतुर्थचत्वरे देवि रससङ्ख्यानि कारयेत् ॥ १०-४३ ॥  
  
पञ्चमचत्वरे देवि वसुसङ्ख्यानि कारयेत् ।  
षष्ठे देवि कलाख्यानि दिग्युगं सप्तमे भवेत् ॥ १०-४४ ॥  
  
अष्टमे तत्त्वसङ्ख्यानि मर्म्मसङ्ख्या तु रन्ध्रके ।  
प्। ११८) नवोत्तरक्रमेणैव मेरूणां त्रितयं शिवे ॥ १०-४५ ॥  
  
त्रयाणामधिकारोऽस्ति कलौ तु यस्य कस्यचित् ।  
अधिकारविहीनस्य नेदं साधनमीरितम् ॥ १०-४६ ॥  
  
इति सङ्क्षेपतः प्रोक्तं करालाख्यमतं शृणु ।  
अष्टोत्तरशताख्यं तु मेरुं संशृणु पार्वति ॥ १०-४७ ॥  
  
आदौ बिन्दुं विधायाथ ततः कुण्डत्रयं चरेत् ।  
तृतीयचत्वरे देवि कलासङ्ख्यानि कारयेत् ॥ १०-४८ ॥  
  
चतुर्थचत्वरे देवि ऋतुसङ्ख्यानि कारयेत् ।  
बाणाख्यचत्वरे देवि वसुसङ्ख्यानि कारयेत् ॥ १०-४९ ॥  
  
ऋत्वाख्यचत्वरे देवि कलासङ्ख्यानि कारयेत् ।  
गिरिसङ्ख्याचत्वरे तु विंशत्सङ्ख्या तु कारयेत् ॥ १०-५० ॥  
  
रन्ध्राख्यचत्वरे देवि षड्विंशानि प्रकल्पयेत् ।  
चतुर्विंशतिकुण्डानि पूर्ववत् कारयेत् प्रिये ॥ १०-५१ ॥  
  
कुण्डयुग्मं प्रकूर्वीत दक्षिणोत्तरतः शिवे ।  
प्राक् प्रत्यक् वा प्रकर्त्तव्यं कुण्डयुग्मं महेश्वरि ॥ १०-५२ ॥  
  
अष्टमः सूर्य्यसञ्ज्ञः स्यादेवमष्टोत्तरम् शतम् ।  
रत्नगर्भक्रमेणैव मेरुं शृणु महेश्वरि ॥ १०-५३ ॥  
  
आदौ बिन्दुं प्रविन्यस्य द्वितीये कुण्डयुग्मकम् ।  
पृष्ठाग्रतः पार्श्वतो वा कुण्डयोग्मं प्रविन्यसेत् ॥ १०-५४ ॥  
  
कुण्डत्रयं तृतीये तु योनिवत् विन्यसेच्छिवे ।  
चतुर्थचत्वरे देवि ऋतुसङ्ख्यानि कारयेत् ॥ १०-५५ ॥  
  
बाणाख्यचत्वरे देवि वसुकुण्डानि कारयेत् ।  
रसाख्यचत्वरे देवि कलाकुण्डानि कारयेत् ॥ १०-५६ ॥  
  
मुनिसङ्ख्याचत्वरे तु कुण्डविंशतिकं चरेत् ।  
प्। ११९) वसुसङ्ख्याचत्वरे तु कुण्डविंशति कारयेत् ॥ १०-५७ ॥  
  
रन्ध्राख्यचत्वरे देवि मर्म्मसङ्ख्यानि कारयेत् ।  
शतं सप्त तु कुण्डानि जातानि परमेश्वरि ॥ १०-५८ ॥  
  
अष्टमः सूर्य्य इत्युक्तस्त्वेवमष्टोत्तरं शतम् ।  
चत्वराणां पताकानां तथा षट्शाम्भवस्य च ॥ १०-५९ ॥  
  
तोरणानां लक्षणं तु कथ्यते शृणु साम्प्रतम् ।  
क्रमात्क्रमादुन्नतोऽपि द्विद्विक्रमप्रभेदतः ॥ १०-६० ॥  
  
त्रित्रिक्रमादुन्नतः स्याद्वितस्तिक्रमभेदतः ।  
उच्छ्रायो हस्तमात्रं स्यात् त्रिगुणा एव हि प्रिये ॥ १०-६१ ॥  
  
आयामः परमेशानि चतुर्विंशवितस्तियुक् ।  
वंशः प्रोक्तो महेशानि क्रमान्मण्डपवर्धनम् ॥ १०-६२ ॥  
  
पताकानां चतुःषष्टिस्तत्त्वसङ्ख्यानि वा प्रिये ।  
पनसाश्वत्थचूतेन करवीरैश्च कैतकैः ॥ १०-६३ ॥  
  
नानाचित्रविचित्रैश्च तोरणानि प्रकल्पयेत् ।  
जम्बुदाडिम बिल्वाद्यैर्बीजपूरैस्तथाम्बरैः ॥ १०-६४ ॥  
  
नववर्णमयैर्द्रव्यैश्चत्वराणां विभूषणम् ।  
वामक्रमेण देवेशि दक्षमार्गक्रमेण च ॥ १०-६५ ॥  
  
बिन्दुसर्गान्वितं कृत्वा सृष्टिसंहारतोऽपि वा ।  
अष्टवर्गक्रमेणैव अष्टोत्तरकलाक्रमात् ॥ १०-६६ ॥  
  
पूजयेत्तत्र देवेशि स्वस्तिवाचनसंयुतः ।  
महाविद्यामण्डलं च वियामण्डलमेव च ॥ १०-६७ ॥  
  
चतुर्द्वीप क्रमेणैव चतुर्वेदक्रमेण च ।  
चतुर्द्वारं तु सम्पूज्य बहिः प्राकारचिन्तनम् ॥ १०-६८ ॥  
  
प्। १२०) महाश्मशानं सञ्चिन्त्य तत्र देवीं विचिन्तयेत् ।  
एवं यः कुरुते देवि होमद्रव्यं च देववत् ॥ १०-६९ ॥  
  
यत्प्राप्तम् ऋतुभेदेन कालभेदेन पार्वति ।  
पुष्पं फलानि धान्यानि यत्किञ्चिज्जगतीगतम् ॥ १०-७० ॥  
  
तत्तत्र होमयेद्देवि सर्वसिद्धीश्वरो भवेत् ।  
आचार्यं तोषयेद्यत्नाद्गुरुं यत्नेन पूजयेत् ॥ १०-७१ ॥  
  
ब्रह्मणान् पूजयेत् पश्चात् स्वर्णरत्नाम्बरादिभिः ।  
अष्टाष्टकं चरेत्तत्र सर्वसिद्धीश्वरो भवेत् ॥ १०-७२ ॥  
  
दुन्दुभीनां द्वादशं तु द्वारि कोणे प्रवादयेत् ।  
नानावादित्रघोषाद्यैश्चतुर्विंशतिवाद्यतः ॥ १०-७३ ॥  
  
गन्धर्वनीलवेषं वा कृत्वा सिद्धीश्वरो भवेत् ।  
षट्पारायणमासाद्य सर्वसिद्धीश्वरो भवेत् ॥ १०-७४ ॥  
  
ब्रह्माण्डगोलके याश्च याः काश्चिज्जगतीतले ।  
समस्ताः सिद्धयो देवि तस्य पादगता भवेत् ॥ १०-७५ ॥  
  
रहस्यातिरहस्यं च गोपनीयं स्वयोनिवत् ।  
सपताकादुन्दुभिर्वा गले धारणयोगतः ॥ १०-७६ ॥  
  
शक्रकर्त्ता भवेत् सोऽपि धनदः किङ्करो गृहे ।  
इति सङ्क्षेपतः प्रोक्तं किमन्यत् श्रोतुमिच्छसि ॥ १०-७७ ॥  
  
  
  
इति श्रीशक्तिसङ्गममहातन्त्रराजे उत्तरभागे प्रथमखण्डे   
श्रीमदक्षोभ्यमहोग्रतारासंवादे मेरुकथनं नाम   
दशमः पटलः ॥ १० ॥  
  
  
  
  
एकादशः पटलः ।  
  
  
श्रीदेव्युवाच ।  
  
  
देवेश श्रोतुमिच्छामि रहस्यातिरहस्यकम् ।  
  
  
श्रीशिव उवाच ।  
  
  
रहस्यं कथ्यते देवि शृणु सावहिता भव ॥ ११-१ ॥  
  
दलाकाराणि सर्वाणि कुण्डानि कारयेत् प्रिये ।  
किंवा श्रीचक्रवत्कार्यं तत्क्रमं शृणु पार्वति ॥ ११-२ ॥  
  
चत्वरा नव वै कार्याः प्रथमे बिन्दुसङ्गमः ।  
तत्र त्रिकोणं कर्त्तव्यमष्टारं तदनन्तरम् ॥ ११-३ ॥  
  
ततो दशारं देवेशि द्वितीयं च दशारकम् ।  
मन्वस्त्रं च ततः कार्य्यं ततो नागदलं शिवे ॥ ११-४ ॥  
  
षोडशाख्यदलं देवि ततो वृत्तत्रयं लिखेत् ।  
चतुर्द्वारोपशोभाढ्यं श्रीचक्रं मेरुरूपकम् ॥ ११-५ ॥  
  
क्रमात् क्रमादुन्नतं तु कृत्वा विरचयेत् सुधीः ।  
तत्रोपरि महेशानि मण्डपं रचयेत्ततः ॥ ११-६ ॥  
  
नव कुण्डानि जायन्ते तत्रैव क्रमशः शिवे ।  
तत्राग्निं चैव प्रज्वाल्य सुन्दरीध्यानपूर्वकम् ॥ ११-७ ॥  
  
तदायुधविभूषाढ्यं मेरुं श्रीसर्वतोमुखम् ।  
महामेरुरयं देवि दलाकारं तु कारयेत् ॥ ११-८ ॥  
  
निःसप्तसु दलाकारं कीर्त्तितं परमेश्वरि ।  
एवं करोति यो देवि सर्वसिद्धीश्वरो भवेत् ॥ ११-९ ॥  
  
प्। १२२) सप्तत्रिंशच्चत्वरान् हि क्रमात् क्रमगतं चरेत् ।  
सृष्टिसंहारमार्गेण कालचक्रं द्विधा भवेत् ॥ ११-१० ॥  
  
सृष्टिसंहारमार्गेण मुख्यशाम्भवयोगतः ।  
चतुर्विधो निगदितः कालचक्रं समाचरेत् ॥ ११-११ ॥  
  
तत्रोपरि महेशानि श्रीविद्याचक्रमुत्तमम् ।  
पराचक्रं ततो देवि ततः षट्शाम्भवाभिधम् ॥ ११-१२ ॥  
  
चतुर्विधं यद्गदितं संवर्तेशक्रमे शृणु ।  
चत्वरं पुरुषाकारं कलाबाहुमितं शिवे ॥ ११-१३ ॥  
  
उत्तरोत्तरतोच्चत्वं किं वा पुरुषसंहृतिः ।   
षट्पञ्चाशद्भवेदादौ नवकुण्डक्रमेण ॥ ११-१४ ॥  
  
द्वितीये तु द्विपञ्चाशत् द्विषष्टिस्तु तृतीयके ।  
पञ्चाशद्वेदप्रमिता चतुर्थे परमेश्वरि ॥ ११-१५ ॥  
  
द्विसप्ततिः पञ्चमे तु चतुःषष्टिस्तु षट्क्रमे ।  
शिरोबिन्दुर्महेशानि संवर्तेशं प्रपूजयेत् ॥ ११-१६ ॥  
  
अथवान्यप्रकारेण क्रममन्यं शृणु प्रिये ।  
सूर्य्यसङ्ख्याचत्वराणि कृत्वा यत्नेन पार्वति ॥ ११-१७ ॥  
  
तत्र कुण्डानि देवेशि रचयेत् क्रमतः शिवे ।  
आदौ बिन्दुर्महेशानि द्वितीये वह्निकुण्डकम् ॥ ११-१८ ॥  
  
तृतीयचत्वरे देवि रससङ्ख्यानि कारयेत् ।  
चतुर्थे वसुसङ्ख्यानि कलासङ्ख्यानि पञ्चमे ॥ ११-१९ ॥  
  
षष्ठे द्वाविंशति शिवे त्रिंशत् कुण्डानि सप्तमे ।  
चतुस्त्रिंशति देवेशि वसुसङ्ख्याभिधे भवेत् ॥ ११-२० ॥  
  
अष्टत्रिंशद्रन्ध्रसङ्ख्ये द्विचत्वारिंशच्च दिक्क्रमे ।  
चत्वारिंशत्तथाष्टौ च रुद्रसङ्ख्याभिधे भवेत् ॥ ११-२१ ॥  
  
प्। १२३) द्वादशे पञ्चपञ्चाशत् कामसङ्ख्याभिधं शृणु ।  
पञ्चाशद्वसुसङ्ख्यानि यथायोगेन कारयेत् ॥ ११-२२ ॥  
  
शाम्भवाख्यो महामेरुर्महासाम्राज्यदायकः ।  
तस्य विज्ञानमात्रेण त्रैलोक्यविजयी भवेत् ॥ ११-२३ ॥  
  
इति सङ्क्षेपतः प्रोक्तं रहस्यातिरहस्यकम् ।  
गोपनीयं गोपनीयं गोपनीयं स्वयोनिवत् ॥ ११-२४ ॥  
  
स ज्ञानी स च विज्ञानी सर्वदेवरहस्यवित् ।  
तारिण्यास्तु चतुःषोढा काल्यास्तु पञ्चषोढिका ॥ ११-२५ ॥  
  
सुन्दर्याः पञ्चषोढा च विन्यस्तव्या प्रयत्नतः ।  
शक्तिन्यासे भवेदेकश्चक्रन्यासेषु भिन्नता ॥ ११-२६ ॥  
  
सर्वमेकं महेशानि शक्तिसङ्ख्य(?)तन्त्रके ।  
पूर्णाभिषेकमारभ्य दिव्यसाम्राज्यतः शिवे ॥ ११-२७ ॥  
  
योगोऽयं गदितो देवि रहस्यातिरहस्यकृत् ।  
अहो धन्यवतां धन्यो दिव्यसाम्राज्यविन्नरः ॥ ११-२८ ॥  
  
पूर्णाभिषेकसंयुक्तो न प्रणाम समाचरेत् ।  
सर्वदा ध्यानसम्पन्न सदा * * तत्परः (?) ॥ ११-२९ ॥  
  
तत्त्वचिन्तापरो भूत्वा देवरूपो नरो भवेत् ।  
आस्तिक्यं मनसः स्थैर्य्यं दातृत्वं च दयालुता ॥ ११-३० ॥  
  
गुरुभक्तिर्देवभक्तिर्भक्तभक्तिपरो भवेत् ।  
परापवादं तद्द्रोहं परनिन्दां विवर्जयेत् ॥ ११-३१ ॥  
  
स्त्रीषु निन्दां प्रहारं च सर्वथा परिवर्जयेत् ।  
परद्रव्यं परस्त्रीं च परान्नं सर्वथा त्यजेत् ॥ ११-३२ ॥  
  
परशक्तिं वर्जयेच्च परहस्तं विवर्जयेत् ।  
प्। १२४) एकान्ते निवसेन्नित्यं पर्वते च विशेषतः ॥ ११-३३ ॥  
  
योषिद्रूपं स्मरेत् सर्वं जगदेतच्चराचरम् ।  
सदानन्दपरो भूत्वा देव्यानन्दपरायणः ॥ ११-३४ ॥  
  
सिन्दूरतिलको स्वच्छः स्वेच्छाचारी जितेन्द्रियः ।  
क्रोधं लोभं मदं दम्भं मात्सर्यं चञ्चलत्वताम् ॥ ११-३५   
॥  
  
वार्त्तालापं वर्जयेच्च बहुवार्तां विशेषतः ।  
आसनस्य जयं देवि तथा निद्राजयं शिवे ॥ ११-३६ ॥  
  
इन्द्रियाणां जयं देवि सर्वथा कारयेद्बुधः ।  
आहारस्य जयं देवि खेचरीमुद्रिकां भजेत् ॥ ११-३७ ॥  
  
यत्र कुत्र वसेन्नित्यं यत्र कुत्र स्मरेच्छिवाम् ।  
पूजयेद्विपिने घोरे कामिनीमण्डले शिवे ॥ ११-३८ ॥  
  
वेश्यामण्डलगो भूत्वा सर्वदा चिन्तयेच्छिवाम् ।  
मितवाक्यो मिताहारो मितग्रासी महोत्तमः ॥ ११-३९ ॥  
  
तेजोरूपं तु सम्भाव्य जगदेतच्चराचरम् ।  
विभाव्य प्रजपेन्नित्यं मायां यत्नेन सन्त्यजेत् ॥ ११-४० ॥  
  
कोऽहं कस्य किमात्मत्वं किंरूपोऽहं कथं स्थितिः ।  
कुत्रोत्पन्नः कथं जातः किंरूपः किं ममास्ति च ॥ ११-४१ ॥  
  
किमाज्ञप्तमिति ध्यात्वा सर्वं तु तृणवत्त्यजेत् ।  
अहं तारा भवाम्यद्य तारारूपोऽहमेव सा ॥ ११-४२ ॥  
  
तत्कृतं कारितं यद्यत्सूचितं स्मारितं च यत् ।  
प्रेरितं दर्शितं यद्यद्दापितं दीयते च यत् ॥ ११-४३ ॥  
  
तया तत् क्रियते सर्वं नान्यः कर्त्तास्ति भूतले ।  
प्। १२५) पूर्णाभिषेकसंयुक्तो यस्मिन्देशे विराजते ॥ ११-४४ ॥  
  
स देशो धन्यतां याति समन्ताल्लक्षयोजनम् ।  
पूर्णाभिषेकहीनानां दीक्षा नहि फलप्रदा ॥ ११-४५ ॥  
  
सुखदुःखे समे कृत्वा लाभालाभौ जयाजयौ ।  
शीतोष्णसमतां कृत्वा सदा तद्गतमानसः ॥ ११-४६ ॥  
  
देवतायां लयं कृत्वा देवरूपो नरो भवेत् ।  
पूर्णाभिषेकहीनानां दीक्षा पूजा च निष्फला ॥ ११-४७ ॥  
  
आशीर्ग्राह्या महेशानि पूर्णदीक्षायुतस्य च ।  
तन्नतिर्नैव सङ्ग्राह्या तत्तोषं च समाचरेत् ॥ ११-४८ ॥  
  
तस्य तोषणमात्रेण सन्तुष्टाः सर्वदेवताः ।  
सर्वमन्त्राधिकारो हि तस्य हस्ते व्यवस्थितः ॥ ११-४९ ॥  
  
महाविद्यास्वरूपो हि स एव परिकीर्त्तितः ।  
नीला वक्त्रे वसेत्तस्य काली हस्तगता भवेत् ॥ ११-५० ॥  
  
सुन्दरी गेहगा तस्य कमला नेत्रगोचरा ।  
बगला तस्य क्रोधे तु बालाम्बा हृदये स्थिता ॥ ११-५१ ॥  
  
एवमन्या महाविद्या सिद्धविद्याश्च पार्वति ।  
सर्वास्तद्धस्तगा देवि नात्र कार्य्या विचारणा ॥ ११-५२ ॥  
  
पूर्णाभिषेकयुक्तस्य न कोपं कारयेत् शिवे ।  
तस्य कोपेन देवेशि जगदेतद्विनश्यति ॥ ११-५३ ॥  
  
तस्य तोषणामात्रेण त्रैलोक्यं रक्षितं भवेत् ।  
पञ्चवर्षभवो बालः पूर्णदीक्षासमन्वितः ॥ ११-५४ ॥  
  
सर्वज्येष्ठो महेशानि न ज्येष्ठो वयसाऽधिकः ।  
अपि चण्डालजातिस्तु पूर्णदीक्षासमन्वितः ॥ ११-५५ ॥  
  
प्। १२६) ब्राह्मणादपि स ज्येष्ठो दीक्षामार्गाख्यकर्मणि ।  
न वयस्त्वे न जातित्वे न विद्यात्वे महेश्वरि ॥ ११-५६ ॥  
  
पण्डितत्वे न देवेशि राज्यत्वे नापि पार्वति ।  
तस्यापमानो देवेशि न कर्त्तव्यः कदाचन ॥ ११-५७ ॥  
  
प्रमादात्कुरुते यस्तु तस्य पातो भविष्यति ।  
अज्ञानात् मोहतो दम्भात् गर्वादपि महेश्वरि ॥ ११-५८ ॥  
  
सदा तं पूजयेद्यत्नान्नान्यथा तारिणीवचः ।  
तस्य नाशं करिष्यामि ताराहं भैरवेण च ॥ ११-५९ ॥  
  
पूर्णाभिषेकयुक्तस्य स्थापनं देववच्चरेत् ।  
यथा देवालये देवः सदा वसति पार्वति ॥ ११-६० ॥  
  
तथा पूर्णायुते देवि विद्या तिष्ठति सर्वदा ।  
गोपनीयं गोपनीयं गोपनीयं स्वयोनिवत् ॥ ११-६१ ॥  
  
इति सङ्क्षेपतः प्रोक्तं किमन्यत् श्रोतुमिच्छसि ।  
  
  
इति श्रीशक्तिसङ्गममहातन्त्रराजे उत्तरभागे प्रथमखण्डे   
श्रीमदक्षोभ्यमहोग्रतारासंवादे षट्शाम्भवमेरुविधौ   
सिद्धमतरहस्यं नाम एकादशः पटलः ॥ ११ ॥  
  
  
  
  
  
द्वादशः पटलः ।  
  
  
श्रीदेव्युवाच ।  
  
  
देवेश श्रोतुमिच्छामि रहस्यातिरहस्यकम् ।  
पूर्वं संसूचितं यन्मे तन्मे कथय शङ्कर ॥ १२-१ ॥  
  
  
श्रीशिव उवाच ।  
  
  
रहस्यातिरहस्यं च तारायोगरहस्यकम् ।  
कथ्यते देवदेवेशि शृणु सावहिता भव ॥ १२-२ ॥  
  
तारायोगो योग एव तथा ताराजपो जपः ।  
तारामन्त्रो महामन्त्रोत्तमोत्तमः ॥ १२-३ ॥  
  
स धन्यः स च विज्ञानी स व्रती स च दीक्षितः ।  
स चात्मा स महादेवः सर्वदेवाधिकः प्रभुः ॥ १२-४ ॥  
  
परमात्मा स एवात्र सर्वदेवनमस्कृतः ।  
स दर्शनी स विज्ञानी ब्रह्मानन्दपरायणः ॥ १२-५ ॥  
  
तस्यैव जननी धन्या पिता तस्य सुरोपमः ।  
ताराजापी पूर्णदीक्षासंयुक्तस्तारिणी स्वयम् ॥ १२-६ ॥  
  
सर्वेश्वरः सर्वगश्च सर्वमन्त्रपरायणः ।  
सर्वतन्त्रार्थवेत्ता च सर्वतन्त्रपरायणः ॥ १२-७ ॥  
  
पञ्चपारायणासक्तः पञ्चरत्नप्रजापकः ।  
यं कञ्चिन्मन्त्रमालोक्य जपेद्दीक्षायुतो यदि ॥ १२-८ ॥  
  
ततः सिद्धिर्विजानीयात् नात्र कार्य्या विचारणा ।  
पुस्तके लिखिता मन्त्रा जपे जापे न सिद्धिदाः ॥ १२-९ ॥  
  
प्। १२८) तस्य दर्शनमात्रेण मन्त्रक्षोभविनाशनम् ।  
मूको जडोऽपि देवेशि पूर्णदीक्षायुतस्य च ॥ १२-१० ॥  
  
जलं वस्त्रं स्पृशेद्यो हि महाकविवरो भवेत् ।  
सिद्धमन्त्रं पुरस्कृत्य तारायाः परमेश्वरि ॥ १२-११ ॥  
  
घटे हस्तं यदा दद्यात् तदा घटसरस्वती ।  
सर्वं वदति देवेशि प्रहरद्वयमेव च ॥ १२-१२ ॥  
  
एतद्योगफलं प्रोक्तं तव प्रीत्या महेश्वरि ।  
इतोऽपि वाच्यं किं देवि किमन्यत् श्रोतुमिच्छसि ॥ १२-१३ ॥  
  
  
श्रीदेव्युवाच ।  
  
  
देवेश श्रोतुमिच्छामि पूर्वोक्तं यद्रहस्यकम् ।  
  
  
श्रीशिव उवाच ।  
  
  
रहस्यातिरहस्यं च तव प्रीत्या निगद्यते ॥ १२-१४ ॥  
  
महापदि महाघोरे प्राप्ते प्राणस्य सङ्कटे ।  
राज्यहानौ द्रव्यनाशे सुतनाशे समागते ॥ १२-१५ ॥  
  
महामारीभये प्राप्ते राष्ट्रभङ्गे महेश्वरि ।  
राज्यरक्षणयोगं च परराज्यविनाशकम् ॥ १२-१६ ॥  
  
महाप्रीतिकरं योगं षट्कर्मसाधनं परम् ।  
तत् कथ्यते महेशानि शृणु सावहिता भव ॥ १२-१७ ॥  
  
आदौ पञ्चाक्षरीं तारां कुल्लुकासहितां जपेत् ।  
अधिष्ठात्री चण्डघण्टा कूर्चबीजाह्वया परा ॥ १२-१८ ॥  
  
काल्याः शक्तिः सैव शिवे ताराबीजं तदेव तु ।  
तारा प्रणवनामाख्या तदेव परिकीर्त्तितम् ॥ १२-१९ ॥  
  
छिन्ना चैकाक्षरीमन्त्रः स एव परिकीर्त्तितः ।  
प्। १२९) एकस्मिन् त्रितये देवि महाक्रोधाभिधं ततः ॥ १२-२० ॥  
  
चतुर्विद्यारूपधरं कूर्चबीजाह्वयं शिवे ।  
चण्डघण्टेति विख्याता कूर्चबीजाह्वया भवेत् ॥ १२-२१ ॥  
  
केवलं यस्य जापेन त्रिशक्तिजपभाग्भवेत् ।  
कूर्चबीजं परं शक्तिरन्त्यं कीलकमुच्यते ॥ १२-२२ ॥  
  
यथा प्रीत्या महेशानि त्रिशक्तिर्देवता मता ।  
कालीबीजं तथा तारा छिन्ना चैकाक्षरी तथा ॥ १२-२३ ॥  
  
त्र्यक्षरी परमा विद्या त्रैलोक्यविजयाभिधा ।  
तारा काली तथा छिन्ना तारा छिन्ना च कालिका ॥ १२-२४ ॥  
  
काली छिन्ना तथा तारा छिन्ना काली च तारिणी ।  
छिन्ना तारा कालिका च षट्भेदा विजया कला ॥ १२-२५ ॥  
  
मन्त्रश्रवणसन्तुष्टा त्रैलोक्यराज्यदायिनी ।  
देवता तारिणी पूर्वा प्रतिदेवी तु घण्टिका ॥ १२-२६ ॥  
  
अधिदेवी तु विजया त्र्यक्षरी परमा कला ।  
यद्बीजमादौ देवेशि तदेवायुधभूषणे ॥ १२-२७ ॥  
  
मध्यबीजं स्वरूपं स्यादन्त्यबीजं च वाहनम् ।  
नवाक्षरी परा विद्या वेदार्णा वा महेश्वरि ॥ १२-२८ ॥  
  
त्रिंशदर्णा महातारा त्रिशक्तेर्मुखमीरितम् ।  
त्रैलोक्यविजया विद्या स्मृतमात्रवरप्रदा ॥ १२-२९ ॥  
  
त्रैलोक्यविजयास्त्राख्यं तदेव परिकीर्त्तितम् ।  
यद्बीजमादौ देवेशि तदेव यन्त्रमीरितम् ॥ १२-३० ॥  
  
अथवा यत्र भक्तिः स्यात्तत्पीठे पूजनं शिवे ।  
एतत्प्रयोगे देवेशि छिन्नाबाणः प्रकीर्त्तितः ॥ १२-३१ ॥  
  
प्। १३०) संहारास्त्रं महेशानि बाणाग्रं परिकीर्त्तितम् ।  
सैव चार्द्रपटी विद्या शुष्कवस्त्रा तु जीवहा ॥ १२-३२ ॥  
  
शुभाशुभप्रवक्ता तु श्रीवार्ताकथनी भवेत् ।  
त्रैलोक्यवार्त्ताकथनी महापद्मावती कला ॥ १२-३३ ॥  
  
ऊनविंशाक्षरी विद्या त्रैलोक्यज्ञानगोचरा ।  
किञ्चिज्जपेन्मूलविद्यां तदान्यां प्रजपेत् शिवे ॥ १२-३४ ॥  
  
सर्वासां तु महेशानि जपपूजादिकं बलिम् ।  
अनुलेपनगन्धं च दद्याद्यत्नेन पार्वति ॥ १२-३५ ॥  
  
त्रिमासाभ्यासयोगेन उदयास्तमितं जपेत् ।  
चलस्थिरासनत्वेन यज्जातं तन्निवेदयेत् ॥ १२-३६ ॥  
  
एतत्प्रयोगयोगेन किं तद्यन्न करे स्थितम् ।  
साम्राज्यमुद्रिकायोगात् किन्न सिध्यति भूतले ॥ १२-३७ ॥  
  
काली तारामयी प्रोक्ता वटुकस्य स्वरूपिणी ।  
प्रणवं च तथा माया सम्बद्धदानयुग्मकम् ॥ १२-३८ ॥  
  
कुरुयुग्मं बीजयुग्मं स्वाह्यता(?) चैकविंशतिः ।  
एतस्य धारिणी देवी पताकास्थानगोचरा ॥ १२-३९ ॥  
  
पताकायां लिखेद्यन्त्रं बटुकं मध्यकोष्ठके ।  
बटुकं बालवेषं च नागयज्ञोपवीतिनम् ॥ १२-४० ॥  
  
कपालशूलभूषाढ्यं स्वयूथैः परिवेष्टितम् ।  
कुक्कुरैर्नववर्णैश्च वेष्टितं ब्रह्मरूपिणम् ॥ १२-४१ ॥  
  
द्वादशारस्थितं देवं प्रत्यक्षफलदं कलौ ।  
प्रेतासनसमासीनं त्रैलोक्यजयदं विभुम् ॥ १२-४२ ॥  
  
एतत्पताकां सन्धार्य्य त्रैलोक्यविजयी भवेत् ।  
प्। १३१) महाराज्यपदं जित्वा त्रैलोक्यविजयी भवेत् ॥ १२-४३ ॥  
  
पञ्चाङ्गाख्यपुरश्चर्य्याक्रमेण तु विशेषतः ।  
कृष्णसारं च हरिणं जातिमात्रं परित्यजेत् ॥ १२-४४ ॥  
  
कुञ्जरं च हयं नारं प्रीत्यर्थं तारिणीमनोः ।  
बलिदानं प्रकुर्वीत यदेव पच्यते शिवे ॥ १२-४५ ॥  
  
महिषत्वेन कुष्माण्डं छागत्वेन तु कर्कटी ।  
बीजपूरं नरत्वेन रम्भापुष्पं हयः स्मृतः ॥ १२-४६ ॥  
  
मूलकं मत्स्यभेदेन यथायोगेन कारयेत् ।  
सात्त्विकं राजसं देवि तामसं तु तृतीयकम् ॥ १२-४७ ॥  
  
त्रिविधं बलिदानं तु कीर्त्तितं परमेश्वरि ।  
  
  
श्रीदेव्युवाच ।  
  
  
बटुके को विशेषोऽस्ति का शक्तिः किंस्वरूपधृक् ॥ १२-४८ ॥  
  
शिवशक्त्यात्मको वापि ब्रह्मविष्ण्वात्मकोऽपि वा ।  
भर्ता पुत्रोऽथवा भ्राता का क्रिया तद्वद प्रभो ॥ १२-४९ ॥  
  
अत्र मे संशयो जातः संशयं मेऽत्र नाशय ।  
  
  
श्रीशिव उवाच ।  
  
  
रहस्यातिरहस्यं च रहस्यातिरहस्यकम् ॥ १२-५० ॥  
  
कथं तत् कथ्यते देवि शपथं कुरु पार्वति ।  
  
  
श्रीदेव्युवाच ।  
  
  
शपे त्वच्चरणाभ्यां तु हिमाद्रिशिरसा शपे ॥ १२-५१ ॥  
  
स एव विमुखो भूयात् किमन्यैर्बहुजल्पितैः ।  
  
  
प्। १३२) श्रीशिव उवाच ।  
  
  
शपथेन प्रहृष्टोऽस्मि तत्कथा कथ्यते शृणु ॥ १२-५२ ॥  
  
वेतालाः प्रेतकुष्माण्डा यक्षराक्षसकिन्नराः ।  
ब्रह्मा विष्णुस्तथा रुद्रो ग्रहाश्चान्ये महेश्वरि ॥ १२-५३ ॥  
  
सञ्जाताः परमेशानि तैर्ग्रस्तं तु चराचरम् ।  
केचिद्विरिञ्चिं सेवन्ते शिवं विष्णुं तथापरे ॥ १२-५४ ॥  
  
महाविद्यां भजन्त्यन्ये न ते वै सिद्धिभागिनः ।  
वेतालाद्या महादेवि जपपूजादिहारकाः ॥ १२-५५ ॥  
  
तेषां विनाशनार्थाय भक्तानुग्रहणाय च ।  
बटुकोऽयं महेशानि ताराकाल्या विभावितः ॥ १२-५६ ॥  
  
पञ्चाशद्वै महापद्म महामन्त्रा महेश्वरि ।  
पञ्चाशत्कोटिगणना योगिनीनां तु कोटिशः ॥ १२-५७ ॥  
  
भैरवाणां कोटिकोटिर्महाविद्यास्त्वनेकशः ।  
त्रिखर्वसङ्ख्या तारा स्यात् काली दशार्बुदा शिवे ॥ १२-५८ ॥  
  
कलाकोटिप्रभेदा तु सुन्दरी तेन संयुता ।  
बाला त्रिकोटिसङ्ख्याभिश्छिन्ना षोडशखर्वतः ॥ १२-५९ ॥  
  
षट्त्रिंशल्लक्षब्रह्मास्त्रैश्चन्द्रषोडशमायुता ।  
कोटिद्वादशभिर्देवि भुवनांशेन पार्वती ॥ १२-६० ॥  
  
धूम्रकला लक्षभेदैः सिद्धविद्याख्यतत्त्वतः ।  
चतुरशीतिलक्षैश्च मातङ्गीमन्त्रतः शिवे ॥ १२-६१ ॥  
  
एतत् सर्वमयं तेजः सर्वब्रह्माण्डरूपधृक् ।  
सर्वतेजःसमुद्भूतं बटुरूपं सनातनम् ॥ १२-६२ ॥  
  
सत्त्वरजस्तमोयुतैः ब्रह्मविष्णुमहेश्वरैः ।  
तच्छक्तिभिर्महेशानि रूपत्रयधरं परम् ॥ १२-६३ ॥  
  
प्। १३३) तत्रापि दशधा भिन्नं बटुरूपं सनातनम् ।  
महोग्रतारया दत्तमुपवीतं महेश्वरि ॥ १२-६४ ॥  
  
कपालं छिन्नया दत्तं काल्या कालो निवेदितः ।  
दत्तं त्रिशूलं कालेन यन्मूले तु त्रिशक्तयः ॥ १२-६५ ॥  
  
काली तारा तथा छिन्ना शूलरूपेण सन्ति च ।  
अन्ये देवाः सिद्धयश्च यक्षगन्धर्वकिन्नराः ॥ १२-६६ ॥  
  
रूपं कौक्कुरमासाद्य सम्भजन्ति निरन्तरम् ।  
एवं बटुकरूपं तु सञ्जातं परमेश्वरि ॥ १२-६७ ॥  
  
यदारम्य धृतं रूपं बटुकाख्यं शिवेन तु ।  
तदा प्रभृति देवेशि वेतालाद्या न दुःखदाः ॥ १२-६८ ॥  
  
सिद्धिं संलेभिरे स्वां स्वां देवतादर्शनोत्सुकाः ।  
एवं तु बटुकं पूज्य वास्तुपूजार्थमेव वा ॥ १२-६९ ॥  
  
ये पूजयन्ति देवेशि ते नराः शिवरूपिणः ।  
सर्वसिद्धीश्वरा देवि साधकाः सम्भवन्ति च ॥ १२-७० ॥  
  
वेतालादेः किङ्करत्वं यक्षिणीपादुकागणः ।  
खड्गाञ्जनविलासाद्याः परकायप्रवेशनम् ॥ १२-७१ ॥  
  
तदारम्य महेशानि साधकस्य करे स्थितम् ।  
सर्वं तु शावराद्यन्तु यत्स्मृत्या करगं भवेत् ॥ १२-७२ ॥  
  
एवं तु बटुको जातः सर्वसिद्धिप्रदः शुभः ।  
दशविद्या योगरूपं समासाद्य वसन्ति च ॥ १२-७३ ॥  
  
ज्येष्ठी या दशमी शुद्धा दशयोगसमन्विता ।  
बटुकस्य तिथिः प्रोक्ता बटुकोत्पत्तिकारिणी ॥ १२-७४ ॥  
  
देव्याः पुत्रत्वतां यातो बटुकः परमेश्वरि ।  
त्वां विहाय च ये मां च सम्भवन्ति युगे युगे ॥ १२-७५ ॥  
  
प्। १३४) तेषां न सिद्धिर्देवेशि कोट्यर्बुदयुगैरपि ।  
खड्गशूलधरं काल्या तारायां पूर्वमीरितम् ॥ १२-७६ ॥  
  
द्विचतुर्वसुहस्ताढ्यं बटुकं परमेश्वरि ।  
रहस्यातिरहस्यं च रहस्यातिरहस्यकम् ॥ १२-७७ ॥  
  
सर्वसिद्धिप्रदो देवि सर्वसाम्राज्यदायकः ।  
सर्वापत्तारणो योगो स्वसैन्यरक्षकः परः ॥ १२-७८ ॥  
  
परसैन्यस्य राष्ट्रस्य विद्रावी नाशकः परः ।  
परराज्ये महेशानि नानोपद्रवकारकः ॥ १२-७९ ॥  
  
अहोरात्रेण देवेशि वीरसाधनयोगतः ।  
बटुकस्तु प्रसन्नः स्यात्तारा काली तथा शिवे ॥ १२-८० ॥  
  
अन्यप्रयोगा देवेशि क्वचित्सिद्ध्यन्ति वा न वा ।  
गोपनीयं गोपनीयं गोपनीयं स्वयोनिवत् ।  
इति सङ्क्षेपतः प्रोक्तं किमन्यत् श्रोतुमिच्छसि ॥ १२-८१ ॥  
  
  
इति श्रीशक्तिसङ्गममहातन्त्रराजे उत्तरभागे प्रथमखण्डे   
श्रीमदक्षोभ्यमहोग्रतारासंवादे तारासूक्ते सिद्धप्रयोगो   
नाम द्वादशः पटलः ॥ १२ ॥  
  
  
  
त्रयोदशः पटलः ।  
  
  
श्रीदेव्युवाच ।  
  
  
देवेश श्रोतुमिच्छामि वीररात्र्यादिनिर्णयम् ।  
  
  
श्रीशिव उवाच ।  
  
  
वीररात्रिर्महारात्रिः कालरात्रिस्तथैव च ॥ १३-१ ॥  
  
मोहरात्रिर्घोररात्रिः क्रोधरात्रिस्तथैव च ।  
तथैव चाबलारात्रिस्तारारात्रिस्तथैव च ॥ १३-२ ॥  
  
शिवरात्रिर्दिव्यरात्रिर्दारुणा च यथाक्रमात् ।  
कथ्यते परमेशानि शृणु सावहिता भव ॥ १३-३ ॥  
  
चतुर्दशीसङ्क्रमश्च कुलर्क्षकुलवासरः ।  
अर्धरात्रौ यथा योगो वीररात्रिः प्रकीर्त्तिता ॥ १३-४ ॥  
  
शुक्लाष्टमी चाश्विनस्य नवरात्रं तु तस्य वै ।  
महारात्रिर्महेशानि कालरात्रिं शृणु प्रिये ॥ १३-५ ॥  
  
दीपोत्सवं चतुर्द्दश्यां त्वमाया योग एव च ।  
कालरात्रिर्महेशानि ताराकालीप्रियङ्करी ॥ १३-६ ॥  
  
जन्माष्टमी महेशानि मोहरात्रिः प्रकीर्त्तिता ।  
कृष्णावतारपर्य्यन्तं तारायाः शाप ईरितः ॥ १३-७ ॥  
  
जाते कृष्णावतारे तु निर्मुक्ता तारिणी परा ।  
उत्पत्तौ विन्ध्यवासिन्या विद्युद्रूपे समागते ॥ १३-८ ॥  
  
श्रीमहातारिणी विद्या महारण्यपरायणा ।  
स्मरणादेव संसिद्धा स्मृतिपुष्टिकरी परा ॥ १३-९ ॥  
  
चैत्रे मासि नवम्यां च शुक्लपक्षे च भूसुते ।  
प्। १३६) क्रोधरात्रिर्महेशानि तारारूपा भविष्यति ॥ १३-१० ॥  
  
मासे मार्गशिरे प्राप्ते कृष्णाष्टम्यां महेश्वरि ।  
महाकालस्वरूपा च घोररात्रिः प्रकीर्त्तिता ॥ १३-११ ॥  
  
प्राप्ते फाल्गुनके मासि कृष्णैकादशिका तु या ।  
भृगुभौमयुता चेत् स्यादबलारात्रिरीरिता ॥ १३-१२ ॥  
  
ज्येष्ठी या दशमी शुद्धा भृगुवासरसंयुता ।  
दशयोगसमायुक्ता रात्रावेकादशी यदि ॥ १३-१३ ॥  
  
सा तिथिर्दिव्यरात्रिश्च कीर्त्तिता परमेश्वरि ।  
ज्येष्ठी या दशमी शुद्धा दशयोगसमन्विता ॥ १३-१४ ॥  
  
बटुकस्य तिथिः प्रोक्ता बटुकोत्पत्तिकारिणी ।  
अमाभौमसमायुक्ता सङ्क्रमेण समन्विता ॥ १३-१५ ॥  
  
कुल-ऋक्षसमायुक्ता ग्रहणं यदि चेद्भवेत् ।  
तारारात्रिस्तु सम्प्रोक्ता भाग्यादेव तु लभ्यते ॥ १३-१६ ॥  
  
फाल्गुने कृष्णपक्षे तु ह्यर्धरात्रौ भृगौ शिवे ।  
शिवरात्रिस्तु सञ्जाता सर्वसिद्धिप्रदायिनी ॥ १३-१७ ॥  
  
अमाभृगुसमायुक्ता सूर्य्यग्रहणयुक् यदि ।  
अपराह्णे यदा योगो मृतसञ्जीवनी तिथिः ॥ १३-१८ ॥  
  
स्नानदानादिहोमान्तमनन्तफलदं भवेत् ।  
अष्टमी चैत्रमासी या सङ्क्रमेण समन्विता ॥ १३-१९ ॥  
  
सिद्धिरात्रिरिति ख्याता ताराकालीसमाकुला ।  
तृतीया माधवे शुद्धा कुलवारर्क्षसंयुता ॥ १३-२० ॥  
  
दारुणा कीर्त्तिता देवि सर्वसिद्धीश्वरी परा ।  
प्। १३७) क्रमेण कथितं सर्वं पर्वराजाभिधं शृणु ॥ १३-२१ ॥  
  
तृतीया पौषमासीया भृगुवासरसंयुता ।  
साऽपि चेन्मकराक्रान्ता कुलनक्षत्रसंयुता ॥ १३-२२ ॥  
  
चतुर्थीसहिता चेत्स्यात् रेवतीसहिता क्वचित् ।  
पर्वराजाभिधं पर्वं सर्वपर्वोत्तमोत्तमम् ॥ १३-२३ ॥  
  
तृतीया चैत्रमासीया रेवतीसंयुता यदि ।  
ऋद्धियोगो महेशानि होमकर्म्मणि शस्यते ॥ १३-२४ ॥  
  
प्रतिमासे पौर्णमासी मासनक्षत्रसंयुता ।  
कुलवारसमायुक्ता सा तिथिः सुन्दरी भवेत् ॥ १३-२५ ॥  
  
अष्टमी प्रतिमासस्य कृष्णपक्षस्य पार्वति ।  
भौमयुक्ता तथा ऋक्षयुक्ता वा केवला च वा ॥ १३-२६ ॥  
  
देवीरात्रिरिति ख्याता सर्वसिद्धिप्रदायिनी ।  
चतुर्थी माघमासस्य मकराक्ता भवेद्यदि ॥ १३-२७ ॥  
  
गणपस्य तु सा रात्रिरिति ख्यातेति औडवः ।  
नवमी कृष्णपक्षस्य कुल-ऋक्षसमन्विता ॥ १३-२८ ॥  
  
वारयुक्ताथवा देवि सिद्धिरात्रिः प्रकीर्त्तिता ।  
चतुर्थी कृष्णपक्षस्य कुलवारर्क्षसंयुता ॥ १३-२९ ॥  
  
केवलं भौमयुक्ता वा बालरात्रिः ससङ्क्रमे ।  
अमाभौमसमायुक्ता कुलर्क्षसंयुता यदि ॥ १३-३० ॥  
  
कृष्णरात्रिरिति ख्याता अक्षोभ्यप्रीतिकारिणी ।  
अमार्कश्रवणे जाते युक्तश्चेत् पौषमाघयोः ॥ १३-३१ ॥  
  
अर्द्धोदयः स विज्ञेयः किञ्चिन्न्यूनो महोदयः ।  
धर्म्मरात्रिर्महेशानि कीर्त्तितेयं सुरर्षिभिः ॥ १३-३२ ॥  
  
अमाभौमेन सोमेन योगेन भृगुणाथवा ।  
प्। १३८) गुरुणा रविणा देवि कुल-ऋक्षसमन्विता ॥ १३-३३ ॥  
  
दिव्यमाण्डलिको योगः सूर्यपर्वशताधिकः ।  
माघमासे शुक्लपक्षे सप्तमी या प्रकीर्त्तिता ॥ १३-३४ ॥  
  
सौरी तिथिस्तु सा ज्ञेया जपहोमादिकं चरेत् ।  
रवियुक्ता कुलर्क्षैस्तु वासरेणापि संयुता ॥ १३-३५ ॥  
  
महासौरीति विज्ञाता त्रैलोक्योत्पत्तिकारिका ।  
सप्तमी प्रतिमासस्य रवियुक्ता यदा भवेत् ॥ १३-३६ ॥  
  
हंसी तिथिस्तु विज्ञेया मोक्षधर्म्मपरायणा ।  
बुधाष्टमी महेशानि प्रतिमासस्य या भवेत् ॥ १३-३७ ॥  
  
विष्णुरात्रिरिति ख्याता भाद्रे मासि विशेषतः ।  
माघे मासि शुक्लपक्षे पञ्चम्यां भृगुवासरे ॥ १३-३८ ॥  
  
वसन्तपञ्चमी प्रोक्ता कामसञ्जीवनी तिथिः ।  
आरात्रिकं जपो होमः कीर्त्तनं कामनर्त्तनम् ॥ १३-३९ ॥  
  
श्रावणे पौर्णमास्यां तु तदृक्षे परमेश्वरि ।  
पवित्रारोपणं कार्य्यं रक्षां दशविधां चरेत् ॥ १३-४० ॥  
  
पौर्णिमा चैत्रमासीया तस्यां मदनपूजनम् ।  
प्रतिविद्याविधौ देवि प्रोक्तयोगे प्रपूजनम् ॥ १३-४१ ॥  
  
एतद्योगपूजनाद्धि सिद्धिं विन्दन्ति किं पुनः ।  
इति सङ्क्षेपतः प्रोक्तं किमन्यत् श्रोतुमिच्छसि ॥ १३-४२ ॥  
  
  
  
इति श्रीशक्तिसङ्गममहातन्त्रराजे उत्तरभागे प्रथमखण्डे   
श्रीमदक्षोभ्यमहोग्रतारासंवादे सिद्धितन्त्रे   
वीररात्र्यादिनिर्णयो नाम त्रयोदशः पटलः ॥ १३ ॥  
  
  
  
चतुर्दशः पटलः ।  
  
  
श्रीदेव्युवाच ।  
  
  
देवदेव महादेव सर्वेषां सुखवर्द्धन ।  
केन सिद्धिं ददात्याशु तारा त्रैलोक्यतारिणी ॥ १४-१ ॥  
  
श्रीमहादक्षिणा काली सिद्धिं किं नः प्रयच्छति ।  
तन्मे वद महादेव यद्यहं तव वल्लभा ॥ १४-२ ॥  
  
  
श्रीशिव उवाच ।  
  
  
रहस्यातिरहस्यं च कथं त्वयि निवेद्यते ।  
शपथं कुरु देवेशि तर्हि तत्त्वं वदाम्यहम् ॥ १४-३ ॥  
  
  
श्रीदेव्युवाच ।  
  
  
शपे त्वच्चरणाभ्यां च सैव मे विमुखी भवेत् ।  
  
  
श्रीशिव उवाच ।  
  
  
शपथेन प्रहृष्टोऽस्मि कथ्यते शृणु साम्प्रतम् ॥ १४-४ ॥  
  
सिद्धिर्मधुमती नाम्ना प्रादुर्भूता तवाज्ञया ।  
काली तारा *ं(?) धाम त्वत्सकाशादभूच्छिवा ॥ १४-५ ॥  
  
श्रीविद्यया मुखं दत्तं काल्या करयुगं शिवे ।  
तारया चाङ्गुलिर्दत्ता भुवनेश्या हृदम्बुजम् ॥ १४-६ ॥  
  
छिन्नया चरणद्वन्द्वं मातङ्ग्या नयनद्वयम् ।  
लक्ष्म्या ललाटं दत्तं च तथैव सिद्धविद्यया ॥ १४-७ ॥  
  
प्। १४०) केशा दत्ता महेशानि गुल्फौ ब्रह्मास्त्रविद्यया ।  
हासस्तु बालया दत्तो वाजी दत्तो महेश्वरि ॥ १४-८ ॥  
  
श्रिया च रुचकं देवि धूमावत्या तु निग्रहः ।  
अन्यदेवास्तु केशान्ते ब्रह्माण्डं हृदयाम्बुजे ॥ १४-९ ॥  
  
एवं सर्वांशतो जाता तेजोराशिसमुद्भवा ।  
महामधुमती सिद्धिस्त्रैलोक्याकर्षणी परा ॥ १४-१० ॥  
  
पार्वत्यरुन्धती दुर्गा मृतसञ्जीवनी परा ।  
सर्वमाकर्षयेत्तूर्णं त्रैलोक्याकर्षकारणात् ॥ १४-११ ॥  
  
काली तारामयं धाममाविर्भूतमभूच्छिवा ।  
महापायससन्तुष्टा पायसान्नपरायणा ॥ १४-१२ ॥  
  
महामधुमती विद्या त्रैलोक्याकर्षणी परा ।  
भैरवाकर्षणी विद्या वेतालाकर्षणी तथा ॥ १४-१३ ॥  
  
किन्नराकर्षणी देवि देवाकर्षणकारिणी ।  
तस्या मन्त्रं प्रवक्ष्यामि त्रैलोक्याकर्षणं परम् ॥ १४-१४ ॥  
  
प पञ्चमं पावकयुक् नादबिन्दुविभूषितम् ।  
महाकामकला युक्ता प्रोक्ता त्वेकाक्षरी कला ॥ १४-१५ ॥  
  
मधुमतीं समुद्धृत्य नान्तं कामसमन्वितम् ।  
स्थावरेति समुद्धृत्य जङ्गमाकर्षणीति च ॥ १४-१६ ॥  
  
ठ युग्मान्ता वह्निजाया चित्कलार्णा प्रकीर्त्तिता ।  
अष्टादशाक्षरी विद्या त्रैलोक्याकर्षणी परा ॥ १४-१७ ॥  
  
कामदेवो ऋषिः प्रोक्तो निवृद्गायत्रिका ततः ।  
छन्दः प्रोक्तं महेशानि देवता सैव कीर्त्तिता ॥ १४-१८ ॥  
  
म्री। बीजं च तथा स्वाहा शक्तिः प्रोक्ता महेश्वरि ।  
प्। १४१) स्थावरजङ्गमाकर्षे विनियोगः प्रकीर्त्तितः ॥ १४-१९ ॥  
  
षड्दीर्घभाजा बीजेन कुर्य्यादङ्गानिषट्क्रमात् ।  
ततो ध्यानं प्रकुर्वीत वक्ष्यमाणं महेश्वरि ॥ १४-२० ॥  
  
गौराङ्गी शरदिन्दुसुन्दरमुखीं पीतांशुकां पीवरां  
प्रोत्तुङ्गस्तनमण्डलप्रविलसज्जाम्बूनदकावलीम् ।  
श्वेतोत्तुङ्गतुरङ्गगां त्रिनयनां पीताङ्गरागस्रजां  
ध्यायेत्पायसलालसां मधुमतीं दोर्भ्यां दधानां सृणिम्   
॥ १४-२१ ॥  
  
दिग्बन्धभूतशुद्ध्यादीन् कालीवत् समुपाचरेत् ।  
यन्त्रावरणकं नास्ति केवलं पूजयेच्छिवे ॥ १४-२२ ॥  
  
सर्वं त्रिशक्तिवत्प्रोक्तं विशेषः कथ्यते शृणु ।  
एवं ध्यात्वा जपेद्विद्यां सर्वाकर्षणकारिणीम् ॥ १४-२३ ॥  
  
पुरश्चरणसिद्ध्यर्थं सहस्राणां तु सप्ततिः ।  
सिद्धमन्त्रे सिद्धचर्या प्रोक्ता देवि मया तव ॥ १४-२४ ॥  
  
कदलीवनमासाद्य वर्षमात्रं महेश्वरि ।  
सर्वकालं जपेन्मन्त्रं पायसान्नपरायणः ॥ १४-२५ ॥  
  
वीरसाधनवद्देवि लक्षमात्रं जपेत्ततः ।  
ततः सप्ततिसाहस्रं प्रत्यक्षार्थं महेश्वरि ॥ १४-२६ ॥  
  
पायसं कदलीपत्रे पायसं घृतशर्करम् ।  
भुक्त्वा मोचावने वीतजने कुर्यादतन्द्रितः ॥ १४-२७ ॥  
  
गन्धर्ववेशो गतभीर्विर्भागैः पायसं चरेत् ।  
अंशद्वयं पुरा कृत्वा तत्क्रमं शृणु पार्वति ॥ १४-२८ ॥  
  
एकाशे चांशयुग्मञ्च एकांशं पूर्णमेव च ।  
परस्यांशस्य पूर्वांशं स्वयं च भक्षयेच्छनैः ॥ १४-२९ ॥  
  
प्। १४२) एकस्मिन् कदलीपत्रे म्री मित्युत्सर्गमालिखेत् ।  
प्रथमसप्तके याति तूष्णीं नैव यथा तथा ॥ १४-३० ॥  
  
द्वितीयसप्तके देवि प्रतिमां काञ्चनीमिव ।  
तृतीयसप्तके देवि प्रत्यक्षाश्नाति पायसम् ॥ १४-३१ ॥  
  
वरं ददाति हठतः साधकस्य यथेप्सितम् ।  
तिष्ठत्यहर्निशं सार्द्धं साधकस्य यथेप्सितम् ॥ १४-३२ ॥  
  
आकर्षयत्यम्बुनिधेः सुमेरोश्च दिगन्ततः ।  
पातालादिन्द्रलोकाच्च हैमश्रीशैलभूरुहात् ॥ १४-३३ ॥  
  
अलन्यानि च वस्तूनि दूराद्भूमितलादपि ।  
नदीं पुरीं च रत्नानि समाकर्षति तत्क्षणात् ॥ १४-३४ ॥  
  
वृत्तान्तं च पुरस्थानां राज्ञां च कथयत्यपि ।  
रहस्यं विद्विषां चापि सत्यं सत्वरमाविशेत् ॥ १४-३५ ॥  
  
त्रैलोक्याकर्षणी विद्या न देया यस्य कस्यचित् ।  
बटुकेमां गृहाण त्वं सिद्धिदो मेऽस्तु सर्वदा ।  
इति सङ्क्षेपतः प्रोक्तं मन्त्रभेदश्च साधनम् ॥ १४-३६ ॥  
  
  
इति श्रीशक्तिसङ्गममहातन्त्रराजे उत्तरभागे प्रथमखण्डे   
श्रीमदक्षोभ्यमहोग्रतारासंवादे ताराकल्पाङ्गसिद्धिर्नाम   
चतुर्दशः पटलः ॥ १४ ॥  
  
  
  
  
पञ्चदशः पटलः ।  
  
  
श्रीदेव्युवाच ।  
  
  
देवेश श्रोतुमिच्छामि मन्त्रानन्यांश्च साधनम् ।  
  
  
श्रीशिव उवाच ।  
  
  
एकाक्षरी चाद्यबीजा ठयुग्मा त्र्यक्षरी भवेत् ॥ १५-१ ॥  
  
ठहीना स्वाहया युक्ता त्र्यक्षरी कामपूजिता ।  
बीजसम्बोधनयुता पञ्चार्णा परिकीर्त्तिता ॥ १५-२ ॥  
  
बीजसम्बोधनयुता ठद्वयान्ता मुनिप्रिया ।  
बीजसम्बोधनयुता स्वाहान्ता ऋषिपूजिता ॥ १५-३ ॥  
  
सम्बोधनठयुग्मान्ता षड्वर्णा सकलार्थदा ।  
सम्बुद्धिः स्वाहया युक्ता सर्वाकर्षणकारिणी ॥ १५-४ ॥  
  
बीजकर्मान्तगा विद्या दशार्णा विश्वरूपिणी ।  
कर्माद्या ठद्वयान्ता च रुद्रार्णा परमेश्वरि ॥ १५-५ ॥  
  
कर्माद्या वह्निजायान्ता विद्याद्या परिकीर्त्तिता ।  
बीजकर्मठद्वयान्ता महाविद्या प्रकीर्त्तिता ॥ १५-६ ॥  
  
बीजकर्म ततः स्वाहा सिद्धविद्या प्रकीर्त्तिता ।  
बीजसम्बोधनपदं कर्मान्ता च परा कला ॥ १५-७ ॥  
  
बीजसम्बोधनपदं कर्मठद्वयसंयुतम् ।  
बीजसम्बोधनपदं कर्मस्वाहान्विता परा ॥ १५-८ ॥  
  
प्। १४४) बीजसम्बोधनपदं ठयुक्स्वाहान्विता परा ।  
बीजं ठयुक् ततः स्वाहा विद्यान्या परिकीर्त्तिता ॥ १५-९ ॥  
  
सम्बोधनं ठयुक् स्वाहा विद्या सर्वार्थदा परा ।  
बीजकर्म ठयुक् स्वाहा विद्या सर्वाङ्गसुन्दरी ॥ १५-१० ॥  
  
सम्बोधनं ततः कर्म ठद्वयान्ता परा भवेत् ।  
सम्बोधनं ततः कर्म ठयुक्स्वाहान्विता परा ॥ १५-११ ॥  
  
सम्बोधनं ततः कर्म स्वाहान्ता शिवसुन्दरी ।  
चतुर्विंशतिभेदैस्तु गदिता परमा कला ॥ १५-१२ ॥  
  
बाला मधुमती भिन्ना तथैव सुन्दरीमनोः ।  
निधिसिद्धौ भवेद्भिन्ना त्रिभेदा सा प्रकीर्त्तिता ॥ १५-१३ ॥  
  
एवं त्रिंशतिधा प्रोक्ता त्रैलोक्याकर्षणी परा ।  
विजने कदलीपत्रवने गत्वा निशामुखे ॥ १५-१४ ॥  
  
शुभलग्ने शुभदिने सङ्कल्पं कामनान्वितम् ।  
अष्टादशाक्षरस्यास्य महामधुमतीमनोः ॥ १५-१५ ॥  
  
मन्त्रसिद्ध्यर्थमित्युक्त्वा चाद्यप्रभृति चोच्चरेत् ।  
एकविंशति चोद्धृत्य दिवसान्तं समुच्चरेत् ॥ १५-१६ ॥  
  
जपरूपं ततः प्रोच्चैः पुरश्चरणमुच्चरेत् ।  
षडङ्गयुग्ममाद्येन कृत्वा ध्यात्वा प्रपूज्य च ॥ १५-१७ ॥  
  
गोदुग्धपायसं कृत्वा कदलीपत्रगोचरम् ।  
बीजं मधुमतीत्युक्त्वा चतुर्थ्यन्तं समुद्धरेत् ॥ १५-१८ ॥  
  
पायसं तत्र दत्वा च निवेद्य च पुनः पुनः ।  
तस्यां सम्भुक्तवत्यां तु पुनराचमनीयकम् ॥ १५-१९ ॥  
  
दद्यात्ताम्बूलं सन्दर्श्य प्रणम्य च पुनः पुनः ।  
प्। १४५) पायसार्द्धं पृथक् स्थाप्य शेषार्द्धं भक्षयेत्   
स्वयम् ॥ १५-२० ॥  
  
रक्तमाल्यादिभिर्देवि दिव्याम्बरविभूषितम् ।  
गन्धर्ववेशं कृत्वा च प्रत्यहं त्रिसहस्रकम् ॥ १५-२१ ॥  
  
त्रिशतं च चतुस्त्रिंशत् एकविंशतिवासरान् ।  
प्रजपेत् परमेशानि देवता वरदा भवेत् ॥ १५-२२ ॥  
  
बटुकस्य च संयोगात् सिद्ध्यत्येव न चान्यथा ।  
श्रीतारोपासको यस्तु कालिकोपासकस्तु यः ॥ १५-२३ ॥  
  
इमां विद्यां साधयित्वा सिद्धिमाप्नोति नान्यथा ।  
यान् यान् प्रार्थयते कामांस्ता।स्तान् कामान् क्षणे क्षणे ॥ १५-२४   
॥  
  
ददाति सा परा विद्या सर्वाकर्षणकारिणी ।  
लोहप्राकारसन्नद्धदुर्गाद्देवालयाच्छिवे ॥ १५-२५ ॥  
  
धनदं शङ्करं विष्णुं पार्वतीं चाप्यरुन्धतीम् ।  
एवं दशमहाविद्यां समाकर्षति तत्क्षणात् ॥ १५-२६ ॥  
  
लङ्कां समुद्रान् द्वीपांश्च सिद्धयक्षमहोरगान् ।  
अश्रुतान्यपि वस्तूनि समाकर्षति तत्क्षणात् ॥ १५-२७ ॥  
  
किन्नरान् यातुधानादीन् निधीन् सिद्धीः क्षणेन च ।  
सुमेरुं चैव कैलासं क्षणादाकर्षयेच्छिवे ॥ १५-२८ ॥  
  
तत्तद्देशस्थितं देवि त्रैकाल्यज्ञानमेव च ।  
सर्वं वदति देवेशि सावधानं करोति यः ॥ १५-२९ ॥  
  
त्रैलोक्याकर्षणी विद्या न देया यस्य कस्यचित् ।  
आदौ विद्यां च संसाध्य ततः सिद्धिं प्रसाधयेत् ॥ १५-३० ॥  
  
गोपनीयं गोपनीयं गोपनीयं स्वयोनिवत् ।  
इति सङ्क्षेपतः प्रोक्तं किमन्यत् श्रोतुमिच्छसि ॥ १५-३१ ॥  
  
  
इति श्रीशक्तिसङ्गममहातन्त्रराजे उत्तरभागे प्रथमखण्डे   
श्रीमदक्षोभ्यमहोग्रतारासंवादे मधुमतीसिद्धिविधिर्नाम   
पञ्चदशः पटलः ॥ १५ ॥  
  
  
  
षोडशः पटलः ।  
  
  
श्रीदेव्युवाच ।  
  
  
देवेश श्रोतुमिच्छामि क्रमदिक्षाविनिर्णयम् ।  
  
  
श्रीशिव उवाच ।  
  
  
रहस्यातिरहस्यं च कथं तत् कथयामि ते ॥ १६-१ ॥  
  
तथापि तव सद्भक्त्या कथ्यते शृणु साम्प्रतम् ।  
चन्द्राग्निपक्षषोढाख्या परा निर्वाणतत्परा ॥ १६-२ ॥  
  
षट्शाम्भवं ततो देवि चक्रसम्भेदनेन च ।  
स्वचक्रदेहविज्ञानं परकायप्रवेशनम् ॥ १६-३ ॥  
  
एतज्ज्ञानाद्भवेन्मेधा दीक्षा प्रोक्ता मया तव ।  
हादाविदं निगदितं शृणु कादौ महेश्वरि ॥ १६-४ ॥  
  
चन्द्राग्निरसराज्ञी च महाराज्ञी ततः शिवे ।  
महाकामकला काली गुह्यकाली ततः शिवे ॥ १६-५ ॥  
  
गुह्यकाली द्विधा प्रोक्ता सकला निष्कला क्रमात् ।  
दशवक्त्रा तु सकला प्रोक्ता वाशिष्ठिका कला ॥ १६-६ ॥  
  
उग्रा सौम्या महाक्रूरा त्रिविधा सा प्रकीर्त्तिता ।  
निष्कला गुह्यशब्दान्ता कालीभेदेन कीर्त्तिता ॥ १६-७ ॥  
  
केवललेयं भवेन्मेधा प्रीत्या साम्राज्यदायिनी ।  
चन्द्राग्निवेदपञ्चार्णा तथा नीलाक्रमेण च ॥ १६-८ ॥  
  
हंसतारा महानीला तदन्ते चीनशाम्भवी ।  
केवला तु भवेन्मेधा सिद्धि-ऋद्धिक्रिया द्विधा ॥ १६-९ ॥  
  
प्। १४७) तृतीया दिव्यसाम्राज्यमेधा दीक्षा प्रकीर्त्तिता ।  
देवरूपा दिव्यरूपा मन्त्ररूपा महत्परा ॥ १६-१० ॥  
  
सर्वरूपा सर्वपूर्वा महत्साम्राज्यमेधया ।  
सिद्धि-ऋद्धिक्रमेणैव भेदबाहुल्यमीरितम् ॥ १६-११ ॥  
  
विद्याराज्याभिधा दीक्षा छिन्नमस्ताविधौ स्मृता ।  
चन्द्रवह्निरसो रक्तं श्यामा च षोडशी तथा ॥ १६-१२ ॥  
  
पराषोढा सप्तदशी तदतीता परा भवेत् ।  
दीपिनी मालिनी कुल्ला क्रमाद्विद्यादिराज्यता ॥ १६-१३ ॥  
  
बगलाख्या महेशानि साम्राज्यपारमेष्ठिता ।  
चन्द्रवेदसूक्ष्ममेरुं मन्त्रहीनं शिवात्मकम् ॥ १६-१४ ॥  
  
हृदयं च शतार्णा च पञ्चास्त्रं कुल्लुका तथा ।  
गायत्रीक्रमयोगेन साम्राज्यपारमेष्ठ्यधृक् ॥ १६-१५ ॥  
  
एतत्पञ्चकसंयुक्तः सर्वसाम्राज्यबुद्धिधृक् ।  
श्रीदिव्यसर्वसाम्राज्यदीक्षा सर्वोत्तरा भवेत् ॥ १६-१६ ॥  
  
ततोऽपि दीक्षा देवेशि नास्ति ब्रह्माण्डगोलके ।  
दशविद्याप्रभेदाश्च महाविद्याप्रभेदजाः ॥ १६-१७ ॥  
  
सिद्धिविद्याप्रभेदाश्च महामन्त्रास्तथैव च ।  
तदङ्गमन्त्रा देवेशि शाबरं दशशाबरम् ॥ १६-१८ ॥  
  
कालशाबरकं देवि तथैव सिद्धशाबरम् ।  
त्रिधा दर्शनमन्त्राश्च तथाम्नायक्रमोद्भवाः ॥ १६-१९ ॥  
  
कादिहादिकहत्वेन ऊर्ध्वाम्नायाः कलौ शिवे ।  
तथायतनमन्त्राश्च यत्किञ्चिन्मन्त्रजालकम् ॥ १६-२० ॥  
  
सर्वाधिकारो देवेशि एतद्दीक्षाविधौ भवेत् ।  
प्। १४८) एतद्दीक्षासमायुक्तः साक्षात् श्रीकालिका स्वयम् ॥ १६-२१ ॥  
  
प्रहराष्टक्रमेणैव दशविद्यास्वरूपधृक् ।  
कामकलाभिधा विद्या सभेदा वृत्तिदेवता ॥ १६-२२ ॥  
  
अङ्गमन्त्रास्तथान्येऽपि तस्य वक्त्रगताः सदा ।  
क्रमदीक्षा महेशानि पञ्चविद्यासु भेदतः ॥ १६-२३ ॥  
  
तदङ्गमन्त्रा गायत्री कुल्लुकापञ्चकः शिवे ।  
अन्यविद्याविधौ प्रोक्तं रहस्यातिरहस्यकम् ॥ १६-२४ ॥  
  
क्रमदीक्षा विना देवि यो जपेत् साधकाधमः ।  
स दरिद्रो महापापी सुतहारी प्रजायते ॥ १६-२५ ॥  
  
श्रीविद्यायां कालिकायां तारायां परमेश्वरि ।  
क्रमदीक्षां विना देवि यो जपेत् साधकाधमः ॥ १६-२६ ॥  
  
स दरिद्रो महाघोरो लक्ष्मीहीनस्तु निन्दितः ।  
अन्धः काणः कृशः कुब्जः पङ्गुः षण्ढस्तु कुष्ठयुक् ॥ १६-२७ ॥  
  
सर्वरोगयुतो भूयादाधिचिन्तासमाकुलः ।  
सुतहारी च स्त्रीहारी कन्याराज्यविनाशकः ॥ १६-२८ ॥  
  
अथवा वातुलो भूयान्मन्त्रक्षोभमवाप्नुयात् ।  
देवताशापमाप्नोति दारिद्र्यं तद्गृहे सदा ॥ १६-२९ ॥  
  
विशेषाद्देवदेवेशि स्त्रीहारी विकलः सदा ।  
क्रमदीक्षासमायुक्तो राजा भवति निश्चितम् ॥ १६-३० ॥  
  
महाविभवसंयुक्तः सर्वसिद्धिसमन्वितः ।  
विजयी विनयी साधुः सिद्धश्च सिद्धिदः शुभः ॥ १६-३१ ॥  
  
प्रहृष्टात्मा सत्यवेत्ता त्रिकालज्ञः कविः सुखी ।  
कोटिसिद्धीश्वरः शूरः सुन्दरः काममोहनः ॥ १६-३२ ॥  
  
आनन्दात्मा परात्मा च परातीतगुणोत्तरः ।  
प्। १४९) राजराजेश्वरः साक्षात् सहृत्कालसमः कलौ ॥ १६-३३ ॥  
  
एतद्विद्योपासकस्य दारिद्र्यं दीनता क्वचित् ।  
गुरुहीनात् क्रमत्यागात् सम्प्रदायवियोगतः ॥ १६-३४ ॥  
  
दारिद्र्यं प्रथमं भूयान्नात्र कार्य्या विचारणा ।  
चिन्तामणिगृहं यत्र यत्र रहस्य मन्दिरम् ॥ १६-३५ ॥  
  
नवरत्नात्म्यसोपानं सर्वैश्वर्य्यमयं(?) गृहम् ।  
कल्पवृक्षवनं यत्र पारिजात्वनं तथा ॥ १६-३६ ॥  
  
स्पर्शमणेस्तु प्राकारो दारिद्र्यं तत्र कुत्र वै ।  
तस्मात् क्रमविहीनस्य दारिद्र्यं तु पदे पदे ॥ १६-३७ ॥  
  
क्रमयुक्तं गुरुं प्राप्य क्रमं सम्प्रार्थयेत्सुधीः ।  
अन्यथा गुरुमौढ्येन दारिद्र्यत्वमवाप्नुयात् ॥ १६-३८ ॥  
  
अल्पायुर्वा भवेद्देवि नात्र कार्य्या विचारणा ।  
विधेर्लिपिं तु साम्राज्यं तस्यायुः क्षीणतां व्रजेत् ॥ १६-३९ ॥  
  
इति सङ्क्षेपतः प्रोक्तं क्रमहीनस्य वै फलम् ।  
गोपनीयं गोपनीयं किमन्यत् श्रोतुमिच्छसि ॥ १६-४० ॥  
  
  
इति श्रीशक्तिसङ्गममहातन्त्रराजे उत्तरभागे प्रथमखण्डे   
श्रीमदक्षोभ्यमहोग्रतारासंवादे क्रमदीक्षाविधायको नाम   
षोडशः पटलः ॥ १६ ॥  
  
  
  
सप्तदशः पटलः  
  
  
श्रीदेव्युवाच ।  
  
  
देवेश श्रुतुमिच्छामि पूर्वोक्तं यद्रहस्यकम् ।  
गोपनीयम् गोपनीयं तदेव कथय ध्रुवम् ॥ १७-१ ॥  
  
  
श्रीशिव उवाच ।  
  
  
रहस्यातिरहस्यं च यन्न कस्यापि कीर्त्तितम् ।  
तदेव कथ्यते देवि शृणु सावहिता भव ॥ १७-२ ॥  
  
उत्सर्जनमुपाकर्म पवित्रारोपणं तथा ।  
विधिवत्तु प्रकर्त्तव्यं रक्षाबन्धस्तदुत्तरम् ॥ १७-३ ॥  
  
क्रमेण परमेशानि साधकः कारयेत्सदा ।  
चैत्रे मासि पौर्णमास्यां मदनारोपणं चरेत् ॥ १७-४ ॥  
  
श्रावणे मासि सम्प्राप्ते पवित्रारोपणक्रियाम् ।  
न कुर्य्यात्साधको यस्तु निष्फलाः सकलाः क्रियाः ॥ १७-५ ॥  
  
वर्षमात्रं कृतं जापं होमपूजादिसत्क्रियाम् ।  
सर्वं हन्ति महेशानि तस्मादेतत् समाचरेत् ॥ १७-६ ॥  
  
आदौ नित्यं महेशानि ततो नैमित्तिकं चरेत् ।  
उपाकर्माभिधं कर्म नित्यवत् परिकीर्त्तितम् ॥ १७-७ ॥  
  
नैमित्तिकं पवित्राख्यं काम्यो रक्षाविधिर्भवेत् ।  
नैमित्तिकद्वयं यत्र तदन्त्यं काम्यमुच्यते ॥ १७-८ ॥  
  
काम्यद्वयं यत्र भवेत्तदाद्यं च निमित्तजम् ।  
नित्यद्वयं यत्र भवेत्तदन्त्यं काम्यनित्ययुक् ॥ १७-९ ॥  
  
प्। १५१) आश्वलायनं श्रवणे पूर्णा कात्यायने भवेत् ।  
पौर्णमास्यां सामगानां पञ्चम्यां हस्तजेऽपि च ॥ १७-१० ॥  
  
उपाकर्म प्रकर्तव्यं तदन्ते नित्यपूजनम् ।  
ततः पवित्रपूजा स्यात्ततो रक्षाविधिर्भवेत् ॥ १७-११ ॥  
  
सूतकद्वितये देवि ग्रहणे सङ्क्रमे परे ।  
उपाकर्माणि देवेशि कुर्य्यात् भाद्रपदे नरः ॥ १७-१२ ॥  
  
पवित्ररक्षणं शान्तिं कुर्य्यात् भाद्रपदे सदा ।  
पञ्चम्यां च दशम्यां च चतुर्दश्यां तथैव च ॥ १७-१३ ॥  
  
पौर्णमास्यां विशेषेण कुलयोगे विशेषतः ।  
ग्रहणं तत्र चेद्भूयात् रक्षायोगं समाचरेत् ॥ १७-१४ ॥  
  
तत्र नित्यं प्रकर्तव्यम् उपाकर्म ततो भवेत् ।  
इति चन्द्रग्रहे देवि सूर्य्यवेधं समुत्सृजेत् ॥ १७-१५ ॥  
  
अधिवास्य चतुर्दश्यां पौर्णमास्यां प्रपूजयेत् ।  
दशैकविंशतिग्रन्थिं सप्तविंशतिरेव च ॥ १७-१६ ॥  
  
चतुःपञ्चाशद्देवेशि शतमष्टोत्तरं तथा ।  
पञ्चविंशति वा ग्रन्थिं त्रिशतं वा सहस्रकम् ॥ १७-१७ ॥  
  
अष्टादशरश्मिसङ्ख्यं व्युत्क्रमात् परिकीर्त्तितम् ।  
उत्तमादिक्रमेणैव पवित्रं त्रिविधं भवेत् ॥ १७-१८ ॥  
  
सूत्रं पट्टस्वर्णमयं कुशजं लोमजं च वा ।  
रत्नजं रौप्यजं देवि ताम्रजं शान्तिकर्मणि ॥ १७-१९ ॥  
  
सार्द्धग्रन्थिद्वयं वापि सार्द्धग्रन्थित्रयं च वा ।  
एकग्रन्थिं च वा देवि क्रमेण कारयेत् प्रिये ॥ १७-२० ॥  
  
सार्द्धग्रन्थिद्वयं देवि नागपाशः प्रकीर्त्तितः ।  
सार्द्धग्रन्थित्रयं देवि ब्रह्मग्रन्थिः प्रकीर्त्तितः ॥ १७-२१ ॥  
  
प्। १५२) चन्द्रग्रन्थिर्महेशानि सूत्राणि ग्रन्थिसङ्ख्यया ।  
पट्टेन सूत्रनियमः स्वर्णे रौप्येऽपि नास्ति च ॥ १७-२२ ॥  
  
स्वर्णसूत्रमये पट्टे स्वर्णजे ग्रन्थिरीरितः ।  
ग्रन्थिं कृत्वा महेशानि पूजयेद्ग्रन्थिदेवताम् ॥ १७-२३ ॥  
  
सूत्रजं वैष्णवे प्रोक्तं शैवे पट्टसमुद्भवम् ।  
स्वर्णजं शक्तिमन्त्रे स्यात्तद्द्वयोक्तं तु सर्वतः ॥ १७-२४ ॥  
  
पञ्चसिद्धिविधौ देवि रत्नजं परिकीर्त्तितम् ।  
वृत्तं त्रिकोणं भूबिम्बं षट्कोणं च षडस्रकम् ॥ १७-२५ ॥  
  
दलाष्टकं च वस्वारं दशारं भुवनारकम् ।  
द्वादशारं षोडशारं पञ्च चारं चतुर्दशम् ॥ १७-२६ ॥  
  
दन्ताब्जं च कलाब्जं वा यन्त्राण्येतानि कारयेत् ।  
मध्ये यन्त्रं च परितो रत्नानि विविधानि च ॥ १७-२७ ॥  
  
धारयेत् परमेशानि पवित्ररक्षणक्रमात् ।  
स्वर्णादौ शृङ्खलारूपा ग्रन्थयः परिकीर्त्तिताः ॥ १७-२८ ॥  
  
उत्तमादिक्रमेणैव कारयेत् परमेश्वरि ।  
माणिक्यं च तथा रत्नं कुरुविन्दमणिस्तथा ॥ १७-२९ ॥  
  
हीरके चैव वैडूर्ये गोमेदे पुष्परागके ।  
पद्मरागे नीलमणौ हरिते च गरुत्मके ॥ १७-३० ॥  
  
करिके परिशे कीटे शिवरत्ने च विष्णुजे ।  
बिन्दुरत्ने च मायूरे पाचे (?) कुक्कुटसञ्ज्ञके ॥ १७-३१ ॥  
  
रासे कृष्णे चन्द्रमणौ प्रवाले मौक्तिकाम्बरे ।  
रक्षायन्त्रफलं देवि कोष्ठरत्नसमं भवेत् ॥ १७-३२ ॥  
  
प्। १५३) यन्त्राण्येतानि विलिखेत् सर्वकार्य्यार्थसिद्धये ।  
श्रीविद्यायां कालिकायां ताराछिन्नाविधौ शिवे ॥ १७-३३ ॥  
  
मातङ्ग्यां भुवनेश्वर्य्यां कमलायां च कारयेत् ।  
चतुर्दले महेशानि चतुर्वर्णात्मको मनुः ॥ १७-३४ ॥  
  
चतुरक्षरमात्राणि कारयेत् परमेश्वरि ।  
यथा दलानि कोष्ठानि तथा विद्याक्षराणि च ॥ १७-३५ ॥  
  
विलिखेत् परमेशानि बीजमात्रं च वा लिखेत् ।  
वयः शोभा यथा देवि यथाप्युक्ता समाचरेत् ॥ १७-३६ ॥  
  
यदा बध्नाति मन्त्रेण त्वां पवित्रेण वा प्रिये ।  
आपदुद्धारकेणापि मूलेन विद्यया क्रमात् ॥ १७-३७ ॥  
  
रक्षणं बन्धयेद्देवि रक्षा सर्वकृता भवेत् ।  
बलिमुखं च रक्षार्थं ज्ञानार्थं गौतमादिभिः ॥ १७-३८ ॥  
  
मोक्षार्थं कपिलाद्यैश्च शक्त्यर्थं शङ्करादिभिः ।  
सूत्रे भेदाः क्रमेणैव यथायोगेन वै शृणु ॥ १७-३९ ॥  
  
श्वेते रक्ते तथा पीते नीले च हरितेऽपि च ।  
कर्पूरे बहुचित्रे च यथायोगेन कारयेत् ॥ १७-४० ॥  
  
सूत्राणि कामनाभेदात् यथायोगेन कारयेत् ।  
सर्वसिद्धीश्वरो भूयान्नात्र कार्य्या विचारणा ॥ १७-४१ ॥  
  
प्रतिविद्याविधौ देवि पवित्रारोपणं भवेत् ।  
प्रतिविद्याविधौ देवि रक्षा वर्णक्रमाद्भवेत् ॥ १७-४२ ॥  
  
अष्टगन्धभवं सूत्रं जीवचक्रभवं च वा ।  
पुष्पराजसारभवमम्बरोत्थं च वा प्रिये ॥ १७-४३ ॥  
  
तथैवागुरुसारोत्थं सूत्रं प्रोक्तं महेश्वरि ।  
प्। १५४) रहस्यातिरहस्यं च रहस्यातिरहस्यकम् ॥ १७-४४ ॥  
  
गोपनीयं गोपनीयं गोपनीयं स्वयोनिवत् ।  
ब्रह्माण्डगोलके याश्च याः काश्चिज्जगतीतले ॥ १७-४५ ॥  
  
समस्ताः सिद्धयो देवि रक्षाधारकसाधके ।  
सम्भवन्ति महेशानि नात्र कार्या विचारणा ॥ १७-४६ ॥  
  
वाञ्छासिद्धिर्भवेद्देवि नात्र कार्य्या विचारणा ।  
इति सङ्क्षेपतः प्रोक्तं किमन्यत् श्रोतुमिच्छसि ॥ १७-४७ ॥  
  
इति श्रीशक्तिसङ्गममहातन्त्रराजे उत्तरखण्डे प्रथमभागे   
श्रीमदक्षोभ्यमहोग्रतारासंवादे सूत्रनिर्णयो नाम   
सप्तदशः पटलः ॥ १७ ॥  
  
  
  
अष्टादशः पटलः ।  
  
  
श्रीदेव्युवाच ।  
  
  
देवेश श्रोतुमिच्छामि गोप्याद्गोप्यतरं महत् ।  
  
  
श्रीशिव उवाच ।  
  
  
रहस्यातिरहस्यं च कथ्यते शृणु साधनम् ॥ १८-१ ॥  
  
पूर्णाभिषेकदीक्षादियुक्तानामपि पार्वति ।  
पवित्रारोपणं रक्षा समैव परिकीर्त्तिता ॥ १८-२ ॥  
  
सद्योऽधिवासनं वापि पूर्वाधिवासनं च वा ।  
कृत्वा पवित्रं कर्त्तव्यं सर्वकामार्थमेव च ॥ १८-३ ॥  
  
सर्वरत्ने च परिशे तथा गरुडरत्नके ।  
सर्वरक्षासुसिद्ध्यर्थं रक्षणं बन्धनं चरेत् ॥ १८-४ ॥  
  
तारा श्रीकामवाङ्माया काली छिन्ना च तारिणी ।  
बगला विमला धूम्रा वसोर्धारा षडङ्गकम् ॥ १८-५ ॥  
  
त्रितारं पञ्चतारं च सप्तर्षिरध्रयोगतः ।  
आकर्षिण्यां परां मायां पराप्रासादकेऽपि च ॥ १८-६ ॥  
  
बीजान्येतानि बाणाश्च प्रेतफेत्कारकामतः ।  
एकद्वित्रिचतुःपञ्चषडर्णक्रमयोगतः ॥ १८-७ ॥  
  
विद्यां संयोजयेद्यन्त्रे सर्वसिद्ध्यर्थमेव च ।  
श्रावण्यां पौर्णमास्यां तु रक्षां दशविधां चरेत् ॥ १८-८ ॥  
  
गोरक्षा हयरक्षा च गजरक्षा तृतीयका ।  
जनरक्षा देशरक्षा गृहरक्षा रसाभिधा ॥ १८-९ ॥  
  
प्। १५६) धनरक्षा बालरक्षा क्षेत्ररक्षा परा मता ।  
सर्वरक्षा च दशमी रक्षा दशविधा मता ॥ १८-१० ॥  
  
अष्टम्यां च नवम्यां च पञ्चम्यां दशमीदिने ।  
चतुर्द्दश्यां पौर्णमास्यां पक्षयोरुभयोरपि ॥ १८-११ ॥  
  
उपाकर्म भवेदादौ ततः पवित्रधारणम् ।  
रक्षाबन्धस्तदन्ते स्यात् क्रमात् त्रितयमाचरेत् ॥ १८-१२ ॥  
  
चतुर्थ्यामधिवासो हि गणेशे परिकीर्त्तितः ।  
पञ्चम्यां धारणं कार्य्यं मातङ्ग्यामधिवासनम् ॥ १८-१३   
॥  
  
दशम्यां धारणं कार्य्यं सप्तम्यामधिवासनम् ।  
अष्टम्यां पूजनं कार्य्यं धार्य्यं सौरे महेश्वरि ॥ १८-१४ ॥  
  
अष्टम्यामधिवासो हि नवम्यां धारणं शिवे ।  
शक्तेः प्रोक्तमिदं देवि पाञ्चरात्रक्रमं शृणु ॥ १८-१५ ॥  
  
नवम्यामधिवासो हि दशम्यां धारणं शिवे ।  
वैष्णवे चैव द्वादश्यां त्रयोदश्यां विधारणम् ॥ १८-१६ ॥  
  
अधिवासश्चतुर्द्दश्यां पौर्णमास्यां प्रपूजनम् ।  
शैवे प्रोक्तमिदं देवि श्रीविद्यायां च पौर्णिमा ॥ १८-१७ ॥  
  
चान्द्रेऽपि पौर्णमास्यां च पवित्रधारणं चरेत् ।  
कुशैः काशैः सदा कार्य्यं पवित्रं ब्रह्मचारिणाम् ॥ १८-१८ ॥  
  
वनस्थानां शणभवं त्रसरीसभवं च वा ।  
यतीनां गैरिकाक्तं च सर्ववर्णं गृही चरेत् ॥ १८-१९ ॥  
  
राज्ञां सुवर्णसूत्रोत्थं क्षत्रियाणां च रौप्यजम् ।  
द्विजानां सूत्रसम्भूतं क्रमेण परिकीर्त्तितम् ॥ १८-२० ॥  
  
तथैव रक्षणं देवि सर्वथा सममत्र च ।  
अत्रार्थे देवदेवेशि इतिहासत्रयं शृणु ॥ १८-२१ ॥  
  
प्। १५७) पुरा श्रीकार्तिकेयाय पार्वत्या रक्षणं कृतम् ।  
शव्या देवेन्द्रवश्यार्थं जयाय वृत्रनाशने ॥ १८-२२ ॥  
  
महाविद्यादिभिः पूर्वं रक्षितो बटुकः पुरा ।  
पूर्वं कृतयुगे देवि नहुषः क्षत्रियेश्वरः ॥ १८-२३ ॥  
  
उपाकर्म विधायाथ पवित्रारोपणे स्थितः ।  
कृत्वा पवित्रं यत्नेन देवेन्द्रसदनाद्गृहम् ॥ १८-२४ ॥  
  
तन्मार्गमध्ये देवेशि विना रक्षां च योऽधमः ।  
बुद्धेर्विपर्ययो जातो रक्षाहीनो नराधिपः ॥ १८-२५ ॥  
  
रक्षाबन्धनमात्रेण मासद्वादशरक्षणम् ।  
अकृते देवदेवेशि मतिभ्रष्टो नरो भवेत् ॥ १८-२६ ॥  
  
वर्षमात्रकृता रक्षा रक्षाबन्धनयोगतः ।  
अङ्कयन्त्रैर्महादेविः बीजाङ्कैरपि पार्वति ॥ १८-२७ ॥  
  
अङ्कबीजैः पताकाद्यैः सर्वत्र रक्षणं भवेत् ।  
वेदसंस्कार एवात्र चोपाकर्म प्रकीर्त्तितम् ॥ १८-२८ ॥  
  
गृहीतवेदमन्त्रस्य रक्षणं तु पवित्रकम् ।  
वदधिष्टातृ(?)रक्षार्थं रक्षाबन्धनमीरितम् ॥ १८-२९ ॥  
  
तस्मात् सर्वप्रयत्नेन रक्षाबन्धनमाचरेत् ।  
विना रक्षां महेशानि वर्षमात्रं कृता क्रिया ॥ १८-३० ॥  
  
सकला निष्फला देवि देवता विमुखी भवेत् ।  
सर्वस्वैरपि देवेशि रक्षाबन्धनमाचरेत् ॥ १८-३१ ॥  
  
सर्वरक्षा तदा देवि भवत्येव न संशयः ।  
नित्यं नैमित्तिकं काम्यं क्रमात्त्रितयमीरितम् ॥ १८-३२ ॥  
  
इति सङ्क्षेपतः प्रोक्तं किमन्यच्छ्रोतुमिच्छसि ।  
  
  
प्। १५८) श्रीदेव्युवाच ।  
  
  
देवेश श्रोतुमिच्छामि रहस्यातिरहस्यकम् ॥ १८-३३ ॥  
  
  
श्रीशिव उवाच ।  
  
  
किं तद्रहस्यं देवेशि तद्वदस्व प्रियंवदे ।  
  
  
श्रीदेव्युवाच ।  
  
  
पवित्रारोपणं कर्म मदनारोपणं तथा ॥ १८-३४ ॥  
  
कथ्यतां देवदेवेश यद्यहं तव वल्लभा ।  
  
  
श्रीशिव उवाच ।  
  
  
आषाढ उत्तमो मासः श्रावणो मध्यमः स्मृतः ॥ १८-३५ ॥  
  
हीनो भाद्रपदो मासः पक्षौ सितसितेतरौ ।  
प्रशस्तः शुक्लपक्षस्तु तदभावे परः स्मृतः ॥ १८-३६ ॥  
  
पञ्चमी चाष्टमी चैव नवमी दशमी तिथौ ।  
द्वादश्यां च चतुर्दश्यां पौर्णमास्यामथापि वा ॥ १८-३७ ॥  
  
पट्टसूत्रविशिष्टं तु कार्पासजनितं तथा ।  
त्रिगुणं त्रिगुणीकृत्य प्रक्षाल्यामलवारिणा ॥ १८-३८ ॥  
  
पश्चिमास्योक्तमनुभिर्दक्षिणैः शोधयेत्ततः ।  
मन्त्रैरथ पवित्राणि मनोरम्याणि कारयेत् ॥ १८-३९ ॥  
  
अष्टोत्तरशतं श्रेष्ठं मध्यमं तु तदर्धकम् ।  
तदर्धं च कनिष्ठं स्यात् यथाशक्त्या तु पूर्ववत् ॥ १८-४० ॥  
  
पूर्वोक्ततन्तुभेदेन द्रव्यभेदेन वा प्रिये ।  
कृत्वा पवित्रं यत्नेन ग्रन्थिं दत्वा विधानतः ॥ १८-४१ ॥  
  
उत्तरास्योदितैर्मन्त्रैर्दशग्रन्थींस्तु कारयेत् ।  
प्। १५९) चित्रवैचित्र्यसंयुक्तं कुङ्कुमादिभिरद्रिजे ॥ १८-४२ ॥  
  
पवित्रदानदिवसे पूर्वोक्तमधिवासनम् ।  
सद्योऽधिवासनं वापि कुर्य्यात्तु परमेश्वरि ॥ १८-४३ ॥  
  
रात्रौ समयिभिः साकं नित्यपूजामनन्तरम् ।  
ऊर्ध्वसिंहासनैर्मन्त्रैः सूत्रपातस्तु वामतः ॥ १८-४४ ॥  
  
प्रार्थयित्वा स्तवेनापि रक्षां कृत्वावगुण्ठनैः ।  
दन्तकाष्ठं तथा गन्धं यज्ञचन्दनमृत्तिकाम् ॥ १८-४५ ॥  
  
सिद्धार्थश्च तथा धात्रीफलं शृङ्गारभूषणम् ।  
नकुलमष्टसु पट्टा (?) विज्ञेया उत्तरोत्तरम् ॥ १८-४६ ॥  
  
पूर्वादिदिक्षु क्रमतः पवित्रं सूत्रभाजनम् ।  
अश्वत्थपत्रपात्रेषु प्रक्षिपेत् सिद्धिहेतवे ॥ १८-४७ ॥  
  
हु। कारसोमस्वाहेशब्रह्मनागशिखिध्वजाः ।  
सूर्यः सदाशिवः सर्वा देवताः स्युर्नवाः पराः ॥ १८-४८ ॥  
  
सूत्रेषु पूजयेद्ब्रह्मविष्णवीशांश्च त्रिसूत्रके ।  
कृपा च पौरुषी वाणी गायत्री चापराजिता ॥ १८-४९ ॥  
  
विजया च जया देवि मुक्तिदा च सदाशिवा ।  
मनोन्मनी च नवमी दशमी सर्वतोमुखी ॥ १८-५० ॥  
  
ग्रन्थिस्था देवताः पूज्या उपचारैः कलात्मकैः ।  
मूलमन्त्रेण चामन्त्र्य पवित्रेषु कला यजेत् ॥ १८-५१ ॥  
  
नित्याः षोडश देवेशि श्रीविद्यां च स्मरेत् प्रिये ।  
अष्टौ ताराश्चाष्टवाणीः कलास्थाने प्रपूजयेत् ॥ १८-५२ ॥  
  
काल्यां काल्यादिनित्याश्च पूजयेत् परमेश्वरि ।  
प्। १६०) अधिवासविधिः प्रोक्तः पश्चादाराधनं भवेत् ॥ १८-५३ ॥  
  
नित्यार्चनानन्तरं तु नैमित्तिकमिदं भवेत् ।  
समभ्यर्च्य पवित्राणि कन्यकाभ्यश्च भोजनम् ॥ १८-५४ ॥  
  
स्वगुरुं पूजयेत् पश्चात् वस्त्रालङ्कारगोधनैः ।  
यथाशक्त्या नमस्कृत्य देवीरूपेण चिन्तयेत् ॥ १८-५५ ॥  
  
आरोपयेत् पवित्रं च वित्तशाठ्यविवर्जितः ।  
गुरुं सम्पूजयेत्तत्र तत्तत्कर्मफलावहम् ॥ १८-५६ ॥  
  
स चेन्न पूज्यते यत्र क्रिया सा निष्फला सदा ।  
गुरोरभावे तत्पुत्रं पुत्राभावे तदङ्गनाम् ॥ १८-५७ ॥  
  
तदभावे च तत्पौत्रं दौहित्रं तदसम्भवे ।  
सर्वाभावेऽर्चयेदन्यं गुरोर्गोत्रसमुद्भवम् ॥ १८-५८ ॥  
  
पूजयेद्दिक्षितं यत्र तत्रैताः सफलाः क्रियाः ।  
न पूज्यते निष्फलास्ता भवन्ति परमेश्वरि ॥ १८-५९ ॥  
  
हुत्वा पूर्णाहुतिं पश्चादग्नौ दग्ध्वा पवित्रकम् ।  
चक्रमभ्यर्च्य सिद्धाग्रे पूजयेत्तन्निवेदयेत् ॥ १८-६० ॥  
  
न करोत्यर्चनं ह्यग्नौ तस्य धर्मो विनिष्फलः ।  
इति सङ्क्षेपतः प्रोक्तं किमन्यत् श्रोतुमिच्छसि ॥ १८-६१ ॥  
  
  
इति श्रीशक्तिसङ्गममहातन्त्रराजे उत्तरभागे प्रथमखण्डे   
श्रीमदक्षोभ्यमहोग्रतारासंवादे क्रमदीक्षापवित्रारोपणं   
नामाष्टादशः पटलः ॥ १८ ॥  
  
  
  
ऊनविंशः पटलः ।  
  
  
श्रीदेव्युवाच ।  
  
  
देवेश श्रोतुमिच्छामि इतिहासं पुरातनम् ।  
  
  
श्रीशिव उवाच ।  
  
  
शृणु देवि प्रवक्ष्यामि रहस्यातिरहस्यकम् ॥ १९-१ ॥  
  
  
भक्तिश्रद्धापरायास्ते नाकथ्यं विद्यते मम ।  
न चाख्येयं त्वयान्यत्र प्राणेषु विगते(?)ष्वपि ॥ १९-२ ॥  
  
रहस्यमेतद्देवानां सर्वसिद्धिमभीप्सतम् ।  
न च विद्यामयो योगो न विधानं न चार्चनम् ॥ १९-३ ॥  
  
नान्यः प्रयोगो न जपो न होमो न च पूजनम् ।  
वक्ष्यमाणरहस्यस्य सहस्रांशं न चाहेति ॥ १९-४ ॥  
  
सिद्धिमीयुः पुरैतस्याः प्रसादात् पार्थिवर्षयः ।  
कैरवो (?) वृहदश्वश्च सोमदत्तो बृहद्रथः ॥ १९-५ ॥  
  
अजमीढः कार्त्तवीर्य्यो भद्रसेनः पुरूरवाः ।  
पृथुग्रीवो रन्तिदेवो मान्धाता नहुषे रघुः ॥ १९-६ ॥  
  
विदूरथश्च भरतो दिवोदासः प्रतर्दनः ।  
कृशाश्वो जमदग्निश्च जैगीषव्यश्च देवलः ॥ १९-७ ॥  
  
पैठीनसिर्वीतिहव्यः कश्यपो भृगुरङ्गिराः ।  
संवर्तश्च वसिष्ठोऽत्रिर्व्यासः शातान्यस्तथा ॥ १९-८ ॥  
  
उद्दालको भरद्वाजो जाबालो जैमिनिस्तथा ।  
प्। १६२) सप्तद्वीपेश्वरत्वं च चक्रवर्त्तित्वमेव च ॥ १९-९ ॥  
  
प्रापुः पूर्वमहीपालाश्चिरजीवित्वमप्यलम् ।  
योगसिद्धिं तथान्येऽपि तपस्यां सर्वसाधिकाम् ॥ १९-१० ॥  
  
शापानुग्रहसामर्थ्यं प्राप्तवन्तो महर्षयः ।  
त्रैलोक्याधिपतित्वं च यत्प्रसादात् करे स्थितम् ॥ १९-११ ॥  
  
ताराक्षः कमलाक्षश्च विद्युन्माली तथैव च ।  
एते ह्यासन् कृतयुगे दैतेया भ्रातरस्त्रयः ॥ १९-१२ ॥  
  
तेऽतप्यन्त तपो घोरं दिव्यं वर्षायुतं प्रिये ।  
ततः प्रजापतिस्तेभ्यो वरं सम्प्रार्थितं ददौ ॥ १९-१३ ॥  
  
चतुर्वरद्वयं दैत्याः सौन्दर्यमदगर्विताः ।  
एकस्तेषामवध्यत्वं सर्वभूतेभ्य उत्थितम् ॥ १९-१४ ॥  
  
द्वितीयं योजनानां हि त्रित्रिलक्षान्तरस्थितम् ।  
त्रयाणां त्रिपुरं भूमौ न लङ्घ्यं दैवतैरपि ॥ १९-१५ ॥  
  
वरं दत्त्वा च तद्धाता सर्वं शृणुत पुत्रकाः ।  
सर्वप्रकारैः कस्यापि नावध्यत्वं जगत्त्रये ॥ १९-१६ ॥  
  
एकेनापि प्रकारेण घटमानेन सर्वथा ।  
सर्वे स्वकीयं निधनमङ्गीकुरुत दानवाः ॥ १९-१७ ॥  
  
ते विचार्यावदन्सर्वे शरेणैकेन यत्क्षणात् ।  
दहेत्त्रयाणां त्रिपुरं स नो मृत्युर्भविष्यति ॥ १९-१८ ॥  
  
तथेत्युक्त्वा ययौ वेधा ब्रह्मलोकं सुरैर्युतम् ।  
तेऽपि सर्वे तथा चक्रुर्यथा पूर्वं विचारितम् ॥ १९-१९ ॥  
  
ताराक्षस्य तु सौवर्णं पुरं सर्वोपरि स्थितम् ।  
योजनायुतविस्तीर्णं तावदेवायतं प्रिये ॥ १९-२० ॥  
  
प्। १६३) राजतं कमलाक्षस्य योजनायुतविस्तृतम् ।  
दशसाहस्रविस्तीर्णं विद्युन्मालिन आयसम् ॥ १९-२१ ॥  
  
त्रित्रिलक्षोत्तरं तेषां पुरं गगनसीमनि ।  
प्राकारपरिखोपेतं तथाट्टालकशोभितम् ॥ १९-२२ ॥  
  
ध्वजगोपुरनिःश्रेणिपताकायन्त्रशोभितम् ।  
खड्गपाशाङ्कुशारिष्टगदाकार्मुकधारिभिः ॥ १९-२३ ॥  
  
पाशशूलभुशुण्ड्यष्ट्रा चक्रमुद्गरशोभिभिः ।  
त्रिंशन्निखर्वषट्वृन्दनवत्यर्बुदकोटिभिः ॥ १९-२४ ॥  
  
एकैकं पुरमाक्रान्तं दानवैर्युद्धदुर्मदैः ।  
दृष्ट्वा तु तादृशीमृद्धिं देवाः सर्वे सवासवाः ॥ १९-२५ ॥  
  
पलायाञ्चक्रिरे केचित् केचिच्च शापितं ययुः ।  
केचिच्च युयुधुर्देवास्तत्यजुस्त्रिदिवं परे ॥ १९-२६ ॥  
  
केचित् समुद्रं प्रविशुः केचिच्च गिरिकन्दरम् ।  
जन्हुः केचिद्भिया प्राणान् ययुः केचिच्चतुर्दिशम् ॥ १९-२७ ॥  
  
दृष्ट्वा सुराणामधिपो देवानामीदृशीं दशम् ।  
रुद्रं जगाम शरणं पुरोधाय प्रजापतिम् ॥ १९-२८ ॥  
  
दण्डवत् प्रणता भूत्वा ते देवाः सपितामहाः ।  
ऊचुः प्रञ्जलयो भूत्वा पिनाकिनमुमापतिम् ॥ १९-२९ ॥  
  
तपस्यया वरं धातुः सम्प्राप्य त्रिपुरासुराः ।  
बाधन्तेऽस्मान्महेशान शैलगह्वरगानपि ॥ १९-३० ॥  
  
त्वत्तः शरण्यो नास्माकं विद्यते देव कश्चन ।  
अतो निवेदयामस्ते प्रमथाधिपते प्रभो ॥ १९-३१ ॥  
  
देवाङ्गनाः समाहृत्य नयन्ति स्वपुरं प्रति ।  
प्। १६४) निरध्वरं जगज्जातं निष्कल्पतरु नन्दनम् ॥ १९-३२ ॥  
  
निर्मनुष्या मही सर्वा निर्देवाप्यमरावती ।  
निस्तोया निम्नगा जाता नीरत्नाः सप्तसागराः ॥ १९-३३ ॥  
  
पादपानां कोटरेषु कन्धरेषु महीभृताम् ।  
लीना भूत्वा वयं सर्वे तिष्ठामस्तद्भयार्दिताः ॥ १९-३४ ॥  
  
तेषां हि शास्ता त्रैलोक्ये त्वदन्यो नास्ति कश्चन ।  
तान्निहत्यासुरान्स्वर्गे पुनरस्मान्निवेशय ॥ १९-३५ ॥  
  
इत्युक्तः प्रणतैः सर्वैर्विहस्य वृषभध्वजः ।  
प्रत्युवाच सुरान् सर्वान् रथो मे कल्प्यतामिति ॥ १९-३६ ॥  
  
ततो ब्रह्माऽब्रवीत्तत्र स्मितं कुर्वन् महेश्वरम् ।  
निर्मातव्यो रथो देव कस्त्वदारोहणक्षमः ॥ १९-३७ ॥  
  
तद्वोदुं रथनिर्माणे सामर्थ्यं नैव विद्यते ।  
स्वयोग्यं स्पन्दनं चास्त्रं कवचं चोटिकामपि ॥ १९-३८ ॥  
  
त्वमेव कल्पयस्वाद्य बुद्धिः कस्यास्ति शङ्कर ।  
इत्युक्तो ब्रह्मणा शम्भुरवदत् हर्षयन् सुरान् ॥ १९-३९ ॥  
  
चत्वारो वाजिनो वेदास्ते चोपाकर्मणा तपः ।  
वेदाः क्रियावतां यान्ति शङ्खासुरविमर्दिताः ॥ १९-४० ॥  
  
ताराक्षस्य तपस्तेन चोपाकर्मप्रभावतः ।  
क्षीणं भवति भो ब्रह्मन् कामलाक्षं पवित्रतः ॥ १९-४१ ॥  
  
वर्षमात्रं कृता शान्तिः पवित्रमृषिभिः स्मृतम् ।  
कमलाक्षतपः क्षीणं पवित्रेण प्रजायते ॥ १९-४२ ॥  
  
सर्वस्वस्त्ययनं नाम पवित्रारोपणं मतम् ।  
चत्वारो वाजिनो वेदाः सम्पूर्णा मेदिनी रथः ॥ १९-४३ ॥  
  
प्। १६५) सूर्याचन्द्रमसौ चक्रे कूबरो गन्धमादनः ।  
विन्ध्यो गिरिर्नाभिरस्तु कैलासोऽक्षत्वमेव च ॥ १९-४४ ॥  
  
मेरुर्मे ध्वजदण्डं स्यात् सारथिर्भगवान् विधिः ।  
प्रणवस्तु प्रतोदः स्यात् पुराणानि च रश्मयः ॥ १९-४५ ॥  
  
धनुर्मे मन्दरो भूयाच्छिञ्जिनी वासुकिर्भवेत् ।  
विष्णुः शरो मे भवतु बाह्वोर्वायुर्विशन्त्वपि ॥ १९-४६ ॥  
  
यमो मृत्युश्च कालश्च फणामध्ये विशन्तु च ।  
वासवः शरपृष्ठे स्यात् कुबेरवरुणावुभौ ॥ १९-४७ ॥  
  
भवतः पुङ्खसंस्थाने मस्तके सर्वदेवताः ।  
नासत्यौ वटिनीसंस्थौ यज्ञाः सर्वे पदातयः ॥ १९-४८ ॥  
  
अष्टाङ्गे दशविद्याश्च शतस्थाने शतास्रकम् ।  
षड्त्रिंशदङ्गुलो वंशो मनुबन्धनसंयुतः ॥ १९-४९ ॥  
  
मन्वङ्गुलादित्यरूपाः शरा मैनाकगोचराः ।  
पिनाकचापलक्षं च वेत्ति काली सदाशिवम् ॥ १९-५० ॥  
  
स्वेच्छयान्यच्च सरलं कल्पयामास शङ्करः ।  
अस्त्रं (?) च कवचं षोढां लब्ध्वा रक्षां विना शिवः ॥ १९-५१   
॥  
  
स्वयोग्यं रक्षणं शम्भुरलब्ध्वा चिन्तितो भवेत् ।  
निमील्य त्रीणि नेत्राणि चिरं तस्थौ जगत्पतिः ॥ १९-५२ ॥  
  
अथ ध्यानवतो भूत्वा तुष्टाव विश्वतारिणीम् ।  
स्तुत्वा सम्प्रार्थयामास रक्षां दशविधां पराम् ॥ १९-५३ ॥  
  
ततः सापि दिदेशास्मै रक्षां दशविधां पराम् ।  
दशविद्यामयी रक्षा त्रैकोक्यविजयाभिधा ॥ १९-५४ ॥  
  
वेदसन्दीपनाद्ब्रह्मन् दीपकास्त्रं प्रकीर्त्तितम् ।  
चतुरशीतिभेदानां राज्ञी विद्या परात्परा ॥ १९-५५ ॥  
  
प्। १६६) इत्याम्नायैर्नवविधैर्युक्ता ब्रह्माण्डभेदिनी ।  
स्तम्भनास्त्राभिधा स्वर्गे त्रैलोक्यविजया भुवि ॥ १९-५६ ॥  
  
आकर्षणास्त्रा पाताले त्रिपुरासुरघातिनी ।  
कालीमुखाभिधा वैरिजने वादिजने तथा ॥ १९-५७ ॥  
  
तारामुखाभिधा प्रोक्ता छिन्नारूपा तु सर्वतः ।  
त्रिशक्तिविद्यारूपा तु त्रैलोक्यविजयाभिधा ॥ १९-५८ ॥  
  
त्रयाणां नाशनार्थं च त्रिशक्तिरक्षणं परम् ।  
प्राप्तो जगाम सन्तुष्टः शङ्करस्त्रिपुरं प्रति ॥ १९-५९ ॥  
  
अस्त्रं पाशुपतं चापि सन्धाय वृषभध्वजः ।  
पुराणि त्रीणि दैत्यानां विभेदैकेन पत्रिणा ॥ १९-६० ॥  
  
क्षणेन भस्मसाद्भूत्वा जग्मुर्दैत्या यमालयम् ।  
ततः प्रभृति श्रीदेवि रक्षा रक्षेति विश्रुता ॥ १९-६१ ॥  
  
लोकोत्तराभिधा रक्षा मत्स्मृत्या प्रभविष्यति ।  
इति वृत्तं पुरावृत्तं तेन रक्षा प्रकीर्त्तिता ॥ १९-६२ ॥  
  
विद्याभिमन्त्रितं सूत्रं यस्तु धारयते नरः ।  
रक्षा भवति सर्वेषां दुष्टानां विप्रकारिणाम् ॥ १९-६३ ॥  
  
महाविषं महाभूतपूतनाराक्षसादयः ।  
दैत्याश्च दानवाः क्रूरा नश्यन्ति क्षणमात्रतः ॥ १९-६४ ॥  
  
इयमेव पुरा रक्षा बटुकाय प्रकाशिता ।  
महाविद्यादिदशकैर्बध्वा बटुकभैरवे ॥ १९-६५ ॥  
  
यन्त्रं पताकां सूत्रं च मन्त्रवर्णविदर्भितम् ।  
सर्वथा बन्धयेद्देवि रक्षा सर्वकृता भवेत् ॥ १९-६६ ॥  
  
श्रावणे मासि संवृत्तं वृत्तमेतत् पुरा शिवे ।  
प्। १६७) गोपनीयं गोपनीयं गोपनीयं स्वयोनिवत् ॥ १९-६७ ॥  
  
इति सङ्क्षेपतः प्रोक्तं किमन्यत् श्रोतुमिच्छसि ।  
  
  
इति श्रीशक्तिसङ्गममहातन्त्रराजे उत्तरभागे प्रथमखण्डे   
श्रीमदक्षोभ्यमहोग्रतारासंवादे   
उपाकर्मपवित्रारोपणरक्षाविधिर्नामोनविंशः पटलः ॥ १९ ॥  
  
  
  
विंशः पटलः ।  
  
  
श्रीदेव्युवाच ।  
  
  
देवेश श्रोतुमिच्छामि मदनारोपणक्रियाम् ।  
  
  
श्रीशिव उवाच ।  
  
  
पवित्रारोपणं यद्वत्तद्वन्मदनपूजनम् ॥ २०-१ ॥  
  
चैत्रादयस्त्रयो मासाः पक्षौ सितसितेतरौ ।  
एतेषां पूर्वपूर्वस्तु कालः सर्वोत्तमो भवेत् ॥ २०-२ ॥  
  
अष्टम्यां च चतुर्द्दश्यां पुर्णमास्यामथापि वा ।  
पूर्वरात्रौ प्रकुर्वीत सद्यो वासाधिवासनम् ॥ २०-३ ॥  
  
आमन्त्र्य मदनं वेद्यां चतुःकल्पलतादिभिः ।  
कामनेत्रसमुद्भूत रतिनेत्रजलाप्लुत ॥ २०-४ ॥  
  
ऋषिगन्धर्वसिद्धानां विमोहक नमोऽस्तु ते ।  
शिवप्रसादसम्भूत अत्र सन्निहितो भव ॥ २०-५ ॥  
  
शिवाकार्य्यं समुच्छिद्य नेतव्योऽसि शिवाज्ञया ।  
इत्यामन्त्र्य रतिकामौ तत्र सम्पूजयेत् सुधीः ॥ २०-६ ॥  
  
स्वयमुत्पाठ्य मदनं समूलं पल्लवैर्युतम् ।  
आनीतं ह्यथवान्येन मौल्यादानीतमीश्वराम् ॥ २०-७ ॥  
  
वामेन स्थापयेद्देवि सर्वतोभद्रकाम्बुजे ।  
वस्वारे मदनं पात्रे स्थापयेत् पूजयेत् पुनः ॥ २०-८ ॥  
  
प्। १६९) प्रणवं भुवनेशानि रतये नम इत्यपि ।  
रतिमन्त्रो महेशानि काममन्त्रस्तु कथ्यते ॥ २०-९ ॥  
  
प्रणवं कामबीजं च कामाय नम इत्यपि ।  
मन्त्राभ्यां पूजयेत्तत्र मदनं कर्णिकागतम् ॥ २०-१० ॥  
  
ततस्तत्पद्मपूर्वादिदलेषु पुटिकां न्यसेत् ।  
अष्टस्व्यष्टभिर्मन्त्रैरष्टद्रव्ययुतां क्रमात् ॥ २०-११ ॥  
  
कामो भस्मशरीरश्च तथानङ्गश्च मन्मथः ।  
वसन्तमुख(?) नामा च स्मर इक्षुधनुर्द्धरः ॥ २०-१२ ॥  
  
पुष्पवाणस्तु ताराद्यास्तुङ्गदन्ताः प्रकीर्त्तिताः ।  
कर्पूरं रोचनायुग्मं कस्तूरीं च ततः प्रिये ॥ २०-१३ ॥  
  
अगुरुं कुङ्कुमं धात्रीफलं चन्दनमेव च ।  
पुष्पैः सुगन्धिभिः कुर्य्यादष्टद्रव्याणि पार्वति ॥ २०-१४ ॥  
  
सम्पूज्य मदनं सम्यग्गन्धपुष्पाक्षतादिभिः ।  
जपेदनङ्गगायत्रीं यथाशक्त्या प्रसन्नधीः ॥ २०-१५ ॥  
  
कामदेवाय इयुक्त्वा विद्महेति वदेत्ततः ।  
भवेनङ्गगायत्री(?) तन्नोऽनङ्गः प्रचोदयात् ॥ २०-१६ ॥  
  
नमोऽस्तु पुष्पबाणाय जगदानन्दकारिणे ।  
मन्मथाय जगन्नेत्ररतिप्रीतिप्रियाय च ॥ २०-१७ ॥  
  
अनेन मनुना देवि नमस्कुर्य्यात्ततः परम् ।  
अथ विज्ञापनं कुर्य्यात् दिव्यैर्मदनपाणियुक् ॥ २०-१८ ॥  
  
आमन्त्रितासि देवेशि सद्यः काले मया शिवे ।  
कर्त्तव्यं तु यथालाभं पूर्वपूर्वं तवाज्ञया ॥ २०-१९ ॥  
  
प्। १७०) विज्ञापनाख्यमन्त्रेण त्रिशक्तिं परितोषयेत् ।  
ततः सम्पूज्य देवेशि गन्धपुष्पाक्षतादिभिः ॥ २०-२० ॥  
  
षोडशार्णजगन्मातर्वाञ्छितार्थफलप्रदे ।  
कृत्यान् पूरय मे देवि कामान् कामेश्वरेश्वरि ॥ २०-२१ ॥  
  
अनेन प्रार्थयेद्देवि पश्चान्मदनमीश्वरि ।  
वर्मावगुण्ठनं कुर्य्यादस्त्रेणापि तु रक्षितम् ॥ २०-२२ ॥  
  
ततो जागरणं कुर्य्यात् सद्यश्चेत् जागरो न हि ।  
अथ प्रातः समुत्थाय कुर्य्याच्च नित्यपूजनम् ॥ २०-२३ ॥  
  
ततो नैमित्तिकं कुर्य्यान्मदनस्य प्रपूजनम् ।  
तेनैव महतीं पूजां मध्यमं पुष्पमीरितम् ॥ २०-२४ ॥  
  
मनोहरं च विधिवत् कृत्वा नैवेद्यमुत्तमम् ।  
सकर्पूरं च ताम्बूलं दद्यात् सम्प्रार्थयेत्ततः ॥ २०-२५ ॥  
  
समस्तचक्रचक्रेशि सर्वविद्याशरीरिणि ।  
देवमातर्ममैतत्तु भवत्विष्टं तवाज्ञया ॥ २०-२६ ॥  
  
ततः स्वगुरुमभ्यर्च्य पुष्पधूपाम्बरादिभिः ।  
दत्वा मदनकं तस्मै नमस्कृत्य प्रसाद्य च ॥ २०-२७ ॥  
  
जलकेलिं ततः कुर्य्यात्सार्द्धं समयिभिः सुखम् ।  
अन्नदानं प्रकुर्वीत सुहृत्सङ्गसमन्वितः ॥ २०-२८ ॥  
  
एवं यः कुरुते विद्वान् मदनारोपणक्रमम् ।  
तस्य सांवत्सरी पूजा त्रिशक्तिप्रीतिदा भवेत् ॥ २०-२९ ॥  
  
इति सङ्क्षेपतः प्रोक्तमितिहासं विशेषतः ।  
सामान्यं च प्रवक्ष्यामि येन सिद्धिं प्रविन्दति ॥ २०-३० ॥  
  
तपोभङ्गाय मदनो मम शैलभवे यदा ।  
प्। १७१) भस्मीभूतस्तदा देवि रतिप्रीती सुदुःखिते ॥ २०-३१ ॥  
  
तन्नेत्रवारिसम्भूता मदनस्य लता शिवे ।  
तत्सौरभं च सौभाग्यं महदासीत् सुलोचने ॥ २०-३२ ॥  
  
तेन सन्तुष्टो हृदयाद्वरो दत्तो मया प्रिये ।  
रत्यै प्रीत्यै च तस्मात्तु मदनः प्रकटीकृतः ॥ २०-३३ ॥  
  
मदनेन च यो मन्त्री वर्षमर्धेन पूजयेत् ।  
तस्य सांवत्सरी पूजा मदनाय भविष्यति ॥ २०-३४ ॥  
  
इति तस्मै वरो दत्तो मयैव सुरवन्दिते ।  
अन्यथा तत् फलं सर्वं कृतं कामाय जायते ॥ २०-३५ ॥  
  
तस्मान्मदनपूजादि कर्त्तव्यं वीरवन्दिते ।  
समूलं मदनं गृह्य स्थापयेत् पात्रकेऽम्बुजे ॥ २०-३६ ॥  
  
मदनं नवधा कृत्वा पूजयेत्तदनन्तरम् ।  
आनन्दस्वरबीजेन नवधा बिन्दुना सह ॥ २०-३७ ॥  
  
नवप्रकाररत्नाद्यैर्मदनं पूजयेत् क्रमात् ।  
अघोरविद्यया पश्चात् अभिषिञ्चेत्तमेव हि ॥ २०-३८ ॥  
  
पूर्वोक्तं वा दक्षिणस्यां दिशि सिंहासनस्थया ।  
अस्त्रेण रक्षणं कुर्य्यात् कवचेनावगुण्ठनम् ॥ २०-३९ ॥  
  
बद्धत्रिशूलमुद्रां च भ्रामयेन्मदनोपरि ।  
चैत्रे मासि चतुर्द्दश्यां मदनारोपणं भवेत् ॥ २०-४० ॥  
  
उर्ध्ववक्त्रास्त्रमन्त्रेण हृदयेन प्रपूजयेत् ।  
श्रीखण्डमूलदेशेषु ह्यधिवासं च कारयेत् ॥ २०-४१ ॥  
  
प्रथमे दिवसे कुर्य्यादधिवासमनुत्तमम् ।  
सद्योऽधिवासनं वापि वर्षपूजाफलाप्तये ॥ २०-४२ ॥  
  
प्। १७२) प्रातःकाले चतुर्द्दश्यां नित्यार्चनं चरेत्ततः ।  
नवकोणं विरच्याथ सिन्दूरेण महाप्रभम् ॥ २०-४३ ॥  
  
पात्राणि नव संस्कार्य हेमरौप्यादिपूरितम् ।  
एकं वा कलशं रम्यं स्थापयेद्देशिकोत्तमः ॥ २०-४४ ॥  
  
दक्षतो मण्डलं कृत्वा कुङ्कुमाद्यैर्विचित्रितम् ।  
अशोकतरुमालिख्य त्रिकोणं मण्डलं लिखेत् ॥ २०-४५ ॥  
  
तन्मध्ये पूजयेत् कामं वरुणं वारुणप्रभम् ।  
रक्तवस्त्रं रक्तभूषं वामदक्षिणयोः प्रिये ॥ २०-४६ ॥  
  
रतिप्रीतिविशोभाढ्यं पञ्चबाणधनुर्धरम् ।  
वसन्तसहितं कामं पूजयेत् सर्वसिद्धये ॥ २०-४७ ॥  
  
वाग्भवं भुवनेशानि श्रियं कामात्मकेन च ।  
कामाय नम उद्धृत्य नवार्णं वरवर्णिनी ॥ २०-४८ ॥  
  
कामबीजत्रयं प्रोक्तं पूर्वमात्मकमालिखेत् ।  
रत्यै नमश्चाष्टवर्णो रतिमन्त्रो वरानने ॥ २०-४९ ॥  
  
प्रीतिं वदेत् रतिस्थाने प्रीतिमन्त्रोऽष्टवर्णकः ।  
गौरश्यामरतिप्रीती भ्रामणे मालभूषणे ॥ २०-५० ॥  
  
पद्मताम्बूलवर्णे च रक्तवस्त्रविराजिते ।  
वामदक्षिणयोर्ध्यात्वा कामस्य हृदयान्तरम् ॥ २०-५१ ॥  
  
वसन्तं पूजयेत् पश्चात् कदम्बवनमध्यगम् ।  
गौरवर्णं वामहस्ते सुधापूर्णघटान्वितम् ॥ २०-५२ ॥  
  
दक्षहस्तेन दधतं नानापुष्पसमुच्चयम् ।  
साङ्गं कामं प्रपूज्याथ धूपदीपादि दर्शयेत् ॥ २०-५३ ॥  
  
सम्यक् प्रपूज्य देवेशि सर्वदेवशरीरिणम् ।  
प्। १७३) क्रमं समर्चयेत् सम्यक् कुमारीं भोजयेत्ततः ॥ २०-५४ ॥  
  
सुवासिनीं च सम्पूज्य योगिनीगणमर्चयेत् ।  
ब्राह्मणाः परितः पूज्या नानादर्शनमानवाः ॥ २०-५५ ॥  
  
तदङ्गहवनं पश्चात् गुरुं रत्नादिभूषणैः ।  
स्वर्णभारसहस्रैस्तु दिव्यवस्त्रैर्मनोरमैः ॥ २०-५६ ॥  
  
पूजयित्वा ततो देवि मदनारोपणं मतम् ।  
तस्य सांवत्सरी पूज सफला शैलकन्यके ॥ २०-५७ ॥  
  
इति सङ्क्षेपतः प्रोक्तं किमन्यत् श्रोतुमिच्छसि ।  
  
  
इति श्रीशक्तिसङ्गममहातन्त्रराजे उत्तरभागे प्रथमखण्डे   
श्रीमदक्षोभ्यमहोग्रतारासंवादे मदनारोपणं नाम   
विंशतिः पटलः ॥ २० ॥  
  
  
  
एकविंशः पटलः ।  
  
  
श्रीदेव्युवाच ।  
  
  
देवेश श्रोतुमिच्छामि रहस्यमपरं वरम् ।  
  
  
श्रीशिव उवाच ।  
  
  
रहस्यमपि देवेशि समयक्रमयोगतः ॥ २१-१ ॥  
  
समयं सम्प्रवक्ष्यामि तन्त्रलेखनभेदतः ।  
षट्गुरोः स्वामिनः पञ्च भ्रातृवर्ज्यत्रयं भवेत् ॥ २१-२ ॥  
  
एवं क्रमेण सम्प्रोक्तमेकैकं पुत्रभार्ययोः ।  
सप्त देवे महेशानि द्वे मित्रे द्विगुणं रिपौ ॥ २१-३ ॥  
  
फलान्यपि महेशानि यथायोगेन वै शृणु ।  
गुरौ सप्तपञ्चवर्ज्यं शत्रूणां द्वितयं भवेत् ॥ २१-४ ॥  
  
वेदसङ्ख्यां महच्छत्रौ एकैकं पुत्रभार्य्ययोः ।  
नवनाथे महेशानि यथायोगेन कारयेत् ॥ २१-५ ॥  
  
ताम्बूलसमयं तत्र शृणु देवि यथाक्रमम् ।  
शतपर्णानि देवेशि चक्रवर्त्तिवराय च ॥ २१-६ ॥  
  
गुरुभ्यः सम्प्रदातव्या द्वात्रिंशत् पर्णवीटिका ।  
अष्टाविंशति भूपेभ्यो बान्धवेभ्यो दशाष्टकम् ॥ २१-७ ॥  
  
जामात्रे पक्षपर्णानि वसु द्वादश वा प्रिये ।  
पञ्चविंशति शक्तिभ्यः पुत्रेभ्यस्तत्त्वसङ्ख्यकान् ॥ २१-८ ॥  
  
षट्पर्णानि च शत्रुभ्यस्तुरीयं दानमुत्तमम् ।  
प्। १७५) पर्णत्रयं शत्रुपक्षे दशपर्णारिवश्ययोः ॥ २१-९ ॥  
  
वीरेभ्यः षोडश शिवे दिव्यौघे वसुपीठयुक् ।  
तदर्द्धं चैव सिद्धौघे मानवौघे तदर्धकम् ॥ २१-१० ॥  
  
भृत्येभ्यः सप्त पर्णानि कन्यायै पञ्चविंशतिः ।  
चन्द्रयुक्तं महेशानि पौत्रेभ्यो दश पञ्च च ॥ २१-११ ॥  
  
स्नुषायै त्रिंशति शिवे दास्यै चैव चतुर्दश ।  
अन्येभ्यः परमेशानि विंशत्पर्णानि दापयेत् ॥ २१-१२ ॥  
  
अग्रदानं च शत्रुभ्यो वक्रं दानं सुमित्रके ।  
तिर्य्यग्दानं सेवकादौ यथायोगेन योजयेत् ॥ २१-१३ ॥  
  
इति सङ्क्षेपतः प्रोक्तं सिद्धियोगं शृणु प्रिये ।  
पत्नी पुत्री तथा दासी दासश्चैव चतुर्थकः ॥ २१-१४ ॥  
  
परिवेत्ता पारिवेत्ता षट् ताम्बूलप्रदायकाः ।  
म्लेच्छहस्ताच्छत्रुहस्ताच्छङ्कितस्य तथैव च ॥ २१-१५ ॥  
  
अथ वैदग्धहस्तस्य ताम्बूलो हि निषिध्यते ।  
आद्यपाकोऽभियोक्तव्यो द्वितीयस्त्वन्यता मता ॥ २१-१६ ॥  
  
तृतीयो गृह्यतां यत्नात् त्रितयं त्रितयं त्रिषु ।  
पत्रं फलं खादिरं च चूर्णं चैव चतुर्थकम् ॥ २१-१७ ॥  
  
पञ्चमं तु मुखं प्रोक्तं रागः सष्ठ उदाहृतः ।  
षडङ्गमिति सम्प्रोक्तं षडैश्वर्य्यप्रदायकम् ॥ २१-१८ ॥  
  
षडैश्वर्य्यं यत्र वसेत्तत्र लक्ष्मीर्निरन्तरम् ।  
इति सङ्क्षेपतः प्रोक्तं किमन्यत् श्रोतुमिच्छसि ॥ २१-१९ ॥  
  
  
श्रीदेव्युवाच ।  
  
  
नागवल्लिकथं जाता समुत्पन्ना कथं वद ।  
  
  
प्। १७६) श्रीशिव उवाच ।  
  
  
जनमेजययज्ञान्ते नागानामष्टकं शिवे ॥ २१-२० ॥  
  
कृत्वा तु भस्मसाद्देवि शापं दत्वा सुदारुणम् ।  
सिंसवृक्षफलं मुक्त्वा नागनिर्मूलनं कृतम् ॥ २१-२१ ॥  
  
तदुद्धारार्थमुद्युक्तः शिवोऽहं भैरवः स्वयम् ।  
दूतीयागः कृतस्तेन तद्गता धर्मसम्भवाः ॥ २१-२२ ॥  
  
बिन्दवः पतिता यत्र यद्देशे भस्मसञ्चयः ।  
भस्म सम्प्लावितं नीरैस्तच्चैक्यं समजायत ॥ २१-२३ ॥  
  
नागवल्लीलता नाम तत्र जातातिसुन्दरी ।  
मागधे हिमवाहे च बङ्गाले च कलिङ्गके ॥ २१-२४ ॥  
  
कर्नाटके च सौराष्ट्रे चौलमालवदेशके ।  
मध्यदेशे केरले च समुद्रस्य तटे तथा ॥ २१-२५ ॥  
  
नानादेशे समुत्पन्ना नानागुणसमुद्भवा ।  
स्थूलसूक्ष्मप्रभेदेन ज्ञातव्याः पर्णजातयः ॥ २१-२६ ॥  
  
ताम्बूलेन महादेवि मन्त्रसिद्धिमवाप्नुयात् ।  
ताम्बूलशपथं नैव कर्तव्यं शुभमिच्छता ॥ २१-२७ ॥  
  
ताम्बूलेन विना देवि यो मन्त्रं दशधा जपेत् ।  
इह क्षोभमवाप्नोति परत्र नरकं व्रजेत् ॥ २१-२८ ॥  
  
ताम्बूलेन विना देवि दीक्षाद्या निष्फला मताः ।  
ताम्बूलोऽपि व्रतस्थानां यतीनां ब्रह्मचारिणाम् ॥ २१-२९ ॥  
  
न मया कथितो देवि किं पुनः श्रोतुमिच्छसि ।  
एकाकी संविदानन्दी मुक्तकेशी दिगम्बरः ॥ २१-३० ॥  
  
शय्यास्थो वा श्मशानस्थः केवलं तिमिरालये ।  
प्। १७७) लतां पश्यन् जपेद्रात्रौ सैव कल्पलता भवेत् ॥ २१-३१ ॥  
  
बालामानीय कौमारीं चञ्चलां चारुलोचनाम् ।  
सम्पूज्य प्रजपेद्रात्रौ एकाकी दीपवर्जितः ॥ २१-३२ ॥  
  
रात्रौ यदि जपेन्मन्त्रं सैव कल्पलता भवेत् ।  
अर्धरात्रौ महेशानि मङ्गले वासरे निशि ॥ २१-३३ ॥  
  
सम्पूज्य बालां यत्नेन सैव कल्पलता भवेत् ।  
दीपं प्रज्वाल्य परितो मध्ये यन्त्रं प्रपूजयेत् ॥ २१-३४ ॥  
  
दीपावल्यां चरन्नेवं सैव कल्पलता भवेत् ।  
शक्तिमाहूय तद्गात्रे विन्यस्य न्यासजालकम् ॥ २१-३५ ॥  
  
स्पृष्ट्वा तां प्रजपेद्रात्रौ सैव कल्पलता भवेत् ।  
प्रसूनतूलिकामध्ये शक्तिं स्थाप्य विधानतः ॥ २१-३६ ॥  
  
शक्तिं सञ्चुम्ब्य प्रजपेत् सैव कल्पलता भवेत् ।  
बालामानीय देवेशि यथोक्तां शुभलक्षणाम् ॥ २१-३७ ॥  
  
तामालिङ्ग्य जपेद्रात्रौ सैव कल्पलता भवेत् ।  
पर्वते विपिने गत्वा शक्तिमाहूय पार्वति ॥ २१-३८ ॥  
  
तां सन्तोष्य समालिङ्ग्य जपेद्रात्रौ निरन्तरम् ।  
सैव भूयात् कामधेनुः सर्वसिद्धीश्वरो भवेत् ॥ २१-३९ ॥  
  
गाने कर्णं ततो दत्वा लक्षं जप्यान्निशाकरे ।  
बालामानीय देवेशि दिवा जप्याद्दिवाकरः ॥ २१-४० ॥  
  
तद्योनिरूपं यन्त्रं स सबीजं यन्त्रमीरितम् ।  
तत्र नाडीत्रयं वीक्ष्य विद्यायन्त्रं विभाव्य च ॥ २१-४१ ॥  
  
सम्पूज्य तल्लिहेद्देवि साक्षात्कालीसमो भवेत् ।  
विद्यामात्रे कार्य्यमेतत् सर्वसिद्ध्यर्थमम्बिके ॥ २१-४२ ॥  
  
प्। १७८) एतत्क्रमरतो देवि मम रूपो न संशयः ।  
बालां शक्तिं समानीय सुन्दरीं शुभलक्षणम् ॥ २१-४३ ॥  
  
न्यासान् विधाय तद्देहे ततः सावृतिदेवताम् ।  
मूलदेवीं च सम्पूज्य सौगन्धतैलयोगतः ॥ २१-४४ ॥  
  
तस्याः पादौ च प्रक्षाल्य मस्तके तैललेपनम् ।  
ततः केशैस्तत्पदानां मार्जनं प्रोक्षणं चरेत् ॥ २१-४५ ॥  
  
मूलं जपेत्ततो देवि त्रैलोक्यविजयी भवेत् ।  
जलेन पादौ प्रक्षाल्य स्नानं तज्जलतश्चरेत् ॥ २१-४६ ॥  
  
त्रैलोक्यविजयी भूयान्नात्र कार्या विचारणा ।  
तस्या मुखं समालोक्य जप्त्वा त्रैलोक्यनायकः ॥ २१-४७ ॥  
  
तस्या हस्ते करं दत्वा जपात्त्रैलोक्यसिद्धिभाक् ।  
तिथिसिद्धिर्जापसिद्धिः पीठसिद्धिश्च षट् शिवे ॥ २१-४८ ॥  
  
स्थितिसिद्धिस्तथा द्रव्यप्राप्तिसिद्ध्यादिकं भवेत् ।  
आद्यं यामं षट्घटिकां त्यक्त्वान्त्यं पूर्वसङ्ख्यकम् ॥   
२१-४९ ॥  
  
नाडीचतुष्टये देवि नाडीयुग्मेऽपि मध्यके ।  
कामधेनुसमायोगो ब्रह्माण्डे सिद्धिदायकः ॥ २१-५० ॥  
  
गोपनीयं गोपनीयं गोपनीयं स्वयोनिवत् ।  
इति सङ्क्षेपतः प्रोक्तं किमन्यत् श्रोतुमिच्छसि ॥ २१-५१ ॥  
  
  
श्रीदेव्युवाच ।  
  
  
देवेश श्रोतुमिच्छामि योगं चिन्तामणिप्रभम् ।  
  
  
श्रिशिव उवाच ।  
  
  
चिन्तामणिं स्पर्शमणिं द्वयं शृणु महेश्वरि ॥ २१-५२ ॥  
  
प्। १७९) बालामानीय चार्वङ्गीं संशोध्य न्यासजालतः ।  
उच्चपीठे तु संस्थाप्य योनिं मुखगतां चरेत् ॥ २१-५३ ॥  
  
मुखेन चोष्य सञ्जप्य प्रविकाश्य प्रयत्नतः ।  
तत्रत्यं विलिहन् देवि जपश्चिन्तामणिर्भवेत् ॥ २१-५४ ॥  
  
बालामानीय चपलां मैथुनानन्दमानसाम् ।  
योनौ चक्रं स्वलिङ्गं तु सङ्कोचद्रव्यलेपतः ॥ २१-५५ ॥  
  
लिखित्वा विपरीतां तां जपं कुर्य्यादधः शिवे ।  
योनिं सर्वान्ते स्वमुखे पूर्ववत्क्रममाचरेत् ॥ २१-५६ ॥  
  
तद्योनिलिहनादेव मुखादुच्चार्य्यते च यत् ।  
तदेव सत्यं भवति प्रोक्तः स्पर्शः किमिच्छसि ॥ २१-५७ ॥  
  
इति श्रीशक्तिसङ्गममहातन्त्रराजे उत्तरभागे प्रथखण्डे   
श्रीमदक्षोभ्यमहोग्रतारासंवादे कामधेन्वादियोगो नाम   
एकविंशतिः पटलः ॥ २१ ॥  
  
॥ इति कालीखण्डः ॥  
  
  
  
