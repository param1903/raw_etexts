+++
"Catalog number" = "M00105"
"Uniform title" = "brahmavidyopaniṣat"
"Main title" = "yoga upaniṣads with the commentary of śrī upaniṣad brahmayogin"
"Secondary title" = [ "brahmavidya upaniṣat",]
Commentator = [ "brahmayogin",]
"Alternate name" = [ "śrī upaniṣad brahmayogin",]
Editor = [ "śāstrī mahādeva",]
Subjects = [ "tantric / āgamic literature", "yoga", "upaniṣad", "yogopaniṣad", "yogopaniṣad",]
Publisher = [ "Adyar library and research centre",]
"Publication year" = [ "1920",]
"Publication city" = [ "Madras",]
"Publication country" = "India"
title_iast = "brahmavidyopaniṣat"
title = "ब्रह्मविद्योपनिषत्"

+++
  
  
  
  
  
  
ब्रह्मविद्योपनिषत्  
  
सह नाववतु- इति शान्तिः  
  
ब्रह्मविद्यारहस्यार्थप्रणवब्रह्मसूचनम्  
  
अथ ब्रह्मविद्योपनिषदुच्यते-  
  
प्रसादाद्ब्रह्मणस्तस्य विष्णोरद्भुतकर्मणः ।  
रहस्यं ब्रह्मविद्यायां ध्रुवाग्निः सम्प्रचक्षते ॥ १ ॥  
  
ओमित्येकाक्षरं ब्रह्म यदुक्तं ब्रह्मवादिभिः ।  
शरीरं तस्य वक्ष्यामि स्थानं कालत्रयं तथा ॥ २ ॥  
  
तत्र देवास्त्रयः प्रोक्ता लोक वेदास्त्रयोऽग्नयः ।  
तिस्रो मात्रार्धमात्रा च त्र्यक्षरस्य शिवस्य तु ॥ ३ ॥  
  
विवरणम्  
  
स्वाविद्यातत्कार्यजातं यद्विद्यापह्नवं गतम् ।  
तद्धंसविद्यानिष्पन्नं रामचन्द्रपदं भजे ॥  
  
	इह खलु कृष्णयजुर्वेदप्रविभक्तेयं ब्रह्मविद्योपनिषत्   
प्रणवहंसविद्यातद्वेद्यब्रह्मानुभूतिं प्रकटयन्ती   
ब्रह्ममात्रपर्यवसन्ना विजृम्भते । अस्याः स्वल्पग्रन्थतो  
  
प्। २५०) विवरणमारभ्यते । उपेद्घातादिकमस्याः कठवल्ल्यादिसमम् ।   
ब्रह्मविष्णुप्रसादलभ्येयमिति विद्या स्तूयते । श्रुतिरेव स्वाज्ञजनान्   
प्रत्येवमाह- अथेत्यादिना । अथ स्वाज्ञानां   
ब्रह्मविद्योचितसाधनसम्पत्त्यनन्तरम् इयं ब्रह्मवियोपनिषदुच्यते ।   
तत् कथम् ? यः सर्वलोकस्रष्टा पालयिता च भवति तस्य ब्रह्मणः   
अघटितघटनाघटनपटुतरशक्तेरद्भुतकर्मणो विष्णोश्च प्रसादात्   
ब्रह्मविद्यायां यत् रहस्यं, अनधिकारिणे गोपनीयत्वात्,   
स्वाज्ञानतत्कार्यस्वातिरिक्तप्रपञ्चतूलाचलभस्मीकरणपटुत्वात्   
ध्रुवाग्निः प्रत्यक् तदभिन्नपरमात्मेति सम्यक् प्रचक्षते ॥ १ ॥ किं   
तत्स्वरूपमित्याकाङ्क्षायाम्-  
  
सर्वे वेदा यत् पदमामनन्ति  
तपांसि सर्वाणि च यद्वदन्ति ।  
यदिच्छन्तो ब्रह्मचर्यं चरन्ति  
तत्ते पदं सङ्ग्रहेण ब्रवीम्योमित्येतत् ॥  
  
इत्यादिश्रुत्यनुरोधेन सप्रकारं ब्रह्मालम्बनभूतप्रणवस्वरूपं   
विशदीकरोति- ओमिति ॥ २-३ ॥  
  
प्रणवमात्राचतुष्टयप्रपञ्चनम्  
  
ऋग्वेदो गार्हपत्यं च पृथिवी ब्रह्म एव च ।  
अकारस्य शरीरं तु व्याख्यातं ब्रह्मवादिभिः ॥ ४ ॥  
  
यजुर्वेदोऽन्तरिक्षं च दक्षिणाग्निस्तथैव च ।  
विष्णुश्च भगवान् देव उकारः परिकीर्तितः ॥ ५ ॥  
  
सामवेदस्तथा द्यौश्चाहवनीयस्तथैव च ।  
ईश्वरः परमो देवो मकारः परिकीर्तितः ॥ ६ ॥  
  
सूर्यमण्डलमध्येऽथ ह्यकारः शङ्खमध्यगः ।  
उकारश्चन्द्रसङ्काशस्तस्य मध्ये व्यवस्थितः ॥ ७ ॥  
  
प्। २५१) मकारस्त्वग्निसङ्काशो विधूमो विद्युतोपमः ।  
तिस्रो मात्रास्तथा ज्ञेयाः सोमसूर्याग्निरूपिणः ॥ ८ ॥  
  
शिखा तु दीपसङ्काशा तस्मिन्नुपरि वर्तते ।  
अर्धमात्रा तथा ज्ञेया प्रणवस्योपरि स्थिता ॥ ९ ॥  
  
	सूत्रार्थं व्याकरोति- ऋग्वेद इति । ब्रह्म एव च, ब्रह्मा इत्यर्थः ॥   
४-६ ॥ अकारादेः स्थानं वर्णं चाह- सूर्येति ॥ ७-८ ॥ एवं   
मात्रात्रयं प्रपञ्चयित्वा अथ अर्धमात्रां प्रपञ्चयति- शिखा त्विति   
। यथा दीपे दीपशिखा वर्तते तथा प्रणवोपरि अर्धमात्रा वर्तत   
इत्यर्थः ॥ ९ ॥  
  
सुषुम्नायोगेन नाडीशूर्ययोः भेदनम्  
  
पद्मसूत्रनिभा सूक्ष्मा शिखा सा दृश्यते परा ।  
सा नाडी सूर्यसङ्काशा सूर्यं भित्त्वा तथा परा ॥ १० ॥  
  
द्विसप्ततिसहस्राणि नाडीं भित्त्वा च मूर्धनि ।  
वरदा सर्वभूतानां सर्वं व्याप्येव तिष्ठति ॥ ११ ॥  
  
	सुषुम्नास्वरूपकथनं प्रणवानुसन्धानविधानं   
तत्सर्वावपादाधिकरणब्रह्मज्ञानफलं चाह- पद्मेति ।   
सुषुम्नायाः सूर्यनाडित्वेन तद्द्वारोत्क्रान्तस्य मूर्ध्नि ब्रह्मरन्ध्रे   
लक्ष्यानुसन्धानं कुर्वतः द्विसप्ततिसहस्रनाडीभेदनं   
सूर्यमण्डलभेदनं च उपपद्यत इत्यर्थः ॥ १०-११ ॥  
  
प्रणवनादलयेन मोक्षप्राप्तिः  
  
कांस्यघण्टानिनादस्तु यथा लीयति शान्तये ।  
ओङ्कारस्तु तथा योज्यः शान्तये सर्वमिच्छता ॥ १२ ॥  
  
प्। २५२) यस्मिन् स लीयते शब्दस्तत्परं ब्रह्म गीयते ।  
धियं हि लीयते ब्रह्म सोऽमृतत्वाय कल्पते ॥ १३ ॥  
  
	एवं योगाभ्यासमकुर्वतोऽपि प्रणवालम्बनेन तत्फलं   
प्राप्तुं शक्यमित्याह- कांस्येति ।   
हेममूलिकाषोडशवारसंस्कृतकांस्यघण्टानादशान्तिवत्   
षोडशमात्राकालोच्चारितप्रणवनादलयकृत् योगी य एवं   
प्रणवजपं करोति ॥ १२ ॥ यस्य- धियमिति विभक्तिव्यत्ययः, प्रथमार्थे   
द्वितीया- धीः अन्तःकरणं प्रणवनादेन साकं विलीयते सोऽयं योगी   
तल्लयाधिकरणब्रह्मभूयाय अमृतत्वाय   
स्वातिरिक्तास्तित्वभ्रममोक्षाय कल्पते ॥ १३ ॥  
  
जीवस्वरूपनिरूपणम्  
  
वायुस्तेजस्तथाकाशस्त्रिविधो जीवसञ्ज्ञकः ।  
स जीवः प्राण इत्युक्तो वालाग्रशतकल्पितः ॥ १४ ॥  
  
नाभिस्थाने स्थितं विश्वं शुद्धतत्त्वं सुनिर्मलम् ।  
आदित्यमिव दीप्यन्तं रश्मिभिश्चाखिलं शिवम् ॥ १५ ॥  
  
	हंसविद्याप्रकटनाय तद्विद्यानुष्ठातारं जीवं निरूपयति-   
वायुरिति ॥ १४ ॥ तस्य स्थानं निर्दिशति- नाभीति । विश्वं   
वैश्वानरांशं वस्तुतः स्वगतहेयांशापाये शुद्धतत्त्वम् ।   
शिवं प्रत्यञ्चमात्मानम् अन्तःकरणयोगतो जीवं पश्यन्ति ॥ १५ ॥  
  
बन्धमोक्षकारणनिरूपणम्  
  
सकारं च हकारं च जीवो जपति सर्वदा ।  
नाभिदेशाद्विनिष्क्रान्तं विषयव्याप्तिवर्जितम् ॥ १६ ॥  
  
प्। २५३) तेनेदं निष्कलं विद्यात् क्षीरात् सर्पिर्यथा तथा ।  
कारणेनात्मना युक्तः प्राणायामैश्च पञ्चभिः ॥ १७ ॥  
  
सतुष्कलासमायुक्तो भ्राम्यते च हृदि स्थितः ।  
गोलकस्तु यदा देहे क्षीरदण्डेन वाहतः ॥ १८ ॥  
  
एतस्मिन् वसते शीघ्रमविश्रामं महाखगः ।  
यावन्निश्वसितो जीवस्तावन्निष्कलतां गतः ॥ १९ ॥  
  
नभःस्थं निष्कलं ध्यात्वा मुच्यते भवबन्धनात् ।  
अनाहतध्वनियुतं हंसं यो वेद हृद्गतम् ॥ २० ॥  
  
स्वप्रकाशचिदानन्दं स हंस इति गीयते ।  
  
	सोऽयं जीवः उच्छ्वासनिःश्वासच्छलेन सकारं च ।   
निष्क्रमणवेलायां विषयव्याप्तिवर्जितम् ॥ १६ ॥ येन हेतुना विषयविरलः   
स्यात् तेनेदं निष्कलम् । यथा क्षीरात् कारणात् सर्पिः कार्यतो भिन्नमपि   
कारणावस्थायां क्षीरमेव भवति तथा अयं सर्पिःस्थानीयो जीवः   
क्षीरस्थानीयकारणेनात्मना युक्तो भवति ।   
स्वकारणभावापत्तिसाधनं किमित्यत्र- प्राणायामैश्च पञ्चभिः   
प्राणायामप्रत्याहारधारणाध्यानसमाधिभिः ॥ १७ ॥   
विश्वतैजसप्राज्ञतुर्यभेदेन चतुष्कलासमायुक्तो भवति । एवं हृदि   
स्थितः सन् बन्धमोक्षतत्कार्यकलनासु भ्राम्यते चेत्यर्थः । यावत्   
ब्रह्मनाडीं न प्रविशति तावत् अविश्रान्तं संसरतीत्याह- गोलकस्त्विति   
। यदा यस्मिन् काले स्थूलदेहे   
विद्यमानमूलाधारत्रिकोणाग्रविलसत्सुषुम्नागोलकस्तु क्षीरदण्डेन   
क्षीरवद्धवलदण्डवत् भोगविशिष्टकुण्डलिनीशक्तितत्त्वेन प्राणेन वा   
यावत् अहत अनाक्रान्तो भवति ॥ १८ ॥ तदा एतस्मिन् देहे महाखगो हंसः   
प्राणाधारो जीवः अविश्रामम् अविश्रान्तं  
  
प्। २५४) यथा भवति तथा यत् स्वज्ञाननाश्यं शीघ्रं   
स्वाज्ञानमवलम्ब्य वसते वसति, अभूतसम्प्लवं स्वज्ञानावधि   
संसरतीत्यर्थः । कदा तत्संसृतिनिवृत्तिरित्यत आह- यावदिति । अयं जीवः   
प्राणादिवृत्तिमवष्टभ्य यावन्निश्वसितो न श्वसितः   
प्राणनादिव्यापारविरलो भवति तावत्   
सर्वकरणव्यापृत्युपरमणलक्षणनिर्विकल्पकावस्थायां   
निष्कलतां गतो भवति ॥ १९ ॥ हृदयनभसि तिष्ठति उपलभ्यत इति   
नभःस्थं प्राणादिनामान्तकलाभावात् निष्कलमात्मानं   
ध्यात्वा भवबन्धनात् मुच्यते निवृत्तसंसारः कृतकृत्यो   
भवतीत्यर्थः । हंसज्ञानी हंस एवेत्याह- अनाहतेति ।   
अनाहतध्वनियुतं हृदयविभातनादोपाधिकमित्यर्थः ॥ २० ॥  
  
हंसविद्ययैव परमेश्वरप्राप्तिः  
  
रेचकं पूरकं मुक्त्वा कुम्भकेन स्थितः सुधीः ॥ २१ ॥  
  
नाभिकन्दे समं कृत्वा प्राणापानौ समाहितः ।  
मस्तकस्थामृतास्वादं पीत्वा ध्यानेन सादरम् ॥ २२ ॥  
  
दीपाकारं महादेवं ज्वलन्तं नाभिमध्यमे ।  
अभिषिच्यामृतेनैव हंसहंसेति यो जपेत् ॥ २३ ॥  
  
जरामरणरोगादि न तस्य भुवि विद्यते ।  
एवं दिने दिने कुर्यादणिमादिविभूतये ॥ २४ ॥  
  
ईश्वरत्वमवाप्नोति सदाभ्यासरतः पुमान् ।  
बहवो नैकमार्गेण प्राप्ता नित्यत्वमागताः ॥ २५ ॥  
  
हंसविद्यामृते लोके नास्ति नित्यत्वसाधनम् ।  
  
	केवलकुम्भके परमेश्वरं ध्यायतः तदाप्तिमाह- रेचकमिति ॥   
२१-२४ ॥ हंसविद्यामृते मुक्तिसाधनं न किञ्चिदस्तीति विद्यां स्तौति-   
बहव इति ॥ २५ ॥  
  
प्। २५५) हंसविद्यागुरुभक्तिविधिः  
  
यो ददाति महाविद्यां हंसाख्यां पावनीं पराम् ॥ २६ ॥  
  
तस्य दास्यं सदा कुर्यात् प्रज्ञया परया सह ।  
शुभं वाशुभमन्यद्वा यदुक्तं गुरुणा भुवि ॥ २७ ॥  
  
तत्कुर्यादविचारेण शिष्यः सन्तोषसंयुतः ।  
हंसविद्यामिमां लब्ध्वा गुरुशुश्रूषया नरः ॥ २८ ॥  
  
आत्मानमात्मना साक्षाद्ब्रह्म बुद्ध्वा सुनिश्चलम् ।  
देहजात्यादिसम्बन्धान् वर्णाश्रमसमन्वितान् ॥ २९ ॥  
  
वेदशास्त्राणि चान्यानि पादपांसुमिव त्यजेत् ।  
गुरुभक्तिं सदा कुर्याच्छ्रेयसे भूयसे नरः ॥ ३० ॥  
  
गुरुरेव हरिः साक्षान्नान्य इत्यब्रंवीच्छ्रुतिः ॥ ३१ ॥  
  
	हंसविद्योपदेष्टारम् ईश्वरं मत्वा तदाज्ञानुवर्ती योगी   
तत्प्रसादतः प्रत्यगभिन्नं ब्रह्मास्मीति निश्चित्य स्वातिरिक्तमखिलं   
त्यक्त्वा यावदुपाधि गुरुदैवतैक्यं भावयेदित्याह- यो ददातीति ॥ २६-  
२९ ॥ यावदुपाधिपर्यन्तं तावच्छुश्रूषयेत् गुरून् इति श्रुत्यनुरोधेन   
गुरुभक्तिं सदा कुर्यात् ॥ ३० ॥ गुरुः साक्षात् आदिनारायण एव इति श्रुतिः   
॥ ३१ ॥  
  
आत्मनः श्रुत्याचार्यैकगम्यत्वम्  
  
श्रुत्या यदुक्तं परमार्थमेतत्  
तत्संशयो नात्र ततः समस्तम् ।  
  
प्। २५६) श्रुत्या विरोधे न भवेत् प्रमाणं  
भवेदनर्थाय विना प्रमाणम् ॥ ३२ ॥  
  
देहस्थः सकलो ज्ञेयो निष्कलो देहवर्जितः ।  
आप्तोपदेशगम्योऽसौ सर्वतः किमवस्थितः ॥ ३३ ॥  
  
हंसहंसेति यो ब्रूयाद्धंसो ब्रह्मा हरिः शिवः ।  
गुरुवक्त्रात्तु लभ्येत प्रत्यक्षं सर्वतोमुखम् ॥ ३४ ॥  
  
तिलेषु च यथा तैलं पुष्पे गन्ध इवास्थितः ।  
पुरुषस्य शरीरेऽस्मिन् स बाह्याभ्यन्तरे स्थितः ॥ ३५ ॥  
  
श्रुत्युक्तं प्रमाणम् । तदतिरिक्तमप्रमाणम् ।   
प्रमाणाप्रमाणानुष्ठानतः स्वार्थानर्थौ स्यातामित्याह- श्रुत्येति   
॥ ३२ ॥ देहयोगायोगाभ्यां सकलत्वनिष्कलत्वं निष्कलस्य   
देशिकोपदेशगम्यत्वं चाह- देहस्थ इति । सर्वव्यापकोऽपि निष्कलः   
स्वाचार्योपदेशेन गम्यः नान्यथेत्यर्थः ॥ ३३ ॥ आचार्यः क इत्यत आह-   
हंसेति । उक्तार्थमेतत् ॥ ३४ ॥ हंसस्य सदृष्टान्तं   
सर्वव्यापकतामाह- तिलेष्विति ॥ ३५ ॥  
  
सकलनिष्कलदेवताविवेकः  
  
उल्काहस्तो यथा कश्चित् द्रव्यमालोक्य तां त्यजेत् ।  
ज्ञानेन ज्ञेयमालोक्य पश्चाज्ज्ञानं परित्यजेत् ॥ ३६ ॥  
  
पुष्पवत् सकलं विद्याद्गन्धस्तस्य तु निष्कलः ।  
वृक्षस्तु सकलं विद्याच्छाया तस्य तु निष्कला ॥ ३७ ॥  
  
प्। २५७) निष्कलः सकलो भावः सर्वत्रैव व्यवस्थितः ।  
उपायः सकलस्तद्वदुपेयश्चैव निष्कलः ॥ ३८ ॥  
  
सकले सकलो भावो निष्कले निष्कलस्तथा ।  
एकमात्रो द्विमात्रश्च त्रिमात्रश्चैव भेदतः ॥ ३९ ॥  
  
अर्धमात्रा परा ज्ञेया तत ऊर्ध्वं परात्परम् ।  
पञ्चधा पञ्चदैवत्यं सकलं परिपठ्यते ॥ ४० ॥  
  
ब्रह्मणो हृदयस्थानं कण्ठे विष्णुः समाश्रितः ।  
तालुमध्ये स्थितो रुद्रो ललाटस्थो महेश्वरः ॥ ४१ ॥  
  
नासाग्रे अच्युतं विद्यात्तस्यान्ते तु परं पदम् ।  
परत्वात्तु परं नास्तीत्येवं शास्त्रस्य निर्णयः ॥ ४२ ॥  
  
देहातीतं तु तं विद्यान्नासाग्रे द्वादशाङ्गुलम् ।  
तदन्तं तं विजानीयात् तत्रस्थो व्यापयेत् प्रभुः ॥ ४३ ॥  
  
	कैवल्याप्तावपि तदुपकारकज्ञानं न त्याज्यमित्यत्राह- उल्केति ॥   
३६ ॥ दृश्यादृश्ययोः सकलनिष्कलत्वं चाह- पुष्पवदिति । वृक्षः   
स्वाविद्यापादः । स्वज्ञानव्रश्चनात् वृक्षत्वं, तद्धेतुमायायाः   
तच्छादकत्वात् छायात्वम् इत्यर्थः ॥ ३७ ॥ एवं निष्कलसकलभावः   
सर्वत्र वर्तत इत्याह- निष्कल इति । स्वातिरिक्तकलाविशिष्टस्वाविद्यापदे   
सकलभावः । तदपवादाधिकरणे निष्कले सकलसापेक्षतः   
सप्रतियोगिकनिष्कले   
सापेक्षप्रभवसप्रतियोगिकनिष्कलगतसविशेषापह्नवात्   
निष्प्रतियोगिकनिष्कलात्मा अवशिष्यत इत्यर्थः ॥ ३८ ॥   
अकारादिमात्राचतुष्टयात् परं ब्रह्मेत्याह- एकमात्र इति ॥ ३९ ॥   
अकारादिमात्रात्रयापेक्षया अर्धमात्रा ।   
हृदयादिपञ्चस्थानासनपञ्चब्रह्मातीतं परं ब्रह्मैव, तस्य   
सर्वपरत्वेन तत्परं नास्तीत्याह- पञ्चधेति ॥ ४०-४१ ॥ अच्युतं   
सदाशिवम् ॥ ४२ ॥  
  
प्। २५८) तस्य देहातीतत्वं व्यापकत्वं चाह- देहेति । प्राणलयस्थानं   
नासाग्रद्वादशाङ्गुलं यः तल्लयाधारः तं देहातीतं   
प्रत्यगात्मानं विद्यात् । यः प्रत्यग्भावविरलः तदन्तं तं   
परमात्मानं जानीयात् । सोऽयं परमात्मा प्रभुः तत्रस्थः   
सर्वातीतपदे स्थितोऽपि स्वविकल्पितं विश्वं विश्वविराडोत्राद्यात्मना   
व्यापयेत् ॥ ४३ ॥  
  
योगस्य परमगोप्यत्वम्, उत्तमाधिकारिण एव दातव्यत्वं च  
  
मनोऽप्यन्यत्र निक्षिप्तं चक्षुरन्यत्र पातितम् ।  
तथापि योगिनां योगो ह्यविच्छिन्नः प्रवर्तते ॥ ४४ ॥  
  
एतत्तु परमं गुह्यमेतत्तु परमं शुभम् ।  
नातः परतरं किञ्चिन्नातः परतरं शुभम् ॥ ४५ ॥  
  
शुद्धज्ञानामृतं प्राप्य परमाक्षरनिर्णयम् ।  
गुह्याद्गुह्यतमं गोप्यं ग्रहणीयं प्रयत्नतः ॥ ४६ ॥  
  
नापुत्राय प्रदातव्यं नाशिष्याय कदाचन ।  
गुरुदेवाय भक्ताय नित्यं भक्तिपराय च ॥ ४७ ॥  
  
प्रदातव्यमिदं शास्त्रं नेतरेभ्यः प्रदापयेत् ।  
दातास्य नरकं याति सिध्यते न कदाचन ॥ ४८ ॥  
  
	योगिनां करणग्रामस्य स्वस्वव्यापारव्यग्रत्वेन योगविच्छित्तिः   
स्यादित्याह- मनोऽपीति । मनस्तु स्वात्मनोऽन्यत्र नादे निक्षिप्तं तथा   
चक्षुरपि नासाग्रे पातितं सङ्कल्परूपादिविषयादुपरतम् ।   
स्वान्तर्बाह्ययोगविघ्नाभावात् योगियोगस्य अविच्छिन्नत्वं युज्यत   
इत्यर्थः ॥ ४४ ॥ यत् योगमुख्यफलं तदतिरिक्तरहस्यं नास्तीत्याह-   
एतदिति ॥ ४५ ॥ सर्वमन्यत् परित्यज्य  
  
प्। २५९) परमाक्षरज्ञानमेव सदा ग्राह्यम् इत्याह- शुद्धेति ॥   
परमाक्षरनिर्णयात्मकं ज्ञानं प्रयत्नाद्देशिकमुखेन   
ग्रहणीयं ग्राह्यम् ॥ ४६ ॥ यदेवं गुह्यतमं तत् उत्तमाधिकारिणे   
दातव्यं तदितरेभ्यो न दातव्यम् । यदि दद्यात् तदा दातुः नरकपातः   
स्यादित्याह- नेति ॥ ४७-४८ ॥  
  
केवलशास्त्रज्ञानवतोऽपि पापपुण्यलेपाभावः  
  
गृहस्थो ब्रह्मचारी वा वानप्रस्थोऽथ भिक्षुकः ।  
यत्र तत्र स्थितो ज्ञानी परमाक्षरवित् सदा ॥ ४९ ॥  
  
विषयी विषयासक्तो याति देहान्तरे शुभम् ।  
ज्ञानादेवास्य शास्त्रस्य सर्वावस्थोऽपि मानवः ॥ ५० ॥  
  
ब्रह्महत्याश्वमेधाद्यैः पुण्यपापैर्न लिप्यते ।  
  
	यः कोऽपि वा वृत्त्यादिज्ञानादेव कृतार्थो भवति तस्य न   
पुण्यपापलेपोऽस्तीत्याह- गृहस्थ इति । आभासतोऽपि विषयासक्तिदर्शनात्   
अयं सविशेषज्ञानी ॥ ४९ ॥ तस्य देहावसानसमये विषयासक्तिवैरल्यात्   
शुभप्राप्तिरिष्यत इत्यर्थः । केवलशास्त्रजन्यज्ञानात्   
आगामिपुण्यपापालेपो भवतीत्यर्थः ॥ ५० ॥  
  
त्रिविधा आचार्याः  
  
चोदको बोधकश्चैव मोक्षदश्च परः स्मृतः ॥ ५१ ॥  
  
इत्येषां त्रिविधो ज्ञेय आचार्यस्तु महीतले ।  
चोदको दर्शयेन्मार्गं बोधकः स्थानमादिशेत् ॥ ५२ ॥  
  
मोक्षदस्तु परं तत्त्वं यज्ज्ञात्वामृतमश्नुते ।  
  
प्। २६०) चोदकादिभेदेन देशिकत्रैविध्यं तज्ज्ञानतः कृतकृत्यतां   
चाह- चोदक इति ॥ ५१ ॥ अहं ब्रह्मास्मि इत्यनुसन्धानं कुर्यादिति   
स्वाज्ञं ब्रह्माभिमुख्येन चोदयतीति चोदको वेदान्तः,   
मार्गदर्शकत्वात् । तत् त्वमेव त्वमेव तत् इति स्वाज्ञं बोधयतीति बोधको   
देशिकः, ब्रह्मप्रापकत्वात् ॥ ५२ ॥ मत्स्वरूपमेव सर्वं मामेव   
प्राप्स्यसि मद्व्यतिरिक्तमणुमात्रं न विद्यते इति परमोपदेशेन   
स्वातिरिक्तभ्रममोक्षं ददातीति मोक्षदः परमेश्वरः,   
परतत्त्वस्वरूपत्वात् । यज्ज्ञानात् मुमुक्षुः अमृतो भवति सोऽयम्   
ईश्वर इत्यर्थः ॥  
  
प्रणवहंसानुसन्धानात्मकं प्रत्यक्षयजनम्  
  
प्रत्यक्षयजनं देहे सङ्क्षेपाच्छृणु गौतम ॥ ५३ ॥  
  
तेनेष्ट्वा स नरो याति शाश्वतं पदमव्ययम् ।  
स्वयमेव कृतः पश्येद्देहे बिन्दुं च निष्कलम् ॥ ५४ ॥  
  
अयने द्वे च विषुवे सदा पश्यति मार्गवित् ।  
कृत्वा यामं पुरा वत्स रेचपूरककुम्भकान् ॥ ५५ ॥  
  
पूर्वं चोभयमुच्चार्य अर्चयेत्तु यथाक्रमम् ।  
नमस्कारेण योगेन मुद्रयारभ्य चार्चयेत् ॥ ५६ ॥  
  
सूर्यस्य ग्रहणं वत्स प्रत्यक्षयजनं स्मृतम् ।  
  
	किं तत् प्रत्यक्षयजनमित्यत्र शृण्वेतत् इत्याह- प्रत्यक्षेति ॥ ५३ ॥   
यदा प्राणः पिङ्गलया कुण्डलिनीस्थानं प्रविशति तदेव   
सूर्यग्रहणं, येनेष्ट्वा मुनिः ब्रह्मपदम् एति तत्   
प्रत्यक्षयजनमित्याह- स्वयमेवेति । इडापिङ्गलयोः पिङ्गलेडयोः   
क्रमणम् उत्तरायणदक्षिणायने भवतः तथा मूलाधारे मूर्धनि   
च  
  
प्। २६१) यदा प्राणः प्रविशति तदा द्वे विषुवे भवतः ।   
एवमनयविषुवद्वये च प्राणमार्गवित् स्वयमेव देहे बिन्दुं सकलं   
निष्कलं च सदा पश्येत् पश्यति । हे वत्स पुरा आदौ   
रेचकपूरककुम्भकान् सहितान् केवलान् वा अहरहः याममात्रं   
कृत्वा ॥ ५४-५५ ॥ ॐ इति हंस इति च यन्मन्त्रद्वयं पूर्वमुक्तं   
तदुभयं चार्थानुसन्धानपूर्वकमुच्चार्य यः प्रणवार्थो   
हंसः सोऽहमित्यनुसन्धानं नमस्कारयोगः, ऐक्यानुसन्धानस्य   
नमस्कारयोगत्वात् नमस्त्वैक्यं प्रवदेत् इति श्रुतेः । तेन   
नमस्कारयोगेन स्वातिरिक्तं नेति चिन्मुद्रया शाम्भवीखेचरीमुद्रया   
वा युक्तः सन् यथाक्रममात्मानम् अर्चयेत्, सदा सोऽहमस्मीति ध्यायेत्,   
सोऽहम्भावेन पूजयेत् इति श्रुतेः ॥ ५६ ॥ इदमेव हि प्रत्यक्षयजनं   
विज्ञेयम् ॥  
  
हंसयोगलब्धज्ञानात् सायुज्यप्राप्तिः  
  
ज्ञानात् सायुज्यमेवोक्तं तोये तोयं यथा तथा ॥ ५७ ॥  
  
एते गुणाः प्रवर्तन्ते योगमार्गकृतश्रमैः ।  
यस्माद्योगं समादाय सर्वदुःखबहिष्कृतः ॥ ५८ ॥  
  
योगध्यानं सदा कृत्वा ज्ञानं तन्मयतां व्रजेत् ।  
ज्ञानात् स्वरूपं परमं हंसमन्त्रं समुच्चरेत् ॥ ५९ ॥  
  
ब्रह्मज्ञानात् जले जलयोगवत् सायुज्यं प्रत्यक्परैक्यमुक्तं   
योगिभिः ॥ ५७ ॥ एवं जीवन्मुक्तगुणाः प्रवर्तन्ते । यस्मात् एवं   
योगाभ्यासतः सर्वदुःखबहिष्कृतो भवति तस्मात् योगध्यानं सदा   
कृत्वा तत्प्रभवविज्ञानमवाप्य ज्ञानसमकालं   
ब्रह्ममात्रतामित्यादित्यर्थः ॥ ५८ ॥ यद्यत् अन्तर्बाह्यविलसितं तत्तत्   
हंस एव, हंसातिरिक्तं न किञ्चिदस्तीति ज्ञानी परमहंसः   
परमात्मा भवतीत्याह- ज्ञानादिति । हंसः सोऽहमिति यः सदा   
हंसमन्त्रमुच्चरेत् सोऽयं  
  
प्। २६२) सोऽहमिति ज्ञानात् हंसस्य यत् परमं स्वरूपं यत्   
निष्प्रतियोगिकस्वमात्रम् अवशिष्यते तदेव भवतीत्यर्थः ॥ ५९ ॥  
  
हंसोपलब्धिस्थानम्  
  
प्राणिनां देहमध्ये तु स्थितो हंसः सदाच्युतः ।  
हंस एव परं सत्यं हंस एव तु सत्यकम् ॥ ६० ॥  
  
हंस एव परं वाक्यं हंस एव तु वैदिकम् ।  
हंस एव परो रुद्रो हंस एव परात्परम् ॥ ६१ ॥  
  
सर्वदेवस्य मध्यस्थो हंस एव महेश्वरः ।  
पृथिव्यादिशिवान्तं तु अकाराद्याश्च वर्णकाः ॥ ६२ ॥  
  
कूटान्ता हंस एव स्यान्मातृकेति व्यवस्थिताः ।  
  
	स कुत्रोपलभ्यत इत्यत आह- प्राणिनामिति । नित्यानुसन्धानात्   
स्वमात्राच्युतो हंसः हृद्येवोपलभ्यते इत्यर्थः । हंसस्य   
सार्वात्म्यमाह- हंस एवेति । अक्षाक्षाधिपान्तर्यामित्वात् ॥ ६०-६१ ॥   
अभिधेयमभिधानं च हंस एवेत्याह- पृथिव्यादीति ॥ ६२ ॥   
कूटशब्देन क्षकार उच्यते ॥  
  
हंसमात्रानुस्मरणपूर्वकसमाध्यभ्यासः  
  
मातृकारहितं मन्त्रमादिश्यन्ते न कुत्रचित् ॥ ६३ ॥  
  
हंसज्योतिरनूपम्यं देवमध्ये व्यवस्थितम् ।  
दक्षिणामुखमाश्रित्य ज्ञानमुद्रां प्रकल्पयेत् ॥ ६४ ॥  
  
प्। २६३) सदा समाधिं कुर्वीत हंसमन्त्रमनुस्मरन् ।  
निर्मलस्फटिकाकारं दिव्यरूपमनूपमम् ॥ ६५ ॥  
  
मध्यदेशे परं हंसं ज्ञानमुद्रात्मरूपकम् ।  
  
	मातृकामन्त्रयोरैक्यं हंसज्योतिरवगम्य   
ज्ञानमुद्रामाबध्य स्वात्ममन्त्रं स्मरन् सदा समाधिं   
कुर्वीतेत्याह- मातृकेति । अनूपम्यम् अनूपमं निरूपमं   
सर्वदेवमध्ये दक्षिणाभिमुखं देवमाश्रित्य ॥ ६३-६४ ॥ देवं   
कीदृशमित्यत्र निर्मलेति ॥ ६५ ॥  
  
हंसस्यासननिरूपणम्  
  
प्राणापानसमानाश्चोदानव्यानौ च वायवः ॥ ६६ ॥  
  
पञ्चकर्मेन्द्रियैर्युक्ताः क्रियाशक्तिबलोद्यताः ।  
नागः कूर्मश्च कृकरो देवदत्तो धनञ्जयः ॥ ६७ ॥  
  
पञ्चज्ञानेन्द्रियैर्युक्ता ज्ञानशक्तिबलोद्यताः ।  
पावकः शक्तिमध्ये तु नाभिचक्रे रविः स्थितः ॥ ६८ ॥  
  
बद्धमुद्रा कृता येन नासाग्रे तु स्वलोचने ।  
  
	हंसः क्व आसनमर्हतीत्यत्र नाभिचक्रे नासाग्रे नेत्रयोश्च   
व्यवस्थित इत्याह- प्राणेति ॥ ६६-६७ ॥ शक्तिद्वयमध्ये   
मूलाधारस्थपावकरूपेण हंस एव स्थितः । येन नासाग्रे स्वलोचने   
च बद्धखेचरीमुद्रा कृता सोऽयं हंसो रविर्भूत्वा नाभिचक्रे   
नासाग्रे लोचनयोश्च स्थित इत्यर्थः ॥ ६८ ॥  
  
हंसयोगाभ्यासक्रमः  
  
अकारे बह्निरित्याहुरुकारे हृदि संस्थितः ॥ ६९ ॥  
  
प्। २६४) मकारे च भ्रुवोर्मध्ये प्राणशक्त्या प्रबोधयेत् ।  
ब्रह्मग्रन्थिरकारे च विष्णुग्रन्थिर्हृदि स्थितः ॥ ७० ॥  
  
रुद्रग्रन्थिर्भ्रुवोर्मध्ये भिद्यतेऽक्षरवायुना ।  
अकारे संस्थितो ब्रह्मा उकारे विष्णुरास्थितः ॥ ७१ ॥  
  
मकारे संस्थितो रुद्रस्ततोऽस्यान्तः परात्परः ।  
कण्ठं सङ्कुच्य नाड्यादौ स्तम्भिते येन शक्तितः ॥ ७२ ॥  
  
रसना पीड्यमानेयं षोषशीवोर्ध्वगामिनी ।  
त्रिकूटं त्रिविधं चैव गोलाखं निखरं तथा ॥ ७३ ॥  
  
त्रिशङ्खं वज्रमोङ्कारमूर्ध्वनालं भ्रूवोर्मुखम् ।  
कुण्डलीं चालयन् प्राणान् भेदयन् शशिमण्डलम् ॥ ७४ ॥  
  
साधयन् वज्रकुम्भानि नव द्वाराणि बन्धयेत् ।  
सुमनःपवनारूढः सरागो निर्गुणस्तथा ॥ ७५ ॥  
  
ब्रह्मस्थाने तु नादः स्याच्छङ्किन्यमृतवर्षिणी ।  
षट्चक्रमण्डलोद्धारं ज्ञानदीपं प्रकाशयेत् ॥ ७६ ॥  
  
सर्वभूतस्थितं देवं सर्वेशं नित्यमर्चयेत् ।  
आत्मरूपं तमालोक्य ज्ञानरूपं निरामयम् ॥ ७७ ॥  
  
दृश्यं तं दिव्यरूपेण सर्वव्यापी निरञ्जनः ।  
हंस हंस वदेद्वाक्यं प्राणिनां देहमाश्रितः ।  
स प्राणापानयोर्ग्रन्थिरजपेत्यभिधीयते ॥ ७८ ॥  
  
प्। २६५) सहस्रमेकं द्व्ययुतं षट् शतं चैव सर्वदा ।  
उच्चरन् पतितो हंसः सोऽहमित्यभिधीयते ॥ ७९ ॥  
  
पूर्वभागे ह्यधोलिङ्गं शिखिन्यां चैव पश्चिमम् ।  
ज्योतिर्लिङ्गं भ्रुवोर्मध्ये नित्यं ध्यायेत् सदा यतिः ॥ ८० ॥  
  
	विराडादिरूपेणाकारादिमात्रात्रये यो वसेत् तं प्राणशक्त्या   
बोधयेदित्याह- अकार इति । अकारे मूलाधारे च वह्निः वैश्वानरो वर्तत   
इत्याहुः । शिष्टं स्पष्टम् ॥ ६९ ॥   
यथोक्तस्थानविशिष्टाकारादिमात्रात्रये यत् विद्यते ग्रन्थित्रयं   
तद्धंसज्ञानवायुना भिद्यते । तत अकारादौ ब्रह्मादयः   
प्रकाशन्ते । तद्देहकलनापाये निर्विशेषपरमात्मा स्वमात्रं   
प्रकाशत इत्याह- ब्रह्मेति ॥ ७०-७१ ॥   
तद्दर्शनग्रन्थित्रयभेदनोपायतया योगमुपदिशति- कण्ठमिति ।   
जालन्धरबन्धेन कण्ठं सङ्कुच्य सिद्धासनारूढेन येन योगिना   
नाड्यादौ सुषुम्नामूले कुण्डलिनीशक्तितः कुण्डलिनीशक्त्या सह   
दृष्टिप्राणादौ स्तम्भिते सति ॥ ७२ ॥ अथ ऊर्ध्वमुन्नमत इत्योङ्कारः इति   
श्रुत्यनुरोधेनाकारादिपरान्तषोडशावयवा यस्य सः   
षोडशीप्रणव इव उर्ध्वगामिनी घण्टिकाकुहरगामिनी इयं जिह्वा   
पीड्यमाना भवति तनुतामेत्य ब्रह्मबिलं प्रविशति । तदा तिस्रो नाड्यो   
यत्रैक्यं भजन्ति तं त्रिकूटं भ्रूमध्यं   
मूलाधारविशुद्ध्यादिभेदेन तत् त्रिविधं विराजते । तत्र गोशब्देन   
पृथिव्यादिभूतपञ्चकतत्कार्यमुच्यते, तन्नित्यादिप्रलये यदात्मना   
लीयते सेयं गोला अव्यक्तशक्तिः, तदात्मकं ख गोलाखम्   
अव्याकृताकाशं यस्मात् निर्गतं   
व्याकृताव्याकृताकाशादिपृथिव्यन्तं तन्निखरं चिदाकाशं   
योगिरमणस्थानं ब्रह्म च विद्यत इत्यर्थः । यद्वा- गोशब्देन   
जिह्वोच्यते । तथा च हठतन्त्रे आम्नायते- गोमांसं भक्षयेत्   
इत्यंशविवरणे गोशब्देनेरिता जिह्वा इत्युक्तत्वात् । शिष्टं समानम् ॥ ७३ ॥   
पुनः त्रिकूटविशेषणमेतत्-   
इच्छानिच्छापरेच्छाप्रभवस्वान्तरुपलभ्यमानं त्रिशं   
सुखदुःखत्रयं खादतीति त्रिशङ्खम्, अयोगिभिः  
  
प्। २६६) कदापि दुर्भेद्यत्वात् वज्रम्, ओङ्कारम्   
अकारादिमात्रात्रयावसानस्थानत्वात्, ऊर्ध्वनालं भ्रुवोर्मुखं   
भ्रूमध्यम् । यदि तत्र योगी ज्योतिर्लिङ्गं द्रष्टुमिच्छति तदा   
शक्तिचालनाद्युपायतो ज्ञानदीपं पश्यतीत्याह- कुण्डलीमिति ॥ ७४ ॥   
सूर्योज्ज्यायीशीतल्यादीनि वज्रकुम्भकानि, तेषां   
ग्रन्थित्रयभेदनपटुत्वात् । ततो नादः आविर्भवतीत्याह- सुमन इति ।   
सुमनः मनोज्ञत्वात् पवनारूढः प्राणोपाधिकत्वात् सरागो   
नैसर्गिकत्वात् तथा निर्गुणः तम-आदिगुणत्रयास्पृष्टत्वात् ॥ ७५ ॥   
दहरं पुण्डरीकं वेश्म इति श्रुतिसिद्धब्रह्मस्थाने नादाविर्भावः   
स्यात् । शं सुधां किरतीति शङ्किनी चान्द्री कला अमृतवर्षिणी भवति ।   
ततो योगी प्रत्यग्रूपेण प्रकाशयेदित्याह- षडिति ।   
मूलाधारादिषट्चक्रमण्डलम् अधोमुखम् ऊर्ध्वं धरतीति   
षट्चक्रमण्डलोद्धारं ज्ञानाज्ञानवृत्तिं दीपयतीति ज्ञानदीपं   
प्रत्यक्तत्त्वं, तद्रूपेण विद्वान् प्रकाशयेदित्यर्थः ॥ ७६ ॥ प्रत्यञ्चं   
सर्वान्तरत्वेन भावयेदित्याह- सर्वेति । ततः प्रत्यगभिन्नपरं   
ब्रह्मास्मीति ध्यायेदित्याह- आत्मेति ॥ ७७ ॥ ज्ञानिभिः दिव्यरूपेण   
दृश्यं तं परमात्मानं प्रत्यगभेदेन यो जानाति सोऽयं मुनिः   
सर्वव्यापी निरञ्जनो भूत्वा । हंसहंसेति वीप्सया हंसः सोऽहम् इति   
वाक्यं वदेदिति द्योत्यते । योऽयं हंसानुसन्धानव्यापारः सः ॥ ७८   
॥ अजपाजपसङ्ख्येयत्तामाह- सहस्रमिति ॥ ७९ ॥ एवं हंसयोगिना   
यतिना प्रत्यहं यत् कर्तव्यं तदाह- पूर्वेति । सुषुम्नायाः   
पूर्वभागे मूलाधारचक्रे ह्यधोलिङ्ग वराजतत्त्वं ध्यायेत् । तस्य   
मध्ये महानग्निर्विश्वार्चिर्विश्वतोमुखः इति श्रुत्यनुरोधेन   
अनाहतस्थशिखिन्यां पावकज्वालायां पश्चिमं सौत्रं   
प्रत्यगात्मलिङ्गं वा अहमस्मीति ध्यायेत् । भ्रुवोराज्ञाचक्रमध्ये तु   
ब्रह्ममात्रभावापत्तौ यतत इति यतिः मुनिः ज्योतिरैश्वरं नित्यं   
निष्प्रतियोगिकब्रह्ममात्रलिङ्गं वा सदा ध्यायेत्   
अहमस्मीत्यनुसन्धानं कुर्यादित्यर्थः ॥ ८० ॥  
  
प्। २६७) हंसयोगिना अनुसन्धेयमात्मस्वरूपम्  
  
अच्युतोऽहमचिन्त्योऽहमतर्क्योऽहमजोऽस्म्यहम् ।  
अव्रणोऽहमकायोह मनङ्गोऽस्म्यभयोऽस्म्यहम् ॥ ८१ ॥  
  
अशब्दोऽहमरूपोऽहमस्पर्शोऽस्म्यहमद्वयः ।  
अरसोऽहमगन्धोऽहमनादिरमृतोऽस्म्यहम् ॥ ८२ ॥  
  
अक्षयोऽहमलिङ्गोऽहमजरोऽस्म्यकलोऽस्म्यहम् ।  
अप्राणोऽहममूकोऽहमचिन्त्योऽस्म्यकृतोऽस्म्यहम् ॥ ८३ ॥  
  
अन्तर्याम्यहमग्राह्योऽनिर्देश्योऽहमलक्षणः ।  
अगोत्रोऽहमगात्रोऽहमचक्षुष्कोऽस्म्यवागहम् ॥ ८४ ॥  
  
अद्रेश्योऽहमवर्णोऽहमखण्डोऽस्म्यहमद्भुतः ।  
अश्रुतोऽहमदृष्टोऽहमन्वेष्टव्योऽमरोऽस्म्यहम् ॥ ८५ ॥  
  
अवायुरप्यनाकाशोऽतेजसोऽव्यभिचार्यहम् ।  
अमतोऽहमजातोऽहमतिसूक्ष्मोऽविकार्यहम् ॥ ८६ ॥  
  
अरजस्कोऽतमस्कोऽहमसत्त्वोऽस्म्यगुणोऽस्म्यहम् ।  
अमायोऽनुभवात्माहमनन्योऽविषयोऽस्म्यहम् ॥ ८७ ॥  
  
अद्वैतोऽहमपूर्णोऽहमबाध्योऽहमनन्तरः ।  
अश्रोत्रोऽहमदीर्घोऽहमव्यक्तोऽहमनामयः ॥ ८८ ॥  
  
अद्वयानन्दविज्ञानघनोऽस्म्यहमविक्रियः ।  
अनिच्छोऽहमलेपोऽहमकर्तास्म्यहमद्वयः ॥ ८९ ॥  
  
प्। २६८) अविद्याकार्यहीनोऽहमवाङ्मनसगोचरः ।  
अनल्पोऽहमशोकोऽहमविकल्पोऽस्म्यविज्वलन् ॥ ९० ॥  
  
आदिमध्यान्तहीनोऽहमाकाशसदृशोऽस्म्यहम् ।  
आत्मचैतन्यरूपोऽहमहमानन्दचिद्घनः ॥ ९१ ॥  
  
आनन्दामृतरूपोऽहमात्मसंस्थोऽहमन्तरः ।  
आत्मकामोऽहमाकाशात् परमात्मेश्वरोऽस्म्यहम् ॥ ९२ ॥   
  
ईशानोऽस्म्यहमीड्योऽहमहमुत्तमपूरुषः ।  
उत्कृष्टोऽहमुपद्रष्टाहमुत्तरतरोऽस्म्यहम् ॥ ९३ ॥  
  
केवलोऽहं कविः कर्माध्यक्षोऽहं करणाधिपः ।  
गुहाशयोऽहं गोप्ताहं चक्षुषश्चक्षुरस्म्यहम् ॥ ९४ ॥  
  
चिदानन्दोऽस्म्यहं चेताश्चिद्घनश्चिन्मयोऽस्म्यहम् ।  
ज्योतिर्मयोऽस्म्यहं ज्यायान् ज्योतिषां ज्योतिरस्म्यहम् ॥ ९५ ॥  
  
तमसः साक्ष्यहं तुर्यतुर्योऽहं तमसः परः ।  
दिव्यो देवोऽस्मि दुर्दशो दृष्टाध्यायो ध्रुवोऽस्म्यहम् ॥ ९६ ॥  
  
नित्योऽहं निरवद्योऽहं निष्क्रियोऽस्मि निरञ्जनः ।  
निर्मलो निर्विकल्पोऽहं निराख्यातोऽस्मि निश्चलः ॥ ९७ ॥  
  
निर्विकारो नित्यपूतो निर्गुणो निःस्पृहोऽस्म्यहम् ।  
निरिन्द्रियो नित्यन्ताहं निरपेक्षोऽस्मि निष्कलः ॥ ९८ ॥  
  
पुरुषः परमात्माहं पुराणः परमोऽस्म्यहम् ।  
परावरोऽस्म्यहं प्राज्ञः प्रपञ्चोपशमोऽस्म्यहम् ॥ ९९ ॥  
  
प्। २६९) परामृतोऽस्म्यहं पूर्णः प्रभुरस्मि पुरातनः ।  
पूर्णानन्दैकबोधोऽहं प्रत्यगेकरसोऽस्म्यहम् ॥ १०० ॥  
  
प्रज्ञातोऽहं प्रशान्तोऽहं प्रकाशः परमेश्वरः ।  
एकधा चिन्त्यमानोऽहं द्वैताद्वैतविलक्षणः ॥ १०१ ॥  
  
बुद्धोऽहं भूतपालोऽहं भारूपो भगवानहम् ।  
महादेवो महानस्मि महाज्ञेयो महेश्वरः ॥ १०२ ॥  
  
विमुक्तोऽहं विभुरहं वरेण्यो व्यापकोऽस्म्यहम् ।  
वैश्वानरो वासुदेवो विश्वतश्चक्षुरस्म्यहम् ॥ १०३ ॥  
  
विश्वाधिकोऽहं विशदो विष्णुर्विश्वकृदस्म्यहम् ।  
शुद्धोऽस्मि शुक्रः शान्तोऽस्मि शाश्वतोऽस्मि शिवोऽस्म्यहम् ॥ १०४ ॥  
  
सर्वभूतान्तरात्माहमहमस्मि सनातनः ।  
अहं सकृद्विभातोऽस्मि स्वे महिम्नि सदा स्थितः ॥ १०५ ॥  
  
सर्वान्तरः स्वयञ्ज्योतिः सर्वाधिपतिरस्म्यहम् ।  
सर्वभूताधिवासोऽहं सर्वव्यापी स्वराडहम् ॥ १०६ ॥  
  
समस्तसाक्षी सर्वात्मा सर्वभूतगुहाशयः ।  
सर्वेन्द्रियगुणाभासः सर्वेन्द्रियविवर्जितः ॥ १०७ ॥  
  
स्थानत्रयव्यतीतोऽहं सर्वानुग्राहकोऽस्म्यहम् ।  
सच्चिदानन्दपूर्णात्मा सर्वप्रेमास्पदोऽस्म्यहम् ॥ १०८ ॥  
  
सच्चिदानन्दमात्रोऽहं स्वप्रकाशोऽस्मि चिद्धनः ।  
सत्त्वस्वरूपसन्मात्रसिद्धसर्वात्मकोऽस्म्यहम् ॥ १०९ ॥  
  
प्। २७०) सर्वाधिष्ठानसन्मात्रः सर्वबन्धहरोऽस्म्यहम् ।  
सर्वग्रासोऽस्म्यहं सर्वद्रष्टा सर्वानुभूरहम् ॥ ११० ॥  
  
एवं यो वेद तत्त्वेन स वै पुरुष उच्यते ॥  
  
इत्युपनिषत् ॥  
  
	यथा यथा यतिभिः अनुसन्धेयं तदेवाह- अच्युतोऽहमित्यादिना   
। अच्युतोऽहम्, अच्युतस्वभावात्, अचिन्त्यः चित्तवृत्त्यभावात्, अतर्क्यः   
अनिर्वाच्यत्वात्, अजः जन्माद्यभावात् । अव्रण इत्यादिविशेषणत्रयं   
शरीरत्रयप्रतिषेधार्थम् । अभयः, भयहेतुद्वैताभावात् ॥ ८१ ॥ किं   
च- अशब्दोऽहमित्यादि । पञ्चतन्मात्रवैरल्यात्   
शब्दादिप्रतिषेधसिद्धोऽस्मि । अद्वयः, द्वैताभावात् । अनादिरमृतः,   
सम्भूतिप्रलयाभावात् ॥ ८२ ॥ किं च- अक्षयोऽहमित्यादि । अक्षयोऽहं,   
क्षयिष्णुस्थूलशरीराभावात् । अलिङ्गः, अचिह्नत्वात् । अजरः,   
जरादिषडूर्म्यभावात् । अप्राणोऽहममूकोऽहं   
सप्राणवागिन्द्रियाभावात् । अकृतः, कृतिहेत्वभावात् ॥ ८३ ॥ किं च-   
अन्तर्याम्यहमित्यादि । अन्तर्यामी, सर्वान्तरत्वात् । अग्राह्यः करणैः ।   
अनिर्देश्यः अनिदंस्वरूपत्वात् अलक्षणः, लक्षणात्रयाभावात् ।   
अगोत्रः, कुलगोत्रविवर्जितत्वात् । अचक्षुष्कः, ज्ञानाक्षाभावात् । अवाक्,   
कर्माक्षाभावात् ॥ ८४ ॥ किं च- अद्रेश्योऽहमित्यादि । दृश्याभावात्   
अद्रेश्यः । अवर्णः वर्णाश्रमाभावात् । अखण्डः पूर्णत्वात् ।   
अद्भुतः- स्वस्य निष्प्रतियोगिकस्वमात्रत्वेऽपि स्वाज्ञादिदृष्ट्यनुरोधेन   
जाग्रज्जाग्रदाद्यविकल्पानुज्ञैकरसान्तवत् भानात् अद्भुतत्वं युज्यते ।   
वेदान्तवाक्येषु मुमुक्षुभिः अन्वेष्टव्यः । अमरः   
पारमार्थिकनित्यत्वात् ॥ ८५ ॥ किं च- अवायुरित्यादि ।   
वाय्वाकाशतेजोग्रहणं जलपृथिव्युपलक्षणम् । अतेजस इति षष्ठी   
प्रथमार्था । अव्यभिचारी सदेकरूपत्वात् । अन्तःकरणवृत्तिभिः अमतः   
अजातः  
  
प्। २७१) अजत्वात् । अतिसूक्ष्मः केशकोट्यंशैकभागसूक्ष्माव्यक्तादपि   
सूक्ष्मत्वात् । अविकारी विकारकलनावैरल्यात् ॥ ८६ ॥ किं च- अरजस्क इत्यादि ।   
गुणत्रयगुणसाम्याभावतो निर्गुणत्वात् । अमायः निर्मायत्वात् ।   
अनुभवात्मा विज्ञानगम्यत्वात् । अनन्यः ब्रह्माभिन्नत्वात् । अविषयः   
निर्विषयत्वात् ॥ ८७ ॥ अद्वैतः निष्प्रतियोगिकत्वात् । अपूर्णः जीवात्मना   
परिच्छिन्नदृष्टित्वात् । यद्वा- अकारवाच्यविष्ण्वात्मना सर्वत्र   
पूर्णत्वात् । अबाह्योऽहमनन्तरः स्वबाह्यान्तःकलनावैरल्यात् ।   
अकरणत्वात् परिमाणाभावात् अदृश्यत्वात् अस्नाविरत्वाच्च   
अश्रोत्रादिविशेषणचतुष्टयमुपपद्यते ॥ ८८ ॥ किं च- अद्वयेति ।   
पूर्णानन्दबोधस्वरूपत्वात् अनिच्छः ॥ ८९ ॥ अनल्पः अपरिच्छिन्नत्वात् ।   
अशोकोऽहं निरहङ्कृतित्वात् । अविकल्पः निर्विकल्पत्वात् । अविज्वलन्   
निरग्नित्वात् ॥ ९० ॥ आदिमध्यान्तशून्यः उत्पत्तिस्थितिप्रलयाभावात् ।   
आकाशसदृशः चिदाकाशत्वात् ॥ ९१ ॥ आत्मसंस्थः स्वे महिम्नि   
स्थितत्वात् । अन्तरः सर्वान्तरत्वात् ॥ ९२ ॥ उत्तमपूरुषः   
क्षराक्षराकलनाविरलपुरुषोत्तमत्वात्, उत्तमः पुरुषस्त्वन्यः   
परमात्मेत्युदाहृतः इति स्मृतेः । सर्वस्मात् उत्कृष्टः । उपद्रष्टा   
सर्वसाक्षिस्वरूपत्वात् । उत्तरतरः सर्वोत्तरत्वात् ॥ ९३ ॥ केवलः   
अशेषविशेषाभावात् । कविः क्रान्तदर्शित्वात् । कर्माध्यक्षः   
कर्मिणां कर्मफलदातृत्वात् । करणाधिपः दिग्वातादिरूपत्वात् ।   
गुहाशयः सर्वप्रत्यक्स्वरूपत्वात् । गोप्ता विष्णुत्वात् । चक्षुषश्चक्षुः   
चक्षुरादीन्द्रियप्रवृत्तिनिमित्तत्वात् ॥ ९४ ॥ अचेतनचेतयितृत्वात् चेताः ।   
ज्यायान् पृथिव्यादेः । ज्योतिषां ज्योतिः सूर्यादिप्रकाशकत्वात् ॥ ९५ ॥   
ध्रुवः शाश्वतत्वात् ॥ ९६ ॥ निरञ्जनः असङ्गत्वात् ॥ ९७-१०० ॥ एकधा   
चिन्त्यमानोऽहं सर्वापह्नवसिद्धं ब्रह्म, निष्प्रतियोगिकैकरूपेण   
चिन्तनीयत्वात् । सापेक्षद्वैताद्वैतविलक्षणः   
निष्प्रतियोगिकपरमाद्वैतरूपत्वात् ॥ १०१-१०३ ॥ शिवः   
स्वातिरिक्ताशिवग्रासत्वात् ॥ १०४ ॥ सकृद्विभातः निरावृतप्रकाशः ॥ १०५ ॥   
स्वराट् स्वमात्रतया राजमानत्वात् ॥ १०६ ॥ सर्वेन्द्रियगुणाभासः   
सर्वेन्द्रियविवर्जितः, स्वाज्ञस्वज्ञदृष्टिभ्यामित्यर्थः ॥ १०७ ॥   
जाग्रदादिस्थानत्रयव्यतीतोऽहम् ॥ १०८-११० ॥   
  
प्। २७२) विद्याफलमाह- एवमिति ।   
अच्युतोऽहमित्यादिसर्वानुभूरित्यन्तस्वानुभूतिवाक्यानि   
स्वानुभूतिमहावाक्यरत्नावलीप्रभालोचने प्रायशो व्याख्यातानि   
इत्युपनिषच्छब्दः ब्रह्मविद्योपनिषत्समाप्त्यर्थः ॥  
  
श्रीवासुदेवेन्द्रशिष्योपनिषद्ब्रह्मयोगिना ।  
ब्रह्मविद्योपनिषदो व्याख्येयं लिखिता लघु ।  
प्रकृतोपनिषद्व्याख्या सप्तत्यधिशतद्वयम् ॥  
  
इति श्रीमदीशाद्यष्टोत्तरशतोपनिषच्छास्त्रविवरणे   
चत्वारिंशत्सङ्ख्यापूरकं ब्रह्मविद्योपनिषद्विवरणं   
सम्पूरणम्  
  
  
