+++
"Catalog number" = "M00094"
"Uniform title" = "tāratantra"
Subjects = [ "tantric / āgamic literature", "tantra / āgama",]
Publisher = [ "Reprinted by Bani Prakashan 1983 of original edition prior t",]
"Publication year" = [ "1940",]
"Publication country" = "India"
title_iast = "tāratantra"
title = "तारतन्त्र"

+++
  
  
॥ तारातन्त्रम् ॥  
  
प्रथमः पटलः ।  
  
ॐ नम स्तारिन्यै * ॥  
  
  
कैलासशिखरे रम्ये देवदेवं महेश्वरम् ।  
  
पप्रच्छ भैरवी देवी शयनीये सुखोषिता ॥ १।१ ॥  
  
पुरा यौ कथितौ बुद्धवशिष्ठौ कुलभैरवौ ।  
  
तेन मन्त्रेण देवेश ! सिद्धौ तौ वद मे प्रभो ! ॥ १।२ ॥  
  
  
भैरव उवाच ।  
  
  
क्ष एव परमो देवो बुद्धरूपी जनार्द्दनः ।  
  
उग्रतारा - महामन्त्रं पञ्चार्णं परिजप्य च ॥ १।३ ॥  
  
सृष्ट्यादिकर्मकर्ता च अजरामरतां ययौ ।  
  
वशिष्ठोप्येन माराध्य नक्षत्रलोकमागतः ॥ १।४ ॥  
  
प्। २) योगसिद्धीश्वरो भूत्वा द्योततेऽद्यापि वल्लभे ! ।  
  
तदुद्धारमतं वक्ष्ये यतः सर्वेश्वरो भवेत् ॥ १।५ ॥  
  
प्रणवं पूर्व्वमुद्धृत्य हृल्लेखा कुलकामिनी ।  
  
कूर्चमस्त्रं मन्त्रराजो देवद्रुम इवापरः ॥ १।६ ॥  
  
अनेनैव समाराध्य सर्व्वेशोऽभूत् सदाशिवः ।  
  
दुर्व्वासाः - व्यास - वाल्मीकि - भारद्वाजादिकः कविः ॥ १।७ ॥  
  
भीमसेनार्ज्जुनाद्यास्ते क्षत्रिया जयिनोऽभवन् ।  
  
इति ते कथितं देवि ! रहस्यं परमोत्तमम् ॥ १।८ ॥  
  
गोपनीयं प्रयत्नेन यदि स्नेहोऽस्ति मां प्रति ॥ १।९ ॥  
  
  
भैरव्युवाच ।  
  
  
त्वत्प्रसादादहं देव ! श्रुतो मन्त्रः सुरद्रुमः ।  
  
बौद्धदेवेन यच्चीर्णं प्रातः कृत्यं वदस्व मे ॥ १।१० ॥  
  
  
भैरव उवाच ।  
  
  
प्रातःकृत्यं प्रवक्ष्यामि येन सिद्धो भवेन्नरः ।  
  
उत्तरप्रहरे मन्त्री सहस्रदलपङ्कजे ॥ १।११ ॥  
  
कर्णिकान्तर्गते पीठे चन्द्रमण्डलसन्निधौ ।  
  
शुद्धस्फटिकसङ्काशं शुद्धक्षौमविराजितम् ॥ १।१२ ॥  
  
वराभयकरं शान्तं प्रसन्नवदनेक्षणम् ।  
  
गन्धपुष्पादिभूषाढ्यं दयिताशक्त मानसम् ॥ १।१३ ॥  
  
प्। ३) इति ध्यात्वा तु गुरवे पाद्याद्यै र्म्मानसै र्यजेत् ।  
  
त्रिधा वा सप्तधा वापि दशधा प्रजपेन्मनुम् ॥ १।१४ ॥  
  
वाग्भवं पूर्व्वमुच्चार्य्य गुरुं तद्दयिताभिधाम् ।  
  
श्रीपादुकां पूजयामि नमो मन्त्रो गुरुप्रियः ॥ १।१५ ॥  
  
गुह्यातिमन्त्रतो मन्त्री समर्प्य स्तवमाचरेत् ॥ १।१६ ॥  
  
ॐ नमस्ते भगवन्नाथ ! शिवाय गुरुरूपिणे ।  
  
विद्यावतारसंसिद्धौ स्वीकृतानेकविग्रह ! ॥ १।१७ ॥  
  
भवाय भवरूपाय परमात्मस्वरूपिणे ।  
  
सर्वाज्ञानतमोभेद भानवे चिन्मयाय ते ॥ १।१८ ॥  
  
स्वतन्त्राय दयालिप्त विग्रहाय शिवात्मने ।  
  
परतन्त्राय भक्तानां भव्यानां भवदायिने ॥ १।१९ ॥  
  
विवेकिनां विवेकाय विमर्षाय विमर्षिणाम् ।  
  
प्रकाशिनां प्रकाशाय ज्ञानिनां ज्ञानरूपिणे ॥ १।२० ॥  
  
स्तुत्वाऽज्ञानेति - मन्त्रेण नमस्कारं समाचरेत् ।  
  
मूलाधारे मूलविद्या - स्वरूपां कुलकुण्डलीम् ॥ १।२१ ॥  
  
सूर्य्यकोटि प्रतीकाशां विषतन्तुतनीयमीम् ॥ १।२२ ॥  
  
प्रसुप्तभुजगाकारां सार्द्धत्रिबलयान्विताम् ।  
  
हंसो - मन्त्रेण तस्याश्च चैतन्यं योजयेत्ततः ॥ १।२३ ॥  
  
प्।४) पद्मषट्कं भेदयित्वा कर्णिकाधः समानयेत् ।  
  
ततश्च संस्मरेत् कौलान् गुरूनेतान् कुलेश्वरि ! ॥ १।२४ ॥  
  
प्रह्लादानन्दनाथाख्यः सनकानन्द एव च ।  
  
कुमारानन्दनाथश्च वशिष्ठानन्दनाथकः ॥ १।२५ ॥  
  
क्रोधानन्द सुखानन्दौ ज्ञानानन्द स्ततःपरम् ।  
  
बोधानन्दस्ततो नित्यं कारणानन्दनन्दिताः ॥ १।२६ ॥  
  
विघूर्णनयना स्तादृक्शक्तिसङ्गविराजिताः ।  
  
ततो विन्दुस्फुरन्माध्वी - धारया तान् प्रतर्पयेत् ॥ १।२७ ॥  
  
तस्मात्तेनैव मार्गेण स्वस्थानं प्रापयेत् पराम् ।  
  
तत्प्रभापटलै र्देवि ! पाटलं स्वं विचिन्तयेत् ॥ १।२८ ॥  
  
इति ते कथितं देवि ! प्रातःकृत्यमनुत्तमम् ।  
  
गोपनीयं ममप्रीतिकृतेऽवश्यं सुरेश्वरि ॥ १।२९ ॥  
  
  
॥ इति श्रीतारातन्त्रे प्रथमः पटलः ॥  
  
  
  
द्वितीयः पटलः ।  
  
  
श्रीभैरव्युवाच ।  
  
  
श्रुतमेतन्महाभाग ! प्रातःकृत्यमहो महत् ।  
  
महाचीनाख्यतन्त्रे च त्रिविधं पूजनं हि यत् ॥ २।१ ॥  
  
उक्तवान् बुद्धदेवेश स्तत्र योन्यर्च्चनं श्रुतम् ।  
  
मानसं यान्त्रिकञ्चैव श्रोतुमिच्छामि माम्प्रतम् ॥ २।२ ॥  
  
  
प्। ५) श्रीभैरव उवाच ।  
  
  
मनः पूजा विधिं वक्ष्ये न्यासं पूर्व्वं शृणु प्रिये ॥  
  
अकृते न्यासजाले हि अधिकारो न विद्यते ॥ २।३ ॥  
  
ऋष्यादिन्यासकञ्चैव कराङ्गन्यास एव च ।  
  
वर्ण व्यापकविन्यासौ पीठन्यास स्ततः परम् ॥ २।४ ॥  
  
अक्षोभ्यश्च ऋषिः प्रोक्तो वृहती च्छन्द ईरितम् ।  
  
उग्रतारा देवतोक्ता कूर्च्चवीजसुदाहृतम् ॥ २।५ ॥  
  
शक्तिरस्त्रं शेषवर्णाः कीलकानि भवन्त्युत ।  
  
अखिलवाग्रूपिणीमुक्त्वा हृदयाय नमो वदेत् ॥ २।६ ॥  
  
अखण्डवाग्रूपिणीमुक्त्वा शिरसे वह्निवल्लभा ।  
  
ब्रह्मवाग्रूपिणीमुक्त्वा शिखायै वषडित्यपि ॥ २।७ ॥  
  
विष्णुवाग्रूपिणीमुक्त्वा कवचाय इमीरितम् ।  
  
विष्णुवाग्रूपिणी नेत्रत्रयाय वौषडित्यपि ॥ २।८ ॥  
  
सर्व्ववाग्रूपिणीमुक्त्वा अस्त्राय फडिति स्मरेत् ।  
  
षड्दीर्घमायया चैव वीजानामेव चोच्चरेत् ॥ २।९ ॥  
  
अङ्गस्थानेऽङ्गुलीनान्तु पाणितो योजनञ्चरेत् ।  
  
आदिॡवर्णपर्य्यन्तान् हृदये विन्यसेत् प्रिये ॥ २।१० ॥  
  
एकाराद्यान् ङादिढान्तान् क्रमेण बाहुयुग्मके ।  
  
णादिभान्तान् मकारादिक्षान्तान् जङ्घाद्वये प्रिये ! ॥ २।११ ॥  
  
प्। ६) मूलेन व्यापकं न्यस्य पीठन्यासं समाचरेत् ।  
  
हृत्सरोजे सुधासिन्धुं मध्ये द्वीपं सुवर्णजम् ॥ २।१२ ॥  
  
परितः पारिजातांश्च मध्ये कल्पतरुं ततः ।  
  
तन्मूले हेमनिर्म्माणं द्वाश्चतुष्टय भूषितम् ॥ २।१३ ॥  
  
मण्डपं मन्दवातेन पराक्रान्तं सुधूपितम् ।  
  
तत्र यन्त्रं प्रतिष्ठाप्य तत्र पूजां समाचरेत् ॥ २।१४ ॥  
  
एवं पीठमये देहे चिन्तयेदुग्रतारिणीम् ।  
  
हृदिपाण्यग्रमादाय जीवन्यासं समाचरेत् ॥ २।१५ ॥  
  
इति ते कथितं कान्ते ! न्यासजालमनुत्तमम् ।  
  
परिपाटी गुरोर्ज्ञेया न्यासानां रचनं प्रिये ॥ २।१६ ॥  
  
ततः पूजां प्रकुर्व्वीत येन तन्मयतामियात् ।  
  
स्नायाच्च विमले तीर्थे पुष्करे हृदयाश्रिते ॥ २।१७ ॥  
  
शिवशक्ति समायोगः सन्ध्या प्रोक्ता च तान्त्रिकैः ।  
  
विन्दुच्युतसुधाभि स्तां तर्पयेत् प्राणवल्लभे ! ॥ २।१८ ॥  
  
तत स्तत्पपरिवारादीन् तत्शरीरे विलाप्य च ।  
  
उद्वर्त्तनादिकं दत्त्वा स्नापयेद्दिव्यवारिणा ॥ २।१९ ॥  
  
मृदुवस्त्रेण सम्मार्ज्य नयने कज्जलं ददेत् ।  
  
ललाटे चैव सिन्दूरम् अलक्तं चरणाम्बुजे ॥ २।२० ॥  
  
प्। ७) चिन्तयेन्मनसा मूर्तिं सर्वालङ्कारभूषिताम् ।  
  
ततः सोऽहमिति ध्यात्वा पाद्यं दद्यात् पदोः प्रिये ॥ २।२१ ॥  
  
मौलावर्घ्यं मुखे तोयं गन्धोऽङ्गे सर्वतः क्षिपेत् ।  
  
सुगन्धि - श्वेतलौहित्यं जवां कृष्णापराजिताम् ॥ २।२२ ॥  
  
पदे शीर्षे तथा कर्णे कण्ठे मालां निधापयेत् ।  
  
सम्मुखे धूपदीपौ च नैवेद्यं भोजयेदथ ॥ २।२३ ॥  
  
कारणं पललं भूयः कारणं मीनमुत्तमम् ।  
  
पुनश्च कारणं देयं ततो भर्ज्जितशालिजम् ॥ २।२४ ॥  
  
पुनर्मद्यं ततोऽपूपशष्कुलीं देवि ! दापयेत् ।  
  
ततो मद्यं प्रदायैव नाना - तेमन - संयुतम् * ॥ २।२५ ॥  
  
दधिक्षीराज्यसहितं दापयेदोदनं प्रिये ! ।  
  
 आचमनं ततो दद्यात्ताम्बूलं विनिवेदयेत् ॥ २।२६ ॥  
  
ततो वै मानसं जापं कृत्वा तर्पण माचरेत् ।  
  
स्तुत्वा नत्वा तत्तदङ्गदेवता [:] प्रापयेदथ ॥ २।२७ ॥  
  
स्व स्व स्थानं ततः शेषं शक्तिभिर्भोजयेत् स्वयम् ।  
  
ततः सोहमिति ध्यायेदात्मानं तारिणीमयम् ॥ २।२८ ॥  
  
इदं मानसमाख्यातम् पूजनं देवि ! दुर्लभम् ।  
  
एकान्तनिर्मलं चित्तं हृदम्भोजार्च्चनात् प्रिये ॥ २।२९ ॥  
  
प्। ८) गुर्वर्च्चोचित काले च प्रातर्मध्याह्नतोऽपि वा ।  
  
कर्त्तव्य मेतद्विधिवद्गुरुपादप्रसादतः ॥ २।३० ॥  
  
अथातः सम्प्रवक्ष्यामि पूजां यन्त्रसमीरिताम् ।  
  
अथ यागगृहं गत्वा पुष्पाहरणमाचरेत् ॥ २।३१ ॥  
  
शताभिषेकेति पदं द्विरुच्चार्य ततो वदेत् ।  
  
कूर्चास्त्रवह्निललना ताराद्यः पुष्पकर्षणे ॥ २।३२ ॥  
  
मायां पूर्वं समुचार्य आधारशक्तिसंवदेत् ।  
  
कमलासनं ङेन्तञ्च हृन्मनुश्चासनार्चने ॥ २।३३ ॥  
  
अर्घ्यपात्रं स्थापयित्वा पञ्चानां शोधनञ्चरेत् ।  
  
आदौ शोधनमेवोक्तं नीलतन्त्रे तव प्रिये ॥ २।३४ ॥  
  
द्वितीयशोधने देवि ! प्रतद्धिष्णु - मनुं जपेत् ।  
  
तृतीयशोधने देवि ! त्र्यम्बकेनैव मन्त्रवित् ॥ २।३५ ॥  
  
तद्विष्णोरिति मन्त्रेण चतुर्थशोधनञ्चरेत् ।  
  
प्रतद्विष्णुरिति मन्त्रेण स्वयम्भ्वादिविशोधनम् ॥ २।३६ ॥  
  
शक्तेस्तु शोधनेनैव मैथुनं शुध्यति प्रिये ! ।  
  
ततो देवि ! महायन्त्रं कथयामि तव प्रिये ॥ २।३७ ॥  
  
सयोनिं चन्दनेनाष्टपत्रमब्जं लिखेत्ततः ।  
  
चतुरस्रं चतुर्द्वारं यन्त्रं देवि ! समालिखेत् ॥ २।३८ ॥  
  
गणेशं प्राचि सम्पूज्य दक्षिणे वटुकं यजेत् ।  
  
पश्चिमे क्षेत्रपालञ्च योगिनीमुत्तरे यजेत् ॥ २।३९ ॥  
  
प्। ९) श्माशानं तत्र सम्पूज्यं तत्र कल्पद्रुमं यजेत् ।  
  
तन्मूले मणिपीठञ्च नानामणिविभूषितम् ॥ २।४० ॥  
  
नानालङ्कार - भूषाढ्यं मुनिदेवैश्च मण्डितम् ।  
  
शिवाभिर्वहुमांसास्थि - मोदमानाभिरन्ततः ॥ २।४१ ॥  
  
चतुर्द्दिक्षु शवान् मुण्डांश्चिताङ्गारास्थिभूषितान् ।  
  
(चतुर्दिक्षु शवमुण्डचिताङ्गारास्थि - भूषितम्)  
  
हसौः सदाशिवेत्युक्त्वा महाप्रेत ततः परम् ॥ २।४२ ॥  
  
पद्मासनाय हृदयं पीठन्यासमनुर्मतः ।  
  
लक्ष्मीः सरस्वती चैव रतिः प्रीति स्तथैव च ॥ २।४३ ॥  
  
कीर्त्तिः शान्तिश्च पुष्ठिश्च तुष्टि रित्यष्टशक्तयः ।  
  
एताः पूज्याः पत्रदेशे क्रमेण प्राणबल्लभे ॥ २।४४ ॥  
  
ततः पुष्पाञ्जलिं नीत्वा कूर्मतत्त्वेन कौलिकः ।  
  
हृदये द्यौतनं तेजः परिवारसमन्वितम् ॥ २।४५ ॥  
  
यङ्कारादितया देवि ! शवोपरि निधापयेत् ।  
  
आं सोहमिति मन्त्रेण जीवन्यासं समाचरेत् ॥ २।४६ ॥  
  
ततः पाद्यादिना देवि ! पूजयेदुग्रतारिणीम् ।  
  
नमः स्वाहा स्वधाञ्चैव नमो वौषट् तथा क्रमात् ॥ २।४७ ॥  
  
ततो निवेदयामीति सर्वं दद्यान्महेश्वरि !  
  
इदं द्रव्यं ततः प्रोच्य देवताबोधनं ततः ॥ २।४८ ॥  
  
प्। १०) वज्रपुष्पं प्रतिच्छेदं हू। - फट् - स्वाहा ततो वदेत् ।  
  
मूलमन्त्रं समुच्चार्य ङेन्तं नाम नियोजयेत् ॥ २।४९ ॥  
  
ततश्च परिवाराणि पूजयेद्देवि ! कौन्तिकः ।  
  
इदं द्रव्यं समुचार्य परिवारेभ्यो नमोऽन्ततः ॥ २।५० ॥  
  
प्रणवाद्येन मनुना कुलीनः पूजनञ्चरेत् ।  
  
अक्षोभ्यं * मौलिदेशे तु प्रागाद्यष्टदलेषु च ॥ २।५१ ॥  
  
शक्तयोऽष्टौ भैरवांश्च द्वारेषु चतुरः सुरान् ।  
  
वायव्यादीशपर्यन्तं गुरुपङ्क्तिर्व्यवस्थिता ॥ २।५२ ॥  
  
ततो जप्त्वा स्तवैः स्तुत्वा नत्वा च विसृजेद्धृदि ।  
  
नैवेद्यं साधकेभ्यश्च स्त्रीभ्यो दद्यान्न कुत्रचित् ॥ २।५३ ॥  
  
इति ते कथितं भद्रे ! तारायाः पूजनं महत् ।  
  
मानसं यान्त्रिकञ्चैव नित्यं नृणामिति स्मृतम् ॥ २।५४ ॥  
  
नाधिकारो यौनिके च स्त्रीणां मानस - यन्त्रयोः ।  
  
विधेयं पूजनं देवि ! न कुर्याद्वा निजेच्छया ॥ २।५५ ॥  
  
॥ इति श्रीतारातन्त्रे द्वितीयः पटलः ॥  
  
  
  
तृतीयः पटलः  
  
श्रीभैरव उवाच ।  
  
  
अथातः सम्प्रवक्ष्यामि शृणु त्वं पर्वतात्मजे ।  
  
पात्रमेकं द्वयं वापि त्रयं वा पञ्च वा प्रिये ॥ ३।१ ॥  
  
पिवेद्वीरवरश्रेष्ठो यः स रुद्र इतीरितम् ।  
  
सम्बिदानन्दयोगेन यः कारणमदो भवेत् ॥ ३।२ ॥  
  
स एव परमानन्दो ब्रह्मसायुज्यदायकः ।  
  
तस्माद्भुक्त्वा सिद्धिमूलं साधकः कारणं पिवेत् ॥ ३।३ ॥  
  
विनानन्दं सम्बिदायाः पानं यत्कारणस्य च ।  
  
तन्न चानन्द - जनकं बौद्धदेव - वचो यथा ॥ ३।४ ॥  
  
पूज्योः गुरुः सदा चात्र तद्वत्तत्तनयोपि च ।  
  
तत्पत्नी सर्वभावेन सदा कौलिकपूरुषैः ॥ ३।५ ॥  
  
तस्याः सन्तोषमात्रेन देवी तुष्टा भवेत् प्रिये ! ।  
  
तस्मात् स्तोत्रैर्धनैर्वाक्यै स्तोषयेत् ब्रह्मदायकम् ॥ ३।६ ॥  
  
नक्तं जपविधानञ्च शृणुष्वैकमनाः प्रिये ! ।  
  
आदौ षङङ्गं विन्यस्य गुरोर्ध्यानं ततःपरम् ॥ ३।७ ॥  
  
मन्त्रध्यानं * ततःपश्चात् देवौध्यानं ततश्चरेत् ।  
  
सेतुरूपं तत स्तारं जप्त्वा जपमथाचरेत् ॥ ३।८ ॥  
  
प्। १२) पुनस्तारं ततो देवीध्यानं कृत्वा समर्पयेत् ।  
  
शिवोऽहं तारिणीरूपमात्मानमिति चिन्तयेत् ॥ ३।९ ॥  
  
परिवारमयश्चाहमिति ध्यायेदनारतम् ।  
  
इति ते कथितं देवि ! रहस्यं तारिणीमयम् ॥ ३।१० ॥  
  
न देयं पशवे तस्मात् शपथो मे त्वयि प्रिये ! ॥ ३।११ ॥  
  
॥ इति श्रीतारातन्त्रे तृतीयः पटलः ॥  
  
  
  
चतुर्थः पटलः  
  
श्रीभैरव्युवाच ।  
  
  
यत् प्रसादादिदं सर्वं कुलाचारविधानकम् ।  
  
तस्यैवाद्यन्तमाहात्म्यं श्रोतुमिच्छामि साम्प्रतम् ॥ ४।१ ॥  
  
  
श्रीभैरव उवाच ।  
  
  
गुरुः परमगुरुश्चैव परापरगुरुस्तथा ।  
  
परमेष्टिगुरुश्चैव चत्वारो गुरवः स्मृताः ॥ ४।२ ॥  
  
ऋषिरत्र गुरुः प्रोक्तो मन्त्रदः परमो गुरुः ।  
  
परापरगुरुश्चाहं त्वमेव परमेष्टिका ॥ ४।३ ॥  
  
सर्वेषामेव मध्ये तु प्रधानं परमो गुरुः ।  
  
गुरोर्विना महामोक्षं न काशी न च गङ्गया (?) ॥ ४।४ ॥  
  
माहात्म्यं तस्य वक्ष्यामि येन तुष्टा च शाम्भवी ।  
  
गुरुमन्त्रेष्टदेवीनामेकत्वं परिकथ्यते ॥ ४।५ ॥  
  
तत्पत्नी च विशेषेण परदेवीविशेषभाक् ।  
  
सरल्याऽसरला वापि निष्ठुरा वा प्रियोदिता ॥ ४।६ ॥  
  
प्। १४) कुत्सिता व्याधिता वापि मूढाऽमूढापि वा प्रिये ।  
  
सदेष्टदेवोभावेन भावनीया कुलोत्तमैः ॥ ४।७ ॥  
  
तत्तनुजोदितञ्चैव यद्वा साधकभाषितम् ।  
  
यत्नेनैव विधातव्यमशक्ये यत्नवान् भवेत् ॥ ४।८ ॥  
  
वीरोच्छिष्टं विनामद्यं शक्त्युच्छिष्टं तदप्युत ।  
  
भोजयेन्निर्विकल्पेन मनसा वीरवल्लभः ॥ ४।९ ॥  
  
पुरा प्रोक्तानि पञ्चैव एकं वा शृणु भैरवि ! ।  
  
शोधयित्वा निवेद्यैव योऽश्नीयात् स च भैरवः ॥ ४।१० ॥  
  
सुसिद्धाः पीठसंस्था ये साधका स्तेऽर्चनाश्रयाः ।  
  
गुरु तद्दयितापुत्रपुत्री - साधकयोषिताम् ॥ ४।११ ॥  
  
यत्नेच्छा वर्तते तत्तु समर्प्यं परमेश्वरि ! ।  
  
अवश्यं तारिणीमन्त्रे शक्तिपूजा विधीयते ॥ ४।१२ ॥  
  
निजकान्तेष्ठदेवी तु पूजनीया विशेषतः ।  
  
समानदेवतामन्त्रं निजक्रान्ता जपेद्यदि ॥ ४।१३ ॥  
  
तदा सर्वार्थसिद्धिः स्यात् तुष्टा भवति तारिणो ।  
  
शरीरार्धं स्मृता कान्ता यस्मात्तद्यत्नवान् भवेत् ॥ ४।१४ ॥  
  
तस्याः किञ्चिच्च माहात्म्यं चीनतन्त्रे मयोदितम् ।  
  
मैथुने वर्जनीया या स्तासां विधि रिहोच्यते ॥ ४।१५ ॥  
  
प्। १५) गुरुपत्नी गुरुसुता गुरुपुत्रबधू स्तथा ।  
  
सतीर्थस्य तु वीरस्य साधकस्य तथा प्रिये ! ॥ ४।१६ ॥  
  
कान्ताया मन्त्रपुत्र्याश्च रमणान्नारकी भवेत् ।  
  
मैथुनस्य विधानन्तु कथ्यते शृणु भैरवि ! ॥ ४।१७ ॥  
  
अधः कृत्वा महादेवीं स्वयं भैरवरूपधृक् ।  
  
पुरतो मूलमुच्चार्य धर्माधर्मादिकं पठन् ॥ ४।१८ ॥  
  
गजतुण्डाख्यतत्त्वेन योजयेल्लिङ्गभैरवम् ।  
  
तस्मात् शतं विंशतिं वा जप्त्वा तेजस्तु पातयेत् ॥ ४।१९ ॥  
  
मूलान्ते तु प्रकाशेति वचनं परिपठ्य च ।  
  
इति तं कथितं देवि ! यथोक्तं बुद्धरूपिणा ॥ ४।२० ॥  
  
सिद्धिप्रदं समाचाराद् गोपनीयं स्वयोनिवत् ॥ ४।२१ ॥  
  
॥ इति तारातन्त्रे चतुर्थः पटलः ॥  
  
  
  
पञ्चमः पटलः  
  
श्रीभैरव्युवाच ।  
  
त्वत्प्रसादान्महादेव ! ज्ञातमेतन्मयाखिलम् ।  
  
पुरश्चरणहीनेन मन्त्रेण न फलं भवेत् ॥ ५।१ ॥  
  
तस्माच्च फलदानन्तु पुरश्चरणमुच्यताम् * ।  
  
  
प्। १६) श्रीभैरव उचाच ।  
  
  
अथातः सम्प्रवक्ष्यामि पुरश्चरणमुत्तमम् ।  
  
कुजे वा शनिवारे वा नरमुण्डं समाहरेत् ॥ ५।२ ॥  
  
वितस्तिमात्रे खाते तु निखनेत् सङ्गवर्जितः ।  
  
तत्र नक्तं दशशतं प्रजपेन्मन्त्रसिद्धये ॥ ५।३ ॥  
  
अनेनैव विधानेन पुरश्चर्या विधीयते ।  
  
अथवान्यप्रकारेण पुरश्चरणमुच्यते ॥ ५।४ ॥  
  
गुरुं तद्दयितां वापि तत्सुतं तत्सुताञ्च वा ।  
  
देववत् पूजनं कृत्वा जपेत्तावद् वरानने ! ॥ ५।५ ॥  
  
अष्टाधिकं शतं वापि पुरश्चरणमुच्यते ।  
  
अथवा मूर्द्ध्निपद्मे तु ध्यात्वा पूजां विध्याय च ॥ ५।६ ॥  
  
अष्टाधिक सहस्रञ्च जपेद्भैरवरूपधृक् ।  
  
अनेनैव विधानेन पुरश्चरणमुच्यते ॥ ५।७ ॥  
  
अथवान्यप्रकारेण पुरश्चरणमुच्यते ।  
  
चतुर्दशीं समारभ्य यावदन्या चतुर्दशी ॥ ५।८ ॥  
  
सहस्रं प्रत्यहं साष्टं जपेत् सिद्धीश्वरो भवेत् ।  
  
एतत् सर्वं श्मशाने च रात्रौ वीरैर्विधीयते ॥ ५।९ ॥  
  
इति ते कथितं भद्रे ! पुरश्चरणमुत्तमम् ।  
  
गोपनीयं प्रयत्नेन जनन्या जारवत् प्रिये ! ॥ ५।१० ॥  
  
जीवहीनो यथा देही सर्वकर्मसु न क्षमः ।  
  
पुरश्चरणहीनोऽपि तथा मन्त्रः प्रकीर्तितः ॥ ५।११ ॥  
  
सकृत् द्विधा त्रिधा वापि चतुर्द्धा युगभेदतः ।  
  
कर्तव्यञ्च प्रयत्नेन पुरश्चरणमुत्तमम् ॥ ५।१२ ॥  
  
इदानीं रक्तदानस्य विधानं वरवर्णिनि ! ।  
  
ग्राम्यारण्यजलस्थानां रुधिरं प्रीतिबर्द्धनम् ॥ ५।१३ ॥  
  
घृताक्तं मधुनाक्तञ्च विशेषात् प्राणबल्लभे ! ।  
  
जन्तुरक्तेन सम्पूर्ण - कलसात् पर्वतात्मजे ! ॥ ५।१४ ॥  
  
तिलप्रमाणं रुधिरं निजदेहस्य शस्यते ।  
  
ललाट - हस्त - हृदय शिरोभ्रूमध्य देशतः ॥ ५।१५ ॥  
  
स्वदेहरुधिरे दत्ते रुद्रदेह इवापरः ।  
  
ब्राह्मणो यदि वा क्षत्रो वैश्यः शूद्रश्च एव वा ॥ ५।१६ ॥  
  
प्रदद्यान्निजरक्तञ्च मन्त्रयित्वा प्रयत्नतः ।  
  
शक्तीनां नाधिकारोऽस्ति स्वदेहरुधिरार्पणे ॥ ५।१७ ॥  
  
मन्त्रान्तरं प्रवक्ष्यामि शृणु भैरवि ! सादरम् ।  
  
पूर्वोक्तमन्त्रराजस्य मध्यवीजत्रयं प्रिये ! ॥ ५।१८ ॥  
  
कुल्वुका नाम देवी च महानीलसरस्वती ।  
  
एकैव हि महादेवी नाममात्रं त्रिधा भवेत् ॥ ५।१९ ॥  
  
प्रणवव्यतिरेकेन तृतीयैकजटा भवेत् ।  
  
यथा पञ्चाक्षरी त्र्यर्णा तथा वर्णचतुष्टयम् ॥ ५।२० ॥  
  
प्। १८) माहात्म्यं न च भेदः स्यात् साम्यमित्यभिधीयते ।  
  
इति ते कथितं तत्त्वं दुर्लभं मयका प्रिये ॥ ५।२१ ॥  
  
गोपनीयं प्रयत्नेन योनिः परनरे यथा ॥ ५।२२ ॥  
  
इति श्रीतारातन्त्रे पञ्चमः पटलः ॥  
  
  
  
षष्ठः पटलः  
  
श्रीभैरव उवाच ।  
  
  
अथान्यत् सम्प्रवक्ष्यामि रहस्यं तारिणीमयम् ।  
  
उग्रादित्रयमन्त्रस्य माहात्म्यं वर्णयाम्यहम् ॥ ६।१ ॥  
  
सङ्क्षेपत स्तथापीह वर्णयामि महेश्वरि ! ।  
  
तारामन्त्रविदो मन्त्री कालीमन्त्रविद स्तथा ॥ ६।२ ॥  
  
शिवादप्यधिको देवि ! नात्र कार्यश्च संशयः ।  
  
तारामन्त्रं विना देवि ! कालिकामन्त्रमेव च ॥ ६।३ ॥  
  
नाप्नुयात् परमेशानि ! भोगमोक्षौ यशःश्रियौ ।  
  
तारिणीहृदयज्ञानी लतासाधन - तत्परः ॥ ६।४ ॥  
  
पञ्चमप्राशनप्राज्ञो देवैरपि नमस्यते ।  
  
निजकान्ता - स्वरूपेण निजबन्धुस्वरूपतः ॥ ६।५ ॥  
  
प्। १९) दारिद्र्येण विरोधेन न्यक्कारादिप्रयोगतः ।  
  
पीडादिना विधीयेत देवैर्भङ्गोऽत्र साधने ॥ ६।६ ॥  
  
तस्माद्यत्नेन वीरेन्द्रो गुरवे विनिवेदयेत् ।  
  
सर्वथा सर्वयत्नेन सर्वोपास्या च तारिणी ॥ ६।७ ॥  
  
भद्राभद्रविचारञ्च यः करोति स दुर्मतिः ।  
  
इति ते कथितं तत्त्वमनुष्ठेश्च समासतः ॥ ६।८ ॥  
  
दर्शनाद्भक्तशाक्ता ये सुखन्ते परिभुञ्जते ।  
  
तारातन्त्रं चीनतन्त्रं कालीतन्त्रं गुरुदितम् ॥ ६।९ ॥  
  
सर्वथा गोपनायैव शक्तिं वक्षःस्थलेऽर्पयेत् ।  
  
देयं विष्याय शान्ताय साधकाय महात्मने ॥ ६।१० ॥  
  
विलासिने स्वन्त्राय गुरुतन्त्राय सुव्रते ! ।  
  
अन्यद्यन्नोक्तमत्रापि तत्सर्वं गुरुवक्त्रतः ॥ ६।११ ॥  
  
विरुद्धं वेदवादेऽपि श्रोतव्यं नात्र संशयः ॥ ६।१२ ॥  
  
॥ इति श्रीभैरवभैरवीसंवादे तारातन्त्रे षष्ठः पटलः ॥  
  
[ समाप्तोऽयं ग्रन्थः ]  
  
  
  
  
बुद्धवशिष्ठवृत्तान्तः  
  
(१)  
  
[ रुद्रयामले सप्तदशपटलः ]  
  
वशिष्ठो ब्रह्मपुत्रोऽपि चिरकालं सुसाधनम् ।  
  
चकार निर्जने देशे कृच्छ्रेण तपसा वशी ॥ ७।१ ॥  
  
षट्सहस्रं वत्सरञ्च व्याप्य योगादिसाधनम् ।  
  
तथापि साक्षाद् गिरिजा न बभूव महीतले ॥ ७।२ ॥  
  
ततो जगाम क्रुद्धोऽसौ तातस्य निकटे प्रभुः ।  
  
सर्वं तत्कथयामास स्वीयाचारक्रमं प्रभो ! ॥ ७।३ ॥  
  
अन्यमन्त्रं देहि नाथ ! एषा विद्या न सिद्धिदा ।  
  
अन्यथा सुदृढं शापं तदाग्र (त्वदग्रे) प्रददामि हि ॥ ७।४ ॥  
  
ततस्तं वारयामास एवं न कुरु भो ! सुत ! ।  
  
पुनस्तां भज भावेन योगमार्गेण पण्डितः ॥ ७।५ ॥  
  
ततः सा वरदा भूत्वा आगमिष्यति तेऽग्रतः ।  
  
सा देवो परमा शक्तिः सर्वसङ्कटतारिणी ॥ ७।६ ॥  
  
कोटिसूर्यप्रभा नीला चन्द्रकोटिसुशीतला ।  
  
स्थिरविद्युल्लताकोटिसदृशी कालकामिनी ॥ ७।७ ॥  
  
प्। २२) सर्वस्वरूपा सर्वाद्या धर्माधर्मविवर्जिता ।  
  
शुद्धचीनाचाररता शक्तिचक्रप्रवर्तिका ॥ ७।८ ॥  
  
अनन्तानन्तमहिमा संसाराणवतारिणी ।  
  
बुद्धेश्वरी बुद्धिरूपा अथर्ववेदशाखिनी ॥ ७।९ ॥  
  
सा पाति जगतां लोकां स्तस्या कर्म चराचरम् ।  
  
भज पुत्र ! स्थिरानन्दः कथं शप्तुं समुद्यतः ॥ ७।१० ॥  
  
एकान्तचेतसा नित्यं भज पुत्र दयानिधे ।  
  
तस्य (स्या) दर्शनमेवं हि अवश्यं समवाप्स्यसि ॥ ७।११ ॥  
  
एतच्छ्रुत्वा गुरोर्वाक्यं प्रणम्य च पुनः पुनः ।  
  
जगाम उदधे स्तीरे वशी वेदान्तवित् शुचिः ॥ ७।१२ ॥  
  
सहस्रवत्सरं सम्यक् जजाप परमं जपम् ।  
  
आदेशोपि न बभूव ततः क्रोधपरो मुनिः ॥ ७।१३ ॥  
  
व्याकुलात्मा महाविद्यां वशिष्ठः शप्तुमुद्यतः ।  
  
द्विराचम्य महाशापः प्रदत्तश्च सुदारुणः ॥ ७।१४ ॥  
  
तेनैव मुनिना नाथ ! मुनेरग्रे कुलेश्वरी ।  
  
आजगाम महाविद्या योगिनामभयप्रदा ॥ ७।१५ ॥  
  
अकारणमरे विप्र ! शापो दत्तः सुदारुणः ।  
  
मम पूजां न जानासि मत्कुलागमचिन्तनम् ॥ ७।१६ ॥  
  
कथं योगाअभ्यासवशात् मत्पादाम्भोजदर्शनम् ।  
  
प्राप्नोति मानुषो देवो मम ध्यानमदुःखदम् ॥ ७।१७ ॥  
  
यः कुलार्थी सिद्धमन्त्री महेदाचारनिर्मलम् ।  
  
ममैव साधनं पुण्यं वेदानामप्यगोचरम् ॥ ७।१८ ॥  
  
बौद्धदेशेऽथर्ववेदे महाचीने सदा ब्रज ।  
  
तत्र गत्वा महाभावं विलोक्य मत्पदाम्बुजम् ॥ ७।१९ ॥  
  
मत्कुलज्ञो महर्षे ! त्वं महासिद्धो भविष्यसि ।  
  
एतद्वाक्यं कथित्वा सा वायव्याकाशगामिनी ॥ ७।२० ॥  
  
निराकाराऽभवत् शीघ्रं ततः साकाशवाहिनी ।  
  
ततो मुनिवरः श्रुत्वा महाविद्यासरस्वतीम् ॥ ७।२१ ॥  
  
जगाम चीनभूमौ च यत्र बुद्धः प्रतिष्ठितः ।  
  
पुनः पुनः प्रणम्यासौ वशिष्ठः क्षितिमण्डले ॥ ७।२२ ॥  
  
रक्ष रक्ष महादेव ! बुद्धरूपधराव्ययः (य !) ।  
  
अति दीनं वशिष्ठं मां सदाव्याकुलचेतसम् ॥ ७।२३ ॥  
  
ब्रह्मपुत्रं महादेवीसाधनायाजगाम च (यः) ।  
  
सिद्धिमार्गं न जानामि देवमार्गपरोहरः ।  
  
तवाचारं समालोक्य भयानि सन्ति मे हृदि ॥ ७।२४ ॥  
  
तन्नाशय मम क्षिप्रं दुर्वुद्धि वेदगामिनीम् ।  
  
वेदवहिष्कृतं कर्म सदा ते चालये प्रभो ! ॥ ७।२५ ॥  
  
कथमेतत्प्रकारञ्च मद्यं मांसं तथाङ्गनां (ना)  
  
सर्वे दिगम्बराः सिद्धाः रक्तपानोद्यता वराः ।  
  
मुहुर्मुहुः प्रपिवन्ति रमयन्ति वराङ्गनाम् ॥ ७।२६ ॥  
  
सदा मांसासवैः पूर्णा मत्ता रक्तविलोचनाः ।  
  
निग्रहानुग्रहे शक्ताः पूर्णान्तःकरणोद्यताः ॥ ७।२७ ॥  
  
वेदस्यागोचराः सर्वे मद्यस्त्री - सेवने रताः ।  
  
इत्युवाच महायोगी दृष्ट्वा वेदवहिष्कृतम् ॥ ७।२८ ॥  
  
प्राञ्जलिर्विनयाविष्टो वद चैतत्कुलप्रभो ! ।  
  
मनः प्रवृत्तिरेतेषां कथं भवति पावन (नी) ॥ ७।२९ ॥  
  
प्। २४) कथं वा जायते सिद्धिर्वेदकार्यं विना प्रभो ! ।  
  
  
बुद्ध उवाच ।  
  
  
वशिष्ठ ! शृणु वक्ष्यामि कुलमार्गमनुत्तमम् ।  
  
येन विज्ञानमात्रेन रुद्ररूपी भवेत् क्षणात् ॥ ७।३० ॥  
  
सङ्क्षेपेण सर्वसारं कुलसिद्ध्यर्थमागमम् ।  
  
आदौ शुचिर्भवेद्वीरो विवेकाक्रान्तमानसः ।  
  
पशुभावस्थिर चेताः पशुसङ्गविवर्जितः ॥ ७।३१ ॥  
  
एकाकी निर्जने स्थित्वा कामक्रोधादिवर्जितः ।  
  
सदा योगाभ्यासरतो योगशिक्षादृढब्रतः ॥ ७।३२ ॥  
  
वेदमार्गाश्रयो नित्यं वेदार्थनिपुणो महान् ।  
  
एवं क्रमेण धर्मात्मा शीलौदार्यगुणान्वितः ॥ ७।३३ ॥  
  
धारयेन्मारुतं नित्यं श्वासमार्गे मनोलयम् ।  
  
एवमभ्यासयोगेन वशी योगी दिने दिने ॥ ७।३४ ॥  
  
शनैः शनैः कृताभ्यासाद्देहे स्वेदोद्गमोऽधमः ।  
  
मध्यमः स्वल्पसंयुक्तो भूमित्यागः परो मतः ॥ ७।३५ ॥  
  
प्राणायामेन सिद्धिः (द्धः) स्यान्नरो योगेश्वरो भवेत् ।  
  
योगी भूत्वा कुम्भकज्ञो मौनी भक्तो दिवानिशम् ॥ ७।३६ ॥  
  
शिवे कृष्णे ब्रह्मपदे एकान्तभक्तिसंयुतः ।  
  
ब्रह्म - विष्णु - शिवा एते वायवीगतिचञ्चला ॥ ७।३७ ॥  
  
एवं विभाव्य मनसा कर्मणा वचसा शुचिः ।  
  
शक्तौ चित्तं समाधाय चिद्रूपायां स्थिराशयः ॥ ७।३८ ॥  
  
ततो महावीरभावं कुलमार्गमहोदयम् ।  
  
शक्तिचक्रं सत्वचक्रं वैष्णवं नवविग्रहम् ॥ ७।३९ ॥  
  
प्। २५) समाश्रित्य भजेन्मन्त्री कुलकात्यायनीं पराम् ।  
  
प्रत्यक्षदेवतां श्रीदां चण्डो देवगा (?) निकृन्तनीम् ॥ ७।४० ॥  
  
चिद्रूपां ज्ञाननिलयां चैतन्यानन्दविग्रहाम् ।  
  
कोटिसौदामिनीभासां सर्वतत्त्वस्वरूपिणीम् ॥ ७।४१ ॥  
  
अष्टादशभुजां रौद्रीं शिवमांसाचलप्रियाम् ।  
  
आश्रित्य प्रजपेन्मन्त्रं कुलमार्गाश्रयो नरः ।  
  
कुलमार्गात् परं मार्गं को जानाति जगत्त्रये ।  
  
एतन्मार्गप्रसादेन ब्रह्मा स्रष्टा स्वयं महान् ॥ ७।४२ ॥  
  
विष्णुश्च पालने शक्तो निर्मलः सत्वरूपधृक् ।  
  
सर्वसेव्यो महापूज्यो यजुर्वेदाधिपो महान् ॥ ७।४३ ॥  
  
हरः संहारकर्ता च वीरेशोत्तममानसः ।  
  
सर्वेषामन्तकः क्रोधी क्रोधराजो महाबलौ ॥ ७।४४ ॥  
  
वीरभावप्रसादेन दिक्पाला रुद्ररुपिणः ।  
  
मासेनाकर्षणं सिद्धिर्द्विमासे वाक्पतिर्भवेत् ॥ ७।४५ ॥  
  
मासत्रयेण संयोगे जायते सुरवल्लभः ।  
  
एवं चतुष्टये मासि भवेद्दिक्पालगोचरः ॥ ७।४६ ॥  
  
पञ्चमे पञ्चवाणः स्यात् षष्ठे रुद्रो भवेद्ध्रुवम् ।  
  
एतदाचारसारं हि सर्वेषामप्यगोचरम् ॥ ७।४७ ॥  
  
एतन्मार्गं कौलमार्गं कौलमार्गात् परं न हि ।  
  
योगिनां दृढचित्तानं भक्तानामेकमासतः ॥ ७।४८ ॥  
  
कार्यसिद्धिर्भवेन्नारी कुलमार्गप्रसादतः ।  
  
पूर्णयोगी भवेद्विप्रः षण्मासाभ्यासयोगतः ॥ ७।४९ ॥  
  
प्। २६) शक्तिं विना शिवोऽशक्तः किमन्ये जडबुद्धयः ।  
  
इत्युक्त्वां बुद्धरूपी च कारयामास साधनम् ॥ ७।५० ॥  
  
कुरु विप्र ! महाशक्तिसेवनं मद्यसाधनम् ।  
  
महाविद्यापदाम्भोजनदर्शनं समवारुपसि ॥ ७।५१ ॥  
  
एतत् श्रुत्वा गुरोर्वाक्यं स्मृत्वा देवीं सरस्वतीम् ।  
  
मदिरासाधनं कर्तुं जगाम कुलमण्डपे ॥ ७।५२ ॥  
  
मद्यं मांसं तथा मत्स्यं मुद्रा मैथुनमेव च ।  
  
पुनः पुनः साधयित्वा पूर्णयोगी बभूव सः ॥ ७।५३ ॥  
  
(२)  
  
[ ब्रह्मयामले देवीश्वरसंवादे प्रथमपटले ।]  
  
ब्रह्मणो मानसः पुत्रो वशिष्ठः स्थिरसंयमी ।  
  
तारामाराधयामास पुरा नीलाचले मुनिः ॥ ७।१३ ॥  
  
जपन् स तारिणीं विद्यां कामाख्यायोनिमण्डले ।  
  
गमयामास वर्षाणामयुतं ध्यानतत्परः ॥ ७।१४ ॥  
  
वर्षायुतेन तस्यैवं चिरमाराधिता सती ।  
  
नानुग्रहं चकारासौ तारा संसारतारिणी ॥ ७।१५ ॥  
  
अथासौ पितरं गत्वा ब्रह्माणं परमेष्ठिनम् ।  
  
कोपेन ज्वलितो विद्यां तत्याज पितुरन्तिके ॥ ७।१६ ॥  
  
द्वादशादित्यसङ्काशं तपोभिर्ज्वलितं मुनिम् ।  
  
ब्रह्मा हि स मुनिं प्राह शृणु पुत्र ! वचो मम ॥ ७।१७ ॥  
  
तत्त्वज्ञामयी विद्या तारा भुवनतारिणी ।  
  
आराधय श्रीचरणमनुद्विग्नेन चेतसा ॥ ७।१८ ॥  
  
अस्याः प्रसादादेवाहं भुवनानि चतुर्दश ।  
  
सृजामि चतुरो वेदान् कल्पयामि स्म लीलया ॥ ७।१९ ॥  
  
एनामेव समाराध्य विद्यां भुवनतारिणीम् ।  
  
तत्त्वज्ञानमयो विष्णुर्भुवनं पालयत्यसौ ॥ ७।२० ॥  
  
संहारकाले च हरो रुद्रमूर्तिधरः परः (।) ।  
  
तारामेव समाराध्य संहरत्यखिलं जतत् ॥ ७।२१ ॥  
  
------------------------------------------------------------------  
  
वशिष्ठ उवाच ।  
  
  
देवानामादिभूतस्त्वं सर्वविद्यामयः प्रभो ! ।  
  
कथं दत्ता दुराराध्या विद्या मह्यमियं त्वया ॥ ७।२३ ॥  
  
सहस्रवत्सरान् पूर्व मियमारधिता पुरा ।  
  
नीलाचले निवसता हविष्यं भुञ्जता मया ॥ ७।२४ ॥  
  
तथापि तात ! तारिण्याः करुणा मयि नाभवत् ।  
  
ततो गण्डूषमात्रन्तु काले काले पिवन् जलम् ॥ ७।२५ ॥  
  
आराधयामि तां देवीं वत्सराणां सहस्रकम् ।  
  
तथापि यदि नैवाभूत्तारिण्याः करुणा मयि ॥ ७।२६ ॥  
  
तथा (दा) हमेक - पादेन तिष्ठन्नीलाचलोपरि ।  
  
परं समाधिमासाद्य निराहारो दृढव्रतः ॥ ७।२७ ॥  
  
तामेवाकरुणां ध्यायन् जपंस्तामेव सर्वदा ।  
  
अतिवाहितवान् वर्षं सहस्राष्टकमुत्तमम् ॥ ७।२८ ॥  
  
एवं दशसहस्रन्तु वर्षाणामहमीश्वरीम् ।  
  
कामाख्यायोनिमाश्रिय समाराधितवान् प्रभो ! ॥ ७।२९ ॥  
  
अद्याप्यनुग्रह स्तस्या स्तथापि न हि दृश्यते ।  
  
अत स्त्यजामि दुःसाध्यां विद्यामेतां सुदुःखितः ॥ ७।३० ॥  
  
इति तद्वचनं श्रुत्वा ब्रह्मा लोकपितामहः ।  
  
उवाच शान्तयन् पुत्रं वशिष्ठं मुनीनां वरम् ॥ ७।३१ ॥  
  
  
ब्रह्मोवाच ।  
  
वशिष्ठ ! वत्स ! गच्छत्वं पुनर्नीलाचलं प्रति ।  
  
तत्रस्थितो महादेवी माराधय दृढव्रतः ॥ ७।३२ ॥  
  
कामाख्या - योनिमाश्रित्य जगतः परमेश्वरीम् ।  
  
अचिरादेव ते सिद्धिर्भविष्यति न संशयः ॥ ७।३३ ॥  
  
एतस्याः सदृशी विद्या काचिन्न हि जगत्त्रये ।  
  
इमां त्यक्त्वा पुनर्विद्याम् अन्यां कां त्वं ग्रहौष्यसि ॥ ७।३४ ॥  
  
इति तस्य वचः श्रुत्वा प्रणम्य पितरं मुनिः ।  
  
पुनर्जगाम कामाख्या - योनिमण्डलसन्निधिम् ॥ ७।३५ ॥  
  
तत्र गत्वा मुनिवरः पूजासम्भारतत्परः ।  
  
आराधयन् महामायां वशिष्ठोऽपि जितेन्द्रियः ॥ ७।३६ ॥  
  
अथाराधयत स्तस्य सहस्रं परिवत्सरान् ।  
  
जग्मुस्तारा - महादेवी - पादाम्भोजा - नुवर्तिणः ॥ ७।३७ ॥  
  
तथापि तां प्रति प्रीता यदा नाभून्महेश्वरी ।  
  
तदा रोषेण महता जज्वाल स मुनीश्वरः ॥ ७।३८ ॥  
  
तदा जलं समादाय तां शप्तुमुपचक्रमे ।  
  
एतस्मिन्नेव काले तु रुष्टमालोक्य तं मुनिम् ॥ ७।३९ ॥  
  
चचाल वसुधा सर्वा सशैल - वनकानना ।  
  
हाहाकारो महानासीद्देवि ! देवेषु सर्वतः ॥ ७।४० ॥  
  
ततो बभूव पुरत स्तारा संसार - तारिणी ।  
  
वशिष्ठ स्तां समालोक्य शशपातोवदारुणम् ॥ ७।४१ ॥  
  
प्। २९) ततो देवी वशिष्ठेन शप्ता न फलदा भवेत् ।  
  
चीनाचारं विना नैव प्रसीदामि कदाचन ॥ ७।४२ ॥  
  
उवाच साधकश्रेष्ठं वशिष्ठमनुनीय सा ।  
  
रोषेण दारुणमनाः कथं मा मनुशप्तवान् ॥ ७।४३ ॥  
  
मयि आराधनाचारं बुद्धरूपी जनार्दनः ।  
  
एक एव विजानाति नान्यः कश्चन तत्वतः ॥ ७।४४ ॥  
  
वृथैवायास बहुल (लं) कालोयं गमित स्त्वया ।  
  
विरुद्धाचारशीलेन मम तत्त्वमजानता ॥ ७।४५ ॥  
  
उद्बोधरूपिणो विष्णोः सान्निध्यं याहि साम्प्रतम् ।  
  
तेनोपदिष्टाचारेण मामाराधय सुव्रत ! ॥ ७।४६ ॥  
  
तदैवाशु प्रसन्नास्मि त्वयि यस्या (विप्र) न संशयः ॥  
  
[द्वितीय पटले]  
  
श्रीभैर्व उवाच ।  
  
  
ततः प्रणम्य तां देवीं वशिष्ठोऽसौ महामुनिः ।  
  
जगामाचारविज्ञानवाञ्छया बुद्धरूपिणम् ॥ ७।१ ॥  
  
ततो गत्वा महाचीनदेशे ज्ञानमयो मुनिः ।  
  
ददर्श हिमवत्पार्श्वे साधकेश्वरसेविते ॥ ७।२ ॥  
  
रणज्जघनरावेण रूपयौवनशालिना ।  
  
मदिरामोदचित्तेन विलासोल्लसितेन च ॥ ७।३ ॥  
  
शृङ्गारसारवेशेन जगन्मोहनकारिणा ।  
  
भयलज्जाविहीनेन देव्या ध्यानपरेण च ॥ ७।४ ॥  
  
प्। ३०) कामिनीनां सहस्रेण परिवारितमीश्वरम् ।  
  
मदिरापानसञ्जात - मन्दमन्दविलोचन ॥ ७।५ ॥  
  
दूरादेव विलोक्यैनं वशिष्ठो बुद्धरूपिणम् ।  
  
विस्मयेन समाविष्टः स्मरन् संसारतारिणीम् ॥ ७।६ ॥  
  
किमिदं क्रियते कर्मं विष्णुना बुद्धरूपिणा ।  
  
वेदवादविरुद्धोयमाचारोऽसम्मतो मम ॥ ७।७ ॥  
  
इति चिन्तयत स्तस्य वशिष्ठस्य महात्मनः ।  
  
आकाशवाणी प्राहाशु मैवं चिन्तय सुव्रत ! ॥ ७।८ ॥  
  
आचारः परमार्थोऽयं तारिणीसाधने मुने ! ।  
  
एतद्विरुद्धभावस्य मते नासौ प्रसीदति ॥ ७।९ ॥  
  
यदि तस्याः प्रसादं त्वमचिरेणाभिवाञ्छसि ।  
  
एतेन चीनाचारेण तदा तां भज सुव्रत ! ॥ ७।१० ॥  
  
आकाशवाणीमाकर्ण्य रोमाञ्चितकलेवरः ।  
  
वशिष्ठो दण्डवद्भूमौ पपातातीवहर्षितः ॥ ७।११ ॥  
  
अथोत्थायाचिरेणासौ कृताञ्जलिपुटो मुनिः ।  
  
जगाम विष्णोः शरणं बुद्धरूपस्य पार्वति ! ॥ ७।१२ ॥  
  
अथासौ तं समालोक्य मदिरामदविह्वलः ।  
  
प्राह बुद्धः प्रसन्नात्मा किमर्थं त्वमिहागतः ॥ ७।१३ ॥  
  
अथ बुद्धं प्रणम्याह भक्तिनस्रो महामुनिः ।  
  
यदुक्तं तारिणीदेव्या निजाराधनकर्मणि ॥ ७।१४ ॥  
  
तत् श्रुत्वा भगवान् बुद्ध स्तत्त्वज्ञानमयो हरिः ।  
  
वशिष्ठं प्राहमज्ञानं चीनाचाराधिकारणान् (णम्) ॥ ७।१५ ॥  
  
न प्रकाश्योयमाचार स्तारिण्याः सर्वदा मुने ! ।  
  
तव भक्तिवशेनास्मि प्रकाश्यमिह तत्परः ॥ ७।१६ ॥  
  
  
बुद्ध उवाच  
  
  
प्रथाचारविधिं वक्ष्ये तारादेव्याः समृद्धिदम् ।  
  
यस्यानुष्ठानमात्रेण भवाब्धौ न निमज्जसि ॥ ७।१७ ॥  
  
समस्तशोकशमन - मानन्दादिविभूतिदम् ।  
  
तत्त्वज्ञानमयं साक्षाद्विमुक्तिफलदायकम् ॥ ७।१८ ॥  
  
स्नानादि मानसः शौचो मानसः प्रवरो जपः ।  
  
पूजनं मानसं दिव्यं मानसं तर्पणादिकम् ॥ ७।१९ ॥  
  
सर्व एव शुभः कालो नाशुभो विद्यते क्वचित् ।  
  
न विशेषो दिवारात्रौ न सन्ध्यायां महानिशि ॥ ७।२० ॥  
  
वस्त्रासन - स्थानगेह - देहस्पर्शादिवारिणः ।  
  
शुद्धिं न चाचरेत्तत्र निर्विकल्पं मनश्चरेत् ॥ ७।२१ ॥  
  
नात्र शुद्ध्याद्यपेक्षास्ति न चामेध्यादिदूषणम् ।  
  
सर्वदा पूजयेद्देवीमस्नातः कृतभोजनः ॥ ७।२२ ॥  
  
महानिश्यशुचौ देशे बलिं मन्त्रेण दापयेत् ।  
  
स्त्रीद्वेषो नैव कर्तव्यो विशेषात् पूजनं स्त्रियाम् ॥ ७।२३ ॥  
  
[ अतः परं यदुक्तञ्च तदन्यत्र प्रपञ्चितम् ।]  
  
[तृतीय पटले ]  
  
पूजाकालं विना नैव पश्येच्छक्तिं दिगम्बराम् ।  
  
पूजाकालं विना नैव सुरा पेया च साधकैः ।  
  
आयुषा हीयते दृष्ट्वा पीत्वा च नरकं ब्रजेत् ॥  
  
[अयमेव वृत्तान्तो महाचीनाचारक्रमेऽपि सविस्तरं वर्णितः ।]  
  
(३)  
  
[बुद्धस्य कामशास्त्राचार्यत्वं स्पष्टमुक्तं   
मीननाथकृतस्मरदीपिकायाम् ।]  
  
सारं निष्क्रम्य बुद्धादिमुनीनां प्रमुखात् श्रुतम् ।  
  
श्रीमता मीननाथेन क्रियते स्मरदीपिका ॥  
  
कामशास्त्रस्य तत्त्वज्ञा भवन्ति योषितः सदाः ।  
  
ये वै शास्त्रं जानन्ति रमन्ते वृषभा यथा ॥  
  
[महाचीनक्रमो गान्धर्वेऽपि वर्णितः ।]  
  
  
  
