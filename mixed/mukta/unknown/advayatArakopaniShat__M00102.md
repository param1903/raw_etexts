+++
"Catalog number" = "M00102"
"Uniform title" = "advayatārakopaniṣat"
"Main title" = "yoga upaniṣads with the commentary of śrī upaniṣad brahmayogin"
"Secondary title" = [ "advayatārakā upaniṣat",]
Commentator = [ "brahmayogin",]
"Alternate name" = [ "śrī upaniṣad brahmayogin",]
Editor = [ "śāstrī mahādeva",]
Subjects = [ "tantric / āgamic literature", "yoga", "upaniṣad", "yogopaniṣad", "yogopaniṣad",]
Publisher = [ "Adyar library and research centre",]
"Publication year" = [ "1920",]
"Publication city" = [ "Madras",]
"Publication country" = "India"
title_iast = "advayatārakopaniṣat"
title = "अद्वयतारकोपनिषत्"

+++
  
  
  
अद्वयतारकोपनिषत्  
  
पूर्णमदः � इति शान्तिः  
  
तारकयोगाधिकारः  
  
	अथातोऽद्वयतारकोपनिषदं व्याख्यास्यामो यतये जितेन्द्रियाय शमादिषडगुणपूर्णाय ॥ १ ॥  
  
उपनिषद्ब्रह्मयोगिविरचितं विवरणम्  
  
ॐ श्रीमद्विश्वाधिष्ठानपरमहंससद्गुरुरामचन्द्राय नमः   
  
द्वैतासम्भवविज्ञानसंसिद्धाद्वयतारकम् ।  
तारकब्रह्मेति गीतं वन्दे श्रीरामवैभवम् ॥  
  
	इह खलु शुक्लयजुर्वेदप्रविभक्तेयमद्वयतारकोपनिषत् राजयोगसर्वस्वं प्रकटयन्ती ब्रह्ममात्रपर्यवसन्ना दृश्यते । अस्याः स्वल्पग्रन्थतो विवरणमारभ्यते । अत्र यथोक्ताधिकार्युद्देशेन श्रुतयः तारकयोगमुपदिशन्तीत्याह- अथेति । अथ कर्मोपासनाकाण्डद्वयनिरूपणानन्तरं, यतः तेन पुरुषार्थासिद्धिः अतः  
  
प्। २) तदर्थं यत्र स्वातिरेकेण द्वयं न विद्यते तत् अद्वयं ब्रह्म, तन्मात्रबोधिनी विद्या तारकोपनिषत्, तां श्रुतयो वयं व्याख्यास्यामः । कस्मा अधिकारिण इत्यत आह- यतय इति । स्वाश्रमधर्मानुष्ठानपूर्वकं देशिकमुखतो वेदान्तश्रवणं ततो युक्तिभिः श्रुत्यविरुद्धाभिः मननं च कृत्वा निदिध्यासनाय यतत इति यतिः । अजितेन्द्रियस्य यतित्वं कुत इत्यत आह- जितेन्द्रियायेति । जितेन्द्रियस्य यतित्वोपपत्तेः । अरिषड्वर्गाक्रान्तस्य जितेन्द्रियता कुत इत्यत आह- शमादिषड्गुणपूर्णायेति । सामादिषड्गुणसम्पत्तेः अरिषड्वर्गोपरतिपूर्वकत्वात् । एवं साधनवते श्रुतयः तारकयोगमुपदिशन्तीत्यर्थः ॥ १ ॥  
  
योगोपायतत्फलम्  
  
	चित्स्वरूपोऽहमिति सदा भावयन् सम्यङ् निमीलिताक्षः किञ्चिदुन्मीलिताक्षो वा अन्तर्दृष्ट्या भ्रूदहरादुपरि सच्चिदानन्दतेजःकूटरूपं परं ब्रह्मावलोकयन् तद्रूपो भवति ॥ २ ॥  
  
	एवं निदिध्यासनोपायतत्फलमाह- चिदिति । योगी स्वान्तः चिद्रूपोऽस्मीति भावयन् अर्धोन्मीलितलोचनः भ्रूमध्यादौ सच्चिदानन्दमात्रं ब्रह्माहमस्मीत्यालोकयन् तद्रूपः तारकरूपो भवति ॥ २ ॥  
  
तारकस्वरूपम्  
  
	गर्भजन्मजरामरणसंसारमहद्भयात् संसारयति, तस्मात् तारकमिति । जीवेश्वरौ मायिकाविति विज्ञाय सर्वविशेषं नेति नेतीति विहाय यदवशिष्यते तदद्वयं ब्रह्म ॥ ३ ॥  
  
	किं तारकमित्यत आह � गर्भेति । ज्योतिर्लिङ्गं भ्रुवोर्मध्ये नित्यं ध्यायेत् सदा यतिः इति श्रुतिसिद्धज्योतिर्लिङ्गस्य प्रत्यग्रूपत्वेन  
  
प्। ३) स्वाज्ञविकल्पितगर्भवासादिसंसारतारकत्वात् तारकं प्रत्यगात्मेत्यर्थः । जीवेशभेदे सति प्रत्यगभिन्नब्रह्मभावः कुत इत्याशङ्क्य, तयोर्भेदस्य मायिकत्वेन मिथ्यात्वात् ततो यच्छिष्यते, तदेव ब्रह्मेत्याह- जीवेति ॥ ३ ॥  
  
तक्ष्यत्रयानुसन्धानविधिः  
  
	तत्सिद्ध्यै लक्ष्यत्रयानुसन्धानं कर्तव्यम् ॥ ४ ॥  
  
	तदधिगमोपायः कथमित्यत आह- तत्सिद्ध्या इति ॥ ४ ॥  
  
अन्तर्लक्ष्यलक्षणम्  
  
	देहमध्ये ब्रह्मनाडी सुषुम्ना सूर्यरूपिणी पूर्णचन्द्रामा वर्तते । सा तु मूलाधारादारभ्य ब्रह्मरन्ध्रगामिनी भवति । तन्मध्ये तटित्कोटिसमानकान्त्या मृणालसूत्रवत् सूक्ष्माङ्गी कुण्डलिनीति प्रसिद्धास्ति । तां दृष्ट्वा मनसैव नरः सर्वपापविनाशद्वारा मुक्तो भवति । फालोर्ध्वगललाटविशेषमण्डले निरन्तरं तेजस्तारकयोगविस्फुरणेन पश्यति चेत् सिद्धो भवति । तर्जन्यग्रोन्मीलितकर्णरन्ध्रद्वये तत्र फूत्कारशब्दो जायते । तत्र स्थिते मनसि चक्षुर्मध्यगतनीलज्योतिःस्थलं विलोक्य अन्तर्दृष्ट्या निरतिशयसुखं प्राप्नोति । एवं हृदये पश्यति । एवमन्तर्लक्ष्यलक्षणं मुमुक्षुभिरुपास्यम् ॥ ५ ॥  
  
	अन्तर्बाह्यमध्यभेदेन लक्ष्यं त्रिविधम् । तत्र अन्तर्लक्ष्यलक्षणं तदभ्यासफलं चाह- देहेति । यदा कुण्डलिनी प्राणदृष्टिमनोऽग्निभिः मूलाधारत्रिकोणाग्रालङ्कारसुषुम्नाधोवक्त्रं  
  
प्। ४) त्रिकोणाग्रालङ्कारसुषुम्नाधोवक्त्रं विभिद्य तन्मध्ये प्रविशति तदा बाह्यन्तः- प्रपञ्चविस्मरणपूर्वकं मुन्यन्तःकरणं निर्विकल्पब्रह्मपदं भजति । मुनिः निर्विकल्पज्ञानात् विकल्पात् मुक्तो भवतीत्यर्थः । तत्सिद्ध्युपायः क इत्यत आह- फालेति । तद्गतसुखानुभवोपायं वदन् अन्तर्लक्ष्म्यम् उपसंहरति- तर्जनीति । सुखं प्राप्नोति । न केवलं कर्णरन्ध्रद्वये; एवं हृदये ॥ ५ ॥  
  
बहिर्लक्ष्यलक्षणम्  
  
	अथ बहिर्लक्ष्यलक्षणम् । नासिकाग्रे चतुर्भिः षड्भिरष्टभिः दशभिः द्वादशभिः क्रमात् अङ्गुलान्ते नीलद्युतिश्यामत्वसदृग्रक्तभङ्गीस्फुरत्पीतवर्णद्वयोपेतं व्योम यदि पश्यति स तु योगी भवति । चलदृष्ट्या व्योमभागवीक्षितुः पुरुषस्य दृष्ट्यग्रे ज्योतिर्मयूखा वर्तन्ते । तद्दर्शनेन योगी भवति । तप्तकाञ्चनसङ्काशज्योतिर्मयूखा अपाङ्गान्ते भूमौ वा पश्यति तद्दृष्टिः स्थिरा भवति । शीर्षोपरि द्वादशाङ्गुलसमीक्षितुः अमृतत्वं भवति । यत्र कुत्र स्थितस्य शिरसि व्योमज्योतिर्दृष्टं चेत् स तु योगी भवति ॥ ६ ॥  
  
	बहिर्लक्ष्यलक्षणमाह- अथेति । योगी भवति इत्यादिकृत्स्नोपनिषत् प्रायशो मण्डलब्राह्मणोपनिषद्व्याख्यानेन व्याख्यातं स्यादिति मन्तव्यम् ॥ ६ ॥  
  
मध्यलक्ष्यलक्षणम्  
  
	अथ मध्यलक्ष्यलक्षणं प्रातश्चित्रादिवर्णाखण्डसूर्यचक्रवत् वह्निज्वालावलीवत् तद्विहीनान्तरिक्षवत् पश्यति । तदाकाराकारितया  
  
प्। ५) अवतिष्ठति । तद्भूयोदर्शनेन गुणरहिताकाशं भवति । विस्फुरत्तारकाकारदीप्यमानगाढतमोपमं परमाकाशं भवति । कालानलसमद्योतमानं महाकाशं भवति । सर्वोत्कृष्टपरमद्युतिप्रद्योतमानं तत्त्वाकाशं भवति । कोटिसूर्यप्रकाशवैभवसङ्काशं सूर्याकाशं भवति । एवं बाह्याभ्यन्तरस्थव्योमपञ्चकं तारकलक्ष्यम् । तद्दर्शी विमुक्तफलस्तादृग्व्योमसमानो भवति । तस्मात् तारक एव लक्ष्यम् अमनस्कफलप्रदं भवति ॥ ७ ॥  
  
	अन्तर्बाह्यलक्ष्यस्वरूपमुक्त्वा मध्यलक्ष्यस्वरूपमाह- अथेति । तद्दर्शी विमुक्तस्वाज्ञानतत्कार्यफलः । यस्मादेवं तस्मात् ॥ ७ ॥  
  
द्विविधं तारकम्  
  
	तत् तारकं द्विविधं पूर्वार्धं तारकम् उत्तरार्धम् अमनस्कं चेति ।  
तदेष श्लोको भवति-  
  
तद्योगं च द्विधा विद्धि पूर्वोत्तरविधानतः ।  
पूर्वं तु तारकं विद्यादमनस्कं तदुत्तरम् ॥ ८ ॥  
  
इति ।  
  
तारकयोगसिद्धिः  
  
	अक्ष्यन्तस्तारयोः चन्द्रसूर्यप्रतिफलनं भवति । तारकाभ्यां सूर्यचन्द्रमण्डलदर्शनं ब्रह्माण्डमिव पिण्डाण्डशिरोमध्यस्थाकाशे रवीन्दुमण्डलद्वितयमस्तीति निश्चित्य तारकाभ्यां तद्दर्शनम् । अत्रापि  
  
प्। ६) उभयैक्यदृष्ट्या मनोयुक्तं ध्यायेत्, तद्योगाभावे इन्द्रियप्रवृत्तेरनवकाशात् । तस्मात् अन्तर्दृष्ट्या तारक एवानुसन्धेयः ॥ ९ ॥  
  
	ब्रह्माण्डवत् पिण्डाण्डेऽपि रवीन्दू विद्येते इति निश्चित्य तारकाभ्यां तदैक्यदर्शनतः तारकयोगसिद्धिः भवेदित्याह- अक्षीति । अयोगी यथा ब्रह्माण्डस्थचन्द्रसूर्यौ मनःसहकृततारकाभ्यां पश्यति तथा योगी स्वमस्तकाकाशविभातरवीन्दुद्वयं मनःसहकृतताराभ्यामवलोकयेदित्यर्थः । रूपदर्शनस्य चक्षुरधीनत्वात् किं मनसेत्यत आह- तदिति । मनसि अन्यत्र व्यापृते रूपादिग्रहणशक्तिः चक्षुरादेः नास्तीत्यत्र अन्यत्रमा अभूवं नादर्शनम्, अन्यत्रमना अभूवं नाश्रौषम् इत्यादिश्रुतेः । यस्मादेवं तस्मात् ॥ ९ ॥  
  
मूर्तामूर्तभेदेन द्विविधमनुसन्धेयम्  
  
	तत् तारकं द्विविधं, मूर्तितारकम् अमूर्तितारकं चेति । यत् इन्द्रियान्तं तत् मूर्तिमत् । यत् भ्रूयुगातीतं तत् अमूर्तिमत् । सर्वत्र अन्तःपदार्थविवेचने मनोयुक्ताभ्यास इष्यते । तारकाभ्यां तदूर्ध्वस्थसत्त्वदर्शनात् मनोयुक्तेन अन्तरीक्षणेन सच्चिदानन्दस्वरूपं ब्रह्मैव । तस्मात् शुक्लतेजोमयं ब्रह्मेति सिद्धम् । तद्ब्रह्म मनःसहकारिचक्षुषा अन्तर्दृष्ट्या वेद्यं भवति । एवमूर्तितारकमपि । मनोयुक्तेन चक्षुषैव दहरादिकं वेद्यं भवति, रूपग्रहणप्रयोजनस्य मनश्चक्षुरधीनत्वात् बाह्यवदान्तरेऽपि आत्ममनश्चक्षुःअसंयोगेनैव रूपग्रहणकार्योदयात् । तस्मात् मनोयुक्ता अन्तर्दृष्टिः तारकप्रकाशाय भवति ॥ १० ॥  
  
प्। ७) यदनुसन्धेयं तत् कतिविधम् इत्यत्र तत्तारकम् । बाह्यपदार्थविवेचनवत् अन्तःपदार्थविवेचनमपि मनश्चक्षुरधीनमित्याह- सर्वत्रेति । तदूर्ध्वस्थसत्त्वदर्शनात्; भ्रूमध्योर्ध्वविलसितोत्तरतारकलक्ष्यदर्शनात् । केनैतद्दर्शनीयमित्यत्र मनोयुक्तेनेति । ब्रह्मैव उत्तरतारकलक्ष्यमित्यनुसन्धेयम् । यस्मादेवं तस्मात् । भ्रूमध्यादिस्थलविलसितशुक्लतेजसो मनःकल्पितत्वेऽपि ब्रह्मणः सर्वव्यापकत्वेन तत्रापि विद्यमानत्वात् तदेव ब्रह्मेति अभिमतिद्रढिम्ना लीने तत्र मनसि कल्पकसापेक्षकल्पनावैरल्ये निर्विकल्पकं ब्रह्मैव अवशिष्यत इत्यर्थः । यत्तेजो मनः- कल्पितं तद्ब्रह्म । यस्मादेवं तस्मात् ॥ १० ॥  
  
तारकयोगस्वरूपम्  
  
	भ्रूयुगमध्यबिले दृष्टिं तद्द्वारा ऊर्ध्वस्थिततेज आविर्भूतं तारकयोगो भवति । तेन सह मनोयुक्तं तारकं सुसंयोज्य प्रयत्नेन भ्रूयुग्मं सावधानतया किञ्चिदूर्ध्वमुत्क्षेपयेत् । इति पूर्वतारकयोगः । उत्तरं तु अमूर्तिमत् अमनस्कमित्युच्यते । तालुमूलोर्ध्वभागे महान् ज्योतिर्मयूखो वर्तते । तत् योगिभिर्ध्येयम् । तस्मात् अणिमादिसिद्धिर्भवति ॥ ११ ॥  
  
	कोऽयं तारकयोग इत्यत्र भ्रूयुगमध्यबिले तत्रत्याज्ञाचक्रे दृष्टियुग्मं सन्निवेश्य, सावधानतया विलोकयन्, ध्येयम्, तज्ज्योतिः ब्रह्मेति योगिभिश्चिन्त्यमित्यर्थः । ततः किं भवतीत्यत्र तस्मादिति ॥ ११ ॥  
  
शाम्भवी मुद्रा  
  
	अन्तर्बाह्यलक्ष्ये दृष्टौ निमेषोन्मेषवर्जितायां सत्यां शाम्भवी मुद्रा भवति । तन्मुद्रारूढज्ञानिनिवासात् भूमिः पवित्रा भवति ।  
  
प्। ८) तद्दृष्ट्या सर्वे लोकाः पवित्रा भवन्ति । तादृशपरमयोगिपूजा यस्य लभ्यते सोऽपि मुक्तो भवति ॥ १२ ॥  
  
	यत् योगिभिः ध्येयमुक्तं पर्यवसाने तदेव शाम्भवी मुद्रा भवतीत्याह- अन्तरिति । मुद्रा भवति इत्यत्र-  
  
अन्तर्लक्ष्यं बहिर्दृष्टिर्निमेषोन्मेषवर्जिता ।  
एषा सा शाम्भवी मुद्रा सर्वतन्त्रेषु गोपिता ॥  
  
इति श्रुतेः । तन्मुद्रारूढयोगिनं स्तौति- तदिति । पवित्रा भवति इत्यत्र स्वपादन्यासमात्रेण पावयन् वसुधातलम् इति स्वरूपदर्शनोक्तेः । पवित्रा भवन्ति-  
  
खेचरा भूचराः सर्वे ब्रह्मविद्दृष्टिगोचराः ।  
सद्य एव विमुच्यन्ते कोटिजन्मार्जितैरघैः ॥  
  
इति श्रुतेः ॥ १२ ॥  
  
अन्तर्लक्ष्यविकल्पाः  
  
	अन्तर्लक्ष्यज्वलज्ज्योतिःस्वरूपं भवति । परमगुरूपदेशेन सहस्रारज्वलज्ज्योतिर्वा बुद्धिगुहानिहितचिज्ज्योतिर्वा षोडशान्तस्थतुरीयचैतन्यं वा अन्तर्लक्ष्यं भवति । तद्दर्शनं सदाचार्यमूलम् ॥ १३ ॥  
  
	अन्तर्लक्ष्यं विकल्प्य निर्धारयति- परमेति । उक्तविकल्पानामेकार्थपर्यवसायित्वात् तद्दर्शनमूलं किमित्यत्र- तद्दर्शनमिति ॥ १३ ॥  
  
प्। ९) आचार्यलक्षणम्  
  
आचार्यो वेदसम्पन्नो विष्णुभक्तो विमत्सरः ।  
योगज्ञो योगनिष्ठश्च सदा योगात्मकः शुचिः ॥ १४ ॥  
  
गुरुभक्तिसमायुक्तः पुरुषज्ञो विशेषतः ।  
एवं लक्षणसम्पन्नो गुरुरित्यभिधीयते ॥ १५ ॥  
  
गुशब्दस्त्वन्धकारः स्याद् रुशब्दस्तन्निरोधकः ।  
अन्धकारनिरोधित्वाद् गुरुरित्यभिधीयते ॥ १६ ॥  
  
गुरुरेव परं ब्रह्म गुरुरेव परा गतिः ।  
गुरुरेव परा विद्या गुरुरेव परायणम् ॥ १७ ॥  
  
गुरुरेव परा काष्ठा गुरुरेव परं धनम् ।  
यस्मात् तदुपदेष्टासौ तस्माद् गुरुतरो गुरुः ॥ १८ ॥  
  
इति ।  
  
आचार्यलक्षणमुक्त्वा गुरुशब्दार्थमाह- गुशब्दस्त्विति ॥ १४-१८ ॥  
  
ग्रन्थाभ्यासफलम्  
  
	यः सकृदुच्चारयति तस्य संसारमोचनं भवति । सर्वजन्मकृतं पापं तत्क्षणादेव नश्यति । सर्वान् कामानवाप्नोति । सर्वपुरुषार्थसिद्धिर्भवति । य एवं वेद । इत्युपनिषत् ॥ १९ ॥  
  
	ग्रन्थतदर्थपठनानुसन्धानफलमाह- य इति । कामाकामधियां पठनफलं सर्वकामाप्तिः परमपुरुषार्थाप्तिश्च । इत्युपनिषच्छब्दः अद्वयतारकोपनिषत्समाप्त्यर्थः ॥ १९ ॥  
  
प्। १०) श्रीवासुदेवेन्द्रशिष्योपनिषद्ब्रह्मयोगिना ।  
अद्वयोपनिषद्व्याख्या लिखितेश्वरगोचरा ।  
अद्वयोपनिषद्व्याख्याग्रन्थोऽशीतिरितीरितः ॥  
  
इति श्रीमदीशाद्यष्टोत्तरशतोपनिषच्छास्त्रविवरणे त्रिपञ्चाशत्सङ्ख्यापूरकम् अद्वयत्तारकोपनिषद्विवरणं सम्पूर्णम्  
  
ॐ श्रीमद्विश्वाधिष्ठानपरमहंससद्गुरुरामचन्द्रार्पणमस्तु  
  
  
