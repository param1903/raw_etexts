+++
"Catalog number" = "M00132"
"Uniform title" = "kāmākhyātantra"
Editor = [ "r m caṭṭopādhyāya",]
Subjects = [ "tantric / āgamic literature", "tantra / āgama",]
Description = "Transcribed by the staff of Muktabodha."
Publisher = [ "unknown-pree 1900 Bengali Script",]
"Publication country" = "India"
title_iast = "kāmākhyātantra"
title = "कामाख्यातन्त्र"

+++
  
  
  
  
॥ ॐ नमः परदेवतायै ॥  
  
कामाख्यातन्त्रे  
  
प्रथमः पटलः  
  
श्रीदेवी उवाच  
  
  
भगवन् सर्वधर्मज्ञ सर्वविद्याप्रिय प्रभो ।  
  
सर्वदानन्दहृदय सर्वागमप्रकाशक ॥ १ ॥  
  
श्रुतानि सर्वतन्त्राणि यामलानि च भूरिशः ।  
  
विद्यास्ताः सकला देव फलानि त्वत्प्रसादतः ॥ २ ॥  
  
सारात् सारतरं तन्त्रं जानासि किं वद प्रभो ।  
  
अतीवेदं रहःस्थानं तेनाहं श्रवणोद्यता ॥ ३ ॥  
  
  
श्रीशिव उवाच  
  
  
शृणु देवि मुदा भद्रे मदीये प्राणवल्लभे ।  
  
योनिरूपा महाविद्या कामाख्या वरदायिनी ॥ ४ ॥  
  
वरदाऽऽनन्ददा नित्या महाविभववर्द्धिनी ।  
  
सर्वेषां जननी सापि सर्वेषां तारिणी मता ॥ ५ ॥  
  
रमणी चैव सर्वेषां स्थूला सूक्ष्मा सदा शुभा ।  
  
तस्यास्तन्त्रं प्रवक्ष्यामि सावधानाऽवधारय ॥ ६ ॥  
  
निखिलासु च विद्यासु ये ये सिध्यन्ति साधकाः ।  
  
यत्र कुत्रापि केनापि कामाख्या फलदायिनी ॥ ७ ॥  
  
कामाख्याविमुखा लोका निन्दिता भुवनत्रये ।  
  
विना कामात्मिकां कापि न दात्री सिद्धिसम्पदाम् ॥ ८ ॥  
  
कामाख्या च सदा धर्मः कामाख्या चार्थ एव च ।  
  
कामाख्या कामसम्पत्तिः कामाख्या मोक्ष एव च ॥ ९ ॥  
  
निर्वाणं सैव देवेशि सैव सायुज्यमीरिता ।  
  
सालोक्यं सहरूपं च कामाख्या परमा गतिः ॥ १० ॥  
  
शिवता ब्रह्मता देवि विष्णुता चन्द्रतापि च ।  
  
देवत्वं सर्वदेवानां निश्चितं कामरूपिणी ॥ ११ ॥  
  
सर्वासामपि विद्यानां लौकिकं वाक्यमेव च ।  
  
कामाख्याया महादेव्याः स्वरूपं सर्वमेव हि ॥ १२ ॥  
  
पश्य पश्य प्रिये सर्वं चिन्तयित्वा हृदि स्वयम् ।  
  
कामाख्यां न विना किञ्चिद् विद्यते भुवनत्रये ॥ १३ ॥  
  
लक्षकोटिमहाविद्यास्तन्त्रादौ परिकीर्तिताः ।  
  
सारात् सारतमा देवि सर्वेषां षोडशी मता ॥ १४ ॥  
  
तस्याश्च कारणं देवि कामाख्या जगदम्बिका ।  
  
चन्द्रकान्तिर्यथा देवि जायते लीयते पुनः ॥ १५ ॥  
  
स्थावराणि चराणीह नित्याऽनित्यानि यानि च ।  
  
सत्यं सत्यं पुनः सत्यं विना तां नैव जायते ॥ १६ ॥  
  
॥ इति श्रीकामाख्यातन्त्रे देवीश्वरसंवादे प्रथमः पटलः ॥ १ ॥  
  
  
  
अथ द्वितीयः पटलः  
  
  
श्रीशिव उवाच  
  
  
मन्त्रोद्धारं प्रवक्ष्यामि शृणु देवि परात् परम् ।  
  
यज्ज्ञात्वा साधयेत् सिद्धिं देवानामपि दुर्लभाम् ॥ १ ॥  
  
मन्त्रस्यास्य प्रतापेन मोहयेदखिलं जगत् ।  
  
ब्रह्मादीन् मोहयेद् देवि बालकं जननीं यथा ॥ २ ॥  
  
देवदानवगन्धर्वकिन्नरादीन् सुरेश्वरि ।  
  
मोहयेत् क्षण्मात्रेण प्रजासु नृपतिर्यथा ॥ ३ ॥  
  
मन्त्रस्य पुरतो देवि राजानं सचिवादयः ।  
  
अन्ये च मानवाः सर्वे मेषादिजन्तवो यथा ॥ ४ ॥  
  
मोहयेन्नगरं राज्ञः सहस्त्यश्वरथादिकम् ।  
  
ऊर्वश्याद्यास्तुस्वर्वेश्या राजपत्न्यादिकाः क्षणात् ॥ ५ ॥  
  
स्तम्भनं मारणं देवि क्षोभणं जृम्भणं तथा ।  
  
द्रावणं भीषणं चैव विद्वेषोच्चाटने तथा ॥ ६ ॥  
  
आकर्षणं च नारीणां विशेषेण महेश्वरि ।  
  
वशीकरणमन्यानि साधयेत् साधकोत्तमः ॥ ७ ॥  
  
अग्निः स्तम्भति वायुश्च सूर्यो वारिसमूहकः ।  
  
कटाक्षेणैव सर्वाणि साधकस्य न चान्यथा ॥ ८ ॥  
  
जगज्जयति मन्त्रज्ञः कामदेवो यथा जयी ।  
  
तस्याऽसाध्यं त्रिभुवने न किञ्चित् प्राणवल्लभे ॥ ९ ॥  
  
जृम्भणान्तं त्यक्तपाशं यात्रावारणरोहकम् ।  
  
व्यङ्गवर्णयुतं देवि नादबिन्दुयुतं पुनः ॥ १० ॥  
  
एतत् तु त्रिगुणीकृत्य कल्पवृक्षमनुं जपेत् ।  
  
एकं वापि द्वयं वापि चतुर्थं वा जपेत् सुधीः ॥ ११ ॥  
  
कामाख्यासाधनं कार्यं सर्वविद्यासु साधकैः ।  
  
अन्यथा सिद्धिहानिः स्याद् विघ्नस्तेषां पदे पदे ॥ १२ ॥  
  
किं शाक्ता वैष्णवाः किं वा किं शैवा गाणपत्यकाः ।  
  
महामायाव्रताः सर्वे तैलयन्त्रे वृषा इव ॥ १३ ॥  
  
अस्याश्च साधनं देवि शाक्तानामेव सुन्दरि ।  
  
नात्र चक्रविशुद्धिस्तु कालादिशोधनं न च ॥ १४ ॥  
  
कृते च नरकं याति सर्वं तस्य विनश्यति ।  
  
क्लेशशून्यं परं देवि साधनं द्रुतपोषकम् ॥ १५ ॥  
  
  
श्रीदेवी उवाच  
  
  
कालीतारामन्त्रदाने चक्रचिन्तां करोति यः ।  
  
का गतिस्तस्य देवेशः निस्तारो विद्यते न वा ॥ १६ ॥  
  
  
श्रीशिव उवाच  
  
  
वयमग्निश्च कालोऽपि ये ये याता महेश्वरि ।  
  
किं ब्रूमो देवदेवेशि कालिकातारिणीमनुम् ॥ १७ ॥  
  
अज्ञानाद् यदि वा मोहात् कालीतारामनौ प्रिये ।  
  
कृते चक्रादिगणने शूनीविष्ठाकृमिर्भवेत् ॥ १८ ॥  
  
कल्पान्ते च महादेवि निस्तारो विद्यते न च ।  
  
अस्याः पूजां प्रवक्ष्यामि त्रैलोक्यसाधनप्रदाम् ॥ १९ ॥  
  
हठाद्धठाच्च देवेशि या या सिद्धिश्च जायते ।  
  
प्राप्यते तत्क्षणेनैव नात्र कार्या विचारणा ॥ २० ॥  
  
सिन्दूरमण्डलं कृत्वा त्रिकोणं च समालिखेत् ।  
  
निजबीजानि तन्मध्ये योजयेत् साधकोत्तमः ॥ २१ ॥  
  
चतुरस्रं लिखेद् देवि ततो वज्राष्टकं प्रिये ।  
  
अष्टदिक्षु यजेत् तां तु न्यासजालं विधाय च ॥ २२ ॥  
  
अक्षोभ्यश्च ऋषिः प्रोक्तश्छन्दोऽनुष्टुबुदाहृतम् ।  
  
कामाख्या देवता सर्वसिद्धये विनियोजिता ॥ २३ ॥  
  
कराङ्गन्यासकं चैव निजबीजेन कारयेत् ।  
  
षड्दीर्घभाजां ध्यायेत् तु कामाख्यामिष्टदायिनीम् ॥ २४ ॥  
  
रक्तवस्त्रां वरोद्युक्तां सिन्दूरतिलकान्विताम् ।  
  
निष्कलङ्कां सुधाधामवदनामलकोज्ज्वलाम् ॥ २५ ॥  
  
स्वर्णादिमणिमणिक्यभूषणैर्भूषितां पराम् ।  
  
नानारत्नादिनिर्माणसिंहासनोपरिस्थिताम् ॥ २६ ॥  
  
हास्यवक्त्रां पद्मरागमणिकान्तिमनुत्तमाम् ।  
  
पीनोत्तुङ्गकुचां कृष्णां श्रुतिमूलगतेक्षणाम् ॥ २७ ॥  
  
कटाक्षैश्च महासम्पद्दायिनीं परमेश्वरीम् ।  
  
सर्वाङ्गानिन्दितां नानाविद्याभिः परिवेष्टिताम् ॥ २८ ॥  
  
डाकिनीयोगिनीविद्याधरीभिः परिशोभिताम् ।  
  
कामिनीभिर्युतां नानागन्धाद्यैः परिगन्धिताम् ॥ २९ ॥  
  
ताम्बूलादिकराभिश्च नायिकाभिर्विराजिताम् ।  
  
समस्तसिद्धवर्गाणां प्रणतानां प्रतीक्षणाम् ॥ ३० ॥  
  
त्रिनेत्रां मोहनकरीं पुष्पचापेषु बिभ्रतीम् ।  
  
भगलिङ्गसमाख्यानां किन्नरीभ्योऽपि शृण्वतीम् ॥ ३१ ॥  
  
वाणी - लक्ष्मी - सुधा - वाक्य - प्रतिवाक्य - समुत्सुकाम् ।  
  
अशेषगुणसम्पन्नां करुणासागरां शिवाम् ॥ ३२ ॥  
  
आवाहयेत् ततो देवीमेवं ध्यात्वा च साधकः ।  
  
पूजयित्वा यथोक्तेन विधानेन हरप्रिये ॥ ३३ ॥  
  
कुङ्कुमाद्यै रक्तपुष्पैः सुगन्धिकुसुमैस्तथा ।  
  
जवा - यावक - सिन्दूरैः करवीरैर्विशेषतः ॥ ३४ ॥  
  
करवीरेषु देवेशि कामाख्या तिष्ठति स्वयम् ।  
  
जवायां च तथा विद्धि मालत्यादिसमीपके ॥ ३५ ॥  
  
करवीरस्य माहात्म्यं कथितुं नैव शक्यते ।  
  
प्रदानात् तु जवायाश्च गाणपत्यमवाप्नुयात् ॥ ३६ ॥  
  
पूजयेदम्बिकां देवीं पञ्चतत्वेन सर्वदा ।  
  
पञ्चतत्त्वं विना पूजामभिचाराय कल्पयेत् ॥ ३७ ॥  
  
पञ्चतत्त्वेन देव्यास्तु प्रसादो जायते क्षणात् ।  
  
पञ्चमेन महादेवि शिवो भवति साधकः ॥ ३८ ॥  
  
पञ्चतत्त्वसमं नास्ति नास्ति (किञ्चित्) कलौ युगे ।  
  
पञ्चतत्त्वं परं ब्रह्म पञ्चतत्त्वं परा गतिः ॥ ३९ ॥  
  
पञ्चतत्त्वं महादेवि पञ्चतत्त्वं सदाशिवः ।  
  
पञ्चतत्त्वं भुक्तिमुक्ती महायोगः प्रकीर्तितः ॥ ४० ॥  
  
पञ्चतत्त्वेन देवेशि महापातककोटयः ।  
  
नश्यन्ति तत्क्षणेनैव तूलराशिमिवानलः ॥ ४१ ॥  
  
यत्रैव पञ्च तत्त्वानि तत्र देवी वसेद् ध्रुवम् ।  
  
पञ्चतत्त्वविहीने तु विमुखी जगदम्बिका ॥ ४२ ॥  
  
मद्येन मोदते स्वर्गे मांसेन मानवाधिपः ।  
  
मत्स्येन भैरवीपुत्रो मुद्रया साधुतां व्रजेत् ॥ ४३ ॥  
  
परेण च महादेवि सायुज्यं लभते नरः ।  
  
भक्तियुक्तो यजेद् देवीं तदा सर्वं प्रजायते ॥ ४४ ॥  
  
स्वयम्भूकुसुमैः शुक्लैः कुण्डगोलोद्भवैः शुभैः ।  
  
कुङ्कुमाद्यैरासवेन चार्घ्यं देव्यै निवेदयेत् ॥ ४५ ॥  
  
नानोपहारनैवेद्यैरन्नादिपायसैरपि ।  
  
वस्त्रभूषादिभिर्देवीं प्रपूज्यावरणं यजेत् ॥ ४६ ॥  
  
इन्द्रादीन् पूजयेत् तत्र तेषां यन्त्राणि शाङ्करि ।  
  
पार्श्वयोः कमलां वाणीं पूजयेत् साधकोत्तमः ॥ ४७ ॥  
  
अन्नदा धनदा चैव सुखदा जयदा तथा ।  
  
रसदा मोहदा देवि ऋद्धिदा सिद्धिदापि च ॥ ४८ ॥  
  
वृद्धिदा शुद्धिदा चैव भुक्तिदा मुक्तिदा तथा ।  
  
मोक्षदा सुखदा चैव ज्ञानदा कान्तिदा तथा ॥ ४९ ॥  
  
एताः पूज्या महादेव्यः सर्वदा यन्त्रमध्यतः ।  
  
डाकिन्याद्यास्तहा पूज्याः सिद्धयो यत्नतः शिवे ॥ ५० ॥  
  
षडङ्गानि ततो देव्या यजेत् पुष्पाञ्जलीन् क्षिपेत् ।  
  
यथाशक्ति जपेन्मन्त्रं शुद्धभावेन साधकः ॥ ५१ ॥  
  
जपं समर्प्य वाद्याद्यैस्तोषयेत् परदेवताम् ।  
  
पठेत् स्तोत्रं च कवचं प्रणमेद् विधिनाऽमुना ॥ ५२ ॥  
  
ततश्च हृदये देवीं संयुज्य शेषिकां प्रति ।  
  
निर्माल्यं निक्षिपेदैशे त्रिकोणं परिकल्पयेत् ॥ ५३ ॥  
  
निर्माल्यं साधकैः सार्धं गृह्णीयाद् भक्तिभावतः ।  
  
विहरेत् पञ्चतत्त्वेन यथाविधि स्वशक्तितः ॥ ५४ ॥  
  
शक्तिमूलं साधनं च शक्तिमूलं जपादिकम् ।  
  
शक्तिमूला जपाश्चैव शक्तिमूलं च जीवनम् ॥ ५५ ॥  
  
ऐहिकं शक्तिमूलं च परत्र शक्तिमूलकम् ।  
  
शक्तिमूलं तपः सर्वं चतुर्वर्गस्तथा प्रिये ॥ ५६ ॥  
  
शक्तिमूलानि सर्वाणि स्थावराणि चराणि च ।  
  
अज्ञात्वा पापिनो देवि रौरवं यान्ति निश्चितम् ॥ ५७ ॥  
  
तस्मात् सर्वप्रयत्नेन साधकैश्च शिवाज्ञया ।  
  
शक्त्युच्छिष्टं पीयते हि नान्यथा यान्ति रौरवम् ॥ ५८ ॥  
  
शक्त्यै यद् दीयते देवि तत् तु देवार्पितम् भवेत् ।  
  
सफलं कर्म तत् सर्वं सत्यं सत्यं कुलेश्वरि ॥ ५९ ॥  
  
शक्तिं विना कौलचक्रं करोति कारयेदपि ।  
  
स याति नरकं घोरं निस्तारो न हि विद्यते ॥ ६० ॥  
  
एवं तु पूजयेद् देवीं यं यं चोद्दिश्य साधकः ।  
  
तं तं कामं करे कृत्वा प्रिये जयति निश्चितम् ॥ ६१ ॥  
  
पुरश्चरणकाले तु लक्षमेकं जपेत् सुधीः ।  
  
तद्दशांशं हुनेदाज्यैः शर्करामधुपायसैः ॥ ६२ ॥  
  
तर्पयेद्धुदिग्भागैर्जलैश्चन्दनमिश्रितैः ।  
  
गन्धाद्यैः साधकाधीशस्तत्कुशैरभिषेचयेत् ॥ ६३ ॥  
  
अभिषेकदशांशेन भोजयेच्च द्विजोत्तमान् ।  
  
मिष्टान्नैः साधकान् देवि देवीभक्तांश्च पञ्चमैः ॥ ६४ ॥  
  
एवं पुरस्क्रियां कृत्वा सिद्धो भवति साधकः ।  
  
प्रयोगेषु ततो देवि योग्यो भवति निश्चितम् ॥ ६५ ॥  
  
एतत् पूजादिकं सर्वं कामाख्याप्रीतिकारकम् ।  
  
महाप्रीतिकरी पूजा योनिचक्रे कुलेश्वरि ॥ ६६ ॥  
  
योनिपूजां महापुजा तत्समा न हि सिद्धिदा ।  
  
तत्र देवीं यजेद् धिमान् सैव देवी न चाऽन्यथा ॥ ६७ ॥  
  
आवाहनादिकर्माणि न तत्र सर्वथा प्रिये ।  
  
लेपयेत् तां तु गन्धाद्यैः पूजयेद् विविधेन च ॥ ६८ ॥  
  
महाप्रीतिर्भवेद् देव्याः सिद्धो भवति तत्क्षणात् ।  
  
योनिपूजासमा पूजा नास्ति ज्ञाने तु मामके ॥ ६९ ॥  
  
चिम्बनाल्लेहनाद् योनौ कल्पवृक्षमतिक्रमेत् ।  
  
दर्शनात् साधकाधीशः स्पर्शनात् सर्वमोहनः ॥ ७० ॥  
  
लिङ्गयोनिसमाख्यानं कामाख्याप्रीतिवर्द्धनम् ।  
  
तदेव जीवनं तस्या गिरिजे बहु किं वचः ॥ ७१ ॥  
  
तस्मात् सर्वप्रयत्नेन योनिपूजां समाचरेत् ।  
  
परस्त्रीयोनिमासाद्य विशेषेण यजेत् सुधीः ॥ ७२ ॥  
  
वेश्यायोनिः परा देवि साधनं तत्र कारयेत् ।  
  
त्रिरात्रादेव सिध्यन्ति नात्र कार्या विचारणा ॥ ७३ ॥  
  
ऋतुयुक्तं लतामध्ये साधयेद् विधिवन्मुदा ।  
  
अचिरात् सिद्धिमाप्नोति देवानामपि दुर्लभाम् ॥ ७४ ॥  
  
सारात् सारतमं योनिसाधनमीरितम् ।  
  
विना तत् साधनं देवि महाशापः प्रजायते ॥ ७५ ॥  
  
योनिनिन्दां घृणां देवि यः करोति नराधमः ।  
  
अचिराद् रौरवं याति देवि सत्यं शिवाज्ञया ॥ ७६ ॥  
  
योनिमध्ये वसेद् देवि योगिन्याश्चिकुरे स्थिताः ।  
  
तस्मान्न निन्दयेद् योनिं यदीच्छेदात्मनो हितम् ॥ ७७ ॥  
  
योनिनिन्दां प्रकुर्वाणः स वंशेन विनश्यति ।  
  
योनिस्तुतिपरो देवि शिवः स्यात् तत्क्षणेन च ॥ ७८ ॥  
  
किं ब्रूमो योनिमाहात्म्यं योनिपूजाफलानि च ।  
  
चाञ्चल्याद् गदितं किञ्चित् क्षन्तव्यं कामरूपिणि ॥ ७९ ॥  
  
॥ इति श्रीकामाख्यातन्त्रे देवीश्वरसंवादे द्वितीयः पटलः ॥ २ ॥  
  
  
  
अथ तृतीयः पटलः  
  
वरमन्त्रं प्रवक्ष्यामि सादरं शृणु पार्वति ।  
  
यस्य प्रसादमात्रेण ब्रह्मविष्णुशिवा अपि ॥ १ ॥  
  
इन्द्राद्या देवताः सर्वा भवन्ति कामनायुताः ।  
  
गन्धर्वाः किन्नरा देवि तथा विद्याधरादयः ॥ २ ॥  
  
यत्प्रसादं समागत्य स्वकीयविसयान्विता ।  
  
योगिनी - डाकिनी - विद्या - भैरवी - नायिकादिकाः ॥ ३ ॥  
  
कामाख्यामन्त्रमासाद्य भजन्ति योग्यता पराम् ।  
  
स्वर्गे मर्त्ये च पाताले ये ये सिध्यन्ति साधकाः ॥ ४ ॥  
  
निजबीजत्रयं देवि क्रोधद्वयमतः परम् ।  
  
वधूबीजत्रयं चैव कामाख्या च पुनर्वदेत् ॥ ५ ॥  
  
प्रसीदेति पदं चैव पूर्वबीजानि कल्पयेत् ।  
  
ठद्वयान्ते मनुः प्रोक्तः सर्वतन्त्रेषु दुर्लभः ॥ ६ ॥  
  
[क्रीं क्रीं क्रीं हुं हुं स्त्रीं स्त्रीं कामाख्ये प्रसीद । क्रीं   
क्रीं क्रीं हु। हु। स्त्रीं स्त्रीं स्वाहा ॥]  
  
प्रणवाद्या महादेवि त्रैलोक्ये चातिदुर्लभा ।  
  
चतुर्वगप्रदा साक्षान्महापातकनाशिनी ॥ ७ ॥  
  
स्मरणादेव मन्त्रस्य सर्वे विघ्नाः समाकुलाः ।  
  
नश्यन्ति दहने दीप्ते पतङ्गा इव पार्वति ॥ ८ ॥  
  
मन्त्रग्रहणमात्रेण जीवोन्मुक्तो भवेन्नरः ।  
  
भुक्तिर्मुक्तिः करे तस्य सर्वेषां प्रियतां व्रजेत् ॥ ९ ॥  
  
आवृणोति स्वयं लक्ष्मीर्वदने गीः सदा वसेत् ।  
  
पुत्राः पौत्राः प्रपौत्राश्च भवन्ति चिरजीविनः ॥ १० ॥  
  
पृथिव्यां सर्वपीठेषु कामाख्यादिषु शङ्करि ।  
  
लिपिश्चलति तस्यैव नात्र कार्या विचारणा ॥ ११ ॥  
  
तस्य नाम च संस्मृत्य प्रणमन्ति सभाजनाः ।  
  
नाम श्रुत्वा वारमेकं पलायन्ते च हिंसकाः ॥ १२ ॥  
  
यावन्त्यः सिद्धयः सन्ति स्वर्गे मर्त्ये रसातले ।  
  
साधकानां परिचर्यां कुर्वन्ति नात्र संशयः ॥ १३ ॥  
  
तं दृष्ट्वा साधकेन्द्रं च वादी स्खलति दर्शनात् ।  
  
सभायां कोटिसूर्याभं पश्यन्ति सर्वसज्जनाः ॥ १४ ॥  
  
जिह्वाकोटिसहस्रैस्तु वक्त्रकोटिशतैरपि ।  
  
वर्णितुं नैव शक्नोमि मन्त्रमेतन्महेश्वरि ॥ १५ ॥  
  
न्यासपूजादिकं सर्वं पूर्वमुक्तं वरानने ।  
  
पुरश्चर्याविधौ किन्तु षट्सहस्रं मनुं जपेत् ॥ १६ ॥  
  
यथाविधि षट्शतानि होमादींश्च समाचरेत् ।  
  
सिद्धो भवति मन्त्रज्ञः प्रयोगेषु ततः क्षमः ॥ १७ ॥  
  
ध्यानं शृणु महादेव्या धनधान्यसुतप्रदम् ।  
  
दारिद्र्यहननं देवि क्षणेनैव न चान्यथा ॥ १८ ॥  
  
अतिसुललितवेशां हास्यवक्त्रां त्रिनेत्रां  
	जितजलदसुकान्तिं पट्टवस्त्रप्रकाशाम् ।  
अभयवरकाराढ्यां रत्नभूषातिभव्यां  
	सुरतरुतलपीठे रत्नसिंहासनस्थाम् ॥ १९ ॥  
  
हरिहरविधिवन्ध्यां बुद्धिवृद्धिस्वरूपां  
	मदनशरसमाक्तां कामिनीं कामदात्रीम् ।  
निखिलजनविलासोल्लासरूपां भवानीं  
	कालिकलुषनिहन्त्रीं योनिरूपां भजामि ॥ २० ॥  
  
गुह्याद् गुह्यतरं देवि ध्यानं दारिद्र्यनाशकम् ।  
  
गोपितं सर्वतन्त्रेषु तव भावात् प्रकाशितम् ॥ २१ ॥  
  
स्वयम्भूकुसुमेनैव तिलकं परिकल्प्य च ।  
  
तूलिकायां महादेवि कुलशक्तिं समाविशेत् ॥ २२ ॥  
  
कर्पूरितमुखः स्वादु साधकश्चुम्बयेन्मुदा ।  
  
तस्याधरो यथा भृङ्गो नीरजव्याकुलः प्रिये ॥ २३ ॥  
  
दन्तक्षतिवितानां च परमं तत्र कारयेत् ।  
  
आलिङ्गयेन्मदोन्मत्तः सुदृढं कुचमर्दनम् ॥ २४ ॥  
  
नखाघातैर्नितम्बे च रमयेद् रतिपण्डितः ।  
  
पुनः पुनश्चुम्बनं च योनौ कुर्यात् कुलेश्वरि ॥ २५ ॥  
  
शुक्रं तु स्तम्भयेद् वीरो योनौ लिङ्गं प्रवेशयेत् ।  
  
आघातैस्तोषयेत् तां तु सन्धानभेदतः प्रिये ॥ २६ ॥  
  
ततो लिङ्गे स्थिते योनावाज्ञां तस्याः प्रगृह्य च ।  
  
अष्टोत्तरशतं मन्त्रं जपेद्धोमादिकाङ्क्षया ॥ २७ ॥  
  
दिनत्रयं महाधीरः प्रजपेद् ध्यानतत्परः ।  
  
प्राप्यते मानसं वस्तु नात्र कार्या विचारणा ॥ २८ ॥  
  
ऋतुयुक्तलतां देवि निवेश्य तूलिकोपरि ।  
  
करवीरप्रसूनं च तस्या लिङ्गोपरि न्यसेत् ॥ २९ ॥  
  
तद् वीक्ष्य देवदेवेशि जपेच्चाऽष्टसहस्रकम् ।  
  
दिनत्रयं ततो देव्याः प्रीतिः स्यादचला प्रिये ॥ ३० ॥  
  
धनं विन्दति तस्यैव लक्षसङ्ख्यं न संशयः ।  
  
आनन्दं वर्द्धयेन्नित्यं साधकस्य महात्मनः ॥ ३१ ॥  
  
अष्टोत्तरशतं योनिं सञ्चुम्ब्य पूज्य सज्जनः ।  
  
पुनर्लिङ्गे स्थिते योनौ जपेच्चाष्टसहस्रकम् ॥ ३२ ॥  
  
काङ्क्षा पञ्चगुणं वित्तं प्राप्यते सर्वदा सुखी ।  
  
नित्यं तस्य महेशानि नायिकासङ्गमो भवेत् ॥ ३३ ॥  
  
वेश्यालतां समानीय कुलचक्रं विधाय च ।  
  
तस्या योनौ यजेद् देवीं हृष्टचित्तेन साधकः ॥ ३४ ॥  
  
भगलिङ्गसमाख्यानं सुस्वरेण समुच्चरेत् ।  
  
योनिं वीक्ष्य जपेन्मन्त्रं सप्तरात्रमतन्द्रितः ॥ ३५ ॥  
  
प्रत्यहं त्रिशतं कृत्वा सोऽपि सिद्धीश्वरः कलौ ।  
  
आज्ञां गृह्णाति धनदस्तस्य देवि न संशयः ॥ ३६ ॥  
  
सद्गुरोः स्मरणं कृत्वा योनेश्च साधनं यदि ।  
  
तदा सिद्धिमवाप्नोति चान्यथा हास्यमेव हि ॥ ३७ ॥  
  
॥ इति श्रीकामाख्यातन्त्रे देवीश्वरसंवादे तृतीयः पटलः ॥  
  
  
  
अथ चतुर्थः पटलः  
  
श्रीदेवी उवाच  
  
  
गुरुतत्त्वं महादेव विशेषेण वद प्रभो ।  
  
दुर्वहा गुरुता या तु सम्भवेन्मानुषे कथम् ॥ १ ॥  
  
तत्रैव सद्गुरुः को वा भ्रष्टः को वा वद प्रभो ।  
  
दूरीकुरु महादेव संशयं मे महोत्कटम् ॥ २ ॥  
  
इति देव्या वचः श्रुत्वा प्रोवाच शङ्करः प्रभुः ।  
  
शृणु सारतरं ज्ञानं साधूनां हितकारणम् ॥ ३ ॥  
  
गुरुः सदाशिवः प्रोक्त आदिनाथः स उच्यते ।  
  
महाकाययुतो देवः सच्चिदानन्दविग्रहः ॥ ४ ॥  
  
सदातनः परं ब्रह्म श्रीधर्मस्त्रिगुणः प्रभुः ।  
  
त्वत्प्रसादान्महादेवि शिवोऽहमजरामरः ॥ ५ ॥  
  
अत एव गुरुर्नैव मनुजः किन्तु कल्पना ।  
  
दीक्षायै साधकानां च वृक्षादौ पूजनं यथा ॥ ६ ॥  
  
मन्त्रदातुः शिरः पद्मे यद् ध्यानं कुरुते गुरोः ।  
  
तद् ध्यानं शिष्यशिरसि चोपदिष्टं न चान्यथा ॥ ७ ॥  
  
अत एव महेशानि कुतो हि मानुषो गुरुः ।  
  
मानुषे गुरुता देवि कल्पना न तु तथ्यता ॥ ८ ॥  
  
अखण्डमण्डलाकारं व्याप्तं येन चराचरम् ।  
  
तत् पदं दर्शितं येन तस्मै श्रीगुरवे नमः ॥ ९ ॥  
  
प्रसिधमिति यद् देवि तत् पदं दर्शको नरः ।  
  
अत एव नरे देवि गुरुता कल्पनैव हि ॥ १० ॥  
  
न तु स्वयं गुरुर्नीच मूर्खता चोभयोरपि ।  
  
अयं गुरुरिति ज्ञानं शिष्योऽयं खलु मे यदा ॥ ११ ॥  
  
दर्शकः पठनस्यैव स्वयं मानुषो गुरुः ।  
  
मोक्षो न जायते सत्यं मानुषे गुरुभावनात् ॥ १२ ॥  
  
यथा भोक्तरि भोज्यं हि स्वर्णादिपात्रकेण च ।  
  
दीयते तत् तथा देवि तस्मै सर्वं समर्पणम् ॥ १३ ॥  
  
यदि चिन्त्य च तत् पात्रं भग्नं वापि महेश्वरि ।  
  
तदा त्यजेत् तु तत् पात्रमन्यपात्रेण तोषयेत् ॥ १४ ॥  
  
अतो हि मनुजं लुब्धं दुष्टं शिष्योऽपि सन्त्यजेत् ।  
  
असम्मतस्तु लोकैर्यस्तत्र रुष्टः सदाशिवः ॥ १५ ॥  
  
राजस्वं दीयते राज्ञे प्रजाभिर्मण्डलादिभिः ।  
  
यथा तथैव तस्मै तु शिष्यदानं समर्पणम् ॥ १६ ॥  
  
अत्रैव ग्राहका हिंस्रा मण्डलाद्याः स्मृता यदि ।  
  
अन्यद्वारेण दातव्यं तांस्तान् सन्त्यज्य सर्वदा ॥ १७ ॥  
  
सर्वेषां भुवने सत्यं ज्ञानाय गुरुसेवनम् ।  
  
ज्ञानान्मोक्षमवाप्नोति तस्माज्ज्ञानं परात् परम् ॥ १८ ॥  
  
अतो यो ज्ञानदाने हि न क्षमस्तं त्यजेद् गुरुम् ।  
  
अन्नाकाङ्क्षी निरन्नं च यथा सन्त्यजति प्रिये ॥ १९ ॥  
  
ज्ञानत्रयं यदा भाति स गुरुः शिव एव हि ।  
  
अज्ञानिनं वर्जयित्वा शरणं ज्ञानिनो व्रजेत् ॥ २० ॥  
  
ज्ञानाद् धर्मो भवेन्नित्यं ज्ञानादर्थो हि पार्वति ।  
  
ज्ञानात् काममवाप्नोति ज्ञानान्मोक्षो हि निर्मलः ॥ २१ ॥  
  
ज्ञानं हि परमं वस्तु ज्ञानात् सारतरं न हि ।  
  
ज्ञानाय भजते देवं ज्ञानं हि तपसः फलम् ॥ २२ ॥  
  
मधुलुब्धो यथा भृङ्गः पुष्पात् पुष्पान्तरं व्रजेत् ।  
  
ज्ञानलुब्धस्तथा शिष्यो गुरोर्गुवन्तरं व्रजेत् ॥ २३ ॥  
  
गुरवो बहवः सन्ति शिष्यवित्तापहारकाः ।  
  
दुर्लभः सद्गुरुर्देवि शिष्यसन्तापहारकः ॥ २४ ॥  
  
अज्ञानतिमिरान्धस्य ज्ञानाञ्जनशलाकया ।  
  
चक्षुरुन्मीलितं येन तस्मै श्रीगुरवे नमः ॥ २५ ॥  
  
इति मत्वा साधकेन्द्रो गुरुतां कल्पयेत् सदा ।  
  
ज्ञानिन्येव शिष्यभक्ताः केवलं निश्चितं शिवे ॥ २६ ॥  
  
शान्तोदान्तः कुलीनश्च शुद्धान्तःकरणः सदा ।  
  
पञ्चतत्त्वार्चको यस्तु सद्गुरुः स प्रकीर्तितः ॥ २७ ॥  
  
सिद्धोऽसाविति चेत् ख्यातो बहुभिः शिष्यपालकः ।  
  
चमत्कारी दैवशक्त्या सद्गुरुः कथितः प्रिये ॥ २८ ॥  
  
अश्रुतं सम्मतं वाक्यं वक्ति साधु मनोहरम् ।  
  
तन्त्र मन्त्रं समं वक्ति य एव सद्गुरुश्च सः ॥ २९ ॥  
  
सदा यः शिष्यबोधाय हिताय च समाकुलः ।  
  
निग्रहानुग्रहे शक्तः सद्गुरुर्गीयते बुधैः ॥ ३० ॥  
  
परमार्थे सदा दृष्टिः परमार्थं प्रकीर्तितम् ।  
  
गुरुपादाम्बुजे भक्तिर्यस्यैव सद्गुरुः स्मृतः ॥ ३१ ॥  
  
इत्यादि गुणसम्पत्तिं दृष्ट्वा देवि गुरुं व्रजेत् ।  
  
त्यक्त्वा क्षमं गुरुं शिष्यो नात्र कालविचारणा ॥ ३२ ॥  
  
केवलं शिष्यसम्पत्तिर्ग्राहको बहुमारकः ।  
  
व्यङ्गितश्च समक्षे यो लोकैर्नित्यो गुरुर्मतः ॥ ३३ ॥  
  
कायेन मनसा वाचा शिष्यं भक्तियुतं यदि ।  
  
दृष्ट्वाऽनुमोदनं नास्ति तस्य तद् वस्तु कामतः ॥ ३४ ॥  
  
कर्मणा गर्हितेनैव हन्ति शिष्यं धनादिकम् ।  
  
शिष्याहितैषिणं लोकं वर्जयेत् तं नराधमम् ॥ ३५ ॥  
  
महाविद्यां समादाय वीराचारं ददाति च ।  
  
स याति नरकं घोरं शिष्योऽपि पतितो ध्रुवम् ॥ ३६ ॥  
  
पशुभावस्थितो यो हि कालिका तारिणी मनुम् ।  
  
तत्त्वाऽऽचारं वदेन्नैव नरकान्न निवर्तते ॥ ३७ ॥  
  
तस्मात् पशुगुरुस्त्याज्यः साधकैः सर्वदा प्रिये ।  
  
पशोर्दीक्षाऽधमा प्रोक्ता चतुर्वर्गविघातिनी ॥ ३८ ॥  
  
यदि दैवात् पशोर्विद्यां लभते शक्तिमान्नरः ।  
  
कौलात् तु कौलिकीं प्राथ्य तन्मनुं पुनरालभेत् ॥ ३९ ॥  
  
तदा विद्या प्रसन्ना स्यात् फलदा जननई समा ।  
  
अन्यया विमुखी देवी कुतस्तस्यैव सद्गतिः ॥ ४० ॥  
  
पूर्वोक्तदोषयुक्तश्च दिव्यो वा वीर एव वा ।  
  
तयोरपि न कर्तव्या शिष्येण गुरुभावना ॥ ४१ ॥  
  
किन्तु भाव्यं हितैषित्वं गुरुताकल्पनां त्यजेत् ।  
  
दिव्ये वीरवरे वापि न दोषोऽत्र शिवाज्ञया ॥ ४२ ॥  
  
  
श्रीदेवी उवाच  
  
  
दिव्यतो वीरतो देव पशुतः किं विशेषकः ।  
  
वद मे परमेशान श्रोतुं मे चित्तमुत्सुकम् ॥ ४३ ॥  
  
  
श्रीशिव उवाच  
  
  
शृणु देवि जगद्वन्द्ये यत् पृष्टं तत्त्वमुत्तमम् ।  
  
दिव्यः सर्वमनोहारी मितवादी स्थिरासनः ॥ ४४ ॥  
  
गभीरः श्लिष्टवक्ता च शतावधानकः सुखी ।  
  
गुरुपादाम्बुजे भीरुः सर्वत्र भयवर्जितः ॥ ४५ ॥  
  
सर्वदर्शी सर्ववक्ता सर्वदुष्टनिवारकः ।  
  
सर्वगुणान्वितो दिव्यः सोऽहं किं बहुवाक्यतः ॥ ४६ ॥  
  
निर्भयोऽभयदो वीरो गुरुभक्तिपरायणः ।  
  
वाचालो बलवान् शुद्धः पञ्चतत्त्वे सदा रतिः ॥ ४७ ॥  
  
महोत्साहो महाबुद्धिर्महासाहसिकोऽपि च ।  
  
महाशयः सदा देवि साधूनां पालने रतः ॥ ४८ ॥  
  
तमोमयः सदा वीरो विनयेन महोत्सुकः ।  
  
एवं बहुगुणैर्युक्तो वीरो रुद्रः स्वयं प्रिये ॥ ४९ ॥  
  
पशून् शृणु महादेवि सर्वदेवबहिष्कृतान् ।  
  
अधमान् पापचित्तांश्च पञ्चतत्त्वविनिन्दकान् ॥ ५० ॥  
  
केचिच्छागोपमा देवि केचिन्मेषोपमा इह ।  
  
केचित् खरोपमा भ्रष्टाः केचिच्च शूकरोपमाः ॥ ५१ ॥  
  
इत्याद्याः पशवो देवि ज्ञेया दुष्टा नराधमाः ।  
  
एषां देव्यार्चनं सिद्धिर्गणनं वा कुतो भवेत् ॥ ५२ ॥  
  
अतो हि पशवश्छेद्या भेद्याः खाद्याश्च वीरकैः ।  
  
वर्जिताः सर्वथा भद्रे परमार्थबहिष्कृताः ॥ ५३ ॥  
  
  
श्रीदेवी उवाच  
  
  
किञ्चित् तु कथितं नाथ सन्देहः प्रचलीकृतः ।  
  
क्षुद्रो हि पशुभावश्च गदितो यत् स्वयं सदा ॥ ५४ ॥  
  
अर्चितं पशुभावेन वरं साधारणं वद ।  
  
देवता नैव जानाति तस्मात् समर्पितं न हि ॥ ५५ ॥  
  
भञ्ज भञ्जाशु सन्देहं करुणासागर प्रभो ।  
  
सूर्यो यथा समाहन्ति चान्धकारं क्षणादपि ॥ ५६ ॥  
  
  
श्रीशिव उवाच  
  
  
भद्रमुक्तं त्वया विज्ञे तत्त्वं तु शृणु संस्कृतम् ।  
  
य उक्तः पशुभावो हि कलौ कस्तस्य पालकः ॥ ५७ ॥  
  
पञ्चतत्त्वं न गृह्णाति तत्र निन्दां करोति न ।  
  
शिवेन गदितं यत् तु तत् सत्यमिति भावयन् ॥ ५८ ॥  
  
निन्दायाः पातकं वेत्ति पाशवः स प्रकीर्तितः ।  
  
तस्याचारं वदाम्याशु शृणु संशयनाशकम् ॥ ५९ ॥  
  
हविष्यं भक्षयेन्नित्यं ताम्बूलं न स्पृशेदपि ।  
  
ऋतुस्नातां विना नारीं कामभावेन हि स्पृशेत् ॥ ६० ॥  
  
परस्त्रियं कामभावाद् दृष्ट्वा स्वर्णं समुत्सृजेत् ।  
  
सन्त्यजेन्मत्स्यमांसानि पाशवो नित्यमेव च ॥ ६१ ॥  
  
गन्धमाल्यानि वस्त्राणि चीराणि प्रभजेन्न च ।  
  
देवालये सदा तिष्ठेदाहारार्थं गृहं व्रजेत् ॥ ६२ ॥  
  
कन्यापुत्रादिवात्सल्यं कुर्यान्नित्यं समाकुलः ।  
  
ऐश्वर्यं प्रार्थयेन्नैव यद्यस्ति तत् तु न त्यजेत् ॥ ६३ ॥  
  
सदा दानं समाकुर्याद् यदि सन्ति धनानि च ।  
  
कार्पद्रोहान् क्षिपेत् सर्वानहङ्कारादिकांस्ततः ॥ ६४ ॥  
  
विशेषेण महादेवि क्रोधं संवर्जयेदपि ।  
  
कदाचिद् दीक्षयेन्नैव पाशवः परमेश्वरि ॥ ६५ ॥  
  
सत्यं सत्यं पुनः सत्यं नान्यथा वचनं मम ।  
  
अज्ञानाद् यदि वा लोभान्मन्त्रदानं करोति च ॥ ६६ ॥  
  
सत्यं सत्यं महादेवि देवीशापः प्रजायते ।  
  
इत्यादि बहुधाऽऽचाराः क्वचिद् ब्रूमः पशोर्मतः ॥ ६७ ॥  
  
तथापि च न मोक्षः स्यात् सिद्धिश्चैव कदाचन ।  
  
यदि चङ्क्रमणे शक्तः खङ्गधारे सदा नरः ॥ ६८ ॥  
  
पश्वाचारं सदा कुर्यात् किन्तु सिद्धिर्न जायते ।  
  
जम्बूद्वीपे कलुअ देवि ब्राह्मणो हि कदाचन ॥ ६९ ॥  
  
पशुर्न स्यात् पशुर्न स्यात् पशुर्न स्यात् शिवाज्ञया ।  
  
सत्ये क्रमेच्चतुर्वर्गैः क्षीराज्यमधुपिष्टकैः ॥ ७० ॥  
  
त्रेतायां पूजिता देवी घृतेन सर्वजातिभिः ।  
  
मधुभिः सर्ववर्णैश्च पूजिता द्वापरे युगे ॥ ७१ ॥  
  
पूजनीया कलौ देवी केवलैरासवैः शवैः ।  
  
नानुकल्पः कलौ दुर्गे नानुकल्पः कलौ युगे ॥ ७२ ॥  
  
नानुकल्पो ब्राह्मणानां शूद्रादीनां कलौ युगे ।  
  
न सन्देहो न सन्देहो न सन्देहः कलौ युगे ॥ ७३ ॥  
  
सत्यमेतत् सत्यमेतत् सत्यमेतच्छिवोदितम् ।  
  
सद्गुरोः शरणं नीत्वा कुलाचारं भजेन्नरः ॥ ७४ ॥  
  
दिव्यत्वं लभते किं वा वीरत्वं लभते शुभे ।  
  
असाध्यं साधयेद् दिव्योऽप्यनायासेन यद् भुवि ॥ ७५ ॥  
  
वीरस्तं क्लेशतो देवि प्राप्नोतीह न चान्यथा ।  
  
पशुः कल्पशतैर्वापि साधितुं न च तत्क्षमः ॥ ७६ ॥  
  
लङ्घितुं नैव शक्नोति यथा पङ्गुर्गिरिं क्वचित् ।  
  
अतिगुह्यमिदं प्रोक्तं रहस्यं त्वयि सुन्दरि ।  
  
गोपनीयं गोपनीयं गोपनीयं सदाऽनघे ॥ ७७ ॥  
  
  
॥ इति श्रीकामाख्यातन्त्रे देवीश्वरसंवादे चतुर्थः पटलः ॥ ४ ॥  
  
  
  
अथ पञ्चमः पटलः  
  
श्रीदेवी उवाच  
  
  
कस्या देव्याः साधकानामेकान्तनिन्दनं महत् ।  
  
न कृत्वा पञ्चतत्त्वैश्च पूजनं परमेश्वर ॥ १ ॥  
  
  
श्रीशिव उवाच  
  
  
कलौ तु सर्वशाक्तानां ब्राह्मणानां विशेषतः ।  
  
पञ्चतत्त्वविहीनानां निन्दनं परमेश्वरि ॥ २ ॥  
  
तन्मध्ये कालिका तारा साधकानां कुलेश्वरि ।  
  
मध्यं विना साधनं च महाहास्याय कल्पते ॥ ३ ॥  
  
यथा दीक्षां विना देवि साधनं हास्यमेव हि ।  
  
तथानयोः साधकानां ज्ञेयं तत्त्वं विना सदा ॥ ४ ॥  
  
शिलायां सस्यवापैश्च न भवेदङ्कुरो यथा ।  
  
अनावृष्ट्या क्षितौ देवि कर्षणं च यथा न हि ॥ ५ ॥  
  
ऋतुं विना स्त्रियां देवि कुतोऽपत्यं प्रजायते ।  
  
गमनं च विना क्वापि ग्रामप्राप्तिर्यथा न च ॥ ६ ॥  
  
अतो देव्याः साधनेषु पञ्चतत्त्वं सदा लभेत् ।  
  
पञ्चतत्त्वैः साधकेन्द्रावर्चयेद् विधिना मुदा ॥ ७ ॥  
  
मद्यैर्मांसैस्तथा मत्स्यैर्मुद्राभिर्मैथुनैरपि ।  
  
स्त्रीभिः सार्द्धं सदा साधुरर्चयेज्जगदम्बिकाम् ॥ ८ ॥  
  
अन्यथा च महानिन्दा गीयते पण्डितैः सुरैः ।  
  
कायेन मनसा वाचा तस्मात् तत्त्वपरो भवेत् ॥ ९ ॥  
  
कालिकातारिणीदीक्षां गृहीत्वा मद्यलेहनम् ।  
  
न करोति नरो यस्तु स कलौ पतितो भवेत् ॥ १० ॥  
  
वैदिकीं तान्त्रिकीं सन्ध्यां जपेद्धोमबहिष्कृतः ।  
  
अब्राह्मणः स एवोक्तः स एव हस्तिमूर्खकः ॥ ११ ॥  
  
शूनीमूत्रसमं तस्य तर्पणं यत् पितृष्वपि ।  
  
अतो न तर्पयेत् सोऽपि यदीच्छेदात्मनो हितम् ॥ १२ ॥  
  
कालीतारामनुं प्राप्य वीराचरं करोति न ।  
  
शूद्रत्वं तच्छरीरे तु प्राप्तं तेन न चान्यथा ॥ १३ ॥  
  
क्षत्रियोऽपि तथा देवि वैश्यश्चाण्डालतां व्रजेत् ।  
  
शूद्रो हि शूकरत्वं च याति याति न संशयः ॥ १४ ॥  
  
अवश्यं ब्राह्मणो नित्यं राजा वैश्यश्च शूद्रकः ।  
  
पञ्चतत्त्वैर्भजेद् देवीं न कुर्यात् संशयं क्वचित् ॥ १५ ॥  
  
पञ्चतत्त्वैः कलौ देवि पूजयेद् यः कुलेश्वरीम् ।  
  
तस्यासाध्यं त्रिभुवने न किञ्चिदपि विद्यते ॥ १६ ॥  
  
स ब्राह्मणो वैष्णवः स शाक्तो गाणपतोऽपि च ।  
  
सौरः स परमार्थी च स एव पूर्णदीक्षितः ॥ १७ ॥  
  
स एव धार्मिकः साधुर्ज्ञानी चैव महाकृती ।  
  
याज्ञिकः सर्वकर्मार्हः स हि देवो न चान्यथा ॥ १८ ॥  
  
पावनानीह तीर्थानि सर्वेषामिति सम्मतम् ।  
  
तीर्थानां पावनः कौलो गिरिजे बहु किं वचः ॥ १९ ॥  
  
अस्यैव जननी धन्या धन्या हि जनकादयः ।  
  
धन्या जातिकुटुम्बाश्च धन्या आलापिनो जनाः ॥ २० ॥  
  
नृत्यन्ति पितरः सर्वे गाथां गायन्ति ते मुदा ।  
  
अपि कश्चित् कुलेऽस्माकं कुलज्ञानी भविष्यति ॥ २१ ॥  
  
तदा योग्या भविष्यामः कुलीनानां सभातले ।  
  
समागन्तुमिति ज्ञात्वा सूत्सुकाः पितरः परे ॥ २२ ॥  
  
कुलाचारस्य माहात्म्यं किं ब्रूमः परमेश्वरि ।  
  
पञ्चवक्त्रेण देवेशि सनातन्याः फलानि च ॥ २३ ॥  
  
  
श्रीदेवी उवाच  
  
  
साधनं वद कौलेश साधकानां सुखावहम् ।  
  
दिव्यं रम्यं मनोहारि सर्वाभीष्टफलप्रदम् ॥ २४ ॥  
  
  
श्रीशिव उवाच  
  
  
शृणु कामकलाकान्ते साधनं तु सुखावहम् ।  
  
यत् कञ्चिद् गदितं पूर्वं विस्तृतं तद् वदाम्यहम् ॥ २५ ॥  
  
अतिसुललितदिव्यं स्थानमालोक्यं भक्त्या  
	हृदि च परमदेवीं संविभावैकचित्तः ।  
मधुरकुसुमगन्धैर्व्याप्तमाहृत्य साधु -  
	स्तदुपरि खलु तिष्ठेत् साधनार्थी कुलज्ञः ॥ २६ ॥  
  
जयवति यतमानः शब्दपुष्पं क्षिपेत् तत्  
	स खलु करकबीजान्यत्र दुर्गे ततो हि ।  
चिरभवबकपुष्पं वर्जयित्वाऽर्चयित्वा  
यदि जपति विधिज्ञस्तत्क्षणात् सोऽप्यहं च ॥ २७ ॥  
  
उपवनपरियुक्ते शुद्धरम्यालये यो  
	विधिकृतबरलिङ्गं लेपयित्वा सुगन्धैः ।  
विविधकुसुमधूपैर्धूपयित्वा लतां  
	सम्प्रति जपति सुभक्त्या त्वत्सुतोजायते सः ॥ २८ ॥  
  
अचलशिखरमध्ये शीघ्रमालम्बयित्वा  
	कनककुसुमसार्धं शब्दपुष्पं निवेद्य ।  
कृतबहुविधिपूजाः स्वं गुरुं भावयित्वा  
	जपति यदि विलासी विष्णुरेव स्वयं सः ॥ २९ ॥  
  
परिचरति स साधुः सिद्धवर्गः सशङ्कः  
	परवधूलतानां वक्त्रपद्मोपभोगी ।  
जयति भुवनमध्ये निर्जरश्चामरोऽपि  
	व्रजति तमनु नित्यं सार्वभौमो नृणां सः ॥ ३० ॥  
  
अभिनवशुभनीरं रक्तपद्मप्रकीर्णं  
	विविधकमलरम्यं भ्रष्टमीनप्रयुक्तम् ।  
अपरविहितवस्तु व्याप्तमीशेश्वरोऽपि  
	विगतजनसमूहे प्राप्य देवि प्रकोणे ॥ ३१ ॥  
  
घनजनितसुशोभे विद्युदादीप्तिरम्ये  
	हृदि च परमदेवीं चिन्तयित्वा सुभक्त्या ।  
विधिविहितविधानैः स्नानपूजां समाप्य  
	प्रतिजपति निशायां गह्वरे ब्रह्म कः स्यात् ॥ ३२ ॥  
  
इह च गुरुवराज्ञां प्राप्य शीर्षे निधाय  
	त्वयि भजति कुलज्ञो भावभेदात् कुलेशि ।  
सुरगुरुरिह को वा कोपि चन्द्रो दिनेशो  
	व्रजति भुवनमध्ये दिक्पतित्वं च कोऽपि ॥ ३३ ॥  
  
इति च परमदेव्याः साधनं यन्मयोक्तं  
	यदि पठति सुभव्यो गद्गदो वासनाभिः ।  
अभिमतफलसिद्धिः सर्वलोकैर्वरेण्यो  
	भवति भुवनमध्ये पुत्रदारैर्युतोऽपि ॥ ३४ ॥  
  
अचलधनसमूहस्तस्य भोगे वसेत् तु  
	प्रतिदिनमभिपूजा देवताया गृहे च ।  
परिजनगणशक्तिः सर्वदा तत्र तिष्ठेत्  
	सदसि वसति राज्ञः सादरः सोऽपि वन्द्यः ॥ ३५ ॥  
  
इति श्रीकामाख्यातन्त्रे पार्वतीश्वरसंवादे   
पञ्चमः पटलः ॥ ५ ॥  
  
  
  
अथ ष्ष्ठः पटलः  
  
  
श्रीदेवी उवाच  
  
  
श्रुतं रहस्यं देवेश कामाख्याया महेश्वर ।  
  
महाशत्रुविनाशाय साधनं किं वद प्रभो ॥ १ ॥  
  
  
श्रीशिव उवाच  
  
  
अतिगुह्यतरं देवि तव स्नेहाद् वितन्यते ।  
  
महाधीरः साधकेन्द्रः प्रयोगं तु समाचरेत् ॥ २ ॥  
  
पूजयित्वा महादेवीं पञ्चतत्त्वेन साधयेत् ।  
  
महानन्दमयो भूत्वा साधयेत् साधनं महत् ॥ ३ ॥  
  
स्वमूत्रं तु समादाय कूर्चबीजेन शोधयेत् ।  
  
तर्पयेद् भैरवीं घोरां सकलं वा पिबेत् स्वयम् ॥ ४ ॥  
  
दश दिक्षु महापीठे प्रक्षिपेदाननेऽपि च ।  
  
नग्नो भूत्वा रमेत् तत्र शत्रुनाशो भवेद् ध्रुवम् ॥ ५ ॥  
  
शुक्रशोणितमूत्रेषु वीरो यदि घृणी भवेत् ।  
  
भैरवी कुपिता तस्य सत्यं सत्यं वदाम्यहम् ॥ ६ ॥  
  
दृष्ट्वा श्रुत्वा महेशानि निन्दां करोति यो नरः ।  
  
सहसा नरकं याति यावच्चन्द्रदिवाकरौ ॥ ७ ॥  
  
वीराचारं महेशानि न निन्देन्मनसापि च ।  
  
वीरो यस्तु महादेवि स्वेच्छाचारी सदा शुचिः ॥ ८ ॥  
  
मृत्पात्रं तु समादाय साध्यनाम लिखेच्छिवे ।  
  
वायुना पूरितं कृत्वा स्वमूत्रं तत्र निक्षिपेत् ॥ ९ ॥  
  
मायाबीजं महेशानि अष्टोत्तरशतं जपेत् ।  
  
भैरव्यै दर्शयेद् देवि मारणोच्चाटनं भवेत् ॥ १० ॥  
  
स्वमूत्रं च समादाय वामहस्तेन शङ्करि ।  
  
शोधित्वा भैरवीगात्रे निःक्षिपेत् साधकोत्तमः ॥ ११ ॥  
  
उन्मादो जायते शत्रोर्म्रियते वा महेश्वरि ।  
  
मोहितः क्षोभितो वापि वश्यो वापि भवेद् ध्रुवम् ॥ १२ ॥  
  
मूत्रसाधनमात्रेण सहस्राक्षसमं रिपुम् ।  
  
नाशयेत् साधको वीरो नात्र कार्या विचारणा ॥ १३ ॥  
  
  
श्रीदेवी उवाच  
  
  
शुक्रशोणितमूत्राणि शुद्धानीह कथं प्रभो ।  
  
  
श्रीशिव उवाच  
  
  
शृणु देवि रहस्यं च महाज्ञानं वदाम्यहम् ।  
  
शुक्रोऽहं शोणितस्त्वं हि द्वयोरेवाखिलं जगत् ॥ १४ ॥  
  
शुद्धं सर्वशरीरं तु शुक्रशोणितजं ततः ।  
  
एवं भूतशरीरे तु यद् यद् वस्तु प्रजायते ॥ १५ ॥  
  
अशुद्धं तु कथं देवि पामरो निन्दति ध्रुवम् ।  
  
ब्रह्मज्ञानमिदं देवि मया ते गदितं किल ॥ १६ ॥  
  
अतः शुद्धं जगत् सर्वं स्वकायस्थे तु का कथा ।  
  
ब्रह्मज्ञानं विना देवि न च मोक्षः प्रजायते ॥ १७ ॥  
  
ब्रह्मज्ञानी शिवः साक्षाद् विष्णुर्ब्रह्मा च पार्वति ।  
  
शरीरो दीक्षितः शुद्धो ब्राह्मणो वेदपारगः ।  
  
क्रोडे तस्य वसन्तीह सर्वतीर्थानि निश्चितम् ॥ १८ ॥  
  
॥ इति श्रीकामाख्यातन्त्रे पार्वतीसंवादे   
षष्ठः पटलः ॥ ६ ॥  
  
  
  
अथ सप्तमः पटलः  
  
श्रीदेवी उवाच  
  
  
महादेव जगद्बन्धो करुणासागर प्रभो ।  
  
पूर्णाभिषेकं कौलानां वद मे सुखमोक्षदम् ॥ १ ॥  
  
  
श्रीशिव उवाच  
  
  
शृणु देवि महाप्राणवल्लभे परमाद्भुतम् ।  
  
पूर्णाभिषेकं सर्वाशापूरकं शिवताप्रदम् ॥ २ ॥  
  
आगत्य सद्गुरुः सिद्धो मन्त्रतन्त्रविशारदः ।  
  
कौलः सर्वजनख्यातश्चाभिषेकविधिं चरेत् ॥ ३ ॥  
  
अतिगुप्तालये शुद्धे रम्ये कौलिकसम्मते ।  
  
वेश्याङ्गनाः समानीय तत्त्वानि च सयत्नतः ॥ ४ ॥  
  
विशिष्टकौलिकान् भक्त्या तत्रैव सन्निवेशयेत् ।  
  
अर्चयेदभिषेकार्थं गुरुं वस्त्रादिभूषणैः ॥ ५ ॥  
  
प्रणमेद् विधिवद् भक्त्या तोषयेत् स्तुतिवाक्यतः ।  
  
प्रार्थयेच्छुद्धभावेन कुलधर्मं वदेति च ॥ ६ ॥  
  
कृतार्थं कुरु मां नाथ श्रीगुरो करुणानिधे ।  
  
अभिषिञ्च साधकञ्च सेवार्थं शरणं गतम् ॥ ७ ॥  
  
ततोऽभिषिच्य ? तत्त्वानि शोधयेच्छुक्तिमान् मुदा ।  
  
स्थापयित्वा पुरः कुम्भं मन्त्रमुद्रादिभिः प्रिये ॥ ८ ॥  
  
वितानैर्धूपदीपानां कृत्वा चामोदितं स्थलम् ।  
  
नानापुष्पैस्तथा गन्धैः सर्वोपकरणैर्यजेत् ॥ ९ ॥  
  
समाप्य महतीं पूजां तत्त्वानि सन्निवेद्य च ।  
  
आदौ स्त्रीभ्यः समर्प्यैव प्रसादाल्पं भजेत् ततः ॥ १० ॥  
  
शुभचक्रं विनिर्माय आगमोक्तविधानतः ।  
  
अभिषेक्ता साधकांश्च पाययेत् तु स्वयं पिबेत् ॥ ११ ॥  
  
भुञ्जीरन् मत्स्यमांसाद्यैश्चर्व्यचोष्यादिभिश्च ते ।  
  
रमेरन् परमानन्दैर्वेश्यायां च यथासुखम् ॥ १२ ॥  
  
वदेयुः कर्मकर्तुश्च सिद्धिर्भवतु निश्चला ।  
  
अभिषेचनकर्माशु निर्विघ्नं चेति निश्चितम् ॥ १३ ॥  
  
चक्रालयान्निःसरेन्न जन एकोऽपि शङ्करि ।  
  
प्रातःकृत्यादिकर्माणि कुर्यात् तत्रैव साधकः ॥ १४ ॥  
  
दिनानि त्रीणि संव्याप्य भक्त्या तांस्तु समर्चयेत् ।  
  
शिष्यश्चादौ दिवारात्रमभिषिक्तो भवेत् ततः ॥ १५ ॥  
  
अनुष्थानविधिं वक्ष्ये सादरं शृणु पार्वति ।  
  
न प्रकाण्डं न हि क्षुद्रं प्रमाणं घटमाहरेत् ॥ १६ ॥  
  
ताम्रेण निर्मितं वापि स्वर्णेन निर्मितं च वा ।  
  
प्रवालं हीरकं मुक्तां स्वर्णरौप्ये तथैव च ॥ १७ ॥  
  
नानालङ्कारवस्त्राणि नानाद्रव्याणि भूरिशः ।  
  
कस्तूरीकुङ्कुमादीनि नानागन्धानि चाहरेत् ॥ १८ ॥  
  
नानापुष्पाणि माल्यानि पञ्चतत्त्वानि यत्नतः ।  
  
विहितान् धूपदीपांश्च घृतेन परमेश्वरि ॥ १९ ॥  
  
ततः शिष्यं समानीय गुरुः शुद्धालये प्रिये ।  
  
वेश्याभिः साधकैः सार्धं पूजनं च समाचरेत् ॥ २० ॥  
  
पटलोक्तविधानेन भक्तितः परिपूजयेत् ।  
  
पूजां समाप्य देव्यास्तु स्तवैस्तु प्रणमेन्मुदा ॥ २१ ॥  
  
ततो हि शिवशक्तिभ्यो गन्धमाल्यानि दापयेत् ।  
  
आसनं वस्त्रभूषां च प्रत्येकेन कुलेश्वरि ॥ २२ ॥  
  
ततः शङ्खादिवाद्यैश्च मङ्गलाचरणैः परैः ।  
  
घटस्थापनकं कुर्यात् क्रमं तत्र शृणु प्रिये ॥ २३ ॥  
  
कामबीजेन सम्प्रोक्ष्य वाग्भवेनैव शोधयेत् ।  
  
शक्त्याकलशमारोप्य मायया पूरयेज्जलैः ॥ २४ ॥  
  
प्रवालादीन् पञ्चरत्नान् विन्यसेत् तत्र यत्नतः ।  
  
आवाहयेच्च तीर्थानि मन्त्रेणानेन देशिकः ॥ २५ ॥  
  
ॐ गङ्गाद्याः सरितः सर्वाः समुद्राश्च सरांसि च ।  
  
सर्वे समुद्राः सरितः सरांसि जलदा नदाः ॥ २६ ॥  
  
हृदाः प्रस्रवणाः पुण्याः स्वर्गपातालभूगताः ।  
  
सर्वतीर्थानि पुण्यानि घटे कुर्वन्तु सन्निधिम् ॥ २७ ॥  
  
रमाबीजेन जप्तेन पल्लवं प्रतिपादयेत् ।  
  
कूर्चेन फलदानं स्याद् गन्धवस्त्रहृदात्मना ॥ २८ ॥  
  
ललनयैव सिन्दूरं पुष्पं दद्यात् तु कामतः ।  
  
मूलेन दूर्वां प्रणवैः कुर्यादभ्युक्षणं ततः ॥ २९ ॥  
  
हुं फट् स्वाहेति मन्त्रेण कुर्याद् दर्भैश्च ताडनम् ।  
  
विचिन्त्य मूलपीठं तु तत्र संयोज्य पूजयेत् ॥ ३० ॥  
  
स्वतन्त्रोक्तविधानेन प्रार्थयेदमुना बुधैः ।  
  
तद्घटे हस्तमारोप्य शिष्यं पश्यन् गुरुश्च सः ॥ ३१ ॥  
  
उत्तिष्ठ ब्रह्मकलश देवताभीष्टदायक ।  
  
सर्वतीर्थाम्बुसम्पूर्ण पूरयास्य मनोरथम् ॥ ३२ ॥  
  
अभिषिञ्चेत् गुरुः शिष्यं ततो मन्त्रैश्च पार्वति ।  
  
मङ्गलैर्निखिलैर्द्रव्यैः साधकैः शक्तिभिः सह ॥ ३३ ॥  
  
पल्लवैराम्रकाद्यैश्च नतिमच्छिष्यमेव च ।  
  
आनन्दैः परमेशानि भक्तानां हितकारिणी ॥ ३४ ॥  
  
अस्याभिषेकमन्त्रस्य दक्षिणामूर्तिः ऋषिः, अनुष्टुष्  
छन्दः, शक्तिर्देवता, अमुकस्य सर्वसङ्कल्पसिद्धये विनियोगः ।  
  
ॐ राजराजेश्वरीशक्तिर्भैरवी कालभैरवी   
  
श्मशानभैरवी देवी त्रिपुरानन्दभैरवी ॥ ३५ ॥  
  
त्रिकुटा त्रिपुरा देवी तथा त्रिपुरसुन्दरी ।  
  
त्रिपुरेशी महादेवी तथा त्रिषुरमालिका ॥ ३६ ॥  
  
त्रिपुरानन्दिनी देवी तथैव त्रिपुरातनी ।  
  
एतास्त्वामभिषिञ्चन्तु मन्त्रपूतेन वारिणा ॥ ३७ ॥  
  
छिन्नमस्ता महादेवी तथैवैकजटेश्वरी ।  
  
तारा च जयदुर्गा च शूलिनी भुवनेश्वरी ॥ ३८ ॥  
  
त्वरिताख्या महादेवी तथैव च त्रिखण्डिका ।  
  
नित्या च नित्यरूपा च वज्रप्रस्तारिणी तथा ॥ ३९ ॥  
  
एतास्त्वामभिषिञ्चन्तु मन्त्रपूतेन वारिणा ।  
  
अश्वारूढा महेशानि तथा महिषमर्दिनी ॥ ४० ॥  
  
दुर्गा च नवदुर्गा च श्रीदुर्गा भगमालिनी ।  
  
तथा भगन्दरी देवी भगक्लिन्ना तथा परा ॥ ४१ ॥  
  
सर्वचक्रेश्वरी देवी तथा नीलसरस्वती ।  
  
सर्वसिद्धिकरी देवी सिद्धगन्धर्वसेविता ॥ ४२ ॥  
  
उग्रतारा महादेवी तथा च भद्रकालिका ।  
  
एतास्त्वामभिषिञ्चन्तु मन्त्रपूतेन वारिणा ॥ ४३ ॥  
  
क्षेमङ्करी महामाया चानिरुद्धसरस्वती ।  
  
मातङ्गिनी चान्नपूर्णा राजराजेश्वरी तथा ॥ ४४ ॥  
  
एतास्त्वामभिषिञ्चन्तु मन्त्रपूतेन वारिणा ।  
  
उग्रचण्डा प्रचण्डा च चण्डोग्रा चण्डनायिका ॥ ४५ ॥  
  
चण्डा चण्डवती चैव चण्डरूपाऽतिचण्डिका ।  
  
एतास्त्वाममिषिञ्चन्तु मन्त्रपूतेन वारिणा ॥ ४६ ॥  
  
उग्रदंष्ट्रा महादंष्त्रा शुभदंष्ट्रा कपालिनी ।  
  
भीमनेत्रा विशालाक्षी मङ्गला विजया जया ॥ ४७ ॥  
  
एतास्त्वामभिषिञ्चन्तु मन्त्रपूतेन वारिणा ।  
  
मङ्गला नन्दिनी भद्रा लक्ष्मीः कीर्तिर्यशस्विनी ॥ ४८ ॥  
  
पुष्टिर्मेधा शिवा साध्वी यशा शोभा जया धृतिः ।  
  
श्रीनन्दा च सुनन्दा च नन्दिनी नन्दपूजिता ॥ ४९ ॥  
  
एतास्त्वामभिषिञ्चन्तु मन्तपूतेन वारिणा ।  
  
विजया मङ्गला भद्रा धृतिः शान्तिः शिवा क्षमा ॥ ५० ॥  
  
सिद्धिस्तुष्टिरुमा पुष्टिः श्री ऋद्धिश्च रतिस्तथा ।  
  
दीप्ता कान्तिर्यशोलक्ष्मीरीश्वरी बुद्धिरेव च ॥ ५१ ॥  
  
चक्री जयावती ब्राह्मी जयन्ती चाऽपराजिता ।  
  
अजिता मानवी श्वेता दितिश्चाऽदितिरेव च ॥ ५२ ॥  
  
माया चैव महामाया मोहिनी क्षोभिणी तथा ।  
  
कमला विमला गौरी शरण्यम्बुधिसुन्दरी ॥ ५३ ॥  
  
दुर्गा क्रियाऽरुन्धती च घण्टाकर्णा कपालिनी ।  
  
रौद्री काली च मायूरी त्रिनेत्रा चाऽपराजिता ॥ ५४ ॥  
  
सुरूपा बहुरूपा च तथैव विग्रहात्मिका ।  
  
चर्चिका चापरा ज्ञेया तथैव सुरपूजिता ॥ ५५ ॥  
  
वैवस्वती च कौमारी तथा माहेश्वरी परा ।  
  
वैष्णवी च महालक्ष्मीः कार्तिकी कौषिकी तथा ॥ ५६ ॥  
  
शिवदूती च चामुण्डा मुण्डमाला विभूषिता ।  
  
एतास्त्वामभिषिञ्चन्तु मन्त्रपूतेन वारिणा ॥ ५७ ॥  
  
इन्द्रोऽग्निश्च यमश्चैव नि-ऋतिर्वरुणस्तथा ।  
  
पवनो धनदेशानौ ब्रह्माऽनन्तो दिगीश्वराः ॥ ५८ ॥  
  
एतास्त्वामभिषिञ्चन्तु मन्त्रपूतेन वारिणा ।  
  
संवत्सरश्चायनौ च मासाः पक्षौ दिनानि च ॥ ५९ ॥  
  
तिथयश्चाऽभिषिञ्चन्तु मन्त्रपूतेन वारिणा ।  
  
रविः सोमः कुजः सौम्यो गुरुः शुक्रः शनैश्चरः ।  
  
राहुः केतुश्च सततमभिषिञ्चन्तु ते ग्रहाः ॥ ६० ॥  
  
नक्षत्रं करणं योगोऽमृतं सिद्धिस्ततः परम् ।  
  
दग्धं पापं तथा भद्रा योगा वाराः क्षणास्तथा ॥ ६१ ॥  
  
वारवेला कालवेला दण्डराश्यादयस्तथा ।  
  
अभिषिञ्चन्तु सततं मन्त्रपूतेन वारिणा ॥ ६२ ॥  
  
असिताङ्गो रुरुश्चण्डः क्रोध उन्मत्तसञ्ज्ञकः ।  
  
कपाली भीषणाख्यश्च संहारोऽष्टौ च भैरवाः ॥ ६३ ॥  
  
अभिषिञ्चन्तु सततं मन्त्रपूतेन वारिणा ।  
  
डाकिनीपुत्रकाश्चैव राकिणीपुत्रकास्तथा ॥ ६४ ॥  
  
लाकिनीपुत्रकाश्चान्ये काकिनीपुत्रकाः परे ।  
  
शाकिनीपुत्रका भूयो हाकिनीपुत्रकास्तथा ॥ ६५ ॥  
  
ततश्च दक्षिणीपुत्रा देवीपुत्रास्ततः परम् ।  
  
मातॄणां च तथा पुत्रा ऊर्ध्वमुख्याः सुताश्च वै ॥ ६६ ॥  
  
अधोमुख्या सुताश्चैव उन्मुख्याश्च सुताः परे ।  
  
अभिषिञ्चन्तु ते सर्वे मन्त्रपूतेन वारिणा ॥ ६७ ॥  
  
ब्रह्मा विष्णुश्च रुद्रश्च ईश्वरश्च सदाशिवः ।  
  
एते त्वामभिषिञ्चन्तु मन्त्रपूतेन वारिणा ॥ ६८ ॥  
  
पुरुषः प्रकृतिश्चैव विकाराश्चैव षोडश ।  
  
आत्माऽन्तरात्मा परमज्ञानात्मानः प्रकीर्तिताः ॥ ६९ ॥  
  
आत्मनश्च गुणाश्चैव स्थूलाः सूक्ष्माश्च येऽपरे ।  
  
एते त्वामभिषिञ्चन्तु मन्त्रपूतेन वारिणा ॥ ७० ॥  
  
वेदादिबीजं हुम्बीजं स्त्रीबीजं मीनकेतनम् ।  
  
शक्तिबीजं रमाबीजं मायाबीजं सुधाकरम् ॥ ७१ ॥  
  
चिन्तामणिर्महाबीजं नारसिंहं च शाङ्करम् ।  
  
मार्तण्डभैरवं दौर्गं बीजं श्रीपुरुषोत्तमम् ॥ ७२ ॥  
  
गाणपत्यं च वाराहं कालीबीजं भयापहम् ।  
  
एतानि चाभिषिञ्चन्तु मन्त्रपूतेन वारिणा ॥ ७३ ॥  
  
गङ्गा गोदावरी रेवा यमुना च सर्वस्वती ।  
  
आत्रेयी भारती चैव सरयूर्गण्डकी तथा ॥ ७४ ॥  
  
करतोया चन्द्रभागा श्वेतगङ्गा च कौशिकी ।  
  
भोगवती च पाताले स्वर्गे मन्दाकिनी तथा ॥ ७५ ॥  
  
एतास्त्वामभिषिञ्चन्तु मन्त्रपूतेन वारिणा ।  
  
भैरवो भीमरूपश्च शोणो घर्घर एव च ॥ ७६ ॥  
  
सिन्धुश्चैव हृदश्चैव तथा पातालसम्भवाः ।  
  
एते त्वामभिषिञ्चन्तु मन्त्रपूतेन वारिणा ॥ ७७ ॥  
  
यानि कानि च तीर्थानि पुण्यान्यायतनानि च ।  
  
तानि त्वामभिषिञ्चन्तु मन्त्रपूतेन वारिणा ॥ ७८ ॥  
  
मतिश्च वल्लभा वह्नेर्वषट्कूर्चमतः परम् ।  
  
वौषट्कारं तु फट्कारमभिषिञ्चन्तु सर्वदा ॥ ७९ ॥  
  
जम्बुद्वीपादयो द्वीपाः सागरा लवणादयः ।  
  
अनन्ताद्यास्तथा नागाः सर्पा ये तक्षकादयः ॥ ८० ॥  
  
एते त्वामभिषिञ्चन्तु मन्त्रपूतेन वारिणा ।  
  
नश्यन्तु प्रेतकूष्माण्डा राक्षसा दानवाश्च ये ॥ ८१ ॥  
  
पिशाचा गुह्यका भूता अभिषेकेण ताडिताः ।  
  
अलक्ष्मीः कालकर्णी च पापानि च महान्ति च ॥ ८२ ॥  
  
नश्यन्तु चाभिषेकेण ताराबीजेन ताडिताः ।  
  
रोगाः शोकाश्च दारिद्र्यन्दौर्बल्यं चित्तविक्रिया ॥ ८३ ॥  
  
नश्यन्तु चाभिषेकेण वाग्बीजेनैव ताडिताः ।  
  
तेजोह्रासो बलह्रासो बुद्धिह्रासस्तथैव च ॥ ८४ ॥  
  
नश्यन्तु चाभिषेकेण शक्तिबीजेन ताडिताः ।  
  
विषाऽपमृत्युरोगाश्च डाकिन्यादिभयं तथा ॥ ८५ ॥  
  
घोराभिचाराः क्रूराश्च ग्रहा नागास्तथा परे ।  
  
नश्यन्तु चाभिषेकेण कालीबीजेन ताटिताः ॥ ८६ ॥  
  
नश्यन्तु विपदः सर्वाः सम्पदः सन्तु सुस्थिराः ।  
  
अभिषेकेण शाक्तेन पूर्णाः सन्तु मनोरथाः ॥ ८७ ॥  
  
ततो गुरुः प्राप्तमन्त्रं दीक्षयेत् पुनरेव हि ।  
  
तदा सिद्धिर्भवेत् सत्यं नान्यथा वचनं मम ॥ ८८ ॥  
  
ततो देवीं गुरुं चैव प्रणमेद् बहुधा मुदा ।  
  
दक्षिणां गुरवे दद्यात् स्वर्णकाञ्चनमानतः ॥ ८९ ॥  
  
नानावस्त्रैरलङ्कारैर्गन्धमाल्यादिभिस्तथा ।  
  
तोषयेत् स्तुतिवाक्यैश्च प्रणमेत् पुनरेव हि ॥ ९० ॥  
  
कायेन मनसा वाचा गुरुः कुर्यात् तथाशिषः ।  
  
वात्सल्यैर्विविधैः शिष्यं ग्राहयेत् तत्त्वमुत्तमम् ॥ ९१ ॥  
  
गुरुश्च भैरवैः सार्धं शक्तिभिर्विहरेन्मुदा ।  
  
भैरवाः शक्तयश्चापि कुर्युराशीः सुयत्नतः ॥ ९२ ॥  
  
तथा त्रिदिवसं व्याप्य भोजयेद् भैरवान् बुधः ।  
  
अष्टमे दिवसे शिष्यं पुनः कुर्यात् तु सेचनम् ॥ ९३ ॥  
  
ताम्रपात्रोदकैर्देवि विद्यां राज्ञां जपन् सुधीः ।  
  
कुन्दुकांश्च तथा सप्तसम्पत्तिहेतवे प्रिये ॥ ९४ ॥  
  
शक्तिभ्यो भैरवेभ्योऽपि ततो वस्त्रादिभूषणम् ।  
  
दद्यात् प्रयत्नतः साधुर्विद्धि देवि समापनम् ॥ ९५ ॥  
  
  
श्रीदेवी उवाच  
  
  
श्रुतं रहस्यं देवेश चाभिषेचनकर्मणि ।  
  
गुरुः कौलाधिकारी स्यादत्र तन्मे वद प्रभो ॥ ९६ ॥  
  
  
श्रीशिव उवाच  
  
  
महाज्ञानी कौलिकेन्द्रः शुद्धो गुरुपरायणः ।  
  
निग्रहानुग्रहे शक्तः शिष्यपालनतत्परः ॥ ९७ ॥  
  
पुत्रदारादिभिर्युक्तः सज्जनस्तु प्रपूजितः ।  
  
श्रद्धावानागमे नित्यं सोऽधिकर्ता न चान्यथा ॥ ९८ ॥  
  
अन्धं खञ्जं तथा रुग्णं स्वल्पज्ञानयुतं पुनः ।  
  
सामान्यकौलं वरदे वर्जयेन्मतिमान् सदा ॥ ९९ ॥  
  
उदासीनं विशेषेण वर्जयेत् सिद्धिकामुकः ।  
  
उदासीनमुखाद् दीक्षा वन्ध्या नारी यथा प्रिये ॥ १०० ॥  
  
अज्ञानाद् यदि वा मोहादुदासीनं तु पामरः ।  
  
अभिषिक्तो भवेद् देवि विघ्नस्तस्य पदे पदे ॥ १०१ ॥  
  
किं तस्य जपपूजाभिः किं ध्यानैः किं च भक्तितः ।  
  
सर्वं हि विफलं तस्य नरकं याति चान्तिमे ॥ १०२ ॥  
  
कल्पकोटिशतं देवि भुङ्क्ते स नरकं सदा ।  
  
ततो हि बहुजन्मभ्यो देवीमन्त्रमवाप्नुयात् ॥ १०३ ॥  
  
ततो हि विहितं शुद्धं गृहस्थं गुरुमालभेत् ।  
  
अभिषेचनकर्माणि पुनः कुर्यात् प्रयत्नतः ॥ १०४ ॥  
  
सफलं हि सदा कर्म सर्वं तस्य भवेद् ध्रुवम् ।  
  
विद्यापि जननी तुल्या पातितं सततं प्रिये ॥ १०५ ॥  
  
यथा पशुं परित्यज्य कौलिकं गुरुमालभेत् ।  
  
उदासीनं परित्यज्य तथाऽभिषेचनं शतम् ॥ १०६ ॥  
  
अभिषिक्तः शिवः साक्षादभिषिक्तो हि दीक्षितः ।  
  
स एव ब्राह्मणो धन्यो देवीदेवपरायणः ॥ १०७ ॥  
  
तस्यैव सफलं जन्म धरण्यां शृणु पार्वति ।  
  
तस्यैव सफलं कर्म तस्यैव सफलं धनम् ॥ १०८ ॥  
  
तस्यैव सफलो धर्मः कामश्च सफलो मनुः ।  
  
दीक्षा हि सफला देवि क्रिया च सफला तनुः ॥ १०९ ॥  
  
सर्वं हि सफलं तस्य गिरिजे बहु किं वचः ।  
  
यत्र देशे वसेत् साधुः सोऽपि वाराणसीसमः ॥ ११० ॥  
  
तस्य क्रोडे वसन्तीह सर्वतीर्थानि निश्चितम् ।  
  
सत्यं सत्यं महामाये पुनः सत्यं मयोदितम् ॥ १११ ॥  
  
उक्तानि यानि यानीह सेचनानि च पार्वति ।  
  
सर्वतन्त्रेषु तान्यस्य कलां नार्हन्ति षोडशीम् ॥ ११२ ॥  
  
योग्यं गुरुं तथा शिष्यं विनैतत् पटलं न हि ।  
  
जायते देवदेवेशि सत्यं सत्यं मयोदितम् ॥ ११३ ॥  
  
इदं तु सेचनं देवि त्रिषु लोकेषु दुर्लभम् ।  
  
गणेशः पात्रमत्रैव कार्त्तिकेयोऽपि पार्वति ॥ ११४ ॥  
  
मम तुल्यो ब्रह्मतुल्यो विष्णुतुल्योऽत्र भाजनम् ।  
  
पञ्चवक्त्रैश्च शक्तो न वर्णितुं परमेश्वरि ॥ ११५ ॥  
  
इति ते कथितं गुप्तं सेचनं परमं महत् ।  
  
गोपनीयं गोपनीयं गोपनीयं प्रयत्नतः ॥ ११६ ॥  
  
यथा रतिर्गोपनीया तथाभिषेचनं परम् ।  
  
निखाते धनमागत्य गोपयेत् तु यथा नरः ॥  
  
तथैव तु महामाये गोपनीयं ममाज्ञया ॥ ११७ ॥  
  
॥ इति श्रीकामाख्यातन्त्रे पार्वतीश्वरसंवादे सप्तमः पटलः ॥ ७ ॥  
  
  
  
अथ अष्टमः पटलः  
  
  
श्रीदेवी उवाच  
  
  
मुक्तितत्त्वं महादेव वद मे करुणानिधे ।  
  
यस्मिन् षड्दर्शनानीह चोपहास्यगतानि च ॥ १ ॥  
  
  
श्रीशिव उवाच  
  
  
शृणु देवि शुभे विज्ञे यत् पृष्टं तत्त्वमुत्तमम् ।  
  
एतन्मर्म च देवेशि अहं वेद्मि तथा हरिः ॥ २ ॥  
  
मोदकेन यथा लोकः प्रतारयति बालकान् ।  
  
लगुडेन यथा देवि बध्नाति दुर्जनं नृपः ॥ ३ ॥  
  
तथानङ्गीकृतो लोके दर्शनैर्बर्बरो मया ।  
  
दुर्जने यदि मुक्तिः स्याच्छङ्कीयति शुभानने ॥ ४ ॥  
  
षड्दर्शनमहाकूपे पतिताः पशवः प्रिये ।  
  
परमार्थं न जानन्ति दर्वीपाकरसं यथा ॥ ५ ॥  
  
न सारः कदलीवृक्षे नैरण्डे तु शुभानने ।  
  
दर्शनेषु तथा मुक्तिर्नास्ति देवि मयोदितम् ॥ ६ ॥  
  
यथा मरीचिकायास्तु निर्वर्तन्ते पुनर्मृगाः ।  
  
दर्शनेभ्यो निवर्तन्ते तथा मुमुक्षवः पुनः ॥ ७ ॥  
  
श्रीगुरोश्च प्रसादेन मुक्तिमादौ सदा लभेत् ।  
  
विचरेत् सर्वशास्त्रेषु कौतुकाय ततः सुधीः ॥ ८ ॥  
  
मुक्तितत्त्वं प्रवक्ष्यामि सादरं शृणु पार्वति ।  
  
शरीरधारणं यस्य कुर्वन्तीह पुनः पुनः ॥ ९ ॥  
  
आदावनुग्रहो देव्याः श्रीगुरोस्तदनन्तरम् ।  
  
तदाननात् ततो दीर्घा भक्तिस्तस्याः प्रजायते ॥ १० ॥  
  
ततो हि साधनं शुद्धं तस्माज्ज्ञानं सुनिर्मलम् ।  
  
ज्ञानान्मोक्षो भवेत् सत्यमिति शास्त्रस्य निर्णयः ॥ ११ ॥  
  
मुक्तिश्चतुर्विधा प्रोक्ता सालोक्यं तु शुभानने ।  
  
सारूप्यं सहयोज्यं च निर्वाणं हि परात् परम् ॥ १२ ॥  
  
सालोक्यं वसतिर्लोके सारूप्यं तु स्वरूपता ।  
  
सायुज्यं कलया युक्तं निर्वाणं तु मनोलयः ॥ १३ ॥  
  
  
श्रीदेवी उवाच  
  
  
सम्यग् लयो जनस्यैव निर्वाणं यत् तु कथ्यते ।  
  
तत् किं वद महादेव संशयं लयसात् कुरु ॥ १४ ॥  
  
  
श्रीशिव उवाच  
  
  
व्यक्तिर्लयात्मिका मुक्तिरसुराणां दयानिधे ।  
  
दुर्जनत्वाल्लोपयित्वा क्रीडयामि सुरानहम् ॥ १५ ॥  
  
मनोलयात्मिका मुक्तिरिति जानीहि शङ्करि ।  
  
प्राप्ता मया विष्णुना च ब्रह्मणा नारदादिभिः ॥ १६ ॥  
  
सालोकी केवलं यत् तु याति सारोप्ययुक् द्वयम् ।  
  
त्रिधा सायोज्यवानेति निर्वाणी सर्वमेव हि ॥ १७ ॥  
  
नीलोत्पलदलश्यामा मुक्तिर्द्विदलवर्तिनी ।  
  
मुक्तस्यैव सदा स्फीता स्फुरत्यविरतं प्रिये ॥ १८ ॥  
  
सनातनी जगद्वन्द्या सच्चिदानन्दरूपिणी ।  
  
परा च जननी सैव सर्वाभीष्टप्रदायिनी ॥ १९ ॥  
  
इष्टे निश्चलसम्बन्धः स च निर्वाणमीर्तितम् ।  
  
मुक्तिज्ञानं कुलज्ञानं नान्यज्ञानं कुलेश्वरि ॥ २० ॥  
  
साधूनां देव देवेशि सर्वेषां विद्धि निश्चितम् ।  
  
स्वर्गे मर्त्ये च पाताले ये ये मुक्ता भवन्ति हि ॥ २१ ॥  
  
बभूवुश्च भविष्यन्ति सर्वेषां मुक्तिरीदृशी ।  
  
तथा च साधनं ज्ञेयं पञ्चतत्त्वैश्च मुक्तिदम् ॥ २२ ॥  
  
अनुग्रहस्तु देव्या यः कुलमार्गप्रदर्शकः ।  
  
दीक्षा कुलात्मिका देवि श्रीगुरोर्मुखपङ्कजात् ॥ २३ ॥  
  
कुलद्रव्येषु या भक्तिः सा मोक्षदायिनी मता ।  
  
ज्ञात्वा चैवं प्रयत्नेन कुलज्ञानं भजेद् बुधः ॥ २४ ॥  
  
यदि भाग्यवशाद् देवि मन्त्रमेतत् तु लभ्यते ।  
  
मुक्तेश्च कारणं तस्याः स्वयं ज्ञातं न चान्यथा ॥ २५ ॥  
  
अश्रुतं मुक्तितत्त्वं हि कथितं ते महेश्वरि ।  
  
आत्मयोनिर्यथा देवि तथा गोप्यं ममाज्ञया ॥ २६ ॥  
  
॥ इति श्रीकामाख्यातन्त्रे पार्वतीश्वरसंवादे अष्टमः पटलः ॥  
  
  
  
अथ नवमः पटलः  
  
श्रीदेवी उवाच  
  
  
कामाख्या या महादेव कथिता सर्वरूपिणी ।  
  
सा का वद जगन्नाथ कपटं मा कुरु प्रभो ॥ १ ॥  
  
कुर्यास्तु कपटं नाथ यदि मे शपथस्त्वयि ।  
  
रतौ का कामिनी योनिं सम्यक् सन्दर्शयेत् पतिम् ॥  
  
श्रुत्वैतद् गिरिजावाक्यं प्रहस्योवाच शङ्करः ॥ २ ॥  
  
  
श्रीशिव उवाच  
  
  
शृणु देवि मम प्राणवल्लभे कथयामि ते ।  
  
या देवी कालिका माता सर्वविद्यास्वरूपिणी ॥ ३ ॥  
  
कामाख्या सैव विख्याता सत्यं सत्यं न चान्यथा ।  
  
सैव ब्रह्मेति जानीहि सञ्ज्ञार्थं दर्शनानि च ॥ ४ ॥  
  
विचरन्ति चोत्सुकानि यथा चन्द्रे चकोरकाः ।  
  
अस्या हि जायते सर्वं जगदेतच्चराचरम् ॥ ५ ॥  
  
लीयन्ते पुनरस्यां च सन्देहं मा कुरु प्रिये ।  
  
स्थूला सूक्ष्मा परा देवी सच्चिदानन्दरूपिणी ॥ ६ ॥  
  
अमेयविक्रमश्यामा करुणासागरा मता ।  
  
मुक्तिमयी जगद्धात्री सदानन्दमयी तथा ॥ ७ ॥  
  
विश्वम्भरी क्रियाशक्तिस्तारा चैव सनतनी ।  
  
यथा कर्मसमाप्तौ च दक्षिणा फलसिद्धिदा ॥ ८ ॥  
  
तथा मुक्तिरसौ देवि सर्वेषां फलदायिनी ।  
  
अतो हि दक्षिणाकाली कथ्यते वरवर्णिनि ॥ ९ ॥  
  
कृष्णवर्णा सदा काली आगमस्येति निर्णयः ।  
  
उक्तानि सर्वतन्त्राणि तन्त्रेणानेन निश्चितम् ॥ १० ॥  
  
कृत्वा सङ्कल्पसिद्धौ तत् कामेषु पाठयेद् बुधः ।  
  
पठित्वा श्रावयेद् वापि शृणोति पूजयेद् यदि ॥ ११ ॥  
  
तं तं काममवाप्नोति श्रीमत्कालीप्रसादतः ।  
  
यथास्पर्शमणिर्देवि तथैतत् तन्त्रमुत्तमम् ॥ १२ ॥  
  
यथा कल्पतरुर्दाता तथा ज्ञेयं मनीषिभिः ।  
  
यथा सर्वाणि रत्नानि सागरे सन्ति निश्चितम् ॥ १३ ॥  
  
तथाऽत्र सिद्धयः सर्वा भुक्तिर्मुक्तिर्वरानने ।  
  
सर्वदेवाशयो मेरुर्यथा सिद्धं तथा पुनः ॥ १४ ॥  
  
सर्वविद्यायुतं तन्त्रं शपथेन वदाम्यहम् ।  
  
यस्य गेहे स्थितं देवि तन्त्रमेतद् भयापहम् ॥ १५ ॥  
  
रोगशोकपातकानां लेशो नास्ति कदाचन ।  
  
तत्र दस्युभयं नास्ति ग्रहराजभयं न च ॥ १६ ॥  
  
न चोत्पातभयं तत्र न च मारीभयं तथा ।  
  
न पराजयमेषां हि भयं देवि मयोदितम् ॥ १७ ॥  
  
भूत - प्रेत - पिशाचानां दानवानां च रक्षसाम् ।  
  
न भयं क्वापि सर्वेषां व्याघ्रादीनां तथैव च ॥ १८ ॥  
  
कूष्माण्डानां भयं नैव वह्न्यादीनां भयं न च ।  
  
विनायकानां सर्वेषां गन्धर्वाणां तथा न च ॥ १९ ॥  
  
स्वर्गे मर्त्ये च पाताले ये ये सन्ति भयानकाः ।  
  
हिंस्रा विघ्नकराश्चैव न तेषां भयमीश्वरि ॥ २० ॥  
  
यमदूताः पलायन्ते विमुखा भयविह्वलाः ।  
  
सत्यं सत्यं महादेवि शपथेन वदाम्यहम् ॥ २१ ॥  
  
सम्पत्तिरतुला तत्र तिष्ठेत् तु साप्तपौरुषम् ।  
  
वाणी तथैव देव्व्यास्तु प्रसादाचल ईरितः ॥ २२ ॥  
  
एतत् ते कथितं देवि न प्रकाश्यं कदाचन ।  
  
गोपनीयं गोपनीयं गोपनीयं सदा प्रिये ॥ २३ ॥  
  
पशोरग्रे विशेषेण गोपनीयं प्रयत्नतः ।  
  
भ्रष्टानां साधकानां च सान्निध्ये न वदेदपि ॥ २४ ॥  
  
न दद्यात् काणखञ्जेभ्यो विगीतेभ्यस्तथैव च ।  
  
उदासीनजनस्यैव सान्निध्ये न वदेदपि ॥ २५ ॥  
  
दाम्भिकाय न दातव्यमभक्ताय विशेषतः ।  
  
मूर्खाय भावहीनाय दरिद्राय ममाज्ञया ॥ २६ ॥  
  
दद्यात् शान्ताय शुद्धाय कौलिकाय महेश्वरि ।  
  
कालीभक्ताय शैवाय वैष्णवाय शिवाज्ञया ॥ २७ ॥  
  
अद्वैतभावयुक्ताय महाकालप्रजापिने ।  
  
सुरा - स्त्री - वन्दकायाऽपि शिवाबलिप्रदाय च ॥ २८ ॥  
  
॥इति श्रीकामाख्यातन्त्रे पार्वतीश्वरसंवादे नवमः पटलः समाप्तः ॥ ९ ॥  
  
समाप्तश्चायं ग्रन्थः ।  
  
  
  
  
  
