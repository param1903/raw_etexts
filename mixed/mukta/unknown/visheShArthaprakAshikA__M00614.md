+++
"Catalog number" = "M00614"
"Uniform title" = "viśeṣārthaprakāśikā"
Subjects = [ "tantric / āgamic literature", "śaiva", "vīraśaiva",]
"Publication year" = [ "1906",]
"Publication city" = [ "Solapur",]
"Publication country" = "India"
title_iast = "viśeṣārthaprakāśikā"
title = "विशेषार्थप्रकाशिका"

+++
  
  
  
  
ॐ  
वीरशैवलिङ्गिब्राह्मणधर्मग्रन्थमाला ।  
ग्रन्थ २३ वा ।  
विशेषार्थप्रकाशिका   
  
वेदमूर्ति, मणूर मठाध्यक्ष मल्लिकार्जुनशास्त्री  
  
शके १८२८ सन् १९०६  
  
संस्कृतशुद्धाशुद्धपत्रिका  
पान ओल अशुद्ध शुद्ध  
३ ७ पूर्वकान्॥षट पूर्वकान्षट्  
५ ६ धूम धूप  
५ ११ तालवृतं तालवृन्तं  
७ १० निऋज निज  
१५ ५ तत्कि तत्किं  
१५ ७ सद्गुरो सद्गुरो  
१६ १४ सद्गुरो सद्गुरो  
२९ २ वज्रतीति व्रजतीति  
४५ १२ त्रिपुण्ड्रं त्त्रिपुण्ड्रं  
४७ ८ मूर्ध्व मूर्ध  
५० ६ संरभः संरम्भः  
५६ ३ समपर्णम् समर्पणम्  
५९ १३ एतद्वयम् एतद्द्वयं  
६० १२ निंषेन्धार्थ निंषेधार्थे  
  
  
पृ० १)॥ श्रीशिवाय नमः ॥   
॥ विशेषार्थप्रकाशिका ॥  
प्रथमाधिकरणे ब्रह्मोपदेशविधिः   
  
श्रीशिवाय नमः ॥ श्रीमदैपुरसोमेशलिङ्गायालिङ्गरूपिणे ॥   
लिङ्गाङ्गैक्यस्वलिङ्गाय नमस्ते लिङ्गमूर्तये ॥ १ ॥   
नमः शब्द उमा साक्षाच्छिवशब्दः शिवः स्वयम् ॥   
अयशब्दस्तयोर्योगः सोमं तं समुपास्महे ॥ २ ॥   
शिवो लिङ्गमुमैवाङ्गमनया सहितस्त्वयम् ॥   
सोमः सम्बन्ध इत्येवं पदत्रयमुपास्महे ॥ ३ ॥   
इतःपरं प्रवक्ष्यामि विशेषार्थप्रकाशकम् ॥   
शिवसिद्धान्ततन्त्रोक्तं संवादं गुरुशिष्ययोः ॥ ४ ॥   
तत्रादौ षट्स्थलब्रह्मोपदेशविधिरुच्यते ॥   
द्वितीये कथ्यते सम्यक् शिवलिङ्गार्चनक्रमः ॥ ५ ॥   
श्रीमत्प्रसादसद्भावस्तृतीये परिगीयते ॥  
चतुर्थे षट्स्थलब्रह्मपुरश्चरणमिष्यते(मुच्यते) ॥ ६ ॥   
अवसानविधानं यत्पञ्चमे तु प्रकीर्त्यते ॥   
एवं पञ्चाधिकरणं विशेषार्थप्रकाशकम् ॥ ७ ॥   
  
पृ० २) शिवानुभवसूत्रोत्थं क्रमादेतन्निरूप्यते ॥   
शिवानुभविनस्सन्तः शृत्वा नन्दन्तु सन्ततम् ॥ ८ ॥  
॥ गुरुनिरूपणम् ॥   
गुरुः ॥   
अथातः षट्स्थलब्रह्माख्योपदेशविधिं परम् ॥   
प्रवक्ष्यामि विशेषेण शिवसिद्धान्ततन्त्रजम् ॥ ९ ॥   
पुरा यथोपदिश्योक्तं षट्स्थलब्रह्मशम्भुना ॥   
षण्मुखायोपदिष्टार्थं तथैवेहाधुनोच्यते ॥ १०॥   
(षडध्वशुद्धिर्यत्रोक्ता) षडध्वशुद्धये प्रोक्तं षट्स्थलब्रह्म   
शाम्भवम् ॥   
उपदेशः षडध्वानो मन्त्राध्वाद्याश्च वै क्रमात् ॥ ११ ॥   
मन्त्राध्वा च पदाध्वा च वर्णाध्वा चेति शब्दतः ॥   
भुवनाध्वा च तत्वाध्वा कलाध्वा चेति ते स्मृताः ॥ १२ ॥   
कृत्वा सर्वं यथाकालं यथाशक्ति यथाविधि ॥   
यथोचितं विधातव्यं तत्र भक्त्या समीहितः ॥ १३ ॥  
पञ्चमुद्रां समुद्धृत्य पञ्चकोणसमन्विताम् ॥   
कलाभिः पञ्चभिर्व्याप्तां पञ्चशक्तिमयीं तथा ॥   
पञ्चवर्णैरवर्णैर्वा तण्डुलैर्मण्डलं बहिः ॥ १४ ॥   
तद्बहिश्चतुरस्रं तु परिस्तरणरूपतः ॥   
तदन्तःकर्णिकायुक्तं पद्मं वलयितं शुभम् ॥ १५ ॥   
  
पृ० ३) तन्मध्ये प्रणवं साक्षात्पञ्चब्रह्मात्मकं शिवम् ॥   
प्रत्येकं पञ्चकोणेषु पञ्चाक्षरमनुक्रमात् ॥ १६ ॥   
नकारादियकारान्तं सद्योजातादिपञ्चकम् ॥   
मुद्रितानि यया पञ्च पञ्चतत्वान्यशेषतः ॥ १७ ॥   
मुद्रया सा समाख्याता पञ्चमुद्रेति शाम्भवी ॥   
एषा पञ्चमहामुद्रा शिवयन्त्रमितीरिता ॥ १८ ॥   
समन्त्रे विधिवत्तत्र पूतान् पूर्णान् सुशोभनान् ॥   
आचारलिङ्गभक्ताङ्गपूर्वकान् षट्स्थलात्मकान् ॥ १९ ॥   
कलशान् षट् समादाय पञ्चकोणेषु पञ्च वै ॥   
एकं मध्ये प्रतिष्ठाप्य क्रमेण विधिना ततः ॥ २० ॥   
सूत्रैः पवित्रैरावृत्य कलशान्प्रणवादिकान् ॥   
तत्तन्मुखे सन्निधाय कुशदूर्वाम्रपल्लवान् ॥ २१ ॥   
अर्चयित्वा विधानेन समन्त्रेण यथाक्रमम् ॥   
ततः स्तुत्वा च नत्वा च षडेताननुपूर्वशः ॥ २२ ॥   
उदङ्मुखो गुरुः प्रत्यङ्मुखं शिष्यं नियम्य च ॥  
अभिषेकं ततः कृत्वा कलशस्थाम्बुभिः शिवैः ॥ २३ ॥   
शक्तिपातं विधायाथ सम्यग्ज्ञानाभिवृद्धये ॥   
येषां शरीरिणां शक्तिः पतत्यविनिवृत्तये ॥ २४ ॥   
  
पृ० ४) तेषां तल्लिङ्गमौत्सुक्यं मुक्तौ द्वेषो भवस्थितौ ॥   
भक्तिश्च शिवभक्तेषु श्रद्धा तच्छासके विधौ ॥ २५ ॥   
श्रीमत्पञ्चाक्षरीमन्त्रं सतारं तु षडक्षरम् ॥   
षडङ्गलिङ्गसंयुक्तं षट्स्थलब्रह्मवर्चसम् ॥ २६ ॥   
सार्थं समुपदिश्याथ शिवसिद्धान्ततन्त्रके ॥   
शिवानुभवसूत्रेऽस्मिन् यदुक्तं तत्समादिशेत् ॥ २७ ॥   
द्रव्यमन्त्रक्रियायोगो यत्र यत्र यथा यथा ॥   
तथा तथा तत्र तत्र सर्वमच्छिद्रमाचरेत् ॥ २८ ॥   
इत्येवं षट्स्थलब्रह्मोपदेशविधिरुत्तरः ॥   
सारात्सारतरः प्रोक्तः सङ्क्षिप्य महदर्थतः ॥ २९ ॥  
  
शिष्यः ॥   
नमः शिवाय सोमाय सताराय षडात्मने ॥   
स्वयञ्ज्योतिःप्रकाशाय स्वतन्त्राय नमो नमः ॥ ३० ॥   
य एतदाचरत्येवं स आचार्यवरो विभुः ॥   
परानुभवसूत्रोक्तं परमार्थं परं पदम् ॥ ३१ ॥  
  
इति श्रीशिवसिद्धान्ततन्त्रे विशेषार्थप्रकाशके   
गुरुशिष्यसंवादे षट्स्थलब्रह्मोपदेशविधिर्नाम प्रथमाधिकरणं   
सम्पूर्णम् ॥   
  
पृ० ५) ॥ श्रीनन्दिकेश्वराय नमः ॥  
॥ द्वितीयाधिकरणे षट्स्थलब्रह्मपूजा ॥   
  
अथ वक्ष्ये विशेषेण शिवलिङ्गार्चनक्रमम् ॥   
पूजोपचारविधिना षट्त्रिंशद्भेदभेदितम् ॥ १ ॥   
पूजा द्वादशधा प्रोक्ता शिवसिद्धान्ततत्परैः ॥   
उपचारास्तथा चैव चतुर्विंशद्विधाः स्मृताः ॥ २ ॥   
विभूत्यभ्युक्षणं लिङ्गे करणं स्नपनं तथा ॥   
अङ्गारतापनं चैव धूपसंवीजनं तथा ॥ ३ ॥   
धूमप्रसारणं चैव ततो गन्धावतंसनम् ॥  
अक्षतारोपणं चैव पुष्पोपहरणं तथा ॥ ४ ॥   
दीपप्रकाशनं चैव नैवेद्यस्य समर्पणम् ॥   
ताम्बूलस्य प्रदानं च वस्त्रप्रावरणं तथा ॥   
एवं द्वादशधा प्रोक्ता शिवलिङ्गार्चनक्रिया ॥ ५ ॥   
आसनाह्वानमर्घ्यं च पाद्यमाचमनं तथा ॥   
यज्ञोपवीतमाल्यानुलेपनाभरणानि च ॥ ६ ॥   
छत्रं च चामरं चैव तालवृन्तं च दर्पणम् ॥   
घण्टा शङ्खं च गीतं च वाद्यं नृत्यं प्रदक्षिणम् ॥ ७ ॥   
नमस्कारः स्तुतिर्याच्ना विज्ञप्तिस्तु विसर्जनम् ॥   
इत्येवमुपचाराश्च चतुर्विंशद्विधाः स्मृताः ॥ ८ ॥   
समर्चनोपचाराणां योगः षट्त्रिंशदीरितः ॥   
षट्त्रिंशत्तत्वमय्येषा शैवी स्थितिरिति शृतिः ॥ ९ ॥  
  
पृ० ६) अथार्चनोपचाराणां योगक्रम उदीर्यते ॥   
भस्मस्नानादिभिः शुद्धीकरणं विधिवत्ततः ॥ १० ॥   
श्रीमत्पञ्चाक्षरीमन्त्रानुष्ठानं तत आसनम् ॥   
कराब्जपीठरूपेण तत आवाहनं परम् ॥ ११ ॥  
आनीयाङ्गस्थलिङ्गोपवेशनं तत्र चासने ॥   
विभूत्यभ्युक्षणं पूर्वं समन्त्रकमनन्तरम् ॥ १२ ॥   
अर्घ्याद्याचमनान्तं वै ततः स्नपनकर्म च ॥   
अङ्गारतापनादीनि दश चोक्तानि पूर्ववत् ॥ १३ ॥   
ततो यज्ञोपवीतादिविज्ञप्त्यन्तं यथा तथा ॥   
विसर्जनं करस्थस्य लिङ्गस्याङ्गे निवेशनम् ॥ १४ ॥   
एवं लिङ्गार्चनं यस्तु कुरुते भक्तिपूर्वकम् ॥   
सोपचारविधानेन स शिवार्पणविद्भवेत् ॥ १५ ॥   
अर्चनार्पणयोर्भेदो नात्यन्तमुपपद्यते ॥   
क्रियाविशेषतो भेदस्तयोरीषत्प्रकीर्त्यते ॥ १६ ॥   
अर्चनार्पणसापेक्षा वर्तते द्रव्यशुद्धये ॥   
अर्पणाद्द्रव्यशुद्धिः स्यात्प्रसादस्तदनन्तरम् ॥ १७ ॥   
विभूत्यभ्युक्षणाल्लिङ्गे पृथिवी परिशुध्यति ॥   
आपश्च स्नपनात्तद्वद्वह्निरङ्गारतापनात् ॥ १८ ॥   
वायुस्तथा शिवोद्दिष्टधूपव्यजनकर्मणा ॥   
धूपधूमेन चाकाशश्चन्द्रो गन्धावतंसनात् ॥ १९ ॥   
  
पृ० ७) ज्योत्स्ना कर्पूरदीपेन नक्षत्राण्यक्षतैः शुभैः ॥   
सूर्यः पुष्पोपहारेण घृतदीपेन चातपः ॥ २० ॥   
छाया पश्चात्पुरस्ताश्च पार्श्वतो दीपचारणात् ॥   
शीतोष्णादीनि पूर्वोक्ततत्तदंशोद्भवानि हि ॥ २१ ॥   
आत्मा नैवेद्यरूपेण ताम्बूलेन गुणत्रयम् ॥   
वस्त्रप्रावरणादेव विशुध्यन्ति दिशो दश ॥ २२ ॥   
एवमर्पणसापेक्षैरर्चनैः शिवमर्चयेत्   
द्रव्यशुद्धिं परां लब्ध्वा प्रसादसुखमश्नुते ॥   
तत्प्रसादसुखेनैव परमो भवति धृवम्॥ २३ ॥   
वृत्तम् ॥ शान्तिर्वारि सुखं शमःसुमनसः श्रीखण्डपिण्डोऽक्षता   
ज्ञानं केसरमात्मनैव कुसुमं धूपो भवेत्सौरभम् ॥   
दीपः कान्तिरथार्चनारतिमहानैवेद्यरूपं ततस्ताम्बूलं   
निजभक्तिरागरस एवेत्यष्टधा पूजनम् ॥ २४ ॥   
इतःपरं विशेषेण वीरशैवार्चनक्रमम् ॥   
षट्स्थलात्मकरूपेण प्रवक्ष्यामि समासतः ॥ २५ ॥   
भक्तस्थले सुखासीनो भूतिरुद्राक्षधारणम् ॥   
कृत्वा भक्त्या सुपूतात्मा ततो माहेश्वरस्थले ॥ २६ ॥   
  
पृ० ८) षडक्षरं परं मन्त्रमनुष्ठायात्मनिष्ठया ॥   
प्रसादिस्थलमादाय लिङ्गं हस्तेऽवधानतः ॥ २७ ॥   
प्राणलिङ्गिस्थले पूजां विधाय स्वानुभूतितः ॥   
ततः शिवार्पणं कृत्वा स्वानन्दाच्छरणस्थले ॥ २८ ॥   
ऐक्यस्थले प्रसादोपभोगतृप्तिमवाप्य च ॥   
एवं समरसीभावात्षडङ्गस्थलयोगतः ॥   
क्रियते सर्वदा सोऽयं वीरशैवार्चनक्रमः ॥ २९ ॥   
वीरशैवनिरुक्तिर्या द्वयमेवाधुनोच्यते ॥   
विशब्दोऽत्र विकल्पार्थो रशब्दो रहितार्थकः ॥   
विकल्परहितं शैवं वीरशैवमिति स्मृतम् ॥ ३० ॥   
एकमेवाद्वितीयं यदविकल्पं परं पदम् ॥   
तद्वीरशैवमित्युक्तं नेतरं सविकल्पकम् ॥ ३१ ॥   
एवं समासतः प्रोक्तः शिवलिङ्गार्चनक्रमः ॥   
शिवानुभवसूत्रेऽस्मिंश्छिवसिद्धान्तवर्त्मनि ॥ ३२ ॥  
  
शिष्य उवाच ॥   
नमस्ते षट्स्थलब्रह्ममूर्तये शुभकीर्तये ॥   
स्वसंवेद्याय त्दृद्याय विद्यारूपाय शम्भवे ॥ ३३ ॥   
नमो लिङ्गाङ्गसम्बन्धषडात्मैकस्वरूपिणे ॥   
षट्स्थलब्रह्मणे भक्तिज्ञानयोगाप्तवस्तुने ॥ ३४ ॥   
प्रकाशश्च मुखं नाममूर्तिरानन्द आत्मनः ॥   
  
पृ० ९) प्रसन्नतेति ते शम्भो लक्षणं षड्विधं भवेत् ॥ ३५ ॥   
वृत्तम् ॥ भूतिस्ते परमप्रकाश उत रुद्राक्षं त्वदीयं मुखं   
श्रीपञ्चाक्षरमन्त्र एव भवदीयं दिव्यनाम स्फुटम् ॥   
लिङ्गं मूर्तिरुमापते तव परानन्दामृतं पादुदं प्रासन्नं   
त्वदभूत्प्रसाद इति मे भक्तिर्भजत्यास्तिकी ॥ ३६ ॥   
अयमयमिति भक्तः पश्यति त्वामसर्वं पुरहर निजभक्तिज्ञानयोगेन   
कश्चित् ॥   
तदिदमपि समस्तं मायिकज्ञानयोगाच्छिव इति   
परिपश्यत्यात्ममोहात्ततोऽन्यः ॥ ३७ ॥  
मायायोगज्ञानात्सर्वमिदं दृश्यते शिवः कोऽपि ॥   
शिव एव शिवो नान्यः प्रदृश्यते भक्तियोगजज्ञानात् ॥ ३८ ॥   
अन्यचिन्ता भवेत्काष्ठं शिवचिन्ता हविर्भवेत् ॥   
न काष्ठमन्तरा वह्निर्ज्ञानाग्निस्तद्वदीरितः ॥ ३९ ॥   
वृत्तम् ॥ मानसवाचिककायिककर्माणीध्मानि पुण्यपापानि ॥   
शैवानि हवींषि मया ज्ञानाग्नौ हूयते सदा होमः ॥ ४० ॥   
नाग्निः काष्ठं विनास्ति क्वचिदपि न समुद्बध्यते सैव कोऽपि   
स्वाहाकारैर्हविर्भिर्न च परिणमते नैति तृप्तिं तथैव ॥   
ज्ञानाग्नौ शुष्क-  
  
पृ० १०) मेतत्त्रिकरणकृतमुद्यत्समिद्दर्भपूर्वं पुण्यं निक्षिप्य शैवं   
पुरहर निजभक्त्या हविर्हूयते वै ॥ ४१ ॥   
यच्चौर्यहिंसापरतादि कर्म तत्पापमेतद्विपरीतमन्यत् ॥   
भक्तिक्रियाचारविशिष्टमार्गं निःशृङ्खलं यत्तदितीह शैवम् ॥ ४२ ॥   
नित्यं समर्पणकलानिपुणं प्रसन्नं यद्भक्तिरूपमचलं   
निजभावसिद्धम् ॥   
निर्लेपभोगरसिकं निरहं ममत्वं तत्कर्म शैवमुभयातिगमाहुरार्याः   
॥ ४३ ॥   
अधस्ताच्चोर्ध्वतः कृत्वा पुण्यपापेन्धनद्वयम् ॥   
निर्मथ्योत्थश्च चिद्वह्निः पुनस्तेनैव निर्दहेत् ॥ ४४ ॥   
यथा काष्ठोद्भवो वह्निः काष्ठमेव विनिर्दहेत् ॥   
तथा कर्मोद्भवं ज्ञानं कर्मैव प्रविनाशयेत् ॥ ४५ ॥   
वृत्तम् ॥ नैवाहं पुरुषो गृही न च वनी न ब्रह्मचारी   
यतिर्नात्याश्रम्यपि किं पुनः कृतकमेतत् सर्वमामन्यते ॥   
श्रीमच्छाम्भवसत्यधर्मसुलभः   
प्रत्यक्चिदानन्ददृग्भास्वत्स्वात्मपरानुभूतिरतिलीलालोलशीलोऽस्म्यहम् ॥   
४६ ॥   
निजनिजेषु पदेषु पतन्त्विमाः करणवृत्तय उल्लसिता मम ॥  
  
पृ० ११) शिवलिङ्गार्चनक्रमः  
क्षणमपीश मनागपि मैव भूत्त्वदविभेदरसक्षतिसाहसः ॥ ४७ ॥   
वचने चलने विलोकने भवदर्चादिषु सर्वकर्मसु ॥   
अलसत्वमलं विभूषणं भगवन् भक्तिमतोऽनुजीविनः ॥ ४८ ॥   
आत्मा त्वं गिरिजा मतिः परिचराः प्राणाः शरीरं गृहं पूजा ते   
विषयोपभोगरचना निद्रा समाधिस्थितिः॥   
सञ्चारः पदयोः प्रदक्षिणविधिः स्तोत्राणि सर्वा गिरो यद्यत्कर्म करोमि   
तत्तदखिलं शम्भो तवाराधनम् ॥ ४९ ॥   
(आत्मेशैक्यविभावशीलिनि) आत्मेशैक्यविभागशीलिनि परे भक्त्याङ्गके   
त्वामहं याचे कं चिदिमं वरं तव न चाशक्यं किमप्यस्ति हि ॥   
यद्देहेन्द्रियगोचरैः सहचरैः सार्द्धं मया क्रीडितं तात त्वं   
निजपुत्रशैशवरसस्नेहेन सम्प्रीयताम् ॥ ५० ॥   
प्रभुः स्वतन्त्रोऽप्रभुरस्वतन्त्रः प्रभुर्यदेवेच्छति तत्करोमि ॥   
पुण्यं च पापं च निजेच्छया हि द्वयोर्न कर्ताऽप्रभुरस्वतन्त्रः ॥ ५१ ॥   
इच्छाज्ञानक्रियाशक्तित्रयं यस्यास्ति स प्रभुः ॥  
  
पृ० १२) स्वतन्त्र त्वदधीनोऽयमस्वतन्त्रोऽहमप्रभुः ॥ ५२ ॥   
वृत्तम् ॥   
इच्छति जानातीदं करोति सकलं शुभाशुभं कर्म ॥  
इच्छाज्ञानक्रियया शक्त्या शिव एव नाहमिति सत्यम् ॥ ५३ ॥   
शक्तिमानेव शक्तः स्यादशक्तः स्यादशक्तिमान् ॥   
शक्तः करोति सकलमशक्तः किं करिष्यति ॥ ५४ ॥   
वृत्तम् ॥ इच्छाशक्त्या त्वमीशो भवसि सकलमेवेच्छसि ज्ञानशक्त्या   
ज्ञातं जानासि शम्भो निखिलमपि करोषि क्रियाशक्तियुक्तः ॥   
कर्ता सर्वं च कर्माशुभशुभविहितं तत्फलं चासि भोक्ता   
स्वातन्त्र्याच्च प्रभुत्वाद्धससि पुनरलेपस्सलेपश्च नाहम् ॥ ५५ ॥   
त्वत्प्रेरितः सकलकर्म करोमि कर्ता नाहं न तस्य फलभुक्   
परतन्त्रभावात् ॥   
भृत्यापराध इह यद्वदुमेश दण्डः स्यात्स्वामिनस्तव मया कृतमेव   
तद्वत् ॥ ५६ ॥   
स्वतन्त्रश्चेदहं शम्भो मम भीतिर्न कापि हि ॥   
करोमि पुण्यपापानि संहराम्यात्मलीलया ॥ ५७ ॥   
अतो ज्ञात्वा पारतन्त्र्यात्स्वातन्त्र्यादपि मे प्रभो ॥   
पुण्यपापादिकं किञ्चिदपि नास्तीति सूनृतम् ॥ ५८ ॥   
तस्मात्पुण्यं च पापं च स्वर्गश्चापि च दुर्गतिः ॥   
  
पृ० १३) बन्धश्चापि विमोक्षश्च तवैव न मम प्रभो ॥ ५९ ॥   
इदं पुण्यमिदं पापमिति यः कृतवान्पुरा ॥   
अभावे तद्द्वयोः कर्ता स एवाहं क उच्यताम् ॥ ६० ॥   
अहोरात्रिविवेकस्तु जात्यन्धस्य यथा न हि ॥   
पुण्यपापविवेकोऽपि जात्यज्ञस्य न मे तथा ॥ ६१ ॥   
पारतन्त्र्यमिदं भक्त्या मया गुरुपदेऽर्पितम् ॥   
तत्प्रसादप्रभावेन न कोऽप्यहमिति स्थितिः ॥ ६२ ॥   
वृत्तम् ॥   
जानाति सोमेश्वर एव नाहं मदीयमामुष्मिकमैहिकं च ॥   
सर्वं च जानामि किमप्यनेन ज्ञातृत्वमीशस्य न मेऽस्ति नैजम् ॥ ६३ ॥   
य एतदाचरत्येवं स आचार्यवरो विभुः ॥   
परानुभवसूत्रोक्तं परमार्थं परं पदम् ॥ ६४ ॥  
इति श्रीशिवसिद्धान्ततन्त्रे विशेषार्थप्रकाशके गुरुशिष्यसंवादे   
शिवलिङ्गार्चनक्रमो नाम द्वितीयाधिकरणं समाप्तम् ॥  
  
पृ० १४) ॥ श्रीगुरुबसवलिङ्गाय नमः ॥  
तृतीयाधिकरणे प्रसादसद्भावः   
  
अथानुभवसूत्रेऽस्मिन् पुरा शिवमुखोदितम् ॥   
श्रीमत्प्रसादसद्भावनिरूपणमहं ब्रुवे ॥ १ ॥   
जगज्जीवेश्वराणां तु त्रयाणां तत्वनिर्णयः ॥   
उच्छिष्टान्नप्रसादेषु त्रिषु निर्णीयते क्रमात् ॥ २ ॥   
शरीरादिजगद्रूपमुच्छिष्टं भ्रान्तिलक्षणम् ॥   
अन्नं तदभिमानी स्याज्जीवः संसारलक्षणः ॥ ३ ॥   
प्रसाद ईश्वरः साक्षात्सच्चिदानन्दलक्षणः ॥   
स्वरूपमेवमुक्त्वाथ विशेषः पुनरुच्यते ॥ ४ ॥   
स पश्यति शरीरं तच्छरीरं तं न पश्यति ॥   
तौ पश्यति परः कश्चित्तावुभौ तं न पश्यतः ॥ ५ ॥   
इत्येवमधिकृत्यार्थं स बाह्याभ्यन्तरं परम् ॥   
ज्ञानक्रियोभयोरैक्यं वर्तते भक्तिरैश्वरी ॥ ६ ॥  
शिष्य उवाच ॥   
अवाच्यात्मस्वरूपाय शिवभावप्रदायिने ॥   
नमः सद्गुरुनाथाय षट्स्थलब्रह्ममूर्तये ॥ ७ ॥   
वृत्तम् ॥   
गुरुं महा कारुणिकं प्रसन्नं स्वषट्स्थलब्रह्मपदेषु संस्थम् ॥   
प्रणम्य भक्त्या परयाथ शिष्यः कृताञ्जलिः संयतवागपृच्छत् ॥ ८   
॥   
  
पृ० १५) गुरो शिवज्ञाननिधे शिवात्मन् त्वयेरिते षट्स्थलनिर्णये ते ॥   
कृपाबलात्सर्वमवेदि किञ्चिद्वितर्क्यते तत्र मया प्रसादः ॥ ९ ॥   
भाण्डस्थमन्नं प्रवदन्ति यत्पुनः केचित्प्रसादं विनिवेदितं शिवे ॥   
उच्छिष्टमेवेति तदात्मसेवितं तत्किं यथार्थं कथयस्व मे प्रभो ॥ १०   
॥   
आदावोदनमेतत्कथं भवेन्मध्यतः प्रसादस्तु ॥    
उच्छिष्टं कथमन्ते वदस्व मम सद्गुरोऽस्य परमार्थम् ॥ ११ ॥   
एकमेव कथं वस्तु भिद्यते तत्त्रिधा विभो ॥   
तेषु त्रिषु किमादेयं किं तत्र वद कारणम् ॥ १२ ॥   
वृत्तम् ॥   
इति परिपृष्टस्तूष्णीं निरतिशयानन्दवैभवोऽतिष्ठत् ॥   
चिरमवलोक्यात्मानं स्वयम्प्रभं शिष्यमाह गुरुनाथः ॥ १३ ॥  
गुरुः ॥   
पृष्टं त्वया वत्स किमेतदद्भुतं पृष्टं न केनापि पुरा परात्परम् ॥   
वक्ष्ये प्रसादस्य पदार्थतां क्षणं नोच्छिष्टतामस्य समाहितः   
शृणु ॥ १४ ॥   
  
पृ० १६) प्रसाद आद्यन्तविवर्जितः स्वयं ह्यखण्डरूपः   
परिशेषलक्षणः ॥   
विकल्पहीनः सुविशुद्धवस्त्विति प्रभाव एषोऽस्य निजस्वभावजः ॥ १५ ॥  
शिष्य उवाच ॥ वृत्तम् ॥   
प्रभो किमुक्तं भवता पुरा मे निरूपितं लिङ्गमनाद्यमन्तम् ॥   
विकल्पहीनं परिशेषितं चेत्यखण्डरूपं सुविशुद्धमेतत् ॥ १६ ॥  
गुरुः ॥   
शृणुष्व हे वत्स कृतार्थबुद्धे विभाति साक्षेपवचः सदर्थम् ॥   
वदामि ते सङ्ग्रहणेन लिङ्गप्रसादयोर्नैव विभिन्नभावः ॥ १७ ॥   
लीयते द्रव्यमन्नादि यत्र यद्गम्यते यतः ॥   
प्रसादत्वेन तल्लिङ्गं प्रसादस्त्वत एव सः ॥ १८ ॥   
अर्चनद्वारतो लिङ्गमर्पणद्वारतः स्वयम् ॥   
प्रसाद इति भक्त्याऽयमेक एवोपचर्यते ॥ १९ ॥  
शिष्यः ॥   
ज्ञातः प्रसादसद्भाव उक्तलक्षणतो मया ॥   
पदार्थरूपमिति किं कृपया वद सद्गुरो ॥ २० ॥   
गुरुः ॥ वृत्तम् ॥   
भावः प्रसादं कुरुते पदार्थं भूयः प्रसादं विनियोगकाले ॥  
  
पृ० १७) आद्यन्तयोरप्रमितं प्रसादं मध्ये पदार्थं क्षणमातनोति ॥ २१   
॥  
शिष्यः॥   
पदार्थरूपं किमितीह पृष्टे त्वया किमेतत्कथितं प्रभो मे ॥   
प्रसाद एव क्रियते पदार्थमिति प्रसादस्य विपत्तिरुक्ता ॥ २२ ॥  
गुरुः ॥   
श्रूयतां सुमते वत्स परमार्थं ब्रवीमि ते ॥   
अविपत्तिं प्रसादस्य विपत्तिं कल्पितस्य च ॥ २३ ॥   
वृत्तम् ॥   
यथा सुवर्णं रुचकाय कल्पितं विलुप्यते नैव सुवर्णभावतः ॥   
तथा पदार्थाय हि कल्पितोऽप्यसौ प्रसाद इत्यात्मधियाऽवधारय ॥ २४ ॥   
रोचते रुचकत्वेन रुचये रुक्मरूपकम् ॥   
यथा तथा प्रसादोऽयं पदार्थत्वेन रूपितः॥ २५ ॥  
वृत्तम् ॥   
प्रसादसत्ताप्रतिबोधनार्थं क्रियाकलापैर्विविधोपचारैः ॥   
समर्पको भाव इति प्रसादं पदार्थमप्यातनुते सलीलम् ॥ २६ ॥   
शिष्यः ॥ वृत्तम् ॥   
ज्ञातं पदार्थस्य च कल्पितत्वं विपत्तिरस्यापि च कल्पितत्वात् ॥   
  
पृ० १८) को भाव उक्तो विनियोग एष क इत्यतो मे कृपया वदस्व ॥ २७ ॥   
गुरुः ॥   
सम्यक्पृष्टः प्रसादस्य सद्भावोऽयं महात्मना ॥   
प्रवक्ष्यामि समासेन समाहितमनाः शृणु ॥ २८ ॥   
भावो भक्तिरिहैवोक्तः शिवैकविषयः स्वयम् ॥   
विनियोगः क्रियारूपः शिवपूजादिलक्षणः ॥ २९ ॥  
शिष्यः ॥   
इदं किमाचार्यवर त्वयोक्तं स्वभावमेनं विनियोगमत्र ॥   
अपृच्छमेवाहमिमां च भक्तिं क्रियां भवानात्थ निरूप्यतां मे ॥ ३० ॥  
श्रीगुरुः ॥   
वरं महाभाग्यवतो विवेकस्तवोत्तरार्थस्य च सूचको हि ॥   
क्रियात्मिका भक्तिरिहैव भावः स एव भक्तिर्विनियोगयुक्तः ॥ ३१ ॥  
शिष्यः ॥   
मया क्रियात्मिका भक्तिर्विज्ञाता त्वत्प्रसादतः ॥   
क्रिया किमात्मिका स्वामिन् वद तत्वविदां वर ॥ ३२ ॥  
  
पृ० १९) गुरुः ॥   
सबाह्याभ्यन्तरा या सा मनोवाक्कायजा क्रिया ॥   
आदानार्पणसम्पूजाजपध्यानात्मिका मता ॥ ३३ ॥  
शिष्यः ॥   
क्रिया किमात्मिकेत्यत्र मया पृष्टे गुरूत्तम ॥   
भवान् किमुक्तवानादानार्पणादि तदुच्यताम् ॥ ३४ ॥   
श्रीगुरुः ॥   
शिवप्रसादग्रहणमादानं चेति गीयते ॥   
निवेदनं पदार्थस्य शिवायैतत्समर्पणम् ॥ ३५ ॥   
शिवार्चनं भवेत्पूजा शिवमन्त्रस्मृतिर्जपः ॥   
शिवस्वरूपचिन्तैव ध्यानमित्यभिधीयते ॥ ३६ ॥  
शिष्यः॥ वृत्तम ॥   
क्रियास्वरूपं विदितं मया ते निरूपणव्याजकृपाकटाक्षात् ॥   
विभो त्वयैतत्परिभाषितं प्राग्वद स्वरूपं स्फुटमाद्यभक्तेः ॥ ३७ ॥  
श्रीगुरुः ॥ वृत्तम् ॥   
भक्तिस्वरूपं शृणु वत्स किञ्चिद्वक्तुं शिवेनापि न च प्रभूतम् ॥   
शक्यं किमाश्चर्यमितीह शम्भुर्भक्तेर्विधेर्योऽयमशक्त आसीत् ॥ ३८ ॥   
भक्तिः स्वतन्त्रा स्ववशीकृतेश्वरा स्वाभाविकी स्वानुभवैकवैभवा ॥   
  
पृ० २०) स्वायम्भुवी स्वागममार्गवर्तिनी स्वच्छन्दवृत्तिः स्वरुचिर्विराजते   
॥ ३९ ॥   
भक्तिर्विशिष्टा विविधा क्रियापरा विद्यात्मिका विश्वविमोहहारिणी ॥   
विश्वासिनी विश्रुतवीरशाम्भवी विश्रामभूमिर्विमला विराजते ॥ ४० ॥   
भक्तिर्निरीहा नियतिर्निरुत्तरा निर्मायिका निष्कलनिष्क्रियाश्रया ॥   
निःसंशया निश्चलिता निरङ्कुशा निस्सूतका निश्चयधीर्विराजते ॥ ४१ ॥   
भक्तिर्निगूढा निजभावरूपिणी निःश्रेयसानन्दनिवासदायिनी ॥   
निर्देहिनी निर्विषया निरिन्द्रिया निःकेवला नित्यपदा विराजते ॥ ४२ ॥   
भक्तिर्दुराचारदुरिष्टदुर्लभा दूरीकृताशेषदुरुक्तिदूषणा ॥   
दुःखापहा दुर्घटकारिणी शुभा दुर्ज्ञेयदुष्पारगुणा विराजते ॥ ४३   
॥   
भक्तिस्सदाचारवती सदोदिता सद्वासना सत्यसुखात्मविग्रहा ॥   
  
पृ० २१) सत्तास्फुरल्लक्षणलक्षिता सती सच्चिन्मयी सच्चरिता विराजते ॥   
४४ ॥   
भक्तिः प्रसन्ना प्रतिमानवर्जिता प्रत्यक्षदृक्प्रत्ययदर्शनप्रदा ॥   
प्रक्षीणदोषा प्रकृतिप्रबोधिता प्रत्यक्स्थितिः प्राथमिका विराजते ॥ ४५   
॥   
भक्तिः षडाधारगता षडध्वगा षट्धा   
स्थिता षट्स्थलिनी षडक्षरी ॥   
षड्वर्गषट्भ्रान्तिषडूर्मिदुर्गमा षट्त्रिंशतत्वातिशया विराजते ॥   
४६ ॥   
भक्तिप्रशंसाष्टकमेतदुत्तमं भक्त्यर्थिचेताः(भक्त्यात्तचेताः)   
पठति स्वयं यः ॥   
भक्त्या सदा भक्तिमतां वरः पुमान्भक्तिं परामव्यभिचारिणीमियात् ॥   
४७ ॥  
भक्तिस्वरूपं कथितं मया ते यत्ज्ञानतः सिद्धिरिहैव तस्याः ॥   
यत्सिद्धितः सिद्ध्यति तत्प्रसादः सिद्धप्रसादः स्वयमेव मुक्तः ॥ ४८ ॥   
मुक्तस्यैव भवेद्भक्तिर्बद्धस्य न कदाचन ॥   
भक्तस्यैव हि मुक्तिः स्यान्नाभक्तस्य कदाचन ॥ ४९ ॥   
प्रसादभक्तिमुक्तीनामेकदेशसमन्वयः ॥   
अपि मुक्तिर्भवेज्जन्या शेषौ द्वौ जनकौ मतौ ॥ ५० ॥   
  
पृ० २२) प्रसादो जनकः प्रोक्तो जननी भक्तिरीरिता ॥   
अनयोरैक्यभावेन जनिता मुक्तिकन्यका ॥ ५१ ॥  
प्रकारोऽयं प्रसादः स्यात्साकारो भक्तिरुच्यते ॥   
प्रसादपूर्विका भक्तिर्मुक्तिदेति दकारतः ॥ ५२ ॥   
प्रसादः शिव एव स्याद्भक्तिः शक्तिर्न संशयः ॥   
एतत्साधर्म्यमेतेषां वैधर्म्यं नास्ति किञ्चन ॥ ५३ ॥   
अधिष्ठाने प्रसादेऽस्मिन्नधिष्ठात्री स्वलीलया ॥   
चरत्यनर्गला भक्तिर्यथेष्टं स्वयमीश्वरि ॥ ५४ ॥  
शिष्यः ॥ वृत्तम् ॥   
उक्तं भवता भक्तिस्वरूपमतिशोभनं महास्वामिन् ॥   
पदार्थकरणं यत्तत्समर्पणं ग्रहणमत्र कथयस्व ॥ ५५ ॥  
गुरुः ॥   
अन्नं पदार्थरूपं तत्करणं कल्पना समाख्याता ॥   
अर्पणमन्नविलोपो ह्यादानं ग्रहणमित्यतो विद्धि ॥ ५६ ॥   
कारणं भक्तिरेवात्र पदार्थकरणे सदा ॥   
भाण्डेषु बहुधा नामगुणरूपादिभेदतः ॥ ५७ ॥   
प्रसाददायिनी या सा पदार्थकरणक्षमा (प्रसादकरणक्षमा) ॥   
  
पृ० २३) समर्पणकलादक्षा भक्तिरव्यभिचारिणी ॥ ५८ ॥   
वृत्तम् ॥   
भाण्डं पदार्थकरणाय समर्पणाय यद्भाजनं वितनुते बहुधा   
विभिन्नम् ॥   
लीलापरा परमकारणरूपिणी या भक्तिः किमत्र कथयामि महत्वमस्याः   
॥ ५९ ॥  
शिष्यः ॥   
पदार्थस्य पदार्थत्वं प्रसादस्य प्रसादता ॥  
उभयोरुभयोर्भावः स्वभावो न विपर्ययः ॥ ६० ॥  
पदार्थस्य प्रसादत्वं नास्ति केनापि कर्मणा ॥   
प्रसादस्य पदार्थत्वं दोषाय भवति ध्रुवम् ॥ ६१ ॥  
गुरुः ॥ वृत्तम् ॥   
पदार्थ इत्यत्र न कश्चिदस्ति द्विधा कृतश्चेति न सम्मतोऽत्र ॥   
समर्पिका भक्तिरथोपचारप्रियः सदा शम्भुरिति प्रतेने ॥ ६२ ॥   
भक्तिर्भजते भागं विभागमपि विभजते विभक्ततया ॥   
एकं विषयं द्रव्यं प्रसादरूपेण दान आदाने ॥ ६३ ॥   
अन्नादियत्कल्पितवस्तु तस्य नास्ति प्रसादत्वमितीह सिद्धम् ॥   
भक्त्या प्रसादस्य पदार्थभावो दोषाय नायं न गुणाय नैजम् ॥ ६४ ॥  
  
पृ० २४) शिष्यः ॥   
ज्ञातं पदार्थकरणं गुरुनाथ युष्मत्कारुण्यतो वद समर्पणमत्र   
सत्यम् ॥  
गुरुः ॥   
वक्ष्यामि ते शृणु समर्पणमत्यपूर्वं सूक्ष्मं पदं (परं)   
सुलभमद्वयभक्तिभाजाम् ॥ ६५ ॥   
यद्भाजनस्थं विनिवेद्यमानमन्नादिकं भाण्डगतं तदंशम् ॥  
लिङ्गार्पितं भाजनसंस्थितं चेद्भाण्डस्थितं चैव समर्पितं स्यात् ॥   
६६ ॥  
शिष्यः ॥   
कथं प्रभो चित्रमिदं समर्पणं समर्पितं भाजनसंस्थितं यदि ॥   
समर्पितं भाण्डगतं तदंशकं पदार्थरूपं पृथगाहितं भवेत्   
॥ ६७ ॥  
श्रीगुरुः ॥   
पृथक्त्वमेकस्य न चास्ति वस्तुनः स्वरूपनामार्थगुणादिसाम्यतः ॥   
विभक्तमप्येतदथोक्तलक्षणाद्विचारिते सत्यविभक्तमेव हि ॥ ६८ ॥  
  
पृ० २५) शिष्यः ॥   
यद्दृश्यमान पुरतः प्रतीतमन्नादिरूपं शिवभाजनस्थम् ॥   
शिवार्पितं चेद्विपरीतमन्यत्तदंशरूपं कथमर्पितं स्यात् ॥ ६९ ॥  
गुरुः ॥   
अदृश्यरूपं यदिभाण्डसंस्थमदृश्यमप्येव हि भाजनस्थम् ॥   
तिरोहितत्वादुपरिस्थितेन पदार्थरूपेण तदन्तरस्थम् ॥ ७० ॥   
अनर्पितं भाण्डगतांशमेव चेत्समर्पितं चापि न चार्पितं स्यात् ॥   
द्वयोरनुस्यूतनिरन्तरस्थितः प्रसादभावानुपपत्तिकारणात् ॥ ७१ ॥   
शिवार्पिताशेषपदार्थजातौ विलक्षणं यत्तदनर्पितं स्यात् ॥   
न भाण्डसंस्थं न समागतं च न चान्यदित्याचरते हि भक्तिः ॥ ७२ ॥  
शिष्यः ॥   
गुरो शिवार्पितद्रव्यविलक्षणमितीह किम् ॥   
कृपया वद मे स्वामिन् शिवार्पणविदां वर ॥ ७३ ॥   
गुरुः ॥ वृत्तम् ॥   
शिवाश्रमाचारबहिष्कृतं यच्छिवार्पितद्रव्यविलक्षणं तत् ॥   
  
पृ० २६) तदन्तरेणार्पितमेव सर्वं शिवस्य भक्तेः परमप्रभावात् ॥ ७४   
॥  
शिष्यः ॥ वृत्तम् ॥   
पुरा प्रसादात्मतया स्थितस्य पदार्थरूपस्य समर्पणेन ॥   
अनेन का सिद्धिरथोपदिष्टाद्वद प्रभो लिङ्गमुखे यथार्थम् ॥ ७५ ॥  
श्रीगुरुः ॥   
घृतात्मकं यन्नवनीतमाद्यं प्रतापितं वह्निमुखे निजं स्यात् ॥   
यथा तथा लिङ्गमुखार्पितं यद्भवेत्प्रसादात्मकमन्नमाद्यम् ॥ ७६ ॥   
रौप्ये यथाऽऽलोकय शुक्तिकायां लुप्ते स्वयं शिष्यत एव या सा ॥  
तद्वत्प्रसादस्य पदार्थभावे लुप्ते स्वयं शिष्यत एव वस्तु ॥ ७७ ॥   
पदार्थस्य प्रसादत्वं भाव्यपि प्रागभावतः ॥   
न सिध्यति हि यत्प्राच्यं तदेवोपरि सिध्यति ॥ ७८ ॥   
वृत्तम् ॥   
प्रसादभावानुपपत्तिदृष्टमनर्पितं द्रव्यमितीह सिद्धम् ॥   
समर्पितं द्रव्यविलोपशिष्टं प्रसादरूपं भज (भजते तदेव) एतदेव   
॥ ७९ ॥   
शिष्यः ॥   
शिवार्पणं चात्र पदार्थभावविलोप एवेति निरूपितं मे ॥  
  
पृ० २७) अजानवान् व्यक्तमहं महात्मन् वद प्रसादग्रहणं यदेतत् ॥ ८० ॥  
श्रीगुरुः ॥ वृत्तम् ॥   
वक्ष्ये प्रसादग्रहणं सुदुर्लभं भक्त्या शृणुष्वैतदतीवशोभनम् ॥   
उच्छिष्टभावानुपपत्तिरेव या तद्धि प्रसादग्रहणं निरन्तरम् ॥ ८१ ॥   
शिष्यः ॥   
उच्छिष्टशब्देन किमुच्यतेऽत्र सत्यार्थमेतस्य वद प्रभो मे ॥   
श्रीगुरुः ॥   
भुक्त्वाऽवशिष्टं शृणु यन्निषिद्धमुच्छिष्टमित्येष हि (इत्येव हि)   
लोकवादः ॥ ८२ ॥  
शिष्यः ॥   
तर्हि त्वयास्यानुपपत्तिरुक्ता निषिद्धभूतस्य विभो किमेतत् ॥   
आदानमित्येव शिवोपभुक्तप्रसादरूपस्य वदस्व सत्यम् ॥ ८३ ॥  
श्रीगुरुः ॥   
नोच्छिष्टभावो न निषिद्धभावः साक्षात्प्रसादे परमे पवित्रे ॥   
भोगे प्रसादस्य ऋतं शृणु त्वं भुक्ते च तस्मिन्न हि सम्भवोऽस्ति ॥ ८४ ॥   
प्रसाद उच्छिष्टनिषिद्धभावो घटेत चेन्नैव भवेत्प्रसादः ॥   
अभावतश्चास्य न चास्ति लिङ्गं गुरुर्नचास्ति क्रमतो निपातः ॥ ८५ ॥  
  
पृ० २८) शिष्यः ॥   
मैवं निरूपय विभो न निषिद्धमाहुर्भुक्तं शिवेन परमं यमिमं   
प्रसादम् ॥  
नोच्छिष्टमप्यथ निषिद्धधियाऽऽत्मभुक्तं यद्यस्ति तस्य कतिचित्   
घटयन्ति दोषम् ॥ ८६ ॥  
गुरुः ॥ वृत्तम् ॥   
प्रागात्मदोषमपनीय शिवप्रसादं पश्चान्न भोक्तुमयमर्हति चेति वेदः   
॥   
रोगी स्वरोगमपनीय पुरा न पश्चाद्भैषज्यमत्तुमयमर्हति चेति तद्वत् ॥   
८७ ॥   
रोगार्थमौषधं सेव्यं दोषार्थं चात्मनस्तथा ॥   
सेव्यः शिवप्रसादोऽयमिति शैवी परा स्थितिः ॥ ८८ ॥   
वृत्तम् ॥   
आत्मोपभोगात्प्रथमं प्रसादरूपं यदि स्यात्तमपि प्रशस्तम् ॥  
लिङ्गार्पितं प्राथमिकं स्वभोगान्नोचेत्स्वभुक्तं विनिषिद्धमेव ॥ ८९ ॥   
शिष्यः ॥ वृत्तम् ॥   
नेत्थं प्रभो केचन लिङ्गभुक्तमप्यात्मजिह्वेन्द्रियदूषितं चेत् ॥   
  
पृ० २९) उच्छिष्टभावं वज्रतीति लोके तस्य प्रसादस्य निषेधमाहुः ॥ ९०   
॥  
गुरुः ॥ वृत्तम् ॥   
पञ्चभिरिन्द्रयकरणैर्भुक्तानां स्वात्मभोगविषयाणाम् ॥   
एकं तत्रोच्छिष्टं शेषं नोच्छिष्टमित्यसद्वादः ॥ ९१ ॥   
उच्छिष्टं चेत्सर्वं चोच्छिष्टं भुक्तमिन्द्रियैः सकलैः ॥   
नोच्छिष्टं चेत्सर्वं नोच्छिष्टं भुक्तमिन्द्रियैः सकलैः ॥ ९२ ॥   
वृत्तम् ॥   
असंस्कृतात्मेन्द्रियभूतकायैरलिङ्गिभिः स्वार्थपरैः सकामैः ॥   
दृष्टं श्रुतं स्पृष्टमथोपभुक्तं घ्राताद्यमुच्छिष्टमिति प्रसिद्धम्   
॥ ९३ ॥   
अतीन्द्रियैरविषयैरकामैः षट्स्थलात्मभिः ॥  
यद्भुक्तं तद्धि नोच्छिष्टं न निषिद्धं न दूषितम् ॥ ९४ ॥  
  
पृ० ३०) शिष्यः ॥ वृत्तम् ॥   
अतीन्द्रियत्वादिगुणैरुपेतास्ते के मम ब्रूहि दयापयोधे ॥  
गुरुः ॥   
कृतार्थ वक्ष्ये परमं रहस्यं कस्याप्यनुक्तं तव भक्तिभाजः ॥ ९५ ॥   
अतीन्द्रियत्वादिगुणोपपन्ना भक्तादयः षट्स्थलवर्तिनः स्युः ॥  
समर्पितात्मेन्द्रियगोचरत्वादाचारलिङ्गादिषु कामवर्ज्याः ॥ ९६ ॥  
शिष्यः ॥   
देह आत्मा विभो प्राण इन्द्रियं विषयस्ततः ॥   
तृप्तिश्चेति षडेतैर्हि मूर्तं कथमतीन्द्रियम् ॥ ९७ ॥  
श्रीगुरुः ॥ वृत्तम् ॥   
आचारोऽयं देह आत्मा गुरुस्तत्प्राणो लिङ्गं स्याच्चरश्चेन्द्रियं हि ॥   
प्रासादोऽसौ गोचरो यन्महत्स्यात्तृप्तिः साक्षात्षट्स्थलब्रह्ममूर्तिः ॥ ९८   
॥  
आचाराह्वयलिङ्गमस्य वपुरात्मा गौरवं लिङ्गकं प्राणः   
स्याच्छिवलिङ्गमिन्द्रियसमूहस्तद्वदेव स्वयम् ॥   
प्रोक्तं यच्चरलिङ्गमेष विषयप्रासादलिङ्गं तथा   
तृप्तिः षट्स्थलरूपिणस्तव किमाचक्षे महालिङ्गकम् ॥ ९९ ॥  
  
पृ० ३१) शिष्यः ॥   
उक्तमाचारलिङ्गादि षड्विधं भवता पुरा ॥   
स्वात्मानुष्ठेयरूपत्वाद्वद कारुणिकोत्तम ॥ १०० ॥  
गुरुः ॥   
भूतिः स्नानं त्रिपुण्ड्राङ्कं रुद्राक्षाणां तु धारणम् ॥   
आचारलिङ्गमाचार्यैः प्रोक्तमाचारतः सदा ॥ १०१ ॥   
मूलपञ्चाक्षरी विद्या प्रणवेन षडक्षरी ॥   
आज्ञासिद्धो महामन्त्रो गुरुलिङ्गमिहोच्यते ॥ १०२ ॥   
स्वाङ्गस्थमिष्टमचलं करपीठे समाहितम् ॥   
मूलमन्त्रार्थविषयं शिवलिङ्गमुदीर्यते ॥ १०३ ॥   
अर्चनार्पणसद्भावकियारूपं त्रिसाधनम् ॥   
उपचारैरुपेतं यच्चरलिङ्गं तदुच्यते ॥ १०४ ॥   
क्रियाकलापविस्तारपरिणामोदितं फलम् ॥   
यद्वस्तु तत्प्रसादाख्यं लिङ्गमित्यभिधीयते ॥ १०५ ॥   
आदानसेवनावाप्ततृप्तिरूपं निरन्तरम् ॥   
सुखं निरुपमं नित्यं तन्महालिङ्गमिष्यते ॥ १०६ ॥  
शिष्यः ॥   
स्वात्मानुष्ठेयरूपत्वात्प्रोक्तं षट्स्थलमादितः ॥  
निरुक्तिरुच्यतामत्र षण्णामेषां स्वरूपतः ॥ १०७ ॥  
  
पृ० ३२) गुरुः ॥   
अनात्मात्मेत्युभे तत्वे वेदितव्ये विवेकतः ॥   
अनात्मरूपो देहादिरात्मा तद्व्यतिरिच्यते ॥ १०८ ॥   
अनात्माचारो नाचार (स्तमनाचारमन्तरा) ईरितः समलः सुखम् ॥   
देहादिधर्मो ह्यज्ञानलक्षणो लौकिको जडः॥  
अनात्माचारतत्वज्ञैरनाचारः प्रकीर्तितः ॥ १०९ ॥   
आत्माचारो ह्यदेहादिधर्मः सुज्ञानलक्षणः ॥   
अलौकिकः स्यादजडः सद्भिराचार आदृतः ॥ ११० ॥   
भूतिः परानुभूतिर्हि स्नानं तत्रावगाहनम् ॥   
त्रिपुण्ड्रं त्रिगुणाभावो ह्यलिङ्गं लिङ्गमेव तत् ॥ १११ ॥   
मनोमुखानि चाक्षाणि रुद्राक्षाणि विधाय वै ॥  
चतुर्दश क्रमाद्धार्याण्येतद्रुद्राक्षधारणम् ॥ ११२ ॥  
पञ्च षड्विधतत्वानि (क्षीयन्त च)नाक्षरन्ते समासतः ॥  
यस्यां पञ्चाक्षरी सा चेत्स्वयमेव षडक्षरी ॥ ११३ ॥  
अङ्गमात्मा शिवो लिङ्गमिष्टमादृतमात्मनः ॥   
समाधिः करणानां तत्करपीठमुदाहृतम् ॥ ११४ ॥   
समाहितत्रिकरणक्रियायां या व्यवस्थिता ॥   
सा सा समर्चना नित्यं समर्पणमपि स्वयम् ॥ ११५ ॥   
  
पृ० ३३) अर्चनार्पणयोगेऽस्मिन्सुखैकघनलक्षणा ॥   
या वृत्तिर्विमला भाति सैव शैवी प्रसन्नता ॥ ११६ ॥   
प्रसन्नतावकाशोऽयमादत्तः(मानन्दः) प्राणिनः परः ॥  
महत्येष पदे स्वीये स्वयमेव महीयते ॥ ११७ ॥  
शिष्यः ॥   
निरुक्तं युक्तियुक्तं यदुक्तं व्यक्तं त्वया विभो ॥   
विज्ञातवानहं तेषामनुबन्धं वदस्व मे ॥ ११८ ॥  
गुरुः ॥   
धारणं भूतिरुद्राक्षाणां तथाचारलिङ्गकम् ॥   
आचारलिङ्गसम्बन्धि गुरुलिङ्गमिति स्मृतम् ॥ ११९ ॥   
गुरुलिङ्गेन यद्दृष्टं शिवलिङ्गमितीरितम् ॥   
शिवलिङ्गमुखं यत्तच्चरलिङ्गमुदाहृतम् ॥ १२० ॥   
चरलिङ्गोपलब्धं यत्तत्प्रसादाख्यलिङ्गकम् ॥  
प्रसादग्राहकं साक्षान्महालिङ्गमिहोच्यते ॥ १२१ ॥  
शिष्यः ॥   
लिङ्गषट्स्थलमाख्यातं स्वानुबन्धं त्वया विभो ॥   
अङ्गषट्स्थलमेतेषां भक्तादिकमिहोच्यताम् ॥ १२२॥  
  
पृ० ३४) गुरुः ॥ वृत्तम् ॥ भक्तो ह्यात्मविभेदतः पृथगसावात्मा   
महेशाश्रयान्माहेशः स्वधिया(सुधियः) प्रसादत उतायं स प्रसादी   
ततः ॥   
प्राणो लिङ्गमितः प्रतिष्ठितमतिः स्यात्प्राणलिङ्गी स्वतः   
स्वप्राणार्पणकौशलेन शरणस्त्वैक्यो ह्यभेदे पदे ॥ १२३ ॥   
भक्तो देहादिहानाद्भवति तदचलश्चेत्स माहेश्वरोऽयं   
नैश्चल्याच्चित्तशुद्धिर्यदि भवति स एष प्रसादी ततोऽसौ ॥   
जीवात्माभावबुद्धिर्भवति यदि स हि प्राणलिङ्गी शिवत्वं सत्यं   
चेत्सोऽयमात्मा शरण उभयभावो न च स्याच्छिवैक्यः ॥ १२४ ॥   
भक्तश्चेदिह लोकधर्मरहितो माहेश्वरो यद्यपि   
त्यक्तान्याश्रयकाम्यचारविषयः(काम्यकर्मविषयः) प्रायः प्रसादी   
तथा ॥   
व्याधिक्लेशविवर्जितो मरणदूरप्राणलिङ्गी  
  
पृ० ३५) परो न स्याच्चेच्छरणः परं यदि न च श्रीमच्छिवैक्यो भवेत् ॥   
१२५ ॥  
पृथ्व्यङ्गं चेद्भयं पार्थिवमिह न पयोऽङ्गं तदीयं न   
चाग्निर्नाग्नेयं वायुरङ्गं यदि न भवति वायव्यमङ्गं नभश्चेत् ॥   
नाकाशाद्भीतिरात्मा यदि भयमपरं नात्म्यमेवं षडङ्गं   
भक्ताद्यैक्यं तमेतेष्वहरहरनुतिष्ठ त्वमत्रैव निष्ठः ॥ १२६ ॥   
नमः शिवाय सोमाय षट्स्थलब्रह्ममूर्तये ॥   
सच्चिदानन्दरूपाय स्वानुभूतिकलात्मने ॥ १२७ ॥   
श्रीमद्विभूतिरुद्राक्षधारणारूपिणे सदा ॥   
नमोऽस्त्वाचारलिङ्गाय भक्त्या भक्तस्थलाङ्गिने ॥ १२८ ॥   
धृतश्रीमत्सदाचारमूर्तये स्वात्मनिष्ठया ॥   
माहेश्वराङ्गिने साक्षाद्गुरुलिङ्गाय ते नमः ॥ १२९ ॥   
गुरुप्रसन्नताद्वारदृष्टमन्त्रार्थरूपिणे ॥   
सावधानप्रसाद्यङ्गिशिवलिङ्गाय ते नमः ॥ १३० ॥   
शिवार्चनार्पणाकारक्रियानुभवरूपिणे ॥   
नमस्ते चरलिङ्गाय प्राणलिङ्गिस्थलाङ्गिने ॥ १३१ ॥   
चरमाकाशभूताय क्रियायाः फलरूपिणे ॥   
प्रसादानन्दलिङ्गाय नमस्ते शरणाङ्गिने ॥ १३२ ॥   
प्रसादभोग(सम्प्राप्त)सन्तृप्तिसामरस्यस्वरूपिणे ॥   
ऐक्यस्थलाङ्गिने साक्षान्महालिङ्गाय ते नमः ॥ १३३ ॥   
  
पृ० ३६) नमस्त्वाचारलिङ्गाय सद्योजाताय भूमये ॥  
विभूत्येकप्रकाशाय नकारमनुमूर्तये ॥ १३४ ॥   
नमः सद्गुरुलिङ्गाय वामदेवाय चाम्भसे ॥   
भसिताप्तप्रकाशाय मकारमनुमूर्तये ॥ १३५ ॥   
नमस्ते शिवलिङ्गायाघोररूपाय वह्नये ॥   
भस्मदिग्धप्रकाशाय शिकारमनुमूर्तये ॥ १३६ ॥   
नमस्ते चरलिङ्गाय तत्पुरुषाय च वायवे ॥  
क्षाराभ्यक्तप्रकाशाय वाकारमनुमूर्तये ॥ १३७ ॥   
नमः प्रसादलिङ्गाय ईशान्याकाशरूपिणे ॥   
रक्षालिप्तप्रकाशाय यकारमनुमूर्तये ॥ १३८ ॥   
महालिङ्गाय ते पञ्चब्रह्मणे नम आत्मने ॥   
परभूतिप्रकाशाय ओङ्कारमनुमूर्तये ॥ १३९ ॥   
नमोऽस्त्वाचारलिङ्गाय नमोऽस्त्वाचारलिङ्गिने ॥   
नमस्ते गुरुलिङ्गाय नमस्ते गुरुलिङ्गिने ॥ १४० ॥   
नमस्ते शिवलिङ्गाय नमस्ते शिवलिङ्गिने ॥   
नमस्ते चरलिङ्गाय नमस्ते चरलिङ्गिने ॥ १४१ ॥   
नमः प्रसादलिङ्गाय नमः प्रासादलिङ्गिने ॥   
  
पृ० ३७) नमो महात्मलिङ्गाय नमो माहात्म्यलिङ्गिने ॥ १४२ ॥   
नमो भक्ताङ्गरूपाय नमो भक्ताङ्गरूपिणे ॥   
नमो माहेश्वराङ्गाय नमो माहेश्वराङ्गिने ॥ १४३ ॥   
प्रसाद्यङ्गस्वरूपाय प्रसाद्यङ्गस्वरूपिणे ॥   
प्राणलिङ्ग्यङ्गरूपाय प्राणलिङ्ग्यङ्गरूपिणे ॥ १४४ ॥  
नमस्ते शरणाङ्गाय नमस्ते शरणाङ्गिने ॥   
नम ऐक्याङ्गरूपाय नम ऐक्याङ्गरूपिणे ॥ १४५ ॥   
नमः शिवाय लिङ्गाय (सोमाय) लिङ्गाङ्गपदरूपिणे ॥   
ज्योतिःकर्पूरसंयोगपरनिर्वाणहेतवे ॥ १४६ ॥  
श्रीगुरुः ॥ वृत्तम् ॥   
आचारलिङ्गादिभिरेव षड्भिः षडङ्गयुक्तैर्विगताङ्गसङ्गैः ॥   
तैर्भुक्तमन्नादिसमस्तवस्तु प्रसादरूपं स्वत एव सिद्धम् ॥ १४७ ॥   
अथ प्रसादम् उच्छिष्टमिति भ्रान्न्तिमती मतिः ॥   
लौकिकानामभक्तानां जायते सुदृढा भुवि ॥ १४८ ॥   
मुसलोलूखलचुल्लीघटेक्षुतिलयन्त्रमुखसमुद्भूतम् ॥   
न किमपि दूष्यति लोके दूष्यति गुरुलिङ्गजङ्गममुखोत्थम् ॥ १४९ ॥  
  
पृ० ३८) प्रसादभोगसम्प्राप्तावन्तरायो महानयम् ॥   
भवेत्प्रसादभोक्तृर्णां सूतकद्वयसङ्गमः ॥ १५० ॥  
वृत्तम् ॥   
ओदनसूतकमादावन्ते चोच्छिष्टसूतकद्वितयम् ॥   
हित्वा शिवप्रसादं भुनक्ति यस्स प्रसादवान्भवति ॥ १५१ ॥   
सूतकं पातकं प्रोक्तं पातकं किल्बिषं महत् ॥   
तस्मात्सूतकमाद्यन्तं हित्वा भोगं समाचरेत् ॥ १५२ ॥   
उच्छिष्टं चेत्प्रसादो न प्रसादश्चेद्विचारतः ॥   
नचान्यं भवतीत्येवं ज्ञात्वा भोगं समाचरेत् ॥ १५३ ॥   
अन्नमेव प्रसादः स्यात्प्रसादः सोपभोगतः ॥   
उच्छिष्टं भवतीत्येतन्न श्रोतव्यमसद्वचः ॥ १५४ ॥   
अन्नोच्छिष्टप्रसादानां विवेकरहितक्रिया ॥   
सा तु त्रयाणामेतेषां भवत्यन्धपरम्परा ॥ १५५ ॥  
शिष्यः ॥ वृत्तम् ॥   
प्रसादभोगो विदितो मया ते प्रसादतः श्रीगुरुलिङ्गमूर्ते ॥  
प्रसादरूपाधिगमाय भूयः प्रसादमाहात्म्यमुदीरयस्व ॥ १५६ ॥  
गुरुः ॥   
महत्वं ते प्रसादस्य प्रवक्ष्यामि समासतः ॥   
प्रसादावाप्तये वत्स समाहितमनाः श्रुणु ॥ १५७ ॥   
प्रसादोऽयमनाद्यन्तोऽविकल्पोऽखण्डसंस्थितः(सञ्ज्ञकः) ॥  
  
पृ० ३९) विशुद्धः शेष इत्येषा प्रसादस्य महत्वता ॥ १५८ ॥  
आद्यन्नमन्तमुच्छिष्टमेताभ्यां रहितत्वतः ॥   
प्रसादोऽयमनाद्यन्तमित्यस्य महिमा खलु ॥ १५९ ॥   
विकल्परूपमन्नादि कल्पितं तदभावतः ॥   
अविकल्पप्रसादोऽयमित्यस्य महिमा खलु ॥ १६० ॥   
खण्डस्सूतकभावो यस्तस्यैवानुपपत्तितः ॥   
अखण्डस्स्यात्प्रसादोऽयमित्यस्य महिमा खलु ॥ १६१ ॥   
उच्छिष्टत्वमशुद्धिर्या तया विरहितत्वतः ॥   
विशुद्धः स्वयमेवायमित्यस्य महिमा खलु ॥ १६२ ॥   
ओदनोच्छिष्टयोर्नाशे शेषितत्वात्स्वभावतः ॥   
प्रसादशेष एव स्यादित्यस्य महिमा खलु ॥ १६३ ॥   
आत्मभुक्तं न चोच्छिष्टं भाजनस्थं न चार्पितम् ॥   
न भाण्डसंस्थितं चान्नमित्यस्य महिमा खलु ॥ १६४ ॥   
भाण्डे च भाजने चैव भोजने च निरन्तरम् ॥   
प्रसादोऽयमनुस्यूतमित्यस्य महिमा सलु ॥ १६५ ॥   
भक्त्या परमया स्वेच्छाक्रियया सोपचारया ॥   
    
पृ० ४०) पदार्थभाव इत्येष इत्यस्य महिमा खलु ॥ १६६ ॥   
प्रसादाष्टकमेतद्यः प्रसादपरया धिया ॥   
पठत्यनुदिनं स स्यात्प्रसादज्ञानवान्पुमान् ॥ १६७ ॥   
इति प्रसादमाहात्म्यं कथितं ते मयाऽनघ ॥   
षट्स्थलात्मकरूपेण प्रसादं तं सदा भज ॥ १६८ ॥   
वृत्तम् ॥   
आचारेण च गुरुणा शिवेन चरमूर्तिना प्रसादेन ॥   
महताऽऽघ्रातं पीतं दृष्टं स्पृष्टं श्रुतं स्मृतं च भज ॥ १६९   
॥   
भोक्तरि भोगे च तथा भोजयितरि भोगसाधके (भोगसाधने) करणे ॥  
एतस्मिन्नपि सकले भज प्रसादं सदात्मरूपेण ॥ १७० ॥  
भाण्डे च बहुधा भिन्ने भाजने च तथैव च ॥  
अभेदप्रतिपत्त्यैव प्रसादं भज सर्वदा ॥ १७१ ॥  
एक एव भवेच्छेषो भाण्डभाजनयोरपि ॥   
इति शेषप्रसादं त्वं भज भावपुरःसरम् ॥ १७२ ॥   
वृत्तम् ॥   
भाण्डो देहो भाजनं चेन्द्रियाणि जीवात्मायं द्रव्यरूपं यदन्नम् ॥   
भक्त्या लिङ्गायार्पयित्वा परस्मै शेषीभूतं तं प्रसादं भजस्व ॥   
१७३ ॥   
शरीरादिपदार्थांश्च दत्वा दानं समर्पणम् ॥   
समर्प्य सोऽहमस्मीति दासोऽहम्भाव उच्यते ॥ १७४ ॥   
  
पृ० ४१) नाहमनात्मा पश्चात्सोऽहं सोऽहं पदस्थ आत्मा साक्षी ॥  
तत्पतिशिवदासोऽहं दासोऽहमिति चरेदुपरि पदे ॥ १७५ ॥   
शब्दब्रह्मज्ञानं निःशब्दब्रह्मसत्क्रिया निष्ठा ॥   
शब्दब्रह्म यदुक्तं निःशब्दब्रह्म तच्चरति तूष्णीम् ॥ १७६ ॥   
भक्तिर्भूतित्रिपुण्ड्राङ्करुद्राक्षाणां (रुद्राक्षाणां तु धारणम्)   
निषेवणम् ॥   
ज्ञानं षडक्षरो मन्त्रो योगो लिङ्गाङ्गसङ्गमः ॥ १७७ ॥   
यो भक्तिज्ञानयोगार्थः स तत्वमसिनिर्णयः ॥   
यो निर्णयः स लिङ्गाङ्गसम्बन्धार्थो न संशयः ॥ १७८ ॥   
मार्गो दर्शयिता द्रष्टा दृक् च दर्शनमप्यतः ॥   
द्रष्टव्यो गतिरित्येभिराचारादुपदिश्यते ॥ १७९ ॥   
मार्ग एव सदाचारो गुरुर्दर्शयिता यतः ॥  
दृष्टाऽऽत्मा दृक् भवेल्लिङ्गं दर्शनं तु चरं स्मृतम् ॥ १८० ॥   
दृष्टव्योऽयं प्रसादः स्यात्प्राप्तिर्महदिहोच्यते ॥   
एवं षडङ्गलिङ्गैक्यस्थलमद्वैतमुत्तमम् ॥   
आश्रित्य षट्स्थलब्रह्मपदे नित्यसुखी भवेत् ॥ १८१ ॥   
  
पृ० ४२) नेति नेतीति नेतीति शेषितं यत्परं पदम् ॥  
निराकर्तुमशक्यत्वात्तदस्मीति सुखी भवेत् ॥ १८२ ॥   
वृत्तम् ॥   
एवं महाकारुणिकः प्रसन्नो गुरुप्रसादस्य महत्वमुक्त्वा ॥   
नातः परं चेति बभूव तूष्णीं परानुभूत्येकसुखस्वरूपः ॥ १८३ ॥   
इत्यादिष्टोऽथ गुरुणा निःशेषच्छिन्नसंशयः ॥   
शिष्यो नत्वा गुरुपदं भक्त्याऽऽप परमं सुखम् ॥ १८४ ॥   
इति प्रसादसद्भावनिरूपणमकारि यत् ॥   
गुरूक्तं मायिदेवार्यप्रभुणा स्वानुभूतितः ॥ १८५ ॥   
जयति परमशैवः स्वात्मविद्याधिदैवः   
कुहकमतविभेदी षट्स्थलब्रह्मवादी ॥   
गुरुपदनिजभक्तः केवलानादिमुक्तः सुचरितशिववर्त्मा मायिदेवो महात्मा   
॥ १८६ ॥   
जय गुरुपदसिद्धे योगिनि प्रेमभूमे गुणगणमणिभूषे निर्गुणे निर्विकारे   
॥   
(पद्यमिदमार्षं)निरतिशयनिजानन्दप्रसादाङ्गलिङ्गानुभवघनसमाधिप्  
राप्तिके मय्युमे त्वम् ॥ १८७ ॥   
उमायै सशिवायै ते सोमाय सशिवाय ते ॥   
युवाभ्यां चैपुरेशाभ्यां नमो भूयो नमो नमः ॥ १८८ ॥   
  
पृ० ४३) उमामहेश्वराकारायाङ्गलिङ्गस्वरूपिणे ॥   
षट्स्थलब्रह्मणे तुभ्यं सोमेशाय नमो नमः ॥ १८९ ॥   
य एतदाचरत्येवं स आचार्यवरो विभुः ॥   
परानुभवसूत्रोक्तं परमार्थं परं पदम् ॥ १९० ॥   
  
इति शिवसिद्धान्ततन्त्रे विशेषार्थप्रकाशके गुरुशिष्यसंवादे   
प्रसादसद्भावनिरूपणं नाम तृतीयाधिकरणं सम्पूर्णम् ॥  
  
पृ० ४४) श्रीगुरुबसवलिङ्गाय नमः ॥   
  
चतुर्थाधिकरणे पट्स्थलब्रह्मपुरश्चणम् ॥  
  
श्रीगुरुबसवलिङ्गाय नमः ॥ अथ षट्स्थलब्रह्मपुरश्चरणम् ॥   
अथातः षट्स्थलब्रह्मपुरश्चरणमादरात् ॥   
प्रवक्ष्यामि विशेषेण शिवसिद्धान्ततन्त्रजम् ॥ १ ॥   
यत्र क्वापि सुखे स्थाने विशुद्धे निरुपद्रवे ॥   
नित्यकृत्यं समाप्याथ परिकल्प्य सुखासनम् ॥ २ ॥  
समन्त्रकं तदुपरि चोपविश्य यथासुखम् ॥   
भक्त्या परमया युक्तः सुखासीनः सुनिश्चलः ॥ ३ ॥  
ध्यात्वा गुरुपदं सम्यग्भूतिमागृह्य (मादाय) शाम्भवीम् ॥  
समाहितमना भूत्वा हित्वाऽन्यां वाचमात्मनः ॥ ४ ॥   
षट्प्राणायामकं कृत्वा बध्वा चाञ्जलिमुद्रिकाम् ॥   
अभिमन्त्र्य सतारेण श्रीमत्पञ्चाक्षरेण च ॥ ५ ॥   
भस्मज्योतिःस्वरूपाय शिवाय परमात्मने ॥   
षट्त्रिंशत्तत्वबीजाय नमः शान्ताय तेजसे ॥ ६ ॥    
इति सञ्चिन्त्य तद्भस्म गृहीत्वा चाभिमन्त्रितम् ॥   
आचारलिङ्गाय नम इत्याद्यैः षड्भिरात्मनः ॥ ७ ॥   
पादयोर्नाभिदेशे च हृदये चानने तथा ॥  
  
पृ० ४५) मस्तके च शिखायां च समभ्युक्ष्य ततः पुनः ॥ ८ ॥   
शिखादिपादपर्यन्तेष्वेषु स्थानेष्वनुक्रमात् ॥  
महालिङ्गाय नम इत्याद्यैरभ्युक्ष्य पूर्ववत् ॥ ९ ॥   
तत उद्धूलनं कुर्याद्विधिवन्मन्त्रपूर्वकम् ॥   
हृदयादिचतुःस्थानेष्वथ नाभौ च पादयोः ॥ १० ॥   
उद्धूलनमन्त्रः ॥   
नमस्ते शिवलिङ्गाय घोररूपाय वह्नये ॥   
भस्मदिग्धप्रकाशाय शिकारमनुमूर्तये ॥ ११ ॥   
इत्यादिभिश्चतुर्भिस्तु हृदयादिष्वनन्तरम् ॥   
नमस्सद्गुरुलिङ्गायेत्यादिभिर्नाभिपादयोः ॥   
समुद्धूल्य ततः स्नानं प्रकुर्वीत समन्त्रकम् ॥ १२ ॥   
भूतिः परानुभूतिश्चेत्याद्यैः स्नात्वा च भस्मना ॥   
त्रिपुण्ड्रधारणं कुर्याद्भस्मना सजलेन च ॥ १३ ॥   
जलेन मिश्रिता भूतिरग्निष्टोमात्मिका शुभा ॥   
शिवशक्तिमयी धार्या त्रिपुण्ड्रेण त्रिधाऽऽत्मना ॥ १४ ॥   
कृत्वेवं जलमिश्रं तु समुद्धृत्य षडक्षरीम् ॥   
धारयेत्तत्रिपुण्ड्रं तु मन्त्रेणानेन मन्त्रितम् ॥ १५ ॥   
त्रिपुण्ड्रं त्रिगुणं त्र्यात्मा त्रितत्वं त्रितनु त्रिदृक् ॥  
त्रिकालश्च त्रिमूर्तिश्च त्रिमात्रा च त्रिधा त्रिधा ॥ १६ ॥   
  
पृ० ४६) इति धृत्वा त्रिपुण्ड्रं तु रुद्राक्षान् धारयेत्ततः ॥  
मनोमुखानि चाक्षाणीत्यादिपूर्वोदितैः क्रमात् ॥ १७ ॥   
रुद्राक्षं धारयित्वाऽथ लिङ्गाङ्गात्मवपुः स्मरेत् ॥   
भूतिस्नानं त्रिपुण्ड्राङ्कं रुद्राक्षाणां तु धारणम् ॥ १८ ॥   
इत्यादिभिस्तु पूर्वोक्तैर्लिङ्गाङ्गस्थलबोधिभिः ॥   
आदौ स्थलद्वयं स्मृत्वा द्वितीयेऽथ जपेन्मनुम् ॥   
अस्य श्रीषट्स्थलब्रह्मषडक्षरमहामनोः ॥ १९ ॥   
परब्रह्म ऋषिः शैवी गायत्रीच्छन्द उच्यते ॥   
देवतास्य शिवः साक्षाच्छक्तिर्माहेश्वरी मता ॥ २० ॥   
बीजं मायासबिन्दूक्तं शिवाग्निद्वयसंयुतम् ॥   
कीलकं शिववह्निभ्यां चतुर्दशकलान्वितम् ॥ २१ ॥   
सबिन्दुकं समाख्यातं विनियोगोऽथ कथ्यते ॥   
ममाहं सति देहे तु षडूर्म्यादिनिवृत्तये ॥ २२ ॥   
षट्स्थलब्रह्मनिर्वाणसुखसम्पदवाप्तये ॥   
षडक्षरमनोर्जाप्यं करिष्ये शिवयाजिकम् ॥ २३ ॥  
वृत्तम् ॥   
षट्शतसहस्रसङ्ख्याजपरूपोऽयं षडक्षरो मन्त्रः ॥   
षट्स्थलब्रह्मस्वरूपः शिव एव सोऽहमिति निष्ठा ॥ २४ ॥  
षट्स्थलरूपिणि परमे ब्रह्मणि रुद्रानले जुहोमि सदा ॥   
आहुतिमेनां भक्त्या षडक्षरीं षट्सहस्रजपसङ्ख्याम् ॥ २५ ॥   
  
पृ० ४७) वृत्तम् ॥   
प्रभाववृद्ध्यर्थमिमां महाहुतिं षडक्षराख्यां तव रुद्रवह्नौ ॥   
षडक्षरब्रह्मपरस्वरूपिणि ताभिः प्रसन्नोभव जुह्वतो मे ॥ २६ ॥   
एवं विज्ञापनं कृत्वा नत्वा गुरुपरम्पराम् ॥   
शिवाद्यात्मान्तसंशुद्धां शिवविद्यार्थपारगाम् ॥ २७ ॥   
गुरुं षडक्षरीविद्यारूपिणं षट्स्थलात्मकम् ॥   
स्वीयं गुरुपदं सिद्धं नत्वा न्यासं समाचरेत् ॥ २८ ॥   
अङ्गुष्ठादिकनिष्ठान्तं करयोः पञ्चशाखिनोः ॥   
मध्यतः प्रणवं चाथ विन्यसेदक्षरं क्रमात् ॥ २९ ॥   
शिखामूर्ध्वललाटेषु त्दृदि नाभौ पदद्वये ॥   
पुनः षडक्षरेणैव षडङ्गं विन्यसेत्क्रमात् ॥ ३० ॥   
नमः स्वाहावषड्वौषट् हुम्फडन्तं हृदादिकम् ॥   
चतुर्थीसंयुतं भूय ओङ्कारायेति पूर्वकम् ॥ ३१ ॥   
विन्यस्यात्मार्पणायैव विनियुज्य पुनस्ततः ॥   
नमः शिवाग्निबीजाय हराय परमात्मने ॥ ३२ ॥   
ओङ्कारमन्त्ररूपाय मूलपञ्चाक्षरात्मने ॥   
ओङ्कारवदना देवी नमःकारभुजद्वया ॥ ३३ ॥   
शिकारमध्यमा (चैव) देहा वायकारपदद्वया ॥   
  
पृ० ४८) पञ्चाक्षरी परा विद्या सतारा लिङ्गरूपिणी ॥   
शिवमन्त्राभिधा शैवी ममाङ्गेऽधिष्ठिता सदा ॥ ३४ ॥   
षट्स्थलब्रह्मरूपिणि षडक्षरि मन्त्रदेवते जननि ॥   
षट्स्थलभक्तिप्रसादपरमसुखैकप्रदे नमस्तुभ्यम् ॥ ३५ ॥  
इत्यनुज्ञां तया लब्ध्वा जपेत्पञ्चाक्षरीं शिवाम् ॥   
सतारां षट्स्थलब्रह्मरूपिणीं श्रीषडक्षरीम् ॥ ३६ ॥   
विद्या चतुर्विधा शैवी परा पश्यन्ती मध्यमा ॥   
वैखरी चेत्यर्थवर्णपदवाक्यप्रभेदतः ॥ ३७ ॥   
ओमर्थोनादियान्तः स्याद्वर्णस्तत्र द्वयं त्रयम् ॥   
पदं भवेत्तत्समष्टिर्वाक्यमित्यभिधीयते ॥ ३८ ॥   
अर्थरूपा परा विद्या पश्यन्ती वर्णरूपिणी ॥   
मध्यमा पदरूपा स्याद्वैखरी वाक्यरूपिणी ॥ ३९ ॥   
अर्थो मनोभवो वर्णो दृग्भवो वाग्भवं पदम् ॥   
वाक्यं वपुर्भवन्तेषु मनोदृग्वाग्वपुष्वतः ॥ ४० ॥   
लक्षणं क्रमशो ज्ञेयं मनो मननलक्षणम् ॥   
दृग्विलोकनचिह्नं स्याद्वाग्वचोमात्रलक्षणम् ॥ ४१ ॥   
ताल्वोष्ठरसनायोगलक्षणं वपुरुच्यते ॥   
मानसी चाक्षुषी जात्या वाचिकी वापुषी परा ॥ ४२ ॥   
  
पृ० ४९) पश्यन्ती मध्यमाचेति वैखरीत्युच्यते क्रमात् ॥ ४३ ॥   
वृत्तम् ॥ प्राणायामसुगन्धिगन्धवह एषोऽन्तः समाधिस्थितः प्राणो   
घ्राणहृषीकतो बहिरनात्माचारमर्थं विना ॥   
जाप्ये कर्मणि शाम्भवे परमया भक्त्या स्वभक्तिस्थले नित्यं वर्तत   
आत्मचारचरिताचाराख्यलिङ्गं भजन् ॥ ४४ ॥   
सरसषडक्षरमन्त्रस्वरूपगुरुलिङ्गभजननिष्ठात्मा ॥   
निरुतं निजजिह्वायां चरति हि माहेश्वरस्थले जाप्यम् ॥ ४५ ॥   
अनिमिषचक्षुर्भूत्वा शिवलिङ्गं स्वेष्टरूपमवधानात् ॥   
विलोकयन् जपति सदा स्वयं प्रसादिस्थले भजनशीलः ॥ ४६ ॥   
त्वगिन्द्रियद्वारविराजमानं लिङ्गं चरं स्पर्शनजाप्ययोगात् ॥   
भजन् सदा स्वानुभवैकवेद्यं स प्राणलिङ्गिस्थल एष आस्ते ॥ ४७ ॥   
मन्त्रोच्चारणशब्दामृतमयजाप्यप्रसादघनलिङ्गम् ॥   
श्रोत्रेन्द्रियमुखशरणस्थलवर्ती भजति (जपति) परिणतानन्दः ॥ ४८   
॥   
मन्त्रार्थरूपमहदाह्वयलिङ्गसेवां कुर्वन्मनस्यहरहर्मननप्रबोधात् ॥  
  
पृ० ५०) (अन्यं न किञ्चिदपि वेत्ति हि सामरस्यादैक्यस्थले जपसमाधिरिति   
स्थितोऽयम्) ऐक्यस्थले महितसम्भृतसामरस्ये जाप्यं जपत्वनुपमं   
महनीयमन्त्रम् ॥ ४९ ॥  
यत्र मरुत्तत्र मनो यत्र मनस्तत्र च मरुदुपयोगः ॥   
अत्र षडक्षरपवनं कृत्वा प्रीत्यैव षट्स्थली जपति ॥ ५० ॥   
चित्कान्ताधरसेवनं जपविधावालिङ्गनं गाढता बन्धः   
पाणिहतक्षतं गणनरेखैर्वाक्यविक्षेपणम् ॥   
संरभः सुरतक्रिया समुचिता शय्या हि पद्मासनं सल्लापः   
शनकैरुदीरितमनः पञ्चाक्षरीसङ्गमे ॥ ५१ ॥   
रमते मामहोरात्रं परा विद्या पराङ्गना ॥   
नावकाशो मया रन्तुं तव माये पराङ्गने ॥ ५२ ॥   
एवं जपरतिक्रीडासमाधौ परया सह ॥   
विद्यायां रमते नित्यं मायां हेयां श्ववद्रहेत् ॥ ५३ ॥   
इत्यनेन निरुक्तेन वीरमाहेश्वरं मतम् ॥   
जपं षट्शतसाहस्रं ततः षष्ठिसहस्रकम् ॥ ५४ ॥   
तर्पयित्वा षट्सहस्रं हुत्वा चाग्नौ शिवात्मके ॥   
षट्शतं भोजयित्वा तु शैवानां षट्स्थलात्मनाम् ॥ ५५ ॥   
षष्टिं वा शक्तितः षड् वा महान्तं चैकमेव वा ॥   
  
पृ० ५१) षडङ्गलिङ्गसंयुक्तं षट्स्थलब्रह्मरूपिणम् ॥ ५६ ॥   
पूजयेत्स्वर्णवस्त्रालङ्कारमुख्यानुलेपनैः ॥   
बहुनोक्तेन किं भक्त्या परया स्थिरया सह ॥ ५७ ॥   
जपे च तर्पणे होमे भोजने पूजनेऽपि च ॥   
यथाकालं यथाशक्ति यथाप्रीति यथाविधि ॥ ५८ ॥   
यथोचितं कृतं यत्तत्सम्पूर्णं सफलं शिवे ॥   
अतो जपविधेरूर्ध्वं सिद्धिं सञ्चिन्तयेन्मनोः ॥ ५९ ॥   
सिद्धसुदिव्यषडक्षरमन्त्रोऽहं गुरुकृपाबलादस्मि ॥  
तत्सर्वमनुष्ठानं कृताकृतं गुरुपदार्पितं चास्तु ॥ ६० ॥   
षट् षट् सङ्ख्याका ये षडूर्मिषड्भावषडरिवर्गाद्याः ॥   
षट्स्थलरूपषडक्षररुद्राग्नौ भस्मसात्कृताः सन्तु ॥ ६१ ॥  
अयं षट्कोशिको देहः षट्स्थलब्रह्मतेजसि ॥  
षडक्षरप्रभावेण विलीनोऽस्तु मम प्रभो ॥ ६२ ॥   
वृत्तम् ॥   
पञ्चाक्षरामृतरसायनकल्पसेवां पञ्चानन त्वदुपदेशविधानलब्धाम्   
॥   
पञ्चत्वजन्ममरणादिनिवारणाय पञ्चार्थसिद्धिघटनाय ममेह कुर्वे ॥   
६३ ॥   
नमः शिवायेति शिवं प्रपद्ये शिव प्रसीदेति शिवं प्रपद्ये ॥   
शिवात्परं नेति शिवं प्रपद्ये शिवोऽहमस्मीति शिवं प्रपद्ये ॥ ६४ ॥   
  
पृ० ५२) एवं समाप्य विधिवज्जपयज्ञमतः परम् ॥   
स्थलद्वयाच्च पूर्वोक्ताच्छेषं सर्वं समाचरेत् ॥ ६५ ॥   
इत्येतत्षट्स्थलब्रह्मपुरश्चरणमुत्तमम् ॥   
समासादेव कथितं शिवसिद्धान्ततन्त्रजम् ॥ ६६ ॥    
शिष्यः ॥   
गुणातीतरुचिव्याप्तपरमानन्दद प्रभो ॥  
गुरो गुरुपदार्थैकस्वसंवेद्य नमोऽस्तु ते ॥ ६७ ॥   
य एतदाचरत्येवं स आचार्यवरो विभुः ॥   
परानुभवसूत्रोक्तं परमार्थं परं पदम् ॥ ६८ ॥  
इति श्रीशिवसिद्धान्ततन्त्रे विशेषार्थप्रकाशके   
गुरुशिष्यसंवादे षट्स्थलब्रह्मपुरश्चरणं नाम चतुर्थाधिकरणं   
समाप्तम् ॥  
  
पृ० ५३) ॥ पञ्चमाधिकरणे देहावसानम् ॥  
  
अथातः षट्स्थलब्रह्मवर्चसां शिवयोगिनाम् ॥   
देहावसानं तत्कृत्यं प्रवक्ष्यामि विशेषतः ॥ १ ॥   
षडङ्गलिङ्गसंयुक्तषट्स्थलब्रह्मरूपिणाम् ॥   
नैवावसानो देहस्य प्राकृतानामिवात्मनाम् ॥ २ ॥   
पञ्चाक्षरं पञ्चभूतं भूतात्मा प्रणवः पुमान् ॥   
भूतभूतात्मभावेन स्थूलदेहः प्रतीयते ॥ ३ ॥   
शिष्यः ॥   
सूक्ष्मदेहः स्वयं लिङ्गं योगिनां षट्स्थलात्मनाम् ॥   
आचाराद्यात्मको देहो न पृथ्व्याद्यात्मको मतः ॥   
कथमस्यावसानं स्याद्भौतिकस्येव देहिनः ॥ ४ ॥  
गुरुः ॥   
आचारः स्यात्पृथ्वी गुरुरापः शिव उदीर्यते तेजः ॥   
चर एव स्याद्वायुः प्रसाद आकाश इत्युदाह्रियते ॥ ५ ॥   
जीवो महानसौ स्याद्भूतात्मा षट्स्थलात्मनामेषाम् ॥   
भक्तादीनां पृथ्व्याद्यङ्गानामुच्यतेऽत्र तत्वार्थः ॥ ६ ॥   
वृत्तम् ॥   
आधारश्चरतां सतां क्षितिरथाचारः पयः  
  
पृ० ५४) स्याद्गुरुर्बोधो दिव्यसुधारसः परतरं ज्योतिः शिवः पावकः ॥   
बाह्याभ्यन्तरगश्चरो मरुदथाकाशः प्रसादः स्वयं शुद्धः   
कायविवर्जितः खलु महान् जीवः षडङ्गाङ्गिनाम् ॥ ७ ॥  
शिवाद्वैतपरस्यास्य न नाशो नैव जन्म च ॥   
नैव चान्या गतिर्नान्यद्बन्धनं न विमोचनम् ॥ ८ ॥   
अत्रैव लीयते सम्यक्सर्वमात्मतया सतः ॥   
घृतकाठिण्यवत्स्वप्नप्रपञ्चमतिभासवत् ॥ ९ ॥   
प्रत्यङ्गरूपः पृथ्व्याद्यैरुपलक्षणमात्रतः ॥   
कल्पितो हि बहिर्देहः सोऽयमेवावशिष्यते ॥ १० ॥   
तस्यावसानकाले तु शिवक्षेत्रं समाश्रयेत् ॥   
प्रशस्तं प्राहुराचार्याश्चतुराश्रमिणामपि ॥ ११ ॥   
ब्रह्मचारी गृहस्थो वा वानप्रस्थो यतिस्तु वा ॥   
यस्तु लिङ्गाङ्गसंयुक्तः शिवक्षेत्रं समाश्रयेत् ॥ १२ ॥   
लिङ्गं शिवो भवेत्क्षेत्रमङ्गं संयोग आश्रयः॥  
तस्माल्लिङ्गाङ्गसंयुक्तो योऽपि सोऽत्याश्रमी भवेत् ॥ १३ ॥   
अत्याश्रमस्थः कालज्ञः स्वतो धीरमनाः स्वकम् ॥   
देहं विनैव रोगाद्यैः स्वयमन्ते परित्यजेत् ॥ १४ ॥   
प्रथमः खननोपायो द्वितीयो दहनात्मकः ॥   
तृतीयोऽदर्शनोपायः स्वदेहं त्यक्तुमिच्छताम् ॥ १५ ॥   
  
पृ० ५५) पृथ्व्यम्भोऽग्निवाय्वम्बरात्मनां भावतः क्रमात् ॥   
खननं दहनं प्रोक्तमदर्शनमतः परम् ॥ १६ ॥  
स्यादात्माकाशयोर्भावो दर्शनं दहनन्ततः ॥   
वायुपावकयोर्भावः खननं भूमिवारिणोः ॥ १७ ॥   
क्षितौ ब्रह्मा जले विष्णुस्तथा रुद्रो हुताशने ॥   
ईश्वरः पवने तद्वदाकाशे तु सदाशिवः ॥  
जीवे परशिवः साक्षादिति तत्वार्थनिर्णयः ॥ १८ ॥  
आत्माकाशमयस्तद्वद्वायुः प्राणमयो भवेत् ॥   
तेजोमयस्त्वहङ्कारस्तथा जलमयं मनः ॥ १९ ॥   
पृथ्वीमयं शरीरं स्यादित्याहुस्तत्वचिन्तकाः ॥ २० ॥   
धेनुः पृथ्वी जलं क्षीरं तेजो दधि समीरणः ॥   
नवनीतं घृतं व्योम चात्मा परिमलः स्मृतः ॥ २१ ॥   
अदर्शनमतिश्रेष्ठमवियोगोऽङ्गलिङ्गयोः ॥   
तथैव दहनं श्रेष्ठं शिखिकर्पूरयोगवत् ॥   
तयोरभावे खननं श्रेष्ठमित्याहुरागमाः ॥ २२ ॥   
क्षेत्रे तीर्थे तथा होमे जपध्यानसमाधिषु ॥   
यत्र यत्र स्थितो भावः पदे षट्स्थलवर्त्मनाम् ॥ २३ ॥   
तत्र तत्र त्यजेद्देहमाचारादिपदं प्रति ॥   
  
पृ० ५६) आचारार्थं च गुर्वर्थं शिवार्थं च चरार्थकम् ॥ २४ ॥   
प्रसादार्थं तनुत्यागो न त्यागस्तत्समपर्णम् ॥   
क्षेत्रमाचारलिङ्गं स्याद्भक्ताङ्गं क्षितिलक्षणम् ॥ २५ ॥   
तीर्थं हि गुरुलिङ्गं स्यान्माहेशाङ्गाम्बुलक्षणम् ॥   
होमस्तु शिवलिङ्गं स्यात्प्रसाद्यङ्गाग्निलक्षणम् ॥ २६ ॥  
जपश्चराख्यलिङ्गं स्यात्प्राणलिङ्गाङ्गमारुतम् ॥   
ध्यानं प्रसादलिङ्गं स्याच्छरणाङ्गं खलक्षणम् ॥ २७ ॥  
समाधिः स्यान्महालिङ्गमैक्याङ्गं जीवलक्षणम् ॥ २८ ॥   
वृत्तम् ॥   
खननावगाहहवनानशनादिभिरात्मघातको नैव ॥   
शिवशास्त्रोक्तोपायैः स्वयमेव तनुं त्यजेच्छिवे वसति (शिवो भवति) ॥ २९   
॥   
एतेषूपायेषु श्रेष्ठतमोऽयं हि सुखमुखोपायः ॥   
उन्मन्युत्तरयोगे निवृत्तिमार्गे स्वयं तनुत्यागः ॥ ३० ॥   
अथ रोगादिभिर्वापि प्राणलिङ्गाङ्गयोगभाक् ॥   
देहं परित्यजत्यन्तेन स शिवे वसति (शिवो भवति) ध्रुवम् ॥ ३१ ॥  
  
पृ० ५७) बाह्यस्योपाधिमात्रस्य देहस्यैव हि रुग्णता ॥  
नान्तर्देहस्य चिन्मात्रस्येति तत्वविदां स्थितिः ॥ ३२ ॥   
कालज्ञोऽप्ययमात्मीयदेहपातं विलोकयन् ॥   
प्रारब्धपरिपाकान्तं स्थित्वा हित्वा शिवो भवेत् ॥ ३३ ॥   
स्वयमेव परित्यागाद्वरं प्रारब्धपाकतः ॥   
स्वदेहपतनं पक्कफलवद्वृन्तमोचनात् ॥ ३४ ॥   
रोगारोगाद्युपायेन येन केनापि हेतुना ॥   
षडध्वशुद्धियुक्तस्य प्राणलिङ्गाङ्गसङ्गिनः ॥   
देहावसानं यद्यासीत्तस्य नैवान्यथा क्रिया ॥ ३५ ॥  
खनेद्वा भुवि तद्देहं क्षिपेद्वाऽप्सु शिवास्वपि ॥   
दहेद्वा रुद्रवह्नौ तु त्यजेद्वायौ च लोष्टवत् ॥ ३६ ॥   
एतेष्वपि विधानेषु खननं तूत्तमं मतम् ॥  
अदर्शनविधानेन सदृशं व्यवधानतः ॥ ३७ ॥   
देहं प्राणं विनिक्षिप्य लिङ्गे लिङ्गं तदेतयोः ॥  
आदौ दीक्षा कृता शैवी यथा चान्ते तथैव हि ॥ ३८ ॥  
कायलिङ्गोभयोर्योगः प्राणमन्त्रोभयोस्तथा ॥   
प्राणमन्त्रोभयेऽतीते कायलिङ्गोभयं खनेत् ॥ ३९ ॥  
  
पृ० ५८) भूमौ प्रतिष्ठितं लिङ्गं यथा नोत्पाट्यते पुनः ॥   
देहे प्रतिष्ठितं लिङ्गमन्ते नोत्पाट्यते तथा ॥ ४० ॥  
लिङ्गे प्राणे विनिक्षिप्ते लिङ्गिनं तं विनिक्षिपेत् ॥   
वियुक्ते प्रत्यवायः स्याज्जीवमाने यथा तथा ॥ ४१ ॥   
यः प्राणलिङ्गसंलग्नो लिङ्गप्राणी स उच्यते ॥   
तद्देहदहनादेव प्रत्यवायो महान् भवेत् ॥ ४२ ॥   
दग्धस्य दहनं नास्ति पक्वस्य पचनं यथा ॥   
शिवज्ञानाग्निदग्धस्य पुनर्दाहो न विद्यते ॥ ४३ ॥   
शरीरं पार्थिवं बाह्यं लिङ्गं यत्तद्धि पार्थिवम् ॥   
उभयं पार्थिवं तस्माद्गोप्यं रन्ध्रे तु पार्थिवे ॥ ४४ ॥   
पृथ्वी शीर्णा जले मग्ना जलं ग्रस्तं महाग्निना ॥   
वायौ चास्तमितं तेजो व्योम्नि वातो विलीयते ॥  
व्योम चात्मनि चात्माऽसौ स्वीये परशिवे पदे ॥ ४५ ॥  
पार्थिवं पार्थिवे गोप्यमाप्यमाप्ये तु तैजसम् ॥   
तैजसे तत्तदीयं च तत्तदीये स्वभावतः ॥ ४६ ॥   
दहनं चापि रुद्राग्नौ वरं लिङ्गाङ्गसङ्गिनाम् ॥   
  
पृ० ५९) तयोर्विविक्तभावेन यदि किञ्चिन्न शिष्यते ॥   
शिष्यते चेद्वरं भूमौ खननं चाङ्गलिङ्गयोः ॥ ४७ ॥   
अङ्गं शरीरमाख्यातं लिङ्गं स्यात्पार्थिवादि यत् ॥  
ययोः पूर्वोक्तयोरेतदुभयं चोपलक्षणम् ॥ ४८ ॥   
अङ्गशेषो भवेत्कश्चिल्लिङ्गशेषोऽपि कश्चन ॥   
शेषो न दृश्यते यत्र तद्विधानमनुत्तमम् ॥ ४९ ॥   
वृत्तम् ॥   
दग्धेऽपि देहे पुनरङ्गशेषो निक्षिप्यतेऽन्ते भुवि वा जले वा ॥   
तस्माद्विनिक्षेपविधिर्बलीयान् निःशेषभावादपुनर्विधानात् ॥ ५० ॥   
पुनरन्यं प्रवक्ष्यामि पूर्वाचार्यैर्मतैरपि ॥   
अथ कश्चिद्विशेषोऽस्ति निक्षेपादिषु कर्मसु ॥   
प्राणलिङ्गाङ्गसंयोगपराणां मतभेदतः ॥ ५१ ॥   
प्राणप्रयाणकाले तु लिङ्गभोगोपभोगिनः ॥  
अर्पितः सावधानेन स्वलिङ्गे प्राण आहितः ॥ ५२ ॥  
संयोगे च वियोगे च योऽणुमात्रसमर्पणम् ॥  
प्रकुर्यात्स्वेष्टलिङ्गे तु स सायुज्यपदे स्थितः ॥ ५३ ॥  
अभावे भावमासाद्य ह्यस्थाने स्थानमाचरन् ॥  
एतद्वयं विजानाति स सायुज्यपदे स्थितः ॥ ५४ ॥  
यं यं वापि स्मरन् भावं त्यजत्यन्ते कलेवरम् ॥   
  
पृ० ६०) तं तमेवैति तत्वज्ञः सदा तद्भावभावितः ॥ ५५ ॥   
अन्त्यकाले प्रबुद्धो यः सुहृदा बोधितोऽपि वा ॥   
शिवमेकमनुध्यायन् स याति परमं पदम् ॥ ५६ ॥   
यदा शिवात्मकं रूपं ध्यायन् प्राणैर्विमुच्यते ॥  
तदाऽसौ शिवतां याति नान्यां गतिमिति श्रुतिः ॥ ५७ ॥  
न प्राणलिङ्गिनः कालो न लिङ्गप्राणिनस्तथा ॥  
कर्मापि व्यवहारेण काले कर्म प्रसज्यते ॥ ५८ ॥   
कालोचितं विधातव्यं यत्तत्कर्मेति कीर्तितम् ॥   
कालकर्मविपाकेन विना नास्त्यपि किञ्चन ॥ ५९ ॥   
यदा प्राणो वियुक्तः स्यादन्तकालेशरीरतः ॥   
तदा तयोर्वियोगो हि सत्यं बाह्याङ्गलिङ्गयोः ॥ ६० ॥   
वियोगे को विभेदोऽत्र ययोर्ज्ञानविवर्जिते ॥   
विज्ञाते सति संयोगे वियोगस्तद्विपर्यये ॥ ६१ ॥   
वियोगयोगविज्ञाता प्राणात्मा गतवान् यतः ॥   
लिङ्गाङ्गयोर्निर्षेधार्थे विध्यर्थेऽपि विचारतः ॥ ६२ ॥   
न लिङ्गमादौ देहस्य नावसानेऽपि तत्वतः ॥   
मध्ये समागतं भूयो गतं किं चित्रमुच्यताम् ॥ ६३ ॥   
आदौ शस्तं विधानेन यच्छिखासूत्रधारणम् ॥   
तच्छिखासूत्रजहनमन्ते शस्तं यथा तथा ॥ ६४ ॥   
  
पृ० ६१) अतो लिङ्गाङ्गयोरन्ते वियोगो न विरुध्यते ॥   
न च दोषाय कर्तव्येषूत्तरेष्वपि कर्मसु ॥ ६५ ॥   
देहं त्यक्त्वावसानेऽसौ प्राणात्मा प्रविवेश हि ॥   
स्वेष्टलिङ्गे स्वयं तस्माल्लिङ्गदेहाद्वियुज्यते ॥ ६६ ॥   
स्वयं समर्पितप्राणः स्वेष्टलिङ्गे समाहितः ॥   
सुगुप्तः संस्थितस्तस्माल्लिङ्गदेहाद्वियुज्यते ॥ ६७ ॥  
देह एव हि संस्कारयोग्यो ह्यन्ते यथाविधि ॥   
न योग्यं लिङ्गमेतस्माल्लिङ्गमादाय पूजयेत् ॥ ६८ ॥   
लिङ्गस्थितं शिवात्मानं लिङ्गेन सह शुद्धधीः ॥   
समादाय स्वयं पीठे संस्थाप्याहरहर्यजेत् ॥ ६९ ॥  
धारयेद्वा सदा लिङ्गं गुरुणा सह संस्थितम् ॥   
निक्षिप्तस्य न निक्षेपः शिवलिङ्गे शिवात्मनः ॥ ७० ॥   
न दाहोऽपि स्वयञ्ज्योतिर्लिङ्गलीनस्य किं पुनः ॥   
यथा देहस्थमात्मानं गोप्तुं दग्धुं न शक्यते ॥  
  
पृ० ६२) तथा लिङ्गस्थमात्मानमिति तत्वविदां स्थितिः ॥ ७१ ॥   
अगोप्योऽयमदाह्योऽयमक्लेद्योऽशोष्य एव च ॥   
नित्यः सर्वगतः स्थाणुरचलोऽयं सनातनः ॥ ७२ ॥   
विसृष्टस्यैव देहस्य गोपनं दहनं न च ॥   
तस्माल्लिङ्गमुपादेयं हेयो देहः स्वभावतः ॥  
देहं त्यक्त्वैव सायुज्यं शैवमेतीति हि श्रुतिः ॥ ७३ ॥  
वर्तिश्च दीपमूलं च दीपाग्रं चेति तत्वतः ॥  
दृष्टान्तो दृश्यते लोके जीवेशैक्यपदं प्रति ॥ ७४ ॥   
वर्तिः कायो दीपमूलं जीवो दीपाग्र ईश्वरः ॥   
राजसस्तामसः प्रोक्तः सात्विकः क्रमशस्त्रयः ॥ ७५ ॥   
कायो जडो हि जीवः स्यात् जडाजडसमाह्वयः ॥   
अजडः परमेशानस्तयोरैक्यं जडं विना ॥ ७६ ॥   
न भेदो वर्तिसन्त्यागे दीपमूलाग्रयोर्यथा ॥   
न जीवेश्वरयोर्भेदो देहत्यागे तथैव हि ॥ ७७ ॥    
लिङ्गं न निक्षिपेद्भूमौ देहेन सह भक्तिमान् ॥   
निक्षिपेद्यदि मोहेन दोषाय भवति ध्रुवम् ॥ ७८ ॥   
तथापि युक्तं युक्तेषु वियुक्तं कर्म कर्मसु ॥   
  
पृ० ६३) अतो लिङ्गाङ्गयुक्तस्य षट्स्थलब्रह्मवर्चसः ॥ ७९ ॥  
पशूनामिव तस्येह न कुर्यादौर्ध्वदेहिकम् ॥   
नास्ति शावं यतस्तस्य सज्यन्ते सूतकादयः ॥ ८० ॥   
नैवाशौचं प्रसज्येत तत्पुत्रादेर्विशेषतः ॥   
अशुद्धिः क्षणमात्रा चेत्सोऽपि स्नानात्पलायते ॥ ८१ ॥   
न च श्राद्धादिकं कर्म न पिण्डं नोदकक्रिया ॥   
न कुर्यात्पार्वणादीनि शिवभूताय योगिने ॥ ८२ ॥   
अथैनमपि चोद्दिश्य कर्म चेत्कर्तुमीप्सितम् ॥  
कल्याणमेव कुर्वीत शिवभक्तांश्च तर्पयेत् ॥ ८३ ॥   
प्रत्यब्दं च तमुद्दिश्य शिवभक्तांश्च भोजयेत् ॥   
भक्तेभ्यो दत्तमन्नं यद्दत्तमेव शिवाय हि ॥   
गुरुवद्गुरुभार्यायां तत्पुत्रेषु च वर्तयेत् ॥ ८४ ॥  
शिष्यः ॥ वृत्तम् ॥   
गुरुपदषट्स्थलानुभवसूत्रकलापरिपूर्णभक्तिभाग्गुरुपदसत्यचिद्घनप  
रात्मसुखातिशयप्रसन्नसद्गुरुपदशाम्भवप्रहितनामविशिष्टगुणोपपन्न  
विद्गुरुपदचिन्तनस्मृतितिरोहितमस्तु वपुः समारुतम् ॥ ८५ ॥   
लिङ्गं साक्षात्करस्थं हिमकरशिखिवद्वीक्षितुं वीक्षितुं  
  
पृ० ६४) यन्मन्दं मन्दं समन्ताद्घनतरनिजतेजःप्रभावं प्रकुर्वन् ॥   
ज्योतिःस्तम्भाकृतिः सन् वपुरिदमवगृह्णातु शम्भो मदीयं   
प्रारब्धस्यावसाने कृपय सुकृप याचे वरोऽयं ममैवम् ॥ ८६ ॥   
शम्भो शरीरेण सहाहमस्मिन् लिङ्गे त्वदीये परमप्रकाशे ॥  
लीनो यथा स्यां कृपया तथैव प्रायोऽन्त्यकाले कुरु मे वरोऽयम् ॥ ८७ ॥  
स्वयम्प्रकाशे परमात्मलिङ्गे करस्थलस्थे मम देह एषः ॥   
तिरोहितः स्यादिह चित्रहेतौ कृपीटयोनाविव हैमखण्डः ॥ ८८ ॥   
कायः करस्थलं प्रोक्तो जीवः स्यान्नयनस्थलम् ॥   
कायजीवद्वयोस्सन्धिर्लिङ्गमित्यभिधीयते ॥ ८९ ॥   
कर्पूरनिर्मलसुगन्धिशिवाङ्गमस्मिन् विन्यस्तशस्तसहजप्रभदीपरूपम् ॥   
लिङ्गं ममैतदुभयं निजभक्तियोगादन्ते महागुरुपदे प्रविलीनमस्तु ॥ ९०   
॥   
भक्तप्रसादिशरणस्थलवर्तमानेष्वेतेषु च त्रिषु वृषाङ्कपुरःसरेषु   
॥   
पृथ्व्यङ्गपावककलाङ्गनभोङ्गचिह्नेष्वाशास्महे घनतरं   
करुणाप्रसादम् ॥ ९१ ॥   
भक्तस्थलपरिणामो महेश्वरस्थलमुभेस्थले तद्वत् ॥   
  
पृ० ६५) प्रसादिशरणस्थलयोः परिणामः प्राणलिङ्गैक्यः ॥ ९२ ॥   
आचारलिङ्गपरिणामपदं गुरुः स्याच्छैवाख्यलिङ्गपरिणामपदं   
चरःस्यात् ॥   
प्रासादलिङ्गपरिणामपदं महत्स्यादेवं स्थलानि षडिमानि जगाद   
वेदः ॥ ९३ ॥   
आचारलिङ्गशिवलिङ्गमहाप्रसादलिङ्गत्रये त्रिविधमङ्ग इमे निवेद्य ॥   
लिङ्गाङ्गिनः परतरां पदवीमवापुरेतं वृणोमि परमं   
करुणाप्रसादम् ॥ ९४ ॥   
पार्थिवकायो वृषभस्तैजसकायस्तु चन्नवृषराजः ॥  
वैय्यतकायोऽल्लमविभुरित्येषां कायभेद उपदिष्टः ॥ ९५ ॥   
भूम्यम्ब्वग्निमरुद्वियत्सु गुणभेदस्तारतम्यक्रमात्प्रोक्तो मूर्तिविशेषतो   
बहिरथान्तर्लिङ्गमूर्तिः परा ॥   
सूत्रात्मा गुणभेदवर्जिततयाश्ते निर्विकल्पः स्वयमेतेषु   
क्रमतारतम्यरहितो मूर्तावकाशद्वयः ॥ ९६ ॥   
मृत्पिण्डमेघोपलविस्फुलिङ्गवर्तैन्द्रचापास्तनवः क्रमेण ॥   
स्युः पार्थिवायामलतैजसाख्या (वयव्य वै   
व्योमविभेदभिन्नाः)वाय्वन्तरिक्षाह्वयभेदभिन्नाः ॥ ९७ ॥   
  
पृ० ६६) एवं लिङ्गशरीरं स्यात्परनिर्वाणलक्षणम ॥   
तद्भावभावितं साक्षात्तच्चरित्रं पवित्रकम् ॥ ९८ ॥   
गुरुचरशिवमूर्तीनां त्रयाणाममीषां   
निरतिशयकृपावाप्तप्रसादानुभूत्या ॥   
वरपरमरहस्यं श्रीमदाचार्यशिष्योत्तरघनतरसंवादार्थयुक्तं   
मयोक्तम ॥ ९९ ॥   
गुरुचरणं भयहरणं शरणहृदाभरणमात्मसुखकरणम् ॥   
मरणभयादुत्तरणं तरुणारुणकिरणवरणमहमीडे ॥ १०० ॥  
भक्तिमेव परां देहि त्वत्पदे निश्चलां मम ॥   
सोमेश्वर कृपामूर्ते नान्यदिच्छाम्यतःपरम् ॥ १०१ ॥   
यद्वदज्ञातमज्ञातं सर्वं च ज्ञातमन्तरा ॥   
तद्वत्त्वदन्यत्सकलमज्ञातं स्यादुमेश मे ॥ १०२ ॥   
हिताहितं न जानामि यत्किञ्चिदपि भो प्रभो ॥   
त्वमेव वेत्सि तत्सर्वं यद्धितं तत्कुरुष्व मे ॥ १०३ ॥   
एष एव वरोऽस्माकमेतदेव वृणीमहे ॥   
एतदेवादिश स्वामिन्सोमेश्वर निरन्तरम् ॥ १०४ ॥   
कृपालय कृपाराम कृपाकर कृपानिधे ॥   
कृपासिन्धो कृपावेधो कृपाभरण पाहि माम् ॥ १०४ ॥  
  
पृ० ६७) संसारबन्धविच्छेदकर ज्ञानास्वद प्रभो ॥   
श्रीमदैपुरसोमेश नमस्ते षट्स्थलात्मने ॥ १०५ ॥   
इति पूर्वोत्तरभागद्वयसमुचितमेतदभिहितं विहितम् ।   
शिवसिद्धान्तं तन्त्रं शिवानुभवसूत्रमत्र सम्पूर्णम् ॥ १०६ ॥   
य एतदाचरत्येवं स आचार्यवरो विभुः ॥   
परानुभवसूत्रोक्तं परमार्थं परं पदम् ॥ १०७ ॥  
इति श्रीमायिदेवविरचिते शिवसिद्धान्ततन्त्रे विशेषार्थप्रकाशके   
गुरुशिष्यसंवादे देहावसानं नाम पञ्चमाधिकरणं सम्पूर्णम् ॥  
  
  
  
  
  
