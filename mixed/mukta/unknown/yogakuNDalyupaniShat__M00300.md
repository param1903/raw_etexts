+++
"Catalog number" = "M00300"
"Uniform title" = "yogakuṇḍalyupaniṣat"
"Main title" = "yoga upaniṣads with the commentary of śrī upaniṣad brahmayogin"
"Secondary title" = [ "yogakuṇḍalī upaniṣat",]
Commentator = [ "brahmayogin",]
"Alternate name" = [ "śrī upaniṣad brahmayogin",]
Editor = [ "śāstrī mahādeva",]
Subjects = [ "tantric / āgamic literature", "yoga", "upaniṣad", "yogopaniṣad", "yogopaniṣad",]
Publisher = [ "Adyar library and research centre",]
"Publication year" = [ "1920",]
"Publication city" = [ "Madras",]
"Publication country" = "India"
title_iast = "yogakuṇḍalyupaniṣat"
title = "योगकुण्डल्युपनिषत्"

+++
  
  
  
  
योगकुण्डल्युपनिषत्  
  
सह नाववतु- इति शान्तिः  
  
प्रथमोऽध्यायः  
  
वायुजयोपायत्रयम्  
  
हेतुद्वयं हि चित्तस्य वासना च समीरणः ।  
तयोर्विनिष्ट एकस्मिंस्तद्द्वावपि विनश्यतः ॥ १ ॥  
  
तयोरादौ समीरस्य जयं कुर्यान्नरः सदा ।  
मिताहारश्चासनं च शक्तिचालस्तृतीयकः ॥ २ ॥  
  
विवरणम्  
  
योगकुण्डल्युपनिषद्योगसिद्धहृदासनम् ।  
निर्विशेषब्रह्मतत्त्वं स्वमात्रमिति चिन्तये ॥  
  
	इह खलु कृष्णयजुर्वेदप्रविभक्तेयं योगकुण्डल्युपनिषत्   
हठलम्बिकायोगप्रकटनव्यग्रा निर्विशेषब्रह्ममात्रपर्यवसन्ना   
विजयते । अस्याः सङ्क्षेपतो विवरणमारभ्यते ।   
आदाववान्तरवाक्यरूपेण हठयोगमवतारयति-   
हेतुद्वयमित्यादिना । वासनाप्राणरोधाभ्यां चित्तचलनाचलने भवतः ।   
एतदन्यतररोधेऽपि द्वयमपि निरुद्धं भवतीत्यर्थः ॥ १ ॥ तदुपायतया   
मिताहार इत्यादि ॥ २ ॥  
  
प्। ३०८) मिताहारः  
  
एतेषां लक्षणं वक्ष्ये शृणु गौतम सादरम् ।  
सुस्निग्धमधुराहारश्चतुर्थांशावशेषकः ॥ ३ ॥  
  
भुज्यते शिवसम्प्रीत्यै मिताहारः स उच्यते ।  
  
तत्र सुस्निग्धेति ॥ ३-४ ॥  
  
पद्मवज्रासने  
  
आसनं द्विविधं प्रोक्तं पद्मं वज्रासनं तथा ॥ ४ ॥  
  
ऊर्ध्वोरुपरि चेद्धत्ते उभे पादतले यथा ।  
पद्मासनं भेवेदेतत् सर्वपापप्रणाशनम् ॥ ५ ॥  
  
वामाङ्घ्रिमूलं कन्दाधः अन्यं तदुपरि क्षिपेत् ।  
समग्रीवशिरःकायो वज्रासनमितीरितम् ॥ ६ ॥  
  
तत्र पद्मासनलक्षणं तु ऊर्वोरिति ॥ ५-६ ॥  
  
शक्तिचालनं तत्साधनद्वयं च  
  
कुण्डल्येव भवेच्छक्तिस्तां तु सञ्चालयेद् बुधः ।  
स्वस्थानादाभ्रुवोर्मध्यं शक्तिचालनमुच्यते ॥ ७ ॥  
  
तत्साधने द्वयं मुख्यं सरस्वत्यास्तु चालनम् ।  
प्राणरोधमथाभ्यासाद् ऋज्वी कुण्डलिनी भवेत् ॥ ८ ॥  
  
प्। ३०९) किं तच्छक्तिचालनमित्यत्र कुण्डल्येव ॥ ७ ॥ तत्साधनं   
किमित्यत्र तत्साधने इति ॥ ८-१४ ॥  
  
सरस्वतीचालनम्  
  
तयोरादौ सरस्वत्याश्चालनं कथयामि ते ।  
अरुन्धत्यैव कथिता पुराविद्भिः सरस्वती ॥ ९ ॥  
  
यस्याः सञ्चालने नैव स्वयं चलति कुण्डली ।  
इडायां वहति प्राणे बद्ध्वा पद्मासनं दृढम् ॥ १० ॥  
  
द्वादशाङ्गुलदैर्घ्यं च अम्बरं चतुरङ्गुलम् ।  
विस्तीर्य तेन तन्नाडीं वेष्टयित्वा ततः सुधीः ॥ ११ ॥  
  
अङ्गुष्ठतर्जनीभ्यां तु हस्ताभ्यां धारयेद् दृढम् ।  
स्वशक्त्या चालयेद्वामे दक्षिणेन पुनः पुनः ॥ १२ ॥  
  
मुहूर्तद्वयपर्यन्तं निर्भयाच्चालयेत् सुधीः ।  
ऊर्ध्वमाकर्षयेत् किञ्चित् सुषुम्नां कुण्डलीगताम् ॥ १३ ॥  
  
तेन कुण्डलिनी तस्याः सुषुम्नाया मुखं व्रजेत् ।  
जहाति तस्मात् प्राणोऽयं सुषुम्नां व्रजति स्वतः ॥ १४ ॥  
  
तुन्दे तु ताणं कुर्याच्च कण्ठसङ्कोचने कृते ।  
सरस्वत्याश्चालनेन वक्षः स्यादूर्ध्वगो मरुत् ॥ १५ ॥  
  
सूर्येण रेचयेद्वायुं सरस्वत्यास्तु चालने ।  
कण्ठसङ्कोचनं कृत्वा वक्षः स्यादूर्ध्वगो मरुत् ॥ १६ ॥  
  
प्। ३१०) तस्मात् सञ्चालयेन्नित्यं शब्दगर्भां सरस्वतीम् ।  
यस्याः सञ्चालनेनैव योगी रोगैः प्रमुच्यते ॥ १७ ॥  
  
गुल्मं जलोदरप्लीहो ये चान्ये तुन्दमध्यगाः ।  
सर्वे ते शक्तिचालेन रोगा नश्यन्ति निश्चयम् ॥ १८ ॥  
  
	मूलादिबन्धत्रयपूर्वकं सरस्वतीचालनतः वक्षः वक्षसः   
उर्ध्वगो मरुत् स्यात् ॥ १५ ॥ उक्तार्थमेतत् ॥ १६ ॥ यस्मादेवं तस्मात् ॥ १७##-  
  
प्राणायामभेदाः  
  
प्राणरोधमथेदानीं प्रवक्ष्यामि समासतः ।  
  
प्राणश्च देहगो वायुरायामः कुम्भकः स्मृतः ॥ १९ ॥  
  
स एव द्विविधः प्रोक्तः सहितः केवलस्तथा ।  
यावत् केवलसिद्धिः स्यात् तावत् सहितमभ्यसेत् ॥ २० ॥  
  
सूर्योज्जायी शीतली च भस्त्री चैव चतुर्थिका ।  
भेदैरेव समं कुम्भो यः स्यात् सहितकुम्भकः ॥ २१ ॥  
  
सूर्यकुम्भकः  
  
पवित्रे निर्जने देशे शर्करादिविवर्जिते ।  
धनुःप्रमाणपर्यन्ते शीताग्निजलवर्जिते ॥ २२ ॥  
  
पवित्रे नात्युच्चनीचे ह्यासने सुखदे सुखे ।  
बद्धपद्मासनं कृत्वा सरस्वत्यास्तु चालनम् ॥ २३ ॥  
  
प्। ३११) दक्षनाड्या समाकृष्य बहिष्ठं पवनं शनैः ।  
यथेष्टं पूरयेद्वायुं रेचयेदिडया ततः ॥ २४ ॥  
  
कपालशोधने वापि रेचयेत् पवनं शनैः ।  
चतुष्कं वातदोषं तु कृमिदोषं निहन्ति च ॥ २५ ॥  
  
पुनः पुनरिदं कार्यं सूर्यभेदमुदाहृतम् ।  
  
चतुष्कं चतुर्विधम् ॥ २५-४२ ॥  
  
उज्जायीकुम्भकः  
  
मुखं संयम्य नाडीभ्यामाकृष्य पवनं शनैः ॥ २६ ॥  
  
यथा लगति कण्ठात्तु हृदयावधि सस्वनम् ।  
पूर्ववत् कुम्भयेत् प्राणं रेचयेदिडया ततः ॥ २७ ॥  
  
शीर्षोदितानलहरं गलश्लेष्महरं परम् ।  
सर्वरोगहरं पुण्यं देहानलविवर्धनम् ॥ २८ ॥  
  
नाडीजलोदरं धातुगतदोषविनाशनम् ।  
गच्छतस्तिष्ठतः कार्यमुज्जाय्याख्यं तु कुम्भकम् ॥ २९ ॥  
  
शीतलीकुम्भकः  
  
जिह्वया वायुमाकृष्य पूर्ववत् कुम्भकादनु ।  
शनैस्तु घ्राणरन्ध्राभ्यां रेचयेदनिलं सुधीः ॥ ३० ॥  
  
गुल्मप्लीहादिकान् दोषान् क्षयं पित्तं ज्वरं तृषाम् ।  
विषाणि शीतली नाम कुम्भकोऽयं निहन्ति च ॥ ३१ ॥  
  
प्। ३१२) भस्त्रकुम्भकः  
  
ततः पद्मासनं बद्ध्वा समग्रीवोदरः सुधीः ।  
मुखं संयम्य यत्नेन प्राणं घ्राणेन रेचयेत् ॥ ३२ ॥  
  
यथा लगति कण्ठात्तु कपाले सस्वनं ततः ।  
वेगेन पूरयेत् किञ्चिद्धृत्पद्मावधि मारुतम् ॥ ३३ ॥  
  
पुनर्विरेचयेत् तद्वत् पूरयेच्च पुनः पुनः ।  
यथैव लोहकाराणां भस्त्रावेगेन चाल्यते ॥ ३४ ॥  
  
तथैव स्वशरीरस्थं चालयेत् पवनं शनैः ।  
यथा श्रमो भवेद्देहे तथा सूर्येण रेचयेत् ॥ ३५ ॥  
  
यथोदरं भवेत् पूर्णं पवनेन तथा लघु ।  
धारयन्नासिकामध्यं तर्जनीभ्यां विना दृढम् ॥ ३६ ॥  
  
कुम्भकं पूर्ववत् कृत्वा रेचयेदिडयानिलम् ।  
कण्ठोत्थितानलहरं शरीराग्निविवर्धनम् ॥ ३७ ॥  
  
कुण्डलीबोधकं पुण्यं पापघ्नं शुभद सुखम् ।  
ब्रह्मनाडीमुखान्तस्थकफाद्यर्गलनाशनम् ॥ ३८ ॥  
  
गुणत्रयसमुद्भूतग्रन्थित्रयविभेदकम् ।  
विशेषेणैव कर्तव्यं भस्त्राख्यं कुम्भकं त्विदम् ॥ ३९ ॥  
  
बन्धत्रयविधिः  
  
चतुर्णामपि भेदानां कुम्भके समुपस्थिते ।  
बन्धत्रयमिदं कार्यं योगिभिर्वीतकल्मषैः ॥ ४० ॥  
  
प्। ३१३) प्रथमो मूलबन्धस्तु द्वितीयोड्डीयणाभिधः ।  
जालन्धरस्तृतीयस्तु तेषां लक्षणमुच्यते ॥ ४१ ॥  
  
मूलबन्धः  
  
अधोगतिमपानं वै ऊर्ध्वगं कुरुते बलात् ।  
आकुञ्चनेन तं प्राहुर्मूलबन्धोऽयमुच्यते ॥ ४२ ॥  
  
अपाने चोर्ध्वगे याते सम्प्राप्ते वह्निमण्डले ।  
ततोऽनलशिखा दीर्घा वर्धते वायुना हता ॥ ४३ ॥  
  
ततो यातौ वह्न्यपानौ प्राणमुष्णस्वरूपकम् ।  
तेनात्यन्तप्रदीप्तेन ज्वलनो देहजस्तथा ॥ ४४ ॥  
  
तेन कुण्डलिनी सुप्ता सन्तप्ता सम्प्रबुध्यते ।  
दण्डाहतभुजङ्गीव निश्वस्य ऋजुतां व्रजेत् ॥ ४५ ॥  
  
बिलप्रवेशतो यत्र ब्रह्मनाड्यन्तरं ब्रजेत् ।  
तस्मान्नित्यं मूलबन्धः कर्तव्यो योगिभिः सदा ॥ ४६ ॥  
  
हता चलिता ॥ ४३-६२ ॥  
  
उड्डियाणबन्धः  
  
कुम्भकान्ते रेचकादौ कर्तव्यस्तूड्डियाणकः ।  
बन्धो येन सुषुम्नायां प्राणस्तूड्डीयते यतः ॥ ४७ ॥  
  
तस्मादुड्डीयणाख्योऽयं योगिभिः समुदाहृतः ।  
सति वज्रासने पादौ कराभ्यां धारयेद् दृढम् ॥ ४८ ॥  
  
प्। ३१४) गुल्फदेशसमीपे च कन्दं तत्र प्रपीडयेत् ।  
पश्चिमं ताणमुदरे धारयेद्धृदये गले ॥ ४९ ॥  
  
शनैः शनैर्यदा प्राणस्तुन्दसन्धिं निगच्छति ।  
तुन्ददोषं विनिर्धूय कर्तव्यं सततं शनैः ॥ ५० ॥  
  
जालन्धरबन्धः  
  
पूरकान्ते तु कर्तव्यो बन्धो जालन्धराभिधः ।  
कण्ठसङ्कोचरूपोऽसौ वायुमार्गनिरोधकः ॥ ५१ ॥  
  
अधस्तात् कुञ्चनेनाशु कण्ठसङ्कोचने कृते ।  
मध्ये पश्चिमताणेन स्यात् प्राणो ब्रह्मनाडिगः ॥ ५२ ॥  
  
पूर्वोक्तेन क्रमेणैव सम्यगासनमास्थितः ।  
चालनं तु सरस्वत्याः कृत्वा प्राणं निरोधयेत् ॥ ५३ ॥  
  
अभ्यासकुम्भकसङ्ख्यानियमः  
  
प्रथमे दिवसे कार्यं कुम्भकानां चतुष्टयम् ।  
प्रत्येकं दशसङ्ख्याकं द्वितीये पञ्चभिस्तथा ॥ ५४ ॥  
  
विंशत्यलं तृतीयेऽह्नि पञ्चवृद्ध्या दिने दिने ।  
कर्तव्यः कुम्भको नित्यं बन्धत्रयसमन्वितः ॥ ५५ ॥  
  
योगाभ्यासविघ्नाः, तत्त्यागश्च  
  
दिवा सुप्तिर्निशायां तु जागरादतिमैथुनात् ।  
बहुसङ्क्रमणं नित्यं रोधान्मूत्रपुरीषयोः ॥ ५६ ॥  
  
प्। ३१५) विषमासनदोषाश्च प्रयासप्राणचिन्तनात् ।  
शीघ्रमुत्पद्यते रोगः स्तम्भयेद्यदि संयमी ॥ ५७ ॥  
  
योगाभ्यासेन मे रोग उत्पन्न इति कथ्यते ।  
ततोऽभ्यासं त्यजेदेवं प्रथमं विघ्नमुच्यते ॥ ५८ ॥  
  
द्वितीयं संशयाख्यं च तृतीयं च प्रमत्तता ।  
आलस्याख्यं चतुर्थं च निद्रारूपं तु पञ्चमम् ॥ ५९ ॥  
  
षष्ठं तु विरतिर्भ्रान्तिः सप्तमं परिकीर्तितम् ।  
विषयं चाष्टमं चैव अनाख्यं नवमं स्मृतम् ॥ ६० ॥  
  
अलब्धिर्योगतत्त्वस्य दशमं प्रोच्यते बुधैः ।  
इत्येतद्विघ्नदशकं विचारेण त्यजेद् बुधः ॥ ६१ ॥  
  
योगाभ्यासेन कुण्डलिनीबोधः  
  
प्राणाभ्यासस्ततः कार्यो नित्यं सत्त्वास्थया धिया ।  
सुषुम्ना लीयते चित्तं न च वायुः प्रधावति ॥ ६२ ॥  
  
शुष्के मले तु योगी च स्याद् गतिश्चालिता ततः ।  
अधोगतिमपानं वै ऊर्ध्वगं कुरुते बलात् ॥ ६३ ॥  
  
आकुञ्चनेन तं प्राहुर्मूलबन्धोऽयमुच्यते ।  
अपानश्चोर्ध्वगो भूत्वा वह्निना सह गच्छति ॥ ६४ ॥  
  
प्राणस्थानं ततो वह्निः प्राणापानौ च सत्वरम् ।  
मिलित्वा कुण्डलीं याति प्रसुप्ता कुण्डलाकृतिः ॥ ६५ ॥  
  
प्। ३१६) तेनाग्निना च सन्तप्ता पवनेनैव चालिता ।  
प्रसार्य स्वशरीरं तु सुषुम्नावदनान्तरे ॥ ६६ ॥  
  
	एवं सत्त्वास्थया प्राणायामं कुर्वतः चित्तादिकं न चलति । न च   
कदापि वायुः प्रधावति । केवलकुम्भकतो नाडीगतमले शुष्के सत्यथ   
सुषुम्नायां प्राणगतिः चालिता स्तम्भिता यदि तदा ततोऽयं योगी   
स्यादित्यर्थः ॥ ६३-६४ ॥ याति यातः ॥ ६५ ॥ चालिता कुण्डलिनी ॥ ६६-६७ ॥  
  
ग्रन्थित्रयभेदेन कुण्डलिन्याः सहस्रारगमनम्  
  
ब्रह्मग्रन्थिं ततो भित्त्वा रजोगुणसमुद्भवम् ।  
सुषुम्नावदने शीघ्रं विद्युल्लेखेव संस्फुरेत् ॥ ६७ ॥  
  
विष्णुग्रन्थिं प्रयात्युच्चैः सत्वरं हृदि संस्थिता ।  
ऊर्ध्वं गच्छति यच्चास्ते रुद्रग्रन्थिं तदुद्भवम् ॥ ६८ ॥  
  
भ्रुवोर्मध्यं तु सम्भिद्य याति शीतांशुमण्डलम् ।  
अनाहताख्यं यच्चक्रं दलैः षोडशभिर्युतम् ॥ ६९ ॥  
  
तत्र शीतांशुसञ्जातं द्रव शोषयति स्वयम् ।  
चलिते प्राणवेगेन रक्तं पित्तं रविर्ग्रहात् ॥ ७० ॥  
  
यातेन्दुचक्रं यत्रास्ते शुद्धश्लेष्मद्रवात्मकम् ।  
(तत्र सिक्तं ग्रसत्युष्णं कथं शीतस्वभावकम्) ॥ ७१ ॥  
  
तथैव रभसा शुक्लं चन्द्ररूपं हि तप्यते ।  
ऊर्ध्वं प्रवहति क्षुब्धा तदैवं स्रवतेतराम् ॥ ७२ ॥  
  
प्। ३१७) तस्यास्वादवशाच्चित्तं बहिष्ठं विषमेषु यत् ।  
तदेव परमं भुक्त्वा स्वस्थस्यात्मरतो युवा ॥ ७३ ॥  
  
	तदुद्भवम् आज्ञाचक्रमूलोद्भवं रुद्रग्रन्थिम् ॥ ६८ ॥ दलैः   
षोडशभिर्युतम्- प्रधानदलान्यष्टौ, तथा उपदलानि,   
आहत्य षोडश ॥ ६९ ॥ यदा प्राणो हृदये शीतांशुजं द्रवं शोषयति   
तदा तत्रत्यरक्तादौ प्राणवेगेन चलिते सति रविः रक्तपित्तादिकं ग्रहात्   
ग्रसेत् शोषयेदित्यर्थः ॥ ७० ॥ ततः प्राणे यातेन्दुचक्रमिति ॥ ७१ ॥   
स्रवतेतरां- अमृतधारेत्यर्थः ॥ ७२ ॥ अस्या अमृतधारायाः   
आस्वादवशात् यच्चित्तं विषमेषु विषयेषु उदासीनतया बहिष्ठं   
बहिर्भूतं भवति तद्वानात्मरतो मुनिः तदेव परमम् अमृताख्यं   
हविर्भुक्त्वा स्वस्थः स्यात् स्वस्थस्यात्मरत इत्यत्र विसर्गतकाराकाराणां   
लोपः ॥ ७३ ॥  
  
प्राणादिविलयः, विलिनानां बहिःप्रसरश्च  
  
प्रकृत्यष्टकरूपं च स्थानं गच्छति कुण्डली ।  
क्रोडीकृत्य शिवं याति क्रोडीकृत्य विलीयते ॥ ७४ ॥  
  
इत्यधोर्ध्वरजःशुक्ले शिवे तदनु मारुतः ।  
प्राणापानौ समौ याति सह जातौ तथैव च ॥ ७५ ॥  
  
भूतेऽल्पे च मनोल्पे वा वाचके त्वतिवर्धते ।  
धावयत्यखिला वाता अग्निमूषाहिरण्यवत् ॥ ७६ ॥  
  
प्। ३१८) ततः किमित्यत आह- प्रकृतीति ।  
  
भूमिरापोऽनलो वायुः खं मनो बुद्धिरेव च ।  
अहङ्कार इतीयं मे भिन्ना प्रकृतिरष्टधा ॥  
  
इति स्मृत्यनुरोधेन हित्वा स्वात्तप्रकृत्यष्टकरूपम् । सहस्रारस्थानम् ।   
दृङ्मनःप्राणादिकं क्रोडीकृत्य ॥ ७४ ॥ यदा कुण्डलिनी सर्वं   
क्रोडीकृत्य सहस्रारे विलीयते इत्यथोर्ध्वरजःशुक्ले शिवे इत्यत्र   
कुण्डलिनीविलयादथोर्ध्वक्षणं सौरं प्राकृतं जीवतत्त्वं रजश्च   
चान्द्रम् ऐश्वरं शुक्लं च रजःशुक्ले सहस्रारालङ्कारे   
स्वातिरिक्ताशिवग्रासे शिवे परमात्मनि विलीयते तदनु तदुत्तरक्षणं   
मारुतोऽपि विलीयते । सहजप्राणादेः कथं विलय इत्यत्र यथा अहोरात्रे   
सहजे सन्ध्ययोः समे भवतः तथैव सहजातौ सहजौ   
तुर्यस्वरूपावस्थानलक्षणनिर्विकल्पकावस्थायां प्राणापानौ समौ   
ऊर्ध्वाधोगतिविरलौ निर्व्यापारतां याति यातः । अयमेव प्राणादिविलय   
इत्यर्थः ॥ ७५ ॥ एवं विलीनप्राणमनोवागादिः कथमन्तर्बाह्ये   
प्रसरतीत्यत्र बाह्ये स्वातिरेकेण घटाद्यत्यल्पं भवतीति भूतमल्पं   
तस्मिन् भूते अल्पे च स्मृते प्राणः प्रसरति । स्वातिरेकेण अल्पं वा   
किञ्चिदस्तीति यन्मनुते तन्मनल्पं मनोल्पं तस्मिन् मनोल्पे सङ्कल्पिते   
सङ्कल्पविकल्पात्मकं मनः प्रसरति । स्वातिरेकेण वाचके तु स्मृते तदा   
वाग्वृत्तिः प्रसरति । एवं प्राणमनोवागादिरुत्पन्नः सन् वर्धते । एवं   
प्राणादिनिष्पत्तौ सत्यां   
मूषानिषिक्तद्रुतसुवर्णवदापादमस्तकमखिलाः प्राणादिवाता   
धावयति धावन्ति आपादमस्तकं व्याप्य वर्तन्ते इत्यर्थः ॥ ७६ ॥  
  
समाधौ सर्वस्य चिन्मात्रत्वानुभवः  
  
आधिभौतिकदेहं तु आधिदैविकविग्रहे ।  
देहोऽतिविमलं याति चातिवाहिकतामियात् ॥ ७७ ॥  
  
प्। ३१९) जाड्यभावविनिर्मुक्तममलं चिन्मयात्मकम् ।  
तस्यातिवाहिकं मुख्यं सर्वेषां तु मदात्मकम् ॥ ७८ ॥  
  
जायाभवविनिर्मुक्तिः कालरूपस्य विभ्रमः ।  
इति तं स्वस्वरूपा हि मती रज्जुभुजङ्गवत् ॥ ७९ ॥  
  
मृषैवोदेति सकलं मृषैव प्रविलीयते ।  
रौप्यबुद्धिः शुक्तिकायां स्त्रीपुंसोर्भ्रमतो यथा ॥ ८० ॥  
  
पिण्डब्रह्माण्डयोरैक्यं लिङ्गसूत्रात्मनोरपि ।  
स्वापाव्याकृतयोरैक्यं स्वप्रकाशचिदात्मनोः ॥ ८१ ॥  
  
	पुनः समाहितावस्थायाम् एतत् सर्वं चिन्मात्रपर्यवसन्नं   
भवतीत्याह- आधिभौतिकेति । स्वाज्ञविकल्पितभौतिकदेहमधिकृत्य   
भवतीत्याधिभौतिकदेहः तं तु आधिभौतिकदेहम् आत्मानं प्रत्यञ्चं   
देवमधिकृत्य भवतीत्याधिदैविकविग्रहः तस्मिन् आधिदैविकविग्रहे   
प्रत्यगभिन्नपरमात्मनि तन्मात्रतया प्रविलापयेत् । ततः   
पूर्वाधिष्ठितदेहः मलवद्देहादिभावं विहाय   
विमलब्रह्मभावमेव याति स्वाज्ञविकल्पितप्रपञ्चाधारतया   
समन्ताद्वहतीत्यातिवाहिकतां ब्रह्मतामियादित्यर्थः ॥ ७७ ॥ यत्   
स्वातिरिक्तजडशरीरादिकमनुभूतं तत् सर्वं   
जाड्यभावविनिर्मुक्तममलं चिन्मयात्मकम् । यत् सर्वेषां देहादीनाम्   
अधिष्ठेयानाम् आरोपापवादाधिष्ठानं मदात्मकम्   
अस्मत्प्रत्ययालम्बनभूतप्रत्यगभिन्नं ब्रह्म तस्यातिवाहिकत्वमेव   
मुख्यं वास्तवमित्यर्थः ॥ ७८ ॥ यदि ते पराक्सापेक्षप्रत्यगभिन्ने   
ब्रह्मणि सविशेषधीः जायते तदा जनित्वा भवतीति तज्जायाभावः   
सविशेषत्वस्फूर्तिः । तदपह्नवसिद्धिः तद्विनिर्मुक्तिः । एवं   
सविशेषापह्नवोक्तिरपि कालरूपस्य ब्रह्मणो ज्ञानविभ्रमः   
सर्वापह्नवसिद्धब्रह्ममात्रस्य निष्प्रतियोगिकत्वेन स्वातिरिक्तमस्ति नास्तीति   
विभ्रमापह्नवोक्तिरप्यपह्नवतामर्हतीति भावः ।  
  
प्। ३२०) इत्येवं योऽवशिष्यते तं स्वावशेषधिया विदित्वा   
वेदनसमकालं या हि स्वस्वरूपावस्थितिः तन्मतिरेव मुक्तिः ॥ ७९ ॥   
तदतिरेकेण स्वाज्ञदशायां यद्यदनुभूतं रज्जुभुजङ्गवत्,   
शुक्तिकायां यथा अनुभूतम् इदं रजतमिति विपरीतभ्रमतः स्त्रीपुंसोः   
रौप्यबुद्धिवच्च, मृषैवोदेति सकलं मृषैव प्रविलीयते ।   
वस्तुतः स्वाज्ञादिदृष्टिमोहे सत्यसति ब्रह्ममात्रं   
निष्प्रतियोगिकमवशिष्यत इति फलितोऽर्थः ॥ ८० ॥ कथं पुनः   
ब्रह्ममात्रमवशिष्यत इत्युक्तम् ?   
व्यष्टिसमष्टिविभागसिद्धविश्वादि##-  
भेदं मन्यसे तदा   
व्यष्टिसमष्टिप्रपञ्चतदारोपापवादाधारविश्वादितुरीयान्तस्य   
विराडादितुर्यान्तेनैक्यं विचिन्तयेदित्याह- पिण्डेति । ऐक्यं   
विश्वविराडैक्योफलक्षणार्थम् ।   
भेदसापेक्षतदैक्यगतसविशेषतापाये ब्रह्म   
निष्प्रतियोगिकस्वमात्रमवशिष्यते इत्यर्थः ॥ ८१ ॥  
  
समाधियोगः  
  
शक्तिः कुण्डलिनी नाम विसतन्तुनिभा शुभा ।  
मूलकन्दं फणाग्रेण कमलकन्दवत् ॥ ८२ ॥  
  
मुखेन पुच्छं सङ्गृह्य ब्रह्मरन्ध्रसमन्विता ।  
पद्मासनगतः स्वस्थो गुदमाकुञ्च्य साधकः ॥ ८३ ॥  
  
वायुमूर्ध्वगतं कुर्वन् कुम्भकाविष्टमानसः ।  
वाय्वाघातवशादग्निः स्वाधिष्ठानगतो ज्वलन् ॥ ८४ ॥  
  
ज्वलनाघातपवना घातोरुन्निद्रितोऽहिराट् ।  
ब्रह्मग्रन्थिं ततो भित्त्वा विष्णुग्रन्थिं भिनत्त्यतः ॥ ८५ ॥  
  
प्। ३२१) रुद्रग्रन्थिं च भित्त्वैव कमलानि भिनत्ति षट् ।  
सहस्रकमले शक्तिः शिवेन सह मोदते ॥ ८६ ॥  
  
सैवावस्था परा ज्ञेया सैव निर्वृतिकारणा ॥ ८७ ॥  
  
इति ।  
  
	इत्थम्भूतज्ञानोपायतया समाधियोगमाचष्टे- शक्तिरिति ॥   
८२-८४ ॥ घातेनेत्यत्र घातोरिति छान्दसः ॥ ८५ ॥   
षट्चक्रालङ्कारग्रन्थित्रयभेदनानन्तरम् इयं कुण्डलिनीशक्तिः शिवेन   
सह सहस्रारे मोदते ॥ ८६ ॥ स्वविकल्पितभेदप्रपञ्चं ग्रसित्वा   
निर्विशेषब्रह्मविद्यारूपमासाद्य स्वयमपि   
निष्प्रतियोगिकब्रह्ममात्रपर्यवसन्नेति यावस्थोक्ता सैवावस्था परा   
विदेहमुक्तिरिति ज्ञेया । सैव निर्वृतिकारणा, तस्याः   
परमानन्दाविर्भावहेतुत्वात् । इतिशब्दो हठयोगसमाप्त्यर्थः,   
अध्यायपरिसमाप्त्यर्थश्च ॥ ८७ ॥  
  
इति प्रथमोऽध्यायः  
  
द्वितीयोऽध्यायः  
  
खेचरीविद्या  
  
अथाहं सम्प्रवक्ष्यामि विद्यां खेचरिसञ्ज्ञिकाम् ।  
यथा विज्ञातवानस्य लोकेऽस्मिन्नजरामरः ॥ १ ॥  
  
मृत्युव्याधिजराग्रस्तो दृष्ट्वा विद्यामिमां मुने ।  
बुद्धिं दृढतरां कृत्वा खेचरीं तु समभ्यसेत् ॥ २ ॥  
  
प्। ३२२) जरामृत्युगदघ्नो यः खेचरीं वेत्ति भूतले ।  
ग्रन्थतश्चार्थतश्चैव तदभ्यासप्रयोगतः ॥ ३ ॥  
  
तं मुने सर्वभावेन गुरुं मत्वा समाश्रयेत् ।  
दुर्लभा खेचरी विद्या तदभ्यासोऽपि दुर्लभः ॥ ४ ॥  
  
अभ्यासं मेलनं चैव युगपन्नैव सिध्यति ।  
अभ्यासमात्रनिरता न विन्दन्ते ह मेलनम् ॥ ५ ॥  
  
अभ्यासं लभते ब्रह्मन् जन्मजन्मान्तरे क्वचित् ।  
मेलनं जन्मनां तत्तु शतान्तेऽपि न लभ्यते ॥ ६ ॥  
  
अभ्यासं बहुजन्मान्ते कृत्वा तद्भावसाधितम् ।  
मेलनं लभते कश्चिद्योगी जन्मान्तरे क्वचित् ॥ ७ ॥  
  
यदा तु मेलनं योगी लभते गुरुवक्त्रतः ।  
तदा तत्सिद्धिमाप्नोति यदुक्ता शास्त्रसन्ततौ ॥ ८ ॥  
  
ग्रन्थतश्चार्थतश्चैव मेलनं लभते यदा ।  
तदा शिवत्वमाप्नोति निर्मुक्तः सर्वसंसृतेः ॥ ९ ॥  
  
शास्त्रं विनापि सम्बोद्धुं गुरवोऽपि न शक्नुयुः ।  
तस्मात् सुदुर्लभतरं लभ्यं शास्त्रमिदं मुने ॥ १० ॥  
  
यावन्न लभ्यते शास्त्रं तावद्गां पर्यटेद्यतिः ।  
यदा संलभ्यते शास्त्रं तदा सिद्धिः करे स्थिता ॥ ११ ॥  
  
प्। ३२३) न शास्त्रेण विना सिद्धिर्दृष्टा चैव जगत्त्रये ।  
तस्मान्मेलनदातारं शास्त्रदातारमच्युतम् ॥ १२ ॥  
  
तदभ्यासप्रदातारं शिवं मत्वा समाश्रयेत् ।  
लब्ध्वा शास्त्रमिदं मह्यमन्येषां न प्रकाशयेत् ॥ १३ ॥  
  
तस्मात् सर्वप्रयत्नेन गोपनीयं विजानता ।  
यत्रास्ते च गुरुर्ब्रह्मन् दिव्ययोगप्रदायकः ॥ १४ ॥  
  
तत्र गत्वा च तेनोक्तविद्यां सङ्गृह्य खेचरीम् ।  
तेनोक्तः सम्यगभ्यासं कुर्यादादावतन्द्रितः ॥ १५ ॥  
  
अनया विद्यया योगी खेचरीसिद्धिभाग्भवेत् ।  
खेचर्या खेचरीं युञ्जन् खेचरीबीजपूरया ॥ १६ ॥  
  
खेचराधिपतिर्भूत्वा खेचरेषु सदा वसेत् ।  
  
	ज्ञानसहितहठयोगसर्वस्वं प्रतिपाद्य सप्रपञ्चं   
लम्बिकायोगमाचष्टे- अथेति । यथा यथावत् ॥ १-१२ ॥ मह्यं   
मत्तः ॥ १३-१५ ॥ ह्रीमित्यादिखेचरीबीजपूरया  
  
अन्तर्लक्ष्यविलीनचित्तपवनो योगी सदा वर्तते  
दृष्ट्या निश्चलतारया बहिरधः पश्यन्नपश्यन्नपि ।  
मुद्रयं खलु खेचरी भवति सा लक्ष्यैकताना शिवा  
शून्याशून्यविवर्जितं स्फुरति सा तत्त्वं पदं वैष्णवि ॥  
  
इति श्रुतिसिद्धखेचरीमुद्रया खेचरीयोगं युञ्जन् यः कालं नयति ॥ १६ ॥   
स योगी देहान्ते खेचराधिपतिः सूर्यो भूत्वा खेचरेषु खेचरणीयलोकेषु   
सदा वसेत् ॥  
  
प्। ३२४) खेचरीमन्त्रराजोद्धारः  
  
खेचरावसथं वह्निमम्बुमण्डलभूषितम् ॥ १७ ॥  
  
आख्यातं खेचरीबीजं तेन योगः प्रसिध्यति ।  
सोमांशनवकं वर्णं प्रतिलोमेन चोद्धरेत् ॥ १८ ॥  
  
तस्मात् त्र्यंशकमाख्यातमक्षरं चन्द्ररूपकम् ।  
तस्मादप्यष्टमं वर्णं विलोमेनापरं मुने ॥ १९ ॥  
  
तथा तत्परमं विद्धि तदादिरपि पञ्चमा ।  
इन्दोश्च बहुभिन्नं च कूटोऽयं परिकीर्तितः ॥ २० ॥  
  
	मेलनमन्त्रराजमुद्धरति- खेचरेति । खवाचकतया चरतीति   
खेचरः हकारः आवसथमिति धारणाशक्तिरीकारः रेति वह्निः   
अम्बुमण्डलमिति बिन्दुः । एतत् सर्वं मिलित्वा भूषितं ह्रीमिति ॥ १७ ॥   
खेचरीबीजमाख्यातम् । तेनैव लम्बिकायोगः प्रसिध्यति ।   
शिष्टबीजषट्कमप्यम्बुमण्डलभूषितमिति ज्ञेयम् । सोमांशः   
सकारः चन्द्रबीजं तत्प्रतिलोमेन तन्नवकं वर्णमुद्धरेत् भमिति ॥ १८ ॥   
तस्मात् भकारादनुलोमेन त्र्यंशकं चन्द्रबीजमाख्यातं समिति ।   
तस्मात् सकारात् विलोमेन अपरमष्टमं वर्णमुद्धरेत् ममिति ॥ १९ ॥ तथा   
मकारात् विलोमेन अपरं पञ्चमवर्णं पमिति विद्धि । पुनरिन्दोश्च   
बीजं समित्युद्धरेत् । बहुभिः ककारषकारबिन्दुभिः युक्तोऽयं कूटः   
क्षमिति । आहत्य बीजानि सप्त- ह्रीं, भं, सं, मं,   
पं, सं, क्षं, इति ॥ २०-२१ ॥  
  
मन्त्रजपात् खेचरीसिद्धिः  
  
गुरूपदेशलभ्यं च सर्वयोगप्रसिद्धिदम् ।  
यत्तस्य देहजा माया निरुद्धकरणाश्रया ॥ २१ ॥  
  
प्। ३२५) स्वप्नेऽपि न लभेत् तस्य नित्यं द्वादशजप्यतः ।  
य इमां पञ्च लक्षाणि जपेदपि सुयन्त्रितः ॥ २२ ॥  
  
तस्य श्रीखेचरीसिद्धिः स्वयमेव प्रवर्तते ।  
नश्यन्ति सर्वविघ्नानि प्रसीदन्ति च देवताः ॥ २३ ॥  
  
वलीपलितनाशश्च भविष्यति न संशयः ।  
एवं लब्ध्वा महाविद्यामभ्यासं कारयेत् ततः ॥ २४ ॥  
  
अन्यथा क्लिश्यते ब्रह्मन्न सिद्धिः खेचरीपथे ।  
यदभ्यासविधौ विद्यां न लभेद्यः सुधामयीम् ॥ २५ ॥  
  
ततः सम्मेलकादौ च लब्ध्वा विद्यां सदा जपेत् ।  
नान्यथा रहितो ब्रह्मन्न किञ्चित् सिद्धिभाग् भवेत् ॥ २६ ॥  
  
यदिदं लभ्यते शास्त्रं तदा विद्यां समाश्रयेत् ।  
ततस्तदोदितां सिद्धिमाशु तां लभते मुनिः ॥ २७ ॥  
  
	नित्यं द्वादशवारं यो जपति स मायातीतो भवतीत्यर्थः ॥ २२##-  
  
खेचर्यभ्यासक्रमः  
  
तालुमूलं समुत्कृष्य सप्तवासरमात्मवित् ।  
स्वगुरूक्तप्रकारेण मलं सर्वं विशोधयेत् ॥ २८ ॥  
  
स्नुहिपत्रनिभं शस्त्रं सुतीक्ष्णं स्निग्धनिर्मलम् ।  
समादाय ततस्तेन लोममात्रं समुच्छिनेत् ॥ २९ ॥  
  
प्। ३२६) हित्वा सैन्धवपथ्याभ्यां चूर्णिताभ्यां प्रकर्षयेत् ।  
पुनः सप्तदिने प्राप्ते रोममात्रं समुच्छिनेत् ॥ ३० ॥  
  
एवं क्रमेण षाण्मासं नित्योद्युक्तः समाचरेत् ।  
षाण्मासाद्रसनामूलं सिराबन्धं प्रणश्यति ॥ ३१ ॥  
  
अथ वागीश्वरीधामशिरो वस्त्रेण वेष्टयेत् ।  
शनैरुत्कर्षयेद्योगी कालवेलाविधानवित् ॥ ३२ ॥  
  
पुनः षाण्मासमात्रेण नित्यं सङ्घर्षणान्मुने ।  
भ्रूमध्यावधि चाप्येति तिर्यक्कर्णबिलावधि ॥ ३३ ॥  
  
अधश्च चुबुकं मूलं प्रयाति क्रमचारिता ।  
पुनः संवत्सराणां तु तृतीयादेव लीलया ॥ ३४ ॥  
  
केशान्तमूर्ध्वं क्रमति तिर्यक्शाखावधिर्मुने ।  
अधस्तात् कण्ठकूपान्तं पुनर्वर्षत्रयेण तु ॥ ३५ ॥  
  
ब्रह्मरन्ध्रं समावृत्य तिष्ठेदेव न संशयः ।  
तिर्यक् चूलितलं याति अधः कण्ठबिलावधिः ॥ ३६ ॥  
  
शनैः सनैर्मस्तकाच्च महावज्रकवाटभित् ।  
पूर्वं बीजयुता विद्या ह्याख्याता याति दुर्लभाम् ॥ ३७ ॥  
  
तस्याः षडङ्गं कुर्वीत तया षट्स्वरभिन्नया ।  
कुर्यादेवं करन्यासं सर्वसिद्ध्यादिहेतवे ॥ ३८ ॥  
  
शनैरेवं प्रकर्तव्यमभ्यासं युगपन्न हि ।  
युगपद्वर्तते यस्य शरीरं विलयं व्रजेत् ॥ ३९ ॥  
  
प्। ३२७) तस्माच्छनैः शनैः कार्यमभ्यासं मुनिपुङ्गव ।  
यदा च बाह्यमार्गेण जिह्वा ब्रह्मविलं ब्रजेत् ॥ ४० ॥  
  
तदा ब्रह्मार्गलं ब्रह्मन् दुर्भेद्यं त्रिदशैरपि ।  
अङ्गुल्यग्रेण सङ्घृष्य जिह्वामात्रं निवेशयेत् ॥ ४१ ॥  
  
एवं वर्षत्रयं कृत्वा ब्रह्मद्वारं प्रविश्यति ।  
ब्रह्मद्वारे प्रविष्टे तु सम्यङ्मथनमाचरेत् ॥ ४२ ॥  
  
मथनेन विना केचित् साधयन्ति विपश्चितः ।  
खेचरीमन्त्रसिद्धस्य सिध्यते मथनं विना ॥ ४३ ॥  
  
जपं च मथनं चैव कृत्वा शीघ्रं फलं लभेत् ।  
स्वर्णजां रौप्यजां वापि लोहजां वा शलाकिकाम् ॥ ४४ ॥  
  
नियोज्य नासिकारन्ध्रं दुग्धसिक्तेन तन्तुना ।  
प्राणान् निरुध्य हृदये सुखमासनमात्मनः ॥ ४५ ॥  
  
शनैः सुमथनं कुर्याद् भ्रूमध्ये न्यस्तचक्षुषि ।  
षाण्मासान्मथनावस्थाभावेनैव प्रजायते ॥ ४६ ॥  
  
यथा सुषुप्तिर्बालानां यथा भावस्तथा भवेत् ।  
न सदा मथनं शस्तं मासे मासे समाचरेत् ॥ ४७ ॥  
  
सदा रसनया योगी मार्गं न परिसङ्क्रमेत् ।  
एवं द्वादशवर्षान्ते संसिद्धिर्भवति ध्रुवा ॥ ४८ ॥  
  
प्। ३२८) शरीरे सकलं विश्वं पश्यत्यात्माविभेदतः ।  
ब्रह्माण्डोऽयं महामार्गो राजदन्तोर्ध्वकुण्डली ॥ ४९ ॥  
  
इति ॥  
  
	अभ्यासक्रममाह- ताल्विति ॥ २८-२९ ॥ कार्यान्तरं हित्वेति ।   
हरीतकी पथ्याशब्दार्थः ॥ ३०-३१ ॥ वागीश्वरीधामशिरः जिह्वाग्रम् ॥   
३२-३४ ॥ तिर्यक्च्छाखावधिः शिखामूलमित्यर्थः ॥ ३५-३६ ॥   
दुर्लभां दुर्लभताम् ॥ ३७ ॥ षट्स्वरभिन्नया ह्रां ह्रीम् इत्यादिनेत्यर्थः   
॥ ३८-४० ॥ ब्रह्मार्गलम् अन्तर्जिह्वासुषिरम् ॥ ४१-४७ ॥ एवं   
गुरुमुखात् लम्बिकाविद्याम् अभ्यस्य द्वादशवर्षानुष्ठानात्   
लम्बिकायोगसिधिः भवति ॥ ४८ ॥ शरीरे सकलं विश्वं पश्यतीत्यनेन   
विराट्सूत्रबीजतुर्यरूपं क्रमेण प्रतिपद्यते । यत्र सहस्रारे   
राजदन्तोर्ध्वकुण्डली जिह्वा प्रसरति सोऽयं मार्गः ब्रह्माण्डनिभो   
भवति, सुपथत्वात् । इतिशब्दः लम्बिकायोगसमाप्त्यर्थः,   
द्वितीयाध्यायसमाप्त्यर्थश्च भवति ॥ ४९ ॥  
  
इति द्वितीयोऽध्यायः  
  
तृतीयोऽध्यायः  
  
मेलनमन्त्रः  
  
ह्रीं भं सं मं पं सं क्षम् ।  
  
	मेलनमनुं कण्ठतः पठति- ह्रीमिति ।  
  
प्। ३२९) अमावास्याप्रतिपत्पूर्णिमाभेदेन दृष्टिभेदः  
  
पद्मज उवाच-  
  
अमावास्या च प्रतिपत् पौर्णमासी च शङ्कर ।  
अस्याः का वर्ण्यते सञ्ज्ञा एतदाख्याहि तत्त्वतः ॥ १ ॥  
  
[शिव उवाच-]  
  
प्रतिपद्दिनतोऽकाले अमावास्या तथैव च ।  
पौर्णमास्यां स्थिरीकुर्यात् स च पन्था हि नान्यथा ॥ २ ॥  
  
	दृष्टित्रयतल्लक्ष्ययाथार्थ्यबुभुत्सया शिवं प्रति ब्रह्मा   
पृच्छतीत्याह- पद्मज इति ॥ १ ॥ प्रश्नोत्तरं भगवानाह-   
प्रतिपदिति । बाह्यमध्यान्तर्लक्ष्यदर्शनकरणं   
मनःसहकृतदृष्टिः । अमादिभेदेन सेयं त्रिधा भिद्यते । तत्र   
गाढनिमीलनदृष्टिरमा, अर्धोन्मीलनदृष्टिः प्रतिपत्,   
सर्वोन्मीलनदृष्टिः पूर्णिमा भवति । लक्ष्यदर्शने पूर्णिमादृष्टिः   
प्रशस्यते । अभ्यासकाले यदि नेत्रश्रमो भवति तदा प्रतिपद्दिनतोऽकाले   
प्रतिपद्दृष्ट्यावलोकयेत् अमादृष्ट्या वा । यदा जितश्रमो भवति तदा   
पूर्णिमादृष्टिमेव स्थिरीकुर्यात्,  
  
कदाचित् पूर्णिमादृष्ट्या कदाचित् प्रतिपद्दृशा ।  
अमादृष्ट्या कदाचिच्च निर्विघ्नेनावलोकयेत् ॥  
  
इति ब्रह्मप्रणवोक्तेः । प्राणापाना[णायामा]द्यपेक्षया   
अयमेव पन्था वरीयानित्यर्थः ॥ २ ॥  
  
पूर्णिमादृष्टिविधिः  
  
कामेन विषयाकाङ्क्षी विषयात् काममोहितः ।  
द्वावेव सन्त्यजेन्नित्यं निरञ्जनमुपाश्रयेत् ॥ ३ ॥  
  
प्। ३३०) अपरं सन्त्यजेत् सर्वं यदिच्छेदात्मनो हितम् ।  
शक्तिमध्ये मनः कृत्वा मनः शक्तेश्च मध्यगम् ॥ ४ ॥  
  
मनसा मन आलोक्य तत् त्यजेत् परमं पदम् ।  
मन एव हि बिन्दुश्च उत्पत्तिस्थितिकारणम् ॥ ५ ॥  
  
मनसोत्पद्यते बिन्दुर्यथा क्षीरं घृतात्मकम् ।  
न च बन्धनमध्यस्थं तद्वै कारणमानसम् ॥ ६ ॥  
  
चन्द्रार्कमध्यमा शक्तिर्यत्रस्था तत्र बन्धनम् ।  
ज्ञात्वा सुषुम्नातद्भेदं कृत्वा वायुं च मध्यगम् ॥ ७ ॥  
  
स्थित्वासौ वैन्दवस्थाने घ्राणरन्ध्रे निरोधयेत् ।  
वायुं बिन्दुं समाख्यातं सत्त्वं प्रकृतिमेव च ॥ ८ ॥  
  
षट् चक्राणि परिज्ञात्वा प्रविशेत् सुखमण्डलम् ।  
मूलाधारं स्वाधिष्ठानं मणिपूरं तृतीयकम् ॥ ९ ॥  
  
अनाहतं विशुद्धिं च आज्ञाचक्रं च षष्ठकम् ।  
आधारं गुदमित्युक्तं स्वाधिष्ठानं तु लैङ्गिकम् ॥ १० ॥  
  
मणिपूरं नाभिदेशे हृदयस्थमनाहतम् ।  
विशुद्धिः कण्ठमूले च आज्ञाचक्रं च मस्तकम् ॥ ११ ॥  
  
	विषयविषयिकलनात्यागपूर्वकं पूर्णिमादृष्ट्या ब्रह्माहमिति   
लक्षयेत् इत्याह- कामेनेति ॥ ३ ॥ किञ्च- शक्तिमध्ये ।   
कुण्डलिनीशक्तिमध्ये पूर्णिमादृष्टिकलितं मनः कृत्वा पुनः   
शक्तेश्च मध्यगं मनोऽपि कृत्वा  
  
प्। ३३१) ब्रह्माकारपरिणतमनसा मनस्तत्कार्यापवादाधिकरणं   
ब्रह्मास्मीत्यालोक्य एवमालोकनवृत्तिमपि सन्त्यजेदिति यत् तदेव हि   
परमं पदं कैवल्यमित्यर्थः ॥ ४ ॥ किं तन्मनः इत्यत आह- मन   
इति । मनसः व्यष्टिप्रपञ्चोत्पत्त्यादिकारणत्वात् तदेव बिन्दुरीश्वरः,   
बिन्दुरीश्वरसञ्ज्ञः इति श्रुतेः ॥ ५ ॥ यद्वा- मनसोत्पद्यते बिन्दुः   
बिन्द्वादिकल्पनाया मनोहेतुकत्वात् मनःकार्यत्वम्, सेशं मया   
कल्पितम् इति भगवत्पादाचार्योक्तेः । यथा क्षीरं घृतात्मकं तथा   
बिन्दुः मन-आत्मकमित्यर्थः । मनोबद्धमीश्वरतत्त्वमित्यत्राह##-  
बन्धनमध्यस्थं मनसो मृषात्वात् । नापि तद्वै तदेव   
स्वकारणमानसवत् भवति, मानसापाये बिन्दोः ईश्वरस्य   
निर्विशेषब्रह्ममात्रत्वात् ॥ ६ ॥ ईश्वरादतिरिक्तमेव बन्धनमित्याह-   
चन्द्रेति । ब्रह्मरन्ध्रमूलाधारासनचन्द्रार्कमध्यमा शक्तिः   
कुण्डलिनी यत्र तिष्ठति तत्र बन्धनं मनोऽस्तीति ज्ञात्वा ।   
स्वातिरिक्तकुण्डलीकार्यं मनोबन्धनमिति ज्ञात्वा तदुन्मूलनाय यत्   
सुषुम्नायां ग्रन्थित्रयं विद्यते तद्भेदं कृत्वा प्राणादिकमपि   
तत्सुषुम्नामध्यगं कृत्वा ॥ ७ ॥ बैन्दवस्थाने भ्रूमध्यादौ   
बिन्द्वाख्येश्वरोऽस्मीति स्थित्वा वायुं स्थिरीकृत्य प्राणरन्ध्रे निरोधयेत्   
केवलकुम्भकमेव कुर्यात् इत्यर्थः । प्राणादीन् ज्ञात्वा योगानन्दं   
विशेदित्याह- वायुमिति ॥ ८ ॥ कानि षट् चक्राणीत्यत आह- मूलेति ॥   
९-१२ ॥  
  
प्राणाभ्यासात् विराड्रूपापत्तिः  
  
षट् चक्राणि परिज्ञात्वा प्रविशेत् सुखमण्डले ।  
प्रविशेद्वायुमाकृष्य तयैवोर्ध्वं नियोजयेत् ॥ १२ ॥  
  
एवं समभ्यसेद्वायुं स ब्रह्माण्डमयो भवेत् ।  
वायुं बिन्दुं तथा चक्रं चित्तं चैव समभ्यसेत् ॥ १३ ॥  
  
प्। ३३२) एवं प्राणाभ्यासात् विराड्रूपो भवतीत्यर्थः ।   
चित्तप्राणावेकीकृत्य षट्चक्रेषु बिन्दुध्यानपूर्वकं   
योगमभ्यसेदित्यर्थः ॥ १२-१३ ॥  
  
अभ्यासयोगेन विना न स्वात्मप्रकाशः  
  
समाधिमेकेन समममृतं यान्ति योगिनः ।  
यथाग्निर्दारुमध्यस्थो नोत्तिष्ठेन्मथनं विना ॥ १४ ॥  
  
विना चाभ्यासयोगेन ज्ञानदीपस्तथा न हि ।  
घटमध्यगतो दीपो बाह्ये नैव प्रकाशते ॥ १५ ॥  
  
भिन्ने तस्मिन् घटे चैव दीपज्वाला च भासते ।  
स्वकायं घटमित्युक्तं यथा दीपो हि तत्पदम् ॥ १६ ॥  
  
	एकेन निर्विकल्पयोगेन समं सर्वसाम्यं समाधिं ब्रह्म   
अमृतं योगिनो यान्ति । एवमभ्यासयोगं विना स्वात्मा न प्रकाशते इति   
सदृष्टान्तमाह- यथेति ॥ १४-१५ ॥ स्वकायो घटस्थानीय   
इत्युक्तः ॥ १६ ॥  
  
गुरूपदेशात् ब्रह्मज्ञानम्  
  
गुरुवाक्यसमाभिन्ने ब्रह्मज्ञानं स्फुटीभवेत् ।  
कर्णधारं गुरुं प्राप्य कृत्वा सूक्ष्मं तरन्ति च ॥ १७ ॥  
  
अभ्यासवासनाशक्त्या तरन्ति भवसागरम् ।  
  
	गुरुवाक्यसमाभिन्ने स्वाज्ञानावरणे अथ ब्रह्मज्ञानम् । गुरुं   
प्राप्य तदुपदिष्टार्थं नौकां कृत्वा ॥ १७ ॥  
  
प्। ३३३) वाग्वृत्त्यधिष्ठानं ब्रह्म  
  
परायामङ्कुरीभूय पश्यन्त्यां द्विदलीकृता ॥ १८ ॥  
  
मध्यमायां मुकुलिता वैखर्यां विकसीकृता ।  
पूर्वं यथोदिता या वाग् विलोमेनास्तगा भवेत् ॥ १९ ॥  
  
तस्या वाचः परो देवः कूटस्थो वाक्प्रबोधकः ।  
सोऽहमस्मीति निश्चित्य यः सदा वर्तते पुमान् ॥ २० ॥  
  
शब्दैरुच्चावचैर्नीचैर्भाषितोऽपि न लिप्यते ।  
  
	व्यवहारिकप्रपञ्चदृष्टीनां भवसागरतारणं कथमित्या##-  
व्यावहारिकप्रपञ्चनिर्वाहकवाग्वृत्तिसम्भूतिस्थितिप्रलया##-  
भवसागरपारब्रह्मपदं यान्तीत्याह- परायामिति । वाग्वृत्तिः  
  
चत्वारि वाक्परिमिता पदानि  
तानि विदुर्ब्राह्मणा ये मनीषिणः ।  
गुहा त्रीणि निहिता नेङ्गयन्ति  
तुरीयं वाचो मनुष्या वदन्ति ॥  
  
इति श्रुत्यनुरोधेन मूलाधारस्थपरायाम् अङ्कुरीभूय ।   
अनाहतस्थपश्यन्त्याम् ॥ १८ ॥ विशुद्धिचक्रस्थमध्यमायाम्,   
आस्यस्थवैखर्याम् ॥ १९-२० ॥  
  
विश्वादिप्रपञ्चाधिष्ठानं ब्रह्म  
  
विश्वश्च तैजसश्चैव प्राज्ञश्चेति च ते त्रयः ॥ २१ ॥  
  
विराड्ढिरण्यगर्भश्च ईश्वरश्चेति ते त्रयः ।  
ब्रह्माण्डं चैव पिण्डाण्डं लोका भूरादयः क्रमात् ॥ २२ ॥  
  
प्। ३३४) स्वस्वोपाधिलयादेव लीयन्ते प्रत्यगात्मनि ।  
अण्डं ज्ञानग्निना तप्तं लीयते कारणैः सह ॥ २३ ॥  
  
परमात्मनि लीनं तत्परं ब्रह्मैव जायते ।  
  
	व्यष्टिसमष्टिप्रपञ्चसापेक्षविश्वविराडादिभेदे सति कथं   
विद्वान् भवसागरपारब्रह्मतया अवशिष्यते इत्याशङ्क्य यदि ते   
स्वातिरेकेण साधारव्यावहारिकप्रपञ्चोऽस्तीति भ्रान्तिस्तदा स्वज्ञानतः   
स्वाज्ञानप्रपञ्चो विलीयते, तद्विलयाधिकरणं   
स्वातिरिक्तासम्भवब्रह्ममात्रज्ञानेन निरधिकरणं सत्   
निष्प्रतियोगिकस्वमात्रमवशिष्यते इत्याह- विश्वश्चेति ॥ २१-२३ ॥   
स्वाज्ञदृष्टिविकल्पितस्वातिरिक्तं स्वज्ञदृष्ट्या विलीनं सत्   
परमार्थदृष्ट्या ब्रह्मैव भवतीत्यर्थः ॥  
  
निष्प्रतियोगिकं ब्रह्म  
  
ततः स्तिमितगम्भीरं न तेजो न तमस्ततम् ॥ २४ ॥  
  
अनाख्यमनभिव्यक्तं सत् किञ्चिदवशिष्यते ।  
  
	परमार्थदृष्ट्या कथं तद्ब्रह्म भवतीत्यत्राह- तत इति ।   
यतः स्वाज्ञादिदृष्ट्या स्वातिरिक्तप्रपञ्चः तदपवादोऽपि भवति ततो   
वस्तुयाथार्थ्यदर्शनात् निर्गुणनिरवयवव्योमवत् स्तिमितगम्भीरं   
भूतभौतिकतेजस्तमःपरिच्छेदासम्भवात् न तेजो न तमस्ततम् ॥ २४ ॥   
तथा नामरूपासम्भवाद् अनाख्यमनभिव्यक्तं स्वाज्ञादिदृष्टिमोहे   
सत्यसति सत् किञ्चिदवशिष्यते, ब्रह्ममात्रमसन्न हि इति श्रुतेः ॥  
  
ब्रह्मसिद्ध्युपायभूतं ध्यानम्  
  
ध्यात्वा मध्यस्थमात्मानं कलशान्तरदीपवत् ॥ २५ ॥  
  
अङ्गुष्ठमात्रमात्मानमधूमज्योतिरूपकम् ।  
प्रकाशयन्तमन्तःस्थं ध्यायेत् कूटस्थमव्ययम् ॥ २६ ॥  
  
प्। ३३५) विज्ञानात्मा तथा देहे जाग्रत्स्वप्नसुषुप्तितः ।  
मायया मोहितः पश्चाद्बहुजन्मान्तरे पुनः ॥ २७ ॥  
  
सत्कर्मपरिपाकात्तु स्वविकारं चिकीर्षति ।  
कोऽहं कथमयं दोषः संसाराख्य उपागतः ॥ २८ ॥  
  
जाग्रत्स्वप्ने व्यवहरन्त्सुषुप्तौ क्व गतिर्मम ।  
इति चिन्तापरो भूत्वा स्वभासा च विशेषतः ॥ २९ ॥  
  
अज्ञानात्तु विदाभासो बहिस्तापेन तापितः ।  
दग्धं भवत्येव तदा तूलपिण्डमिवाग्निना ॥ ३० ॥  
  
दहरस्थः प्रत्यगात्मा नष्टे ज्ञाने ततः परम् ।  
विततो व्याप्य विज्ञानं दहत्येव क्षणेन तु ॥ ३१ ॥  
  
मनोमयज्ञानमयान् सम्यग् दग्ध्वा क्रमेण तु ।  
घटस्थदीपवच्छश्वदन्तरेव प्रकाशते ॥ ३२ ॥  
  
	एवं निष्प्रतियोगिकब्रह्ममात्रसिद्ध्युपायमाह- ध्यात्वेति ॥   
२५-२६ ॥ स्वेन रूपेण विज्ञानात्मा परमात्मापि   
स्वातिरिक्तात्मात्मीयाभिमानतः संसरति,   
अनेककोटिजन्मसुकृतपरिपाकवशात् प्रत्यगभिमुखो भवति, ततः   
स्वाज्ञविकल्पितप्रपञ्चकलनाविरलविदेहमुक्तात्मरूपतया अवशिष्यते   
इत्याह- विज्ञानात्मेति ॥ २७-३३ ॥  
  
जीवन्मुक्तिविदेहमुक्ती  
  
ध्यायन्नास्ते मुनिश्चैवमा सुप्तेरा मृतेस्तु यः ।  
जीवन्मुक्तः स विज्ञेयः स धन्यः कृतकृत्यवान् ॥ ३३ ॥  
  
प्। ३३६) जीवन्मुक्तपदं त्यक्त्वा स्वदेहे कालसात्कृते ।  
विशत्यदेहमुक्तत्वं पवनोऽस्पन्दतामिव ॥ ३४ ॥  
  
अशब्दमस्पर्शमरूपमव्ययं तथारसं नित्यमगन्धवच्च यत् ।  
अनाद्यनन्तं महतः परं ध्रुवं तदेव शिष्यत्यमलं निरामयम् ॥   
३५ ॥  
  
इत्युपनिषत् ॥  
  
	स्वदेहे रूढमूलदेहाभिमाने कालसात्कृते विरूपविलयं गते   
सत्यथ देहादावात्मात्मीयाभिमानसम्भवप्रबोधसमकाल##-  
स्वमात्रमवशिष्यते इत्यर्थः ॥ ३४ ॥ शब्दादिप्रपञ्चे सति विदेहमुक्तस्य   
स्वात्ममात्रता कथमित्यत आह- अशब्दमिति ।   
सर्वापह्नवसिद्धविदेहमुक्तस्वरूपं ब्रह्म   
निष्प्रतियोगिकस्वमात्रमित्यत्र न विवादः । यदि स्वाज्ञदृष्ट्या   
शब्दादिविकारः स्यात् तदा स्वज्ञदृष्ट्या   
शब्दादिविलयाधिकरणमशब्दादिविशेषविशिष्टं भवति, तदेव   
परमार्थदृष्ट्या निष्प्रतियोगिकस्वमात्रम् । अवशिष्यते इत्यर्थः ॥ ३५ ॥   
इत्युपनिषच्छब्दः योगकुण्डल्युपनिषत्समाप्त्यर्थः ॥  
  
इति तृतीयोऽध्यायः  
  
श्रीवासुदेवेन्द्रशिष्योपनिषद्ब्रह्मयोगिना ।  
योगकुण्डल्युपनिषद्व्याख्यानं लिखितं स्फुटम् ।  
कुण्डल्युपनिषद्व्याख्याग्रन्थस्तु द्विशतं स्मृतः ॥  
  
इति श्रीमदीशाद्यष्टोत्तरशतोपनिषच्छास्त्रविवरणे   
षडशीतिसङ्ख्यापूरकं योगकुण्डल्युपनिषद्विवरणं सम्पूर्णम्  
  
  
  
  
