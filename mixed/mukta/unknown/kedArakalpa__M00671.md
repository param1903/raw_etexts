+++
"Catalog number" = "M00671"
"Uniform title" = "kedārakalpa"
Editor = [ "S",]
Subjects = [ "tantric / āgamic literature",]
Publisher = [ "Venkatesvara Steam Press",]
"Publication year" = [ "1907",]
"Publication city" = [ "Bombay",]
"Publication country" = "India"
title_iast = "kedārakalpa"
title = "केदारकल्प"

+++
  
  
॥ श्रीः ॥   
श्रीकेदारकल्पः ।   
  
बम्बी   
श्रीवेङ्कटेश्वर स्टीम्-यन्त्रालय   
  
संवत् १९६३   
  
पृ० १) ॥ श्रीगणेशाय नमः ॥   
श्रीकेदारेश्वराय नमः ।   
अथ केदारकल्पः ।   
  
मङ्गलम् ।   
ॐ द्वे भार्य्ये सिद्धिबुद्धी तदनु सहचरे ऋद्धिवृद्धी गुणाढ्ये   
द्वौ पुत्रौ लक्षलाभौ सकलगुणमयौ मण्डपे कल्पवृक्षः ॥   
गेहे यस्य प्रभुत्वं परममृतसमं मोदकाखण्डमिश्रं   
भूयाद्भूतैर्गणेशः सकलगुणकुलानन्दकारी कुटुम्बः [पुंस्त्वमार्षम्]॥ १ ॥   
कण्ठे यस्य लसत्करालगरलं गङ्गाजलं मस्तके   
वामाङ्गे गिरिराजराजतनया जाया भवानी स्थिता ॥   
नन्दिस्कन्दगणाधिराजसहितः श्रीविश्वनाथः प्रभुः   
काशीमन्दिरसंस्थितो हि सकलं कुर्वीत नो मङ्गलम् ॥ २ ॥   
ॐ भालेऽब्जोऽथ गले करालगरलं गङ्गाजलं मस्तके   
  
पृ० २) वामाङ्गे गिरिराजराजतनया सर्वाङ्गभूतिः स्थिता ॥   
ढुण्ढिस्कन्दगणादिनन्दिसहितः श्रीविश्वनाथः प्रभुः   
काशीमन्दिरसंस्थितोऽखिलगुरुर्देयात्सदा मङ्गलम् ॥ ३ ॥   
  
श्रीश्वर उवाच ॥   
ॐ कैलासदर्शनं पुण्यं सर्वदैव न संशयः ॥   
येन देहेन यत्कर्म क्रियते कर्मकर्तृभिः ॥ १ ॥   
तद्देहे तेन लभ्यं स्यात्कल्पकोटिशतैरपि ॥   
इदं देहायुतेनैव कर्मणो लभते फलम् ॥ २ ॥   
अतोऽधर्मसमूहेन नैनं धर्मं तु लोपयेत् ॥   
पद्मं त्वष्टदलं कुर्य्यात्तत्र पूजां समाचरेत् ॥ ३ ॥   
ध्यायेच्छ्रीशङ्करं तत्र पार्वतीवल्लभं हरम् ॥   
उपचारैः षोडशभिः सर्वशक्तिसमन्वितैः ॥ ४ ॥   
बलिप्रदानं कुर्व्वीत पुनः सर्वजनप्रियः ॥   
वाञ्छितांल्लभते कामान्भुक्तिमुक्ति च विन्दति ॥ ५ ॥   
एवं सिद्धेन मन्त्रेण साधयेत्स्वमनोरथम् ॥   
यस्य कोपं समासाद्य कम्पते देवता भयात् ॥ ६ ॥   
इन्द्राद्या वशगा भूत्वा तं नमस्यन्ति साधकम् ॥   
चक्रवर्त्ती भवेद्भूपो यदीच्छेच्छिववल्लभः ॥ ७ ॥   
एतत्ते कथितं पुत्र महापथविचारणम् ॥   
  
पृ० ३) अनित्यमसुखं लोकमिमं प्राप्य भजस्व माम् ॥ ८ ॥   
इदं पुत्र तव स्नेहान्मया गुह्यं प्रकाशितम् ॥   
न देयं धनलुब्धेभ्यो न देयं देवनिन्दके ॥ ९ ॥   
नास्तिके चैव दुर्बुद्धौ तथा चुम्बकवृत्तये ॥ १० ॥   
  
ॐ इति श्रीरुद्रयामले केदारकल्पे श्रीश्वरकार्त्तिकेयसंवादे अघोरमन्त्रसाधनप्रकारे पञ्चयोगेन्द्रसाधनजीवन्मुक्तपरब्रह्मप्राप्तये महापथे शिवदर्शने सदेहकैलाशगमनं नाम प्रथमः पटलः ॥ १ ॥   
  
द्वितीयः पटलः ।   
  
॥ श्रीश्वर उवाच ॥   
ॐ अस्य श्रीअघोरमन्त्रस्य अघोर ऋषिः बृहती छन्दः श्रीकालाग्निः रुद्रो देवता ह्रीं बीजं हुं फट् स्वाहा शक्तिः अघोरप्रसादसिद्ध्यर्थे जपे विनियोगः ॥   
इति सङ्कल्पः ॥   
  
अथ षडङ्गन्यासः ॥   
ॐ ह्राम् अङ्गुष्ठाभ्यां नमः ॥   
ॐ ह्रीं तर्ज्जनीभ्यां नमः ॥   
ॐ ह्रूं मध्यमाभ्यां नमः ॥   
ॐ ह्रैम् अनामिकाभ्यां नमः ॥   
ॐ ह्रौं कनिष्ठिकाभ्यां नमः ॥   
ॐ ह्रः करतलकरपृष्ठाभ्यां नमः ॥   
इति षडङ्गन्यासः ॥   
  
अथ हृदयादिन्यासः ॥   
ॐ ह्रां हृदयाय नमः ॥   
ॐ ह्रीं शिरसे स्वाहा ॥   
ॐ ह्रूं शिखायै वषट् ॥   
ॐ ह्रैं कवचाय हुम् ॥   
ॐ ह्रौं नेत्रत्रयाय वौषट् ॥   
ॐ ह्रः अस्त्राय फट् ॥   
  
पृ० ४) इति हृदयादिन्यासः ॥   
  
अथ ध्यानम् ॥   
ॐ कैलासासनमीश्वरं शशिकलास्फूर्जज्जटामण्डलं   
नासालोकनतत्परं त्रिनयनं वीरासनाध्याश्रितम् ॥   
मुद्राटङ्ककरं च जानुविलसद्गौरी प्रसन्नाननं   
कक्षाबद्धभुजङ्गमं मुनिवतं वन्दे महेशं परम् ॥ १ ॥   
इति ध्यानम् ॥   
  
अथ जपमन्त्रः ॥   
ॐ क्रों ह्रुं फट् स्वाहा ॥   
  
अथ जपसमर्प्पणम् ॥   
ॐ गुह्याद्गुह्यतरं गुह्यं गृहाणास्मत्कृतं जपम् ॥   
सिद्धिर्भवतु मे देव त्वत्प्रसादान्महेश्वर ॥ २ ॥   
अनेन जपेन एतावत्सङ्ख्याकेन श्री अघोरूपो रुद्रः प्रीयताम् ॥   
इति जपसमर्पणम् ॥   
  
अथ स्तोत्रं पठेत् ॥   
श्रीश्वर उवाच ॥   
ॐ नमः कामाय रुद्राय नमो मोक्षवपुर्भृते ॥   
नमो नादात्मने तुभ्यं नमो बिन्दुकलात्मने ॥ ३ ॥   
नमोऽस्तु लिङ्गरूपाय लिङ्गातीताय ते नमः ॥   
त्वं माता सर्वलोकान त्वमेव जगतः पिता ॥ ४ ॥   
त्वं भ्राता त्वं सुहृन्मित्रं त्वं प्रियस्त्वं पितामहः ॥   
नमस्ते भगवन्रुद्र भास्करामिततेजसे ॥ ५ ॥   
नमो भवाय रुद्राय परमाम्बुमयाय च ॥   
शर्वाय शितिरूपाय सदा सुरभिणे नमः ॥ ६ ॥   
पशूनां पतये चैव पावकामिततेजसे ॥   
अतिभीमाय सौम्याय अमृताय नमो नमः ॥ ७ ॥   
  
पृ० ५) उग्राय यजमानाय नमस्ते कर्मयोगिने ॥   
पार्थिवानां तु लिङ्गानां यन्मया पूजनं कृतम् ॥ ८ ॥   
तेन मे भगवान्रुद्रो वाञ्छितार्थं प्रयच्छतु ॥   
इदं स्तोत्रं पठेद्यस्तु पूजाकाले विधानतः ॥ ९ ॥   
चक्रवर्त्ती भवेद्राजा सोऽन्ते शिवपुरं व्रजेत् ॥ १० ॥   
  
इति श्रीरुद्रयामले केदारकल्पे ईश्वरकार्तिकेयसंवादे पञ्चयोगेन्द्रसाधनजीवन्मुक्तपरब्रह्मप्राप्तये महापथे शिवदर्शने सदेहकैलासगमने सदाशिवाघोरस्तोत्रं नाम द्वितीयः पटलः ॥ २ ॥   
  
तृतीयः पटलः ।   
  
॥ श्रीश्वर उवाच ॥   
ॐ अस्य श्रीसदाशिवकवचस्य भृगुरृषिः अनुष्टुप्छन्दः श्रीसदाशिवो देवता कैलासप्राप्त्यर्थे जपे विनियोगः ॥   
इति सङ्कल्पः ॥   
  
अथ कवचम् ॥   
ॐ शिवो मेऽग्रतः पातु शम्भुर्वै पातु पृष्ठतः ॥   
त्रिपुरारिर्वामपार्श्वे दक्षिणे मदनान्तकः ॥ १ ॥   
ॐ ऊर्द्ध्वं पातु विशालाक्षो ह्यधः कनकपिङ्गलः ॥   
पार्व्वतीवल्लभो जानू जङ्घे पश्वीश्वरः प्रभुः ॥ २ ॥   
पादौ मे पातु सर्वेशः करौ कालाग्निरक्षकः ॥   
  
पृ० ६) शीर्षं मे पातु सर्वज्ञः कर्णौ देवेश्वरः सदा ॥ ३ ॥   
गुह्यं गुह्येश्वरः पातु हृदयं हृदयेश्वरः ॥   
सर्वाङ्गं सर्वदेवेशः कामिनीवल्लभः कटिम् ॥ ४ ॥   
यदिदं कवचं वश्यं देवानामपि दुर्ल्लभम् ॥   
एतस्य पठनादेव भूतप्रेतपिशाचकाः ॥ ५ ॥   
न हि सन्ति सदा सर्वे योगिन्योविघ्नकारकाः ॥   
इदं कवचमज्ञात्वा यस्तु मन्त्रं शिवात्मकम् ॥   
अघोरं जपतेऽवश्यं [आत्मनेपदमार्षम्] तस्य विघ्नः पदे पदे ॥ ६ ॥   
तस्मात्सर्वप्रयत्नेन यदीच्छेदात्मनो हितम् ॥   
विज्ञाय कवचं पूर्वं पश्चाज्जपमुपाचरेत् ॥ ७ ॥   
  
इति श्रीकेदारकल्पे रुद्रयामलतन्त्रे ईश्वरकार्त्तिकेयसंवादे पञ्चयोगेन्द्रसाधनजीवन्मुक्तपरब्रह्मप्राप्तये महापथे शिवदर्शने सदेहकैलासगमने अघोरकवचं नाम तृतीयः पटलः ॥ ३ ॥   
  
चतुर्थः पटलः ॥   
  
॥ अथ पार्थिवपूजाविधिः ॥   
  
श्रीश्वर उवाच ॥   
प्रथममासनमन्त्रः ॥   
ॐ पृथ्वीति मन्त्रस्य मेरुपृष्ठ ऋषिः कूर्म्मो देवता सुतलं छन्दः   
  
पृ० ७) आसनोपवेशे विनियोगः ।   
इति सङ्कल्पः ।   
पृथ्वि त्वया धृता लोका देवि त्वं विष्णुना धृता ॥   
त्वं च धारय मां देवि पवित्रं कुरु चासनम् ॥   
इति आसनमन्त्रः ॥   
ॐ अपसर्पन्तु ते भूता ये भूता भुवि संस्थिताः ॥   
ये भूता विघ्नकर्तारस्ते नश्यन्तु शिवाज्ञया ॥ २ ॥   
इति दिग्बन्धः ॥   
  
ॐ ह्रां ह्रीं हराय नमः ॥   
इति मृदाहरणम् ॥   
  
ॐ ह्रां ह्रीं महेश्वराय नमः ॥   
इति सङ्घटनम् ॥   
  
ॐ ह्रां ह्रीं शूलपाणये नमः ॥   
इति स्थापनम् ॥   
  
अथ ध्यानम् ॥   
ध्याये नित्यं महेशं रजतगिरिनिभं चारुचन्द्रावतंसं   
रत्नाकल्पोज्ज्वलाङ्गं परशुमृगवराभीतिहस्तं प्रसन्नम् ॥   
पद्मासीनं समन्तात्स्तुतममरगणैर्व्याघ्रकृत्तिं वसानं   
विश्वाद्यं विश्ववन्द्यं निखिलभयहरं पञ्चवक्त्रं त्रिनेत्रम् ॥ १ ॥   
इति ध्यानम् ॥   
  
कैलासं ध्यात्वा ॥   
वामनासापुटे अञ्जलिं समानीय पुष्पं क्षिपेत् ॥   
ॐ पिनाकधृग्यावत्त्वां पूजयामि तावत्त्वं स्थिरो भव ॥   
ॐ महादेवस्य प्राणाः, वाक्, मनः, सर्व्वेन्द्रियाणि, जीव, इह स्थिताः ॥   
ॐ आं ह्रीं क्रों हंसः त्वक्चक्षुः श्रोत्रघ्राणा इहागत्य सुखं चिरं तिष्ठन्तु स्वाहा ॥   
इति प्राणप्रतिष्ठा ॥   
ॐ पिनाकधृक् इह सन्निहितो भव ॥ १ ॥   
  
पृ० ८) ॐ शिवाय नमः ॥ आवाहनम् ॥ २ ॥   
ॐ शिवाय नमः ॥ आसनम् ॥ ३ ॥   
ॐ शिवाय नमः ॥ पाद्यम् ॥ ४ ॥   
ॐ शिवाय नमः ॥ पादावनेजनम् ॥ ५ ॥   
ॐ शिवाय नमः ॥ अर्घ्यम् ॥ ६ ॥   
ॐ शिवाय नमः ॥ मधुपर्क्कः ॥ ७ ॥   
ॐ ह्रां ह्रीं पशुपतये नमः स्नानम् ॥ ८ ॥   
ॐ शिवाय नमः ॥ आचमनीयम् ॥ ९ ॥   
ॐ शिवाय नमः वस्त्रम् ॥ १० ॥   
ॐ शिवाय नमः अलङ्काराः ॥ ११ ॥   
ॐ शिवाय नमः सुगन्धः ॥ १२ ॥   
ॐ ईशानाय नमः दीपः ॥   
अथावरण पूजा ॥   
ॐ शर्व्वाय क्षितिमूर्त्तये नमः ॥ १ ॥   
ॐ भवाय जलमूर्त्तये नमः ॥ २ ॥   
ॐ रुद्राय अग्निमूर्त्तये नमः ॥ ३ ॥   
ॐ उग्राय वायुमूर्त्तये नमः ॥ ४ ॥   
ॐ भीमाय आकाशमूर्त्तये नमः ॥ ५ ॥   
ॐ पशुपतये यजमानमूर्त्तये नमः ॥ ६ ॥   
ॐ महादेवाय सोममूर्त्तये नमः ॥ ७ ॥   
ॐ ईशानाय सूर्य्यमूर्त्तये नमः ॥ ८ ॥   
इति आवरणपूजा ॥   
ॐ शिवाय नमः ॥ श्रीखण्डचन्दनं समर्पयामि ॥ २१ ॥   
ॐ शिवाय नमः ॥ रक्तचन्दनं समर्पयामि ॥ २२ ॥   
अक्षतं समर्पयामि ॥ २३ ॥   
ॐ शिवाय नमः पुष्पं समर्पयामि ॥ २४ ॥  
ॐ शिवाय नमः अबीरगुलाले समर्पयामि ॥ २५ ॥   
ॐ शिवाय नमः धूपं समर्पयामि ॥ २६ ॥   
ॐ शिवाय नमः दीपं समर्पयामि ॥ २७ ॥   
ॐ शिवाय नमः ॥ नैवेद्यं समर्पयामि ॥ २८ ॥   
ॐ शिवाय नमः फलताम्बूले समर्पयामि ॥ २९ ॥   
  
पृ० ९) ॐ शिवाय नमः ॥ आरार्त्तिकं समर्पयामि ॥ ३० ॥   
ॐ शिवाय नमः नीराञ्जनं समर्पयामि ॥ ३१ ॥   
ॐ शिवाय नमः ॥ प्रदक्षिणं समर्पयामि ॥ ३२ ॥   
ॐ शिवाय नमः ॥ ध्यानं स्तुतिपाठं समर्पयामि ॥ ३३ ॥   
ॐ शिवाय नमः ॥ अष्टोत्तरशतं मन्त्रं जपेत् ॥ जपसमर्पणम् ॥ विसर्जनम् ॥ ३४ ॥   
  
इति श्रीरुद्रयामले केदारकल्पे ईश्वरपार्वतीसंवादे पञ्चयोगेन्दसाधनजीवन्मुक्तये परब्रह्मप्राप्तये महापथे शिवदर्शने सदेहकैलासगमने शिवाघोरपार्थिवपूजाघोरमन्त्रसाधनप्रकारो नाम चतुर्थः पटलः ॥ ४ ॥   
  
पञ्चमः पटलः ।   
  
श्रीश्वर उवाच ॥   
ॐ शैलराजस्य पृष्ठे तु शृणु स्थानानि यानि वै ॥   
अस्ति पुण्या महादेवी नदी वैतरणी शुभा ॥ १ ॥   
पितॄणां तोयदानेन तृप्तिर्भवति पुष्कला ॥   
तत्रापि परमं देवि पश्येद्रुद्रहिमालयम् ॥ २ ॥   
हिमालये तु चेद्दतं त्रुटिमात्रं हि काञ्चनम् ॥   
तेन दत्ता भवेत्सर्वा सप्तद्वीपा वसुन्धरा ॥ ३ ॥   
आत्मानं घातयेद्यस्तु भृगुपृष्ठेषु मानवः ॥   
इन्द्रेण धारिते छत्रे रुद्रलोकं स गच्छति ॥ ४ ॥   
गत्त्वा हिमालयं पुण्यं दृष्ट्वा माहेश्वरं पदम् ॥   
वासात्सन्तारयेत्सद्यो दश पूर्वान्दशापरान् ॥ ५ ॥   
  
पृ० १०) द्वितीयं मध्यमं स्थानं तत्र मध्ये कृतं मया ॥   
तत्र या स्यान्नदी पूज्या महापुण्या सरस्वती ॥ ६ ॥   
तत्तुङ्गे सा प्रणष्टापि प्रभाते तु प्रकाशिता ॥   
सरस्वती महाध्वाना देवगन्धर्वसेविता ॥ ७ ॥   
मध्यमं चोदकं पीत्वा गणो भवति मध्यमः ॥   
ब्रह्मसूत्रं समामाद्य सर्वपापप्रणाशनम् ॥ ८ ॥   
  
श्रीदेव्युवाच ॥   
मनुष्याणां हितार्थाय मया पृष्टो महेश्वर ॥   
तन्मे कथय देवेश यत्रैव संशयो महान् ॥ ९ ॥   
स्वभावात्परमं धाम यथा पुण्यमहं प्रभो ॥   
श्रोतुमिच्छामि तत्त्वेन युष्मद्वक्त्राद्विनिर्गतम् ॥ १० ॥   
  
श्रीश्वर उवाच ॥   
शृणु देवि यथातथ्यं तीर्थसद्भावमुत्तमम् ॥   
यदहं सम्प्रवक्ष्यामि निखिलं तन्निबोध मे ॥ ११ ॥   
तृतीयं तत्परं स्थानं केदारं चेति विश्रुतम् ॥   
मच्छरीराद्विनिष्क्रान्तं शुक्राख्यं पानमुत्तमम् ॥ १२ ॥   
केदारमुदकं देवि ये पिबन्ति महाजनाः ॥   
मम तुल्यबलाः सर्वे सर्वे स्वच्छन्दगामिनः ॥ १३ ॥   
त्रिशूलाङ्कितहस्ताश्च सर्वे वै शूलपाणयः ॥   
त्रिनेत्राश्च गणा भक्त्या सर्वेऽपि मत्पराक्रमः ॥ १४ ॥   
  
पृ० ११) मन्दाकिन्यां नरः स्नात्वा चार्चयित्वा वृषध्वजम् ॥   
गणाधिपत्वं लब्ध्वा च कुलानामुद्धरेच्छतम् ॥ १५ ॥   
तत्र मन्दाकिनी पुण्या नदीनामुत्तमा नदी ॥   
द्रावयेत्सर्वपापानि स्तुता भवतु वा नता ॥ १६ ॥   
तस्यां स्वर्गाच्च्युतायां तु शुचिस्नातो हि मानवः ॥   
यः पिबेत्तत्र देवेशि वामहस्तेन वै जलम् ॥ १७ ॥   
अङ्कितः स्यात्त्रिशूलेन ललाटे नयनेन च ॥   
गणो हि च समस्तस्तु पुनर्नावर्त्तको भवेत् ॥ १८ ॥   
सर्वधर्मपरां प्राप्य सत्यं तु लभते गतिम् ॥   
गणपत्वमवाप्नोति यत्र तत्र मृतो नरः ॥ १९ ॥   
तस्यास्तोयं शरीरस्थं मम लिङ्गाद्विनिःसृतम् ॥   
मृतो यत्र गतो वापि स्कन्दस्य सदृशो भवेत् ॥ २० ॥   
जन्मान्तरसहस्रैस्तु बहुभिः शोधितो नरः ॥   
ततो याति परं स्थानं केदारं तीर्थमुत्तमम् ॥ २१ ॥   
केदारं प्रस्थितो देवि सर्वश्च म्रियते नरः ॥   
सोऽपि सर्वो गणो मह्यं भवत्यमरतेजसा ॥ २२ ॥   
भस्मनो धारणं नित्यं शिवमन्त्रः प्रदक्षिणम् ॥   
केदारोदकपानस्य कलां मार्हन्ति षोडशीम् ॥ २३ ॥   
  
पृ० १२) अनेकानि सहस्राणि क्रतूनां सुविशेषतः ॥   
कलौ कृत्वा गतिर्नैषा केदारेण तु या भवेत् ॥ २४ ॥   
दिव्यवर्षसहस्राणि तपस्तप्त्वा तु पुष्करे ॥   
न लभ्यते गतिर्मर्त्यैः केदारेण तु या भवेत् ॥ २५ ॥   
भूतं भव्यं भविष्यं च सर्वलोकस्य यद्भवेत् ॥   
सर्वं विधिवदस्माकं तद्भवेत्तीर्थमीदृशम् ॥ २६ ॥   
कैदारमुदकं पीत्वा यत्र देशे प्रपद्यते ॥   
सोऽपि देशो भवेत्पूज्यः किं पुनस्तस्य बान्धवाः ॥ २७ ॥   
आत्मा वै पुत्रनाम्ना तु ब्राह्मणो वेदवान्भवेत् ॥   
अङ्कितास्तु त्रिशूलेन ते पूज्याः सर्व्वदैवतैः ॥ २८ ॥   
पृथिव्यां यानि तीर्थानि पुण्यान्यायतनानि च ॥   
केदारोदकपानस्य कलां नार्हन्ति षोडशीम् ॥ २९ ॥   
वसेदीशानमासाद्य हिमपूर्णमहागिरौ ॥   
यावत्तत्क्रमतेच्छाया दृष्टिमात्रं तथा पुनः ॥ ३० ॥   
अन्ते वा यदि वा मध्ये ये मृता हिमवद्गिरौ ॥   
तावत्ते दिवि तिष्ठन्ति यावदिन्द्राश्चतुर्द्दश ॥ ३१ ॥   
आत्मानं घातयेद्यस्तु प्रत्यक्षं च हुताशने ॥   
न तां गतिमवाप्नोति केदारेण तु या भवेत् ॥ ३२ ॥   
  
पृ० १३) सकृत्पीत्वा तु कैदारं वाराणस्यां सकृद्गतौ ॥   
ब्रह्मविद्यां सकृज्जप्त्वा [इडभावार्षः] न भवेत्पुनरालये ॥ ३३ ॥   
विषमं दुर्गमं घोरं प्रविश्य हिमवद्गिरौ ॥   
केदारस्योदकं पीत्वा मृतेनापि न शोच्यते ॥ ३४ ॥   
सकृत्पीत्वा तु कैदारं मम तुल्यबलो भवेत् ॥   
अदृश्यः सर्वभूतानां विचरेच्च यदृच्छया ॥ ३५ ॥   
दिव्यान्तरिक्षपातालं यत्र यत्र यथेच्छति ॥   
मम देवि प्रसादेन क्रीडते कामरूपधृक् ॥ ३६ ॥   
केदारस्य कथां दिव्यां पवित्रां पापनाशिनीम् ॥   
ये स्मरन्ति सदा भक्त्या ते चैव दिव्यदेवताः ॥ ३७ ॥   
यावत्प्रधानात्पुरुषो यावच्चाहं महेश्वरः ॥   
मम देहस्वरूपेण यत्राहं तत्र ते मृताः ॥ ३८ ॥   
एतच्च परमं गुह्यं तव देवि ह्युदाहृतम् ॥   
यस्तु धारयते नित्यं यश्चैव शृणुयान्नरः ॥ ३९ ॥   
मुच्यते सर्वपापेभ्यो रुद्रलोकं स गच्छति ॥ ४० ॥   
  
इति श्रीरुद्रयामले केदारकल्पे श्रीश्वरदेवीसंवादे पञ्चयोगेन्द्रेच्छासिद्धिजीवन्मुक्तपरब्रह्मप्राप्तये महापथे शिवदर्शने सदेहकैलासगमनं नाम पञ्चमः पटलः ॥ ५ ॥   
  
पृ० १४) षष्ठः पटलः ।   
  
देव्युवाच ॥   
ॐ क्षेत्राणां परमं क्षेत्रं तीर्थानां चैव यत्स्मृतम् ॥   
प्रमाणं तस्य क्षेत्रस्य श्रोतुमिच्छामि तत्त्वतः ॥ १ ॥   
  
श्रीश्वर उवाच ॥   
दक्षिणोत्तरतश्चैव पञ्चयोजनमायतः ॥   
पूर्वपश्चिमतश्चैव योजनत्रयमायतः ॥ २ ॥   
तस्मिंस्तु पर्वते देवा ऋषयश्च तपोधनाः ॥   
क्षेत्रस्य बाह्यतः सर्वे तपः कुर्वन्ति पुङ्गवाः ॥ ३ ॥   
सिद्धगन्धर्वयक्षाश्च किन्नराद्यप्सरोगणाः ॥   
केदारकाङ्क्षिणः सर्वे समाराधनतत्पराः ॥ ४ ॥   
न लभन्ते सुरा देवा ये चान्ये दिव्यजातयः ॥   
यक्षैस्तु रक्षितं स्थानं नन्दिस्कन्दपुरोगमैः ॥ ५ ॥   
विनायको महाकाल ईशानश्च महाबलः ॥   
जया च विजया चैव मोहिनी स्तम्भिनी तथा ॥ ६ ॥   
मम रूपधराः सर्वे क्षेत्रं रक्षन्ति सर्वदा ॥   
षष्टिकोटिगणानां च क्षेत्रपालाः प्रकीर्त्तिताः ॥ ७ ॥   
नन्दी चैव महाकालः सततं क्षेत्ररक्षकौ ॥   
अहं तत्र स्थितो देवि त्वया सह वरानने ॥ ८ ॥   
दृष्ट्वार्ये चैव केदारं देवानामपि दुर्ल्लभम् ॥   
क्षेत्राणां परमं क्षेत्रं तीर्थानां तीर्थमुत्तमम् ॥ ९ ॥   
तत्र स्नात्वा दिवं यान्ति मुक्ताः संसारबन्धनात् ॥   
अक्षयाः परमाश्चैव मत्प्रसादाद्भवन्ति ते ॥ १० ॥   
  
पृ० १५) ब्रह्महत्याकृतश्चैव ये चान्ये पापकारिणः ॥   
न पश्यन्त्यशुभं देवि शुद्धाश्चापि भवन्ति ते ॥ ११ ॥   
येषु येषु च कार्य्येषु यान्ति मामपि सुव्रते ॥   
तेषु तेषु च योगेषु जायन्ते मत्प्रसादतः ॥ १२ ॥   
तावत्ते बहवो वर्णाः सर्वे केदारकाङ्क्षिणः ॥   
केदारं चैव सम्प्राप्ताः सर्वे वर्णा द्विजातयः ॥ १३ ॥   
रश्मिभिर्मम संस्पृष्टा अवज्ञातास्तु ये नराः ॥   
तत्र यान्ति परं देवि पूर्वं शप्तास्तु ते मया ॥ १४ ॥   
पूर्वशप्तास्तु ये देवि ते भवन्ति गणेश्वराः ॥   
तेषां [सम्बन्धबिवशया षष्ठी] च निर्मितं देवि केदारोदकमुत्तमम् ॥ १५ ॥   
तेन पीतेन मुच्यन्ते जन्मसंसारबन्धनात् ॥   
त्रिनेत्राः शूलहस्ताश्च शशाङ्काकिन्तमूर्द्धजाः ॥ १६ ॥   
व्याघ्रचर्मधराः सर्वे मम पुत्रा महाबलाः ॥   
मम वीर्यसमुत्पन्ना सर्वे ते मत्पराक्रमाः ॥ १७ ॥   
ये पिबन्ति नराः सर्वे ते भवन्ति गणेश्वराः ॥   
गाणपत्ये तु केदारे तेन तीर्थं तदुत्तमम् ॥ १८ ॥   
न तेन सदृशं पुण्यं त्रिषु लोकेषु विद्यते ॥   
पृथिव्यां यानि तीर्थानि पुण्यान्यायतनानि च ॥ १९ ॥   
  
पृ० १६) केदारस्य तु तोयस्य कलां नार्हन्ति षोडशीम् ॥   
इष्टक्षेत्रं समासाद्य चैकरात्रिं वसेत्तु यः ॥ २० ॥   
वासस्तस्य भवेद्देवि नित्यकालं शिवालये ॥   
मन्दाकिन्यां नरः स्नात्वा पितृपुण्योदकं ददत् ॥ २१ ॥   
तारितास्तेन ते चैव कुलान्येकोत्तरं शतम् ॥   
इदं क्षेत्रं परं देवि देवानामपि दुर्ल्लभम् ॥ २२ ॥   
दृष्ट्वा पीतं जलं चात्र संसारभयभेदकम् ॥   
येऽपि प्रदक्षिणं कुर्यात्तत्स्थानं पुरुषोत्तमः ॥ २३ ॥   
प्रदक्षिणा कृता तेन सप्तद्वीपा वसुन्धरा ॥   
यत्फलं सर्वतीर्थानां सर्वयज्ञेषु यत्फलम् ॥ २४ ॥   
यत्फलं लभ्यते यज्ञैः साश्वमेधैः सदक्षिणैः ॥   
तत्फलं कोटिगुणितं लभते नात्र संशयः ॥ २५ ॥   
तप्तकाञ्चनवर्णाभाः सर्वालङ्कारभूषिताः ॥   
विचरन्ति गणा देवि सर्वभूतविमर्दकाः ॥ २६ ॥   
ऋषीणां चैव दैत्यानां यक्षगन्धर्वरक्षसाम् ॥   
ग्रहाणां भूतसिंहानां ये च केचिद्विरोधकाः ॥ २७ ॥   
इन्द्रो वा यदि वा ब्रह्मा विष्णुर्वापि प्रजापतिः ॥   
एतेषां चैव सर्वेषां स वध्यो नात्र संशयः ॥ २८ ॥   
  
पृ० १७) हे देवि मम भक्ताश्च मृताः केदारचिन्तकाः ॥   
ते पि सर्वे गणा मह्यं [षष्ठ्यर्थे चतुर्थी] भवन्त्येवं न संशयः ॥ २९ ॥   
एककालं द्विकालं वा त्रिकालं नित्यमेव च ॥   
ये स्मरन्ति च केदारं शिवभक्त्या जितेन्द्रियाः ॥ ३० ॥   
न तेषां विद्यते पापं सहस्रगुणितं फलम् ॥   
यत्फलं लभते यज्ञैः साश्वमेधैः सदक्षिणैः ॥ ३१ ॥   
  
इति श्रीरुद्रयामले केदारकल्पे श्रीश्वरदेवीसंवादे पञ्चयोगेन्द्रेच्छासिद्धिजीवन्मुक्तपरब्रह्मप्राप्तये महापथे शिवदर्शने सदेहकैलासगमनं नाम षष्ठः पटलः ॥ ६ ॥   
  
सप्तमः पटलः ।   
  
श्रीश्वर उवाच ।   
ॐ अतः परं प्रवक्ष्यामि केदारस्य तु यत्फलम् ॥   
मम वीर्य स्थितं देवि केदारं तीर्थमुत्तमम् ॥ १ ॥   
तत्र गत्वा न शोचन्ति जन्मसंसारबन्धनात् ॥   
तीर्थगो दुर्गतिं देवि न लभ्येत कदाचन ॥ २ ॥   
इदं तीर्थमिदं तीर्थं किं भ्रमन्ति च साधकाः ॥   
सकृत्पीत्वा तु कैदारं भवेयुर्मम सन्निभाः ॥ ३ ॥   
आहृतास्ते च वै शुभ्रर्ब्राह्मविष्णुमहेश्वरैः ॥   
न तेषां पतनं चैव मम तुल्यान्विभावयेत् ॥ ४ ॥   
  
पृ० १८) तथैव मम भक्ता ये मत्कथारञ्जिताश्च ये ॥   
केदारमुदकं पीत्वा न तेषां विद्यते भयम् ॥ ५ ॥   
यथाहं सर्वलोकेषु पूज्यमानः सुरासुरैः ॥   
तथा तेपि विशालाक्षि पूज्यन्ते दिवि दैवतैः ॥ ६ ॥   
न जन्मान्येव दुःखानि बन्धः कश्चिन्न जायते ॥   
सततं तर्पिता देवि मम तोयेन पुत्रकाः ॥ ७ ॥   
यथा स्कन्दश्च नन्दी च महाकालो विनायकः ॥   
तथा ते मम पुत्राश्च विचरन्ति न संशयः ॥ ८ ॥   
क्रीडन्ते सर्वदा देवि गणैः सार्धं वरानने ॥   
कामरूपधरा ये ते वर्धन्ते मम तेजसा ॥ ९ ॥   
यत्राहं ते गणास्तत्र विचरन्ति न संशयः ॥   
अहमेव वरारोहे गणैः परिवृतः सदा ॥ १० ॥   
तीर्थानां परमं तीर्थं गतीनां परमा गतिः ॥   
ज्ञानिनां परमं ज्ञानं मोक्षाणां मोक्ष उत्तमः ॥ ११ ॥   
अपूर्वं सर्वतीर्थानां मनसोऽभीष्टदायकम् ॥   
क्षेत्रं तु परमं देवि केदारं तीर्थमुत्तमम् ॥ १२ ॥   
एकदापि जनो यस्मात्केदारेऽत्र विनिश्चितः ॥   
तेन शोधित आत्मा वै कुलानां चोद्धृतं शतम् ॥ १३ ॥   
कालञ्जरे महाकण वाराणस्यां हरालये ॥   
  
पृ० १९) अनाशेन मृतानां च यत्फलं परिकीर्त्तितम् ॥ १४ ॥   
सर्वावस्थां गतस्यापि भुञ्जतो विषयानपि ॥   
त्रिकालमश्नतो वापि केदारं तु फलप्रदम् ॥ १५ ॥   
अन्यतीर्थसमायोगे यस्तु प्राणान्परित्यजेत् ॥   
न तां गतिमवाप्नोति केदारेण तु या भवेत् ॥ १६ ॥   
पञ्चाग्नीन्धारयेन्नित्यमन्यक्षेत्रेषु मानवः ॥   
स वामकरपानो वा गतिं प्राप्नोति चोत्तमाम् ॥ १७ ॥   
  
इति श्रीरुद्रयामले केदारकल्पे ईश्वरदेवीसंवादे पञ्चयोगेन्द्रेच्छासिद्धिजीवन्मुक्तपरब्रह्मप्राप्तये महापथे शिवदर्शने सदेहकैलासगमनं नाम सप्तमः पटलः ॥ ७ ॥   
  
अष्टमः पटलः ।   
  
श्रीईश्वर उवाच ।   
ॐ अतः परं प्रवक्ष्यामि केदारस्य महत्फलम् ॥   
सारात्सारं समुद्धृत्य क्षेत्रं यत्तत्कृतं मया ॥ १ ॥   
देवतानां यथा मध्ये प्रधानत्वं वरानने ॥   
त्रयोदशत्रयोमूर्तेर्महांश्चानन्दवृत्तिषु ॥ २ ॥   
सिद्धानां च क्षमा यद्वल्लवणं भोजने यथा ॥   
तद्वत्सर्वेषु तीर्थेषु केदारोदकमुत्तमम् ॥ ३ ॥   
धेनूनां कामगौर्यद्वत्सर्वासामुत्तमोत्तमा ॥   
  
पृ० २०) सर्वरत्नेषु वै सारं कौस्तुभस्तु यथोत्तमम् ॥ ४ ॥   
तद्वत्सर्वेषु तीर्थेषु केदारं परिकीर्त्तितम् ॥   
यस्य स्मरणमात्रेण मुच्यते भवबन्धनात् ॥ ५ ॥   
दक्षयज्ञे महाभागे त्वन्निमित्तेन ये पुरा ॥   
पूर्वं शप्ता मया देवि ते भवन्ति गणेश्वराः ॥ ६ ॥   
घृतं सारं यथा दघ्नः पुष्पसारं यथा मधु ॥   
वेदानां सामवेदश्च यथा वै मुख्य उच्यते ॥ ७ ॥   
सङ्क्षेपेण मया प्रोक्तं केदारसलिलं तथा ॥   
मुच्यते सर्वपापेभ्यो रुद्रलोकं स गच्छति ॥ ८ ॥   
  
इति श्रीरुद्रयामले केदारकल्पे ईश्वरदेवीसंवादे पञ्चयोगेन्द्रेच्छासिद्धिजीवन्मुक्तपरब्रह्मप्राप्तये महापथे शिवदर्शने सदेहकैलासगमनं नामाष्टमः पटलः ॥ ८ ॥   
  
नवमः पटलः ।   
  
श्रीदेव्युवाच ॥   
ॐ अप्राप्तास्तु गृहे वापि यत्र तत्र गताश्च ये ॥   
ये मृता हिममुद्दिश्य श्रोतुमिच्छामि तत्त्वतः ॥ १ ॥   
पर्वतो नैव दृष्टो यैर्नैव पीतं तु तज्जलम् ॥   
तेषां गतिः का देवेश ब्रूहि तत्त्वेन शङ्कर ॥ २ ॥   
  
पृ० २१) श्रीश्वर उवाच ॥   
शृणु देवि यथातत्त्वं केदारं तीर्थमुत्तमम् ॥   
तत्र पीत्वा तु मुच्येत जन्मसंसारबन्धनात् ॥ ३ ॥   
अप्राप्ता मां मृता ये च पथि देशान्तरे तथा ॥   
ते भवन्ति गणा मह्यं मम लोके सुरेश्वरि ॥ ४ ॥   
पर्वते क्षणमात्रेण सर्वपापक्षयो भवेत् ॥   
पीतमात्रे जले देवि गणो भवति शूलभृत् ॥ ५ ॥   
अवध्यः कामरूपी च सर्वभूताभयप्रदः ॥   
गच्छतीश्वरलोकेषु हेमकुण्डलमण्डितः ॥ ६ ॥   
अन्यक्षेत्रेषु यत्पुण्यं केदारे तु न तादृशम् ॥   
अध्वराणां सहस्रेषु विधिवद्विहितेषु च ॥ ७ ॥   
न लभ्यते गतिर्मर्त्यैः केदारेण तु या भवेत् ॥   
जन्मान्तरसहस्रेषु यत्फलं यज्ञयाजिनाम् ॥ ८ ॥   
केदारोदकपानेन तत्फलं परिकीर्तितम् ॥   
त्रिकालं परिभुञ्जानः क्रीडते त्रिदशैरपि ॥ ९ ॥   
केदारोदकपानेन ये भ्रमन्ति सुपण्डिताः ॥   
तेषां पुण्यफलं जन्म कृतार्थास्ते नरोत्तमाः ॥ १० ॥   
विकर्माणि चरन्त्येव मम भक्तास्तु ये नराः ॥   
  
पृ० २२) यत्र तत्र गता वापि लभन्ते गणपालताम् ॥ ११ ॥   
न केदारात्परं गुह्यं परं धामप्रदायकम् ॥   
देवि दत्ताभयं यच्च मम लिङ्गाद्विनिःसृतम् ॥ १२ ॥   
ये पिबन्ति नरा भक्त्या मनः कृत्वा सुयन्त्रितम् ॥   
तेऽपि गच्छन्ति वै मुक्तिं संसारभयबन्धनात् ॥ १३ ॥   
पीतमात्रेण देवेशि यथा मे वचनं भवेत् ॥   
तथा तेषां विशालाक्षि न भयं विद्यते क्वचित् ॥ १४ ॥   
स्वच्छन्दगामिनो नित्यं रमन्ते देवतैः प्रिये ॥   
देवदानवभूतेषु पूजनीयाः समन्ततः ॥ १५ ॥   
तीर्थमात्रमिदं गुह्यं तव देवि प्रकाशितम् ॥   
अतः परं महातीर्थं न भूतं न भविष्यति ॥ १६ ॥   
यथैवेक्षुरसो मध्ये दध्नो घृतमिवोद्धृतम् ॥   
सर्वलोके हि श्रीर्यद्वत्तद्वत्केदारमुत्तमम् ॥ १७ ॥   
तिलेषु च यथा तैलं पुष्पेषु च यथा मधु ॥   
तद्वत्केदारतीर्थं च सर्वसारसमुच्चयम् ॥ १८ ॥   
मृतके सूतके चैव पाचितं पापकर्मणाम् ॥   
रजस्वलादिभिः स्पृष्टं भोजनं परिवर्ज्जयेत् ॥ १९ ॥   
ये न रक्षन्ति पापेभ्यो सर्वावस्थां गता अपि ॥   
  
पृ० २३) मृत्युकालं वरारोहे गता गृह्णन्ति तज्जलम् ॥ २० ॥   
रक्षन्ति च प्रयत्नेन पापकर्मणि भोजनम् ॥   
तेषां रक्षामि तं देहं शुचिं प्रयतमानसः ॥ २१ ॥   
यस्तु रत्नवतीं दद्यात्सागरान्तां वसुन्धराम् ॥   
न लभेत गतिं तां तु केदारेण हि या भवेत् ॥ २२ ॥   
कैदारं तु पिबेत्तोयं षण्मासञ्च सुयन्त्रितः ॥   
तेन क्षीणं भवेद्देवि संसारभयबन्धनम् ॥ २३ ॥   
भूमिशायी ब्रह्मचारी चैकभुक्तिश्च तिष्ठति ॥   
नित्यस्नायी विधानेन ध्यायते [आत्मनेपदमार्षम्] जपते [इहापि तथा] सदा ॥ २४ ॥   
अथवापि च षड्रात्रं शिवतीर्थे प्रकारयेत् ॥   
तेन सर्वं कृतं देवि कृतकृत्येन निश्चितम् ॥ २५ ॥   
दुष्प्राप्यं देवि केदारं मानुषस्य वरानने ॥   
ये व्रजन्ति नरास्तत्र कृतज्ञास्ते न संशयः ॥ २६ ॥   
सर्वतीर्थेषु यत्पुण्यं सर्वयज्ञेषु सुन्दरि ॥   
तदेकत्र कृतं चैव केदारं तु तथा कृतम् ॥ २७ ॥   
दृष्टा चैव तु पीत्वा च गच्छन्ति परमां गतिम् ॥   
एतत्ते कथितं सर्वं महाख्यानं वरानने ॥ २८ ॥   
  
पृ० २४) तीर्थराजप्रभावस्तु मया ते समुदाहृतः ॥   
केदारस्य तथा ख्यातं स्वर्गारोहणमुत्तमम् ॥ २९ ॥   
य इदं शृणुयान्नित्यं यश्चेदं पठते नरः ॥   
मुच्यते सर्वपापेभ्यो रुद्रलोकं स गच्छति ॥ ३० ॥   
  
इति श्रीरुद्रयामले केदारकल्पे श्रीश्वरदेवीसंवादे पञ्चयोगेन्द्रेच्छासिद्धिजीवन्मुक्तपरब्रह्मप्राप्तये महापथे शिवदर्शने सदेहकैलासगमनं नाम नवमः पटलः ॥ ९ ॥   
  
दशमः पटलः ।   
  
श्रीश्वर उवाच ॥   
ॐ अतः परं प्रवक्ष्यामि केदारफलमुत्तमम् ॥   
तत्पीत्वा यद्भवेत्पुण्यं तन्मे निगदतः शृणु ॥ १ ॥   
एककालं द्विकालं वा नित्यं केदारचिन्तकाः ॥   
न ते पापेन लिप्यन्ते पद्मपत्रमिवाम्भसा ॥ २ ॥   
न केदारात्परं स्थानं न केदारात्परं तपः ॥   
न केदारात्परो मोक्षः स्वयं देवेन भाषितम् ॥ ३ ॥   
पृथिव्यां यानि लिङ्गानि ससमुद्रचराचरम् ॥   
केदारस्य तु सर्वाणि कलां नार्हन्ति षोडशीम् ॥ ४ ॥   
कामयेत्स्त्री सहस्राणि पिबेत्केदार शम्बरम् ॥   
  
पृ० २५) पीतमात्रे जले देवि किमर्थं परितप्यते ॥ ५ ॥   
ज्ञानशक्त्यापि संस्पृष्टो लीयते परमे पदे ॥   
काले वा यदि वा काले किं करिष्यति तच्छृणु ॥ ६ ॥   
जन्मान्तरसहस्रेषु लक्षकोटिशतेषु च ॥   
प्राप्नोति धर्मयुक्तात्मा शिवभक्तिं तु मानवः ॥ ७ ॥   
मासे तथा श्रावणे च शुक्ले शम्भुतिथिर्यदा ॥   
मध्यं दिनं गते सूर्ये तदा शुष्यति तज्जलम् ॥ ८ ॥   
शुष्के वै जलरेखा तु दृश्यते चतुरङ्गुला ॥   
इदं स्रोतः प्रवृत्तं तु चैत्रे सितदले शिवे ॥ ९ ॥   
शिवरेतो जलं तत्र प्रत्यक्षं कुण्डमध्यतः ॥   
आषाढे श्रावणे चैव कार्त्तिके च तथैव च ॥ १० ॥   
त्रिभिर्मासैर्महापुण्यं कथितं तव सुव्रत ॥   
स्नात्वा मन्दाकिनीं पुण्यां पितृभ्यः पिण्डमावहेत् ॥ ११ ॥   
ईशानायतनं गत्वा अर्च्चयित्वा वृषध्वजम् ॥   
स्थित्वा कुण्डसमीपं च भावयुक्तेन चेतसा ॥ १२ ॥   
तच्चारु प्राप्नुयाद्यस्तु शास्त्रदृष्टेन कर्म्मणा ॥   
पञ्चरत्नसमायुक्तं तरुम्मानसमन्वितम् ॥ १३ ॥   
उदकेन च मिश्रं यत्ततः पञ्चात्मकं परम् ॥   
आचार्यः सर्वशास्त्राणां न्यासं कुर्याद्विधानतः ॥ १४ ॥   
  
पृ० २६) दशाक्षरीं पठेद्विद्यां परमाक्षरसंयुताम् ॥   
तेनाभिमन्त्रितं तोयं ददाति ज्ञानमुत्तमम् ॥ १५ ॥   
ज्ञात्वा देवं तथा देवि नन्दिस्कन्दविनायकान् ॥   
जयं च विजयं चैव मोहिनीः स्तम्भिनीस्तथा ॥ १६ ॥   
ईशानाभिमुखो भूत्वा पिबेद्वामेन पाणिना ॥   
दक्षिणेन च तत्पीत्वा पातासौ वृषभो भवेत् ॥ १७ ॥   
भूमिभागं स्वजानुभ्यां हस्तयुग्मं प्रसार्य च ॥   
पक्षमात्रं त्रिवारं चाङ्गुलि स्फोटं तु कारयेत् ॥ १८ ॥   
अहं ब्रह्माप्यहं विष्णुरहं रुद्रस्तथैव च ॥   
इत्थं पीत्वा नरा यान्ति विधिना परमं पदम् ॥ १९ ॥   
ईशानं तु नमस्कृत्य कृताञ्जलिपुटो नतः ॥   
पीत्वा तु लभते ज्ञानं तीर्थस्नानं परां गतिम् ॥ २० ॥   
  
इति श्रीरुद्रयामले केदारकल्पे श्रीश्वरदेवीसंवादे पञ्चयोगेन्द्रेच्छासिद्धिजीवन्मुक्तपरब्रह्मप्राप्तये महापथे शिवदर्शने सदेहकैलासगमनं नाम दशमः पटलः ॥ १० ॥   
  
पृ० २७) एकादशः पटलः ।   
  
श्रीश्वर उवाच ॥   
ॐ अतः परं प्रवक्ष्यामि केदारफलमुत्तमम् ॥   
किमधीतैस्तपोवेदैर्यज्ञैर्बहुसदक्षिणैः ॥ १ ॥   
किं तप्तेनापि तपसा किं व्रतेन जपेन वा ॥   
किं च तीर्थाभिषेकेन किं वेन्द्रियदमेन च ॥ २ ॥   
पीत्वा कैदारमुदकं स्वच्छन्दं क्रीडते सदा ॥   
यस्य देशस्य मध्ये तु पुण्यभागे स गच्छति ॥ ३ ॥   
सोऽपि देशो भवेत्पुण्यः किं पुनस्तस्य बान्धवाः ॥   
एतत्ते कथितो देवि केदारस्य च सम्भवः ॥ ४ ॥   
ज्ञातेन यत्फलं तेन तत्सर्वं कथितं तव ॥   
न मुच्यन्ते नरा देवि न दैत्या न च राक्षसाः ॥ ५ ॥   
न नागा नापि गन्धर्वा न यक्षा नैव किन्नराः ॥   
विद्याधरगणा देवि योगिन्योऽप्सरसां गणाः ॥ ६ ॥   
सिंहेन पालिताः सर्वे सप्तकोटिगणेश्वराः ॥   
न तेषां मोचनार्थाय दर्शितं तीर्थमुत्तमम् ॥ ७ ॥   
  
इति श्रीरुद्रयामले केदारकल्पे श्रीश्वरदेवीसंवादे पञ्चयोगेन्द्रेच्छासिद्धिजीवन्मुक्तपरब्रह्मप्राप्तये महापथे शिवदर्शने सदेहकैलासगमनं नामैकादशः पटलः ॥ ११ ॥   
  
पृ० २८) द्वादशः पटलः ।   
  
श्रीदेव्युवाच ॥   
ॐ कीदृशी चापि सा विद्या चाक्षराणि कति प्रभो ॥   
आख्याहि देवदेवेश रहस्यं परमं महत् ॥ १ ॥   
  
श्रीश्वर उवाच ॥   
ओङ्कारद्वयसंयुक्ता क्षूङ्कारत्रयविभूषिता ॥   
रूङ्कारपञ्चकोपेता दशबिन्न्दुप्रपूरिता ॥ २ ॥   
ॐ अथ शिवाघोरमन्त्रः ॥   
ॐ रूं क्षूं रूं क्षूं रूं क्षूं रूं रूं ॐ अथ मन्त्रन्यासः ॥   
अङ्गन्यासं प्रवक्ष्यामि शृणु देवि यथाविधि ॥   
वामाङ्गुष्ठात्समारभ्य न्यस्येद्बीजैर्दशाङ्गुलीः ॥ ३ ॥   
करन्यासो मया प्रोक्तो ह्यङ्गन्यासं ततः शृणु ॥   
ॐ शिखायाम् ॥ रूं शिरसि ॥ क्षूं नेत्रयोः रूं वक्त्रे ॥ क्षूं भ्रूवोः ॥ रूं हृदये ॥ क्षूं नाभौ ॥ रूं बाह्वोः ॥ रूं गुह्ये ॥ ॐ रूं पादयोः ॥   
अङ्गन्यासो मया प्रोक्तो दिक्षु न्यासमिमं शृणु ॥ ४ ॥   
ओङ्कारं पूर्वदिग्भागे रूमाग्नेये तथैव च ॥   
क्षूङ्कारं दक्षिणे चैव रूं नैरृते ततो न्यसेत् ॥ ५ ॥   
क्षूङ्कारं वारुणे चैव रूङ्कारं वायुगोचरे ॥   
क्षूङ्कारमुत्तरे चैव रूमीशान्यां च वै न्यसेत् ॥ ६ ॥   
रूङ्कारं चाधः क्षिप्यः क्षिपेदोङ्कारमूर्द्धतः ॥   
दिक्षु न्यासो मया प्रोक्तो येन धर्मस्थितिर्भवेत् ॥ ७ ॥   
कुण्डन्यासं प्रवक्ष्यामि ये वै कुर्वन्ति साधकाः ॥   
ओङ्कारं कुण्डमध्ये च रूङ्कारं पूर्वतो न्यसेत् ॥ ८ ॥   
  
पृ० २९) क्षूङ्कारं चाग्निदिग्भागे रूङ्कारं याम्यतो न्यसेत् ॥   
क्षूङ्कारं नैरृते न्यस्य रूङ्कारं वारुणे न्यसेत् ॥ ९ ॥   
रूङ्कारं वायुकोणे तु रूङ्कारमुत्तरे न्यसेत् ॥   
ईशानकोणे तु रूङ्कारमोकारं व्यापकं न्यसेत् ॥ १० ॥   
एतत्कृत्वा विधानेन कैदारं सलिलं पिबेत् ॥   
कृष्णाष्टम्यां चतुर्दश्यामेवं विद्याभिमन्त्रितम् ॥ ११ ॥   
यः पिबेदुदकं देवि केदारसदृशो भवेत् ॥   
अज्ञात्वा च पिबेद्देवि विद्याहीनस्तु मानवः ॥ १२ ॥   
विद्यायुक्तो भवेद्देवि नात्र कार्या विचारणा ॥   
मन्दाकिन्यां तु तत्तोयं पिबन्वै वेदविद्भवेत् ॥ १३ ॥   
कैदारमुदकं पीत्वा गृहै चैव समागतान् ॥   
क्षमापयित्वा वाचार्याञ्छास्त्रदृष्टेन कर्मणा ॥ १४ ॥   
मुद्रिकां छत्रिकं चैव पादुकां तत्र दापयेत् ॥   
यः स्नात्वान्यमना भूत्वा दद्याद्गां च पयस्विनीम् ॥ १५ ॥   
ताम्बूलं च विशेषेण ततो दत्वा क्षमापयेत् ॥   
त्वत्प्रसादात्कृतार्थोहं भवे [आत्मनेपदमार्षम्] जन्मनि जन्मनि ॥ १६ ॥   
दद्याच्छक्त्यनुसारेण विना शास्त्रं न कारयेत् ॥   
तस्मिंस्तुऽष्टेप्यहं तुष्टो मम तुल्यो ह्यसौ यतः ॥ १७ ॥   
  
पृ० ३०) तस्मिन्दत्तं हुतं जप्तंः [इडमाव आर्षः] सर्वं चाक्षयमाविशेत् ॥   
पश्चात्सम्पूजयेद्देवि शिवभक्तिपरायणम् ॥ १८ ॥   
एष देवो यथाशक्त्या प्रीयतां मे त्रिलोचनः ॥   
कुर्याद्वित्तानुसारेण शास्त्रदृष्टेन कर्मणा ॥ १९ ॥   
एतत्सर्वं यथान्यायं कथितं तव सुव्रते ॥   
केदारस्य महाख्यानं मद्भावप्रदमुत्तमम् ॥ २० ॥   
यस्त्विदं पठते नित्यं यश्चैव शृणुयादपि ॥   
मुच्यते सर्वपापेभ्यो रुद्रलोकं स गच्छति ॥ २१ ॥   
  
इति श्रीरुद्रयामले केदारकल्पे ईश्वरदेवीसंवादे पञ्चयोगेन्द्रेच्छासिद्धिजीवन्मुक्तपरब्रह्मप्राप्तये महापथे शिवदर्शने सदेहकैलासगमनं नाम द्वादशः पटलः ॥ १२ ॥   
श्लोकाः २३५ ॥   
  
त्रयोदशः पटलः ।   
  
श्रीदेव्युवाच ॥   
अप्राप्यैव मृता देव गृहान्निर्गम्य मानवाः ॥   
नैव दृष्ट्वा च केदारं नैव पीतं तु तज्जलम् ॥ १ ॥   
  
पृ० ३१) तेषां च का गतिर्देव श्रोतुमिच्छामि तत्त्वतः ॥   
  
श्रीश्वर उवाच ॥   
अप्राप्ता ये मृता देवि गृहान्निर्गत्य मानवाः ॥ २ ॥   
विचिन्त्य हृदि केदारं क्रोशमात्रं च भक्तितः ॥   
तेऽपि देवि नराः सर्वे भुञ्जते परमं पदम् ॥ ३ ॥   
संसारं नोपपद्यन्ते जन्ममृत्युविवर्जिताः ॥   
त्रिनेत्रा वृषभारूढा यथाहं शङ्करः स्वयम् ॥ ४ ॥   
गच्छन्ति रुद्रभवने हेमकुण्डलमण्डिताः ॥   
मद्विधास्ते गणाः सर्वे शशाङ्काङ्कितशेखराः ॥ ५ ॥   
यदा सन्दृश्यते देवि मत्समानो नरोत्तमः ॥   
तदा सर्वाणि चिह्नानि लक्ष्यन्तेऽस्य सुरेश्वरि ॥ ६ ॥   
पूर्ववृत्तकथां देवि तथा च कथयाम्यहम् ॥   
कश्चिद्विप्रः पुरा देवि धनधान्यसमृद्धिमान् ॥ ७ ॥   
तस्य पुत्रो महाभक्तश्चिन्तयंस्तु दिवानिशम् ॥   
केदारं हि गमिष्यामि तच्च सम्भाव्यते सदा ॥ ८ ॥   
न मन्यते पिता नैव तदा माता विशेषतः ॥   
हृदयेनैव केदारं व्रजाम्येष न पश्यतु ॥ ९ ॥   
एतद्विचिन्तयामास गतोऽसौ मनसा गिरिम् ॥   
ततः संसारविरतः प्रस्थितो रात्रिमध्यतः ॥ १० ॥   
  
पृ० ३२) दृष्टोऽसौ कोटपालेन हतो वै स शरेण च ॥   
सोऽथ दृष्टोऽप्यभिज्ञातस्तत्क्षणाद्ब्राह्मणीसुतः ॥ ११ ॥   
तेन भीतेन देवेशि तदोपायं विचिन्वता ॥   
प्राकारस्य समीपे तु श्वविष्ठायामपश्यताम् ॥ १२ ॥   
स्थापितोऽसौ यदा विप्रः कोटपालेन धीमता ॥   
ततः प्रभाते विमले पुत्रोऽसौ च न दृश्यते ॥ १३ ॥   
तत्र दुःखेन सन्तप्तौ ब्राह्मणी ब्राह्मणश्च तौ ॥   
इतश्चेतश्च धावन्तौ तौ गृहाश्रमवीक्षकौ ॥ १४ ॥   
पृच्छन्तौ पथिकाल्लोकान्न्पुत्रपुत्रेति वादिनौ ॥   
स्मृत्वा पुत्रस्य वाक्यं तु केदारगमने सदा ॥ १५ ॥   
विप्रास्ताभ्यां विस्सृष्टाश्च पुत्रान्वेषणकारणात् ॥   
पुत्रमाता पिता द्वौ च यथा दुःखं न लभ्यते ॥ १६ ॥   
पृच्छन्तस्ते तथा विप्राः केदारे च महापथे ॥   
न दृष्टो न श्रुतश्चायं निराशैस्तैर्विसर्ज्जितः ॥ १७ ॥   
सम्प्राप्ते मोक्षमार्गे च केदारेथ नभोध्वनिः ॥   
सर्वे च स्वगृहं प्राप्ताः श्रुतस्तैस्तावदध्वनि ॥ १८ ॥   
तावत्कस्यापि भूतस्य ध्वनिर्दृष्ट्वैककं द्विजम् ॥   
  
भूत उवाच ॥   
कथयस्व महाभाग प्रेषितः केन कर्मणा ॥ १९ ॥   
  
पृ० ३३) विप्र उवाच ॥   
प्रेषितोऽस्मि द्विजेनात्र कार्यं भूयस्ततः शृणुः ॥   
ब्राह्मणस्य सुतो नष्टस्तस्यान्वषण आगताः ॥ २० ॥   
  
भूत उवाच ॥   
को दृष्टः केन चैवात्र कस्यासौ ब्राह्मणः सुतः ॥   
  
विप्र उवाच ॥   
न दृष्टो न श्रुतश्चैव मृतो भस्मनि कुत्र सः ॥ २१ ॥   
  
पुत्र उवाच ॥   
स्वर्ग्गे तिष्ठाम्यहं विप्र गन्धर्वगणसेवितः ॥   
रुद्रकन्यामहाभोगभोगी च सततं स्थितः ॥ २२ ॥   
अक्षयं च पदं प्राप्तं हृदि केदारचिन्तनात् ॥   
  
विप्र उवाच ॥   
केन कर्मविपाकेन सम्प्राप्तमक्षयं पदम् ॥ २३ ॥   
  
पुत्र उवाच ॥   
अहं केदारकं चात्र प्रस्थितो रात्रिमध्यतः ॥   
दृष्टोऽस्मि कोटपालेन हतो रात्रौ शरेण च ॥ २४ ॥   
तत्क्षणान्मे गताः प्राणास्ततो रूपं प्रवर्त्तते ॥   
सद्यो विमानमारुह्य द्वादशादित्यभास्वरम् ॥ २५ ॥   
अप्सरोगणसङ्कीर्णं सर्वाभरणभूषितम् ॥   
तेन कर्मविपाकेन सम्प्राप्तोऽस्मि शिवालयम् ॥ २६ ॥   
एकोत्तरं कुलशत समस्तं तारितं मया ॥   
मातरः पितरश्चैव तथा स्वजन बान्धवाः ॥ २७ ॥   
  
पृ० ३४) तथा ह्यशीतिमान्याश्च बन्धून्वाक्यमुदीरयेत् ॥   
ममोपरि द्विसहस्रमुद्धरेत्तु कुलं तथा ॥ २८ ॥   
अत्रैव च मया दृष्टं यादृशं सर्वमेव तु ॥   
अन्यन्मातुश्च मे वाच्यं मा दुःखं करु चाम्बिके ॥ २९ ॥   
मया समुपभोगाथ सम्प्राप्तः काम उत्तमः ॥   
मृत्युशोको न मे कार्य्य एतत्सर्वं वदाम्यहम् ॥ ३० ॥   
  
विप्र उवाच ॥   
यदि पुत्रस्य वाच्यं तु तन्मे सत्यं प्रकाशय ॥   
ज्ञातिज्ञानं दर्शय त्वं येन न्निःसंशयो भवेत् ॥ ३१ ॥   
तदहं प्रत्ययिष्यामि पितरं ते समन्ततः ॥   
  
पुत्र उवाच ॥   
न चेत्पिता विश्वसिति तदाख्येयो द्विजोत्तम ॥ ३२ ॥   
ज्ञानस्य च परा भूतो मम देहे समुद्भवः ॥   
केदार प्रस्थितोऽह निशि मध्ये यदा ततः ॥ ३३ ॥   
दृष्टोऽस्मि कोटपालेन निहतस्तच्छरेण च ॥   
दृष्टस्तावदहं तेन तदा विस्मयचेतसा ॥ ३४ ॥   
निक्षिप्तः सहसा चैव प्राकारस्य समीपतः ॥   
अग्नौ निःक्षिप्य देहं मे दहन्तु मुदिताजनाः ॥ ३५ ॥   
यतन्तं पितरं विप्र शीघ्रं दर्शय मामुत ॥   
कुरुते येन संसार अग्निदाहं हुताशने ॥ ३६ ॥   
मध्ये यं कथयित्वेदं तस्य विप्रस्य पश्यतः ॥   
  
पृ० ३५) विमानवरमारुह्य भानु कोटि समद्युतिम् ॥   
एवं पुत्रो गतः स्वर्गे कथयित्वा यथार्थतः ॥ ३७ ॥   
नानाविधान्महाभोगान्भुङ्क्ते हरपुरे महान् ॥   
एकोत्तरशतं देवि मयापि सहितो दिवि ॥ ३८ ॥   
  
इति श्रीरुद्रयामले केदारकल्पे ईश्वरदेवीसंवादे पञ्चयोगेन्द्रेच्छासिद्धिजीवन्मुक्तपरब्रह्मप्राप्तये महापथे शिवदर्शने ब्राह्मणपुत्रमोक्षप्राप्तिः सदेहकैलासगमनं नाम त्रयोदशः पटलः ॥ १३ ॥   
  
चतुर्दशः पटलः ।   
  
श्रीदेव्युवाच ॥   
यदि कोऽत्राप्यजानानः शास्त्रमुक्तं यथाविधि ॥   
अगम्यागमनं कुर्यात्तत्फलं वद शङ्कर ॥ १ ॥   
  
श्रीशङ्कर उवाच ॥   
यावत्पृच्छसि देवेशि तत्सर्वं कथयामि ते ॥   
कोऽपि सर्वत्र भोक्ता तु ब्राह्मणो ज्ञानिसत्तमः ॥ २ ॥   
सदैव मम भक्तो हि ध्यात्वा सर्वाङ्गमीश्वरम् ॥   
तेन विप्रेण सुश्रोणि संसारभयभीरुणा ॥ ३ ॥   
केदारगमनं कृत्वा ह्यहं दृष्टो न संशयः ॥   
पुनश्चैव गृहं प्राप्त इष्टैः सह तु तिष्ठति ॥ ४ ॥   
अथासौ राजसदनं कदाचिच्च गतोऽभवत् ॥   
  
पृ० ३६) आशीर्वादपरो विप्रो दानं लब्धा पुनः पुनः ॥ ५ ॥   
तेन दृष्टा श्वपाकी च मधुरध्वनिशोभिता ॥   
तस्या गीतध्वनिं श्रुत्वा सुस्वरं कर्णशीतलम् ॥ ६ ॥   
मोहितो ब्राह्मणो देवि दृष्ट्वा म्लेच्छीं स्वरूपवान् ॥   
मूर्च्छिता चेतना तस्य सद्यो नारी निरीक्षणात् ॥ ७ ॥   
पुनरालोक्य तां सोऽपि कामान्धः पतितो भुवि ॥   
विसर्ज्जितेन गीतेन नृपवृन्दे गृहङ्गते ॥ ८ ॥   
ब्राह्मणस्तेन मार्ग्गेण गतो म्लेच्छी स्वमन्दिरे ॥   
म्लेच्छी सा प्रार्थिता तेन भार्या मम भव स्वयम् ॥ ९ ॥   
  
म्लेछ्युवाच ॥   
दृश्यते ब्राह्मणं रूपं कुत्सितं तव भाषितम् ॥   
सर्ववर्णमहाश्रेष्ठं सर्वशास्त्रविशारदम् ॥ १० ॥   
भाषसे विगुणं विप्र महतां लोमहर्षणम् ॥   
नीचाहं सर्ववर्णानां वर्णानां ब्राह्मणो गुरुः ॥ ११ ॥   
प्रसङ्गो नैव कर्त्तव्यो म्लेच्छ्यहं ब्राह्मणो भवान् ॥   
  
ब्राह्मण उवाच ॥   
विवादो नैव कर्त्तव्यो ह्यस्मिन्काले मया प्रिये ॥ १२ ॥   
यद्दोषो जायते देहे सर्वस्वमपि तिष्ठति ॥   
तेन सा कामलुब्धेन मधुरालापवादिना ॥ १३ ॥   
  
पृ० ३७) म्लेच्छी वशीकृतास्ते च विप्रेणात्यादरेण तु ॥   
गृहे वासगता तेन म्लेच्छी सा सह मोदते ॥ १४ ॥   
तत्रासौ गृहिणी जाता सर्वलक्षणसंयुता ॥   
यथा प्राप्ता उर्वशी च दृश्यते चारुलोचना ॥ १५ ॥   
सुप्रतिष्ठितपादास्या करपल्लवसुप्रभा ॥   
सुरूपा च सुजघाभ्यां कदलीस्तम्भसन्निभा ॥ १६ ॥   
क्षामोदरी सुकन्या च विस्तीर्णहृदया तथा ॥   
चलत्प्रदक्षिणावर्त्तमध्यत्रिवलिसंयुता ॥ १७ ॥   
स्तनद्वयभराक्रान्ता बाहुभ्यां विसरुग्धरा ॥   
मुखं पूर्णेन्दु सङ्काशं कामराजाम्बुजप्रभम् ॥ १८ ॥   
तां दृष्ट्वा लोकललनां सर्वलक्षणलक्षितम् ॥   
विप्रस्य तस्य लुब्धस्य गतं जन्म तया सह ॥ १९ ॥   
ततः प्रभूतकालेन जरा तस्याभवत्तदा ॥   
अतिज्वरेण तप्तस्य मृत्युश्च तदनन्तरम् ॥ २० ॥   
ततो विप्रपिता यत्र म्लेच्छीतद्भवनं गता ॥   
प्रणाममकरोत्तस्य म्लेच्छी विप्रस्य सन्निधौ ॥ २१ ॥   
तव पुत्रो हि मे भर्त्ता ज्वरेण गतजीवनः ॥   
अग्निदाहं कुरुष्वास्य यद्ययं प्राणवल्लभः ॥ २२ ॥   
  
विप्र उवाच ॥   
न मे कार्यं सुतेनात्र तथा चैवमतः शृणु ॥   
  
पृ० ३८) चाण्डालकर्मतां यातः कर्मचण्डाल उच्यते ॥ २३ ॥   
  
ईश्वर उवाच ॥   
तच्छ्रुत्वा सा गता गेहं म्लेच्छी शोकप्रपीडिता ॥   
गृहोपस्करणं त्यक्त्वा तस्य दाहं चकार ह ॥ २४ ॥   
स्वगृहस्तु तथा दग्धो धूमा जाताः सुदारुणाः ॥   
तत्स्थाने वटवृक्षस्य शाखायामाललम्बिरे ॥ २५ ॥   
तत्र वृक्षे समारूढं भूतानां शतपञ्चकम् ॥   
धूमेन चावृतो वृक्षो भूतैश्च समधिष्ठितः ॥ २६ ॥   
स्वर्गलोकं गता भूता वटवृक्षेण संयुताः ॥   
क्रीडन्ति चाक्षयं कालं रुद्रलोकं समुद्गताः ॥ २७ ॥   
एको भूतो गतोऽन्यत्र भोज्यं लब्धा स गोत्रतः ॥   
तत्र यावच्च सम्प्राप्तो वटस्थानं न दृश्यते ॥ २८ ॥   
तदा विस्मयमापन्नं रुदन्तं द्विज उत्तमः ॥   
कस्त्वं खिद्यसि दुःखार्त्तो ह्यत्र स्थाने वदस्व मे ॥ २९ ॥   
  
भूत उवाच ॥   
किं त्वं पृच्छसि मां विप्र परित्राणं कुरुष्व मे ॥   
  
विप्र उवाच ॥   
हेतुना केन भूतस्त्वं क्रन्दसे दारुणं वद ॥ ३० ॥   
  
भूत उवाच ॥   
गत केदारको विप्र सोऽस्मिन्स्थाने प्रतिष्ठितः ॥   
सोऽपि म्लेच्छीसमासक्तो गृहदास्यां यदास्थितः ॥ ३१ ॥   
  
पृ० ३९) तस्य जाता तदा कन्या सुरूपा च सुलक्षणा ॥   
तस्यां सोऽपि रतो विप्रो गतं जन्म तया सह ॥ ३२ ॥   
न्यग्रोधो यो गृहद्वारे भूतानां शतपञ्चकम् ॥   
आरुह्य सेवते चैकं म्लेच्छीभूतं महाद्रुमम् ॥ ३३ ॥   
तत्क्षणात्प्राप्तमृत्युश्च वह्निदाहस्तया कृतः ॥   
तेन भूता गताः स्वर्गं वटवृक्षेण संयुताः ॥ ३४ ॥   
अक्षयं च पदं प्राप्तांस्तद्धूमेन द्विजोत्तम ॥   
अहं पापी दुराचारो ह्यन्यकार्य्यव्यवस्थितः ॥ ३५ ॥   
तेन दुःखेन सन्तप्तः क्रन्दयामि पुनः पुनः ॥   
  
विप्र उवाच ॥   
यदि किञ्चित्प्रकर्त्तव्यं मया प्रीत्या प्रसादनम् ॥ ३६ ॥   
कथयस्व महाभूत येनाहं प्रकरोमि तत् ॥   
  
भूत उवाच ॥   
यदि मे वचनं श्रोतुं श्रद्धा कर्त्तुं च ते द्विजे ॥ ३७ ॥   
मन्यसे विप्र यद्येवं सुमहत्पापहारकम् ॥   
तत्क्षणात्कुरु विप्रेन्द्र मैत्रं कार्यं सुवत्सलम् ॥ ३८ ॥   
तस्य विप्रस्य या कन्या सुरूपा च सुलक्षणा ॥   
तस्याः कृत्ये भवेन्मोक्षः करणीयं द्विजोत्तम ॥ ३९ ॥   
  
विप्र उवाच ॥   
  
पृ० ४०) यदि मोक्षो भवेत्तुभ्यं शीघ्रं तत्प्रकरोम्यहम् ॥   
  
श्रीश्वर उवाच ॥   
तेन विप्रेण दग्ध्वा च स्थाने चैव हुताशने ॥ ४० ॥   
तद्धूमो विहितस्तेन पतितः सर्वभूतकः ॥   
पावके तु प्रज्वलिते विप्राज्ञागृहमध्यतः ॥ ४१ ॥   
तत्क्षणाद्दिव्यदेहस्तु त्रिनेत्रस्स चतुर्भुजः ॥   
कुण्डलाभरणो भूत्वा शशाङ्कधर एव च ॥ ४२ ॥   
प्रणम्य हृष्टपुष्टात्मा प्रोवाच गगनस्थितः ॥   
त्वत्प्रसादाद्द्विजश्रेष्ठ स्वर्गं गच्छामि चाक्षयम् ॥ ४३ ॥   
तस्य भूतस्य रूपं हि तत्क्षणात्तेन वीक्षितम् ॥   
विप्रोऽपि पतितः सोऽपि तत्र मध्ये हुताशने ॥ ४४ ॥   
सोऽप्यगच्छत्तदा देवि यत्राहं शङ्करः स्वयम् ॥   
अक्षयं च पदं प्राप्तो रुद्रत्वमनिवर्त्तकम् ॥ ४५ ॥   
  
इति श्रीरुद्रयामले केदारकल्पे श्रीश्वरदेवीसंवादे पञ्चयोगेन्द्रेच्छासिद्धिजीवन्मुक्तपरब्रह्मप्राप्तये महापथे शिवदर्शने सदेहकैलासगमने पञ्चशतभूतवटवृक्षमोक्षो नाम चतुर्द्दशः पटलः ॥ १४ ॥   
श्लोकाः ॥ ३१८ ॥   
  
पृ० ४१) पञ्चदशः पटलः ।   
  
श्रीदेव्युवाच ॥   
ॐ तेनोदकेन पीतेन किं चिह्नं देहजं भवेत् ॥   
कथं मोक्षपरिज्ञानं चित्तसंयतिकारणम् ॥ १ ॥   
एतदेव ममाख्याहि मानवानां हिताय च ॥   
श्रीश्वर उवाच ॥   
पीतमात्रे जले देवि रौद्रो भवति वै गणः ॥ २ ॥   
गर्जितो बहु शब्देन महोत्साहो गजेन्द्रवत् ॥   
तावद्रुद्रविमानेन प्रयाति त्रिदिवं जनः ॥ ३ ॥   
अप्सरोगणसङ्कीर्णं नानादेवीसमावृतः ॥   
गायन्ति तत्र गन्धर्वा नृत्यन्ति गणनायकाः ॥ ४ ॥   
महारागं प्रकुर्वन्ति रुद्रकन्याः समन्ततः ॥   
तावत्तत्र ध्वनिं श्रुत्वा क्षणेनैव निरीक्षते ॥ ५ ॥   
क्षणात्पश्यति स स्वर्गं विमानवरमास्थितः ॥   
सूक्ष्मगीतध्वनिं श्रुत्वा क्षणेनैव स पश्यति ॥ ६ ॥   
आत्मानं चित्तसुभगं पूज्यमानं महेश्वरम् ॥   
जटामुकुटसंवीतं चन्द्रार्द्धेन विभूषितम् ॥ ७ ॥   
त्र्यक्षं चतुर्भुजं चैव कुण्डलद्योतिताननम् ॥   
  
श्रीदेव्युवाच ॥   
तस्य सम्भवता लिङ्गं कथं चैव स पश्यति ॥ ८ ॥   
एतं म संशयं देव कथयस्व महेश्वर ॥   
  
पृ० ४२) श्रीश्वर उवाच ॥   
शृणु देवि कथां दिव्यां सर्वपापप्रणाशिनीम् ॥ ९ ॥   
कुल महात विप्रस्य दुहिताभूत्पतिव्रता ॥   
कालेन विहिता सा च विधवा पूर्वकर्मणा ॥ १० ॥   
तदा साचिन्तयत्कर्म केदारगमनं प्रति ॥   
यास्याम्यहं च केदारं शीघ्रमन्वेषणाय च ॥ ११ ॥   
तया भक्त्या तदा सा च गता वै हिमपर्वते ॥   
दृष्ट्वा चैव तु केदारमीशानममराधिपम् ॥ १२ ॥   
रेतोवारि ततः पीत्वा पुनरेवागता गृहम् ॥   
आमन्त्रयित्वा सा विप्रान्भोजयामास मन्दिरे ॥ १३ ॥   
कौमारं यौवनं कृत्वा भ्रातृभिः स्वजनैर्वृता ॥   
प्राग्भावविनिवृत्यै च दान दत्वा क्षमापयत् ॥ १४ ॥   
तावत्सा धर्मसंयुक्ता व्रतं नियममाचरेत् ॥   
यावत्तस्यास्तदा भ्राता चकार कलहं प्रिये ॥ १५ ॥   
महद्भिर्दुष्टवचनैर्देवदूषणतत्परैः ॥   
यादृशी तादृशी त्वं हि केदारगमने रता ॥ १६ ॥   
हृदये सम्भवेन्नैव लिङ्गं नेदं कदाश्रुतम् ॥   
श्रुत्वा च शोकसन्तप्ता दुःखं कृत्वा ह्यहर्निशम् ॥ १७ ॥   
केदारं हृदये चिन्त्य किमेवमुदकात्फलम् ॥   
  
पृ० ४३) शोचन्ती निशि सा दीर्घं निद्रां याता च तत्क्षणात् ॥ १८ ॥   
तावत्पश्यति देवं च जटामुकुटधारिणम् ॥   
देवतादर्शनं लब्ध्वा ब्राह्मणी प्रणतस्थिता ॥ १९ ॥   
अब्रवीत्पादलग्ना सा देवदेवं महेश्वरम् ॥   
किमर्थं तु जलं पीत भ्राता म वक्ति भाषितम् ॥ २० ॥   
एतत्कथय देवेशत्वद्यात्रा च न निष्फला ॥   
श्रीकेदार उवाच ॥   
मा शोचीस्त्वं महादेवि सफलं जन्म तत्तव ॥ २१ ॥   
त्वद्धृदि प्रभवेल्लिङ्गं कण्ठमात्रं प्रसादतः ॥   
प्रभाते विमले प्राप्ते चाह्वयस्व सहोदरम् ॥ २२ ॥   
अपरेषां तथाग्रे च गोदोहं पिब सुन्दरि ॥   
अङ्गुलीं च मुखे दत्वा शुद्धिं कृत्वा च तत्क्षणात् ॥ २३ ॥   
तन्मध्ये च महालिङ्गं पश्येत्कण्ठसमप्रभम् ॥   
प्रपश्यन्तः सर्वलोका निश्चयो जायते ध्रुवम् ॥ २४ ॥   
श्रीश्वर उवाच ॥   
प्रभाते तादृशं कर्म सर्वलोकैर्विलोकितम् ॥   
लिङ्गभेदभयाद्भीता ब्राह्मणी च ततोऽभवत् ॥ २५ ॥   
हाहाकारः कृतः सर्वैर्द्विजैस्तद्भ्रातृनिश्चिते ॥   
पापिष्ठा भ्रातरो ह्यस्या दुर्मदाः कुलपांसनाः ॥ २६ ॥   
  
पृ० ४४) भगिनीनिन्दका मूढा देवताप्रभुद्वेषिणः ॥   
एत एव महाघोरे पतन्ति नरकार्णवे ॥ २७ ॥   
लिङ्गभेदेन ते सर्वे भगिनीशब्दकारकाः ॥   
ततोऽसौ ब्राह्मणी विप्रैरुक्ता लिङ्गं त्वमाहर ॥ २८ ॥   
गोदोहनं च प्रपिबेद्येनेदं सन्न्निवर्त्तयेत् ॥   
पीतेदुग्धे तदा याता ब्राह्मणी क्षीणदुष्कृता ॥ २९ ॥   
सन्तोष्यब्राह्मणान्प्रीत्या प्राप्ता तत्परमं पदम् ॥   
अहं पापी दुराचारः पापात्मा च विशुद्धये ॥ ३० ॥   
इति भ्राता भवत्तस्याः प्रायेणात्मविशुद्धये ॥   
तदा निष्पादितं विप्रैस्तस्य पापस्य शोधनम् ॥ ३१ ॥   
महाकृच्छ्रं त्रिरात्राणि परमानशनादयम् ॥   
एतत्ते कथितं देवि लिङ्गमाहात्म्यमुत्तमम् ॥ ३२ ॥   
इदं गुह्यं महापुण्यं ये शृण्वन्ति पठन्ति च ॥   
सर्वपापविनिर्मुक्ताः शिवलोकं व्रजन्ति च ॥ ३३ ॥   
  
इति श्रीरुद्रयामले केदारकल्पे श्रीश्वरदेविसंवादे पञ्चयोगेन्द्रेच्छासिद्धिजीवन्मुक्तपरब्रह्मप्राप्तये महापथे शिवदर्शने सदेहकैलासगमने विधवाब्राह्मणीमोक्षप्राप्तिर्नाम पञ्चदशः पटलः ॥ १५ ॥   
श्लोकाः ॥ ३५१ ॥   
  
पृ० ४५) षोडशः पटलः ।   
  
श्रीकार्त्तिकेय उवाच ॥   
ॐ मेरुपृष्ठे सुखासीनं देवदेवं जगद्गुरुम् ॥   
प्रासादयञ्जगन्नाथं सर्वपूर्णं महेश्वरम् ॥ १ ॥   
अप्राक्षमहमीशानं साधकानां हिताय च ॥   
महापथेन पश्यन्ति कया शक्त्या च मानवाः ॥ २ ॥   
तदर्थं च फलं ब्रूहि सत्यं देव सदाशिव ॥   
गच्छन्ति साधकाः सर्वे स्वयं देहेन शङ्कर ॥ ३ ॥   
श्रीश्वर उवाच ॥   
मनसा कर्मणा वाचा सप्तजन्मनि किल्बिषम् ॥   
विनश्यति कृतं तेषां ये शृण्वन्ति महापथम् ॥ ४ ॥   
महापथः परो धर्मस्त्रिषु लोकेषु विश्रुतः ॥   
रुच्यते यदि लोकानां गतीनां परमा गतिः ॥ ५ ॥   
मया स्नेहेन ते नूनं कथ्यते यदि कौतुकम् ॥   
पथां मध्ये महापथाः पदानां पदमुत्तमम् ॥ ६ ॥   
पथां चैव हि सर्वेषां महाज्ञानं समुत्तमम् ॥   
उद्धर्तुं सर्वजन्तूनां केदारं तीर्थदुर्ल्लभम् ॥ ७ ॥   
दुर्ल्लभं देवतानां च दुर्ल्लभ्यमितरैर्जनैः ॥   
दुर्ल्लभं गणगन्धर्वैर्यच्च शास्त्रं वदाम्यहम् ॥ ८ ॥   
रम्यं च दिव्यशास्त्रेषु भुक्तिमुक्तिप्रदायकम् ॥   
श्रुत्वा विघ्ना विनश्यन्ति पापानि सकलानि च ॥ ९ ॥   
  
पृ० ४६) श्रुतश्च पठितश्चैव कल्पो यच्छेन्महापथम् ॥   
पदे पदे महापुण्यं गङ्गास्नानं दिने दिने ॥ १० ॥   
अधर्मेण समायुक्ता न पश्यन्ति महापथम् ॥   
पश्यन्ति योनिमार्गं तु जनाः पापेन मोहिताः ॥ ११ ॥   
मानुषाश्च महासेन पापं कृत्वा विशेषतः ॥   
केदारदृष्टिमात्रेण पापराशिर्विनश्यति ॥ १२ ॥   
यत्र तिष्ठति कल्पश्च तत्र तिष्ठन्ति देवताः ॥   
अष्टषष्ट्यादितीर्थानि ख्यातानि भुवनत्रये ॥ १३ ॥   
ब्रह्मविष्णुमहेशानां सुरेन्द्रस्त्रिदशाधिपः ॥   
देवतासहितस्तत्र इन्द्रस्तिष्ठति नित्यशः ॥ १४ ॥   
स्वर्ग मर्त्ये च पाताले ग्रहनक्षत्रतारकाः ॥   
यत्र तिष्ठति कल्पस्तु सर्वे तिष्ठन्ति तत्र वै ॥ १५ ॥   
पवित्रं वै सदाकल्पं ये शृण्वन्ति पठति च ॥   
राजद्वारे यमद्वारे भय तत्र न विद्यते ॥ १६ ॥   
पवित्रं वै महापुण्यं यत्र कल्पो महापथः ॥   
सदेशो रुद्रतुल्यो वै विशेषो यस्य मन्दिरे ॥ १७ ॥   
गृहे ये तु सदा कल्पं शृण्वन्ति च पठन्ति च ॥   
घोर सङ्कट आरण्ये न भयं विद्यते क्वचित् ॥ १८ ॥   
वाराणस्यां कुरुक्षेत्रे गयायां च प्रयागके ॥   
  
पृ० ४७) यत्फलं प्राप्यते येन तत्फलं प्रतिपूजनात् ॥ १९ ॥   
वसन्ति तानि तीर्थानि गृहे यस्य महापथः ॥   
महापथं महाकल्पं सर्वकालं पठन्ति ये ॥ २० ॥   
फलं केदारयात्रायां ते लभन्ते गृहे स्थिताः ॥   
पूर्वजैः सहिताः सर्वे ह्यन्ते यान्ति शिवालयम् ॥ २१ ॥   
न तेषां पुनरावृत्तिः कल्पकोटिशतैरपि ॥   
शङ्करस्य प्रसादेन विष्णोश्चैव विशेषतः ॥ २२ ॥   
गच्छन्ति शिवसान्निध्यं भुञ्जते विपुलां श्रियम् ॥   
तेषां तुष्टो महादेवो गौर्य्या सार्द्धं त्रिलोचनः ॥ २३ ॥   
ते लभन्ते महाकल्पं देवदानवदुर्ल्लभम् ॥   
विना रुद्रप्रसादेन न लभन्ते महापथम् ॥ २४ ॥   
एतानि च महासेन सत्यं सत्यं वदाम्यहम् ॥   
यस्मिन्नेव नराः पूर्वमर्चयित्वा महेश्वरम् ॥ २५ ॥   
राज्यं स्वर्गं च मोक्षं च संलभन्ते युगे युगे ॥   
मह्यं चैव प्रतिष्ठन्ते यानि वृक्षतृणानि च ॥ २६ ॥   
समुद्राशीतिलक्षणामभ्रच्छाया गृहे तथा ॥   
तेषां सङ्ख्यां च जानामि हेमपुण्यं वदाम्यहम् ॥ २७ ॥   
हेममन्दरसङ्कासः प्रासादाः शिवशाशने ॥   
तेषां सङ्ख्यां च० ॥ २८ ॥   
  
पृ० ४८) आकाशात्पतितं तोयं पृथिव्या परितिष्ठति ॥   
तस्य सङ्ख्यां च० ॥ २९ ॥   
समुद्राशीतिलक्षाणि तारकाणि स्थितानि च ॥   
तेषां सङ्ख्यां च० ॥ ३० ॥   
सागरे च महासेन ह्यनला विपुला मताः ॥   
तेषां सङ्ख्यां च० ॥ ३१ ॥   
नरा नार्य्यश्च यत्रोर्व्यां तिष्ठन्ति च गृहे गृहे ॥   
तेषां सङ्ख्यां च० ॥ ३२ ॥   
देवदानवदैत्याश्च यक्षराक्षसकिन्नराः ॥   
तेषां सङ्ख्यां च जानामि हेमपुण्यं वदाम्यहम् ॥ ३३ ॥   
सर्वभूताश्च तिष्ठन्ति स्वस्थिता भुवनत्रये ॥   
तेषां सङ्ख्यां च जानामि हेमपुण्यं वदाम्यहम् ॥ ३४ ॥   
महापथे महापुण्यो महारुद्र भयङ्करम् ॥   
स्वामिन्पथेन कल्पेन दर्शने च महाशुभम् ॥ ३५ ॥   
तेन मार्गेण गन्तव्यमभेद्यो देवदुर्ल्लभः ॥   
भयशङ्का न कर्त्तव्या गन्तव्यश्च हिमालयः ॥ ३६ ॥   
महापथे महासेन विघ्नो नास्ति कदाचन ॥   
तस्य कल्पप्रसादेन सत्यं सत्यं वदाम्यहम् ॥ ३७ ॥   
स्वर्गः सोपानमार्गेण मया तात विनिर्मितः ॥   
  
पृ० ४९) मानुषा नैव पश्यन्ति संसारे किमुपार्जितैः ॥ ३८ ॥   
ब्रह्मघाती तथा गोघ्नो मातृघ्नः पितृघातकः ॥   
बालवृद्धा युवानो वा हीनसत्त्वास्तथालसाः ॥ ३९ ॥   
अगम्यागमने शक्ता वेदशास्त्रार्थवर्ज्जिताः ॥   
अधर्मेण समायुक्ता भुवि तिष्ठन्ति मानवाः ॥ ४० ॥   
जन्मान्तरसहस्रेषु क्रियते पापकर्म यैः ॥   
केदारोदकपानेन भस्मीभवति तत्क्षणात् ॥ ४१ ॥   
संसारे मानवा अन्धाः पापराशिसमन्विताः ॥   
कल्पश्रवणमात्रेण ते यान्ति शिवशासने ॥ ४२ ॥   
करे कल्पो भवेद्यस्य सर्वास्तस्यार्थसिद्धयः ॥   
यत्कृतश्च मयाकल्पः साधकानां हिताय च ॥ ४३ ॥   
प्रत्यक्षे च कृते दीपे अन्धाः कूपे पतन्ति च ॥   
संसारे ये नराः सर्वे मोहिताः कर्मबन्धनैः ॥ ४४ ॥   
केदारं ये न जानन्ति वृथा तेषां जनुर्ध्रुवम् ॥   
संसारे सागरे घोरे दुस्तरे नरकार्णवे ॥ ४५ ॥   
विना कल्पं महासत्त्वैः स्पन्दितुं न च शक्यते ॥   
रचितः स्वर्गसोपानो नौर्वा संसारसागरे ॥ ४६ ॥   
उत्तारणाय लोकानां मृत्युलोकेऽवतारिता ॥   
जलं च बुद्बुदाकारं यथा संसारिणस्तथा ॥ ४७ ॥   
  
पृ० ५०) अभ्रच्छाया यथा सेन [महासेनस्य बोधकोऽत्र सेनशब्दः दत्तो देव इतिवत्] तथा संसारिणो जनाः ॥   
जलमध्ये यथा मत्स्याः धिम्रजालैश्च [धीवरे रूढोऽयम्] रोधिताः ॥ ४८ ॥   
सम्बद्धा मोहपाशेन नैव गच्छन्ति मत्पुरे ॥   
संसारमोहपाशेन बद्धा यान्ति च नारकम् ॥ ४९ ॥   
महापथं महाशास्त्रं देवदानवदुर्ल्लभम् ।  
स्वर्गशास्त्रं महारम्यं सर्वपापविनाशनम् ॥ ५० ॥   
प्रासादो मन्दिरं छत्रं शिवस्य परिकीर्त्तनम् ॥   
तस्य रुद्रपदे वासो यावदिन्द्राश्चतुर्द्दश ॥ ५१ ॥   
केदारं च महानाम ये वदन्ति गृहे स्थिताः ॥   
संवत्सरकृतं पापं मुच्यते नात्र संशयः ॥ ५२ ॥   
ध्यायन्तो मनसा लोका ये गच्छन्ति हिमालये ॥   
सप्तजन्मकृतं पापं तेषां नश्यति तत्क्षणात् ॥ ५३ ॥   
केदारगमनं ये च वाचयन्ति वदन्ति च ॥   
रविदिव्यप्रकाशेन गच्छन्ति शिवशासने ॥ ५४ ॥   
कर्मणा च महासेन गताः केदारदर्शनम् ॥   
केदारदर्शनं कृत्वा रेतोनीरं पिबन्ति ये ॥ ५५ ॥   
कल्पकोटिसहस्राणि कल्पकोटिशतानि च ॥   
  
पृ० ५१) सहितः पितृभिस्तेऽपि गच्छन्ति शिवशासने ॥ ५६ ॥   
यत्र स्थाने सुराः सर्वे गन्धर्वाश्च गणैः सह ॥   
तत्र स्थाने तदा तेऽपि भुञ्जते विपुला श्रियम् ॥ ५७ ॥   
वसन्ति मानुषास्तत्र गर्भवासं पुनः पुनः ॥   
केदारं नैव पश्यन्ति संसारे निष्फला गताः ॥ ५८ ॥   
अज्ञानान्नैव जानन्ति न गच्छन्ति शिवालयम् ॥   
ततः कृत्यं महासेन कथयामि शृणुष्व [आत्मनेपदमार्षम् । निशामयेति वा पा०] तत् ॥ ५९ ॥   
भावभक्तिसमायुक्तं मन्त्रशास्त्रे यथोदितम् ॥   
स्थापितं यैर्महालिङ्गं शृणु तेषां च यत्फलम् ॥ ६० ॥   
यावद्भूरचलो मेरुर्दिव्यस्वर्गे सुरोत्तमाः ॥   
भावभक्तिसमायुक्तं मन्त्रशास्त्रं यथात्मनः ॥ ६१ ॥   
पितृभिः सहितास्तेऽपि शिवलोके वसन्ति च ॥   
सर्वधर्मचये व्यग्रा गुर्व्वतिथ्योः प्रपूजने ॥ ६२ ॥   
यावत्स्वर्गे महादेवो यावन्नीरं च सागरे ॥   
सहिताः पितृभिस्तेऽपि शिवलोके वसन्ति च ॥ ६३ ॥   
सर्वदेव समाः सिद्धा भुञ्जते विपुलां श्रियम् ॥   
भुक्त्वा च विपुलान्भोगांल्लभन्ते चाक्षयां गतिम् ॥ ६४ ॥   
  
पृ० ५२) शङ्करस्य प्रसादेन लभन्ते रुद्रता नराः ॥   
इच्छाभोगो भवेत्तेषां भुञ्जते विपुलां श्रियम् ॥ ६५ ॥   
अमृतं च परित्यज्य विषं लोकाः पिबन्ति च ॥   
कौतूहलं मया दृष्टं क्षीरं त्यक्त्वा विषं पिबेत् ॥ ६६ ॥   
सागरे च यथा नौका संसारे कल्प एष च ॥   
विनिर्मितो महासेन मनुष्योत्तरणाय च ॥ ६७ ॥   
न पश्यन्ति सृतिं दिव्यां मायामोहसमाकुलाः ॥   
बहुकामप्रपूर्णाश्च क्रोधपापैश्च पूरिताः ॥ ६८ ॥   
एतैस्तु दोषैः सहिता जात्यन्धा मानुषा भुवि ॥   
स्थाने तत्र न पश्यन्ति यत्र दिव्यो महापथः ॥ ६९ ॥   
योनिमार्गे सहस्रं च ह्यधमोत्तममध्यमाः ॥   
गच्छन्ति मानुषाः सर्वे नैव गच्छन्ति मत्पुरे ॥ ७० ॥   
गृहद्वारं परित्यज्य ये गच्छन्ति महापथम् ॥   
ऊर्द्ध्वस्थाने तु जायन्ते यत्र देवो महेश्वरः ॥ ७१ ॥   
एकचित्ताश्च ये केचिच्छिवलोकं व्रजन्ति च ॥   
एवं रम्यं महाशास्त्रं त्रिषु लोकेषु दुर्ल्लभम् ॥ ७२ ॥   
स्वर्गशास्त्रं महारम्यं दृष्ट्वा स्कन्दस्तमब्रवीत् ॥   
स्कन्द उवाच ॥   
  
पृ० ५३) पुनः पृच्छाम्यहं देव वचो मे शृणु शङ्कर ॥ ७३ ॥   
पुरा मार्गं च पश्यन्ति साधकानां हिताय च ॥   
नराणामूर्द्ध्वनाथाय केदारं तीर्थमुत्तमम् ॥ ७४ ॥   
कैलासपीठमध्ये तु योगगम्य महेश्वर ॥   
ब्रह्मविष्णुसुराः सर्वे सिद्धविद्याधराश्च ये ॥ ७५ ॥   
एवं मम हि तं दृष्ट्वा विस्मयं परमं गतः ॥   
महापथः कथं देव क्व स्थाने च महापथः ॥ ७६ ॥   
येन गच्छन्ति मार्गेण संसारभयपीडिताः ॥   
ब्रूहि वाक्यं महादेव त्रिदशेश्वरपूजित ॥ ७७ ॥   
  
इति श्री० श्रीकेदारकल्पे विख्यातपुराणे ईश्वरकार्त्तिकेय संवादे पञ्चयोगेन्द्रेच्छासिद्धिजीवन्मुक्तपरब्रह्मप्राप्तये महापथे शिवदर्शने सदेहकैलासगमने कल्पप्रशंसानाम षोडशः पटलः ॥ १६ ॥   
श्लोकाः ४३० ॥   
  
सप्तदशः पटलः ।   
  
श्रीश्वर उवाच ॥   
ॐ शृणु स्कन्द महाप्राज्ञ महायोगिन्महातपः ॥   
गच्छन्ति शिवसान्निध्यं केदारं तीर्थमुत्तमम् ॥ १ ॥   
निर्भयेन महामार्गो गन्तव्यश्च हिमालयः ॥   
अघोरेण च मन्त्रेण ह्यष्ट षष्ठविनिर्मितः ॥ २ ॥   
  
पृ० ५४) अघोरश्च महामन्त्रो महासिद्धिकरो नृणाम् ॥   
महाविघ्नहरो नित्यं महामोक्षप्रदायकः ॥ ३ ॥   
आश्विने चैव मासे वै गन्तव्यश्च महापथः ॥   
अघोरेण च मन्त्रेण ये स्मरन्ति च नित्यशः ॥ ४ ॥   
प्रथमं तत्र गन्तव्यं ललिता यत्र तिष्ठति ॥   
स्नात्वा मन्दाकिनी तीर्थे ह्युपवासं च कारयेत् [इदं रामो राज्यमचीकरदितिवत्] ॥ ५ ॥   
मन्दाकिनी सङ्गमे च ह्येकरात्रप्रजागरात् ॥   
महारुद्रप्रसादेन प्राप्तव्यो मार्ग उत्तमः ॥ ६ ॥   
रुद्रेश्वरो महातीर्थं दृष्टो हरति पातकम् ॥   
पूर्वजन्मकृतैनांसि नश्यन्ति शिवदर्शनात् ॥ ७ ॥   
केशत्यागश्च कर्त्तव्यस्तत्र स्थाने महाबुधैः ॥   
मालाया धारणं कृत्वा स्नात्वा मन्दाकिनी जले ॥ ८ ॥   
तुष्टा वरप्रसादेन तेऽपि यान्ति परां गतिम् ॥   
लोकैर्दृष्ट्वा च मार्गेण गन्तव्या चोत्तरा ककुप् ॥ ९ ॥   
विघ्नेश्वरप्रसादेन गुरुधर्मबलेन च ॥   
पश्चात्तत्रैव गन्तव्यं केदारं प्रथमाश्रमः ॥ १० ॥   
सम्प्राप्य तत्र स्थाने च केदारं परमेश्वरम् ॥   
  
पृ० ५५) तृप्ताश्च पितरस्तत्र हंसतीर्थेषु साधकाः ॥ ११ ॥   
पूजयित्वा यथा शक्त्या केदारं पापनाशनम् ॥   
सम्प्राप्तं च महामार्गे केदारे पापनाशने ॥ १२ ॥   
सप्तकोटिसहस्राणि रक्षन्ति च गणोत्तमाः ॥   
मनुष्याणां हितार्थाय स्वयं देवेन निर्मिताः ॥ १३ ॥   
देवदानवदैत्याश्च यक्षराक्षसकिन्नराः ॥   
न लभन्ते जलं स्कन्द ये चान्ये पापिनो जनाः ॥ १४ ॥   
पितृदेवगणाः सर्वे स्नात्वा मन्दाकिनी जले ॥   
भवेयुर्निर्मलाः स्कन्द ये चान्ये पापकारिणः ॥ १५ ॥   
तुष्टा वरं प्रयच्छन्ति ततो यान्ति परां गतिम् ॥   
देवस्य दक्षिणे पार्श्वे रेतःकुण्डं व्यवस्थितम् ॥ १६ ॥   
इह जन्मकृतं पापं दृष्टमात्रे निहन्ति तत् ॥   
स्पर्शनाच्छ्रुक्रकुण्डस्य सप्तजन्मकृतं व्रजेत् ॥ १७ ॥   
यानि कानि च तीर्थानि विख्यातानि महीतले ॥   
रेतःकुण्डस्य तान्येव कलां नार्हन्ति षोडशीम् ॥ १८ ॥   
कुण्डस्य दक्षिणे भागे उत्तराभिमुखः स्थितः ॥   
वामहस्तेन पूर्वस्यास्त्रीन्वारान्प्रपिबेज्जलम् ॥ १९ ॥   
दक्षिणस्यां च वारांस्त्रीन्पिबेदञ्जलिनोदकम् ॥   
गोमुखे तत्र पीत्वा च त्रिनेत्रो जायते नरः ॥ २० ॥   
  
पृ० ५६) ब्रह्मसूत्राभिमन्त्रितं शतमष्टोत्तरं स्मृतम् ॥   
जलं च कण्ठगं तेषां लिङ्गं भवति देहिनाम् ॥ २१ ॥   
तृणाग्रे बिन्दुमात्रेण ब्रह्मसूत्रेण वेष्टितम् ॥   
मृत्युलोके न तत्प्राप्तिस्त्रिनेत्रो जायते नरः ॥ २२ ॥   
श्रीकार्त्तिकेय उवाच ॥   
रेतोविद्यां महादेव कथयस्व प्रसादतः ॥   
अक्षराणि च कानीह कति मात्राः प्रकीर्त्तिताः ॥ २३ ॥   
श्रीश्वर उवाच ॥   
  
अथ मन्त्रोद्धारः ॥   
ओङ्कारद्वयसंयुक्तं क्षूङ्कारत्रयभूषितम् ॥  
पञ्चरेफसमायुक्तं दशबिन्दुमहाद्भुतम् ॥ २४ ॥  
ओङ्कारश्च स्वयं ब्रह्म क्षूङ्कारो विष्णुरुच्यते ॥   
रूङ्कारश्च स्वयं रुद्रो दशबिन्दुसमाश्रितः ॥ २५ ॥   
एषा विद्या महासेन मम देहेन निर्मिता ॥   
शृणु स्कन्द महाप्राज्ञ सत्यं सत्यं वदाम्यहम् ॥ २६ ॥   
यत्र यत्र पिबेत्तोयमनया शुक्रविद्यया ॥   
केदारदर्शयात्रायाः फलं प्राप्नोति मानवः ॥ २७ ॥   
अथ मन्त्रः ॥   
ॐ रूं क्षूं रूं क्षूं रूं क्षूं रूं रूं ॐ ॥ १० ॥   
नवभाण्डे महासेन रेतोविद्याभिमन्त्रितम् ॥   
शालिधान्यं गृहीत्वा च गन्तव्यं ह्युत्तरामुखैः ॥ २८ ॥   
नवभाण्डं करे धृत्वोदकमध्यप्रक्षालितम् ॥   
  
पृ० ५७) उत्तराभिमुखैश्चैव रेतोविद्याभिमन्त्रितम् ॥ २९ ॥   
तत्र तिष्ठति सा देवी गौरी नाम महातपाः ॥   
तस्या अग्रे जलं चैव रेतो विद्याभिमन्त्रितम् ॥ ३० ॥   
गृहीत्वा गम्यते तत्र ह्यपामार्गस्य तन्दुलान् ॥   
अपामार्गस्य चाभावे शालिकस्य च तण्डुलाः ॥ ३१ ॥   
साधयित्वा चरुं तत्र ह्यघोरेणाभिमन्त्रितम् ॥   
पञ्चब्रह्मसमायुक्तं चरुं यत्नेन साधयेत् ॥ ३२ ॥   
यं रं लं वं हम् ॥ ५ ॥   
एतैः कृत्वा चरुं तत्र चतुर्भागं तु कारयेत् ॥   
प्रथमो देवतानां च द्वितीयो वह्नये तथा ॥ ३३ ॥   
तृतीयश्चापि गौर्य्यै च चतुर्थो ह्यात्मतर्प्पणः ॥   
प्राश्य सम्यक् चरुं तत्र पानीयं प्रपिबेत्ततः ॥ ३४ ॥   
पश्चाच्छिवाय गौर्यै च स्तुतिं कुर्य्यात्प्रयत्नतः ॥   
अचिन्त्यरूपचरिते परमादित्यरुपिणि ॥ ३५ ॥   
क्षमस्व मेऽपराधं च जननि त्वं सदाम्बिके ॥   
त्वं माता सर्वलोकस्य क्षन्तव्यं परमेश्वरि ॥ ३६ ॥   
संसारभयभीतोऽहं मार्गं देहि महेश्वरि ॥   
तस्या देव्याः प्रभावेण लभ्यते मार्ग उत्तमः ॥ ३७ ॥   
नमस्कारं शिवे कुर्य्याद्गुरुदेवं प्रणम्य च ॥   
गौरीशानपथा स्कन्द गन्तव्या ह्युत्तरा ककुब् ॥ ३८ ॥   
गोदण्डमयमात्रश्च दृश्यन्ते मार्ग उत्तमः ॥   
  
पृ० ५८) प्रमाणं तस्य मार्गस्य द्वात्रिंशदङ्गुलान्तरः ॥ ३९ ॥   
दर्शितः शम्भुना मार्गः सिद्धानां स्वर्गकाङ्क्षिणाम् ॥   
एतस्यत्रिविधा वर्णाः श्वेतः १ कृष्णस्तु २ पीतकः ३ ॥ ४० ॥   
मध्ये चैव भवेत्पीत इति शास्त्रस्य निश्चयः ॥   
धन्वन्तरिशतार्धेन तत्र चिह्नं तु दृश्यते ॥ ४१ ॥   
मृगेन्द्रसदृशाकाराः शिलास्तिष्ठन्ति सम्मुखाः ॥   
तस्य सन्दर्शनं कृत्वा भयभीताश्च साधकाः ॥ ४२ ॥   
अघोरोऽय महामन्त्रो महासिद्धिकरो नृणाम् ॥   
अथ मन्त्रः ॥   
ह्रुं फट् स्वाहा ॥ ५ ॥   
अघोरं जपमानस्तु [आत्मनेपदमार्षम्] सर्वविघ्नक्षयङ्करम् ॥ ४३ ॥   
तस्य प्रदक्षिणं कृत्वा गन्तव्या चोत्तरा ककुब् ॥   
बुधैर्धर्मार्थतत्त्वज्ञैर्विलम्बो नात्र युज्यताम् ॥ ४४ ॥   
अर्द्धचन्द्रनिभश्चैव शैलस्तिष्ठति चोर्द्ध्वगः ॥   
त एव शैलं पश्यन्ति आचार्य्या विस्मयं गताः ॥ ४५ ॥   
भयशङ्का न कर्त्तव्या अघोरमक्षरं जपेत् ॥   
अथ मन्त्रः ॥   
ॐ ह्रुं फट् स्वाहा ॥   
तस्य विघ्नं न कर्त्तव्यं शतं शैलसमीपगम् ॥ ४६ ॥   
तस्य प्रदक्षिणं कृत्वा गन्तव्यं चोत्तरादिशि ॥   
धन्वन्तरीशतत्रीणि आत्मानं चैव गम्यते ॥ ४७ ॥   
  
पृ० ५९) लिङ्गं हेममयं तत्र स्थितं दृश्येत साधकैः ॥   
श्वेतरक्तं कृष्णपीतं तस्य वर्णं च दृश्यते ॥ ४८ ॥   
नाना रत्नसमाकीर्णं ज्वलन्तं पद्मरागवत् ॥   
आत्महस्तेन लिङ्गे च स्पृष्ट्वात्मनि विलेपयेत् ॥ ४९ ॥   
अघोरेणैव मन्त्रेण आत्मरक्षां च कारयेत् ॥   
प्रथमं जपित्वा मन्त्रं च पश्चाच्चैव सुसङ्गतः ॥ ५० ॥   
तस्य लिङ्गप्रभावेण वज्राङ्गं च भविष्यति ॥   
आचार्याः साधकाः सर्वे प्रणम्य च पुनः पुनः ॥ ५१ ॥   
अथ मन्त्रः ॥   
ॐ ह्रुं फट् स्वाहा ॥ ५ ॥   
  
इति श्रीकेदारकल्पे विख्यातपुराणे श्रीश्वरकार्त्तिकेयसंवादे पञ्चयोगेन्द्रेच्छासिद्धिजीवन्मुक्तपरब्रह्मप्राप्तये महापथे शिवदर्शने सदेहकैलासगमने सिद्धिप्राप्तियोगो नाम सप्तदशः पटलः ॥ १७ ॥   
श्लोकाः ॥ ४८१ ॥   
  
अष्टादशः पटलः ।   
  
श्रीश्वर उवाच ॥   
ॐ शृणु स्कन्द महाप्राज्ञ वज्रं भवति देहिनाम् ॥   
अघोरेण च मन्त्रेण महाविघ्नः प्रणश्यति ॥ १ ॥   
खड्गतुल्यो महामन्त्रो देवदानवदुर्ल्लभः ॥   
  
पृ० ६०) तस्य लिङ्गप्रभावेण हिमैर्नैवं स बाध्यते ॥ २ ॥   
धन्वन्तरिशतत्रीणि ह्येकचित्तो व्रजेत्पुनः ॥   
तत्र चैव पुरी रम्या दृश्यते च मनोरमा ॥ ३ ॥   
तत्र हेमप्रभा दीप्ता दृश्यते चोत्तरा हरित् ॥   
दृष्ट्वा शक्रपुरीं तत्र ब्रह्मविष्णुपुरीं ततः ॥ ४ ॥   
सूर्य्यकोटिसमं तेजो ह्युदीच्यां दिशि दृश्यते ॥   
इन्द्रनीलमहानीलपद्मरागोपशोभितम् ॥ ५ ॥   
तस्माच्छङ्करपूजायां दृश्यते शिखरे ध्वजः ॥   
मनोहरश्च दिव्यश्च मङ्गलादपि मङ्गलम् ॥ ६ ॥   
दृश्यते च महासेन प्रतोल्यां धवलं गृहम् ॥   
नित्योत्सवसमाकीर्णा दृश्यते चोत्तरा हरित् ॥ ७ ॥   
एकविंशतिसङ्ख्याताः पुर्य्यः काञ्चनसन्निभाः ॥   
पश्चाच्च साधकाः सर्वे गताश्च चोत्तरां दिशम् ॥ ८ ॥   
नदी च दृश्यते तत्र साक्षाद्देवी सरस्वती ॥   
हंसकारण्डवाकीर्णाचक्रवाकोपशोभिता ॥ ९ ॥   
नानाद्रुमलताकीर्णा नानापक्षिसमाकुला ॥   
हरन्ति सर्वपापानि सप्तजन्मार्ज्जितानि वै ॥ १० ॥   
कुमुदोत्पलपद्मैश्च शोभितं सर उत्तमम् ॥   
तत्रैव प्रपिबेत्तोयं पूजयित्वा च शङ्करम् ॥ ११ ॥   
  
पृ० ६१) पितृवंश्यागताः स्वर्गं मातृवंश्यसमन्विताः ॥   
शिवस्य च प्रसादेन पितॄणां चाक्षया गतिः ॥ १२ ॥   
उत्तराभिमुखो भूत्वा नद्यास्तीरं व्रजेत्ततः ॥   
योजनार्द्धं ततो गत्वा ह्याश्रमं वीक्षते महान् ॥ १३ ॥   
शक्रेण स्थापितं लिङ्गं हेमपीठकभूषितम् ॥   
योजनार्द्धं च विस्तीर्णा पुरी शक्रेण निर्मिता ॥ १४ ॥   
पताकाध्वजसंयुक्ता हेमप्राकारवेष्टिता ॥   
देवगन्धर्वसङ्कीर्णा चाक्षया श्रीमती शुभा ॥ १५ ॥   
देवकन्यासमाकीर्णा वंशवादेनवादिता ॥   
गायन्त्यप्सरसस्तत्र देवगन्धर्वयोषितः ॥ १६ ॥   
वेदं सध्वनिनिर्घोषं पठन्ति मुनयो मुहुः ॥   
स्नात्वा सरस्वतीतीर्थे ह्यर्चयित्वा च शङ्करम् ॥ १७ ॥   
कुशास्तरणकं कृत्वा चैकरात्रं वसेत्ततः ॥   
एकरात्रे व्यतिक्रान्ते नमस्कृत्वा जगद्गुरुम् ॥ १८ ॥   
सरस्वती नदीतीरं गन्तव्यं योजनत्रयम् ॥   
अग्रतो दृश्यते तत्र सिद्धवारणसेविता ॥ १९ ॥   
नानारत्नविचित्रैश्च हेमकूटा वसुन्धरा ॥   
इन्द्रनीलमहानीलपद्मरागोपशोभिता ॥ २० ॥   
दशयोजनविस्तीर्णा पुरी काञ्चनशोभिता ॥   
  
पृ० ६२) विष्णुना स्थापितं लिङ्गं तत्र देवो महेश्वरः ॥ २१ ॥   
वापीकूपतडागाश्च प्रासादालय उत्तमः ॥   
चूतचन्दनसंयुक्तः कदलीखण्डमण्डितः ॥ २२ ॥   
पताकाध्वजसंयुक्तो द्वारशाखासुशोभितः ॥   
देवकन्यासमाकीर्णो वंशवादित्रनादितः ॥ २३ ॥   
भेरीमृदङ्गशब्देन शङ्खतूर्यरवेण च ॥   
गीतं गायन्ति गन्धर्वा अप्सरोगणसेविताः ॥ २४ ॥   
तस्य मध्ये महालिङ्गं विष्णुना स्थापितं पुरा ॥   
स्नात्वा सरस्वतीतीर्थे पञ्चैते तत्र साधकाः ॥ २५ ॥   
अर्चयित्वा महेशानमेकरात्रं च जागरम् ॥   
नमस्कृत्य च देवेशं गन्तव्या चोत्तरा हरित् ॥ २६ ॥   
  
इति श्रीकेदारकल्पे विख्यातपुण्ये श्रीश्वरकार्त्तिकेयसंवादे पञ्चयोगेन्द्रेच्छासिद्धिजीवन्मुक्तपरब्रह्मप्राप्तये महापथे शिवदर्शने सदेहकैलासगमने हेमलङ्घनं नामाष्टादशः पटलः ॥ १८ ॥   
श्लोकाः ५०७ ॥   
  
पृ० ६३) एकोनविंशतिः पटलः ।   
  
श्रीश्वर उवाच ॥   
ॐ सरस्वतीनदीतीरे आश्रमो दृश्यते महान् ॥   
वासुकिप्रमुखाश्चैव दृश्यन्ते पन्नगोत्तमाः ॥ १ ॥   
महापालो गयश्चैव शङ्खपालश्च कर्क्कटः ॥   
अनन्तजयनामा च आस्तीकः परमो मुनिः ॥ २ ॥   
दृश्यते शेषनागश्च तक्षको धरणीधरः ॥   
तिष्ठन्ति पन्नगाः सर्वे राजा चैव विरोचनः ॥ ३ ॥   
वितिष्ठते वासुकिश्च सभायां परिवेष्टितः ॥   
सिंहासनानि दिव्यानि हेमरत्नकृतानि च ॥ ४ ॥   
तत्र तिष्ठन्ति राजेन्द्र पन्नगप्रवरास्तथा ॥   
वासुकिर्दृश्यते तत्र वाद्यते बहु नैकधा ॥ ५ ॥   
भेरीमृदङ्गशब्देन काहलैः शङ्खमर्द्दलैः ॥   
वाद्यन्ते तादृशाश्चैव वीणापणवझर्झराः ॥ ६ ॥   
वाद्यन्ते च तथा सर्वे यथा मेघविगर्ज्जितम् ॥   
स्थानं तत्र पुरे रम्ये नानारत्नविभूषितम् ॥ ७ ॥   
शतयोजनविस्तीर्णं हेमप्राकारवेष्टितम् ॥   
द्वादशादित्यतेजश्च नागकन्यासमाकुलम् ॥ ८ ॥   
युवत्यस्ता मदोन्मत्ता विद्युत्तेजः समप्रभाः ॥   
मृगाक्ष्यो हंसगामिन्यो नूपुरारावसङ्कुलाः ॥ ९ ॥   
  
पृ० ६४) करकङ्कणसंयुक्ता हारकेयूरभूषिताः ॥   
सम्पूर्णचन्द्रवदना दिव्यवस्त्रपरिच्छदाः ॥ १० ॥   
मृदुकोमलदेहाश्च वदन्ति कोकिलस्वरैः ॥   
शीर्ष्णि पुष्पसुगन्धेन नागवल्लीविभूषिताः ॥ ११ ॥   
सर्वलक्षणसम्पूर्णा रूपयौवनगर्विताः ॥   
सर्वा गुणसमायुक्ताः कुण्डलाभरणोज्ज्वलाः ॥ १२ ॥   
दिव्यप्रसूनाशिरसो दिव्यगन्धानुलेपनाः ॥   
साधकाश्च गतास्तत्र सर्वे ते विस्मयं गताः ॥ १३ ॥   
तत्र दृष्ट्वा महाप्राज्ञ पुरं सर्वगुणान्वितम् ॥   
रम्यं मनोहरं दिव्यं वह्निज्वालासमप्रभम् ॥ १४ ॥   
उत्तुङ्गशिखराकारैः प्राकारैस्तोरणैश्चितम् ॥   
रत्नमौक्तिकवैदूर्य्यविस्फुरत्किरणान्वितम् ॥ १५ ॥   
कपाटागारसंयुक्तं वेष्टितं च पुरोत्तमम् ॥   
इन्द्रनीलमहानीलपद्मरागोपशोभितम् ॥ १६ ॥   
तस्मिन्नेव पुरे रम्ये हेमबद्धा वसुन्धरा ॥   
सौवर्णकेतकीजाता ह्यासते राजचम्पकाः ॥ १७ ॥   
सौवर्णकास्तत्र वृक्षा नानापक्षिसमाकुलाः ॥   
  
पृ० ६५) फलैर्विनिर्मिताः साक्षात्कूष्माण्डसदृशोद्गतैः ॥ १८ ॥   
बकुलैः शतपत्रैश्च बिल्ववृक्षैश्च पाटलैः ॥   
वापीकूपतडागादिप्रासादैश्च गृहैस्तथा ॥ १९ ॥   
ध्वजमालाकुलं दिव्यं शिखरैश्चापि शोभितम् ॥   
चूतचन्दनसंयुक्तं कदलीखण्डमण्डितम् ॥ २० ॥   
राजवृक्षसमाकीर्णं विवाहोत्सवसङ्कुलम् ॥   
रम्यं मनोहरं दिव्यं चोदितार्क्कसमप्रभम् ॥ २१ ॥   
जलमध्ये यथा पद्मं नक्षत्राणां यथा शशी ॥   
तथा नागपुरीणां च तत्पुरो शोभते भृशम् ॥ २२ ॥   
मणिमध्ये यथा पद्मं दिनमध्ये यथा रविः ॥   
तथा नागपुरी चैव शोभते च मनोरमा ॥ २३ ॥   
साधकाश्च गतास्तत्र दृष्ट्वा च कुलवल्लभाम् ॥   
निशि वह्नेर्यथा तेजो दृश्यते च तथा पुरम् ॥ २४ ॥   
गीतज्ञास्तत्र गायन्ति नृत्यन्ते नर्त्तकोत्तमैः ॥   
ब्राह्मणा वेदनिर्घोषैः सर्वशास्त्रं पठन्ति च ॥ २५ ॥   
शिवालयं समाकीर्णं नानालिङ्गसमाकुलम् ॥   
तस्य मध्ये महाराजा आसते पन्नगोत्तमाः ॥ २६ ॥   
  
पृ० ६६) दिव्यवस्त्रपरीधाना दिव्यगन्धानुलेपनाः ॥   
दिव्यपुष्पशिरोबद्धा दिव्यतेजः समप्रभाः ॥ २७ ॥   
दिव्यदेहा महाकन्याः सर्वाभरणभूषिताः ॥   
सर्वा गुणसमायुक्ता दिव्यभोगसमावृताः ॥ २८ ॥   
दृष्ट्वा च साधकाः सर्वे वदन्ति स्वागतं प्रिये ॥   
राजोवाच ॥   
क्वागता भुवनात्सिद्धाः क्व स्थानं चैव लभ्यते ॥ २९ ॥   
एतद्ब्रूहि महाचार्य साधकोपरि चेष्टितम् ॥   
साधक उवाच ॥   
कथयामि महाराज शृणु मे वचनं शुभम् ॥   
आगता मृत्युलोकाद्ये तैः प्राप्यः शङ्करालयः ॥ ३० ॥   
राजोवाच ॥   
शृण्वन्तु साधकाः सर्वे मम वाक्यं सुनिश्चितम् ॥   
पश्चाच्च साधकाः सर्वे गच्छाचार्य्य यथासुखम् ॥ ३१ ॥   
साधक उवाच ॥   
किमर्थं भोग्यमायुष्यं पश्चाच्च किं भविष्यति ॥   
एतद्ब्रूहि महाराज कुत्र स्थानेषु गम्यते ॥ ३२ ॥   
राजोवाच ॥   
शतैकपञ्चकं कन्या दीयन्ते च पृथक्पृथक् ॥   
वर्षपञ्चशतं ह्यायुः कामरूपा महाबलाः ॥ ३३ ॥   
आचार्य्यसाधकाः सर्वेऽभुजन्भोगान्यथेप्सितान् ॥   
  
पृ० ६७) दिव्यवस्त्रपरीधाना दिव्याभरणभूषिताः ॥ ३४ ॥   
अस्मिन्नेव पुरे रम्ये बहुकन्यासमाकुले ॥   
अस्मिन्स्थाने महाभोगास्ते भोगादेवदुर्ल्लभाः ॥ ३५ ॥   
दिव्यपुष्पशिरोबद्धा विमानारूढसाधकाः ॥   
यत्र स्थाने महावीरा यथेच्छा तद्धि गम्यते ॥ ३६ ॥   
तिष्ठन्तु साधकाः सर्वे भुञ्जतां विपुलां श्रियम् ॥   
एते मत्कथिता भोगा भोक्तव्याः साधकैः सह ॥ ३७ ॥   
पश्चाच्च साधकाः सर्वे मृत्युलोकं व्रजन्ति च ॥   
सर्वकामसमृद्धाश्च जायेतं विपुले कुले ॥ ३८ ॥   
सर्वे गुणसमायुक्ता राजानोऽपि भवन्ति हि ॥   
साधक उवाच ॥   
मृत्युलोके मया चान्ते गन्तव्यं च महानृप ॥ ३९ ॥   
मृत्युलोकभयाद्भीता राजन्नत्रागता वयम् ॥   
कोऽत्र स्थाने महाराज पश्येन्नैव च शङ्करम् ॥ ४० ॥   
अस्माभिस्तत्र गन्तव्यं यत्र ब्रह्मा हरो हरिः ॥   
त्वया यदुदितं राजन्हृदेय नैव रोचते ॥ ४१ ॥   
अवश्यं तत्र गन्तव्यं यत्र देवो महेश्वरः ॥ ४२ ॥   
राजोवाच ॥   
सिद्धसिद्ध महाप्राज्ञ क्षणमेकं च तिष्ठतु ॥   
करसम्पुटितं कृत्वा राजा तेषां वदेत्ततः ॥ ४३ ॥   
भक्षित्वा फलमेकैकं देवदानवदुर्ल्लभम् ॥   
  
पृ० ६८) पश्चाच्च साधकाः सर्वे भवन्तु ह्यजरामराः ॥ ४४ ॥   
फलस्य भक्षणं कृत्वा ह्यमृतं प्रपिबन्ति च ॥   
पश्चाच्च साधकाः सर्वे गताश्चैवोत्तरामुखे ॥ ४५ ॥   
  
इति श्रीरुद्रयामले केदारकल्पे विख्यातपुराणे श्रीश्वरकार्त्तिकेयसंवादे पञ्चयोगेन्द्रेच्छासिद्धिजीवन्मुक्तपरब्रह्मप्राप्तये महापथे शिवदर्शने सदेहकैलासगमने नागपुरीवर्णनं नामैकोनविंशः पटलः ॥ १९ ॥   
श्लोकाः ॥ ५५२ ॥   
  
विंशतिः पटलः ।   
  
श्रीश्वर उवाच् ॥   
ॐ अग्रतो दृश्यते तत्र हेमबद्धा वसुन्धरा ॥   
अस्मिन्स्थाने पुरं रम्यं नानारत्नविभूषितम् ॥ १ ॥   
अर्द्धयोजनवीस्तीर्णं प्रासादैरूपशोभितम् ॥   
वासितं च ततः सर्वैर्महागन्धैः सुगन्धिनाम् ॥ २ ॥   
इन्द्रनीलैर्महानीलैर्विस्फुरत्तन्महापथम् ॥   
मौक्तिकैश्चन्द्रकान्तैश्च वैदूर्य्यमणिभिश्चितम् ॥ ३ ॥   
इन्द्रजाल परिक्षिप्तं चित्रकर्मोपशोभितम् ॥   
  
पृ० ६९) रम्यं मनोहरं दिव्यं चन्द्रादित्यसमप्रभम् ॥ ४ ॥   
उत्तुङ्गशिखराकारं दीपमालाविभूषितम् ॥   
तत्र स्थाने महादिव्यो बहुगन्धादिवासितः ॥ ५ ॥   
नानारत्नसमाकीर्णः प्रासादस्तत्र शोभते ॥   
तस्य मध्ये महारम्यं गतास्ते सर्वसाधकाः ॥ ६ ॥   
ब्रह्मणा स्थापितं लिङ्गं तत्र देवो महेश्वरः ॥   
साधकाश्च गतास्तत्र नमस्कृत्य जगद्गुरुम् ॥ ७ ॥   
स्वर्गस्थानं गताः सर्वे ह्यागता गणकोटयः ॥   
गन्धर्वाश्च गताः सर्वे अर्चयित्वा पृथक्पृथक् ॥ ८ ॥   
पूजां कृत्वा ततः सेन स्वर्गे ता गणकन्यकाः ॥   
भेरीमृदङ्गशब्देन शङ्खकाहल्लमर्दलैः ॥ ९ ॥   
वीणातालमहाशब्दैर्वादनैर्विविधैरपि ॥   
घण्टादुन्दुभिर्निर्घोषैरप्सरोनृत्यगायनैः ॥ १० ॥   
प्रेक्षणं च प्रकुर्वन्ति लिङ्गस्य पुरतः स्थिताः ॥   
मधुरस्वरगन्धर्वा गीतं कुर्वन्ति योषितः ॥ ११ ॥   
आगता दह्यमाने च तथा च हरिचन्दने ॥   
पठन्ति विविधं स्तोत्रं मुनयो देवसंयुताः ॥ १२ ॥   
आरार्त्तिकं प्रकुर्वाणाः कर्प्पूरेण समन्विताः ॥   
  
पृ० ७०) तस्मिन्स्थाने महातीर्थे धर्मकर्मसमागमः ॥ १३ ॥   
गुरूपदेशमार्गेण पूजयित्वा महेश्वरम् ॥   
स्तोत्रमन्त्रैर्महादेवं वेदसिद्धान्तमध्यगैः ॥ १४ ॥   
तस्मिन्स्थाने महातीर्थे निवसेच्चैकरात्रकम् ॥   
आचार्यसाधकाः सर्वे निद्रावशमुपागताः ॥ १५ ॥   
अर्द्धरात्रे भवेन्निद्रा स्थाने तस्मिन्महाबुधैः ॥   
स्वप्ने च दृश्यते तत्र रुद्रदेवो महेश्वरः ॥ १६ ॥   
जटामुकुटधारी च चन्द्रार्द्धकृतशेखरः ॥   
नीलकण्ठो वृषारूढशूलपाणिर्महाबलः ॥ १७ ॥   
त्रिनेत्रो दशहस्तश्च भस्मगात्रविलेपनः ॥   
सिद्धवाक्यं वदेत्तत्र सिद्धाश्चैवोपदेशिनः ॥ १८ ॥   
देवस्य पश्चिमे भागे तिष्ठन्ति फलिता द्रुमाः ॥   
तत्फलैरानताः शाखाः कूष्माण्डसदृशैर्भुवि ॥ १९ ॥   
कूष्माण्डफलरूपेण त्वमृतं तत्र तिष्ठति ॥   
आचार्यसाधकाः सर्वेऽप्यागत्य द्रुमसन्निधिम् ॥ २० ॥   
गृहीत्वा फलमेकैकं गताश्चैव शिवालयम् ॥   
पञ्चैते साधकास्तत्र पूजयित्वा महेश्वरम् ॥ २१ ॥   
फलं चार्द्धं च नैवेद्यमर्धभक्षणमेव च ॥   
स्वप्ने चैवं समाख्याता पुनर्निद्रा हि तद्गता ॥ २२ ॥   
  
पृ० ७१) विबुधा विस्मयं गत्वा मुखं पश्यन्ति सत्वरम् ॥   
साधका विस्मयं जग्मुः स्वप्ने दृष्ट्वा महेश्वरम् ॥ २३ ॥   
आचार्य उवाच ॥   
मयोक्तं हि पूर्वमिदं शास्त्रं सर्वत्र दर्शनम् ॥   
अद्य वै प्रकटेद्यत्र दृश्यते च महेश्वरः ॥ २४ ॥   
तत्र दृष्ट्वा महादेवं हर्षं यान्ति मुहुर्मुहुः ॥   
अद्य मे सफलं जन्म जाद्य मे सफलं तपः ॥ २५ ॥   
अद्य मे सफलं जाप्यं यदि दृष्टो महेश्वरः ॥   
श्रीश्वर उवाच ॥   
भो भोः सिद्धा महाभागा तुष्टो वो हि त्रिलोचनः ॥ २६ ॥   
गुरुभक्तिप्रभावेण मार्गं पश्यन्ति सत्वरम् ॥   
तस्य तद्वचनं श्रुत्वा पृच्छंस्ते सर्वसाधकाः ॥ २७ ॥   
आचार्य साधका सर्वे क्षणमेकं च तिष्ठते ॥   
दृश्यते च पुरं श्रेष्ठं नातिदीर्घं न ह्रस्वकम् ॥ २८ ॥   
सुपक्वामृतगन्धं च फलं काञ्चनसन्निभम् ॥   
गृहीत्वा फलमेकैकं गताश्चैव शिवालयम् ॥ २९ ॥   
स्नात्वा भक्त्या च ते सिद्धाः पूजयित्वा महेश्वरम् ॥  
अर्द्धं च शिवनैवेद्यमर्द्धभक्षणमाचरन् ॥ ३० ॥    
फलभक्षणमात्रेण मूर्छां गच्छन्ति साधकाः ॥   
  
पृ० ७२) तावत्तिष्ठन्ति ते सिद्धा यावद्गोदोहमात्रकम् ॥ ३१ ॥   
चिन्तकाः स्थितिमात्रेण स्मरन्ति परमेश्वरम् ॥   
सर्वव्याधिविनिर्मुक्ता जरामृत्युविवर्ज्जिताः ॥ ३२ ॥   
दिव्यदेहा महाकाया मलगन्धविवर्ज्जिताः ॥   
अशेषवेदवक्तारः सर्वशास्त्रविशारदाः ॥ ३३ ॥   
देवद्विजप्रसादेन गुरुधर्मबलेन च ॥   
भवन्ति साधकास्तत्र रुद्रतुल्यपराक्रमाः ॥ ३४ ॥   
बहुज्ञानात्ततः सिद्धा जाता जातिस्मरा ध्रुवम् ॥   
पश्यन्ति साधकाः सर्वे स्वर्गं मृत्युं रसातलम् ॥ ३५ ॥   
महावीरा महावेगा महाबलपराक्रमाः ॥   
रूपवन्तो महातेजा [अदन्तत्वमार्षम्] जायन्ते तत्र साधकाः ॥ ३६ ॥   
पश्यन्ति गगने रम्ये कैलासशिखरालयम् ॥   
सर्वे पुरीं प्रपश्यन्ति आचार्यः साधकाश्च ये ॥ ३७ ॥   
दिव्यचक्षुर्भवेत्तेषां दीर्घदृष्टिस्ततो भवेत् ॥   
इच्छया कुर्वते सृष्टिमिच्छया घ्नन्ति ते जगत् ॥ ३८ ॥   
त्रीनपीमान्पुनर्लोकान्कुर्व्वते ते च लीलया ॥   
सहस्रं योजनं गत्वा पुनरायन्ति ते ध्रुवम् ॥ ३९ ॥   
नवकोटिगजानां च बलं प्राप्य दिवं गताः ॥   
तेषां सङ्ख्या न कर्त्तव्या देवदानवराक्षसैः ॥ ४० ॥   
  
पृ० ७३) स्वर्गं मृत्युं च पातालं लङ्घेरन्गोष्पदं यथा ॥   
एवं देहे बलं तेषां सत्यं सत्यं वदाम्यहम् ॥ ४१ ॥   
तत्र ते साधकाः सर्वे भवन्तु ह्यजरामराः ॥   
सिद्धाचार्यसमायुक्ता आत्मानं शोधयन्ति हि ॥ ४२ ॥   
मनुष्यजन्मसम्भूता स्थितास्तेनरकार्णवे ॥   
विहायैतन्महाशास्त्रं महामार्गं भयानकेः ॥ ४३ ॥   
न पश्यन्ति परं दिव्यमन्धास्ते ज्ञानमोहिताः ॥   
अनेनैव च देहेन स्वर्गो यैर्नाधिगम्यते ॥ ४४ ॥   
ये वदन्ति च आचार्यः सिद्धाश्च विस्मयं गताः ॥   
तत्र ते साधकाः सर्वे गतास्ते चोत्तरां दिशम् ॥ ४५ ॥   
  
इति श्रीकेदारकल्पे विख्यातपुराणे श्रीश्वरकार्त्तिकेय संवादे पञ्चयोगेन्द्रेच्छासिद्धिजीवन्मुक्तपरब्रह्मप्राप्तये महापथे शिवदर्शने सदेहकैलासगमने स्वप्ने शङ्करप्राप्तिः प्रत्यक्ष दर्शनञ्च नाम विंशः पटलः ॥ २० ॥   
श्लोकाः ॥ ५९७ ॥   
  
एकविंशः पटलः ।   
  
श्रीश्वर उवाच ॥   
ॐ कृत्वा शिव नमस्कारं सर्वज्ञाने विचक्षणाः ॥   
पुरा पश्यन्ति ते सिद्धा नदीं पुलिनगामिनीम् ॥ १ ॥   
व्रजन्ति स्वर्गभवनं प्राप्य वेगमनुत्तमम् ॥   
  
पृ० ७४) शोभते विमलं नीरं दृश्यते च मनोरमम् ॥ २ ॥   
सरस्वती महाभागा पवित्रं पुरमुत्तमम् ॥   
तस्य मध्ये निरीक्ष्यासन्परमानन्दमास्थिताः ॥ ३ ॥   
बहूनि पद्मपत्राणि परीतानि समन्ततः ॥   
तृप्तिं ते साधका यान्ति महागन्धसुगन्धिभिः ॥ ४ ॥   
आनन्दतोषिताः सिद्धाः परं निर्वाणमास्थिताः ॥   
महानद्यास्सरस्वत्याः सिद्धास्तीरमुपेत्य ते ॥ ५ ॥   
दृष्ट्वा ते चोत्तमां शोभां हर्षं यान्ति पुनः पुनः ॥   
दशयोजनविस्तीर्णा अतिरम्या मनोहरा ॥ ६ ॥   
लहरीतुङ्गगम्भीरानेकावर्त्तसमाकुला ॥   
मणिरत्नसमाकीर्णा पुष्पाकारा सुवालुका ॥ ७ ॥   
शङ्खमुक्तासमायुक्ता हंससारसशोभिता ॥   
चक्रवाकयुगोपेता मत्स्यकूर्मसमाकुला ॥ ८ ॥   
कर्प्पूरगन्धवत्तोयमतिस्वादु सुशीतलम् ॥   
अनेकपुष्पसौगन्धपद्मनीलोत्पलैरपि ॥ ९ ॥   
अप्सरोदेवगन्धर्वविद्याधरवरस्त्रियः ॥   
जलक्रीडार्थमागत्य पूजयन्ति सदाशिवम् ॥ १० ॥   
एवं पश्यन्ति ते सिद्धाश्चन्द्रवेगां सरस्वतीम् ॥   
तत्र स्थाने महासेन पन्थाश्चैव न दृश्यते ॥ ११ ॥   
  
पृ० ७५) गन्धर्वाणां ध्वनिं श्रुत्वा सम्मुखे यान्ति साधकाः ॥   
पश्यन्ति च महास्थानमतिरम्यं मनोहरम् ॥ १२ ॥   
अत्युच्छ्रितं महादिव्यं शङ्कुपालपुरं महत् ॥   
सम्प्राप्ताः साधकास्तत्र ह्यानन्दो यत्र तिष्ठति ॥ १३ ॥   
प्राकारैर्गोपुराढ्यैश्च निर्मितं दिव्यकाञ्चनैः ॥   
प्रविस्फुरन्महारत्नैर्दिव्यजालैश्च शोभितम् ॥ १४ ॥   
ध्वजमालाकुलं दिव्यं चित्रकर्मोपशोभितम् ॥   
भेरीमृदङ्गशब्दैश्च शङ्खतूर्यसुवेणुकैः ॥ १५ ॥   
शतैश्च शतपत्रैश्च लक्षकोटिभिरेव च ॥   
एकविंशतिगुणोपेतो दृश्यते धवलो गृहः ॥ १६ ॥   
नानापुष्पगणोपेता नानागन्धमनोहरा ॥   
देवतासदृशी दिव्या नानारत्नविभूषिता ॥ १७ ॥   
द्वादशादित्यतेजस्का मङ्गलादपि मङ्गला ॥   
पुरी रम्या महादिव्या तप्तकाञ्चनसन्निभा ॥ १८ ॥   
पीतरक्तसितश्यामनानावर्णक्रमेण च ॥   
पञ्चवर्णपताकाश्च दृश्यन्ते पवनेरिताः ॥ १९ ॥   
स्तम्भा हेममयाः सर्वे सोमकान्तिसमप्रभाः ॥   
सपक्वफलसम्पूर्णा नानाद्रुमसमाकुलाः ॥ २० ॥   
  
पृ० ७६) चूतचन्दनसंयुक्तं कदलीखण्डमण्डितम् ॥   
देवगन्धर्वसङ्कीर्णं वंशवादित्रनादितम् ॥ २१ ॥   
हेमरत्नसमायुक्तं प्रासादैश्च गृहैस्तथा ॥   
शतयोजनविस्तीर्णं शङ्कुपालपुरं महत् ॥ २२ ॥   
हेम्नैव रचिता [तत्रेति भावः] भूमिरुद्यदर्क्कसमप्रभा ॥   
इन्द्रनीलमहानीलैः पद्मरागैश्च शोभितः ॥ २३ ॥   
अर्द्धयोजनविस्तीर्णः शङ्कुपालस्य मण्डपः ॥   
स्तम्भा हेममयास्तत्र चन्द्रकान्तिसमप्रभाः ॥ २४ ॥   
विशेषेण च तिष्ठन्ति दीपमालासमाकुलाः ॥   
रत्नमालासमायुक्तं पुष्पमालाभिरावृतम् ॥ २५ ॥   
नानारत्नसमायुक्तं शोभितं धवलैर्गृहैः ॥   
स्वस्तिकै रत्नपुगैश्च कुङ्कुमैर्यक्षकर्दमैः ॥ २६ ॥   
नित्योत्सवसमाकीर्णं द्वारे च गणशोभितम् ॥   
तस्य मध्ये महाश्रेष्ठं शङ्खपालं नृपोत्तमम् ॥ २७ ॥   
सिंहासनानि दिव्यानि हेमरत्नमयानि च ॥   
तत्र तिष्ठन्ति राजेन्द्रं शङ्खपालं नृपोत्तमम् ॥ २८ ॥   
अप्सरोगणगन्धर्वास्तिष्ठन्ति ह्यत्र नैकधा ॥   
सम्प्राप्तास्साधकास्तत्र ह्याश्रमो यत्र तिष्ठति ॥ २९ ॥   
  
पृ० ७७) प्राकारैर्गोपुराट्टालैर्निर्मितं सर्वकाञ्चनैः ॥   
प्रस्फुरत्तन्महारत्नैर्वेष्टितं च पुरोत्तमैः ॥ ३० ॥   
ध्वजमालाकुलोपेतं चित्रकर्मोपशोभितम् ॥   
भेरीमृदङ्गशब्दैश्च शङ्खतूर्य्यंरवान्वितम् ॥ ३१ ॥   
दुन्दुभ्युत्तालनिर्घोषैर्वंशवादित्रनादितम् ॥   
तत्र स्थानं महादिव्यं गताः सर्वे च साधकाः ॥ ३२ ॥   
तत्र तिष्ठन्ति वै कन्याः सर्वाभरणभूषिताः ॥   
दिव्यवस्त्रपरीधाना दिव्यगन्धानुलेपनाः ॥ ३३ ॥   
शोभिताः शिरपुष्पैश्च [अदन्तत्वमार्षम्] ताम्बूलमुद्गिरन्ति च ॥   
मृगाक्ष्यो हंसगामिन्यः कुण्डलाभरणोज्ज्वलाः ॥ ३४ ॥   
सम्पूर्णचन्द्रवदना वदन्त्यः कोकिलस्वरम् ॥   
करकङ्कणसंयुक्ता हारकेयूरभूषिताः ॥ ३५ ॥   
दिव्यदेहा महाकाया विद्युत्तेजः समप्रभाः ॥   
अशोकपल्लवा हस्ता रूपयौवनगर्विताः ॥ ३६ ॥   
जानुबाहू तथा सेन कदलीस्तम्भसन्निभौ ॥   
कमलोदरसम्पूर्णा रूपशोभायुताः स्त्रियः ॥ ३७ ॥   
काश्चिद्गजसमारूढाः सर्वाः स्वच्छन्दगा मताः ॥   
  
पृ० ७८) काश्चिद्विमानसंरूढाः काश्चिच्च शिबिकाधिगाः ॥ ३८ ॥   
मत्तमातङ्गगामिन्यः सर्वा यौवनगर्विताः ॥ ३९ ॥   
इच्छावाहनमारूढा गच्छन्ति ललना गतिम् ॥   
शङ्कुपालसुताः सर्वा रमन्ते च पठन्ति च ॥ ४० ॥   
सुधांशुनिभवक्त्रास्ता रमन्ते प्रचरन्ति च ॥   
वर्धमानलताकाराः पद्मनालभुजोपमाः ॥ ४१ ॥   
नानाच्छन्दा मदोन्मत्ताः पठन्ति पाठयन्ति च ॥   
सर्वा लक्षणसंयुक्तास्तपन्ति च परं तपः ॥ ४२ ॥   
आपगा चञ्चलाकारा पद्मनालैस्सकण्टकैः ॥   
क्षणं शुक्ला क्षणं कृष्णा क्षणं दर्प्पणसन्निभा ॥ ४३ ॥   
शङ्खपाल सुताः सर्वाः कैर्मुखं चुम्बयन्ति ताः ॥   
चन्द्रवेगातटश्चैव बहुपुष्पोपशोभितः ॥ ४४ ॥   
तस्य मध्ये महावृक्षः सुवटो नाम नामतः ॥   
तस्मिंस्तु दोलिता दोला घण्टाचामरभूषिताः ॥ ४५ ॥   
रत्नमुक्ताप्रवालैश्च काञ्चनै रचितालयाः ॥   
हिन्दोलयन्ति ताः कन्याः गायन्ति क्रीडयन्ति च ॥ ४६ ॥   
फलपुष्पसमाकीर्णास्तस्य शाखा विलम्बिताः ॥   
नानापुष्पसमाकीर्णः सुपक्वफलसंयुतः ॥ ४७ ॥   
  
पृ० ७९) अर्द्धयोजनविस्तीर्ण उच्छ्रायो दशयोजनम् ॥   
तस्य शाखाः प्रमाणैः स्वैर्गताश्चैव दिशो दश ॥ ४८ ॥   
दिव्यवर्णो महाकायश्छाया तस्य सुशीतला ॥   
रम्यो मनोहरो दिव्यश्चन्द्रादित्यसमप्रभाः ॥ ४९ ॥   
तत्र तिष्ठन्ति ताः कन्याः सर्वाभरणभूषिताः ॥   
पञ्चलक्षाश्च तिष्ठन्ति शङ्खपालसुतास्तथा ॥ ५० ॥   
साधकाश्च गतास्तत्र यत्र तिष्ठति सा पुरी ॥   
दृष्ट्वा ताश्च ततः कन्याः साधका विस्मयं गताः ॥ ५१ ॥   
आगताः स्वागताः सिद्धाः कन्यास्तत्र वदन्ति च ॥   
आचार्यसहितास्तत्र मूर्छां गच्छन्ति साधकाः ॥ ५२ ॥   
कन्यकानां कृते चान्ते आचार्यसहितास्तु ते ॥   
शङ्कुपालसुतानां च नित्यं यानैर्व्रजन्ति ते ॥ ५३ ॥   
कन्याः सर्वे निरीक्ष्यैवमूचुराचार्यसाधकाः ॥   
अमृतं तासु सरति शङ्खपालसुतासु च ॥ ५४ ॥   
नखाग्रात्सरते [आत्मनेपदमार्षम्] नित्यं ह्यमृतं बहुशीतलम् ॥   
कामयित्वा महासेन पतन्ति साधकोपरि ॥ ५५ ॥   
क्षणं तत्र च भाषन्ते संवादे सह साधकैः ॥   
  
पृ० ८०) सिंहासनं महादिव्यं हेमरत्नविभूषितम् ॥ ५६ ॥   
तत्र तिष्ठति चाचार्यः साधकैः परिवेष्टितः ॥   
अर्घ्यं पाद्यं प्रकुर्व्वन्ति तेषां ताः कन्यकास्ततः ॥ ५७ ॥   
करसम्पुटितं कृत्वा कन्यास्तत्र वदन्ति च ॥   
दिव्यवस्त्रपरीधाना दिव्यगन्धानुलेपना ॥ ५८ ॥   
दिव्यपुष्पशिरोबद्धा दिव्याभरणभूषिताः ॥   
स्वागता भो महासिद्धाः क्षणमेकं च तिष्ठत ॥ ५९ ॥   
साधु साधु महाप्राज्ञा दर्शनं वोऽत्र दुर्ल्लभम् ॥   
कन्यकाः ऊचुः ॥   
क्वागता भुवनात्सिद्धाः क्व स्थाने चैव गम्यते [युष्माभिरिति शेषः] ॥ ६० ॥   
एतद्ब्रूहि महाचार्य साधकैः परिवेष्टित ॥   
सिद्धा उचुः ॥   
कथयामि महायक्ष्यः शृणुतेदं वचो मम ॥ ६१ ॥   
आगता मृत्युलोकाच्च गन्तव्यं शङ्करालये ॥   
कन्यका उचुः ॥   
पितास्माकं गतः सिद्धा वाटिकां पुष्पकारणात् ॥ ६२ ॥   
क्षणार्द्धं स्थीयतां तावद्यावत्तातो न चाव्रजेत् ॥ ६३ ॥   
यावद्वदन्ति ताः कन्याः शङ्खपालः समागतः ॥   
जटामुकुटधारी च दिव्यदेहश्च मूर्त्तिमान् ॥ ६४ ॥   
दिव्यवस्त्रपरीधानो दिव्यगन्धानुलेपनः ॥   
  
पृ० ८१) दिव्यपुष्पशिरोबद्धो रूपवांश्च महानृपः ॥ ६५ ॥   
महाराजेन तेनाथ दृष्टा वै पञ्चसाधकाः ॥   
हृष्टपुष्टस्ततो भूत्वा राजा तानवदत्ततः ॥ ६६ ॥   
साधकानां मुखं दृष्ट्वा सर्वपापैः प्रमुच्यते ॥   
अद्य मे सफलं जन्म चाद्य मे सफलं तपः ॥ ६७ ॥   
अद्य मे सफलं राज्यमद्य मे सफलाः क्रियाः ॥   
पुष्पकाण्डं ततस्त्यक्त्वा राजा तानभ्यवोचत ॥ ६८ ॥   
शङ्खपाल उवाच ॥   
पुष्पाणि शिवपूजायां समर्प्य च शिवालये ॥   
कृताञ्जलिपुटो भूत्वा साधकांश्च नमस्यति ॥ ६९ ॥   
क्वागता भुवनात्सिद्धाः क्व स्थाने चैव गम्यते ॥ ७० ॥   
साधक उवाच ॥   
कथयामि महाराज शृणु मे वचनं शुभम् ॥   
आगता मृत्युलोकाच्च गन्तव्यं शङ्करालये ॥ ७१ ॥   
राजोवाच ॥   
अस्मिन्नेव पुरे रम्ये बहुकन्यासमाकुले ॥   
पश्याचार्य इमाः कन्याः सर्वालङ्कारभूषिताः ॥ ७२ ॥   
स्तनौ तालफलाकारौ सर्वास्ता मदविह्वलाः ॥   
तिष्ठन्ति पञ्चलक्षा वै कन्यकाश्च ममालये ॥ ७३ ॥   
क्रीडन्तु कन्यकाः सार्द्धमाचार्य साधकैरिह ॥   
  
पृ० ८२) भुञ्जते विपुलान्भोगान्साधकाश्च महारथाः ॥ ७४ ॥   
साधक उवाच ॥   
अस्मिन्नेव पुरे रम्ये कति वर्षाणि जीवति ॥   
पश्चाच्च कां गतिं गच्छेदिति नो वद सत्वरम् ॥ ७५ ॥   
शङ्खपाल उवाच ॥   
सहस्रत्रयकन्यानां दीयते च पृथक्पृथक् ॥   
संवत्सरसहस्रं च ह्यायुरत्र विधीयते ॥ ७६ ॥   
भुक्त्वा च विपुलान्भोगान्मृत्युलोके हि गम्यते ॥   
सर्वकामैः समृद्धे च जायन्ते विपुले कुले ॥ ७७ ॥   
सर्वे गुणगणोपेता राजानोऽपि भविष्यथ ॥   
चन्द्रास्याश्च स्त्रियः प्राप्या भुङ्क्त भोगान्यथेप्सितान् ॥ ७८ ॥   
धन्या माता पिता धन्यो धन्यो देशो नृपस्तथा ॥   
धन्यो ग्रामः पुरी धन्या चोत्पन्ना यत्र साधकाः ॥ ७९ ॥   
उत्थिता गमने सिद्धास्त्वरन्ते च महापथम् ॥   
तस्य तद्वचनं श्रुत्वा पुनश्चिन्तन्ति साधकाः ॥ ८० ॥   
साधका ऊचुः ॥   
आचार्य वदनं पश्य प्रत्यक्षं चैव दृश्यते ॥   
किमत्र पाण्डुगात्राणि कन्यानां च महामुने ॥ ८१ ॥   
राजोवाच ॥   
केतकीनां सुगन्धेन लिप्तास्ताः पद्मरेणुभिः ॥   
आनन्देनोच्चकैः कन्याः पद्मानां धूलिलेपनात् ॥ ८२ ॥   
  
पृ० ८३) कामरागप्रपन्नाश्च तेन पाण्डुरतां गताः ॥   
अत्र स्थाने महावीरा भुञ्जन्तु विपुलां श्रियम् ॥ ८३ ॥   
साधका ऊचुः ॥   
शङ्खपाल महाराज गन्तव्यं शङ्करालये ।   
तेषां तद्वचनं श्रुत्वा भूयो वचनमब्रवीत् ॥ ८४ ॥   
राजोवाच ॥   
कथं भूयो न रोचन्ते कथं चैवात्र आगताः ॥   
मृत्युलोके महाभोगान्कथमेतान्ब्रवीमि वः ॥ ८५ ॥   
नानाभोगान्परित्यज्य मृत्युलोकादिहागताः ।   
नार्यश्च विविधाश्चापि त्यक्ता यौवनगर्विताः ॥ ८६ ॥   
मृत्युलोके महाभोगान्कथयामि ततः शृणु ॥   
शालिमुद्गघृतं क्षौद्रं पयोऽन्नं गुडशर्कराः ॥ ८७ ॥   
चन्दनादिमहाभोगाः केतकीराजचम्पकाः ॥   
जातयः शतपत्राणि बकुलाः पाटलैस्सह ॥ ८८ ॥   
मृत्युलोके महापीडा वायुवेगास्तुरङ्गमाः ॥   
गजो रथस्सुखं चेति पूर्णचन्द्रमुखाः स्त्रियः ॥ ८९ ॥   
मृगाक्ष्यो हंसगामिन्यः कुण्डलाभरणोज्ज्वलाः ॥   
करकङ्कणसंयुक्ता हारकेयूरमेखलाः ॥ ९० ॥  
सम्पूर्णनागलतिकाः कर्पूरेण समन्विताः ॥   
ईच्छाभोगाश्च सर्वेऽमी मृत्युलोके च साधकाः ॥ ९१ ॥   
  
पृ० ८४) नानाफलसमाकीर्णो नानापुष्पसमाश्रितः ॥   
कदलीफलसंयुक्तो नारिकेलैश्च चूतकैः ॥ ९२ ॥    
नानावृक्षसमाकीर्णो नानापक्षिसमाकुलः ॥   
मृत्युलोको महाचार्य साधनैः परिवेष्टितः ॥ ९३ ॥   
भुञ्जतां साधकाः सर्वे स्वर्गतुल्यो न संशयः ॥   
भुक्त्वा च विपुलान्भोगान्क्रीडन्तश्च यथासुखम् ॥ ९४ ॥   
साधका ऊचुः ॥   
मृत्युलोके महादुःखं कथयामि ततः शृणु ॥   
मातृपितृसुतानां च बान्धवानां तथैव च ॥ ९५ ॥   
वियोगेन महादुःखं तस्मात्स्थातुं न शक्यते ॥   
गर्भवासभयाद्भीता राजन्नत्रागता वयम् ॥ ९६ ॥   
संसारः स्वप्नमात्रश्च चलाः प्राणा धनं तथा ॥   
चिन्ता बहुतरा तत्र क्षुधा तत्र पुनः पुनः ॥ ९७ ॥   
एवं दुःखभयाद्भीता राजन्नत्रा गता वयम् ॥   
एवं दुःखे महादुःखं मृत्युलोके व्यवस्थितम् ॥ ९८ ॥   
कथयामि पुनर्दुःखं शृणु तत्तन्महानृप ॥   
अष्टोत्तरशतं देहं व्याधयः पीडयन्ति हि ॥ ९९ ॥   
सागरश्च जलैस्तद्वत्संसारो दुःखपूरितः ॥  
सुखं तत्र न पश्यामि दुःखं तत्र दिने दिने ॥ १०० ॥   
  
पृ० ८५) तत्रैव विपुलान्भोगानायुर्हीनांश्च मानवान् ॥   
इन्द्रजालमयं दृष्ट्वा संसारं सरितो यथा ॥ १०१ ॥   
महादुःखं नृपश्रेष्ठ मया दृष्टं पुनःपुनः ॥   
मृत्युलोके महादुःखं सत्यं सत्यं वदाम्यहम् ॥ १०२ ॥   
अल्पं सुखं च संसारे पुनर्दुःखं गता वयम् ॥   
प्रथमं गर्भमध्ये हि ऊर्द्ध्वपादमधोमुखम् ॥ १०३ ॥   
द्वितीयं जन्मकाले च महादुःखं प्रवर्त्तते ॥   
तृतीयं यौवने दुःखं कामान्धा मदविह्वलाः ॥ १०४ ॥   
पश्चाद्दुःखं महादुःखजर्जरीकृतदेहिनाम् ॥   
तत्र सङ्कुचितं गात्रं जरया पाण्डुरं वपुः ॥ १०५ ॥   
पुत्रदारास्तथा बन्धुर्नैव कुर्व्वन्ति किञ्चन ॥   
नासानेत्रजलश्रावा मुखे लाला च जायते ॥ १०६ ॥   
अभ्रमध्ये च पश्यन्ति चञ्चलां विद्युतां गतिम् ॥   
क्षणं दृष्टा च नश्यन्ति तथा संसारिणो जनाः ॥ १०७ ॥   
तस्मिन्काले महादुःखं पश्चाद्रूपं विनश्यति ॥   
एवं दुःखभयाद्भीता राजन्नत्रागता वयम् ॥ १०८ ॥   
अहं ते कथयिष्यामि पुनर्दुःखं महानृप ॥   
शङ्खपाल महाराज श्रूयतां वचनं मम ॥ १०९ ॥   
  
पृ० ८६) यथा हि कूपमध्ये च घटमाला भ्रमन्ति च ॥   
गमागमौ हि पश्यामि तद्वत्संसारिणो जनाः ॥ ११० ॥   
जले च बुद्बुदो यद्वत्तद्वत्संसारिणो जनाः ॥   
मया दृष्टा महाराज सत्यं सत्यं वदाम्यहम् ॥ १११ ॥   
निमग्नो जलमध्ये तु प्राप्तस्तत्र रसातलम् ॥   
संसारेषु तथा लोका भयं दृष्ट्वा पुनःपुनः ॥ ११२ ॥   
स्वकर्मणा समायुक्ताः पुनर्गर्भे पतन्ति च ॥   
तेन दुःखभयाद्भीताः श्रूयतां वचनं मम ॥ ११३ ॥   
गिरेश्च शिखरे यद्वन्निर्मलं वर्षते [आत्मनेपदमार्षम्] जलम् ॥   
मोद्यं चैव हितं तोयं तथा संसारिणो जनाः ॥ ११४ ॥   
लोचने च महाराज निमेषपरिपूरिते ॥   
मया दृष्टा महाराज तद्वत्संसारिणो जनाः ॥ ११५ ॥   
चपलं सर्वसंसारमहं दृष्ट्वा पुनः पुनः ॥   
एवं दुःखभयाद्भीता राजन्नत्रागता वयम् ॥ ११६ ॥   
संसारस्य महाघोरैर्महादुःखैः प्रपीडिताः ॥   
महाकष्टं श्रिता राजंस्तस्मात्संसारिणो जनाः ॥ ११७ ॥   
तस्य तद्वचनं श्रुत्वा राजा वचनमब्रवीत् ॥   
राजोवाच ॥   
मन्दिरं मम द्रष्टव्यं यथेच्छसि तथा कुरु ॥ ११८ ॥   
  
पृ० ८७) शङ्खपालेन सहिता गतास्ते नृपमन्दिरम् ॥   
आचार्य्यसहिताः कन्या वदन्ति च परस्परम् ॥ ११९ ॥   
सिद्धा ऊचुः ॥   
क्व माता क्व पिता वोऽद्य भ्रातरो वः क्व च प्रियाः ॥   
कामिन्यो ब्रूत तत्सर्वं यत्पृच्छामो वयं च वः ॥ १२० ॥   
कन्यका ऊचुः ॥   
वयं च कथयिष्यामो मद्वचः शृणुतादरात् ॥   
शङ्खपालसुताः सिद्धा दोलिते दोलितास्तथा ॥ १२१ ॥   
कथयिष्यामहे वो वै शृणुतेमानि वचांसि नः ॥  
शङ्खपालसुता एता बलाढ्या मदविह्वलाः ॥ १२२ ॥   
सिद्धा ऊचुः ॥   
कामिन्यस्तत्त्वतो वाक्यं शृणुत ब्रूमहे वयम् ॥   
शङ्खपालस्य राजर्षेः कथ्यन्ते कति पुत्रिकाः ॥ १२३ ॥   
कन्यका ऊचुः ॥   
पञ्चलक्षैकपुत्रीणां सप्तलक्षैकपुत्रकाः ॥   
अर्द्धलक्षैक नारीणामेवं सिद्धाः कुटुम्बता ॥ १२४ ॥   
सिद्धा ऊचुः ॥   
रथाश्च कति तिष्ठन्ति कति सन्ति तुरङ्गमाः ॥   
गजाश्च कति तिष्ठन्ति कति योधाश्च भृत्यकाः ॥ १२५ ॥   
कन्यका ऊचुः ॥   
दशकोटिगजाश्चैव षोडशकोटितुरङ्गमाः ॥   
त्रिंशत्कोटी रथानां च पद्मकोटिश्च भृत्यकाः ॥ १२६ ॥   
सिद्धा ऊचुः ॥   
रोचते नात्र वै स्थाने वासो नो मृगलोचनाः ॥   
  
पृ० ८८) अनेकव्यसनोपेते नानाभोगसमाकुले ॥   
नानाविचित्रचित्राढ्ये नानावस्त्रसुवासिते ॥ १२७ ॥   
मृत्युलोके यदि पुनर्गन्तव्यं च महानृप ॥   
अस्मभ्यं रोचते नेदं यदि भोगा ह्यनेकधा ॥ १२८ ॥   
राजोवाच ॥   
न रोचन्ते यदा भोगा रोचन्ते न च कन्यकाः ॥   
गच्छगच्छ महामार्गं साधकैः परिवेष्टित ॥ १२९ ॥   
अद्य मे सफलं जन्म चाद्य मे सफलं तपः ॥   
अद्य मे सफलं राज्यं मया दृष्टाश्च साधकाः ॥ १३० ॥   
अद्य मे सफलं कर्म चाद्य मे सफलाः क्रियाः ।  
अद्य मे सफलं सेवा मया दृष्टाश्च साधकाः ॥ १३१ ॥   
अद्य मे सफला भूमिरद्य मे सर्वसाधनम् ॥   
तत्रैवं साधकाः सर्वे गतास्ते चोत्तरां दिशम् ॥ १३२ ॥   
  
इति श्रीकेदारकल्पे विख्यातपुराणे श्रीश्वरकार्त्तिकेयसंवादे पञ्चयोगेन्द्रेच्छासिद्धिजीवन्मुक्तपरब्रह्मप्राप्तये महापथे शिवदर्शने सदेहकैलासगमने शङ्खपालराजपुरीवर्णनं नामैकविंशः पटलः ॥ २१ ॥   
  
पृ० ८९) द्वाविंशः पटलः ।   
  
श्रीश्वर उवाच ॥   
ॐ तस्मात्ते साधकाः सर्वे गताश्चैवोत्तरामुखम् ॥   
अग्रतो दृश्यते तत्र ह्यप्रमादो महागिरिः ॥ १ ॥   
अप्रमादपुरो दृश्यो ज्ञानाह्वः पर्वतोत्तमः ॥   
पर्वतद्वयमध्ये च क्षीराब्धिसदृशप्रभः ॥ २ ॥   
अप्रमादस्य सोपानो हेमरत्नविभूषितः ॥   
तदा तेनैव मार्गेण गन्तव्यं साधकैः सह ॥ ३ ॥   
तस्य शृङ्गे परा रम्या अतिदिव्या मनोरमाः ॥   
शतयोजनविस्तीर्णा बालार्कसदृशप्रभाः ॥ ४ ॥   
प्रतोलीद्वारसंयुक्ता हेमप्राकारवेष्टिताः ॥   
तत्र गच्छन्ति मार्गे च साधकाः सत्वरं ततः ॥ ५ ॥   
प्रासादगृहसङ्कीर्णास्तरणैरुपशोभिताः ॥   
हेम्ना विरचिता भूम्यो वह्निज्वाला समप्रभाः ॥ ६ ॥   
पुष्पप्रकरसम्पूर्णं चित्र कर्मोपशोभितम् ॥   
अर्द्धयोजनविस्तीर्णं मन्दिरे तत्र मण्डपम् ॥ ७ ॥   
सिंहासनानि दिव्यानि रत्नैश्च जटितानि च ॥   
तत्र तिष्ठति राजेन्द्रः श्रुतपालो महानृपः ॥ ८ ॥   
सर्वलक्षणसम्पूर्णो महाबलपराक्रमः ॥   
  
पृ० ९०) दीप्तदेहा महाकन्या दिव्याभरणभूषिताः ॥ ९ ॥   
दिव्यवस्त्रपरीधाना दिव्यगन्धानुलेपनाः ॥   
सम्पूर्णचन्द्रवदनाः सर्वालङ्कारभूषिताः ॥ १० ॥   
साधकाश्च गतास्तत्र दृष्टा वै नृपमन्दिरे ॥   
साधकैः सह चाचार्यमालिङ्गन्ति परस्परम् ॥ ११ ॥   
राजोवाच ॥   
आगता भवनात्कस्मात्क्व स्थाने चैव गच्छत ॥   
सत्यं ब्रूत महासिद्धा ममाग्रे कार्यविस्तरम् ॥ १२ ॥   
सिद्धा ऊचुः ॥   
शृणु राजन्महद्वाक्यं वृत्तान्तः कथयिष्यते [अस्माभिरिति शेषः] ॥   
आगता मृत्युलोकाच्च गन्तव्यः शङ्करालयः ॥ १३ ॥  
राजोवाच ॥   
पृथिव्यां च रुचिर्न्नैव किमर्थं चागतः प्रभो ॥   
सत्यं ब्रूहि महाचार्य साधकैः परिवेष्टित ॥ १४ ॥   
सिद्ध उवाच ॥   
संसारः स्वप्नसदृशो ह्यपारो दुःखसागरः ॥   
महादुःखतरो राजञ्च्छोकचिन्ताप्रपीडितः ॥ १५ ॥   
जननीगर्भमध्ये च महादुःखं प्रवर्त्तते ॥   
भोक्तव्यो नरको घोरो महादुःखेन पीडितैः ॥ १६ ॥   
गर्भाग्निज्वालया दग्धैर्मलज्वालादिभिर्नवैः ॥   
भोक्तव्यं च महाकष्टमतिदुःखं प्रवर्त्तते ॥ १७ ॥   
  
पृ० ९१) पश्चादुत्पद्यते भूमौ महाप्रसववेदना ॥   
काले तस्मिन्न जानन्ति सुखं दुखं च ते जनाः ॥ १८ ॥   
तुच्छमायुर्मनुष्याणामर्द्धं गृह्णाति शर्वरी ॥   
तस्यार्द्धं च वियोगेन शेषं बालं च यौवनम् ॥ १९ ॥   
एतद्दुःखभयाद्भीता राजन्नत्रागता वयम् ॥   
मृत्युलोके महादुःखं सत्यं सत्यं वदाम्यहम् ॥ २० ॥   
इन्द्रजालं यथा स्वप्नः संसारश्च तथा नृप ॥   
विह्वलः सर्वसंसारो ह्यतिकष्टेन पीडितः ॥ २१ ॥   
मायामोहमहालोभतृष्णाव्याकुलचेतसः ॥   
कुर्वते मनुजाः कर्म दैवोपहतबुद्धयः ॥   
चपलः सर्वसंसारो मया दृष्टः पुनः पुनः ॥ २२ ॥   
चपलं च धनं तत्र चपलं तत्र यौवनम् ॥   
स्वजनैर्भृत्यवर्गैश्च धनैर्हीनं च मन्दिरम् ॥ २३ ॥   
एतत्सर्वं मया दृष्टं चपलं च महानृप ॥   
अतिकष्टं च संसारे महानरकपूरिते ॥ २४ ॥   
एतद्दुःखभयाद्भीता राजन्नत्रागता वयम् ॥   
पितृबन्धून्परित्यज्य स्वजनानि च नैकधा ॥ २५ ॥   
पुत्रदारास्तथा सर्वे त्यक्त्वा ह्यत्रागता वयम् ॥   
वैभवं धनराज्ये च भूमिं वैदूर्य्यमौक्तिकान् ॥ २६ ॥   
सर्वस्वं च मया त्यक्तं नानादेशो महानृप ॥   
  
पृ० ९२) गजाश्चाश्वरथास्तत्र तिष्ठन्ति च गृहे मम ॥ २७ ॥   
उष्ट्रश्च वाहनं चैव शुभं शिबिकया सह ॥   
तिष्ठन्ति मन्दिरे सर्वैर्गन्तव्यो हि शिवालयः ॥ २८ ॥   
सर्वमेतत्परित्यज्य राज्यं चैव मनोरमम् ॥   
चलं सर्वं तथा दृष्ट्वा तस्मादत्रा गता वयम् ॥ २९ ॥   
एतद्दुःखं च संसारे श्रूयतां वचनं मम ॥   
तत्र तिष्ठति रम्यं च यत्र देवो महेश्वरः ॥ ३० ॥   
तत्र स्थाने महासेन विमानेन गता बहु ॥   
आगताश्च सुरास्तत्र विमानैश्च मनोरमैः ॥ ३१ ॥   
आरुढाश्च सुराः सर्वे वामाश्चैव समागताः ॥   
तथैवाप्सरसो दिव्या देवगन्धर्वयोषितः ॥ ३२ ॥   
सुरेन्द्रसहितास्सर्वे देवाश्चैव समागताः ॥   
आगताश्च ततः सर्वा रम्भाद्याः सकलाः स्त्रियः ॥ ३३ ॥   
देवता दिव्यकन्याश्च सर्वभूषणभूषिताः ॥   
आगताश्च तथा सिद्धाः वाद्यन्ते च ह्यनेकधा ॥ ३४ ॥   
इन्द्र उवाच ॥   
साधु साधु महाप्राज्ञ आचार्य साधकैः सह ॥   
विमानैश्च शतैर्वीराः शिवलोके च गच्छत ॥ ३५ ॥   
अहं च प्रेषितः सिद्धा ब्रह्मविष्णुमहेश्वरैः ॥   
युष्मासु तुष्टो देवेश उमासहितशङ्करः ॥ ३६ ॥   
  
पृ० ९३) उत्थाय गम्यतां सिद्धा गन्तव्यः शङ्करालयः ॥   
विमानसहितास्तत्र आगताः स्युरनेकधा ॥ ३७ ॥   
शङ्खदुन्दुभिनिर्घोषैः काहलैर्भेरिमर्द्दलैः [ह्रस्व आर्षः] ॥   
पटहैर्वेणुवंशैश्च वादयन्ति ह्यनेकधा ॥ ३८ ॥   
आगताश्च ततः कन्या रूपयौवनगर्विताः ॥   
सम्पूर्णचन्द्रवदना वदन्त्यः कोकिलस्वरम् ॥ ३९ ॥   
मृगाक्ष्यो हंसगामिन्यः कुण्डलाभरणोज्ज्वलाः ॥   
विद्युत्तेजोनिभाः सर्वा नूपूरारावसङ्कुलाः ॥ ४० ॥   
दिव्यवस्त्रपरीधाना दिव्यगन्धविलेपनाः ॥   
शिरस्सुशोभिताः पुष्पैर्नागवल्लीविभूषिताः ॥ ४१ ॥   
स्वर्णकङ्कणसंयुक्ता हारकेयूरभूषिताः ॥   
सर्वलक्षणसम्पूर्णा भानुबिम्बसमप्रभाः ॥ ४२ ॥   
कन्यकासहिता देवा विमानारूढसम्पदः ॥   
चामरैर्वीज्यमानाश्च च्छत्रैरुपरि शोभिताः ॥ ४३ ॥   
इन्द्रस्य वचनं श्रुत्वा आचार्यो वदते [आत्मनेपदमार्षम्] तदा ॥   
आचार्य उवाच ॥   
शृणुराजन्वचः शक्र एकचित्तो व्यवस्थितः ॥   
न रोचते विमानं मे सत्यं सत्यं वदाम्यहम् ॥ ४४ ॥   
  
पृ० ९४) विमाना नैव रोचन्ते गुरुधर्मबलेन च ॥   
अहं चात्रागतो देवालं विमानैर्न संशयः ॥ ४५ ॥   
शङ्करस्य प्रसादेन विमानं नैव रोचते ॥   
विमानैर्न च मे कार्यं शृणु शक्र महाप्रभो ॥ ४६ ॥   
विमानं च नमस्कृत्य आचार्यः साधकैः सह ॥   
गतानि च विमानानि यत्र ब्रह्मा हरो हरिः ॥ ४७ ॥   
श्रुतपाल उवाच ॥   
शृणु साधक तत्त्वेन मम वाक्यं तु निश्चितम् ॥   
अस्मिन्स्थाने महारम्ये भुङ्क्ष्वभोगान्यथेप्सितान् [भुङ्क्ष्व भोगान्यथासुखम् । इति वा पाठः ।] ॥ ४८ ॥   
साधक उवाच ॥   
मह्यं भोगा न रोचन्ते राज्यं च विपुलं धनम् ॥   
यत्र स्थाने महादेव उमासहितशङ्करः ॥ ४९ ॥   
तत्र स्थाने महाराज गन्तव्यं साधकैः सह ॥   
भोगंल्लोभो न मे राजल्लोम्भः शङ्करदर्शने ॥ ५० ॥   
आगताश्च ततः कन्याः श्रुतपालस्य वै सुताः ॥   
सर्वारूढविमानाश्च गजैश्चैव रथैस्तथा ॥ ५१ ॥   
रूपयौवनसम्पूर्णाः सर्वाभरणभूषिताः ॥   
भूतिमत्यः प्रधानाश्च कन्या लक्ष्मीसमप्रभाः ॥ ५२ ॥   
सर्वालक्षणसंयुक्ताः सकामा मदविह्वलाः ॥   
  
पृ० ९५) ईदृश्यश्चागताः कन्या मायिनामपि मोहिकाः ॥ ५३ ॥   
कन्यका ऊचुः ॥   
अस्मिन्स्थाने वरं लब्ध्वा भुङ्क्ष्वभोगान्यथेप्सितान् ॥   
किं करिष्यति कैलासः किं करिष्यति शङ्करः ॥ ५४ ॥   
देवा अस्मान्वरिष्यन्ति ह्युमासहितशङ्करम् ॥   
किमर्थं वृण्वते सिद्धाः किमर्थं न सुखे रतिः ॥ ५५ ॥   
रूपपात्रं ततः कन्याः पूर्णचन्द्रनिभाननाः ॥   
दिव्यवस्त्रपरीधानाः सर्वाभरणभूषिताः ॥ ५६ ॥   
पञ्चलक्षा महासेन श्रुतपालस्य वै सुताः ।   
दिव्यदेहा महाकाया महाबलपराक्रमाः ॥ ५७ ॥   
राजोवाच ॥   
अस्मिन्नेव पुरे रम्ये स्वर्गतुल्ये न संशयः ॥   
इच्छयां यां च साचार्य संवरिस्यति सत्वरम् ॥ ५८ ॥   
इच्छावस्त्रपरीधाना दिव्यगन्धानुलेपनाः ॥   
अस्मिन्स्थाने महाभोगा ये भोगा देवदुर्ल्लभाः ॥ ५९ ॥   
आचार्य्य उवाच ॥   
किमत्र भोग्यमायुष्यं कति कन्याः प्रदास्यसि ॥   
पश्चाच्च का गती राजन्सत्यं कथय सुव्रत ॥ ६० ॥   
राजोवाच ॥   
कन्याः पञ्चसहस्राणि दीयन्ते च पृथक्पृथक् ॥   
संवत्सरायुतं सिद्धा आयुरत्र विधीयते ॥ ६१ ॥   
  
पृ० ९६) भुक्त्वा च विपुलान्भोगान्मृत्युलोकं व्रजन्ति च ॥   
सर्वकामसमृद्धे च जायन्ते विमले कुले ॥ ६२ ॥   
चक्रवर्त्ती महाराजो भवेद्भूयो न संशयः ॥   
मृत्युलोकान्महाप्राज्ञ पुनरायाति चात्र वै ॥ ६३ ॥   
आचार्य उवाच ॥   
मृत्युलोको यदि पुनर्गन्तव्यश्च मया नृप ॥   
मृत्युलोकभयाद्भीता राजन्नत्रागता वयम् ॥ ६४ ॥   
रोचते गर्भवासो न तस्माद्भोगा निरर्थकाः ॥   
अवश्यं तत्र गन्तव्यं यत्र ब्रह्मा हरो हरिः ॥ ६५ ॥   
अस्मिन्नेव पुरे रम्ये रुचिर्नैव महानृपः ॥   
प्रत्यक्षं यत्र दृश्यन्ते ब्रह्मविष्णुमहेश्वराः ॥ ६६ ॥   
अस्मिन्स्थाने न मे कार्यं राज्यं च विपुलं नृप ॥   
मया च तत्र गन्तव्यं यत्र देवो महेश्वरः ॥ ६७ ॥   
पतिहीना च या नारी नासिकाहीनमास्यकम् ॥   
शर्वरी चन्द्रहीना च रविहीनं दिनं यथा ॥ ६७ ॥   
नृपहीनं यथा सैन्यं शिवहीनं पुरं तव ॥   
तस्मान्न रोचतेऽस्माकं गमिष्यामो न संशयः ॥ ६९ ॥   
राजोवाच ॥   
यदा न रोचते सिद्धाः क्षणमेकं च तिष्ठत ॥   
  
पृ० ९७) अपूर्णता भवेत्तावद्यावद्भक्ष्यसमागमः ॥ ७० ॥   
क्षीरं दधि मधु द्राक्षाममृतं ये पिबन्ति च ॥   
क्षणमात्र च ते धीरा मूर्छां गच्छन्ति साधकाः ॥ ७१ ॥   
पश्चाच्च साधकाः सर्वे रुद्रतुल्यपराक्रमाः ॥   
चतुर्वेदप्रवक्तारः सर्वशास्त्रविशारदाः ॥ ७२ ॥   
यदा न रोचते राज्यं देवकन्यास्तथैव च ॥   
गच्छगच्छ महासत्त्व यत्र देवो महेश्वरः ॥ ७३ ॥   
व्रजन्ति साधकाः सर्व चोत्तरस्यां दिशि स्वयम् ॥ ७४ ॥   
  
इति श्रीकेदारकल्पे विख्यातपुराणे श्रीश्वरकार्त्तिकेयसंवादे पञ्चयोगेन्द्रेच्छासिद्धिजीवन्मुक्तपरब्रह्मप्राप्तये महापथे शिवदर्शने सदेहकैलासगमने श्रुतपालराजपुरीवर्णनं नाम द्वाविंशः पटलः ॥ २२ ॥   
  
त्रयोविंशः पटलः ।   
  
श्रीश्वर उवाच ॥   
ॐ अप्रमादस्य सोपान उत्तीर्य गम्यते ततः ॥   
अग्रतो दृश्यते तत्र चन्द्रादित्यसमप्रभः ॥ १ ॥   
साधकाश्च महासत्त्वा गतास्ते उत्तरामुखम् ॥   
  
पृ० ९८) अप्रमादस्य सोपाने हेमरत्नाविभूषिते ॥ २ ॥   
ज्वलन्त्यः पद्मरागैश्च वैदूर्यमणिरश्मिभिः ॥   
चन्द्रकान्तशिलास्तत्र भानुबिम्बसमप्रभाः ॥ ३ ॥   
महागिरिर्महाशृङ्गो ह्यतिरम्यो मनोहरः ॥   
दिव्यवृक्षैर्महातेजा दृश्यते च दिशो दश ॥ ४ ॥   
अप्रमादो गिरिश्रेष्ठ उत्तीर्य गम्यते ततः ॥   
अग्रतो दृश्यते तत्र क्षीरोदसागरोपमः ॥ ५ ॥   
शतयोजनविस्तीर्णस्तडागो विपुलोमहान् ॥  
सुवर्णपङ्कजाकीर्णो बहुपुष्पोपशोभितः ॥ ६ ॥   
कुमुदोत्पलपद्मैश्च कल्हारैरुपशोभितः ॥   
तडागो हेमसोपानैर्वेष्टितश्च दिशो दश ॥ ७ ॥   
सुवर्णकर्दमस्तत्र रेणुकाञ्चनशोभितः ॥   
इन्द्रनीलमहानीलैर्वैदूर्यमणिरश्मिभिः ॥ ८ ॥    
तत्र वृक्षो महादिव्यो हंससारसशोभितः ॥   
तस्मिन्स्थाने महातीर्थं धर्मकर्मसमागमे ॥ ९ ॥   
पितॄणामुदकं दत्त्वा पिण्डदानं तथैव च ॥   
श्राद्धं कृत्वा विधानेन ते च पञ्च पृथक्पृथक् ॥ १० ॥   
अथ श्राद्धमन्त्रः ॥   
ॐ ह्रुं ह्रुं क्षुं क्षुं रुं रुं ह्रुं ह्रुं ॐ ॥   
एकोत्तरशतं चैव पितृवंशं समुद्धरेत् ॥   
  
पृ० ९९) मातृपक्षेण संयुक्तं श्वश्रूपक्षं समुद्धरेत् ॥ ११ ॥   
कल्पकोटिसहस्राणि कल्पकोटिशतानि च ॥   
अत्र श्राद्धप्रभावेण पितृभ्यश्चाक्षया गतिः ॥ १२ ॥   
साधकाः सह पित्रा च जल्पन्ति च परस्परम् ॥   
प्रत्यक्षं तत्र दृश्यन्ते पितरोऽपि वदन्ति च ॥ १३ ॥   
प्रसादात्तव भोः पुत्र ह्यक्षया च गतिर्मम ॥   
तेन पुण्यप्रभावेण निर्विघ्नो भव पुत्रक ॥ १४ ॥   
ब्रह्मणा स्थापितं लिगं मध्ये पूर्वं महात्मनाम् ॥   
शङ्खमुक्ताप्रवालैश्च हंससारसशोभितः ॥ १५ ॥   
चक्रवाकयुगोपेतो मत्स्यकूर्म्मैश्च संश्रितः ॥   
कर्पूरगन्धवत्तोयाऽमृतस्वादुः सुशीतलः ॥ १६ ॥   
दुग्धं दधि घृतं क्षौद्रममृतं खण्डशर्क्कराः ॥   
एतैस्तु पूरितो नित्यं क्षीरोदसागरोपमः ॥ १७ ॥   
सहस्रस्तम्भविन्यस्तः प्रासादश्चित्रवेष्टितः ॥   
ध्वजमालाकुलो दिव्यश्चित्रकर्मोपशोभितः ॥ १८ ॥   
गयाकोटिगुणं पुण्यं तत्पुण्यं क्षीरसागरे ॥   
प्रत्यक्षं तत्र दृश्यन्ते पितरोऽपि वदन्ति च ॥ १९ ॥   
  
पृ० १००) साधकाश्च गतास्तत्र सर्वे ते विस्मयं गताः ॥   
स्तुतिं कुर्वन्ति देवस्य साधकाश्च पृथक्पृथक् ॥ २० ॥   
अप्सरोयक्षगन्धर्वा अर्चयन्ति ह्यनेकधा ॥   
भेरीमृदङ्गशब्देन शङ्खतूर्यरवेण च ॥ २१ ॥   
पटहैर्घोषशृङ्गैश्च मञ्जीरैस्तालनादितैः ॥   
गीतं कुर्वन्ति गन्धर्वा वीणां रणति सुन्दरी ॥ २२ ॥   
विलिप्यन्ति च ते लिङ्गं कर्पूरागरुचन्दनैः ॥   
भवभक्त्या महासेन नमस्कृत्य पृथक्पृथक् ॥ २३ ॥   
अर्द्धरात्रे च ते देवं स्तुतिं कृत्वा पुनः पुनः ॥   
अप्सरोगणगन्धर्वा अर्चयन्ति ह्यनेकधा ॥ २४ ॥   
नानाप्रकारभक्त्या च नानापूजा व्यवस्थया ॥   
सुवर्णपङ्कजैस्तत्र पूजयन्ति सदाशिवम् ॥ २५ ॥   
आरार्तिकं प्रकुर्वन्ति लिङ्गस्याग्रे निरन्तरम् ॥   
सरसः पश्चिमे भागे आस्ते वनमनुत्तमम् ॥ २६ ॥   
रणितं भृङ्गराजैश्च रक्तकृष्णं च कर्बुरम् ॥   
वनेन तेन तच्चारु शोभते सर उत्तमम् ॥   
पीतपङ्कजशोभाढ्यं रक्तकैरवमण्डितम् ॥ २७ ॥   
तच्च भ्रमरगुञ्जारैर्नानापद्मैश्च शोभितम् ॥   
चूतचन्दनसंयुक्तं कदलीखण्डमण्डितम् ॥ २८ ॥   
  
पृ० १०१) सुवर्णकेतकीजातीनानापुष्पोपशोभितम् ॥   
बकुलैश्शतपत्रैश्च तिष्ठन्ति राजचम्पकाः ॥ २९ ॥   
कूष्माण्डफलरूपेण सर्वे वृक्षाः फलन्ति च ॥   
वनमध्ये महाचार्यः साधकैः परिवेष्टितः ॥ ३० ॥   
सौवर्णकांस्तत्र वृक्षान्दृष्ट्वा चैव दिशो दश ॥   
अग्रतो दृश्यते तत्र प्रोत्तुङ्गश्च महागिरिः ॥ ३१ ॥   
तस्य सोपानमार्गेण गन्तव्यं च ततः परम् ॥   
तस्य शृङ्गे पुरी रम्या हेमरत्नविभूषिता ॥ ३२ ॥   
साधकाश्च गतास्तत्र पश्यन्ति च हिमालयम् ॥   
नानाविनोदसंयुक्ताः पश्यन्ति च दिशो दश ॥ ३३ ॥   
विवाहोत्सवसङ्कीर्णां मङ्गलादपि मङ्गलम् ॥   
दृष्ट्वा तत्र पुरीं रम्यां चन्द्रादित्यसमप्रभाम् ॥ ३४ ॥   
ध्वजमालाकुलां दिव्यां विस्तरे शतयोजने ॥   
प्रतोलीद्वारसंयुक्तां हेमप्राकारशोभिताम् ॥ ३५ ॥   
वापीकूपतडागाढ्यां प्राकारेण प्रवेष्टिताम् ॥   
रम्यां मनोहरां दिव्यां बहुगन्धादिवासिताम् ॥ ३६ ॥   
अग्नितेजः समोपेतां चित्रकर्मोपशोभिताम् ॥   
यस्या मध्ये मुनिश्रेष्ठः पूर्वधन्यो महामुनिः ॥ ३७ ॥   
जटामुकुटधारी च दिव्यदेहश्च मूर्तिमान् ॥   
  
पृ० १०२) दिव्याभरणशोभाढ्या दिव्यवस्त्रपरिच्छदाः ॥ ३८ ॥   
दिव्यपुष्पशिरोबद्धा दिव्यकुण्डलभूषिताः ॥   
चतुर्वेदप्रवक्तारः सर्वशास्त्रविशारदाः ॥ ३९ ॥   
अर्द्धयोजनविस्तीर्णं मण्डपं तत्र मन्दिरे ॥   
सिंहासनानि दिव्यानि हेमरत्नचितानि वै ॥ ४० ॥   
तत्र तिष्ठति राजेन्द्रः सभायां परिवेष्टितः ॥   
साधकाश्च गतास्तत्र दृष्ट्वा दिव्यं महामुनिम् ॥ ४१ ॥   
ऋषिराच उवाच ॥   
क्वागता भुवनात्सिद्धाः क्व स्थाने चैव गम्यते ॥   
सत्यं वदत भोः सिद्धा यदि कल्याणमिच्छथ ॥ ४२ ॥   
सिद्ध उवाच ॥   
शृणु राजन्प्रवक्ष्यामि मम वाक्यं सुनिश्चितम् ॥   
आगता मृत्युलोकाच्च गन्तव्यः शङ्करालयः ॥ ४३ ॥   
ऋषिराज उवाच ॥   
अस्मिन्नेव पुरे रम्ये नानाभोगसमाकुले ॥   
तिष्ठन्तु साधकाः सर्वे भुञ्जतां विपुलां श्रियम् ॥ ४४ ॥   
किं करिष्यति कैलासः किं करिष्यति शङ्करः ॥   
मम स्थाने महाभोगा देवदानवदुर्ल्लभाः ॥ ४५ ॥   
साधक उवाच ॥   
किमत्र भोग्यमायुष्यं पश्चात्किं च भविष्यति ॥   
कस्य लोके भवेद्दासः सत्यं कथय सुव्रत ॥ ४६ ॥   
  
पृ० १०३) ऋषिराज उवाच ॥   
कन्याः सप्तसहस्राणि दीयन्ते च पृथक्पृथक् ॥   
तथा लक्षं भवेदायुर्महाभोगसमन्वितम् ॥ ४७ ॥   
भुक्त्वा च विपुलान्भोगान्मृत्युलोके च गम्यते ॥   
चक्रवर्त्ती भवेद्भूपः पश्चाज्जातिस्मरो भवेत् ॥ ४८ ॥   
पुत्रपौत्रसमायुक्तो धनधान्यसमाकुलः ॥   
दीर्घायुर्विपुलान्भोगान्पुनस्ते स्वर्गगामिनः ॥ ४९ ॥   
साधक उवाच ॥   
मृत्युलोको यदि पुनर्गन्तव्यः शङ्करालयः ॥   
मृत्युलोकभयाद्भीता राजन्नत्रागता वयम् ॥ ५० ॥   
मृत्युलोके महादुःखं त्यक्त्वेह समुपागताः ॥   
तत्र चैवागताः सर्वा विमानारूढयोषितः ॥ ५१ ॥   
साधकांस्तास्ततो दृष्ट्वा हृष्टपुष्टा वदन्ति च ॥   
दिव्यवस्त्रपरीधाना दिव्यगन्धानुलेपनाः ॥ ५२ ॥   
कर्णालम्बितताटङ्काः कटिघण्टासुशोभिताः ॥   
शिरःपुष्पैः सुगन्धाश्च ताम्बूलेन मुहुर्मुहुः ॥ ५३ ॥   
मृगाक्ष्यो हंसगामिन्यो रुपयौवनगर्विताः ॥   
करकङ्कणसंयुक्ता हारकेयूरभूषिताः ॥ ५४ ॥   
सम्पूर्णचन्द्रवदना नूपुरैः समलङ्कृताः ॥   
कट्या मृगेन्द्रमानिन्यः कुचतालफलैश्शुभाः ॥ ५५ ॥   
  
पृ० १०४) कन्यका ऊचुः ॥   
आगताः स्थ कुतः सिद्धाः क्व स्थाने चैव गच्छथ ॥   
कन्याः पृच्छन्ति तान्सेन वरार्थे सुन्दरभ्रुवः ॥ ५६ ॥   
आचार्य उवाच ॥   
शृण्वन्तु कन्यकाः सर्वा मम वाक्यं सुनिश्चितम् ॥   
आगता मृत्युलोकाच्च गच्छामः शङ्करालयम् ॥ ५७ ॥   
कन्यका ऊचुः ॥   
अस्मिन्नेव पुरे रम्ये नानाभोगसमाकुले ॥   
तिष्ठन्तु साधकाः सर्वे भुञ्जतां विपुलां श्रियम् ॥ ५८ ॥   
साधक उवाच ॥   
अस्मिन्स्थाने महारम्ये कामिन्यो न रुचिर्मनाक् ॥   
अस्माभिस्तत्र गन्तव्यं यत्र देवो महेश्वरः ॥ ५९ ॥   
एवं वदन्ति ते सिद्धाः शृण्वतीनां सुयोषिताम् ॥   
तस्माच्च साधकास्सर्वे गताश्चैवोत्तरामुखम् ॥ ६० ॥   
  
इति श्रीकेदारकल्पे विख्यातपुराणे श्रीश्वरकार्त्तिकेयसंवादे पञ्चयोगेन्द्रेच्छासिद्धिजीवन्मुक्तपरब्रह्मप्राप्तये महापथे शिवदर्शने सदेहकैलासगमने ऋषिराजतपः पुरीवर्णनं नाम त्रयोविंशः पटलः ॥ २३ ॥   
  
पृ० १०५) चतुर्विंशः पटलः ।   
  
श्रीश्वर उवाच ॥   
ॐ अग्रतो दृश्यते तत्र कृतरूपान्तरो हरः ॥   
वृद्धब्राह्मणरूपेण जर्ज्जरीकृतदेहवान् ॥ १ ॥   
रुपयौवनहीनश्च क्षीणकुब्जश्च देहिनाम् ॥   
मन्दान्मन्दतरो दीनो वेपमानाश्च रोगवान् ॥ २ ॥   
कायस्तस्य क्षीणतरः कम्पमानौ करौ तथा ॥   
वदन्मन्दस्वरञ्चैव पीडितश्च क्षुधा तृषा ॥ ३ ॥   
अस्थिचर्मावशेषश्च क्षुत्रृडूभ्यां प्रपीडितः ॥   
ईदृशो ब्राह्मणो वृद्धो दृष्ट्वाचार्यञ्च तत्क्षणात् ॥ ४ ॥   
ब्राह्मण उवाच ॥   
क्वागता भुवनात्सिद्धाः क्वस्थाने चैवगम्यते ॥   
सर्वं कथयवृत्तान्तं ब्राह्मणाग्रे महातपः ॥ ५ ॥   
साधक उवाच ॥   
आगतामृत्युलोकाच्च गन्तव्यं शङ्करालये ॥   
एतन्मतं द्विजश्रेष्ठ प्रसादेन हरस्य च ॥ ६ ॥   
ब्राह्मण उवाच ॥   
नैवदृष्टो महासिद्धारुद्रस्त्रिभुवनेश्वरः ॥   
स्वर्ग मर्त्ये च पाताले म्रामितो हि दिशोदश ॥ ७ ॥   
दिव्यवर्षसहस्राणि नैव दृष्टो महामुने ॥   
मया निरीक्षता सिद्धा कनिष्ठात्प्राप्यतेजरा ॥ ८ ॥   
कुतस्त्वङ्गच्छसे सिद्धमागच्छकुरुभाषितम् ॥   
रुद्रस्य दर्शनं कुत्र देवानामपिदुर्ल्लभम् ॥ ९ ॥   
  
पृ० १०६) आचार्य उवाच ॥   
यच्च त्वयोदितं विप्र हृदये नैव रुच्यते ॥   
अवश्यं तत्र गन्तव्यं यत्र देवो महेश्वरः ॥ १० ॥   
ब्राह्मण उवाच ॥   
कुत्र स्थाने वसेद्रुद्रः किं रूपं कीदृशं फलम् ॥   
कथङ्कायो महादेवः किं फलं किं प्रयोजनम् ॥ ११ ॥   
आचार्य उवाच ॥   
दुर्ल्लभः सर्वसंसारे दुर्ल्लभ्यो हीतरैजनः ॥   
दुर्ल्लभः सर्वभूतानां संसरतामति दुर्ल्लभः ॥ १२ ॥   
कस्य चैव समो रुद्रः केन रूपेण दृश्यते ॥   
कथं कायो महादेवः कथं वाच्यः स शङ्करः ॥ १३ ॥   
ब्रूहि तन्मे महावीर किं करिष्यति शङ्करः ॥   
रुद्रस्य दर्शनं दृष्ट्वा कथयामि शृणुष्व तत् ॥ १४ ॥   
सिद्ध उवाच ॥   
शृणु विप्रेन्द्र यद्रूपं कथयामि यथाश्रुतम् ॥   
नीलकण्ठं वृषारूढं शूलपाणिं महाबलम् ॥ १५ ॥   
त्रिनेत्रं च दशभुजं चन्द्रार्द्धकृतशेखरम् ॥   
भस्मना धूलितं गात्रं सूर्यकोटिसमप्रभम् ॥ १६ ॥   
कर्पूरगौरं शिरसा जटामुकुटभूषणम् ॥   
देवदेवं जगन्नाथं भक्तानामभयप्रदम् ॥ १७ ॥   
एवमुक्ते साधकेन रुद्रो वै दर्शनं ददौ ॥   
  
पृ० १०७) विप्ररूपविनाशेन साक्षाद्देवो महेश्वरः ॥ १८ ॥   
रुद्रस्य दर्शनं कृत्वा सर्वाभरणभूषितः ॥   
दिव्यदेहो महाकायो दिव्यगन्धानुलेपनः ॥ १९ ॥   
जटामुकुटधारी च चन्द्रार्धकृतशेखरः ॥   
दिव्यज्योतिर्महामूर्त्तिर्महारूपो महाप्रभुः ॥ २० ॥   
नीलकण्ठो वृषारूढः शूलपाणिः पिनाकधृक् ॥   
सर्वलक्षणसम्पूर्णो बालार्कस्य समप्रभः ॥ २१ ॥   
दशबाहुस्त्रिनयन उमासहितशङ्करः ॥   
प्रत्यक्षं दर्शनं लब्ध्वा साधका प्रवदन्ति च ॥ २२ ॥   
नमस्कृत्य ततो देवं पिनाकि वृषभध्वजम् ॥   
दण्डवच्च प्रणम्याथ पततो धरणीतले ॥ २३ ॥   
कृताञ्जलिपुटो भूत्वा प्रणम्याति पुनः पुनः ॥   
अद्य मे सफलं जन्म ह्यद्य मे सफलं तपः ॥ २४ ॥   
अद्य मे मफलं जाप्यमद्य मे सफलाः क्रियाः ॥   
अद्य मे सफलः पन्था अद्य मे सफलार्चनम् ॥ २५ ॥   
अद्य मे सफलं कर्म मया दृष्टः सदाशिवः ॥   
नमस्यं चरणं पूज्यं दृष्टः सम्भाषितः शिवः ॥ २६ ॥   
श्रीशिव उवाच ॥   
वरं ब्रूहि महासिद्ध साधकैः परिवेष्टित ॥   
  
पृ० १०८) तव तुष्टो महादेवो महावीरो महातपाः ॥ २७ ॥   
साधक उवाच ॥   
यदि तुष्टो महादेव उमायुक्तस्त्रिलोचनः ॥   
गर्भवासं न पश्यामि तादृशं कुरु मां प्रभो ॥ २८ ॥   
कस्मिन्काले तु सम्प्राप्ते मृत्युलोके न याम्यहम् ॥   
गृहीत्वा गम्यते तत्र शिवकल्पं महापथे ॥ २९ ॥   
तव मार्गेण गन्तव्य रुद्रदेव महेश्वर ॥   
एवं देहि वरं देव यदि तुष्टोऽसि शङ्कर ॥ ३० ॥   
एतादृशं वरं लब्ध्वा चित्ते ते ह्यतिहर्षिताः ॥   
हृष्टपुष्टमनाः सिद्धाः प्रणमन्ति महेश्वरम् ॥ ३१ ॥   
स्तुतिं कर्य्युस्ततः सर्व प्रणमन्ति मुहुर्मुहुः ॥   
साधकानां वरं दत्त्वा शिवलोकं गतो हरः ॥ ३२ ॥   
क्षणमेकं च तिष्ठन्ति साचार्याः साधकाः पुनः ॥   
तत्र ते साधकास्तत्र गताश्चैवोत्तरामुखाः ॥ ३३ ॥   
  
इति श्रीरुद्रयामले केदारकल्पे विख्यातपुराणे श्रीश्वरकार्त्तिकेयसंवादे पञ्चयोगेन्द्रेच्छासिद्धिजीवन्मुक्तपरब्रह्मप्राप्तये महापथे शिवदर्शने सदेहकैलासगमने वृद्धब्राह्मणरूपेण रुद्रदर्शनवरप्रदानं नाम चतुर्विंशः पटलः ॥ २४ ॥   
  
पृ० १०९) पञ्चविंशः पटलः ।   
  
श्रीश्वर उवाच ॥   
ॐ अग्रतो दृश्यते तत्र चेन्द्रराजो महानृपः ॥   
कृत्वा वै सिंहरूपं च महारौद्रो भयङ्करः ॥ १ ॥   
पर्वतस्थदरीवक्त्रो गिरिशृङ्गशिरास्तथा ॥   
तस्य शूरनिनादश्च यथा मेघस्य गर्ज्जितः ॥ २ ॥   
भूमिश्च स्फोटते क्रोधात्कम्पते भुवनत्रयम् ॥   
एवं दृष्ट्वा महासिंहं तीक्ष्णदंष्ट्रा भयानकम् ॥ ३ ॥   
वर्द्धते च ततः सिंहो नखलाङ्गूलवेगतः ॥   
जिह्वा चातिचलादिव्या वर्द्धते च पुनः पुनः ॥ ४ ॥   
ततो दृष्ट्वा महासेन वने सिंहं भयङ्करम् ॥   
दृष्ट्वा सिंहं महारूपं तीक्ष्णदंष्ट्रं महाबलम् ॥ ५ ॥   
साधकाश्च ध्वनिं श्रुत्वा वर्द्धमानं पुनः पुनः ॥   
सिंहं दृष्ट्वा महाप्रौढं साधका विस्मयं गताः ॥ ६ ॥   
भयभीतास्ततः सिंहादात्मनः शोचयन्ति हि ॥   
अघोरेणैव मन्त्रेण सर्वविघ्नः क्षयं गतः ॥ ७ ॥   
अथ मन्त्रः ॥   
ॐ ह्रुं फट् स्वाहा ॥   
सिंह उवाच ॥   
भुवनात्कुत आयाताः क्वस्थाने चैव गच्छथ ॥   
सत्यं ब्रूत ममाग्रे हि यदि कल्याणमिच्छथ ॥ ८ ॥   
  
पृ० ११०) सिद्ध उवाच ॥   
आगता मृत्युलोकाच्च गन्तव्यं शङ्करालये ॥   
एवं नो हि मतं सिंह तत्रेच्छा पारमेश्वरी ॥ ९ ॥   
सिंह उवाच ॥   
आयान्तु साधकाः सर्वे वाञ्छामि वश्च दर्शनम् ॥   
आगन्तव्यं समीपे च पातव्यं रुधिरं हि वः ॥ १० ॥   
कुतो गच्छेत [विधिलिङ्गमध्यमपुरुषबहुवचनम् ।] यूयं हि मम दृष्ट्यावलोकिताः ॥   
तृप्तं करोमि आत्मानं मांसेन रुधिरेण च ॥ ११ ॥   
सिंहरूपं समाश्रित्य यत्र तिष्ठामि वै सदा ॥   
नैव गच्छन्ति ते स्वर्गे स्वयं देहेन मानवाः ॥ १२ ॥   
आचार्यसाधकाः सर्वे मा गच्छत शिवालये ॥   
यदि गच्छथ चेत्सिद्धाः स्वयं देहेन जीवता ॥ १३ ॥   
षण्मासाभ्यन्तरे सिद्धा भोजनं न कृतं मया ॥   
मया दैवाच्च भोक्तव्यं मांसं वो साधका ध्रुवम् ॥ १४ ॥   
जीवन्तो नैव पश्यन्ति उमया सहितं हरम् ॥   
महापथे महाघोरं जपन्तश्च शनैः शनैः ॥ १५ ॥   
आगता दिव्यमार्गेण दृष्ट्वा सिंहं भयङ्करम् ॥   
आकर्ण्या गर्ज्जितं घोरं शब्दं त्रैलोक्यव्यापिनम् ॥ १६ ॥   
आचार्यमूचिरे सिद्धाः सिंहत्रासेन व्याकुलाः ॥   
  
पृ० १११) आचार्यो वदते तांश्च सिंहान्नैव भयं मम ॥ १७ ॥   
अघोरस्तु महामन्त्रो ह्यघोरो देवदुर्ल्लभः ॥   
भीतैश्च जपितो मन्त्रः सर्वत्रासक्षयङ्करः ॥ १८ ॥   
अथ मन्त्रः ॥   
ॐ श्रीं श्रीं श्रीं श्रीं ॐ ह्रुं फट् स्वाहा ॥   
अघोरश्च महामन्त्रः सर्वविघ्नविनाशनः ॥   
अघोराय नमस्तस्मै दुर्ल्लभो भुवनत्रये ॥ १९ ॥   
अघोराय नमस्तुभ्यम् अघोराय च ते नमः ॥   
अघोरः सर्वसिद्ध्यर्थं शिवेन निर्मितः पुरा ॥ २० ॥   
अघोरं जपमानश्च पिनाक्येवाभिजायते ॥   
मूर्त्तिरूपो भवेद्रुद्रः सर्वालङ्कारभूषितः ॥ २१ ॥   
सिंहरूपं परित्यज्य प्रत्यक्षोऽसौ बभूव च ॥   
गजारूढः सहस्राक्षो वज्रायुधसुशोभितः ॥ २२ ॥   
इन्द्र उवाच ॥   
धन्याधन्या महासिद्धा एकचित्ते व्यवस्थिताः ॥   
आगता मृत्युलोकाच्च गन्तव्यं शङ्करालये ॥ २३ ॥   
अहं तुष्टो महासिद्धा वरं वृणुत सुव्रताः ॥   
तत्सर्वं च प्रदास्यामि येन श्रेयो ह्यवाप्स्यथ ॥ २४ ॥   
आचार्य उवाच ॥   
यदि तुष्टोऽसि मे देव शक्रराज सुरोत्तम ॥   
महापथे च यत्किञ्चिद्विघ्नं माभूत्कदाचनः ॥ २५ ॥   
  
पृ० ११२) यत्र स्थाने सुराः सर्वे ब्रह्मविष्णुमहेश्वराः ॥   
तत्र स्थाने महाराज न भयं मार्गयायिनाम् ॥ २६ ॥   
महापथेन गन्तव्यं न विकल्पो भवेत्ततः ॥   
तत्र विघ्नं न पश्यामः सत्यं सत्यं वदाम्यहम् ॥ २७ ॥   
साधकेभ्यो वरं प्रार्थ्यमिन्द्रो गत्वा गतस्तदा ॥   
तत्पश्चात्साधकैः सर्वैर्गन्तव्यमुत्तरादिशम् ॥ २७ ॥   
  
इति श्रीकेदारकल्पे विख्यातपुराणे श्रीश्वरकार्त्तिकेयसंवादे पञ्चयोगेन्द्रेच्छासिद्धिजीवन्मुक्तपरब्रह्मप्राप्तये महापथे शिवदर्शने सदेहकैलासगमने सिंहरूपेन्द्रराजदर्शनसाधकवरप्रदानं नाम पञ्चविंशः पटलः ॥ २५ ॥   
  
षड्विंशः पटलः ।   
  
श्रीश्वर उवाच ॥   
ॐ अग्रतश्च महासेन दृश्यते च महापुरी ॥   
साधकाश्च गतास्तत्र दृष्ट्वा च विस्मयं गताः ॥ १ ॥   
हेमशृङ्गे महारम्ये नानारत्नविभूषिते ॥   
अग्नितेजः समं रूपं चन्द्रादित्य समप्रभम् ॥ २ ॥   
चन्द्रवेगा तटे चैव पुरी रुद्रेण निर्मिता ॥   
स्थिताकैलासस्वच्छांशे महागिरिवरोत्तमे ॥ ३ ॥   
शतयोजनविस्तीर्णारत्नकाञ्चनशोभिता ॥   
  
पृ० ११३) प्रत्यक्ष्यं तत्र दृश्येते ज्वलितौ शशि भास्करौ ॥ ४ ॥   
इन्द्रनीलमयं रम्यं चन्द्रकान्तोपशोभितम् ॥   
हैमेनरचिताभूमी रुद्रप्रकारतोरणम् ॥ ५ ॥   
जलमध्ये च शोभन्ते नक्षत्राणि च तारकाः ॥   
एतस्मिंश्च गृहे रम्ये बहुगन्धादि वासिते ॥ ६ ॥   
चम्पिकास्तत्र तिष्ठन्ति कन्याकोटि समावृताः ॥   
कोकिला स्वरनादेन नागवल्ली विभूषिताः ॥ ७ ॥   
नानापुष्पसमाकीर्णा बहुगन्धादिशोभिताः ॥   
भेरीमृदङ्गशब्देन शङ्खवीणास्वनेन च ॥ ८ ॥   
वेणुतालश्च वाद्यन्ते पट्टहं तत्र नादितम् ॥   
ब्राह्मणा वेद निर्घोषैः सर्वशास्त्रविशारदाः ॥ ९ ॥   
विदग्धास्वरभेदैश्च गायन्ति क्रीडयन्ति च ॥   
कुङ्कुमैर्दिव्यगन्धैश्च दिव्यवस्त्रपरिच्छदाः ॥ १० ॥   
हारकङ्कण केयूरनूपुरैश्च ह्यलङ्कृताः ॥   
पद्मपत्रविशालाक्ष्यो रूपयौवनगर्विताः ॥ ११ ॥   
उद्गिरन्ति च ताम्बूलं कर्पूरेण समन्वितम् ॥   
केशैर्भ्रमरसङ्कासैर्विह्वला गजगामिनी ॥ १२ ॥   
प्रोत्फुल्ला पद्मवदना बिम्बोष्ठी कोकिलस्वराः ॥   
  
पृ० ११४) मृदुकोमलदेहाश्च दिव्यगन्धानुलेपनाः ॥ १३ ॥   
मुष्टिग्राह्यसुमध्या च करिकुम्भोवतस्तनी ॥   
अशोकपल्लवौ हस्तौ नाति ह्रस्वौ न लम्बतौ ॥ १४ ॥   
दृष्ट्वा च तद्विधाः कन्याः साधका विस्मयं गताः ॥   
स्वागतं स्वागतं सिद्धाः कन्यास्तत्र वदन्ति च ॥ १५ ॥   
कन्यका ऊचुः ॥   
वदाचार्यश्च सर्वं मे विस्तरेण महातपः ॥   
क्वभुवनागता सिद्धाः क्वस्थाने चैव गम्यते ॥ १६ ॥   
सिद्ध उवाच ॥   
शृणु सुन्दरि यत्नेन एवं वदति साधकः ॥   
आगता मृत्युलोकाच्च गन्तव्यं शङ्करालये ॥ १७ ॥   
कन्यका ऊचुः ॥   
चम्पिका तिष्ठते तत्र कन्याकोटिसमावृता ॥   
चम्पिका तिष्ठते तत्र पुष्प दर्शनकारणम् ॥ १८ ॥   
चम्पिका तिष्ठते तत्र चम्पिका अतिहर्षिता ॥   
अस्मिन्नेव पुरे रम्ये नानाभोग समाकुले ॥ १९ ॥   
तिष्ठन्ति साधकाः सर्वे भुजन्तु विपुलां श्रियम् ॥   
साधकाश्चम्पिकां दृष्ट्वा सर्वपापैः प्रमुच्यते ॥ २० ॥   
चम्पिकोवाच ॥   
क्वागता भुवनात्सिद्धा क्वस्थाने चैव गम्यते ॥   
एतद्ब्रूहि महाचार्य ममाग्रे त्वमशेषतः ॥ २१ ॥   
  
पृ० ११५) साधक उवाच ॥   
चम्पिका वचनं सत्यं कथयामि च तच्छृणु ॥   
आगता मृत्युलोकाच्च गन्तव्यं शङ्करालये ॥ २२ ॥   
चम्पिकोवाच ॥   
तिष्ठ तिष्ठ महाचार्य भुक्त्वा भोग समाकुलाम् ॥   
एवमुक्त्वा ततः कन्या साधको वाक्यमब्रवीत् ॥ २३ ॥   
साधक उवाच ॥   
किमत्रभोगमायुष्यं पुनः स्थानं क्व लभ्यते ॥   
एतत्सर्वं समासेन ममाग्रे शीघ्रमुच्यताम् ॥ २४ ॥   
चम्पिकोवाच ॥   
कन्याशतसहस्राणि दीयन्ते च पृथक्पृथक् ॥   
कोटिवर्षं च ह्यायुष्यं महाभोग समन्वितम् ॥ २५ ॥   
आचार्य मन्दिरे भोगान्देवानामपि दुर्ल्लभान् ॥   
आचार्य उवाच ॥   
चम्पिके वचनं सत्यं तव शब्देच्छया शृणु ॥ २६ ॥   
सर्वैर्मया प्रतिज्ञा च गन्तव्यं शङ्करालये ॥   
किं कन्याया च कथ्यन्ते ह्येकचित्ते व्यवस्थितम् ॥ २७ ॥   
किञ्चित्मात्रा प्रतिष्ठन्ति कितुसङ्ख्या च पातने ॥   
चम्पिकोवाच ॥   
अस्मिन्नेव पुरे रम्ये बहुकन्यासमाकुले ॥ २८ ॥   
तिष्ठ तिष्ठ महासिद्धा भुञ्जन्तु विपुलां श्रियम् ॥   
  
पृ० ११६) अस्मिन्नेवपुरे भोगा भोक्तव्याः साधकैः सह ॥ २९ ॥   
सर्वदैव समंसिद्धो भुञ्जतु विपुलां श्रियम् ॥   
पश्चाच्च मृत्युलोके वै जायन्ते सर्वसम्पदः ॥ ३० ॥   
साधक उवाच ॥   
किमर्थं चैव तिष्ठामि या गता सत्वयातने ॥   
स्थापिता च पुरादिव्या कन्या सह विनिर्मिताः ॥ ३१ ॥   
चम्पिकोवाच ॥   
तच्छ्रुत्वा वचनं तेषां गच्छाचार्य यथासुखम् ॥   
अस्मिन्स्थानेन रुच्यं ते यत्रेच्छा तत्र गम्यताम् ॥ ३२ ॥   
मयात्वं पृच्छताचार्यकामिनो मदविह्वलाः ॥   
आराधिता मया पूर्वैः कामान्धा मदविह्वलाः ॥ ३३ ॥   
दिव्य वर्षसहस्राणि तत्र तुष्टो महेश्वरः ॥   
महापथेन ते सिद्धा गच्छन्ते च सुमध्यतः ॥ ३४ ॥   
त्वया पाद प्रसादेन गृहमेकं च चम्पिकाः ॥   
गृहीत्वा चम्पिकामेकं प्रस्थिता पञ्चमुत्तमम् ॥ ३५ ॥   
साधकस्तिष्ठते तत्र तस्य चित्ते समुद्भवेत् ॥   
साधक उवाच ॥   
ब्रूहि मे चम्पिका सत्यं किं त्वया सुकृतं कृतम् ॥ ३६ ॥   
एवं तु दिव्यलोकेस्मिन्नुत्पन्ना कामयौवना ॥   
गृहीत्वा साधका कन्या तावत् दृष्ट्वा च व्याकुलम् ॥ ३७ ॥   
साधक उवाच ॥   
  
पृ० ११७) क्वस्थानं कश्च लोकश्च किं पुण्यं फलमाप्यते ॥   
क्वतीर्थं च प्रसादेन किं गृह्णन्ति च साधकाः ॥ ३८ ॥   
चम्पिकोवाच ॥   
केदारनामक्षेत्रस्य तत्र मन्दाकिनीनदी ॥   
केशेहजूपिकानामलोके यदि परमाङ्गतिः ॥ ३९ ॥   
लोकेश जपनं कृत्वा भक्तिभावसमन्वितम् ॥   
नाचेष्टाक्वा गताज्ञाताः साधकाः सहसा स्थिताः ॥ ४० ॥   
तस्य तीर्थ प्रसादेन शिवसोपानमास्थितः ॥   
अप्सरसो मया प्राप्ताः पूर्वं काम समन्विताः ॥ ४१ ॥   
सर्वदेव समोपेता राज्यं प्राप्तं मयात्विदम् ॥   
महारुद्रप्रसादेन महापन्थप्रदायकम् ॥ ४२ ॥   
केदारस्यैव पथि च ये मृताहैमपूर्णिताः ॥   
शूलहस्ताः शिवसमाभुञ्जन्ति विपुलां श्रियम् ॥ ४३ ॥   
एवं तन्मेऽर्च्चनं सिद्धा गृह्णन्ति ह्येकसाधकाः ॥   
तस्यास्तद्वचनं श्रुत्वा ह्याचार्यः साधकैः सह ॥ ४४ ॥   
साधक उवाच ॥   
शृणु कामिनि तत्त्वेन कस्ते धर्मः प्रकाशितः ॥   
महापथं गता नैव तिष्ठस्यत्र तपस्विनी ॥ ४५ ॥   
चम्पिकोवाच ॥   
शृणुध्वं साधकाः सर्वे मम वाक्यं तु निश्चितम् ॥   
  
पृ० ११८) पृथिव्यां च बभूवैको राजा वै मण्डलेश्वरः ॥ ४६ ॥   
उग्रं राज्यं कृतं तेन नानालङ्कारवेष्टिताः ॥   
पृथिव्यां च हि तिष्ठन्ति राजपत्न्योऽधिकाः शुभाः ॥ ४७ ॥   
महालक्ष्मी महारत्न धनधान्य समाकुले ॥   
तस्य राज्ञो गृहे रम्ये जाताहं बुधपुत्रिका ॥ ४८ ॥   
कामरूपा कलाभिज्ञा यौवने मदविह्वला ॥   
पूर्वपुण्या कृतज्ञा च शुभवाक्यं समाचरम् ॥ ४९ ॥   
धर्म्ममार्गदृशः सर्वे मन्दभावेन वञ्चिताः ॥   
वाक्यं न रोचते तस्या अभ्यासे ह्यागतो मुनिः ॥ ५० ॥   
तस्यार्थं सिद्ध शृणु च मनसा धर्म्मप्रीतये ॥   
तत्फलं भुञ्जते सर्वं पूर्वकर्म्मोपभोगिनः ॥ ५१ ॥   
देहश्च धार्यते पूर्वैरिद्धते नारिकुण्डके ॥   
पूर्वजेन च न मां प्राप्तो गृहीत्वा चेह साधकः ॥ ५२ ॥   
कामरूपकलाभिज्ञं तेन संराधितेश्वरम् ॥  
वासितं च पुरं दिव्यं कोटिसुन्दरिसङ्गमम् ॥ ५३ ॥   
ममपुरी नायकः सोपि तिष्ठते च विनायकः ॥   
शिवमापृच्छत्कन्यायै शङ्करेण च भाषितम् ॥ ५४ ॥   
दातव्या वररुद्राय साधकाय सुरक्षिता ॥   
  
पृ० ११९) महापथे सदेहो यो ह्यागन्ता पथि दिव्यकः ॥ ५५ ॥   
वदते कन्यका सत्यं शृणु वाक्यं शुभावहम् ॥   
बलं तव महाश्रेष्ठमस्यास्त्वं रक्षणं कुरु ॥ ५६ ॥    
शङ्करं वरमिच्छामि साधकं वरवल्लभम् ॥   
मृषा न भाषणं मा च समादाय च गच्छ त्वम् ॥ ५७ ॥   
प्रसाद ऐश्वरः सिद्धः शृणु साधो महातपः ॥   
किं करोमि मोहरूपं तस्मात्संवसनं मम ॥ ५८ ॥   
प्रकटे ह्यान्तरे देशे सहिता शब्दभाषिते ॥   
सेवावासादि भक्तिश्च रक्ष्यते च गृहे मया ॥ ५९ ॥   
तिष्ठन्तः प्रथमं सिद्धास्ते रोचन्ते च सङ्गमे ॥   
पश्चाच्च ह्यागताः सिद्धास्ते भाषन्ते स्म नायकम् ॥ ६० ॥   
पृच्छन्तः साधकाः सर्वे भाषिते ह्यामराङ्गने ।   
त्यक्त्वा तु चम्पिकालोकं गतास्ते चोत्तरामुखम् ॥ ६१ ॥   
  
इति श्रीकेदारकल्पे विख्यातपुराणे श्रीश्वरकार्त्तिकेयसंवादेपञ्चयोगेन्द्रेच्छासिद्धिजीवन्मुक्तपरब्रह्मप्राप्तये महापथे शिवदर्शने सदेहकैलासगमने चम्पिकाराज्ञीपुरीवर्णनं नाम षड्विंशः पटलः ॥ २६ ॥   
  
पृ० १२०) सप्तविंशः पटलः ।   
  
ईश्वर उवाच ॥   
ॐ अग्रतो दृश्यते तत्र पुङ्गिरिर्नामपर्वतः ॥   
सूर्यकोटिप्रतिकाशोऽग्निज्वालासमप्रभः ॥ १ ॥   
योजनां शतं चैव दृष्टा च पर्वतोत्तमम् ॥   
उत्तमं शिखराकारं रक्तकान्ति विभूषितम् ॥ २ ॥   
सौवर्णकास्तथा वृक्षाः फल पुष्पसमन्विताः ॥   
सर्वाभरणसंयुक्ता देवास्तत्र समागताः ॥ ३ ॥   
सप्तद्वीपा वसुमती सप्तसागरसंयुता ॥   
तस्मिन् तु शिखरारूढः पश्यते सर्वगोचरम् ॥ ४ ॥   
सप्तसागरपृथ्वी च गोष्पदं मात्र दृश्यते ॥   
पथं भयानकं दृष्ट्वा मन्त्रं जप्त्वा च निर्मलम् ॥ ५ ॥   
अथ मन्त्रः ॥   
ॐ ह्रुं क्षीं क्षीं ह्रुं ॐ ह्रुं फट् स्वाहा ॥   
अघोरायं महामन्त्रो महासिद्धिकरो नृणाम् ॥ ६ ॥   
महाविघ्नहरं नित्यं स्वर्गपन्थप्रदायकम् ॥   
मेरुशृङ्गं महारूढं दिव्यमालाकुलध्वजम् ॥ ७ ॥   
पश्यतां तस्य शैलस्य कलापूर्णं समापुरी ॥   
आपदा कर्महन्ता च वैतालायक्षराक्षसाः ॥ ८ ॥   
गण गन्धर्वसंस्थानं पुरीं पञ्चकलान्विताम् ॥   
शतयोजनविस्तीर्णां रत्नकाञ्चनभूषिताम् ॥ ९ ॥   
ब्राह्मणावेद निर्घोषैर्वैदूर्यमणिरश्मिभिः ॥   
  
पृ० १२१) ऋषयो यक्षगन्धर्वाः एवं ते पुरवासिनः ॥ १० ॥   
इन्द्रस्य नगरी दिव्याः श्रूयते कन्यकोत्तमाः ॥   
ज्वलिता पद्मरागस्य वैदूर्यमणिशोभिताः ॥ ११ ॥   
इन्द्रनील महानीलैः दृश्यते च मनोहरम् ॥   
तिष्ठन्ति च ततः सर्वे पुत्रदारासमन्विताः ॥ १२ ॥   
क्षीरोदधि यथा विष्णुं सम्प्राप्ते दीर्घनिद्रया ॥   
तत्र स्थाने तथालोके भुञ्जन्ति विपुलांश्रियम् ॥ १३ ॥   
स्वयं तुष्टो महादेव उमा सार्द्धं त्रिलोचनः ॥   
अर्च्चयित्वा ऋषिः सर्वे गणगन्धर्वसेविताः ॥ १४ ॥   
भेरीमृदङ्गशब्देन शङ्खतूर्या च वेणुकाः ॥   
गीतं गायन्ति गन्धर्वाः वीणावाद्यन्ति सुन्दरी ॥ १५ ॥   
तालवादननिर्घोषैः लिङ्गस्याग्रे निरन्तरम् ॥   
केचित्पक्षोपवासैश्च केचित्मासोपवासिना ॥ १६ ॥   
केचित्पुष्पफलाहारं केचिन्मारुतभोजनम् ॥   
अग्निहोत्रेरता केचित्केचित्पूज्यन्ति ब्राह्मणम् ॥ १७ ॥   
केचित्कामरताशक्तिः केचिद्विपुलभोजनाः ॥   
केचिद्यज्ञरताविप्रा केचिल्लोकातपन्ति च ॥ १८ ॥   
केचिच्चपवनाशक्तिः केचिद्ध्यानतपोरताः ॥   
ऊर्द्ध्वपादस्थिताः केचित्केचिच्चान्द्रायणेरताः ॥ १९ ॥   
  
पृ० १२२) एकपादे स्थिताः केचित्केचिद्येकाङ्गगुष्टया ॥   
महाध्यानरता योगी वायुबिन्दुसमागमम् ॥ २० ॥   
एवं बहुविधालोका अर्च्चयन्ति सदाशिवम् ॥   
भृगुमुनिनारदस्य बाल्मीकिकश्यपस्तथा ॥ २१ ॥   
मरीचीमार्क्कण्डेयदुर्वासाव्यासपण्डिताः ॥   
वशिष्ठगौतमश्चैव कृष्णद्वीपा च अङ्गिराः ॥ २२ ॥   
ऋषिकन्या रथारूढा दृष्ट्वा काममयोध्वनिः ॥   
गौरी च सदृशा सर्वे पद्मनी मृगलोचनी ॥ २३ ॥   
दिव्यवस्त्रपरीधाना दिव्यगन्धानुलेपना ॥   
दिव्यपुष्पशिरोबध्वा दिव्याभरणभूषिताः ॥ २४ ॥   
दिव्यदेह महाकाया दिव्यदेह समावृता ॥   
करकङ्कणसंयुक्ता हारकेयूरभूषिता ॥ २५ ॥   
नातिदीर्घं नातिस्थूलाकरिकुम्भौ कुचस्तथा ॥   
एवं सर्वागुणैर्युक्ता ऋषिकन्या मनोरमाः ॥ २६ ॥   
सिद्धाश्चैवागता दृष्ट्वा आगता साधकाश्रये ॥   
पश्चाच्च साधकाः सर्वे वृन्दे वृन्दे सहस्रशः ॥ २७ ॥   
स्वागता भो महासिद्धा कन्यास्तत्र वदन्ति च ॥   
कन्यका ऊचुः ॥   
क्वागता भुवनात्सिद्धाः क्वस्थाने चैव गम्यते ॥ २८ ॥   
एतद्ब्रूहि महाचार्य साधकैः परिवेष्टित ॥   
  
पृ० १२३) साधक उवाच ॥   
कथयामि महाकन्या शृणु मे वचनं परम् ॥   
आगता मृत्युलोके च गन्तव्यं शङ्करालये ॥ २९ ॥   
कन्यका ऊचुः ॥   
अस्मिन्स्थाने महावीरा नानाभोगसमाकुलाः ॥   
भुञ्जन्ति सास्त्रिया सर्वे जरामृत्युविवर्ज्जिताः ॥ ३० ॥   
साधक उवाच ॥   
मम भोगा न रुच्यन्ते सत्यं सत्यं वदाम्यहम् ॥   
अस्माभिस्तत्र गन्तव्यं यत्र ब्रह्माहरोहरिः ॥ ३१ ॥   
यत्र स्थाने महादेवस्तत्र गच्छन्ति कामिनी ॥   
साधकाः सहसा कन्या गता यत्र महामुनि ॥ ३२ ॥   
ऋषिभिर्महतो दृष्ट्वा हर्षतुष्टो समाहिताः ॥   
स्वागता भो महासिद्धा ऋषिस्तत्र वदन्ति च ॥ ३३ ॥   
ऋषिरुवाच ॥   
कन्यकास्तत्र तिष्ठन्ति सङ्ख्याश्चैव न विद्यते ॥   
एतानि सर्वरूपाणि क्रीडयन्ति दिशो दश ॥ ३४ ॥   
साधक उवाच ॥   
किमर्थ भोगमायुष्यं पश्चाच्च किं भविष्यति ॥   
एतद्ब्रूहि मुनिश्रेष्ठ कुतः स्थानेषु गम्यते ॥ ३५ ॥   
ऋषिरुवाच ॥   
स्वरूपं च ततो कन्या क्रीडयन्ति यथासुखम् ॥   
क्रीडयित्वा महाभोगं यावच्चन्द्रार्क्कतारकाः ॥ ३६ ॥   
भुक्त्वा च विपुलान् भोगान् मृत्युलोके व्रजन्ति च ॥   
  
पृ० १२४) सर्वकामसमृद्धश्च जायते विपुले कुले ॥ ३७ ॥   
सर्वक्रिया समः सिद्धा सर्वाचारो भवेत्छुचिः ॥   
सर्वशास्त्रे भवेद्वक्ता सर्वश्रीकसमृद्धिमान् ॥ ३८ ॥   
चक्रवर्त्ती भवेद्राजा जातो जाति स्मरो भुवि ॥   
भुक्त्वा भोगान्महाश्चर्यान्विधान् मनसेप्सितान् ॥ ३९ ॥   
आचार्य उवाच ॥   
यदि भूयो मृत्युलोके च गन्तव्यं महामुने ॥   
किं ततो राज्यभोगेन शिवलोको न प्राप्यते ॥ ४० ॥   
साधकान् प्रस्थितान् दृष्ट्वा निःस्वसन्ति वराननाः ॥   
यौवनस्था मदोन्मत्ताः सर्वशास्त्रविशारदाः ॥ ४१ ॥   
सर्वलक्षणसम्पूर्णाः सुभोगैर्वस्त्रकुङ्कुमैः ॥   
सुकोमलाश्चन्द्रवदनाः साधकास्ते त्यजन्ति च ॥ ४२ ॥   
तत्र ते साधकाः सर्वे गतास्ते चोत्तरामुखे ॥   
यः शृणोति महापन्थं सर्वपापैः प्रमुच्यते ॥ ४३ ॥   
शिवकल्पं पठति च ईश्वरं प्रतिगच्छति ॥ ४४ ॥   
  
इति श्रीकेदारकल्पे विख्यातपुराणे श्रीश्वरकार्त्तिकेयसंवादे पञ्चयोगेन्द्रेच्छासिद्धिजीवन्मुक्तपरब्रह्मप्राप्तये महापथे शिवदर्शने सदेहकैलासगमने ऋषिपुरीवर्णनो नाम सप्तविंशः पटलः ॥ २७ ॥   
  
पृ० १२५) अष्टाविंशः पटलः ।   
  
श्रीश्वर उवाच ॥   
ॐ अग्रतो दृश्यते तत्र हेमस्तम्भपरिच्छदः ॥   
ज्वलन्तं पद्मरागं च चन्द्रकान्ति समप्रभम् ॥ १ ॥   
दर्शनं ह्यद्भुतं रूपं दृष्ट्वा तत्र महामुनिः ॥   
सम्प्राप्ताः साधकाः स्तत्र ऋषिं दृष्ट्वा ह्यधोमुखम् ॥ २ ॥   
हेमस्तम्भं ततो दृष्ट्वा नानारत्नविभूषितम् ॥   
अर्द्धयोजनविस्तीर्णम् उछ्रायो दशयोजनम् ॥ ३ ॥   
चन्द्रादित्यसमं तेजश्छाया तस्य सुशीतला ॥   
इन्द्रनील महानीलैः पद्मरागोपशोभिताम् ॥ ४ ॥   
ध्वजमालाकुलं दिव्यं चित्रकर्मोपशोभिताम् ॥   
तस्य शृङ्गे पुरं दिव्यं शोभितं धवलं गृहम् ॥ ५ ॥   
तस्य मध्ये महालिङ्गम् अप्सरः स्थापितं पुरा ॥   
पूजयन्ति ततः कन्यास्त्रिकालं भक्तिवत्सलम् ॥ ६ ॥   
नृत्यन्त्यप्सरसस्तत्र गीतं गायन्ति योषितः ॥   
प्रेक्षणीयं प्रकुर्वन्ति वंशवादित्रनादितम् ॥ ७ ॥   
भेरीमृदङ्गशब्देन शङ्खतूर्यरवेण च ॥   
गानं कुर्वन्ति गन्धर्वा अर्च्चयित्वा वृषध्वजम् ॥ ८ ॥   
हेमपुष्पैर्महाभक्ताः पूजयन्ति ह्यनेकधा ॥   
पटहो वेणुवंशश्च वाद्यन्ते विविधानि च ॥ ९ ॥   
  
पृ० १२६) चन्दनागरुकर्पूरदिव्यैर्धूपैश्च धूपिताः ॥   
तस्य शृङ्गे महासेन गतास्ते सर्वसाधकाः ॥ १० ॥   
अर्च्चयित्वा महादेवं हेमपुष्पैः समन्विताः ॥   
आरार्त्तिकं प्रकुर्वन्ति लिङ्गस्याग्रे निरन्तरम् ॥ ११ ॥   
तत्र ते साधकाः सर्वे उतीर्णं तत्र तिष्ठति ॥   
पठन्ति सर्वशास्त्राणि चतुर्वेद भवो ध्वनिः ॥ १२ ॥   
दृष्ट्वा सर्वे प्रवक्ष्यन्ति ब्रूहि तस्य शुभाशुभम् ॥   
ततो दृष्ट्वा मुनिश्रेष्ठं साधको वाक्यमब्रवीत् ॥ १३ ॥   
साधक उवाच ॥   
मया दृष्ट्वा महादुःखमूर्द्धपादं ह्यधोमुखम् ॥   
सत्यं ब्रूहि महासिद्धाः किं दुःखं हि तपः कृतम् ॥ १४ ॥   
ऊर्द्ध्वपाद उवाच ॥   
पूर्वजन्मकृतं पापमूर्द्ध्वपादमधोमुखम् ॥   
मृत्युलोकेषु सञ्जातो राजाहं मण्डलेश्वरः ॥ १५ ॥   
अहर्निशं शिवध्यानं पूजयित्वा पुनः पुनः ॥   
यजन्तो हि महादेवं न विष्णोरर्च्चनं कृतम् ॥ १६ ॥   
विष्णुधाम महादिव्यं प्रसङ्गाद्गतवानहम् ॥   
विष्णुना शापितं तत्र ह्यूर्द्ध्वपादमधोमुखम् ॥ १७ ॥   
साधक उवाच ॥   
अस्मिन्स्थाने सुराः सर्वे गणगन्धर्व सेविता ॥   
अप्सरायोषितः सर्वा भुञ्जन्ति पुलां श्रियम् ॥ १८ ॥   
  
पृ० १२७) एकाकी त्वं मुनिश्रेष्ठ दुःखसागर पीडितः ॥   
कस्मिन्काले भवेन्मोक्षो भविष्यसि महासुखः ॥ १९ ॥   
ऊर्द्ध्वपाद उवाच ॥   
कोटिसिद्धा गमिष्यन्ति मम मोक्षो भविष्यति ॥   
चान्द्रायणं भवेत्कृछं तदा मोक्षो भविष्यति ॥ २० ॥   
आकाशपथमारूढाः पश्यन्ति च हिमालयम् ॥   
तत्रच्छायां महाकायं मेरुशृङ्गं व्यवस्थितम् ॥ २१ ॥   
गछन्ति च महासिद्धाः पथि चैव हिमालये ॥   
तस्य सन्दर्शने नैव मम मोक्षो भविष्यति ॥ २२ ॥   
हेमस्तम्भं च ते दृष्ट्वा सर्वरत्नविभूषितम् ॥ २३ ॥   
अर्द्धयोजनविस्तीर्णम् उछ्रायो दशयोजनम् ॥   
चन्द्रादित्यसमं ज्योतिश्छाया तस्य सुशीतला ॥ २४ ॥   
इन्द्रनील महानीलैः पद्मरागोपमानि च ॥   
ध्वजमालाकुलं दिव्यं नानारत्नोपशोभितम् ॥ २५ ॥   
ज्वलन्तं पद्मरागं च स्फुरन्तं किरणैर्यथा ॥   
तस्य शृङ्गे महादिव्यं शोभितं धवलं गृहम् ॥ २६ ॥   
तस्य मध्ये महालिङ्गं ह्यप्सरः स्थापितं पुरा ॥   
पूजयन्ति तथा कन्यास्त्रिकालं भक्तिवत्सलम् ॥ २७ ॥   
नृत्यन्त्यप्सरसस्तत्र गायन्ति ताश्च योषितः ॥   
  
पृ० १२८) प्रदक्षिणां प्रकुर्वन्ति वेणुवाद्यं च नादितम् ॥ २८ ॥   
शङ्खतूर्यं च वीणाश्च भेरीमृदङ्गशब्दयोः ॥   
गीतं गायन्ति गन्धर्वा अर्चयन्ति महेश्वरम् ॥ २९ ॥   
हेमपुष्पैर्महापद्मैरर्चयन्ति ह्यनेकधा ॥   
गुग्गुलैर्धूपितास्तत्र कर्पूरैर्मन्त्रितस्तथा ॥ ३० ॥   
धूपितं देवदेवस्य अतिगन्धं मनोरमम् ॥   
सर्वप्रकारैः कुर्वीत धूपदीप समन्वितम् ॥ ३१ ॥   
पटहासलवीणाश्च वाद्यन्ते बहुनैकधा ॥   
कौतूहलं बहुगुणान्नानारङ्गमनेकधा ॥ ३२ ॥   
चन्दनं ह्यङ्गरं तत्र कर्पूरं च सुवासितम् ॥   
तस्य शृङ्गे महासेन गतास्ते सर्वसाधकाः ॥ ३३ ॥   
अर्च्चयित्वा महादेवं हेमपुष्पैस्तु पूजितम् ॥   
पूजयेद्धूपदीपाद्यैः कर्पूरागुरुचन्दनैः ॥ ३४ ॥   
आवासास्तत्र सौवर्णा अग्निज्वाला समप्रभाः ॥   
मौक्तिकैः चन्द्रकान्तैश्च प्रासादा विविधास्तथा ॥ ३५ ॥   
प्रवालैश्च महामूल्यैः मणिकिरणोपशोभितम् ॥   
सम्प्राप्ताः साधकाःस्तत्र गृहद्वारमुपस्थिताः ॥ ३६ ॥   
  
इति श्रीकेदारकल्पे विख्यातपुराणे श्रीश्वरकार्त्तिकेयसंवादे पञ्चयोगेन्द्रेच्छासिद्धिजीवनमुक्तब्रह्मप्राप्तये महापथे शिवदर्शने सदेहकैलासगमने ऊर्द्ध्वपादतपस्विदर्शनोनामाष्टाविंशः पटलः ॥ २८ ॥   
  
पृ० १२९) एकोनत्रिंशः पटलः ।   
  
श्रीश्वर उवाच ॥   
ॐ पश्यन्ति दक्षिणे भागे पृथिव्यां तिलकं यथा ॥   
हंसस्वरेण दिव्येन वदन्ति च सुरोत्तमाः ॥ १ ॥   
देवदानवगन्धर्वा पश्यन्ते चैव साधकाः ॥   
साधक उवाच ॥   
मनुष्य सदृशं वाक्यं कस्य संवदते गृहः ॥ २ ॥   
महारम्यं महादिव्यं ह्यध ऊर्द्ध्वं दिशो दश ॥   
गृह उवाच ॥   
क्वागता भुवनात्सिद्धाः क्वस्थाने चैव गम्यते ॥ ३ ॥   
सिद्ध उवाच ॥   
आगता मृत्युलोके च गन्तव्यं शङ्करालये ॥   
गृहस्य वचनं श्रुत्वा साधका विस्मयं गताः ॥ ४ ॥   
नैव दृष्टं श्रुतं वापि कनकं वदते गृहम् ॥   
पृच्छन्ति साधकाः सर्वे गृहमेकाग्रचेतसः ॥ ५ ॥   
ब्रूहि वेश्मममार्गेण कस्य सम्बन्धिनो गृहम् ॥   
गृह उवाच ॥   
ततः प्रीताः स्तुतिं सिद्धाः दृश्यते न महागृहम् ॥ ६ ॥   
गृहसम्बन्धिनो कस्य लक्षणसंयुतम् ॥   
हेममयं सुविस्तीर्णं सर्वालङ्कारभूषितम् ॥ ७ ॥   
मुक्तादिते महाभागै वैदूर्यमणिशोभिता ॥   
गावत्सशतसङ्कीर्णं नानाविहङ्गसेविता ॥ ८ ॥   
नानागन्धर्वसिद्धाश्च नागानां सेवितं शिवम् ॥   
  
पृ० १३०) पुरन्दरगृहं चैव प्राकारशतमाकुलम् ॥ ९ ॥   
पदं पश्यन्ति चाचार्यमेतत्काञ्चनवद्गृहम् ॥   
उच्यते साधकाः सर्वे किमिदं चैव दृश्यते ॥ १० ॥   
न मनुष्या न देवाश्च न यक्षा न च राक्षसाः ॥   
किन्नरा न च गन्धर्वाः सम्पूर्णैः सदृशैर्भृतः ॥ ११ ॥   
आस्थिता भुवनेनैव अध ऊर्द्ध्वं दिशो दश ॥   
मम नाथकुले गत्वा उदधेर्दक्षिणे तटे ॥ १२ ॥   
स्वपाणीभ्योस्तोपथि महादेवस्य साधुना ॥   
पन्थिरुवाच ॥   
किमर्थं साद्यते देवं महादेवेन भो गृहम् ॥ १३ ॥   
गृह उवाच ॥   
ईश्वरस्य स्वयं लिङ्गं प्रकाशितं तयो मुनिः ।   
समुत्थं वै श्रुते नित्यं समुद्रस्य तटे शुभे ॥ १४ ॥   
तेनैव क्रीयते स्वामी गृहस्य शततं वदेत् ॥   
न यत्र स्थाने सङ्क्रोधः एतत्पश्यन्ति कारणम् ॥ १५ ॥   
यः स्थित्वा य च स्थाने च तत्रासौ पार्वतीपतिम् ॥   
नन्दनस्य गृहं नाम वेदशास्त्रार्थपारगः ॥ १६ ॥   
तेनाहं निर्मितः सिद्धा गृहं वै स्फाटिकं वदेत् ॥   
सोपि सङ्गत पुष्पार्थं ततः क्षीरोदसागरे ॥ १७ ॥   
यावद्वदन्ति ते सिद्धा नन्दनो गृहमागतः ॥   
कारण्ड हेमपुष्पैश्च मुक्ता चम्पकपूरिताः ॥ १८ ॥   
  
पृ० १३१) कृताञ्जलिपुटो भूत्वा तेषां कृत्वाभिवादनम् ॥   
नन्दनोवाच ॥   
स्वागतं च महासिद्धा दुर्ल्लभं तव दर्शनम् ॥ १९ ॥   
कृतं च दुष्कृतं कर्म एकाकी विचराम्यहम् ॥   
साधक उवाच ॥   
ततः पृछाम्यहं ब्रूहि किं त्वया दुष्कृतं कृतम् ॥ २० ॥   
एकाकी तिष्टते चात्र सर्वलोक विवर्ज्जितः ॥   
नन्दनोवाच ॥   
अज्ञानाद्बालभावेन पुरा पूर्वे व्यवस्थिताः ॥ २१ ॥   
पूर्व कर्म विपाकेन एतत्पापं कृतं मया ॥   
शुभं वाप्यशुभं वापि भुङ्क्ते कर्माणि चानघ ॥ २२ ॥   
यैर्दृष्टं स्फुटितं लिङ्गं दग्धखण्डं च मेव च ॥   
समुत्थितं दुच्छ्रितं चापि शिवलिङ्गं न चालयेत् ॥ २३ ॥   
उद्यानजलमाभावः पुरी पन्थेन मास्थिताः ॥   
पूर्वकर्मविपाकेन लिङ्गमुत्पाटितं मया ॥ २४ ॥   
निस्वासितं यथा नागा सर्वलोक विवर्ज्जिता ॥   
भुजन्ति सर्वकर्म्माणिमेकस्तिष्ठाम्यहं वनम् ॥ २५ ॥   
ब्रह्महत्यासहस्राणि गोहत्या शतानि च ॥   
कोटिकन्याहते पापं पितृमातृवधेन च ॥ २६ ॥   
यत्पापं प्रभवेत् सिद्धो तत्पापं लिङ्गभग्नकम् ॥   
तेन पापेन संयुक्तं न गच्छेच्छङ्करालये ॥ २७ ॥   
  
पृ० १३२) साधक उवाच ॥   
एकाकी च मुनिश्रेष्ठ दुःखसागरपीडितः ॥   
कस्मिन्काले भवेन्मोक्षस्तन्मे ब्रूहि महामुने ॥ २८ ॥   
नन्दनोवाच ॥   
कोटिसिद्धा गमिष्यन्ति महापन्थस्य दर्शनम् ॥   
प्रवक्ष्यामि शैव सर्वे मम मोक्षो भविष्यति ॥ २९ ॥   
पूर्वकर्म्मविपाकेन एतत्पापं कृतं मया ॥   
भुनज्मितेन कर्माणि ह्येकस्तिष्ठन् महामुने ॥ ३० ॥   
यादृशं स्फुटितं लिङ्गं दग्धं खण्ड महामुने ॥   
दृष्ट्वा च एव दग्धानि शिवलिङ्गं न चालयेत् ॥ ३१ ॥   
एवं श्रुत्वा ततो सिद्धा गन्तव्यं पवनो यथा ॥   
तत्पश्चात् साधकाः सर्वे गता वै चोत्तरामुखे ॥ ३२ ॥   
  
इति श्रीरुद्रयामले केदारकल्पे विख्यातपुराणे श्रीश्वरकार्त्तिकेयसंवादे पञ्चयोगेन्द्रेच्छासिद्धिजीवन्मुक्तपरब्रह्मप्राप्तये महापथे शिवदर्शने सदेहकैलासगमने शून्यभवनवर्णनो नाम एकोनत्रिंशः पटलः ॥ २९ ॥   
  
पृ० १३३) त्रिंशः पटलः ।   
  
श्रीश्वर उवाच ॥   
ॐ अग्रतो दृश्यते तत्र अपूर्वं च मम प्रिये ॥   
आकाशे उत्तरे भागे ईशाने दिग्विभागके ॥ १ ॥   
ज्वलन्तपद्मरागश्च सूर्यकान्ति समप्रभम् ॥   
ध्वजमालाकुलं दिव्यं नगेन्द्रो रत्नभूषितम् ॥ २ ॥   
हेमशृङ्गे महाकूटे बद्धं दृष्ट्वा च काञ्चनैः ॥   
द्वादशादित्यतेजाढ्यं नानारत्नपशोभितम् ॥ ३ ॥   
सहस्रयोजनविस्तीर्णम् उत्तुङ्गं च चतुर्गुणम् ॥   
तस्य शृङ्गे पुरी दिव्यं चित्र कर्म्मोपशोभितम् ॥ ४ ॥   
अप्सरोभिःस्थापितं लिङ्गं पद्मरागो मयानि च ॥   
पूजयन्ति महादिव्यं त्रिकालं भक्तिवत्सलम् ॥ ५ ॥   
त्रिंशत्कोटिसहस्राणि पूज्यन्ते कन्यकोत्तमा ॥   
भेरीमृदङ्गशब्देन शङ्ख कोलाहलं तथा ॥ ६ ॥   
द्वन्द्वभिर्वेदनिर्घोषैस्तालशृङ्ग च मर्द्दलैः ॥   
वंशवादत्रयन्त्रस्थ दिव्यैः पुष्पैः सुशोभिता ॥ ७ ॥   
चन्दनागरकर्पूरैर्देवदारैः फलैस्तथा ॥   
कपालैः शङ्खपालैश्च नानापुष्पैः प्रशोभिता ॥ ८ ॥   
आगता च पुरस्थाने द्वारे तिष्ठन्ति साधकाः ॥   
पुरमध्ये गृहं तस्य बालार्क्केन समप्रभा ॥ ९ ॥   
  
पृ० १३४) उत्तुङ्गशिखराकारं प्राकारं तोरणान्वितम् ॥   
कपाटार्गलसंयुक्तं वेष्टितं च पुरोत्तमम् ॥ १० ॥   
द्वारोत्पाटितशब्देन द्वारपालेन धीमता ॥   
महावीरा महातेजा महाबलपराक्रमाः ॥ ११ ॥   
स करोति महात्रासं सिद्धानां च महद्बलम् ॥   
तत्र ते च भयं दृष्टा भयं तत्र न विद्यते ॥ १२ ॥   
द्वारपालस्वरूपं च दृष्ट्वा भीताश्च साधकाः ॥   
प्रतिहार उवाच ॥   
किमर्थं साधकाः सर्वे ह्यस्थाने चैव गम्यते ॥ १३ ॥   
अघोराय भयं दृष्ट्वा सर्वे तेषां पलायनम् ॥   
तस्य श्रुत्वा महाशब्दमघोरमक्षरं जपेत् ॥ १४ ॥   
ॐ श्रीं श्रीं श्रीं ह्रुं ह्रुं ह्रुं फट् स्वाहा ॥   
इति मन्त्रः ॥   
अघोरं च महामन्त्रं सर्वविघ्न क्षयं करम् ॥   
भीता जपित्वा महामन्त्रमघोरं देव दुर्लभम् ॥ १५ ॥   
अघोरं जपमानश्च प्रतीहारो वदेत्ततः ॥   
वदते च शुभं वाक्यं विचार्य च पुनः पुनः ॥ १६ ॥   
सौम्यरूपा महामूर्तिः सर्वालङ्कारभूषिता ॥   
नानारत्नविचित्रैश्च बहुवस्त्रैश्च शोभिता ॥ १७ ॥   
स्वागतं च महासिद्धा कपाटोत्पाटनं कृतम् ॥   
तस्य तद्वचनं श्रुत्वा कन्यास्तुष्टा हसन्ति च ॥ १८ ॥   
कन्यका ऊचुः ॥   
  
पृ० १३५) क्व भुवना गता सिद्धा क्व स्थाने चैव गम्यते ॥   
एतद्ब्रूहि महाचार्य साधकोपरिवेष्टितम् ॥ १९ ॥   
साधक उवाच ॥   
कथयामि महाकन्या शृणु मे वचनं महान् ॥   
आगता मृत्युलोकाच्च गन्तव्यं शङ्करालये ॥ २० ॥   
कन्यका ऊचुः ॥   
श्रुत्वाचार्य महाप्राज्ञ रुद्रभक्त्या महातपाः ॥   
देवी पद्मावती नाम इमां भुञ्जन्ति सापुरीम् ॥ २१ ॥   
प्रवेशं च पुरी रम्यां नादैः स्वभिरलङ्कृतम् ॥   
नृत्यगीतं तथा कृत्वा आचार्यस्वागतां वदेत् ॥ २२ ॥   
देवी पद्मावत्युवाच ॥   
क्व भुवना गता सिद्धा क्व स्थाने चैव गम्यते ॥   
सर्वमाख्याहि तत्त्वेन यदि कल्याणमिच्छसि ॥ २३ ॥   
साधक उवाच ॥   
शृणु देवि समासेन एवं कथति साधकाः ॥   
आगता मृत्युलोकाच्च गन्तव्यं शङ्करालये ॥ २४ ॥   
देवी पद्मावत्युवाच ॥   
तिष्ठन्ति साधकाः सर्वे न गन्तव्यं महापथे ॥   
कामरूपीस्त्रिया सर्वा जरामृत्यु विवर्ज्जिताः ॥ २५ ॥   
देवो हरिहरो ब्रह्मा दृश्यतेस्मिन्पुरे सदा ॥   
आगच्छन्ति चतुर्द्दश्यां सर्वे भोक्तार्थकारणे ॥ २६ ॥   
कार्त्तिके चास्विने मासे ह्यमावस्या यदा भवेत् ॥   
  
पृ० १३६) तद्दिने शिवमायान्ति मत्पुरे क्रीडनाय च ॥ २७ ॥   
ये व्रजन्ति च केदारं देवानामपिदुर्ल्लभम् ॥   
मन्दाकिनी महागङ्गां स्नात्वारेतः पिबन्ति च ॥   
पश्यन्ति च महादेवं कैलासे हरमन्दिरे ॥   
तस्मात्तिष्ठ महाचार्य भुञ्जन्भोगान् यथेप्सितान् ॥ २९ ॥   
यावद्देवेन पश्यन्ति उमा सार्धं त्रिलोचनम् ॥   
कुतोहं तत्र तिष्ठन्ति आचार्यसाधकैः सह ॥ ३० ॥   
अवश्यं तत्र गन्तव्यं कैलासे हरमन्दिरे ॥   
तदा देवो विरूपाक्षः पश्यन्ति साधकोत्तमम् ॥ ३१ ॥   
प्रतिमालक्षणोपेतं चन्द्रादित्य समप्रभाम् ॥   
कटिश्च नागबद्धाश्च कर्णौ च हेमकुण्डलौ ॥ ३२ ॥   
ततो दृष्ट्वा महाप्राज्ञा मम कन्या न रुच्यते ॥   
तस्य तद्वचनं श्रुत्वा प्रस्थिता सर्वसाधकाः ॥ ३३ ॥   
सम्प्राप्ता साधकास्तत्र विमानानि दिशो दश ॥   
विमानानि सहस्राणि आकाशश्च समाकुलम् ॥ ३४ ॥   
गणगन्धर्वसंयुक्ता देवगन्धर्व योषिता ॥   
सर्वाभरणशोभाढ्यां नानावस्त्र परिछदाः ॥ ३५ ॥   
इन्द्रकन्या ब्रह्मकन्या हरिकन्यास्तथैव च ॥   
कुबेर यक्षणी कन्या चण्डकन्या त्रिलोचनी ॥ ३६ ॥   
  
पृ० १३७) विमानारूढ सर्वाश्च अप्सरोगणनेकधा ॥   
रत्नबन्धा विमानानि कामिनी सर्वकामिकाः ॥ ३७ ॥   
आगताश्च ततः कन्या विमानैः पुष्पपूरणैः ॥   
शङ्ख दुन्दुभिनिर्घोषैर्भेरीकाहलमर्द्दलैः ॥ ३८ ॥   
पटहा वेणु वंशस्य वाद्यन्ते बहुनैकधा ॥   
एतैश्च सहिता देवैर्विमानारुढमागताः ॥ ३९ ॥   
चामरैर्वीज्यमानस्तुच्छत्रोपरि विराजितम् ॥   
गीतं गायन्ति गन्धर्वा वीणा वाद्यन्ति सुन्दरी ॥ ४० ॥   
सम्पूर्णचन्द्रवदना रूपयौवनगर्विताः ॥   
दिव्यवस्त्रपरीधानं दिव्यगन्धानुलेपनम् ॥ ४१ ॥   
शोभिताः शिरसः पुष्पैर्नागवल्लीविभूषिताः ॥   
करकङ्कणसंयुक्ता हारकेयूरभूषणाः ॥ ४२ ॥   
अशोकपल्लवैर्हस्तैर्वदन्ति कोकिलास्वरम् ॥   
यौवनस्था मदोन्मत्ताः सर्वशास्त्रविशारदाः ॥ ४३ ॥   
यत्र स्थाने महावीराः सर्वास्तत्र समागताः ॥   
आगता च सुराः सर्वे गणगन्धर्वयोषितः ॥ ४४ ॥   
देवा ऊचुः ॥   
शृणु साधो महाप्राज्ञ एकचित्तो हिमालयम् ॥   
दर्शनेन त्वया सर्वे आगताः सुरनेकधा ॥ ४५ ॥   
अहं च प्रेषितः साधो ब्रह्मविष्णुमहेश्वरैः ॥   
  
पृ० १३९) देवदेवं जगन्नाथं शिवलोकं व्रजन्ति च ॥ ४६ ॥   
आरुढा च विमानानि शिवलोके व्रजाम्यहम् ॥   
तेषां च वचनेनैव विमानारूढ साधकाः ॥ ४७ ॥   
साधक उवाच ॥   
विमानं नैव रुच्यन्ते सत्यं सत्यं वदाम्यहम् ॥   
देव देवं जगन्नाथं दुर्ल्लभं तव दर्शनम् ॥ ४८ ॥   
शङ्करस्य प्रसादेन गुरुधर्म बलेन च ॥   
वदन्ति साधकाः सर्वे पूजयित्वा प्रयत्नतः ॥ ४९ ॥   
तस्य पादौ नमस्कृत्य विमानानि च सर्वदाः ॥   
यदाहं शङ्करो यात्रा साधको परिवेष्टितम् ॥ ५० ॥   
तदा देवस्य रुद्रेण कैलासे गम्यते ध्रुवम् ॥   
विमानानि प्रणम्यं च आचार्यं साधकैः सह ॥ ५१ ॥   
गता तत्र विमानानि यत्र ब्रह्मा हरोहरिः ॥   
पन्थानमुद्यताः सिद्धा गच्छन्ति चोत्तरामुखम् ॥ ५२ ॥   
  
इति श्रीकेदारकल्पे विख्यातपुराणे श्रीश्वरकार्त्तिकेयसंवादे पञ्चयोगेन्द्रेच्छासिद्धिजीवनमुक्तपरब्रह्मप्राप्तये महापथे शिवदर्शने सदेहकैलासगमने देवी पद्मावती पुरीवर्णनो नाम त्रिंशः पटलः ॥ ३० ॥   
  
पृ० १३९) एकत्रिंशः पटलः ।   
  
श्रीश्वर उवाच ॥   
ॐ अग्रतो दृश्यते तत्र पुरी घोषावती तथा ॥   
शोभिता च पुरं दिव्यमुदितार्क समप्रभम् ॥ १ ॥   
ईदृशी च पुरी यत्र साधकास्तत्र आगताः ॥   
तस्मिन् गृहाणि दिव्यानि पद्मरागमयानि च ॥ २ ॥   
चन्द्रकान्ति समोपेतं वैदूर्यमणिरश्मिभिः ॥   
देवता पूजयिष्यामि कामरूपा महाबलाः ॥ ३ ॥   
तदा च ह्यतिरूपाणि श्रीपतेः पुरमुत्तमम् ॥   
तत्र स्थाने च ये वृक्षाः सर्वकाले फलन्ति च ॥ ४ ॥   
नदी च वहते तत्र घृतं क्षीरं मधुः सदा ॥   
भेरीमृदङ्गशब्देन शङ्खकाहलमर्द्दलैः ॥ ५ ॥   
महागम्भीरतरलैर्वाद्यन्ते बहुयन्त्रिणः ॥   
वाद्यन्ते तानि निर्घोषैर्वंशवादित्र नादितम् ॥ ६ ॥   
उत्साहं दृश्यते तत्र पदे पदे महापथे ॥   
एवं रम्यं स्थलं दृष्ट्वा धवलगृहसंयुतम् ॥ ७ ॥   
ध्वजमालाकुलं दिव्यं पद्मनी खण्डमण्डितम् ॥   
दिव्यशब्दं महानादं दीर्घवर्णनिनादितम् ॥ ८ ॥   
अग्रतो दृश्यते तत्र प्रतिहारा वदन्ति च ॥   
महाउग्रं ततो दृष्ट्वा रुद्रदेवो प्रतीति च ॥ ९॥   
त्रिनेत्रं च दशभुजं चन्द्रार्धकृतशेखरम् ॥   
  
पृ० १४०) शूलपाणि वृषारूढं महाबल पराक्रमम् ॥ १० ॥   
भयङ्करं भयाद्भीता तस्य दर्शं विलोकितम् ॥   
महाउग्रं ततो दृष्ट्वा मुद्गरं गुह्य ताडयत् ॥ ११ ॥   
तस्य स्वरनिनादेन यथा मेघविगर्ज्जितम् ॥   
सुमेरोः समतुल्येन भुजा दृष्टा न संशयः ॥ १२ ॥   
यथा भाद्रपदे मासे वर्षा वर्षन्ति माधवौ ॥   
तथाहि तस्य द्वेषेन जलधाराः पतन्ति च ॥ १३ ॥   
प्रतिहार उवाच ॥   
क्व भुवनागता सिद्धा क्व स्थाने चैव गम्यते ॥   
एतद्ब्रूहि ममाचार्य साधकोपरिवेष्टितम् ॥ १४ ॥   
साधक उवाच ॥   
कथयामि महाबाहो शृणु मे वचनं हितम् ॥   
आगता मृत्युलोकाच्च गन्तव्यं शङ्करालये ॥ १५ ॥   
देवो हरिर्हरो ब्रह्मा सदेहो च निरीक्ष्यते ॥   
तत्र स्थाने महासेन मम इच्छा गमिष्यति ॥ १६ ॥   
प्रतिहार उवाच ॥   
सङ्ग्रामं देहि मे वीरा गमनं तत्र कारयेत् ॥   
यो मामजित्वा सङ्ग्रामे सदेहो न च रक्षति ॥ १७ ॥   
मुद्गरं शैल खड्गं च पूरयित्वा मुहुर्मुहुः ॥   
बद्धने च त्वया साधो त्यक्ता देह विवर्जितः ॥ १८ ॥   
वज्रं च पटलं देयमग्रतो वचनं ततः ॥   
दैत्यमुष्टितलं चैव हुङ्कारं वानगाडिभीः ॥ १९ ॥   
गर्ज्जयन्ति पुरद्वारं कम्पमानं वसुन्धरा ॥   
सुमेरुः सहितो देवा ब्रह्माण्डो कम्पते सदा ॥ २० ॥   
  
पृ० १४१) स्वर्ग्गमृत्युश्च पातालं डोलयन्त्यनिलो यथा ॥   
नराणां पन्नगानां च वानराह्यामरेश्वरम् ॥ २१ ॥   
एवं दृष्ट्वा महाउग्रं रुद्ररूपं भयङ्करम् ॥   
आचार्यसाधकाः सर्वे मूर्छां गच्छन्ति तत्क्षणात् ॥ २२ ॥   
त्रासिता पतिता भूमौ यावद्गोदोहमात्रकम् ॥   
उत्थिता चेतना लुब्धो दृष्टा मृत्युश्च सङ्गिनाम् ॥ २३ ॥   
आचार्याशङ्कितास्तत्र स्मरन्ति परमेश्वरम् ॥   
तत्क्षणं क्षणमात्रं च ह्यघोरं जपते महान् ॥ २४ ॥   
अघोरं जपमानश्च सर्वविघ्न क्षयङ्करः ॥   
अथ मन्त्रः ॥   
ॐ ह्रुं ह्रुं नमो नमः फट् स्वाहा ॥   
क्रोशमात्रं प्रमाणेन ह्युत्तङ्गः पञ्चयोजनम् ॥ २५ ॥   
हेमस्तम्भसमालग्नं घण्टाचामर भूषितम् ॥   
ध्वजाकरं शतं जाढ्य सर्वरत्नविभूषितम् ॥ २६ ॥   
गृहमध्ये च हिन्दोलं घण्ठा नूपुर नादितम् ॥   
भूषितं दिव्यगन्धैश्च दिव्यवस्त्रपरिच्छदाः ॥ २७ ॥   
दिव्यपुष्प शिरोबध्वा हारनूपुरभूषिताः ॥   
भूषितं पद्मरागं च हेमस्य कङ्कणं करैः ॥ २८ ॥   
हिण्डोलयन्ति ते कन्या जरामृत्यु विवर्ज्जिताः ॥   
सम्प्राप्ताः साधकास्तत्र भाषयन्ति तपस्विनीः ॥ २९ ॥   
  
पृ० १४२) तपश्विन्यः ऊचुः ॥   
नाम्ना घोषवती देवी भुजन्ति विपुलां श्रियम् ॥   
शतयोजनविस्तीर्णं पुरीकाञ्चनभूषितम् ॥ ३० ॥   
पुरीमध्ये गृहा दिव्या बालार्केणा समप्रभाः ॥   
तत्र तिष्ठन्ति सा देवी शङ्करेण विनिर्मिता ॥ ३१ ॥   
गौरी च सदृशाकारं सर्वालङ्कारभूषिता ॥   
सम्प्राप्ता च गृहद्वारे प्रतीहारा वदन्ति च ॥ ३२ ॥   
प्रतीहार उवाच ॥   
महावीरा महातेजा दृश्यन्ते च महातपाः ॥   
साधकाश्च प्रवक्ष्यामि सर्वपापैः प्रमुच्यते ॥ ३३ ॥   
तस्य तद्वचनं श्रुत्वा प्रस्थिता सर्वसाधकैः ॥   
अभिवाद्य ततो देवी वदेद्घोषवती तथा ॥ ३४ ॥   
देवीघोषवत्युवाच ॥   
क्व गता भुवना सिद्धा क्व स्थाने चैव गम्यते ॥   
एतब्रूहि महाचार्य साधका परिवेष्टितम् ॥ ३५ ॥   
साधक उवाच ॥   
कथयामि महादेवी शृणु मे वचनं तथा ॥   
आगता मृत्युलोकाच्च गन्तव्यं शङ्करालयम् ॥ ३६ ॥   
देवीघोषवत्युवाच ॥   
शृणु साधो महाप्राज्ञ मम वाक्यं सुनिश्चितम् ॥   
राजाचित्र रथो नाम चक्रवर्त्ति महद्बलः ॥ ३७ ॥   
पुनरेव ततः सिद्धा आगताश्च पुरा वृता ॥   
  
पृ० १४३) अहमीश्वरपार्श्वेन श्वागता पृच्छयाकृतम् ॥ ३८ ॥   
पुरी घोषवती नाम तत्र तिष्ठन्ति साधकाः ॥   
सिंहासनानि दिव्यानि हेमरत्नकृतानि च ॥ ३९ ॥   
रम्यं तां कन्यकाः सर्वाः सर्वशास्त्रविशारदाः ॥   
युवत्यस्ता मदोन्मत्ता हारकेयूर भूषिताः ॥ ४० ॥   
सम्पूर्णचन्द्रवदना बिम्ब स्फुरति तेजसाः ॥   
मत्तमात्तङ्गगामिन्यो विस्फुरन्ति पदे पदे ॥ ४१ ॥   
नमन्ति मानुभावेन जरामृत्यु विवर्ज्जिताः ॥   
भुञ्जन्ति स स्त्रियाः सर्वे रूपयौवनगर्विताः ॥ ४२ ॥   
राजभोगसमोपेता नानाभोग समाकुलाः ॥   
तिष्ठन्ति साधकाः सर्वे भुञ्जन्ति विपुलां श्रियम् ॥ ४३ ॥   
साधक उवाच ॥   
तस्मिन्स्थाने न मे कार्यं सत्यं सत्यं वदाम्यहम् ॥   
मया च तत्र गन्तव्यं यत्र देवो महेश्वरः ॥ ४४ ॥   
चित्ररथ उवाच ॥   
स्वर्ग्गलोके च ये भोगा कैलाससदृशं गृहम् ॥   
ब्रह्मलोके विष्णुलोके चन्द्रलोके च साधकाः ॥ ४५ ॥   
तेन भोगान् महाभोगा तत्र भोगा यत्र तिष्ठति ॥   
तत्र स्थाने महासिद्धा किमर्थं तत्र गम्यते ॥ ४६ ॥   
देवो हरिर्हरो ब्रह्मा दृश्यतेऽस्मिन्पुरे सदा ॥   
  
पृ० १४४) आगच्छन्ति चतुर्द्दश्यां सर्वे भिक्षार्थ कारणे ॥ ४७ ॥   
सर्वमेव प्रत्यक्षं ते मैत्रस्य साधकोत्तमम् ॥   
आगताश्च ततः कन्याः कौबेरस्तनयो महान् ॥ ४८ ॥   
सर्वारूढं विमानानि गज अश्वरथस्तथा ॥   
निशिवह्निर्यथा तेजा उदये शशि भास्करौ ॥ ४९ ॥   
त्रिनेत्रं दशभुजायां चन्द्रार्द्धकृतशेखरम् ॥   
दिव्य देह महाकाया कौबेरे न च नासिकाम् ॥ ५० ॥   
दिव्यवस्त्रपरीधानं दिव्यगन्धानुलेपनम् ॥   
दिव्यपुष्पं शिरोबन्ध्वा दिव्यदेही स्वरूपकम् ॥ ५१ ॥   
हृदयं नाभिदेशे तु पद्मनी सर्वकन्यकाः ॥   
सम्पूर्णचन्द्रवदना वदन्ति कोकिलाश्वरम् ॥ ५२ ॥   
मधुरस्वरगम्भीरा नागवल्ली रचन्ति च ॥   
षोडशैर्दिव्यशृङ्गारैस्सर्वाङ्गे सर्वसुन्दरी ॥ ५३ ॥   
हेमसूत्रैर्महारम्यै चल नेत्रैश्च शोभिताम् ॥   
करकङ्कणसंयुक्तं हारकेयूरभूषिताम् ॥ ५४ ॥   
ज्योतिवन्तो शरीरस्य ज्ञानध्यानार्थपारगाः ॥   
शीलवत्यः सती सर्वा शिवभक्ति वराननाः ॥ ५५ ॥   
एवं सर्वगुणैर्युक्ता राजा राजसुतानि च ॥   
तस्य दर्शनमात्रेण सर्वपापैः प्रमुच्यते ॥ ५६ ॥   
यत्र स्थाने महासिद्धास्तत्रागन्ता च कामिनी ॥   
  
पृ० १४५) अनेकैरागगीतैश्च रमन्ति च पठन्ति च ॥ ५७ ॥   
अम्बकम्बरदे कन्या मोहनार्थे समागताः ॥   
दिव्यच्छत्रशिरे तस्य घण्टाचामर भूषितम् ॥ ५८ ॥   
चन्द्रज्योतिर्यथा दीप्तमागता साधकाश्च ये ॥   
स्वागता भो महासिद्धाः कन्यास्तत्र वदन्ति च ॥ ५९ ॥   
कन्यका उवाच ॥   
क्व भुवनागता सिद्धा क्व स्थाने चैव गम्यते ॥   
एतब्रूहि महाचार्य साधकोपरिवेष्टितम् ॥ ६० ॥   
साधक उवाच ॥   
कथयामि महाकन्या शृणु मे वचनं हितम् ॥   
आगता मृत्युलोकाच्च गन्तव्यं शङ्करालये ॥ ६१ ॥   
कन्यका उवाच ॥   
मम इच्छा महासिद्धा वर्षं विपुल वर्त्तते ॥   
अम्बरसुन्दरी सर्वा अद्य मे वर आगता ॥ ६२ ॥   
तपोबलयुताः सर्वा महातपा च साधकाः ॥   
उपनिषत्सुवाक्येन प्रजापति मुखेन च ॥ ६३ ॥   
आहुतिं यज्ञकर्मेण प्रणवे वर सुन्दरी ॥   
स्वरूपं च ततः कन्या भोक्तव्यं साधकैः सह ॥ ६४ ॥   
साधक उवाच ॥   
मृत्युलोके महाकन्या राज्यं च विपुलं मम ॥   
अश्वैर्गजरथश्चैव नानारत्नैः वसुन्धरा ॥ ६५ ॥   
मातृ पितृ तथा धातृ चन्द्रवदनी च कामिनी ॥   
गर्भवासेन दुःखेन त्यक्त्वा संसारसागरात् ॥ ६६ ॥   
  
पृ० १४६) कन्यका उवाच ॥   
प्रसन्नो मे महासिद्धा किं करिष्ये त्रिलोचनः ॥   
किमर्थं वदते साधो शङ्करस्य पुनः पुनः ॥ ६७ ॥   
दिव्यवस्त्रपरीधानं दिव्यगन्धानुलेपनम् ॥   
भुक्त्वा च विपुलान् भोगाञ्जरामृत्यु विवर्ज्जिताः ॥ ६८ ॥   
आचार्य उवाच ॥   
कैलासं प्रथमं दृष्ट्वा उमा सार्धं त्रिलोचनम् ॥   
गर्भावासविनिर्मुक्तौ तस्य देवेति गछति ॥ ६९ ॥   
चित्ररथ उवाच ॥   
पूर्वमेवं प्रतिज्ञायां पवित्रं साधकैः सह ॥   
भुञ्जन्ति विपुलान् भोगान् किं करिष्यति शङ्करः ॥ ७० ॥   
अस्मिन्स्थाने महाभोगान् क्रीडयन्ति मनेऽप्सितान् ॥   
को देशः कः सुखण्डश्च को मण्डले को ग्रामयोः ॥ ७१ ॥   
क्व स्थाने वसते ब्रूहि साधकाश्च महातपाः ॥   
साधक उवाच ॥   
पञ्चखण्ड देशश्चैव मण्डलं ग्रामयो यथा ॥ ७२ ॥   
तथा भोमे नाटिका वसतव्य ममालये ॥   
महाकल्पं महाशास्त्रं महापन्थं ह्यनुत्तमम् ॥ ७३ ॥   
तादृशं पटनाध्यानं त्यक्त्वा संसारसागरात् ॥   
किम भूमण्डलं राजा किमित्वमत्र आगताः ॥ ७४ ॥   
कन्यका सहितं राज्यं प्रतिष्ठां किं विधिर्नृप ॥   
  
पृ० १४७) चित्ररथ उवाच ॥   
पृथिव्यां दक्षिणे खण्डे देशे कालिञ्जरे तथा ॥ ७५ ॥   
तत्राहं कृतवान् राज्यं नरनारी समदृशम् ॥   
मयाकृतं महापुण्यं मुनयोर्मठ देवलम् ॥ ७६ ॥   
कर्त्तव्यं तपसा भक्ति तन्मे सर्वस्य चिन्तये ॥   
ध्यायन्ति शङ्करं नित्यं श्रुत्वा शास्त्रं शिवात्मकम् ॥ ७७ ॥   
भावभक्ति समायुक्ताः पूजयन्ति शिवं परम् ॥   
शिवभक्ति च संसारे षण्मुखं तिष्ठते सदा ॥ ७८ ॥   
अहं मतान भवस्यते महति न गम्यते ॥   
यवनारिषे मया चात्र पुरुषैर्भेद उच्यते ॥ ७९ ॥   
वाञ्च्छितिशोभनं रूपं वासं मध्ये सुराङ्गनाः ॥   
स्वप्नं च तादृशं दृष्ट्वा साधूनां न च साधनम् ॥ ८० ॥   
देवाङ्गना मध्यराज्यं प्रतिष्ठां शिवशङ्करम् ॥   
सत्यं शान्तं क्षमायां च कन्या सर्वमनोरथा ॥ ८१ ॥   
भुञ्जते साधका वीरा जरामृत्युविवर्ज्जिताः ॥   
सत्यं शिल्पं लक्ष्मीश्च विज्ञानं यानस्य गामिभिः ॥ ८२ ॥   
स्तुवन्तेः भवसिन्धुं च भनवन्तास्तनिस्तथा ॥   
नरो न वाञ्छिता भक्तिस्तेजो नास्ति च सुन्दरी ॥ ८३ ॥   
विमानानि तयोर्मध्ये एवं भक्ति सुराङ्गनाः ॥   
  
पृ० १४८) रूपयौवनसदृशा गजलीलाभिगामिनी ॥ ८४ ॥   
जानु बाहु कदलीस्तम्भ ऊरुस्थलं च मेखला ॥   
डिम्भन्त्रिलालकिश्चैव गीतति नलिनी रसैः ॥ ८५ ॥   
दृश्यन्ते उरस्यवन्ती कनकस्थम्भवासुकी ॥   
कर्दलंशं च कामिन्यां हास्यं पुष्प प्रकाशितम् ॥ ८६ ॥   
पाटपटीष्टकुङ्कुम्मेन कीरचञ्चित नासिकाः ॥   
अशोकपल्लवौ हस्तौ विद्युत्तेजः समप्रभाम् ॥ ८७ ॥   
प्रकाशं चन्द्रवदना बिम्बोष्ठी कोकिलास्वरी ॥   
पद्मपत्रविशालाक्षी रूपयौवनगर्विताः ॥ ८८ ॥   
उद्धृतं चैव ताम्बूलं गमनं हंसगामिनी ॥   
मृगाक्षी चन्द्रवदनी अरावली प्रवालकम् ॥ ५९ ॥   
करकङ्कनसंयुक्ताः हारकेयूरभूषिताः ॥   
तपस्विनी महाश्रेष्ठा मनोवेगा महासती ॥ ९० ॥   
सर्वशास्त्रसमायुक्ताः जरामृत्युविवर्ज्जिता ॥   
आगच्छन्ति चतुर्द्दश्यां सर्वे भिक्षार्थ काङ्क्षिणः ॥ ९१ ।   
साधक उवाच ॥   
कियत्तद्भोगमायुष्यं पश्चात्तु किं भविष्यति ॥   
तत्सर्वं वद मे राजन् महातेजा महातपाः ॥ ९२ ॥   
चित्ररथ उवाच ॥   
स्वरूपचारुसंयुक्तं नानाभोगं च भुञ्जते ॥   
  
पृ० १४९) तावत्सङ्ख्यावसायुष्य यावच्चन्द्रार्कतारकाः ॥ ९३ ॥   
क्रीडन्ति विविधा चेष्टा मृत्युलोके व्रजन्ति च ॥   
सर्वलक्षणसंयुक्ता सर्वशास्त्रविशारदाः ॥ ९४ ॥   
तेजस्वी च महाप्राज्ञा पूर्वजाति स्मरो भवेत् ॥   
साधक उवाच ॥   
यदि पुनः मृत्युलोके गन्तव्यं च महानृप ॥ ९५ ॥   
तदा किं राज्यभोगेन कैलासे च व्रजाम्यहम् ॥   
सर्वमेवं प्रतिज्ञायामाचार्यसाधकैः सह ॥ ९६ ॥   
एवं च सुन्दरी सर्वा जरामृत्युविवर्ज्जिता ॥   
यदि न रुच्यते सिद्धा व्रजं तुव्यं न शक्यते ॥ ९७ ॥   
नानाचित्रविचित्राणि पुष्पवस्त्रं च शोभितम् ॥   
कन्याश्चैव ततस्त्यक्ता उत्तराभिमुखे गताः ॥ ९८ ॥   
  
इति श्रीकेदारकल्पे विख्यातपुराणे श्रीश्वरकार्त्तिकेयसंवादे पञ्चयोगेन्द्रेच्छासिद्धिजीवन्मुक्तपरब्रह्मप्राप्तये महापथे शिवदर्शने सदेहकैलासगमने राजचित्ररथपुरीवर्णनं नामैकत्रिंशः पटलः ॥ ३१ ॥   
  
द्वात्रिंशः पटलः ।   
  
श्रीश्वर उवाच ॥   
ॐ तदा पथं समारूढाः पश्यन्ति तत्र साधकाः ॥   
उत्तरश्च महाभागे गन्तव्यं योजनत्रयम् ॥ १ ॥   
तत्र स्थाने महातीर्थं देवरमणीय भूमिकाः ॥   
  
पृ० १५०) मन्दाकिनी महागङ्गा अतिरम्या मनोहरा ॥ २ ॥   
लहरी तरङ्ग गम्भीरं फेनावर्त्त समाकुलम् ॥   
उभयोस्तटपार्श्वे तु सर्वलोक इदम् उभा ॥ ३ ॥   
तत्र हेममया भूमौ यत्र सा वहते नदी ॥   
सुवर्ण चेलुकास्तत्र पङ्कजा विपुलानि च ॥ ४ ॥   
तस्य गङ्गा महातोयममृतं च प्रवाहकम् ॥   
घृतक्षीरमधुस्वादम् अतिस्वादु सुशीतलम् ॥ ५ ॥   
जलक्रीडाः प्रकुर्वन्ति देवकन्या ह्यनेकधा ॥   
यौवनस्था मदोन्मत्ता मत्तमातङ्गगामिनी ॥ ६ ॥   
सुरनदीतटे तीरे बहुपुष्पफलैस्तथा ॥   
देवता वृक्षरूपेण वदन्ति साधकोत्तमम् ॥ ७ ॥   
सुवर्णपक्षिकास्तत्र नदी पापप्रणाशिनी ॥ ८ ॥   
वृक्ष उवाच ॥   
साधु साधु महाप्राज्ञा पुनः साधो महातपाः ॥   
एवं च वदते वृक्षा बुद्धिं तद्यात्तु साधकाः ॥ ९ ॥   
इमां मन्दाकिनीं पुण्यं पूजयित्वा महेश्वरम् ॥   
अष्टोत्तरशतं मन्त्रमघोरं जपते महान् ॥ १० ॥   
ॐ ह्रुं फट् स्वाहा ॥   
जपिता तस्य मन्त्रेण श्रूयते शङ्खयोर्ध्वनिः ॥   
सन्मुखं पश्यतेस्तत्र दृश्यते पन्थनिर्मलम् ॥ ११ ॥   
अग्रे रवं च पश्यन्ति ईशानी दिशि सन्मुखैः ॥   
अघोरं च महामन्त्रं महापातकनाशनम् ॥ १२ ॥   
महाविघ्नं हरेन्नित्यं महासिद्धि प्रदायकम् ॥   
  
पृ० १५१) स्मृत्वा तेन मन्त्रेण पन्थं तिष्ठति तत्क्षणात् ॥ १३ ॥   
व्रजन्ति तेन मार्गेण वेगेन पवनो यथा ॥   
आश्रमं दृश्यते तत्र ध्वजामालाकुलैर्महत् ॥ १४ ॥   
पश्यन्ति साधकाः सर्वे त्रिपथो तत्र दृश्यते ॥   
सम्प्राप्त साधकास्तत्र क्षणमेकं पतन्ति च ॥ १५ ॥   
ततः पश्यन्ति मार्गेण ईशानं च दिशो दिशम् ॥   
सन्मुखं तत्र पश्यन्ति कैलासं नाम पर्वतम् ॥ १६ ॥   
शङ्करस्य प्रियो नित्यं सर्वदेवलयं कृतम् ॥   
श्वेतवर्णं गिरिशृङ्गे सन्धि भेद विवर्ज्जितैः ॥ १७ ॥   
अध ऊर्द्धं मण्डलाकारं मध्य स्थूलो महागिरिः ॥   
मृदङ्गाकृतिरूपेण दृश्यते पर्वतोत्तमम् ॥ १८ ॥   
अशीति शतसहस्राणि उत्तुङ्गो योजनं महान् ॥   
त्रिंशशतसहस्राणि अध ऊर्द्धं प्रकीर्तितम् ॥ १९ ॥   
पर्वते च महारम्ये सूर्यकोटि समप्रभा ॥   
गृहाणि च सतां तत्र सहस्रं योजनानि च ॥ २० ॥   
नामधारण दृश्यन्ते नानारत्नविभूषितम् ॥   
श्वेत पीतं तथा रक्तं श्यामवर्णं तथैव च ॥ २१ ॥   
पञ्चवर्णपताका च दृश्यते पवनेरिता ॥   
क्षणैः क्षणैव तिष्ठन्ति दीपमाला विभूषितम् ॥ २२ ॥   
स्तम्भहेम मया सर्व चन्द्रकान्ति समप्रभा ॥   
  
पृ० १५२) कर्मधर्मसमायुक्त स्फुरन्ति किरणान्वितम् ॥ २३ ॥   
सुवर्ण केतकी जाति तथा जायी च पाडली ॥   
सुवर्णं चम्पिकास्तत्र पङ्कजां विपुलानि च ॥ २४ ॥   
पञ्चपुष्प महामाला वेष्टितं धवल गृहम् ॥   
इन्द्रनील महानीलै ध्वजमाला च वेष्टितम् ॥ २५ ॥   
यथा रुद्र समर्थस्य तथा सर्वं च मन्दिरम् ॥   
गृहे तस्मिं स्थिता कन्या दिव्याभरणभूषिता ॥ २६ ॥   
त्रिनेत्रं दशभुजं यां चन्द्रार्द्धकृतशेखरम् ॥   
गणगन्धर्वदेवस्य सर्वशास्त्रविशारदाः ॥ २७ ॥   
मुनयः सहिता देवा गन्धर्वा सुरपन्नगाः ॥   
दशबाहुं त्रिनेत्रं च त्रिशूलं करपल्लवैः ॥ २८ ॥   
अजरा अमरा वृत्तां कैलासस्य महद्बलम् ॥   
अतिकौतूहलस्तत्र तस्य वासो न विद्यते ॥ २९ ॥   
सम्प्राप्ता साधकास्तत्र कैलासस्य समीपथे ॥   
दृष्ट्वा सुतद्रूपं चैव साधका विस्मयं गताः ॥ ३० ॥   
यावद्गोदोहमात्रेण मूर्छां गछन्ति साधकाः ॥   
आचार्य चेतितास्तत्र स्मरन्ति च महेश्वरम् ॥ ३१ ॥   
शिवस्मरणमात्रेण दृश्यते पन्थनिर्मलम् ॥   
पुनश्चैव ततो चार्य अघोरमक्षरं जपेत् ॥ ३२ ॥   
अघोरं च महामन्त्रं सर्वविघ्न क्षयं करम् ॥   
  
पृ० १५३) अष्टोत्तरशतं तत्र जाप्यं कृत्वा यथाविधिम् ॥ ३३ ॥   
ॐ ह्रुं फट् स्वाहा ॥   
अघोरं च महामन्त्रं दुर्ल्लभं देवदानवम् ॥   
दुर्लभं गणगन्धर्वैर्दुर्ल्लभं मुनिपन्नगैः ॥ ३४ ॥   
दुर्ल्लभं तत्पदं सर्वैर्दुर्ल्लभ्यमितरैर्जनैः ॥   
सिद्धमन्त्र महामन्त्र महापन्थ प्रदायकम् ॥ ३५ ॥   
येन मन्त्र प्रभावेण सदेहं शङ्करालये ॥   
मोहिता देवदेवेन सम्प्राप्ता च त्रिपन्थकम् ॥ ३६ ॥   
जपिता सिद्धमन्त्रेण भुवं पश्यन्ति ते गिरिम् ॥   
जय शब्दं प्रकुर्वन्ति साधका वदते ध्रुवम् ॥ ३७ ॥   
  
इति श्रीकेदारकल्पे विख्यातपुराणे श्रीश्वरकार्त्तिकेयसंवादे पञ्चयोगेन्द्रेच्छासिद्धिजीवन्मुक्तपरब्रह्मप्राप्तये महापथे शिवदर्शने सदेहकैलासगमने त्रिपन्थदर्शनो नाम द्वात्रिंशः पटलः ॥ ३२ ॥   
  
त्रयस्त्रिंशः पटलः ।   
  
श्रीश्वर उवाच ॥   
पृच्छन्ति साधकाः सर्वे ह्याचार्य कथयस्व मे ॥   
कुतश्चैव तु गन्तव्यं पथं चैव पृथक्पृथक् ॥ १ ॥   
आचार्य उवाच ॥   
ब्रह्माणं शङ्करं चैव विष्णुलोके यथोत्तमम् ॥   
दृष्ट्वा तथैवेशानस्य त्रयोमार्गाः प्रकीर्तिताः ॥ २ ॥   
साधक उवाच ॥   
ब्रह्मलोके च ये भोगा आचार्य कथयस्व मे ॥   
  
पृ० १५४) विष्णुलोके च ये भोगाः कथनीयं त्वया प्रभो ॥ ३ ॥   
रुद्रलोके च ये भोगा ममाग्रे कथितं त्वया ॥   
ब्रह्मलोके च ये भोगा रूपवन्तः प्रयत्नतः ॥ ४ ॥   
कथयामि विशेषेण कथयामि कथाः शृणुः ॥   
विष्णुलोके च ये भोगा कथयामि प्रयत्नतः ॥ ५ ॥   
रुद्रलोके च ये भोगा कथयामि कथा मिमाम् ॥   
विस्तारं कुरुताचार्य साधकं वचनं वदेत् ॥ ६ ॥   
आचार्य उवाच ॥   
ब्रह्मलोके विष्णुलोके शिवलोके विशेषतः ॥   
त्रिषु लोकेषु ये भोगाः कथयामि शृणु तत्त्वतः ॥ ७ ॥   
ब्रह्मणासदृशं रूपं मुकुटकुण्डल भूषणम् ॥ ८ ॥   
चतुर्वक्त्रं चतुर्बाहुं ब्रह्माणी सदृशी स्त्रियः ॥   
अप्सराणां तु लक्षैकं विमानारूढ कामिनी ॥ ९ ॥   
चतुर्वक्त्रैश्चतुर्वेदानुच्चरं च मुहुर्मुहुः ॥   
अष्टादशपुराणानि नवव्याकरणानि च ॥ १० ॥   
रत्नमाला पुष्पमाला शिखा कण्ठे प्रशोभिता ॥   
श्वेतं पीतं तथा कृष्णं नीलं रक्तं ज्वलन्ति च ॥ ११ ॥   
शिरोमणि सुन्दरेण कनकसूत्रेणकुण्डलाः ॥   
सर्वागुणसमोपेताः वर्जन्ते ह्यजरामराः ॥ १२ ॥   
भङ्गेन चन्द्ररेखस्य तपन्ति प्रचरन्ति च ॥   
उद्गालयन्ति ताम्बूलं रुपयौवन गर्विताः ॥ १३ ॥    
  
पृ० १५५) हिण्डोलयन्तिताः कन्या सुताश्च चतुराननाः ॥   
तासां दर्शन देहस्य दिव्यकान्ति समप्रभाः ॥ १४ ॥   
शतयोजनविस्तीर्णमुत्तुङ्गो च चतुर्गुणम् ॥   
इन्द्रनील महानीलैः पद्मरागोपशोभितम् ॥ १५ ॥   
ब्रह्मलोके च ये भोगा ब्रह्मणः सममायुषम् ॥   
कस्मिन्काले च सम्प्राप्ते मृत्युलोके व्रजन्ति च ॥ १६ ॥   
सर्वकामसमृद्धश्च जायते विपुले कुले ॥   
सर्वैर्गुणैः समोपेतो राजाप्यथ भविष्यति ॥ १७ ॥   
चक्रवर्त्ती भवेद्राजा जातो जाति स्मरो भवेत् ॥   
स्मरन्ति पूर्व कर्माणि स्मरन्ति च महापथम् ॥ १८ ॥   
पुत्रपौत्र समायुक्तं वामावर्त्ति सुलक्षणी ॥   
एवं भोगं महाभोगान् ब्रह्मलोके व्यवस्थिताः ॥ १९ ॥   
तिष्ठन्ति साधकाः सर्वे यावद्देवो प्रजापतिः ॥   
स्मरन्ति पूर्वचरितं स्मरन्ति च महापथम् ॥ २० ॥   
उत्तमे च कुले जन्म ब्रह्मलोके पुनर्व्रजेत् ॥   
ब्रह्मलोके पदेछन्ते गन्तव्यं पथदक्षिणे ॥ २१ ॥   
  
इति श्रीकेदारकल्पे विख्यातपुराणे श्रीश्वरकार्त्तिकेयसंवादे पञ्चयोगेन्द्रेच्छासिद्धिजीवन्मुक्तपरब्रह्मप्राप्तये महापथे शिवदर्शने सदेहकैलासगमने ब्रह्मलोकवर्णनो नाम त्रित्रिंशः पटलः ॥ ३३ ॥   
  
पृ० १५६) चतुस्त्रिंशः पटलः ।   
  
श्रीसाधक उवाच ॥   
ॐ ब्रह्मलोके न मे कार्यं सत्यं सत्यं वदाम्यहम् ॥   
विष्णुलोकेषु ये भोगा कथयस्व महागुरो ॥ १ ॥   
आचार्य उवाच ॥   
विष्णुलोकेषु ये भोगा कथयामि तव शृणु ॥   
शङ्खचक्रगदापद्मशारङ्गायुधमुत्तमम् ॥ २ ॥   
चतुर्बाहुं महात्मानं श्यामवर्णं महाद्युतिम् ॥   
विजयन्ति सुराः सर्वे यत्र देवो जनार्द्दनः ॥ ३ ॥   
दशलक्षं च विस्तीर्णमुछ्रायो दशयोजनम् ॥   
विमानं कामिनी दिव्यं पद्मरागोपशोभितम् ॥ ४ ॥   
द्वयं लक्षं सहस्राणि कन्या सर्वा चतुर्भुजी ॥   
यौवनस्ता मदोन्मत्ता गति हंसगजो गतिः ॥ ५ ॥   
लक्ष्मी च सदृशा सर्वा सर्वाभरणभूषिताः ॥   
विष्णुलोके महावीराः क्रीडयन्ति महातपाः ॥ ६ ॥   
गतारूढा सुखासीना रथारूढा महाबलाः ॥   
शङ्खचक्रगदाहस्तं यथा आयुध केशवम् ॥ ७ ॥   
विष्णुलोकेषु ये यान्ति विष्णुतुल्य महायुषम् ॥   
कस्मिन्काले च सम्प्राप्ते मृत्युलोके व्रजन्ति च ॥ ८ ॥   
चक्रवर्त्ती भवेद्राजा जातोजाति स्मरो भवेत् ॥  
  
पृ० १५७) पुत्रपौत्र समायुक्तं धनधान्य समाकुलम् ॥ ९ ॥   
कामवन्तो तेजवन्तो जायन्ते विपुले कुले ॥   
दीर्घायुर्विपुलान् भोगान् महाबल पराक्रमम् ॥ १० ॥   
द्वारे च तिष्ठते सैन्यमश्वनाग ह्यनेकधा ॥   
सप्तजन्मभवेद्राजा ह्यजितो नात्र संशयः ॥ ११ ॥   
नारी च लभते पुत्रं पूर्णचन्द्र प्रभाननम् ॥   
एतानि महासेनानी सत्यं सत्यं वदाम्यहम् ॥ १२ ॥   
एतानि च भवेत्तस्य पुरी विष्णुगते सती ॥   
विष्णुलोके न मे कार्यमेवं वदन्ति साधकाः ॥ १३ ॥   
  
इति श्रीकेदारकल्पे विख्यातपुराणे श्रीश्वरकार्त्तिकेयसंवादे पञ्चयोगेन्द्रेच्छासिद्धिजीवनमुक्तपरब्रह्मप्राप्तये महापथे शिवदर्शने सदेहकैलासगमने विष्णुलोकवर्णनो नाम चतुस्त्रिंशः पटलः ॥ ३४ ॥   
  
पञ्चत्रिंशः पटलः ।   
  
साधक उवाच ॥   
ॐ विष्णुलोके महाभोगा मम भोगा न रुच्यते ॥   
शिवलोके च ये भोगा आचार्य कथयस्व मे ॥ १ ॥   
आचार्य उवाच ॥   
  
पृ० १५८) एतत्ते कथितं सिद्ध रुद्रलोकमतःपरम् ॥   
शिवलोकेषु ये भोगान् कथयामि सततं शृणु ॥ २ ॥   
त्रिनेत्रं दशभुजं चैव चन्द्रार्द्धकृतशेखरम् ॥   
विमानं कामिका दिव्यं चन्द्रादित्य समप्रभम् ॥ ३ ॥   
त्रिशूलं वरदं हस्तं गणगन्धर्व सेवितम् ॥   
कैलासपीठमध्यस्थं यत्र देवो महेश्वरः ॥ ४ ॥   
यावद्रूप महाकाया यावत्सुरगणकोटयः ॥   
उमा शिवाग्रे क्रीडन्ति ह्यमराः सुखसमन्विताः ॥ ५ ॥   
रमा कोटिसहस्राणि हारकेयूरभूषिताः ॥   
सर्वशृङ्गारशोभाढ्या नूपुरारावलङ्कृताः ॥ ६ ॥   
अक्षयं यौवना सर्वा उमया सदृशोपमम् ॥   
दिव्यवस्त्रपरीधानं महाभोग परिच्छदाः ॥ ७ ॥   
सर्वभोगसमायुक्ताः क्रीडन्ति शिवसन्निधौ ॥   
यावत्तिष्ठति मेदिन्यां यावन्मा क्षीरसागरे ॥ ८ ॥   
ध्रुवो हि निश्चलो यावद्यावत्स्वर्गे त्रिलोचनः ॥   
चन्द्रार्क्कौ गगने यावद्ग्रहनक्षत्रसंयुतैः ॥ ९ ॥   
यावद्धिनिश्चलो मेरुर्यावल्लोकत्रय स्थितिः ॥   
तावत्तिष्ठन्ति ते सर्वे यावद्देवो महेश्वरः ॥ १० ॥   
इच्छाकाले तु सम्प्राप्ते मृत्युलोके व्रजन्ति च ॥   
सर्वकामसमृद्धाश्च जायन्ते विपुले कुले ॥ ११ ॥   
  
पृ० १५९) सर्वैर्गुणैः समोपेता राजानोपि भवन्ति वै ॥   
पुत्रपौत्रसमायुक्तं धनधान्यसमाकुलम् ॥ १२ ॥   
द्वारे च तिष्ठते सैन्याः गजैरश्वैरनेकधा ॥   
ज्ञानयुक्तः तेजयुक्तः चक्रवर्त्ति महानृपः ॥ १३ ॥   
सर्वसौभाग्यसंयुक्ता भुजन्ति विपुलां श्रियम् ॥   
दीर्घायुर्विपुलान् भोगान् पुनस्ते स्वर्गगामिनः ॥ १४ ॥   
अजराश्च महाप्राज्ञा पूर्णचन्द्रमुखास्त्रियः ॥   
कैलासपीठमध्यस्तु यत्र देवो महेश्वरः ॥ १५ ॥   
सुवर्णगोपुराट्टालैर्मणिप्रकारवेष्टितम् ॥   
इन्द्रनीलमहानीलैः पद्मरागोपशोभितम् ॥ १६ ॥   
तत्र स्थाने महासेन देवानां च महाबलम् ॥   
ध्वजमालाकुलं दिव्यं दृश्यते शिखरोपमम् ॥ १७ ॥   
निवासं देवताः सर्वे सुरेन्द्रस्य च कोटिभिः ॥   
शिवस्थाने महासेन शोभितं पुरमुत्तमम् ॥ १८ ॥   
निशि वह्निर्यथा तेजो दृश्यन्ते च दिशो दश ॥   
तथा चन्द्रस्य तेजेन ह्यग्नितेजः समप्रभाः ॥ १९ ॥   
नृत्यन्ति अप्सरा सर्वा रम्भाद्या अष्टनायिकाः ॥   
नित्योत्सवसमाकीर्णं दृश्यन्ते च पुरे सदा ॥ २० ॥   
वाटिकाः काञ्चनास्तत्र फलपुष्पोपशोभिताः ॥   
  
पृ० १६०) कूष्माण्डफलरूपेण ह्यमृतं तत्र तिष्ठति ॥ २१ ॥   
चूतचन्दनसंयुक्तं कदलीखण्डमण्डितम् ॥   
एवं पुरे महारम्ये सर्वदेवादिवासितम् ॥ २२ ॥   
एकविंशसहस्राणि दृश्यन्ते धवला गृहाः ॥   
तत्र हेममया दिव्या बहुरत्नोपशोभिता ॥ २३ ॥   
नदी च वहते तत्र घृतक्षीरमधुस्यदा ॥   
देवगन्धर्वसङ्कीर्णं देवकन्या समाकुलम् ॥ २४ ॥   
चन्द्रादित्य समं तेजो दृश्यते च पुरे सदा ॥   
इन्द्रनीलैर्महानीलैः पद्मरागोपशोभितम् ॥ २५ ॥   
तस्य मध्ये महारम्ये ह्यग्निज्वाला समप्रभा ॥   
हेम्नो वसुन्धरा तत्र स्फुरन्ति किरणानि च ॥ २६ ॥   
साधकाश्च गतास्तत्र यत्र देवो महेश्वरः ॥   
लोकद्वारे गताश्चैव चण्डीश्वर उवाचह ॥ २७ ॥   
चण्डीश्वर उवाच ॥   
क्व भुवनागता सिद्धा क्व स्थाने चैव गम्यते ॥   
एतद्ब्रूहि महाचार्य साधकोपरिवेष्टितम् ॥ २८ ॥   
साधक उवाच ॥   
कथयामि महाचण्ड शृणु मे वचनं महान् ॥   
आगता मृत्युलोकाच्च गन्तव्यं शङ्करालये ॥ २९ ॥   
देवा उचुः ॥   
दिव्यं विमानकामिन्यां पश्यन्ति सर्वसाधकाः ॥   
आरूढां च भवेत्सिद्धा वेष्टिता सर्वसाधकाः ॥ ३० ॥   
  
पृ० १६१) दिव्यचीरपरीधानैर्दिव्यगन्धानुलेपनैः ॥   
दिव्यपुष्प शिरोबद्धा दिव्यरत्न समाकुलम् ॥ ३१ ॥   
विमानारूढ भो सिद्धा यत्रेच्छा तत्र गम्यताम् ॥   
आरूढं तव विप्रेन्द्र यथोयं तत्र गछति ॥ ३२ ॥   
इच्छावरं च भुङ्क्तव्यं यावच्चन्द्रार्क्कतेजसा ॥   
सुवर्णकेतकी जाति तिष्ठन्ति राजचम्पिकाः ॥ ३३ ॥   
बकुलैः शतपत्रैश्च बिल्ववृक्षैश्च पाटलैः ॥   
एवं पुरे महारम्ये बहुगन्धादिवासिते ॥ ३४ ॥   
यौवनादि महाकायं महारूपं महद्बलम् ॥   
साधक उवाच ॥   
तस्मिन्स्थाने न मे कार्यं नमो भोग प्रयोजनम् ॥ ३५ ॥   
मया च तत्र गन्तव्यं यत्र देवो महेश्वरः ॥   
तत्र स्थाने महासेन चण्डरूपं धृतं महान् ॥ ३६ ॥   
ओष्ठमेकं भुजौ द्वौ च द्वितीये गगने स्थितः ॥   
रक्तनेत्रं महाक्रूरं तीक्ष्णदंष्ट्रा भयानकम् ॥ ३७ ॥   
तस्यासुननिनादेन यथा मेघेन गर्ज्जिता ॥   
जिह्वास्फुरति विस्तीर्णं साधका विस्मयं गताः ॥ ३८ ॥   
आचार्यशङ्कितास्तत्र ह्यघोरं जप्यते महान् ॥   
अष्टोत्तरं शतं चैव ह्यघोरं जप्यते क्षणात् ॥ ३९ ॥   
अघोरं जप्यमानस्तु ह्यदृश्यो जायते भयात् ॥   
ॐ ह्रुं फट् स्वाहा ॥   
  
पृ० १६२) हर्षतुष्टा महासिद्धा प्रणम्य परमेश्वरम् ॥ ४० ॥   
तत्क्षणं दृश्यते रूपं चण्डीश्वर महाबलम् ॥   
सत्यं च वदते यावत्तावच्चण्डीश्वरः पुनः ॥ ४१ ॥   
रत्नमालाकरे तस्य कर्णे च हेमकुण्डला ॥   
चतुर्बाहुं त्रिनेत्रं च शूलहस्तं धृतस्तदा ॥ ४२ ॥   
दिव्यवस्त्रपरीधानं दिव्यदेहस्वरूपकम् ॥   
दिव्याभरणशोभाढ्यं दिव्यगन्धानुलेपनम् ॥ ४३ ॥   
चण्डीश्वर उवाच ॥   
सिद्ध सिद्ध महाप्राज्ञ कृत कर्म्म सुदुस्तर ॥   
क्षणमेकं स्थितो वीर यावद्रुद्रः समागतः ॥ ४४ ॥   
  
इति श्रीकेदारकल्पे विख्यातपुराणे श्रीश्वरकार्त्तिकेयसंवादे पञ्चयोगेन्द्रेच्छासिद्धिजीवनमुक्तपरब्रह्मप्राप्तये महापथे शिवदर्शने सदेहकैलासगमने गिरिकैलासवर्णनं चण्डीश्वरदर्शनो नाम पञ्चत्रिंशः पटलः ॥ ३५ ॥   
  
षट्त्रिंशः पटलः ।   
  
ॐ हर्षतुष्टस्ततश्चण्डः साधकानां प्रबोधितम् ॥   
एवमुक्त्वा ततश्चण्डः यत्र देवो महेश्वरः ॥ १ ॥   
चण्डीश्वर उवाच ॥   
कृताञ्जलिपुटो भूत्वा पृच्छति परमेश्वरम् ॥   
साधका मृत्युलोकाच्च ह्यागता देवदर्शने ॥ २ ॥   
  
पृ० १६३) श्रीपरमेश्वर उवाच ॥   
शृणु चण्ड महाप्राज्ञ ह्येकचित्तो व्यवस्थितः ॥   
मृत्युलोके महातीर्थं केदारो नाम दैवतम् ॥ ३ ॥   
तत्रैव ललिता गङ्गा ह्यर्च्चयित्वा तु शङ्करम् ॥   
तत्र कालेति चण्डस्य साधका हृदयं तथा ॥ ४ ॥   
आगच्छं तु महाचार्यो विलम्बं नैव कारयेत् ॥   
हर्षतुष्टो महाचण्डः यत्र तिष्ठन्ति साधकाः ॥ ५ ॥   
चण्डीश्वर उवाच ॥   
युष्मत्तुष्टो महादेवो उमा सार्धं त्रिलोचनः ॥   
उत्तिष्ठ गम्यतां सिद्ध तुष्टस्ते परमेश्वरः ॥ ६ ॥   
नन्दी स्कन्द महाकाल आगता रथगामिनः ॥   
त्रिनेत्रा दशभुजाश्चैव त्रिशूलं करपल्लवैः ॥ ७ ॥   
तदा सिद्धा समारूढा स्कन्दस्तत्र समागमत् ॥   
स्वागताश्च महातेजो इच्छन्ति च रथोत्तमम् ॥ ८ ॥   
साधक उवाच ॥   
प्रणम्यं देवदेवस्य आरूढं च रथोत्तमान् ॥   
तेषु सर्वे समारूढाः सर्वकामैः प्रपूरिताः ॥ ९ ॥   
दिव्यदेहा महाकाया सर्वभोग समाश्रिताः ॥   
तावत्पश्यन्ति ते चण्डं वदन्ति साधकोत्तमाः ॥ १० ॥   
पृच्छते देवदेवस्य आरूढं च रथोत्तमैः ॥   
सर्वकन्या समायुक्ता आगता रथगामिनी ॥ ११ ॥   
तावत्पश्यन्ति ते चण्ड वदन्ति साधकोत्तमाः ॥   
  
पृ० १६४) किमेव दृश्यते स्वर्ग्गे शिखरैश्चैव शोभितम् ॥ १२ ॥   
यस्य देवस्य यः स्थानं यादृशं यस्य भूषणम् ॥   
प्रतिबन्धं च भो चण्डी वदन्ति साधकोत्तमाः ॥ १३ ॥   
एषां स्थानं च नामानि सुस्थानं शोभनानि च ॥   
तत्र स्थानं च नामानि तत्सर्वं कथयामि ते ॥ १४ ॥   
चण्डीश्वर उवाच ॥   
दृश्यन्ते काञ्चना वृक्षाः पारिजातक पङ्कजाः ॥   
तत्र हेमप्रभा दिव्यं नानारत्नविभूषितम् ॥ १५ ॥   
इन्द्रनील महानीलैः पद्मरागोपशोभितम् ॥   
तेषां स्थानानि दिव्यानि तत्सर्वं कथयाम्यहम् ॥ १६ ॥   
अमरावतीपुरी रम्या पूर्वभागे व्यवस्थिता ॥   
सर्वदेवस्य राजोयं दैत्यारिः शक्रनामतः ॥ १७ ॥   
आग्नेय्यां या च दिग्भागे पुरी तेजोवती च सा ॥   
हुतभुग्वसते तत्र यो मुखं पितृदेवताः ॥ १८ ॥   
याम्यां चैव दिशां सिद्धा पुरी ज्योतिष्मती शुभा ॥   
धर्माधर्मनिरीक्षार्थं धर्मराजो रवेः सुतः ॥ १९ ॥   
नैरृत्यां चैव दिग्भागे पुरी यक्षवती शुभा ॥   
निवासो यक्ष रक्षानां महादेवेन निर्मितः ॥ २० ॥   
वारुणे चैव दिग्भागे वरुणस्य महापुरी ॥  
  
पृ० १६५) पश्चिमे जलजन्तूनां नाथो वरुण एव च ॥ २१ ॥   
वायवीये च दिग्भागे पुरी गन्धर्वसेविता ॥   
ये वै रुद्र सभामध्ये नृत्यन्ति च हसन्ति च ॥ २२ ॥   
कौबेर्य्यादि च दिग्भागे महादनीपुरी शुभा ॥   
यत्र रुद्रस्य वसति रमात्यो धनदस्तथा ॥ २३ ॥   
यशोवतीपुरी रम्या चैशान्यां च समाश्रिता ॥   
मध्ये लिङ्गं भवेद्दिव्यं शङ्खकुन्देन्दु सन्निभम् ॥ २४ ॥   
कोटिद्वादश विस्तीर्णम् उछ्रायश्च चतुर्गुणम् ॥   
कैलासशिखरे रम्ये नानारत्नविभूषितम् ॥ २५ ॥   
सम्प्राप्ताः साधकास्तत्र पश्यन्ति च हिमालयम् ॥   
विमानं कामिका दिव्यं मणिरत्न समाकुलम् ॥ २६ ॥   
सर्ववाद्यमथोपेतं दुन्दुभिः पटहानि च ॥   
शङ्ख कोलाहलं पूर्णं महामर्दलसंयुतम् ॥ २७ ॥   
वेणुवंशमृदङ्गानां महानादैः सुनादितम् ॥   
नृत्यन्त्यप्सरसः सर्वारम्भाद्याः सुमनोहराः ॥ २८ ॥   
श्रुत्वा च साधकाः सर्वे हर्षयन्ति पुनः पुनः ॥   
नमस्ते शिवरूपाय नमस्ते ब्रह्मयोगिने ॥ २९ ॥   
शतयोजनविस्तीर्णं शोभितं हरमन्दिरम् ॥   
देवगन्धर्वसङ्कीर्णमुत्तुङ्गो हि चतुर्गुणम् ॥ ३० ॥   
  
पृ० १६६) हेमरत्नसमायुक्तं प्राकारमपि शोभितम् ॥   
तत्र स्थाने महारम्ये ह्यग्निज्वाला समप्रभा ॥ ३१ ॥   
मौक्तिकं चन्द्रकान्तश्च प्रस्फुरन्ति ह्यनेकधा ॥   
मेरुशृङ्गे समारूढा नानारत्न विचित्रिताः ॥ ३२ ॥   
प्रतोलीद्वारसंयुक्तं वेष्टितं शिवशासनम् ॥   
हेमरत्नसमायुक्तं तोरणेन प्रशोभितम् ॥ ३३ ॥   
षोडशकलासमायुक्तं दिव्यं ज्योति मनोहरम् ॥   
लक्षयोजनविस्तीर्णं हरस्थानं च मण्डपम् ॥ ३४ ॥   
स्तम्भाः हेममयाः सर्वे चन्द्रकान्ति समप्रभाः ॥   
हैमेन रचिता भूमिर्नानारत्नविभूषिता ॥ ३५ ॥   
क्षणे क्षणे च तिष्ठन्ति सूर्य्यकोटि समप्रभा ॥   
तस्य मध्ये महादेवः सभायां परिवेष्टितः ॥ ३६ ॥   
सिंहासनानि दिव्यानि हेमरत्नकृतानि च ॥   
भूषिता कनकान्ता च पद्मरागं ततः परम् ॥ ३७ ॥   
मुक्ताफल प्रवालैश्च चन्द्रकान्ति समप्रभम् ॥   
तत्र तिष्ठति देवेशो जगन्नाथो महेश्वरः ॥ ३८ ॥   
चामरैर्व्यज्यमानैस्तु धनदो वासुकी तथा ॥   
नन्दी चण्डः प्रतीहारास्तिष्ठन्ते द्वार संस्थिताः ॥ ३९ ॥   
सोमेन धारितं छत्रं रुद्रस्योपरि चाश्रितम् ॥   
  
पृ० १६७) पवनैर्वाद्यते वीना महानादादिपूरिता ॥ ४० ॥   
देवदेवं सुरश्रेष्ठं सर्वाभरणभूषितम् ॥   
दिव्यवस्त्रपरीधानं चन्दनागरुलेपनम् ॥ ४१ ॥   
नीलकण्ठं महातेजो सूर्य्यकोटि समप्रभम् ॥   
त्रिनेत्रं दशभुजं चैव चन्द्रार्धकृतशेखरम् ॥ ४२ ॥   
महादेवं वृषारूढं शूलहस्तधरं तथा ॥   
सर्वाभोग समायुक्तं भस्मगात्र विलेपनम् ॥ ४३ ॥   
कपालखड्गधरं देवं पञ्चवक्त्रं पिनाकिनम् ॥   
चन्द्रं च व्यालशोभाढ्यं देव देवं वरप्रदम् ॥ ४४ ॥   
देवगन्धर्वसङ्कीर्णं रुद्रकन्या समाकुलम् ॥   
देव देवं महादेवं सर्वदेव शिरोमणिम् ॥ ४५ ॥   
विश्वनाथं जगन्नाथं महाघानां प्रहाणकम् ॥   
तिष्ठन्ति मुनयः सर्वे तिष्ठन्ते सर्वदेवताः ॥ ४६ ॥   
लोकनाथं जगन्नाथं सर्वव्यापिनमीश्वरम् ॥   
जिह्वाग्रे च चतुर्वेदा हृदये भुवनत्रयम् ॥ ४७ ॥   
रोमाग्रे मुनयः सर्वे तिष्ठन्ते सर्वदेवताः ॥  
सप्तपातालपादौ च ह्याकाशे मस्तकं तथा ॥ ४८ ॥   
लोचने च महासेन वह्नि चन्द्रार्कतेजसा ॥    
तिष्ठन्ते च सुराः सर्वे ब्रह्माद्या देवतागणाः ॥ ४९ ॥   
सभायां परितिष्ठन्ति ब्रह्मविष्णु पुरन्दराः ॥   
प्रेक्षणीयं प्रकुर्वन्ति वाद्यन्ते वादनं बहु ॥ ५० ॥   
  
पृ० १६८) शङ्खदुन्दुभिनिर्घोषैः काहलैर्भेरिमर्द्दलैः ॥   
पटहा वेणुवंशस्य गर्ज्जितैर्द्ध्वनिनादितम् ॥ ५१ ॥   
नृत्यन्त्यप्सरसस्सर्वा रम्भाद्याः सर्वनायिकाः ॥   
पताका तोरणानीह रङ्गमाला तथा कृता ॥ ५२ …   
स्वस्तिकैः पद्मशङ्खैश्च लिपितास्तत्र कन्यकाः ॥   
विद्युत्तेजसमो भूत्वा हेमरत्नविभूषिताः ॥ ५३ ॥   
दिव्यवस्त्रपरीधानं चन्दनागरुलेपनैः ॥   
सर्वलक्षणसम्पूर्णं नूपुराद्यैरलङ्कृताः ॥ ५४ ॥   
करकङ्कणसंयुक्ता हारकेयूरभूषिताः ॥   
सम्पूर्णचन्द्रवदना कुण्डलाभरणोज्ज्वलाः ॥ ५५ ॥   
रूपयौवनसंयुक्ता नागवल्लिविभूषिताः ॥   
शिरपुष्पैः सुगन्धाश्च वदन्ति कोकिलास्वरम् ॥ ५६ ॥   
नृत्यन्ति शङ्करस्याग्रे वाद्यते बह्वनेकधा ॥   
पठन्ति विविधं स्तोत्रं सेवितं सुरनेकधा ॥ ५७ ॥   
नानारत्नसमायुक्तं पुष्पमालाभिशोभितम् ॥   
चन्दनागरुकर्पूरं त्र्यम्बकेन प्रशोभिताः ॥ ५८ ॥   
रत्नपुष्पसमायुक्तं द्वारे च गणदेवताः ॥   
दर्पणैः चामरैस्तत्र वासितैर्विपुलानि च ॥ ५९ ॥   
पारिजातपङ्कजास्तत्र नागपुष्पोपशोभिताः ॥   
  
पृ० १६९) मन्दारकल्पवृक्षस्य पुष्पावल्यनेकधा ॥ ६० ॥   
केतकी शतपत्रैश्च बिल्ववृक्षैश्च पाटलैः ॥   
एवं वृक्ष समाकीर्णं देवदारैर्फलैस्तथा ॥ ६१ ॥   
पुष्पगन्धाकुलं चैव काञ्चनं राजचम्पिका ॥   
मोगरामालतिर्वृक्षैर्गुलाबैर्गुलचन्दनैः ॥ ६२ ॥   
चूतचन्दनसंयुक्तं कदलीखण्डमण्डितम् ॥   
वासितं रचितं सर्वैर्नागपुष्पोपशोभितम् ॥ ६३ ॥   
सम्प्राप्ता साधकास्तत्र पृच्छन्ति च शिवालयम् ॥   
सर्वदा सर्वसिद्धिश्च हृष्टपुष्टाश्च साधकाः ॥ ६४ ॥   
  
इति श्रीकेदारकल्पे विख्यातपुराणे श्रीश्वरकार्त्तिकेयसंवादे पञ्चयोगेन्द्रेच्छासिद्धिजीवनमुक्तपरब्रह्मप्राप्तये महापथे शिवदर्शने सदेहकैलासगमनं नाम षट्त्रिंशः पटलः ॥ ३६ ॥   
  
सप्तत्रिंशः पटलः ।   
  
शौनक उवाच ॥   
वदसूत महाप्राज्ञ शिवमाहात्म्यमुत्तमम् ॥   
कैलासे साधको गत्वा किं चकार ततः परम् ॥ १ ॥   
सूत उवाच ॥   
शृणु भार्गव यत्नेन यत्पृष्टोऽसि त्वया मुने ॥   
तत्सर्वं कथयिष्यामि यथा रुद्रेण भाषितम् ॥ २ ॥   
  
पृ० १७०) श्रीशिव उवाच ॥   
अतः परं प्रवक्ष्यामि शृणु कार्तिक यत्नतः ॥   
रहस्यं भुवनं दृष्ट्वा सिद्धाश्च विस्मयं गताः ॥ ३ ॥   
सर्वे दशभुजा यस्तु चन्द्रार्धकृतशेखरः ॥   
ब्रह्माविष्णुस्तथा शक्रग्रहनक्षत्रसंयुतैः ॥ ४ ॥   
नन्दीश्चण्ड महाकाल भृङ्गी कूष्माण्ड एव च ॥   
सिद्धविद्याधरा नागा शूलपाणिर्महेश्वरः ॥ ५ ॥   
भुजङ्गकङ्कणैश्चैव पुष्पहस्तं तथैव च ॥   
वृषभो वासुकी चैव ये चान्ये त्रिदशाः सुराः ॥ ६ ॥   
तेन दृष्ट्वा महाप्राज्ञाः साधका विस्मयं गताः ॥   
तत्र स्थाने महासेन कथयामि तव शृणु ॥ ७ ॥   
साधक उवाच ॥   
पृच्छन्ति साधकाः सर्वे कुत्र देवो महेश्वरः ॥   
दृश्यते च समं रूपं सर्वदेवा व्यवस्थिताः ॥ ८ ॥   
चण्डीश्वर उवाच ॥   
ब्रह्मा च दक्षिणे भागे वामे विष्णुः समाश्रितः ॥ ९ ॥   
अर्धनारीश्वरो देवा सर्वाभरणभूषिता ॥   
भस्मना धूलितं गात्रमर्धकुङ्कुमचर्च्चितम् ॥   
एवं देवो ह्युमासार्द्धं त्रिदशैः सुरपूजितम् ॥ १० ॥   
एवं पश्यन्ति ते सिद्धा देव देवं महेश्वरम् ॥   
दण्डवत्प्रणमन्ति च पतन्ति धरणीतले ॥ ११ ॥   
कृताञ्जलिपुटा भूत्वा प्रणमन्ति पुनः पुनः ॥   
  
पृ० १७१) साधक उवाच ॥   
अद्य मे सफलं जन्म अद्य मे सफलं तपः ॥ १२ ॥   
अद्य मे सफलं जाप्यमद्य मे सफलाः क्रियाः ॥ १३ ॥   
अद्य मे सफलं पन्थमद्य मे सफलार्चनम् ॥   
अद्य मे सफलं कर्म मयादृष्टः सदाशिवः ॥ १४ ॥   
नमस्य चरणं पूज्यं दृष्ट्वा सम्भाषितं शिवम् ॥   
दृष्ट्वा सम्भाषितं शम्भोः प्रसिद्धः साधकोत्तमः ॥ १५ ॥   
नमस्कृत्वा ततो देवं पिनाकि वृषभध्वजम् ॥   
अद्य मे सफलं कृत्यं दृष्ट्वा देवं महेश्वरम् ॥ १६ ॥   
नमस्कृत्वा जगन्नाथं पन्नगं सपिनाकधृक् ॥   
वरं देहि महादेव उमा वचनमब्रवीत् ॥ १७ ॥   
श्रीपार्वत्युवाच ॥   
वरं देहि महादेव साधकानां यथोत्तमम् ॥   
एवमुक्ता सुरेशानां ततो ह्याज्ञा प्रदीयते ॥ १८ ॥   
श्रीश्वर उवाच ॥   
नन्दी स्कन्द महाकालः सर्वे च गणनायकाः ॥   
जयं च विजयं चैव नर्म्मदा च सरस्वती ॥ १९ ॥   
गङ्गा च यमुना चैव कावेरी सागरेण च ॥   
स्नात्वा हेमकुम्भेन पठन्ते सिद्धचारणाः ॥ २० ॥   
जय शब्देन देवस्य शङ्ख तूर्यरवेण च ॥   
दिव्याभरणवस्त्रस्य नानारत्नविभूषितम् ॥ २१ ॥  
  
पृ० १७२) रत्नमाला शिरे तस्य ललाटे चन्द्रशेखरम् ॥   
प्रकाशसदृशो रूपं सौख्यकामरूपानि च ॥ २२ ॥   
देवी स्मरण मात्रेण ह्यानन्दमुत्तमोत्तमम् ॥   
पद्मं च दृश्यते रूपं साक्षात्त्रैलोक्यगामिनः ॥ २३ ॥   
देवि सुवर्णपात्रेण दधारामृतमुत्तमम् ॥   
पीयन्ते ये मृतं सिद्धा योनिगर्भान्निवर्तते ॥ २४ ॥   
उमयासहितो रुद्रं वरं दत्वा तु साधका ॥   
पश्चाच्च साधका सर्वे यत्रेच्छा तत्र गम्यताम् ॥ २५ ॥   
  
इति श्रीरुद्रयामले केदारकल्पे विख्यातपुराणे श्रीश्वरकार्त्तिकेयसंवादे पञ्चयोगेन्द्रेच्छासिद्धिजीवन्मुक्तपरब्रह्मप्राप्तये महापथे शिवदर्शने श्रीश्वरपार्वतीदर्शनप्राप्तिवर्णनो नाम सप्तत्रिंशः पटलः ॥ ३७ ॥   
  
अष्टात्रिंशः पटलः ।   
  
श्रीश्वर उवाच ॥   
चण्डेश्वर सहिता सिद्धा प्रेप्सितं पुरमुत्तमम् ॥   
पूर्वादिशि महादिव्या पुरी शक्रस्य शोभिता ॥ १ ॥   
साधकाश्च गतास्तत्र यत्र इन्द्रपुरी महान् ॥   
  
पृ० १७३) द्वादशलक्षविस्तीर्णमुच्छायश्च चतुर्गुणम् ॥ २ ॥   
द्वादशादित्यतेजाढ्यं हेमप्राकारवेष्टितम् ॥   
मणिरत्नसमाकीर्णं प्रासादगृहमाकुलम् ॥ ३ ॥   
शतयोजनविस्तीर्णं मन्दिरस्य च मण्डपम् ॥   
प्रतोल्याद्वारसंयुक्तं दिव्यकाञ्चन शोभितम् ॥ ४ ॥   
ध्वजमालाकुलं दिव्यं तोरणैरुपशोभितम् ॥   
नानारत्नसमायुक्तं दिव्यं काञ्चन वेष्टितम् ॥ ५ ॥   
सिंहासनानि दिव्यानि हेमरत्नकृतानि च ॥   
तत्र तिष्ठन्ति राजेन्द्र इन्द्रराजो महानृपः ॥ ६ ॥   
दिव्यवस्त्रपरीधानो दिव्यगन्धानुलेपनः ॥   
दिव्यपुष्पशिरोबध्वा दिव्याभरणभूषितः ॥ ७ ॥   
करे वज्रं गृहीत्वा च सहस्रनयनोज्ज्वलः ॥   
जटामुकुटधारी च कुण्डलानि ज्वलन्ति च ॥ ८ ॥   
निर्जरारि सभामध्ये शोभितः पाकशासनः ॥   
सूर्यचन्द्रा निलेन्दूनां यमस्य वरुणस्य च ॥ ९ ॥   
गणगान्धर्वदेवस्य ऋषयो सुरपन्नगाः ॥   
सभायां परितिष्ठन्ति सिद्धयक्षं च योषितः ॥ १० ॥   
साधकाश्च गता दृष्ट्वा इन्द्रराजस्य सम्मुखम् ॥   
इन्द्र उवाच ॥   
विमानारूढदेवस्य देवकन्या समाकुलम् ॥   
चामरै वीज्यमानास्तु स्तुतिं कुर्वन्ति योषितः ॥ १२ ॥   
  
पृ० १७४) प्रेक्षणीयं प्रकुर्वन्ति च्छत्रचामरशोभितम् ॥   
भोजनैः पूरितास्तत्र मणिवैदूर्यमौक्तिकैः ॥ १३ ॥   
आगताश्च ततः कन्या वदन्ति साधकान्प्रति ॥   
कन्यका उवाच ॥   
दिव्यवस्त्रपरीधानं दिव्यगन्धानुलेपनम् ॥ १४ ॥   
दिव्यपुष्प शिरोबध्वा हारकेयूरभूषिता ॥   
करकङ्कणसंयुक्ता किङ्किणीभिरलङ्कृता ॥ १५ ॥   
इन्द्रनील महानीलैः पद्मरागोपशोभिता ॥   
सम्पूर्णचन्द्रवदना सर्वाभरणभूषिता ॥ १६ ॥   
सर्वलक्षणसंयुक्ता नानाविद्या परायणाः ॥   
कन्यका आगतास्तत्र ह्यर्चयन्ति च साधकाः ॥ १७ ॥   
चन्दनैर्कुङ्कुमैर्युक्तं पुष्पमाला मनोहरम् ॥   
गीतं गायन्तिताः कन्या वाद्यन्ते बहुनेकधा ॥ १८ ॥   
शङ्खदुन्दुभिनिर्घोषैर्काहलैर्भेरिमर्दलैः ॥   
साधकास्तत्र सहिता जल्पन्ति च परस्परम् ॥ १९ ॥   
इन्द्र उवाच ॥   
अस्मिन्स्थाने पुरे रम्ये नानाभोगसमाकुले ॥   
यत्र स्थाने महासिद्धा यावच्चन्द्रार्कतारकाः ॥ २० ॥   
यावद्गङ्गा च रेवा च गोदावरि सरस्वती ॥   
यमुना सिन्धु कावेरी यावन्नीरं च सागरे ॥ २१ ॥   
  
पृ० १७५) यावत्तिष्ठन्ति मेदिन्यां ग्रहनक्षत्रतारकाः ॥   
यावदस्मिन्पुरे रम्ये तावत्तिष्ठन्ति साधकाः ॥ २२ ॥   
साधक उवाच ॥   
यत्र स्थाने न रुच्यन्ते सत्यं सत्यं वदाम्यहम् ॥   
विना रुद्रेण भो शक्र पुरी मह्यं न रुच्यते ॥ २३ ॥   
इन्द्रनीलैर्महानीलैर्पद्मरागोपशोभितम् ॥   
मणिरत्नसमाकीर्णमिन्द्रनगरी सुशोभिता ॥ २४ ॥   
देव देव जगन्नाथं दुर्ल्लभं तव दर्शनम् ॥   
पुरी ध्यानं ततः कृत्वा शृणु शक्र महानृपः ॥ २५ ॥   
न मे भोगस्य कार्य्यं वै दर्शनार्थं समागतः ॥   
विष्णुसन्दर्शनार्थं च तत्र गच्छामि देवराट् ॥ २६ ॥   
नमस्कारं ततः कृत्वा गन्तव्यं पन्थमुत्तमम् ॥   
साधकाश्च गतास्तत्र विष्णोपुरि मनोहरम् ॥ २७ ॥   
  
इति श्रीकेदारकल्पे विख्यातपुराणे श्रीश्वरकार्त्तिकेयसंवादे पञ्चयोगेन्द्रेच्छासिद्धिजीवन्मुक्तपरब्रह्मप्राप्तये महापथे शिवदर्शने सदेहकैलासगमने शक्रपुरीन्द्रसमागमो नामाष्टात्रिंशः पटलः ॥ ३८ ॥   
  
पृ० १७६) एकोनचत्वारिंशः पटलः ।   
  
श्रीश्वर उवाच ॥   
तत्पश्चात् साधकाः सर्वे गता विष्णुपुरं महत् ॥   
दशयोजनलक्षाणि उच्छ्रायोपि चतुर्गुणम् ॥ १ ॥   
विष्णुपुरी महादिव्या सूर्यकोटि समप्रभा ॥   
तेजोमयं द्योतितं सन्तप्तकाञ्चनसन्निभम् ॥ २ ॥   
हैमेन रचिता भूमिः प्रासादगृहमाकुलम् ॥   
ध्वजमालाकुलं दिव्यं चित्र कर्मोपशोभितम् ॥ ३ ॥   
सिंहासनानि दिव्यानि हेमरत्नविभूषितम् ॥   
तत्र तिष्ठति देवेशो जगन्नाथो जनार्दनः ॥ ४ ॥   
अग्रतो दृश्यते तत्र वाद्यन्ते विमनेकधा ॥   
शङ्खदुन्दुभिनिर्घोषैर्काहलैर्भेरिमर्द्दलैः ॥ ५ ॥   
पटहा वेणुवंशस्य वाद्यन्ते विविधानि च ॥   
नृत्यन्त्यप्सरसस्तत्र देवगन्धर्व योषितः ॥ ६ ॥   
वशिष्ठ गौतमश्चैव दुर्वासा व्यास पण्डिताः ॥   
अनेकैरृषिभिः सर्वैर्वेदयो ध्वनि गीयते ॥ ७ ॥   
साधकाश्च गतास्तत्र यत्र देवो जनार्दनः ॥   
दृष्ट्वा च साधकाः सर्वे वदन्ति स्वागतं प्रिये ॥ ८ ॥   
श्रीविष्णुरुवाच ॥   
अस्मिन्नेव पुरे रम्ये बहुकन्या समाकुलम् ॥   
  
पृ० १७७) तिष्ठन्ति साधकाः सर्वे यावदिन्द्राश्चतुर्दश ॥ ९ ॥   
श्रीसाधक उवाच ॥   
देव देव महाविष्णो श्रूयतां वचनं मम ॥   
आगता च मया दृष्टः दुर्ल्लभं तव दर्शनम् ॥ १० ॥   
दुर्ल्लभं सर्वभूतानां देवानामपि दुर्ल्लभम् ॥   
अद्य मे सफलं जन्म अद्य मे सफलं तपः ॥ ११ ॥   
अद्य मे सफलं जाप्यमद्य मे सफलाः क्रियाः ॥   
अद्य मे सफलं वास अद्य मे सफलार्च्चनम् ॥ १२ ॥   
अद्य मे सफलं भाग्यं मुक्तामेवं विधानतः ॥   
आदि दृष्ट्वा च गोविन्दं सर्वपापैः प्रमुच्यते ॥ १३ ॥   
अद्य मे सफलं पन्था नमस्तेस्तु जनार्दनः ॥   
श्रीविष्णुरुवाच ॥   
सिंहासनानि दिव्यानि दिव्यरत्नयुतानि च ॥ १४ ॥   
अत्र तिष्ठन्तु भो सिद्धा महावीरा महातपाः ॥   
भुञ्जन्तु साधकाः सर्व्वे तिष्ठन्तु गरुडासने ॥ १५ ॥   
दिव्यवस्त्रपरीधानं दिव्यगन्धानुलेपनम् ॥   
दिव्यपुष्प शिरोबध्वा चन्दनागरलेपनम् ॥ १६ ॥   
अस्मिन् तिष्ठन्तु भो सिद्धा भुञ्जन्तु विपुलां श्रियम् ॥   
आचार्य्य साधकाः सर्वे भुक्त्वा भोगान् मनेप्सितान् ॥ १७ ॥   
  
पृ० १७८) आचार्य्य उवाच ॥   
अस्मिन्स्थाने न मे कार्य्यं सत्यं सत्यं वदाम्यहम् ॥   
नमस्कारं ततः कृत्वा गतास्ते पन्थमुत्तमम् ॥ १८ ॥   
  
इति श्रीकेदारकल्पे विख्यातपुराणे श्रीश्वरकार्त्तिकेयसंवादे पञ्चयोगेन्द्रेच्छासिद्धिजीवन्मुक्तपरब्रह्मप्राप्तये महापथे शिवदर्शने सदेहकैलासगमने विष्णुपुरी श्रीविष्णुदर्शनो नामैकोनचत्वारिंशः पटलः ॥ ३९ ॥   
  
चत्वारिंशः पटलः ।   
  
श्रीश्वर उवाच ॥   
पश्चाच्च साधकाः सर्वे ब्रह्मलोके गतास्तथा ॥   
सप्तलक्षं च विस्तीर्णं ब्रह्मस्थानं च पुरी महत् ॥ १ ॥   
ब्रह्मस्थानं महादिव्यमुछ्रायो च चतुर्गुणम् ॥   
द्वादशादित्यतेजाढ्यं सूर्य्यकोटि समप्रभम् ॥ २ ॥   
नानारत्नसमाकीर्णं वैदूर्य्यमणिरश्मिभिः ॥   
रम्यं मनोहरं दिव्यमुदितार्क्क समप्रभम् ॥ ३ ॥   
अग्निज्वाला समोपेतं हेमप्राकारवेष्टितम् ॥   
पठन्ति विविधं स्तोत्रं वाद्यन्ते च पुनः पुनः ॥   
विविधानि च रङ्गाग्नि स्तोत्रमन्त्रा ह्यनेकधा ॥ ४ ॥   
स्वराणि च महानादं दृश्यते च दसो दिशः ॥   
  
पृ० १७९) चूतं चन्दनसंयुक्तं कदलीखण्डमण्डितम् ॥ ५ ॥   
देवगन्धर्वसङ्कीर्णं देवकन्या समाकुलम् ॥   
ध्वजामालाकुलं दिव्यं प्रासाद गृहमाकुलम् ॥ ६ ॥   
वापीकूपतडागानि दृश्यन्ते च मनोहराः ॥   
वेदध्वनि च निर्घोषैः पठन्ति च द्विजोत्तमाः ॥ ७ ॥   
नारदश्च भृगुश्चैव वसिष्ठः गौतमस्तथा ॥   
कश्यपो वामदेवश्च शुकश्च व्यास पण्डिताः ॥ ८ ॥   
अन्याश्च ऋषयः सर्वे वेदयो ध्वनि गीयते ॥   
ब्रह्मलोके महासेन वेष्टिताम् ऋषि उत्तमाः ॥ ९ ॥   
सिंहासनानि दिव्यानि हेमरत्नयुतानि च ॥   
तत्र तिष्ठति देवेशः देव देवः प्रजापतिः ॥ १० ॥   
त्रयो देवा समायुक्तं ब्रह्मा विष्णुं महेश्वरम् ॥   
साधकाश्च गता दृष्ट्वा वदन्ति स्वागतं प्रियम् ॥ ११ ॥   
सन्मुखश्वागतास्तत्र देव देवः पितामहः ॥   
ततः पश्यन्ति ते सिद्धा ब्रह्मा वै वाक्यमब्रवीत् ॥ १२ ॥   
ब्रह्मोवाच ॥   
भो भो सिद्धा महाप्राज्ञा स्थिता अस्मिन् पुरे सदा ॥   
अत्र स्थाने पुरे रम्ये महाभोग समन्विताः ॥ १३ ॥   
इच्छावरं च भोक्तव्यं ब्रह्मलोके च साधकाः ॥   
एवं भोगा महावीरा ब्रह्मलोके व्यवस्थिताः ॥ १४ ॥   
इदं पञ्चमहासेन यावदिन्द्राश्चतुर्द्दश ॥   
  
पृ० १८०) साधकाश्च महासत्यं वदन्ति ब्रह्मणो यदि ॥ १५ ॥   
यदि पञ्चमहासेन उपुर्ध च विधीयते ॥   
तिष्ठन्त्वत्र पुरीं रम्यां भुक्तान् भोगान् यथेप्सितान् ॥ १६ ॥   
शृणु सिद्धा महाप्राज्ञा भुक्तभोगाननेकधा ॥   
हेमबद्धा महास्थानमेकचित्तो व्यवस्थिता ॥ १७ ॥   
त्रिसन्ध्यं च भवेन्नित्यं कुर्व्वन्ति च महाप्रभो ॥   
एवं ब्रह्मपुरं दिव्यं भुक्ता भोगान् मनेप्सितान् ॥ १८ ॥   
साधक उवाच ॥   
देव देव प्रजानाथ शृणुत्वं वचनं मम ॥   
आगता च मया दृष्ट्वा दुर्ल्लभं तव दर्शनम् ॥ १९ ॥   
अद्य मे सफलं जन्म अद्य मे सफलं तपः ॥   
अद्य मे सफलं जाप्यमद्य मे सफलं क्रिया ॥ २० ॥   
त्वां दृष्ट्वा च प्रजानाथ सर्व्वपापैः प्रमुच्यते ॥   
अद्य मे सफलं भाग्यं मुक्तोहं भव बन्धनात् ॥ २१ ॥   
गर्भवासेन दुःखेन त्यक्त्वा संसारसागरात् ॥   
गर्भवासविनिर्मुक्तौ तस्य दोवेति गच्छति ॥ २२ ॥   
तेन दुःख भवाद्भीता कैलासे गमनं कृतम् ॥   
विना रुद्रं महाप्राज्ञ न रुच्यन्ते पुरी तव ॥ २३ ॥   
ब्रह्मोवाच ॥   
ब्रह्मलोकसमो लोका सुरश्रेष्ठ समो सुरः ॥   
ब्रह्माणी सदृशा नारी कथं चार्य्यं न रुच्यते ॥ २४ ॥   
  
पृ० १८१) अष्टाशतसहस्राणि ऋषयो वेदपारगाः ॥   
नौ कुलौ पन्नगाः सर्वे देव त्रिदशकोटिभिः ॥ २५ ॥   
रति सर्व महाश्रेष्ठं देव देवः प्रजापतिः ॥   
कथं भोगा न रुच्यन्ते इच्छायां च पुनः पुनः ॥ २६ ॥   
आचार्य उवाच ॥   
अश्वरत्नमहाभोगास्तिष्ठन्ते च गृहे मम ॥   
रथनागसमायुक्तैर्विमानानि ह्यनेकधा ॥ २७ ॥   
सेनाकोटिसहस्राणि पूर्णचन्द्रमुखास्त्रियः ॥   
सत्यं सत्यं पुनः सत्यं विना रुद्रेन रुच्यते ॥ २८ ॥   
श्रुत्वा धर्म पुराणानि त्यक्त्वा चात्र समागताः ॥   
नमस्कारं ततः कृत्वा प्रजानाथं नमाम्यहम् ॥ २९ ॥   
एवमुक्ता ततः श्रुत्वा वेगेन पवनो यथा ॥   
धर्म्मराजपुरीं गत्वा आचार्य साधकैः सहः ॥ ३० ॥   
  
इति श्रीकेदारकल्पे विख्यातपुराणे श्रीश्वरकार्त्तिकेयसंवादे पञ्चयोगेन्द्रेच्छासिद्धिजीवनमुक्तपरब्रह्मप्राप्तये महापथे शिवदर्शने सदेहकैलासगमनो नाम ब्रह्मपुरी ब्रह्मदर्शनो नाम चत्वारिंशः पटलः ॥ ४० ॥   
  
पृ० १८२) एकचत्वारिंशः पटलः ।   
  
श्रीश्वर उवाच ॥   
तत्पश्चात् साधकाः सर्वे धर्म्मराजपुरीं गताः ॥   
कैलास दक्षिणे भागे तिष्ठति अन्तिकापुरी ॥ १ ॥   
द्वादशलक्षविस्तीर्णमुछ्रायश्च चतुर्गुणम् ॥   
शोभते च महादिव्यं योजनश्च पुरी महान् ॥ २ ॥   
हेमरत्नसमायुक्तं लोहप्राकारवेष्टितम् ॥   
रम्यं मनोहरं दिव्यं सर्वेषां च भयापहम् ॥ ३ ॥   
सिंहासनानि दिव्यानि हेमरत्नजटानि च ॥   
तत्र तिष्ठति देवेश धर्म्मराजो महानृपः ॥ ४ ॥   
तिष्ठन्ति किङ्कराः सर्वे चित्रगुप्तश्च तिष्ठति ॥   
पापं पुण्यं च लोकानां लिख्यते तत्र पत्रिका ॥ ५ ॥   
सुकृतं दुष्कृतं किचित्भुञ्जन्ति च सुखं दुखम् ॥   
महानर्क्कां च भोक्तव्य कृतं कर्म्म शुभाशुभम् ॥ ६ ॥   
ऊर्द्ध्वपादाः स्थिताः केचित् तप्ततैलं पुनः पुनः ॥   
केचित्तु रौरवे घोरे कुम्भीपाके तथैव च ॥ ७ ॥   
केचित्तु क्रमिणः स्थाने केचिन्मुद्गरचूर्णिताः ॥   
हस्तिचरणस्थिताः केचित्तप्ताङ्गारेषु लोहिताः ॥ ८ ॥   
गण्डपाके स्थिताः केचित्तप्ताङ्गारेसिभर्ज्जिता ॥   
आरण्ये च स्थिताः केचित्स्थिताः केचिन्महार्णवे ॥ ९ ॥   
  
पृ० १८३) केचिद्बद्धाश्च पाशेन केचिद्गुह्यन्ति अङ्कुशैः ॥   
पाशबद्धाः स्थिताः केचित् केचिद्दण्डेन पीडिताः ॥ १० ॥   
आलिङ्गितास्तप्तस्तम्भै रुदन्ति दुःखपीडिताः ॥   
खड्गेन छेदिताः केचित्केचिन्मुशलपीडिताः ॥ ११ ॥   
केचिल्लोहातप्तपाशैर्वज्रशक्तिप्रच्छेदिता ॥   
संस्थिता च कृतं कायं क्रियन्ते पापकर्म्मणा ॥ १२ ॥   
सप्तजन्मकृतं पापं भुञ्जन्ते च पृथक्पृथक् ॥   
पाषाणैर्पेषिताः केचिन्नानादुःखैश्च पीडिताः ॥ १३ ॥   
पुण्यं धर्मकृतं यैस्तु भुञ्जन्ते सुकृतं महान् ॥   
बालुकायां च तप्तायां कुम्भीपाके पुनः पुनः ॥ १४ ॥   
केचिच्च कण्टकैस्तीक्ष्णैस्तप्तलोहकमेव च ॥   
केचित्क्रिमिराशिस्थाने केचिच्चाररुदन्ति च ॥ १५ ॥   
बहुधा वेदनां प्राप्ता भुंशुण्डी च पृथक् पृथक् ॥   
अस्मिन्स्थाने महाघोरे सर्वजन्तु प्रपीडिताः ॥ १६ ॥   
केचित्तु तैलयन्त्रैस्तु लौहपात्रं तथैव च ॥   
केचित्तु शाल्मलिवृक्षे केचिद्विकटसङ्कटे ॥ १७ ॥   
भुञ्जन्ते दुष्कृतं कर्म कृतं यच्च शुभाशुभम् ॥   
यैः पूर्वं निन्दितं शास्त्रं दुष्कृतं च कृतं महान् ॥ १८ ॥   
ते नरा नरकं यान्ति महद्दुःखं पुनः पुनः ॥   
  
पृ० १८४) अनेक नरकांश्चैव भुञ्जन्ते च पृथक् पृथक् ॥ १९ ॥   
व्रजन्ति रौरवे घोरे यत्र धर्म्मपुरे सदा ॥   
साधकाश्चागतास्तत्र यत्र धर्म्मपुरी महान् ॥ २० ॥   
दृष्ट्वा समागतान् सिद्धान् धर्म्मो वचनमब्रवीत् ॥   
धर्मराज उवाच ॥   
सिद्ध सिद्ध महाप्राज्ञ तुष्टोहं तव साधकाः ॥ २१ ॥   
इच्छानुरूपं सदृशं वरं याचन्तु सत्तमाः ॥   
साधक उवाच ॥   
यदि दुष्टोसि मे धर्म श्रूयतां वचनं मम ॥ २२ ॥   
गर्भवास भयाद्भीता त्यक्त्वा संसारसागरम् ॥   
तत्र स्थाने च ये यान्ति महानर्क्कै प्रपीडिताः ॥ २३ ॥   
यदि तुष्टोसि मे देव धर्मराजो महाप्रभुः ॥   
पञ्चवर्षशतं दिव्यं मोक्षं च कुरु दुःखतः ॥ २४ ॥   
धर्ममोक्षं तदा कृत्वा गताः स्वर्गो च यं तवः ॥   
सर्वेषां तु भवेन्मोक्षः स्वर्गे क्रीडा पृथक्पृथक् ॥ २५ ॥   
धर्मेण मोक्षणं कृत्वा धर्मो वचनमब्रवीत् ॥   
धर्म्मराज उवाच ॥   
शृणु साधकतत्त्वेन मम वाक्यं सुनिश्चितम् ॥ २६ ॥   
अन्तरे स्थापितः शम्भुः भजनीयः सुरैर्यदा ॥   
सत्यं सत्यं वदाम्ये तत्कुण्डमस्त्यति भैरवम् ॥ २७ ॥   
  
पृ० १८५) एवं च भुञ्जते सर्वं पापं पुण्यं पृथक्पृथक् ॥   
मोक्षं भवति तस्यैव नियती योगमध्यगः ॥ २८ ॥   
आगमं विधिसहितं विस्तरेण हि तण्डुलम् ॥   
सुखं दुःखं हानि वृद्धिराधारं प्रतिपालयेत् ॥ २९ ॥   
शतवर्षं च ह्यायुष्यं महाभोगेन संयुतम् ॥   
प्रथमम् अविरोबिम्ब पिता पिण्डस्य मध्यतः ॥ ३० ॥   
नाडिकायान्त्रिकं मध्यं सञ्चरेते च प्राणिनः ॥   
बिन्दुमध्ये कृतं वासं लभते च यथेप्सितम् ॥ ३१ ॥   
दशपञ्च च दिवसं पितापीण्ड प्रपीडिताः ॥   
ऋतुकाले कृतं भोगं रजोयुक्ता च कामिनी ॥ ३२ ॥   
समं योनिं च पतितो बिन्दुबीर्य्यं समं भवेत् ॥   
रजं मातुः पितुर्बीर्य्य उन्सी च दशमासकौ ॥ ३३ ॥   
तत्सर्वं प्रवरे रूपं नारी पुरुष उच्यते ॥   
चतुरस्यापि ते पिण्डा वालुतरुणबालयोः ॥ ३४ ॥   
वृद्धिं च भवते पश्चादवस्यास्थादृश्य मानवः ॥   
सुकृतं दुष्कृतं कर्म्म लिख्यन्ते तत्र पत्रिकाः ॥ ३५ ॥   
आयुष्यं सर्वभुक्तं च ज्ञात्यौचि विचित्रकौ ॥   
भाषन्ते धर्म्मवृत्तस्य ह्यायुष्यं सर्वभुक्तये ॥ ३६ ॥   
भाषन्ते धर्म्मराजस्य किङ्करा च तु प्रेषितम् ॥   
  
पृ० १८६) किङ्कराः पटचतुश्चैव पृथिवी च तु मध्यतः ॥ ३७ ॥   
रसना मण्डिता माया साधकारस्यमेव च ॥   
तेन जानन्ति ममाकाया पितुः पिण्ड न चर्च्चितम् ॥ ३८ ॥   
धर्म्माधर्म्मेण लिङ्गं च आगता पृच्छकामया ॥   
चित्रं विचित्रौ व्यक्तं धर्म्मभाषितमुत्थितौ ॥ ३९ ॥   
दुःस्थं विचारितं मन्त्रि उपदेशं च जन्तवः ॥   
प्रथमे कुरुते धर्म पश्चाद्धर्म्मप्रपीडिताः ॥ ४० ॥   
पापं पुण्यं समं कृत्वा पुण्य पापौ हन्यते ॥   
पापं पुण्यं फलं युग्मं न वाञ्च्छति ये प्राणिनः ॥ ४१ ॥   
वाञ्ञ्छाफल साधकस्य यत्र भवति सिद्धये ॥   
किञ्चित्प्रकाशितं पुण्यं फलं द्वयं च वाञ्छति ॥ ४२ ॥   
वाञ्छितं धर्म्मप्रकाशं वाञ्छिताय स्वर्ग्गपुरी ॥   
सगुणं निर्गुणं पुण्यं पदं तस्य प्रतिष्ठितम् ॥ ४३ ॥   
एकमानात्मनो यस्य स्वर्ग्गवासः प्रतिष्ठितः ॥   
ब्रह्माविष्णुश्च रुद्रस्य ध्यायन्देवं निरञ्जनम् ॥ ४४ ॥   
द्वादशिन्द्रियाः सर्वे व्यापिते जनदुर्म्मतिः ॥   
  
पृ० १८७) शम्भुनाम न जानन्ति मधुर्वाणि न ह्युच्चरेत् ॥ ४५ ॥   
मोहिता मन्मथा माया रौरघोरे पतन्ति ते ॥   
शृणु सिद्धा महावीरा महायोगी महातपाः ॥ ४६ ॥   
आगता वरमिछाया ददातु वरमुत्तमम् ॥   
साधक उवाच ॥   
पृच्छन्ति साधका सेन शृणु धर्म्म नृपस्तथा ॥   
चित्तं मनोवचो धर्म्म ध्यायन्ते मन निर्मलम् ॥ ४७ ॥   
हृदयं ध्यानयो धर्म्म आवर्त्तं च ममालये ॥   
सदा तुष्टोसि मे धर्म्म धर्म्मराज प्रकाशितम् ॥ ४८ ॥   
मुञ्च वर्षशतं पुण्यं पञ्च मोक्षं च कुरु धर्म्मयोः ॥   
मोक्षं च क्रियते सर्वे गताः स्वर्ग्गं च जन्तवः ॥ ४९ ॥   
धर्म्म उवाच ॥   
अस्मिन्स्थाने महाभोगा देवदानव दुर्ल्लभाः ॥   
तिष्ठन्ति साधका सर्वे जरामृत्यु विवर्ज्जिताः ॥ ५० ॥   
साधक उवाच ॥   
नवयम्भोगकार्यार्थी ह्यागता देवदर्शनम् ॥   
न वक्तव्यं महाराजन् धर्म्मराजो महानृपः ॥ ५१ ॥   
वयं च तत्र गच्छामो यत्र देवो महेश्वरः ॥   
तव पुरी ध्यानं कृत्वा सत्यं सत्यं वदाम्यहम् ॥ ५२ ॥   
अवश्यं तत्र गन्तव्यं यत्र देवो महेश्वरः ॥   
  
पृ० १८८) आचार्य्यस्य प्रसङ्गेन सिद्धा सर्वाङ्गता पुरी ॥ ५३ ॥   
भूयश्च साधकाः सर्वे शिवलोके यथानि च ॥   
प्रतिदृष्ट्वा पुरी सर्वा यत्रगास्तत्र आगताः ॥ ५४ ॥   
  
इति श्रीकेदारकल्पे विख्यातपुराणे श्रीश्वरकार्त्तिकेयसंवादे पञ्चयोगेन्द्रेच्छासिद्धिजीवन्मुक्तपरब्रह्मप्राप्तये महापथे शिवदर्शने सदेहकैलासगमनो नाम धर्म्मपुरीवर्णनो नाम एकचत्वारिंशः पटलः ॥ ४१ ॥   
  
द्विचत्वारिंशः पटलः ।   
  
श्रीश्वर उवाच ॥   
पश्चाच्च साधका ह्येते आगता शिवशासने ॥   
उमयासहितो रुद्रो वरं दत्वा पुनः पुनः ॥ १ ॥   
सप्तकोटिस्ततः कन्या एकैकस्य प्रदीयताम् ॥   
गौरी च सदृशा मूर्त्तिः सर्वालङ्कारभूषिताः ॥ २ ॥   
सर्वभोगसमोपेतास्तिष्ठन्ते साधकोत्तमाः ॥   
इच्छारूपधरा सर्वे स्त्रियः स्वच्छन्दगामिनी ॥ ३ ॥   
क्रीडयन्ति महाभोगान् यावद्देवो महेश्वरः ॥   
कैलास भुवने चैव शिवशक्तिश्च तिष्ठति ॥ ४ ॥   
  
पृ० १८९) उत्तमं पतितं विश्वे श्रेष्ठं च तारयेच्छिवम् ॥   
ससिलां स्त्रिया सर्वा नव सप्त च नियौवने ॥ ५ ॥   
सामुद्रीकलक्षणाः सर्वे यत्र गोत्र समन्विताः ॥   
दिव्याङ्गवस्त्रधारिण्या दिव्यकाञ्चनरत्नयोः ॥ ६ ॥   
षोडशशृङ्गारसंयुक्ता भूषिता मणिरश्मिभिः ॥   
अष्टगन्धोदकैस्तत्र मिश्रितं यक्ष कर्द्दमैः ॥ ७ ॥   
अष्टपुष्पा सुगन्धेन मुकुटैर्मस्तकैः शुभैः ॥   
मुक्तरक्तां च ताम्बूलैर्नासामुक्तिकरं वपुः ॥ ८ ॥   
नेत्रेखाशु च ज्वाला ललाटेति यक्षणा ॥   
मृगाक्षी हंसगामिन्यो दिव्यजाति समप्रभाः ॥ ९ ॥   
कृष्णावेनी शिरश्चैव कुण्डला भरणोज्ज्वलाः ॥   
कृष्णवेनी शिरश्चैव अग्रे च रत्नरक्षका ॥ १० ॥   
वपुः सुवर्णस्थम्भं शोभन्ते बहुतेजसा ॥   
शोभन्ते केशपृष्ठौ च चटते च भुञ्जङ्गमा ॥ ११ ॥   
मुखं चन्द्रकला षोडश उदितौ शशि भास्करौ ॥   
नासामुक्तिकरं चैव युतं तादाडमी कुले ॥ १२ ॥   
रसानाह्यमृतं वाचा वाचं मधुरवेणुका ॥   
कोकिलासुरनादेन भासयन्ति परं पदम् ॥ १३ ॥   
करकङ्कणसंयुक्ता हारकेयूरभूषिताः ॥   
  
पृ० १९०) उरःस्थलं फलाकारं किङ्किणी उछ्रमेखला ॥ १४ ॥   
गम्भीरनाभिकेन मिहरं घटिकारूषा ॥   
जानु बाहुं कदलीस्थम्भं पन्थमानोज आसनम् ॥ १५ ॥   
हिण्डोलति हंसगामिन्यो पादौ नूपुरलङ्कृतौ ॥   
गुणलक्षणसम्पन्ना ज्ञानध्यानस्य चिन्तयेत् ॥ १६ ॥   
चिन्तामणि जनिस्वर्णे मनषेगान हासति ॥   
गुह्यपृष्टतः हृदय श्रूयते भवति द्वयम् ॥ १७ ॥   
भुञ्जन्ति च स्त्रियः सर्वा जरामृत्यु विवर्ज्जिताः ॥   
स्थापितं पद कैलासं योनिगर्भ विवर्ज्जिताः ॥ १८ ॥   
साधकासङ्गमं कन्या सङ्गतिः सम उच्यते ॥   
श्रीश्वर उवाच ॥   
देवता समप्रीत्यं च प्रतिष्टा यत्र शेखरे ॥ १९ ॥   
क्रीडन्ति साधकास्तावढ्यावद्वेवो महेश्वरः ॥   
साधक उवाच ॥   
देव देव जगन्नाथ दुर्ल्लभं तव दर्शनम् ॥ २० ॥   
मह्यं भोगा न रुच्यन्ते सत्यं सत्यं सदाशिव ॥   
तव चरणे सदा वास दीयतां गिरिजापति ॥ २१ ॥   
देवेश पार्व्वतीनाथ सर्वदेवी वशम्भरम् ॥   
महाकैलासगन्तव्यं यत्र देवो परं शिवः ॥ २२ ॥   
त्वं ध्यान स्मरणं कृत्वा पूजयित्वा पुनः पुनः ॥   
उमया शङ्करं देव हृदयं च व्यवस्थितम् ॥ २३ ॥   
  
पृ० १९१) जग्माता जगत् श्रीश्च त्रैलोक्येश चराचरम् ॥   
त्वं माता सर्वभूतेषु प्रसादं कुरु ईश्वरि ॥ २४ ॥   
श्रीदेव्युवाच ॥   
सिद्ध सिद्ध महाप्राज्ञ महावीरा महाबलाः ॥   
तुष्टाहं च महासिद्धा व्रणीध्वं वरमुत्तमत् ॥ २५ ॥   
हृदयेच्छा यथा दद्याद्वरं ब्रूहि च साधकः ॥   
साधक उवाच ॥   
त्वं माता सर्वलोकानाम् अहं च शरणं तव ॥ २६ ॥   
महापन्थे च गन्तव्यं पन्थं देहि सुरेश्वरि ॥   
ईश्वरस्य महादेवि वरं दत्वा च साधकाः ॥ २७ ॥   
महापन्थे च गन्तव्यं न विघ्नं स्यात् कदाचन ॥  
हृष्ट पुष्टं महादेवं साधकानां पुनः पुनः ॥ २८ ॥   
गच्छाचार्य महापन्थे मत्प्रसादैश्च पन्थिकः ॥   
जय जय प्रकुर्व्वन्ति गच्छन्ति च महापथम् ॥ २९ ॥   
अग्ने च दृश्यते तत्र महावैकुण्ठमन्दिरम् ॥   
महाकाशं महादिव्यं महाधर्म्म प्रवर्त्तते ॥ ३० ॥   
द्वादशकोटिविस्तीर्णै उछ्रायो च चतुर्गुणम् ॥   
मणिरत्नसमाकीर्णं हेमप्राकारवेष्टितम् ॥ ३१ ॥    
पद्माकारं समायुक्तम् अष्टदलैश्च शोभितम् ॥   
कोटि मध्ये च वैकुण्ठं दलेयु पुरि शोभितम् ॥ ३२ ॥   
  
पृ० १९२) अष्टद्वारं च वैकुण्ठं प्रतिहारं च षोडशम् ॥   
जयं च विजयं चैव महायोधस्य वेष्टितम् ॥ ३३ ॥   
मध्ये लिङ्गं च वैकुण्ठं तत्र गत्वा च साधकाः ॥   
हेमरत्नमपाकीर्णं तोरणैर्द्वारशोभितम् ॥ ३४ ॥   
इन्द्रनील महानीलैः पद्मरागोपशोभितम् ॥   
कोटिसूर्य्यप्रतिकाशं कोटिचन्द्रस्य शीतल ॥ ३५ ॥   
प्रस्फुरन्ति महाकाशमग्निज्वाला समप्रभा ॥   
लक्षयोजनविस्तीर्णमुछ्रायो च चतुर्गुणम् ॥ ३६ ॥   
स्तम्भहेममयाः सर्वे मणिरत्नयुतानि च ॥   
सिंहासनानि दिव्यानि हेमरत्नं कृतानि च ॥ ३७ ॥   
तत्र तिष्ठन्ति देवेश परमशिव जगद्गुरुः ॥   
तिष्ठन्ति च सुराः सर्वे ब्रह्माविष्णुः महेश्वरम् ॥ ३८ ॥   
इन्द्रवरुण वैकुण्ठं धर्म्मराज सुशोभितम् ॥   
सभायां तत्र तिष्ठन्ति वाद्यते बहुनेकधा ॥ ३९ ॥   
प्रदक्षिणं प्रकुर्व्वन्ति नानाविधि ह्यनेकधा ॥   
शङ्खदुन्दुभिनिर्घोषैः काहलैर्भेरिर्मर्द्दलैः ॥ ४० ॥   
पटहैर्वेणुवंशश्च गर्ज्जितो धुनिनातितम् ॥   
नृत्यन्ते अप्सरा रम्भा सर्वाभरणभूषिता ॥ ४१ ॥   
हेमरत्नं भूषिता च विद्युत्तेजः समप्रभाः ॥   
  
पृ० १९३) दिव्यवस्त्रपरीधाना दिव्यगन्धानुलेपनाः ॥ ४२ ॥   
सर्वलक्षणसंयुक्ता नूपुराभिरलङ्कृताः ॥   
करकङ्कणसंयुक्ता हारकेयूरभूषिताः ॥ ४३ ॥   
सम्पूर्णचन्द्रवदना कुण्डला भरणोज्ज्वलाः ॥   
शिरपुष्पसुगन्धाश्च नागवल्ली विभूषिताः ॥ ४४ ॥   
रूपयौवनसम्पूर्णा गायन्ति कोकिलास्वरम् ॥   
पठन्ति विविधा स्तोत्राः सर्वशास्त्र विशारदाः ॥ ४५ ॥   
पठन्ति विविधं स्तोत्रं मन्त्र शास्त्रमनेकधा ॥   
मणिरत्नसमोपेताः पुष्पमाल्यैः प्रशोभिताः ॥ ४६ ॥   
चन्दनागुरुकर्पूरैर्वासितं च पुरं महत् ॥   
चूतचन्दनसंयुक्तं कडलीखण्डमण्डितम् ॥ ४७ ॥   
केतकी शतपत्रैश्च तिष्ठन्ते यत्र गायका ॥   
दृश्यन्ते पुरि सर्वं नानाविधमनेकधा ॥ ४८ ॥   
  
इति श्रीरुद्रयामले केदारकल्पे विख्यातपुराणे श्रीश्वरकार्त्तिकेयसंवादे पञ्चयोगेन्द्रेच्छासिद्धिजीवन्मुक्तपरब्रह्मप्राप्तये महापथे शिवदर्शने सदेहकैलासगमने महाकैलासवैकुण्ठे परमशिवदर्शनो नाम द्विचत्वारिंशः पटलः ॥ ४२ ॥   
  
त्रिचत्वारिंशः पटलः ।   
  
श्रीश्वर उवाच ॥   
ॐ साधकास्ते गतास्तत्र दर्शते परमेश्वरम् ॥   
दण्डवत्प्रणताः सर्वे पतन्ति धरणीतले ॥ १ ॥   
कृताञ्जलिपुटा भूत्वा साधकाः प्रणमन्ति च ॥   
  
पृ० १९४) देव देवं जगन्नाथं दुर्ल्लभं तव दर्शनम् ॥ २ ॥   
प्राप्यते परमं धर्म्मं दृश्यते परमेश्वरम् ॥   
साधक उवाच ॥   
अद्य मे सफलं जन्म अद्य मे सफलं तपः ॥ ३ ॥   
अद्य मे सफलं कार्य्यं दृश्यते परमेश्वरः ॥   
अद्य मे सफलं जन्म अद्य मे सफलं तपः ॥ ४ ॥   
अद्य मे सफलं ध्यानं दृष्ट्वा च परमेश्वरम् ॥   
अद्य मे सफलं विद्या अद्य मे सफलं यशः ॥ ५ ॥   
अद्य मे सफलं पन्था यदि दृष्ट्वा परः शिवः ॥   
अद्य मे सफलं ज्ञानं दृष्ट्वा च परमेश्वरम् ॥ ६ ॥   
त्रयो देवाश्च भाषन्ते वरं देहि महेश्वरम् ॥   
ईश्वरस्य त्रयो देवा वरं दद्याच्च साधकाः ॥ ७ ॥   
अमृतं पिबते सिद्धा जरामृत्यु विवर्ज्जिताः ॥   
अजरा अमरं चैव योनिगर्भेन वर्ज्जिताः ॥ ८ ॥   
पुनः पुनः साधकानां मृत्युलोके न गच्छति ॥   
पश्चात्तु साधकानां च अजरा अमरावति ॥ ९ ॥   
कस्मिन्कालेसु सम्प्राप्ते महापन्थेन गम्यते ॥   
महापन्थे महास्थाने देवदानवदुर्ल्लभे ॥ १० ॥   
गुह्याद्गुह्यतरं गोप्यं यदि स्थानं न उच्यते ॥   
तत्र गत्वा महासेन पुनर्जन्म न विद्यते ॥ ११ ॥   
मयावगोप्यं कृत्वा च कृत्वा ब्रह्माहरोहरिः ॥   
  
पृ० १९५) गोपनीयं प्रयत्नेन न देयं यस्य कस्यचित् ॥ १२ ॥   
दुर्ल्लभं त्रयलोकानां तस्मिन्स्थानेषु गच्छते ॥   
सिद्धसाद्धाक(साधक) देवानां केचिज्जानन्ति साधकाः ॥ १३ ॥   
साधकानां वरं दत्वा तिष्ठते च यथासुखम् ॥   
महाविशाले वैकुण्ठे यत्रेच्छा तत्र तिष्ठताम् ॥ १४ ॥   
महाकल्पं महापथं शृणु स्कन्द महातपाः ॥   
कोटिमध्येषु सिद्धास्ते गञ्छन्ति च महापथम् ॥ १५ ॥   
चतुर्युगे साधकानां तस्य सङ्ख्या विधीयते ॥   
सप्तलक्षम् ॥   
७००००० कृतयुगे सत्यं सत्यं वदाम्यहम् ॥ १६ ॥   
त्रेतायां पञ्च ॥   
५००००० लक्षं च गच्छन्ति च महापथम् ॥   
द्वापरे च त्रयोलक्ष्यम् ॥   
३००००० ॥   
कलौलक्षैक साधकाः ॥   
१००००० ॥ १७ ॥   
कैलासभुवने चैव शिवशक्ति च तिष्ठति ॥   
समुद्रलक्षणाः सर्वे यत्र गात्रादि सङ्क्षयः ॥ १८ ॥   
दिव्याङ्गवस्त्रधारिण्यो नानाभरणभूषिताः ॥   
अष्टगन्धोदकेनैव मिश्रितं यक्ष कर्द्रमम् ॥ १९ ॥   
कुङ्कुमागुरुकस्तूरीकर्प्पूरं चन्दनं तथा ॥   
महासुगन्धिमित्युक्तं नामतो यक्षकर्दमम् ॥ २० ॥   
दिव्यपुष्पसुगन्धेन कुङ्कुमाक्रान्तमस्तकाः ॥   
उद्गिरन्ति च ताम्बूलं नेत्रेरेखा च कज्जलैः ॥ २१ ॥   
ललाटे तिलकं यस्य दिव्यजाति समप्रभाः ॥   
मृगाक्षी हंसगामिन्यः कुण्डला भरणोज्ज्वलाः ॥ २२ ॥   
  
पृ० १९६) मुखे चन्द्रकलाश्चैव कलाभिः शीश भास्करैः ॥   
नासिका चैव कीरस्य दन्त दाडिमभूषणैः ॥ २३ ॥   
रसनायामृतं चैव कोकिला स्वरनादिनी ॥   
करकङ्कणसंयुक्ता हारकेयूरभूषिताः ॥ २४ ॥   
उरूस्तनफलाकारं ताटङ्क कटि मेखला ॥   
गम्भीरनाभिकूपा च कटि सिंहस्यलङ्कृता ॥ २५ ॥   
गुणलक्षणसम्पूर्ण ज्ञान ध्यान समाकुला ॥   
जातिस्मर क्षमोपेतां गुह्यकादि समाश्रिता ॥ २६ ॥   
गुह्यं पृष्ठति हृदयं श्रोपिता भव सिद्धये ॥   
भुञ्जन्ति च स्त्रियाः सर्वा जरामृत्युर्विवर्ज्जिताः ॥ २७ ॥   
स्थापितं पद कैलासं योनिमार्गनिवृत्तये ॥   
साधका सङ्गमे कन्या मार्गतो परिभाषणम् ॥ २८ ॥   
श्रीश्वर उवाच ॥   
देवता ससमं प्राप्ता शिवस्य वचनं तथा ॥   
मद्रूपा भवते सिद्धा सत्यं सत्यं वदाम्यहम् ॥ २९ ॥   
  
इति श्रीकेदारकल्पे विख्यातपुराणे श्रीश्वरकार्त्तिकेयसंवादे पञ्चयोगेन्द्रेच्छासिद्धिजीवन्मुक्तपरब्रह्मप्राप्तये महापथे शिवदर्शने सदेहकैलासगमने महाकैलासो अजरामरपरमशिववरप्राप्तये चतुर्वर्गसाधकपन्थनिर्गमनो नाम त्रिचत्वारिंशः पटलः ॥ ४३ ॥   
  
पृ० १९७) चतुश्चत्वारिंशः पटलः ।   
  
श्रीश्वर उवाच ॥   
ॐ श्रुत्वा कल्पं कृतं ध्यानं विना कल्पेन सिध्यति ॥   
नानासिद्धिप्रदा स्थानं सिद्धं सिद्धि च हेतवे ॥ १ ॥   
पञ्चादौ साधकाः सर्वे एकविंशतिमेव च ॥   
एतन्मध्ये महासिद्धा भावं तत्रैव सिध्यति ॥ २ ॥   
पठन्ते च सहस्रद्वयं महापथेन गम्यते ॥   
दिव्यमार्ग्ग देवा स्कन्द सत्यं सत्यं वदाम्यहम् ॥ ३ ॥   
महादेव महासेन महाकल्पं महापथ ॥   
महासिद्ध महाभोगा दुर्ल्लभं भुवनत्रये ॥ ४ ॥   
महापन्थे महापुण्यं सत्यं सत्यं षडानन ॥   
भावेन पठते नित्यं गङ्गास्नानं फलं भवेत् ॥ ५ ॥   
शिवनिन्दा च ये मूढाः ये च शास्त्रं शिवात्मकम् ॥   
निन्दते च गुरुश्चैव तेषां सिद्धिश्च दुर्ल्लभा ॥ ६ ॥   
गृहे यस्य सदा तिष्ठे च शिवकल्पं महापथे ॥   
ब्रह्महत्यादिकं पापं तस्य सर्वं व्यपोहति ॥ ७ ॥   
यद्गोप्यं च सुराः सर्वे यद्गोप्यं मुनि मानवैः ॥   
यद्गोप्यं गणगन्धर्वा ये च शास्त्रं कथितं मया ॥ ८ ॥   
तेषां रुद्रपदेवासो कल्पकोटिसहस्रकम् ॥ ९ ॥   
अन्तकाले मनुष्याणां महाकल्पं शृण्वन्ति च ॥   
तेषां तुष्टो महादेवो शिवलोके वसन्ति च ॥ १० ॥   
  
पृ० १९८) गयायां पिण्डदानेन काशिदर्शनमुत्तमम् ॥   
दिव्ययोगेश्वरस्थानं केदारं स च दर्शनम् ॥ ११ ॥   
दृष्ट्वा च बद्रिका स्थानं सर्वदा च शिवालयम् ॥   
गवां कोटिसहस्राणि स्नानं भागीरथी तटे ॥ १२ ॥   
यज्ञं च सहस्रैकं गवां दत्वा समाहिता ॥   
ऐते प्राप्ते भवे भक्ति मोक्षकाले तु मोक्षदा ॥ १३ ॥   
ऐते प्राप्ते भवेत्पुण्यं कथा शृण्वन्ति ये नराः ॥   
इच्छासिद्धिर्भवेत्तस्य सर्वपापैः प्रमुच्यते ॥ १४ ॥   
ध्रुवश्च चलते मेरुः सागरे च महार्णवे ॥   
यदेवं ध्रुवं चलते कल्पेन अन्यथा भवेत् ॥ १५ ॥   
ये निन्दा सर्वदा सर्वे क्रोधश्च मदमत्सरः ॥   
ते नरा नरकं यान्ति यावच्चन्द्र दिवाकरौ ॥ १६ ॥   
गृहे यस्य सदा कल्पं राजलीला सदा भवेत् ॥   
आपदाहरते नित्यम् ईश्वरं प्रति गच्छति ॥ १७ ॥   
यज्ञं पुण्यं धार्म्मिकाणां तीर्थस्नानं च यत्फलम् ॥   
तस्य सङ्ख्या च जानाति कल्पसङ्ख्या विधीयते ॥ १८ ॥   
पश्चिमे च दिशां गत्वा उदयं तां शशि भास्करौ ॥   
विपरीतं भवेत्सर्वैः कल्पश्च नान्यथा भवेत् ॥ १९ ॥   
अनेक धर्म्म ततः कृत्वा व्रतो वा वशमेव च ॥   
  
पृ० १९९) न भवन्ति समतुल्यं कल्पं शृण्वन्ति यत्फलम् ॥ २० ॥   
वह्निश्च शीतलं याति नैव कल्पो मृषा भवेत् ॥   
दानं पुण्यं वहि कृत्वा होम यज्ञस्तथैव च ॥ २१ ॥   
न भवन्ति समं तुल्यं कल्पं शृण्वन्ति यत्फलम् ॥   
सर्वतीर्थं तपः कृत्वा स्नात्वा च भुवनत्रयम् ॥ २२ ॥   
न भवन्ति समं तुल्यं कल्पं शृण्वन्ति यत्फलम् ॥   
दानं यज्ञं तपस्तीर्थं कायक्लेश शुचि क्रियाः ॥ २३ ॥   
न भवन्ति समं तुल्यं कल्पं शृण्वन्ति यत्फलम् ॥   
दानं यज्ञं तपस्तीर्थं कल्पं पठति नित्यशः ॥ २४ ॥   
हरते कर्म दुःखं च भक्ता नात्र न संशयः ॥   
महाकल्पं महापन्थं महातीर्थं समन्वितम् ॥ २५ ॥   
महेशान्नापरो देवो महिम्नो नापरा स्तुतिः ॥   
अघोरान्नापरो मन्त्रो नास्ति तत्त्वं गुरोः परम् ॥ २६ ॥   
यदक्षरं पदभ्रष्टं स्वरभेद विवर्ज्जितम् ॥   
तत्सर्वं क्षम्यतां नाथ त्वं गतिः परमेश्वरः ॥ २७ ॥   
काव्यकर्त्ता यदा व्यासो लेखको गणनायकः ॥   
तदापि चलते बुद्धिः का कथा इतरे जनाः ॥ २८ ॥   
रैन्यादि च यथा स्वप्नम् अभ्रच्छाया यथा रविः ॥   
जले च बुद्बुदाकारं तथा संसारिणो जनाः ॥ २९ ॥   
  
पृ० २००) जलात्तैलात्तथा रक्षेत् रक्षेत् शिथिल बन्धनात् ॥   
मूर्खहस्ते न दातव्यम् एव वदन्ति पुस्तकम् ॥ ३० ॥   
भग्न पृष्ठं कटिं ग्रीवा बद्ध मुष्टिरधोमुखम् ॥   
कष्टेन लिखितं ग्रन्थं यत्नेन प्रतिपालयेत् ॥ ३१ ॥   
इदं कल्पं महापुण्यं ये शृण्वन्ति पठन्ति च ॥   
सर्वपापविनिर्मुक्ताः शिवसायुज्य माप्नुयुः ॥ ३२ ॥   
यादृशं पुस्तकं दृष्ट्वा तादृशं लिखितं मया ॥   
यदि शुद्धमशुद्धं वा मम दोषो न दीयते ॥ ३३ ॥   
  
इति श्रीकेदारकल्पे विख्यातपुराणे श्रीश्वरकार्त्तिकेयसंवादे पञ्चयोगेन्द्रेच्छासिद्धिजीवन्मुक्तपरब्रह्मप्राप्तये महापथे शिवदर्शने सदेहकैलासगमने केदारतीर्थे फलश्रुतिवर्णनो नाम चतुश्चत्वारिंशः पटलः ॥ ४४ ॥   
  
