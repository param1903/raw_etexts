+++
"Catalog number" = "M00129"
"Uniform title" = "śaktisaṃgamatantra sundarīkhanda"
Editor = [ "baṭṭācārya b",]
Subjects = [ "tantric / āgamic literature", "tantra / āgama", "śākta",]
Description = "Transcribed from  śaktisaṃgamatantra  critically edited  by  Benoytosh Bhattacharyya, In three Volumes  Vol. III  tārākhanda Gwaekads Oriental Series 1947"
Publisher = [ "Gwaekads Oriental Series",]
"Publication year" = [ "1947",]
"Publication country" = "India"
title_iast = "śaktisaṃgamatantra sundarīkhanda"
title = "शक्तिसंगमतन्त्र सुन्दरीखन्द"

+++
  
  
  
शक्तिसङ्गमतन्त्रम् ।  
  
तृतीयो भागः ।  
  
सुन्दरीखण्डः  
  
  
॥ श्रीगुरुभ्यो नमः ॥  
  
॥ श्रीशक्तिसङ्गमतन्त्रम् ॥  
  
सुन्दरीखण्डः ॥ ३ ॥  
  
प्रथमः पटलः ।  
  
  
श्रीदेव्युवाच ।  
  
  
देवदेव महादेव भक्तानुग्रहकारक ।  
अनाद्यन्त पराकाश तमीडे निर्गुणं विभुम् ॥ १-१ ॥  
  
यत्प्रसादान्मया नाथ ज्ञातमागमशासनम् ।  
कालान्तरे समायाते पुनः पृष्टं मया विभो ॥ १-२ ॥  
  
पूर्णाभिषेकदीक्षा तु कथं भेदत्वमागता ।  
  
  
श्रीशिव उवाच ।  
  
  
आदौ बाला महादेवि सर्वाद्या परिकीर्त्तिता ॥ १-३ ॥  
  
यां विना पञ्चदश्यां वै नाधिकारः कथञ्चन ।  
अक्षरे कूटत्रितयं कलियोग्यपरं प्रिये ॥ १-४ ॥  
  
अन्योच्चारादधर्मत्वाद्भ्रष्टत्वान्न हि सिध्यति ।  
बालया मुखशुद्धित्वं ततो विद्याधिकारिता ॥ १-५ ॥  
  
विद्याधिकारे सम्पन्ने षोडश्यामधिकारिता ।  
षोडश्यधिकृतायां तु सर्वत्राप्यधिकारिता ॥ १-६ ॥  
  
पञ्चदश्यां ततो न्यासः पञ्चदश्या विधौ शिवे ।  
दशधा मातृकां न्यस्य विद्यान्यासं तथैव च ॥ १-७ ॥  
  
लघुषोढां महाषोढां षोढां बाह्यान्तरे तथा ।  
चक्रन्यासं पुनः कृत्वा शक्तिन्यासं समाचरेत् ॥ १-८ ॥  
  
प्। २) शक्तिन्यासपरो मन्त्री देवरूपो न संशयः ।  
ततः पराधिकारी स्यात्तन्न्यासात्तदनन्तरम् ॥ १-९ ॥  
  
पराप्रासादिके न्यासे अधिकारस्तदुत्तरम् ।  
प्रासादपरया चाथ ततश्चरणदीक्षणम् ॥ १-१० ॥  
  
निर्वाणचरणाद्यां वै ततः शाम्भव एव तु ।  
निर्वाणचरणाख्यं वै शाम्भवोत्तरमीरितम् ॥ १-११ ॥  
  
बालायामधिकारी चेद्बालोक्तान्विन्यसेद्बुधः ।  
पञ्चदश्यधिकारी चेत्पञ्चदश्यधिकं चरेत् ॥ १-१२ ॥  
  
विद्यान्यासोत्तरं देवि उत्कीलनमथाचरेत् ।  
दीपिनीन्यसनं कृत्वा ततः कुल्लुकचिन्तनम् ॥ १-१३ ॥  
  
षोडशीदीक्षायुक्तश्चेत् महाषोढादिकं चरेत् ।  
परादीक्षणयुक्तश्चेत् षडधारादिकान् न्यसेत् ॥ १-१४ ॥  
  
पराप्रासादयुक्तश्चेत्तत्तन्न्यासान् समाचरेत् ।  
प्रासादपरायुक्तश्चेत्तानेव विन्यसेद्बुधः ॥ १-१५ ॥  
  
चतुश्चरणदीक्षा तु पराप्रासादगोचरा ।  
उभयोर्नहि भेदोऽस्ति किञ्चिद्भेदोऽस्ति पार्वति ॥ १-१६ ॥  
  
ततः शाम्भवदीक्षा स्यात् पूजा श्रीचक्रगोचरा ।  
सर्वेषां पूजनं कार्य्यं न्यसनं वा विधीयते ॥ १-१७ ॥  
  
प्रथमं न्यसनं प्रोक्तं ततः पूजा प्रकीर्त्तिता ।  
श्रीचक्रे पूजनं कार्य्यं सर्वेषां प्रियवादिनि ॥ १-१८ ॥  
  
षडाम्नायस्थले देवि षट्शाम्भवमथाचरेत् ।  
षण्णां स्थानं विधायाथ संवर्तेशमथार्चयेत् ॥ १-१९ ॥  
  
सर्वेषां पूजनं कृत्वा चाथ वै कलशं तथा ।  
पूजयेद्यत्नतो देवि सर्वसिद्धिमभीप्सुभिः ॥ १-२० ॥  
  
सर्वदीक्षासमायुक्तः सर्वन्यासान् समाचरेत् ।  
षोडशीं तु विना देवि नान्यत्र ह्यधि कारिता ॥ १-२१ ॥  
  
पराप्रासाददीक्षाद्याः षोडश्युत्तरगाः कियाः ।  
तत्तत्तन्त्रोक्तविधिना तत्तद्दीक्षादिभिर्युतः ॥ १-२२ ॥  
  
तत्तत्कर्म प्रकुर्वीत नान्यथा शाङ्करं वचः ।  
या चरणदीक्षा सम्प्रोक्ता परा सैव प्रकीर्त्तिता ॥ १-२३ ॥  
  
प्। ३) श्रीविद्यां तु विहायाथ नाधिकारत्वमिष्यते ।  
श्रीविद्यायां तुं सम्पूर्णः सर्वमार्गी भवेत् प्रिये ॥ १-२४ ॥  
  
श्रीचक्रलेखनं कृत्वा त्रिकोणं बिन्दुमध्यगम् ।  
ततो वृत्तं समालिख्य चतुर्दलमनन्तरम् ॥ १-२५ ॥  
  
चतुःपञ्चारमालिख्य चतुरस्रात्मकं ततः ।  
षट्त्रिंशत्तत्त्वरूपं तु विग्रहं विलिखेत्ततः ॥ १-२६ ॥  
  
एवं तु विग्रहं भाव्यं भावनैव तु लेखनम् ।  
प्रासादपूर्वा तु परा प्रोक्ता श्रीतत्त्वविग्रहा ॥ १-२७ ॥  
  
श्रीमहाषोडशी विद्या मन्त्रविग्रहरूपिणी ।  
वृत्तस्य परितो देवि पारम्पर्य्यक्रमं यजेत् ॥ १-२८ ॥  
  
पराप्रासादविद्यायाः क्रमः प्रोक्तो महेश्वरि ।  
मुख्यं क्रमं प्रवक्ष्यामि शृणु यत्नेन साम्प्रतम् ॥ १-२९ ॥  
  
बिन्दूपरि विभाव्याथ ततो ह्यष्टदलं शुभम् ।  
षट्त्रिंशद्दलसङ्ख्याकं कमलं तु ततो लिखेत् ॥ १-३० ॥  
  
अष्टत्रिंशद्दलं चैव तद्बहिर्विलिखेच्छिवे ।  
कमलं भुवनाख्यं तु तद्बहिर्विलिखेच्छिवे ॥ १-३१ ॥  
  
पञ्चाशद्दलसङ्ख्याकं चन्द्रसङ्ख्यासमन्वितम् ।  
एवं विलिख्य विधिवत् तत्र ध्यायेत् पराम्बिकाम् ॥ १-३२ ॥  
  
एवं पूर्वं विभाव्याऽथ षट्त्रिंशत्तत्त्वविग्रहाम् ।  
पराप्रासादविद्यां तु सट्त्रिंशत्तत्त्वविग्रहाम् ॥ १-३३ ॥  
  
शाम्भवे लेखनं यन्त्रं तत्र वै भावना मता ।  
बाह्यतः पूजनं कृत्वा ततो ध्यात्वा पराम्बिकाम् ॥ १-३४ ॥  
  
अधिकारे समापन्ने परापूजादिके विधौ ।  
षट्शाम्भवे महेशानि ह्यधिकारस्ततो भवेत् ॥ १-३५ ॥  
  
षट्शाम्भवो महेशानि सर्वोत्तर इतीरितः ।  
षोडश्युत्तरगा दीक्षा कार्य्या वा त्वियमेव वा ॥ १-३६ ॥  
  
एवं दीक्षादिभिर्युक्तैः किं जप्यं परमेश्वरि ।  
भक्तिर्यस्य यत्र भवेत्तेन जप्यं तदेव तु ॥ १-३७ ॥  
  
सम्प्रदायानुसारेण भक्तियोगवशेन तु ।  
षोडशी शक्तिदीक्षा स्याद्द्वितीयमुच्यते शृणु ॥ १-३८ ॥  
  
प्। ४) पराप्रासादविद्या तु शिवशक्तिमयी परा ।  
अर्द्धनारीश्वरः प्रोक्तः सर्वतन्त्रेषु गोपितः ॥ १-३९ ॥  
  
इत्येतदुक्तं देवेशि किमन्यत् श्रोतुमिच्छसि ।  
  
  
श्रीशिव उवाच ।  
  
  
किं जप्यमिति शङ्का ते या जाता परमेश्वरि ॥ १-४० ॥  
  
सैवोच्यते महेशानि शृणु यत्नेन साम्प्रतम् ।  
श्रीचक्रे सर्वदेवानां निवेशनमुदीरितम् ॥ १-४१ ॥  
  
महाश्रीचक्रराज्ञीयं महाश्रीषोडशी परा ।  
पराप्रासादविद्या तु महाश्रीचक्रनायिका ॥ १-४२ ॥  
  
ऊर्ध्वाम्नायादिदीक्षा तु पराप्रासादगोचरा ।  
पराप्रासादविद्यायाः श्रीचक्रे विनिवेशनम् ॥ १-४३ ॥  
  
षट्शाम्भवेशविद्यायाः श्रीचक्रे विनिवेशनम् ।  
बिन्दुचक्रे महेशानि पूजनं शृणु सादरम् ॥ १-४४ ॥  
  
बिन्दुचक्रे तु नैर्-ऋत्यां मानसं पूजयेच्छिवे ।  
बिन्दुवायव्यतो देवि नात्र सम्पूजयेच्छिवे ॥ १-४५ ॥  
  
बिन्दुचक्रस्य पूर्वे वै मारुतं पूजयेत् प्रिये ।  
बिन्दुचक्रस्य चाग्नेय्यां तैजसं पूजयेच्छिवे ॥ १-४६ ॥  
  
बिन्दुचक्रस्य वारुण्यामाप्यं शाम्भवमर्चयेत् ।  
बिन्दुचक्रस्य चैशान्यां पार्थिवं पूजयेत्ततः ॥ १-४७ ॥  
  
सरश्मिकान् समभ्यर्च्य यथोक्तेन तु वर्त्मना ।  
षट्त्रिंशच्चक्रगे देहे न्यसनं कारयेत् प्रिये ॥ १-४८ ॥  
  
इत्येतत् कथितं देवि ह्यथवा नवमण्डले ।  
नवात्मकं मण्डलं वै मुख्यमेव प्रकीर्त्तितम् ॥ १-४९ ॥  
  
नवचक्रात्मकं देवि महासंवर्त्तकेश्वरम् ।  
पूजयेद्यत्नतो देवि प्रोक्तं सङ्क्षेपतः प्रिये ॥ १-५० ॥  
  
प्रातःकृत्यादि सध्यानपूजनादि क्रियादिकम् ।  
श्रीमत्पञ्चकतन्त्रेषु विस्तरेण प्रकाशितम् ॥ १-५१ ॥  
  
षट्शाम्भवाख्यं यन्त्रं तु नवात्मकमितीरितम् ।  
तस्मिन् यन्त्रे मुख्यपूजा कथिता परमेश्वरि ॥ १-५२ ॥  
  
पञ्चप्रेतास्तु श्रीचक्रे षट्प्रेताः शाम्भवे मताः ।  
सप्तप्रेता गुह्यकाल्यां कथ्यन्ते शृणु साम्प्रतम् ॥ १-५३ ॥  
  
प्। ५) हिरण्यगर्भ इत्याख्यः शाम्भवे परिकीर्त्तितः ।  
इन्द्रभैरवनामानौ गुह्यकाल्यामितीरितौ ॥ १-५४ ॥  
  
सङ्घट्टनाख्या मुद्रा वै त्रिविधा परिकीर्त्तिता ।  
करद्वयं तु संयोज्य ह्यधोवक्त्रं सुलक्षणम् ॥ १-५५ ॥  
  
नखे नखान् सुसंयोज्य पञ्चाङ्गुल्यो ह्यधो भवेत् ।  
करावित्थं सुसंयोज्य मुद्रा सङ्घट्टनाभिधा ॥ १-५६ ॥  
  
पूर्वमुद्रां सुसंयोज्य कनिष्ठे विरलीकृते ।  
सङ्घट्टनाख्या मुद्रा तु द्वितीया परिकीर्त्तिता ॥ १-५७ ॥  
  
अत्रापि पक्षद्वितयं कनिष्ठे भिन्नयोजिते ।  
तृतीया जायते मुद्रा चतुर्थी सर्वतोत्तमा ॥ १-५८ ॥  
  
अङ्गुष्ठानामिकामध्ये योन्याकारेण योजयेत् ।  
कृत्वा करद्वयस्यैवं ह्यधोवक्त्रं सुशोभनम् ॥ १-५९ ॥  
  
तर्ज्जन्यां तर्ज्जनी योज्या कनिष्ठायां कनिष्ठिका ।  
तर्जनी द्वे कनिष्ठे द्वे चाग्रतोर्द्ध्वं नियोजयेत् ॥ १-६० ॥  
  
सङ्घट्टनाख्या मुद्रेयं जपान्ते सर्वसिद्धिदा ।  
चतुश्चरणविद्यायां षट्शाम्भवविधावपि ॥ १-६१ ॥  
  
मुख्या प्रोक्ता महादेवि दर्शयेत् यत्नतः शिवे ।  
इत्येतद्गदितं देवि किमन्यत् श्रोतुमिच्छसि ॥ १-६२ ॥  
  
  
श्रीशिव उवाच ।  
  
  
अथातः सम्प्रवक्ष्यामि पारम्पर्य्यक्रमं शिवे ।  
पूर्णदीक्षापरत्वेन विविच्य कथयामि ते ॥ १-६३ ॥  
  
साक्षात् परशिवेनादौ शङ्करस्तु प्रबोधितः ।  
चतुर्भिः सह शिष्यैस्तु शङ्करोऽवतरिष्यति ॥ १-६४ ॥  
  
शिवेन बोधिता देवी देव्या सर्वे प्रबोधिताः ।  
ब्रह्मविष्णुशिवाश्चैव ईश्वरेण प्रबोधिताः ॥ १-६५ ॥  
  
शिवपारम्पर्य्यगतो गुरुः शिवपरम्परा ।  
देवीपरम्परा देवि काल्युपदेशवर्त्मना ॥ १-६६ ॥  
  
अत्रापि शक्तिबाहुल्यं मतसङ्ख्या न विद्यते ।  
अथानन्दभैरवात्तु देवीमतपरम्परा ॥ १-६७ ॥  
  
प्। ६) पूर्वोक्तं त्रितयं देवि कामराजे तु भिन्नतः ।  
आनन्दभैरवमते पञ्चाशीतिमतक्रमः ॥ १-६८ ॥  
  
शिवपारम्पर्य्यदीक्षा दक्षिणामूर्त्तितः प्रिये ।  
सर्वत्र पारम्पर्य्यत्वं त्वथ मध्यां शृणु प्रिये ॥ १-६९ ॥  
  
दिव्याद्यौघत्रयोद्युक्ताः शैवे गाणपचोदिताः ।  
अत्रापि मतबाहुल्यं मया वक्तुं न शक्यते ॥ १-७० ॥  
  
तन्त्रे च दिव्यसिद्धौघौ मानवौघस्तृतीयकः ।  
सुन्दर्य्यां श्रीमहाकाल्यां तारायां कालिकामनौ ॥ १-७१ ॥  
  
पञ्चदश्यां लोपिकायां मन्वगस्तिकमन्त्रके ।  
परायां शैवयुक्तायामाद्यन्तव्युत्क्रमादिके ॥ १-७२ ॥  
  
षट्शाम्भवे महेशानि औघत्रयमुदीरितम् ।  
सर्वमौघत्रयं प्रोक्तं किमितः श्रोतुमिच्छसि ॥ १-७३ ॥  
  
औघात्परम्परा प्रोक्ता दिव्यसिद्धात्मका प्रिये ।  
शिवादौघाः समुद्भूतास्त्वौघपूजापरम्परा ॥ १-७४ ॥  
  
दक्षमूर्त्या गाणपिकं तथैव [बटुकादिकम्] ।  
अथानन्दभैरवादि तत्सर्वमौघमध्यगम् ॥ १-७५ ॥  
  
प्रबभूवुः सम्प्रदायः ह्येते च परिकीर्त्तिताः ।  
आनन्दभैरवे देवि कोटिभेदाः प्रकीर्त्तिताः ॥ १-७६ ॥  
  
आनन्दभैरवाद्या वै हाद्ये चान्तर्गताः प्रिये ।  
मार्गप्रवर्तकत्वात्तु मुख्यत्वं परिकीर्त्तितम् ॥ १-७७ ॥  
  
तस्मादृषित्वतां प्राप्ता विरूपाक्षादयः प्रिये ।  
सरस्वती लेखनी तु गणेशो लेखको मतः ॥ १-७८ ॥  
  
मतं परशिवस्येदं वक्ता देवो महेश्वरः ।  
पृथ्वी पत्री महादेवि नाथाः शास्त्रस्य बन्धकाः ॥ १-७९ ॥  
  
ब्रह्मास्त्राद्याः शास्त्रपाश्च शरभाद्यास्तु रक्षकाः ।  
औघाः प्रवर्त्तका लोके ते पूज्याः सर्वथैव तु ॥ १-८० ॥  
  
पारम्पर्य्यात्क्रमगता भिन्नभिन्नाः प्रकीर्त्तिताः ।  
दिव्या देवान्तिके नित्यं सिद्धा भूमाविहावपि ॥ १-८१ ॥  
  
मानवौघा मनुष्येषु औघत्रयमुदीरितम् ।  
शिवात् स्वगुरुपर्यन्तं ज्ञानं पूजामनुत्तमाम् ॥ १-८२ ॥  
  
प्। ७) देवीतः स्वस्वगुर्वन्तं ज्ञानं पूजा परा मता ।  
अथानन्दभैरवाख्यं स्वगुर्वन्तगतं प्रिये ॥ १-८३ ॥  
  
इयमेका महादेवि दक्षिणामूर्त्तिसम्मता ।  
शृणु यत्नेन देवेशि तत्त्वं स्वगुर्वन्तं प्रिये ॥ १-८४ ॥  
  
पूजा प्रोक्ता तूत्तमा तु त्वौघात् गुर्वन्तकं शृणु ।  
औघाद् गुर्वन्तकं देवि ज्ञानं पूजा प्रकीर्त्तिता ॥ १-८५ ॥  
  
मुख्यं ज्ञानमिदं प्रोक्तं कलौ कुत्रापि तिष्ठति ।  
देवि पूर्वचतुष्कं तु त्रेतासत्ययुगे मतम् ॥ १-८६ ॥  
  
सर्वाभावे महेशानि परमेष्ठ्यन्तकं मतम् ।  
चतुष्कं त्वथवा ज्ञेयं नान्यथा सिद्धिरोधकृत् ॥ १-८७ ॥  
  
देव्याः स्वगुरुपर्य्यन्तमुपदेशपरम्परा ।  
तथा देवेशि सर्वत्र भैरवाद्यं प्रकीर्त्तितम् ॥ १-८८ ॥  
  
दक्षिणामूर्त्तिपादे तु स्वगुर्वन्तं प्रपूजयेत् ।  
एकविंशत्तमं ज्ञानं गुर्वाख्यं क्रियतां लघु ॥ १-८९ ॥  
  
गुरुबाहुल्यभेदास्तु त्वानन्दभैरवे बहु ।  
एतज्ज्ञानं विना देवि पापभागी भवेन्नरः ॥ १-९० ॥  
  
स्त्रीणां दीक्षा कथं देया तत्र स्त्रीत्वं कथं भवेत् ।  
देवीपरम्परोद्दिष्टस्तूपदेशो यदा भवेत् ॥ १-९१ ॥  
  
तदा स्वकीयां सन्दीक्ष्य पुण्यभागी नरो भवेत् ।  
सन्न्यासीनां तु दीक्षा तु दक्षिणामूर्त्तिसम्मते ॥ १-९२ ॥  
  
शिवे चानन्ददेवेषु सर्वत्र दीक्षणं चरेत् ।  
शैवे शिवान्तकं नाम विष्णवे तु तदन्तकम् ॥ १-९३ ॥  
  
शाक्ते तु शक्तिगुरवस्तत्र भेदा भवन्ति हि ।  
सौरे सौरं गाणपत्ये बौद्धे धर्मान्तिकं भवेत् ॥ १-९४ ॥  
  
एवं पाशुपताद्येषु तत्र दीक्षोक्तनाम तु ।  
कार्यं तु यत्नतो देवि इत्येवं कालिकाऽब्रवीत् ॥ १-९५ ॥  
  
अथवा दक्षिणामूर्त्तिं पूजयित्वा महेश्वरि ।  
तत्सकाशात्प्रदेया स्यात् स्त्रीणां दीक्षा तु सा मता ॥ १-९६ ॥  
  
यदि स्त्रीणां बाधिका तु कर्मणः स्यात्तदा कथम् ।  
पुत्रद्वारा पोषणीयः पुत्रो नास्ति यदा शिवे ॥ १-९७ ॥  
  
प्। ८) पूर्वं कार्या साक्षरे वै ततः सन्दीक्षयेत्तु ताम् ।  
अथान्यत् सम्प्रवक्ष्यामि पूर्वोक्तं तच्छृणु प्रिये ॥ १-९८ ॥  
  
कलौ युगे तु सम्प्राप्ते करिष्यन्ति न केचन ।  
उपविद्यां समासाद्य जपिष्यन्ति नराधमाः ॥ १-९९ ॥  
  
न ते सिद्धिं प्राप्नुवन्ति ते सर्वे दुःखभागिनः ।  
तेषां निन्दा कलौ देवि भविष्यति न संशयः ॥ १-१०० ॥  
  
काली तारा छिन्नमस्ता सुन्दरी बगलामुखी ।  
मातङ्गी भुवना लक्ष्मीर्धूम्रा त्रिपुरभैरवी ॥ १-१० १ ॥  
  
एता एव महाविद्या सिद्धविद्या युगान्तरात् ।  
विद्यात्वं तु महादेवि तत्तद्युगवशेन तु ॥ १-१०२ ॥  
  
गुरुसन्ततिहीनत्वादुपविद्याप्रयोजनात् ।  
दुराचारान्निन्दनाच्च न ते वै सिद्धिभागिनः ॥ १-१०३ ॥  
  
काली तारा छिन्नमस्तासुन्दरी त्वेकरूपिणी ।  
अन्याऽपि च महादेवि एकरूपा न संशयः ॥ १-१०४ ॥  
  
उपविद्यादिकं चैव दशविद्यामुपाचरेत् ।  
सर्वस्वहरणं कृत्वा योगिन्यो भक्षयन्ति तम् ॥ १-१०५ ॥  
  
अथान्यत्सम्प्रवक्ष्यामि मतभेदादिवर्णनम् ।  
कालीं तारां महाविद्यां दीपिनीं कुलसुन्दरीम् ॥ १-१०६ ॥  
  
सर्वकालं जपेद्विद्वान् यदि सिद्धिमभिप्सति ।  
पाशुपतत्रिशूल्याद्या वीरकौलादयः प्रिये ॥ १-१०७ ॥  
  
अत्रैवान्तर्भविष्यन्ति महाविद्याविधौ शिवे ।  
वीरशैवा वीरपूर्ववैष्णवा ये प्रकीर्त्तिताः ॥ १-१०८ ॥  
  
अत्रैवान्तर्भविष्यन्ति कालीतारादिके मनौ ।  
चार्वाकादिप्रभेदास्तु चीनभेदा अमी स्मृताः ॥ १-१०९ ॥  
  
चार्वाका आर्हता बौद्धा चीन जैनादयः शिवे ।  
शाक्यसिंहादि देवेशि देवीपुत्रादिकाः प्रिये ॥ १-११० ॥  
  
अत्रैवान्तर्भविष्यन्ति महातारामनौ शिवे ।  
अथातः सम्प्रवक्ष्यामि पूर्णदीक्षाविवेचनम् ॥ १-१११ ॥  
  
पूर्णाभिषेकदीक्षायां भेदा वै बहवो मताः ।  
पराप्रासादविद्या च प्रासादपरयाऽथवा ॥ १-११२ ॥  
  
प्। ९) बिन्दुयुक्तो भवेच्छैवे सर्गी कामकलात्मिका ।  
प्रासादपररूपायां बिन्दुसर्गात्मिकं तथा ॥ १-११३ ॥  
  
परा दीक्षा तथान्या वै तत्त्वादिबिन्दुसर्गतः ।  
अथ सट्शाम्भवी दीक्षा बहुधा परिकीर्त्तिता ॥ १-११४ ॥  
  
गर्भशाम्भवकं चापि केरल शाम्भवं च वा ।  
केरले बहवो भेदास्तांश्चात्र कथ्यतेऽधुना ॥ १-११५ ॥  
  
षडन्वयः पञ्च वापि चतुरन्वयमेव वा ।  
त्रितयं वापि देवेशि ह्यभावे एकमेव वा ॥ १-११६ ॥  
  
शिवरश्मिः शक्तिरश्मिः शिवशक्त्यात्मका यदा ।  
त्रिपुरा दशपञ्चाख्यमालोक्ता रश्मयः परा ॥ १-११६ ॥  
  
किं वा षडन्वयाख्येषु प्रोक्ता वै रश्मयः पराः ।  
किं वा चरणदीक्षा स्याच्चतुश्चरणरूपुणी ॥ १-११८ ॥  
  
रक्तशुक्लमिश्ररूपं निर्वाणं तु तुरीयकम् ।  
चरणत्रयदीक्षा स्यान्निर्वाणं सर्वतोत्तमम् ॥ १-११९ ॥  
  
निर्वाणात्तु परं देवि नास्ति ज्ञानं तु मामके ।  
षोडश्यां पूर्णदीक्षा तु सम्प्रदायपरो चरेत् ॥ १-१२० ॥  
  
सम्प्रदायानुसारेण तत्तन्म्न्त्रेषु पश्यताम् ।  
षडन्वयस्तु देवेशि गुह्यकाल्यामपि स्मृतः ॥ १-१२१ ॥  
  
पूर्णाभिषेकदीक्षा तु काल्यां च परिकीर्त्तिता ।  
एवं सर्वासु विद्यासु पूर्णदीक्षा प्रकीर्त्तिता ॥ १-१२२ ॥  
  
श्रीसुन्दर्यां तथा काल्यां मुख्या तु परिकीर्त्तिता ।  
सम्प्रदायानुसारेण तत्तदर्चनमाचरेत् ॥ १-१२३ ॥  
  
पञ्चदश्यामपि शिवे पूर्णदीक्षा प्रकीर्त्तिता ।  
मन्वगस्तलोपिकायां नामदानं तु भिन्नतः ॥ १-१२४ ॥  
  
सम्प्रदायानुसारेण नाम देयं महेश्वरि ।  
श्रीमद्दक्षिणकाल्यां तु काली गुरूक्तवर्त्मना ॥ १-१२५ ॥  
  
तारायामपि देवेशि तारा गुरूक्तवर्त्मना ।  
यथा काली तथा तारा या तारा सैव कालिका ॥ १-१२६ ॥  
  
इत्युक्तत्वान्महेशानि तारायामपि दीक्षणम् ।  
गुह्यकाल्यां महादेवि षड्रश्मिक्रमतः शिवे ॥ १-१२७ ॥  
  
प्। १०) दश पञ्च मालिकाऽत्र गदिता प्रियवादिनि ।  
तद्रश्मिक्रमयोगेन नामपूजादिकं मतम् ॥ १-१२८ ॥  
  
षट्शाम्भवक्रमेणैव नाम देयं महेश्वरि ।  
महाकामकला काली राजराजेश्वरी मता ॥ १-१२९ ॥  
  
अस्यां तु दीक्षा सम्प्रोक्ता पूर्णदीक्षा शुभा शिवे ।  
एतद्गुरूक्तमार्गेण मानवौघक्रमेण तु ॥ १-१३० ॥  
  
गुरुभक्तस्य शिष्यस्य आज्ञानाम प्रदापयेत् ।  
या सा कामकला काली योगपट्टेश्वरी मता ॥ १-१३१ ॥  
  
योगदीक्षेति सा प्रोक्ता महानिर्वाणरूपिणी ।  
हंसकाल्यामपि तथा आज्ञानाम प्रदापयेत् ॥ १-१३२ ॥  
  
या सा कामकला काली योगपट्टेश्वरी मता ।  
पराप्रासादरूपा स्यात् महाकामकला परा ॥ १-१३३ ॥  
  
चरणदीक्षा हंसकाल्यां चतुश्चरणरूपिणी ।  
हंसदीक्षात्परं नास्ति दीक्षा पूर्णाभिषेकिका ॥ १-१३४ ॥  
  
अथ हंसक्रमेणैव आज्ञानाम प्रदापयेत् ।  
अत्रापि देवदेवेशि शिवदेवीपरम्परा ॥ १-१३५ ॥  
  
भैरवस्यादिनाथस्य देवते कथिते शिवे ।  
सर्वेषां तु महादेवि औघपरम्परा मता ॥ १-१३६ ॥  
  
औघपरम्पराज्ञानात् औघे मुख्यत्वमेव तत् ।  
शिवाद्या देवदेवेशि विरूपाक्षपरम्परा ॥ १-१३७ ॥  
  
आदिनाथाद् गुरुज्ञानं स्वगुर्वन्तं महेश्वरि ।  
आदौ सर्वत्र देवेशि मन्त्रदः प्रथमो गुरुः ॥ १-१३८ ॥  
  
परम्परादिका देवि महेशा एव नान्यथा ।  
आनन्दनाथ सञ्ज्ञान्ता गुरवः परिकीर्त्तिताः ॥ १-१३९ ॥  
  
स्त्रियोऽपि गुरुरूपाश्च अम्बान्ताः परिकीर्त्तिताः ।  
आदौ श्रीस्वगुरुं पूज्य शिवान्तं पूजयेच्छिवे ॥ १-१४० ॥  
  
एवं देवि दीक्षणादौ पूर्ववत् परिकीर्त्तितम् ।  
आनन्दभैरवाद्येषु ह्येवमेव प्रकीर्त्तितम् ॥ १-१४१ ॥  
  
स्वगुर्वादि समारभ्य दिव्यान्तं पूजयेच्छिवे ।  
अथ कालीदीक्षणादौ आज्ञानाम प्रदापयेत् ॥ १-१४२ ॥  
  
प्। ११) प्रकारान्तरतो देवि गद्यते शृणु साम्प्रतम् ।  
प्रह्लादानन्दमारभ्य बोधानन्दान्तिकं प्रिये ॥ १-१४३ ॥  
  
एतद् गुरुक्तमार्गेण चाज्ञानाम प्रदापयेत् ।  
तारायामपि सम्प्रोक्तः सङ्क्षेपेण मया तव ॥ १-१४४ ॥  
  
  
श्रीशिव उवाच ।  
  
  
अथान्यत् सम्प्रवक्ष्यामि सम्प्रदायस्वरूपकम् ।  
आदौ हि वैदिकः प्रोक्तस्ततो हि वैष्णवः परः ॥ १-१४५ ॥  
  
ततो गाणपतं प्रोक्तं ततः सौरं प्रकीर्त्तितम् ।  
सौराच्छ्रेष्ठं शैवशास्त्रं शैवाच्छाक्तं महेश्वरि ॥ १-१४६ ॥  
  
शाक्ताद्वामं महेशानि श्रेष्ठेति परिकीर्त्तितम् ।  
वामात्तु दक्षिणः श्रेष्ठो दक्षिणाद्वीर एव तु ॥ १-१४७ ॥  
  
अथ वीराच्चावधूतः कौलपूर्वं प्रकीर्त्तितः ।  
अवधूताद्दिव्यमार्गो दिव्याच्छ्रेष्ठो न विद्यते ॥ १-१४८ ॥  
  
शैवे चान्तर्भविष्यन्ति श्रीमत्पाशुपतादयः ।  
पाञ्चरात्रादयो देवि वैष्णवे सम्भवन्ति हि ॥ १-१४९ ॥  
  
शाक्ते चान्तर्भविष्यन्ति पाषण्डचीनसम्मताः ।  
कापालिके रुद्रभेदाः कौले चाष्टौ प्रकीर्त्तिताः ॥ १-१५० ॥  
  
वीरे पञ्चमतं देवि चीने शतद्वयं मतम् ।  
बौद्धानां शतभेदाः स्युः सप्त पाशुपते मताः १५१ ॥  
  
दिव्ये भेदद्वयं देवि पशवस्त्रिविधा मताः ।  
अवधूते सप्तभेदाः सम्प्रदायक्रमेण तु ॥ १-१५२ ॥  
  
आनन्दः प्रथमः प्रोक्तो द्वितीयो नाथ एव तु ।  
मुख्यस्त्वानन्दनाथः स्यात् प्रकाशस्तदनन्तरम् ॥ १-१५३ ॥  
  
स्वरूपस्तु ततः प्राक्तश्चैतन्यस्तु तदुत्तरम् ।  
आराध्याचार्यकश्चैव विद्याधिक्यात् प्रकीर्त्तितः ॥ १-१५४ ॥  
  
षट्शाम्भवादिशास्त्रज्ञस्त्वाराध्यः परिकीर्त्तितः ।  
गुशब्दस्त्वन्धकारत्वाद् रुशब्दस्तस्य बोधकः ॥ १-१५५ ॥  
  
द्वाभ्यां गुरुश्च सम्प्रोक्तः स एव हि प्रकाशकः ।  
नाथः सिद्ध्यादिभिर्युक्तस्त्वानन्दः शम्भुशक्तिमान् ॥ १-१५६ ॥  
  
प्। १२) आनन्दनाथशब्दस्तु परशैवस्य वाचकः ।  
महावीरस्तु यः प्रोक्तः स माहेश्वर इतीरितः ॥ १-१५७ ॥  
  
वीरस्तूद्धतवत् प्रायः कलौ तिष्ठति कुत्रचित् ।  
विलाससम्प्रदायस्तु तद्भेदः केरलो मतः ॥ १-१५८ ॥  
  
तद्भेदो द्रविडः प्रोक्त आचार्यत्वप्रदायकः ।  
स्वाराज्ये नियतः प्रोक्तश्चैतन्याख्यः स एव तु ॥ १-१५९ ॥  
  
द्रविडेऽन्तर्भविष्यन्ति स्वामिसम्प्रदायवाचकाः ।  
गौडः स्वरूप इत्युक्तस्त्वानन्दाख्यः स एव तु ॥ १-१६० ॥  
  
केरले बहवो भेदास्तानहं वच्मि संशृणु ।  
भवसिद्धो हराख्यस्तु सिद्धाख्यः परिकीर्त्तितः ॥ १-१६१ ॥  
  
देशपर्यायभेदेन कलहट्टचतुष्टयम् ।  
मन्त्रपर्य्यायभेदेन विधिसिद्धिस्ततः क्रमः ॥ १-१६२ ॥  
  
कालपर्य्यायभेदेन सिद्धानन्दमतक्रमः ।  
कलहट्टो गोमुखश्च विज्ञानी तदनन्तरम् ॥ १-१६३ ॥  
  
द्रविडराजो महेशानि उत्पादाख्यस्ततः परम् ।  
कालपर्य्यायभेदेन सम्प्रदायक्रमो मतः ॥ १-१६४ ॥  
  
पूर्वकेरलमादौ स्यात् द्वितीयं तूत्तरं भवेत् ।  
अत्रापि नामबाहुल्यं सम्प्रदायानुसारतः ॥ १-१६५ ॥  
  
दिव्यः सिद्धस्ततः सत्यश्चैतन्यश्चिद्घनः परम् ।  
सर्वज्ञाख्यो ब्रह्मविष्णुरुद्रसञ्ज्ञाधरः शिवे ॥ १-१६६ ॥  
  
आदिसञ्ज्ञा ततो देवि योजनीया सरस्वती ।  
आदौ दिव्यादयः शब्दास्ततो देवी सरस्वती ॥ १-१६७ ॥  
  
आदौ क्रमास्तु विज्ञेयाः सम्प्रदायस्तदुत्तरम् ।  
ततो नामादिकं ज्ञात्वा चाज्ञापदं महेश्वरि ॥ १-१६८ ॥  
  
अथ द्रविडभेदान् हि शृणु वक्ष्ये यथाक्रमम् ।  
अद्वैताख्यः पूर्णनाथश्चिदम्बाख्यस्ततीयकः ॥ १-१६९ ॥  
  
अद्वैताख्यः सम्प्रदायस्त्ववधूतमतेऽपि च ।  
सरस्वत्यन्तगो वापि चानन्दान्तोऽपि वा प्रिये ॥ १-१७० ॥  
  
नाथान्तो वा महेशानि त्रितयं त्रितयं त्रिषु ।  
ईशाख्यस्तु महेशानि केरलान्तर्गतो भवेत् ॥ १-१७१ ॥  
  
प्। १३) माहेश्वरः स भवति विश्वरूपाभिधः प्रिये ।  
एतेऽपि केरले देवि ह्यन्तर्भूता भवन्ति वै ॥ १-१७२ ॥  
  
एवं ज्ञानेन सम्पन्नः कुण्डलीज्ञानपूर्वकम् ।  
पूजनं तु प्रकर्तव्यं नान्यथा सिध्यति ध्रवम् ॥ १-१७३ ॥  
  
एतदज्ञानतो देवि न विद्या सिद्धिमाप्नुयात् ।  
विद्यासिद्धिमभिप्सुर्वै ज्ञानपूर्वं समाचरेत् ॥ १-१७४ ॥  
  
अज्ञानात् यत्कृतं देवि तत् सर्वं निष्फलं भवेत् ।  
इति सङ्क्षेपतः प्रोक्तमवश्यं क्रियतां प्रिये ॥ १-१७५ ॥  
  
बलिदानविधौ देवि पात्रासादनकर्म्मणि ।  
विनियोगविधौ सर्वं स्पष्टं भवति नान्यथा ॥ १-१७६ ॥  
  
  
श्रीशिव उवाच ।  
  
  
अथ किं पृच्छसि शिवे काश्मीरं ब्रूहि सत्वरम् ।  
सर्वदिव्यस्तु यः प्रोक्तः स काश्मीरति कीर्तितः ॥ १-१७७ ॥  
  
भावनाथः क्रियानाथो ज्ञाननाथस्तथैव च ।  
चित्परः चेतनेशश्च सिद्धनाथाख्य एव च ॥ १-१७८ ॥  
  
ऋद्धिनाथस्ततश्चैव इत्यष्टौ कीर्तिता मया ।  
पूजनादौ महेशानि पात्रासादनकर्म्मणि ॥ १-१७९ ॥  
  
भेद एष महेशानि सर्वमेकं प्रकीर्त्तितम् ।  
गौडाख्यमार्गो देवेशि तथा काश्मीरसम्मतम् ॥ १-१८० ॥  
  
केरलेऽन्तर्गतं देवि नान्यथा शाङ्करं वचः ।  
क्वचित् कदाचित् भेदो वै सम्प्रदायात्प्रकीर्त्तितः ॥ १-१८१ ॥  
  
त्रिजटैकजटा चोभे त्रिशूलो बिन्दुभूषितः ।  
चतुर्भेदा महेशानि शैवेऽत्रान्तर्गता भवेत् ॥ १-१८२ ॥  
  
शैवे चान्तर्गता देवि श्रीमत्पाशुपतादयः ।  
तेषां तु सप्तभेदा वै तानहं वच्मि संशृणु ॥ १-१८३ ॥  
  
आदौ शिखी ततो मुण्डी जटी चैव तृतीयकः ।  
द्विदण्डी त्वेकदण्डी च त्रिदण्डी च ततः स्मृतः ॥ १-१८४ ॥  
  
वीरशैवः सप्तमस्तु सप्तपाशुपताः स्मृताः ।  
वैष्णवे त्वष्टभेदाः स्युस्त्वादौ वैखानसः स्मृतः ॥ १-१८५ ॥  
  
श्रीराधावल्लभो देवि गोकुलेशस्तृतीयकः ।  
वृन्दाख्यस्तु चतुर्थः स्यात् पाञ्चरात्रस्तु पञ्चमम् ॥ १-१८६ ॥  
  
प्। १४) वीरवैष्णवनामाख्यस्ततः परिकीर्त्तितः ।  
रामानन्दी हरिव्यासी निम्बार्कश्चाष्टमः स्मृतः ॥ १-१८७ ॥  
  
स्मार्ता भागवता देवि एते मार्गप्रवर्त्तकाः ।  
शाक्ते चान्तर्गता देवि चीनाः कापालिकाः शिवे ॥ १-१८८ ॥  
  
बौद्धा जैनास्ततो देवि दिव्याः कौलास्तथा शिवे ।  
वीरः पशुस्ततः प्रोक्तस्तेषां लक्षणमुच्यते ॥ १-१८९ ॥  
  
चीनानां द्विशतं भेदास्ताराच्छिन्नाविधौ स तु ।  
ताराधीशः पराधीशः क्षेमाख्यः प्रेमतारकः ॥ १-१९० ॥  
  
सागराख्यः परापन्नस्तथा जीवदयापरः ।  
चिरजीवी सिद्धनामा सङ्क्षेपान्नावकीर्त्तितः ॥ १-१९१ ॥  
  
कापालिके पञ्चभेदास्तानहो ब्रूमहे शिवे ।  
इन्द्रजाली देवजाली रुद्रजाली तृतीयकः ॥ १-१९२ ॥  
  
विद्याजाली तुर्यसङ्ख्यः पञ्चमः सिद्धिजालिकः ।  
पञ्चकापालिकाः प्रोक्ता बौद्धान् संशृणु यत्नतः ॥ १-१९३ ॥  
  
केशच्छेदी वृक्षच्छेदी मद्याशी कल्मषस्तथा ।  
इच्छाभेदी पञ्चमस्तु एवं बहुविधा मताः ॥ १-१९४ ॥  
  
जैने भेदद्वयं देवि कथ्यते यत्नतः शृणु ।  
पार्श्वनाथः कलानाथः पद्माभोगवतीरतः ॥ १-१९५ ॥  
  
आदिदिव्यस्तूपदिव्यो दिव्यभेदद्वयं शिवे ।  
पशवस्त्रिविधा देवि ज्ञाताज्ञातविनिन्दकाः ॥ १-१९६ ॥  
  
पञ्चधा वार इत्युक्तस्तद्भेदं शृणु पार्वति ।  
श्रीचक्रवीरो देवेशि ऊर्मिलाख्यो द्वितीयकः ॥ १-१९७ ॥  
  
चूडाचक्रं तृतीयं स्यात्पुष्पचक्रं चतुर्थकम् ।  
जीवचक्रं पञ्चमं स्यात्पञ्चभेदाः प्रकीर्त्तिताः ॥ १-१९८ ॥  
  
भावयोगो जीवचक्रे पुष्पचक्रे क्रियाभिधः ।  
श्रीचक्रे ज्ञानयोगस्तु लययोगस्तु [ऊर्मिले] ॥ १-१९९ ॥  
  
चूडाचक्रे राजयोगो किमन्यच्छ्रोतुमिच्छसि ।  
  
  
श्रीदेव्युवाच ।  
  
  
देवेश श्रोतुमिच्छामि पूर्वोक्तं चातिगुप्तकम् ॥ १-२०० ॥  
  
श्रीशिव उवाच ।  
  
  
कीटात् ब्रह्माण्डपर्य्यन्तं सर्वशक्तिमयं जगत् ।  
शक्तिसम्पूजनाद्देवि ब्रह्माण्डं पूजितं भवेत् ॥ १-२०१ ॥  
  
प्। १५) शक्त्या शिवस्य वै देहे भुवनानि चतुर्दश ।  
लोकत्रयं कलास्थाने देवलोकादिकं शिवे ॥ १-२०२ ॥  
  
पर्वता धातवो वापी समुद्राः सरितस्तथा ।  
ब्रह्माण्डगोलके यच्च यत् किञ्चिज्जगतीतले ॥ १-२०३ ॥  
  
तत्समस्तं शक्तिदेहे स्फुटं तिष्ठति पार्वति ।  
ब्रह्मा विष्णुश्च रुद्रश्च शक्तिदेहसमुद्भवाः ।  
इति सङ्क्षेपतः प्रोक्तं किमन्यच्छ्रोतुमिच्छसि ॥ १-२०४ ॥  
  
इति श्रीशक्तिसङ्गममहातन्त्रराजे उत्तरभागे तृतीयखण्डे   
श्रिमदक्षोभ्यमहोग्रतारासंवादे श्रीचक्रयोगादिकथनं नाम   
प्रथमः पटलः ॥ १ ॥  
  
  
  
द्वितीयः पटलः ।  
  
श्रीदेव्युवाच ।  
  
पूर्वोक्तं वद देवेश यद्यहं तव वल्लभा ।  
  
श्रीशिव उवाच ।  
  
धनकामे गणपतिमारोग्ये च दिवाकरम् ॥ २-१ ॥  
  
तारापति च श्रीकामे मुक्तिकामे जनार्द्दनम् ।  
नारायणं सर्वकामे श्रीकामे पुरुषोत्तमम् ॥ २-२ ॥  
  
मन्त्री मन्त्रप्रसिद्ध्यै श्रीं विद्यार्थीं कालिकां यजेत् ।  
मातङ्गीं धनकामस्तु वाराहीं सर्वकामया ॥ २-३ ॥  
  
भुवनेशीं राज्यकामः तथा नीलसरस्वतीम् ।  
तथा त्रिपुरमेवं च कूटे कूटविभाविनीम् ॥ २-४ ॥  
  
सर्वकामं कलियुगे कृते च पुरुषोत्तमम् ।  
द्वापरे शिवभेदं च त्रेतायां वामनं हरिम् ॥ २-५ ॥  
  
अथ कलियुगे शस्ता या बालेति निगद्यते ।  
त्रेतायां ललिता शस्ता द्वापरे पञ्चकूटगा ॥ २-६ ॥  
  
षट्कूटा च कलौ शस्ता सर्वतन्त्रेषु गोपिता ।  
सर्वकामं कलियुगे सुन्दरी परमेश्वरि ॥ २-७ ॥  
  
बगला सर्वसिद्ध्यर्थं स्तम्भनार्थं विशेषतः ।  
धूमावती मारणार्थे शरभो निग्रहे मतः ॥ २-८ ॥  
  
प्रत्यङ्गिरा अग्न्यस्त्रादिनिग्रहार्थं प्रकीर्त्तिता ।  
  
श्रीशिव उवाच ।  
  
अन्यत्तेऽहं प्रवक्ष्यामि यद्यजानामि देवते ॥ २-९ ॥  
  
भूतिकामस्तु सततं पूजयेत्त्रिपुरां कलौ ।  
कालिकां च महामायां वाणीकामस्तु चार्चयेत् ॥ २-१० ॥  
  
भुवनेशीं तथा तारां स्वर्गकामस्तु चार्चयेत् ।  
ब्रह्मवर्चसकामश्च ब्रह्माणं परिपूजयेत् ॥ २-११ ॥  
  
आरोग्यकामोऽथ रविं धनकामो हुताशनम् ।  
कमलां सिद्धिकामस्तु विद्याकामः सरस्वतीम् ॥ २-१२ ॥  
  
प्। १७) कलौ नीलपताकां च तथा नीलसरस्वतीम् ।  
वाक्सिद्धिर्जायते शीघ्रं कामसिद्धिर्न संशयः ॥ २-१३ ॥  
  
कर्मणां सिद्धिकामस्तु पूजयेद्वै विनायकम् ।  
भोगकामस्तु शशिनं बलकामः समीरणम् ॥ २-१४ ॥  
  
विमुक्तयै सर्वसंसारात् प्रयत्नेनार्चयेच्छिवम् ।  
ध्यानयोगं तथा मोक्षं यदीच्छेद्ज्ञानमव्ययम् ॥ २-१५ ॥  
  
सोऽर्चयेच्च विरूपाक्षं सर्वसत्त्वमयं हरम् ।  
छिन्नमस्तां राजपूर्वां मातङ्गीं कामकालिकाम् ॥ २-१६ ॥  
  
श्मशानकालिका देवि सर्वसिद्धिप्रदां यजेत् ।  
अश्वारूढां कुक्कुटीं च तथा भोगवतीं शिवे ॥ २-१७ ॥  
  
नित्यक्लिन्नां च भेरुण्डां स्त्रीवश्यार्थं यजेत् प्रिये ।  
सर्वाकर्षणकामस्तु कालिकैकाक्षरीं यजेत् ॥ २-१८ ॥  
  
तथा मधुमतीं विद्यां सर्वाकृष्टौ यजेत्प्रिये ।  
पराप्रासादविद्यां च तथा षट्शाम्भवेश्वरीम् ॥ २-१९ ॥  
  
सर्वकामप्रसिद्ध्यर्थं यजेद्यत्नेन सुन्दरीम् ।  
धनदा ऋद्धिकामेन सिद्धिकामेन कामिनी ॥ २-२० ॥  
  
भैरवी रूपकामेन हयग्रीवस्तु वाक्प्रदः ।  
  
श्रीशिव उवाच ।  
  
दीक्षापरम्परामाह येन देवीमयो भवेत् ॥ २-२१ ॥  
  
गौडकाश्मीरद्रविडे कौले वामे च दक्षिणे ।  
सर्वत्र योजनीया हि यथामार्गेण सुन्दरी ॥ २-२२ ॥  
  
अधिकारवशाद्देवि कलौ पापसमन्विते ।  
कलौ युगे च सम्प्राप्ते सर्वे भ्रष्टा भवन्ति हि ॥ २-२३ ॥  
  
परम्पराविनाशस्तु भविष्यति न संशयः ।  
गुरुक्षोभं विमुख्यं च नातः सिद्धिः प्रवर्तते ॥ २-२४ ॥  
  
अज्ञानवशतो देवि भ्रमन्ति हि इतस्ततः ।  
मार्गभ्रष्टास्तथा जाता शाखारण्डा यथा मताः ॥ २-२५ ॥  
  
कोटिसङ्ख्ययुगैर्वापि न ते वै सिद्धिभागिनः ।  
दीक्षापरम्परां वक्ष्ये श्रीविद्यायां महेश्वरि ॥ २-२६ ॥  
  
प्। १८) कालिकायामपि तथा गौडकाश्मीरभेदतः ।  
अथातः सम्प्रवक्ष्यामि श्रीविद्याभेददीक्षणम् ॥ २-२७ ॥  
  
लब्धाधिकारिभिर्देवि बालोपास्या महेश्वरि ।  
पूर्णाधिकारिभिर्देवि कामसम्पूजिता परा ॥ २-२८ ॥  
  
तदुत्तरं षोडशी स्यात्पराविद्या तदुत्तरम् ।  
पराप्रासादविद्या स्यात्प्रासादपररूपिणी ॥ २-२९ ॥  
  
सम्प्रदायानुसारेण दीक्षणं कारयेत् प्रिये ।  
षट्शाम्भवं ततः प्रोक्तं सम्प्रदायानुसारतः ॥ २-३० ॥  
  
चरणदीक्षा ततः प्रोक्ता त्वितो दीक्षा न विद्यते ।  
निर्वाणदीक्षा देवेशि सर्वतश्चोत्तमा मता ॥ २-३१ ॥  
  
निर्वाणदीक्षापरतो नान्यदीक्षा तु विद्यते ।  
निर्वाणदीक्षया युक्तः परं ब्रह्म न संशयः ॥ २-३२ ॥  
  
चरणत्रयदीक्षा तु क्वचित् कार्य्या महेश्वरि ।  
बालामन्त्रादिका मन्त्रा विद्यामन्त्रैव कीर्त्तिता ॥ २-३३ ॥  
  
या सा पञ्चदशी देवि षोडशी सैव कीर्त्तिता ।  
षोढान्यासादिकं चैव अष्टादश सहस्रकम् ॥ २-३४ ॥  
  
न्यासा यत्नेन कर्त्तव्या नामपरायणं तथा ।  
पराप्रासादविद्यायां सर्वमेव प्रकीर्त्तितम् ॥ २-३५ ॥  
  
कालनित्यादिकं चैव युगपर्य्यायनित्यकाः ।  
मन्त्रपारायणं कर्म नाडीपारायणं तथा ॥ २-३६ ॥  
  
षोडशीविद्यया युक्तस्त्वधिकारी हि सर्वतः ।  
षडन्वयक्रमे दीक्षा न्यासपूजादिकं शिवे ॥ २-३७ ॥  
  
भिन्नमेव पुरा प्रोक्तं विशेषः कथ्यते पुनः ।  
चतुश्चरणदीक्षायां भिन्नं न्यासादिकं मतम् ॥ २-३८ ॥  
  
पराप्रासादविद्यायां विशेषः कुत्रचित्प्रिये ।  
सर्वेषां पूजनं देवि श्रीचक्रे परिकीर्त्तितम् ॥ २-३९ ॥  
  
अधिकारानुसारेण योजनीयं महेश्वरि ।  
सर्वदीक्षादिभिर्युक्तो महादेवो न संशयः ॥ २-४० ॥  
  
उत्तरोत्तरमेतद्धि श्रेष्ठं विद्धि महेश्वरि ।  
एतज्ज्ञानवशाद्देवि साक्षाद्ब्रह्ममयो भवेत् ॥ २-४१ ॥  
  
प्। १९) आदावेकाक्षरी प्रोक्ता बालावत् परिकीर्त्तिता ।  
सिद्धकाली पञ्चदशी विद्यावत् परिकीर्त्तिता ॥ २-४२ ॥  
  
अथ वै दक्षिणाकाली षोडशी सैव कीर्त्तिता ।  
ततः कामकला काली पराप्रासादवन्मता ॥ २-४३ ॥  
  
चरणदीक्षा यथा प्रोक्ता तथैव हंसकालिका ।  
ततसु गुह्यकाकाली षट्शाम्भवपरेश्वरि ॥ २-४४ ॥  
  
षट्शाम्भवे गुह्यकाल्यां भिन्न एव प्रकीर्त्तितः ।  
अत्रापि कालनित्यादि ज्ञानं प्रोक्तं मया तव ॥ २-४५ ॥  
  
मन्त्रपारायणं देवि नामपारायणं तथा ।  
नाडीपारायणं चैव युगनित्यादिकं शिवे ॥ २-४६ ॥  
  
कालनित्यादिकं चैव दिननित्यादिकं तथा ।  
सर्वं विस्तरतो देवि मया पूर्वं निवेदितम् ॥ २-४७ ॥  
  
काल्यां तु युगनित्यादि कालनित्यानुसारतः ।  
विंशत्साहस्रकं चाष्टशती षट्त्रिंशदीरिता ॥ २-४८ ॥  
  
कालनित्याविधानादि साधनं कथ्यते पुनः ।  
इत्येतत्कथितं देवि सङ्क्षेपेण मया तव ॥ २-४९ ॥  
  
एतद्विधानवा।ल्लोके सिद्धिरूपो न संशयः ।  
पूर्णाभिषेकदीक्षायां नामपारायणं चरेत् ॥ २-५० ॥  
  
शैवे शैवान्तगं नाम वैष्णवे तु तदन्तमम् ।  
सौरगाणपबौद्धादौ तत्तच्छास्त्रोक्तनामतः ॥ २-५१ ॥  
  
शाक्ते शक्त्यन्तगं नाम शाक्ते बाहुल्यमीरितम् ।  
श्रीमच्छाम्भवदीक्षादौ शाम्भवो ह्यत्र सम्मतः ॥ २-५२ ॥  
  
तद्रश्मिगं च वा नाम गुरुमध्यस्थितं च वा ।  
ऋतुद्वौवेध्यगं वापि यथाम्नायक्रमेण तु ॥ २-५३ ॥  
  
शिवशक्तियुग्मभेदान्मालामन्त्रस्थमेव तु ।  
षोडश्यां पञ्चदश्यां च लोपामन्वगस्तिके शिवे ॥ २-५४ ॥  
  
एतद्गुरुप्रोक्तनाम देयं यत्नेन दीक्षणे ।  
पराप्रासादमध्ये तु प्रासादपरयाऽथ वा ॥ २-५५ ॥  
  
शिवशक्त्यन्तगं नाम शैवशक्त्यन्तगं च वा ।  
निर्वाणाद्यन्तगं नाम चरणे तद्गुरुस्थितम् ॥ २-५६ ॥  
  
प्। २०) मेधायां तद्गुरुस्थं च प्रोक्तमेतन्महेश्वरि ।  
अथान्यत् सम्प्रवक्ष्यामि सारात्सारतरं परम् ॥ २-५७ ॥  
  
श्रीदेव्युवाच ।  
  
शापोद्धारोत्कीलने तु तत्र भेदः कियान् भवेत् ।  
तन्मे वद महादेव यद्यहं तव वल्लभा ॥ २-५८ ॥  
  
श्रीशिव उवाच ।  
  
उत्कीलनं बन्धनं स्यात् शापस्तेजोनिरोधकः ।  
कीलने तु महादेवि न गतागतमीरितम् ॥ २-५९ ॥  
  
गतागतं महादेवि शापोद्धारे तु वर्त्तते ।  
भक्तानुग्रहकाम्यत्वाद्देवीसाधकसन्निधौ ॥ २-६० ॥  
  
गत्वा दत्तो वरो देवि स मृषा जात एव हि ।  
मन्त्रचैतन्यरोधत्वान्मृषा जातो महेश्वरि ॥ २-६१ ॥  
  
अयं शापो निगदितस्तथोत्कीलनमुच्यते ।  
भक्तानुग्रहकाम्यत्वाद्दातव्यो हि वरः शिवे ॥ २-६२ ॥  
  
बन्धनस्य यदा मुक्तिस्तदैव तु गतागतम् ।  
शक्तिस्तु वर्तते देव्या वरदाने महेश्वरि ॥ २-६३ ॥  
  
यथा ऊर्जतरे वत्से धेनुप्रीतिस्तु वर्तते ।  
बन्धनस्य यदा मुक्तिस्तनपानं तदैव हि ॥ २-६४ ॥  
  
काली तारा तथा छिन्ना तेजःपुञ्जनिभा मता ।  
त्रयाणां तेजःसंरोधं को हि कर्तुं क्षमो भवेत् ॥ २-६५ ॥  
  
तस्माच्छापादिकं नास्ति कालिकायां महेश्वरि ।  
कालिका तारिणी विद्या उत्कीलनविमोचनी ॥ २-६६ ॥  
  
दामसन्त्रोटनं कृत्वा धेनुर्याति यथा सुतम् ।  
भक्तानुग्रहकाम्यत्वात्तथेयं कालिका परा ॥ २-६७ ॥  
  
तारा छिन्ना स्तम्भनेशी सर्वबन्धविमोचनी ।  
शापे तु प्रस्रवो नास्ति कीलने प्रस्रवोऽस्ति हि ॥ २-६८ ॥  
  
कालिकायां महादेवि सर्वदा प्रस्रवोऽस्ति हि ।  
शापोद्धारनिरुक्तिस्तु शृणु यत्नेन साम्प्रतम् ॥ २-६९ ॥  
  
वत्सो निकटवर्ती स्याद्धेनुर्निकटवर्तिनी ।  
दुग्धाभावान्महादेवि नैकट्ये किं फलं भवेत् ॥ २-७० ॥  
  
प्। २१) कालान्तरे समायाते पुनर्दुग्धं यथा भवेत् ।  
शापनिर्मोचनादेव पुनस्तेजः प्रवर्तते ॥ २-७१ ॥  
  
वत्सबन्धनमुक्तित्वात्फलं सिद्धं हि वर्तते ।  
उत्कीलने बन्धनं हि फलसिद्धिप्रदा प्रिये ॥ २-७२ ॥  
  
तस्मादुत्कीलनं भिन्नं शापो भिन्नः प्रकीर्त्तितः ।  
अक्षरव्यत्ययो देवि उत्कीलनविधौ स्मृतः ॥ २-७३ ॥  
  
मन्त्रश्चैतन्यरूपत्वात् चैतन्यव्यत्ययो न च ।  
चैतन्यव्यत्ययं त्यक्त्वा पापभागी नरो भवेत् ॥ २-७४ ॥  
  
तत्पापस्य निवृत्यर्थं प्राणायामः प्रकीर्त्तितः ।  
देहावयवरूपत्वं ह्यक्षरे वर्तते शिवे ॥ २-७५ ॥  
  
अक्षरव्यत्ययाद्देवि हीनाङ्गत्वं प्रजायते ।  
शापहीने महादेवि सर्वाङ्गं सिद्धमेव हि ॥ २-७६ ॥  
  
वत्सबन्धनकं कर्म पुनः सिद्धं यथा भवेत् ।  
यथोत्कीलनकं कर्म पुनः सिद्धं महेश्वरि ॥ २-७७ ॥  
  
शापदाने महादेवि चैतन्याभाव एव हि ।  
विद्यमाना यथा गौर्वै दुग्धं नास्ति महेश्वरि ॥ २-७८ ॥  
  
शापदाने महेशानि चैतन्यं नास्ति शाम्भवि ।  
उत्कीलने महादेवि चैतन्यं सिद्धमेव हि ॥ २-७९ ॥  
  
इति भेदेन गदितो किमन्यच्छ्रोतुमिच्छसि ।  
  
श्रीदेव्युवाच ।  
  
दीपरेखादिकं कर्म पूर्वं यत्सूचितं त्वया ॥ २-८० ॥  
  
किमपराद्धं मया देव न तन्मह्यं प्रकटीकृतम् ।  
  
श्रीशिव उवाच ।  
  
दीपरेखादिकं ज्ञानं सारात्सारतरं मतम् ॥ २-८१ ॥  
  
दीपिन्यन्योक्तिसिद्ध्यर्थं दीपरेखा प्रकीर्त्तिता ।  
आरभ्य भानोरुदयात्षष्टिर्विघटिकान्तरम् ॥ २-८२ ॥  
  
सृष्टिसंहारयोगेन दीपरेखाविधिर्मता ।  
बिन्दुमारभ्य होरान्तं दीपिनी समुदेति हि ॥ २-८३ ॥  
  
सर्वमन्त्राणि देवेशि दीपिनी समुदेति हि ।  
घटिक्रमेण देवेशि तत्र मन्त्रोदयो भवेत् ॥ २-८४ ॥  
  
प्। २२) मन्त्रमात्रे त्विदं प्रोक्तं मया सङ्केतकं शिवे ।  
एकाक्षरं समारभ्य सहस्रान्तं महेश्वरि ॥ २-८५ ॥  
  
अक्षरे चोदयं देवि घटिकाक्रमयोगतः ।  
तत्राक्षरं सदोदेति तज्ज्ञानात्फलमाप्नुयात् ॥ २-८६ ॥  
  
हंसचारो महादेवि यथा चलति सर्वदा ।  
अजपा सैव गदिता सङ्कल्पात्तु फलप्रदा ॥ २-८७ ॥  
  
युगाद्यारम्भदिवसं ज्ञात्वा चाहर्गणं शिवे ।  
मन्त्राक्षरोदयं देवि विद्धि यत्र सुनिश्चितम् ॥ २-८८ ॥  
  
एकैकघटिकायोगाद्बिन्दुरेखोदयाक्षरम् ।  
होरातं यत्नतो देवि ज्ञातव्यं शुभमिच्छता ॥ २-८९ ॥  
  
द्वारमारभ्य बिन्द्वन्तं पुनरेकोदयाक्षरम् ।  
एवं व्याप्तेन देवेशि विराड्रूपत्वतां व्रजेत् ॥ २-९० ॥  
  
व्यापकत्वं विना देवि न विराड्रूपता मता ।  
विश्वरूपत्वभावो हि विराड्रूपे प्रकीर्त्तितः ॥ २-९१ ॥  
  
दीपरेखां विना देवि न हि वै दीपिनी मता ।  
दीपरेखामध्यभागे दीपिनी समुदेति हि ॥ २-९२ ॥  
  
तत्रैव दीपिनीं पूज्य तत्रैव चोदयाक्षरम् ।  
उदयाक्षरयोगेन सञ्जीवं मन्त्रमेव हि ॥ २-९३ ॥  
  
विनोदयाक्षरं देवि मन्त्रं निःशप्तकं न हि ।  
मन्त्रशापनिवृत्त्यर्थम् उदयाक्षरचिन्तनम् ॥ २-९४ ॥  
  
मन्त्रोदयाक्षरं देवि तथा रेखोदयो भवेत् ।  
उदयाक्षरयोगेन किं न सिध्यति भूतले ॥ २-९५ ॥  
  
मन्त्रोदयो यथा देवि तथा रेखोदयो भवेत् ।  
रेखोदयो मन्त्रमात्रे स्यादुदयोऽपि हि वर्त्तते ॥ २-९६ ॥  
  
इति प्रोक्तं मया देवि किमन्यच्छ्रोतुमिच्छसि ।  
  
श्रीदेव्युवाच ।  
  
पूर्वं संसूचितं नाथ यन्त्रध्यानं त्वया प्रभो ॥ २-९७ ॥  
  
प्। २३) कथं ध्येयं किं विशिष्टं कि ध्येयाध्येयमेव हि ।  
वृत्तं भित्तिस्वरूपं वा मेखलावत्स्वरूपकम् ॥ २-९८ ॥  
  
किं वा रेखामयं ध्येयं किं वा मेरुस्वरूपकम् ।  
विश्वरूपं स्मरेद्वापि तत्सर्वं मयि कथ्यताम् ॥ २-९९ ॥  
  
श्रीशिव उवाच ।  
  
ध्यानं तु त्रिविधं प्रोक्तं यन्त्रमात्रे महेश्वरि ।  
आदौ विराट्स्वरूपं स्याद्विश्वचक्षुःस्वरूपिणम् ॥ २-१०० ॥  
  
यन्त्रं सम्भावयेद्देवि सर्वत्र कथितं त्विदम् ।  
श्रीचक्रादौ महादेवि विराड्रूपे तु साम्यता ॥ २-१०१ ॥  
  
द्वितीयन्तु कथं ध्येयं तन्मे वद महेश्वरि ।  
तेजःपुञ्जनिभा रेखा सर्वचैतन्यरूपिणी ॥ २-१०२ ॥  
  
सर्वं दर्पणवद्भाव्यं स्वप्रकाशस्वरूपिणम् ।  
चैतन्यं भावयेत् सर्वं विन्द्वादिभूपुरान्तकम् ॥ २-१०३ ॥  
  
मूले तेजःप्रकाशेन नाभिन्नं भावयेत्प्रिये ।  
तृतीयं शृणु देवेशि मेरु रूपं सनातनम् ॥ २-१०४ ॥  
  
उत्तरोत्तरबीजं च बिन्द्वारभ्य विभावयेत् ।  
बिन्द्वधो भावयेद्देवि चैकैकोत्तरतः शिवे ॥ २-१०५ ॥  
  
नवोत्तरक्रमेणैव भावयेद्वा महेश्वरि ।  
कालीविद्याविधौ देवि नवरत्नस्वरूपिणी ॥ २-१०६ ॥  
  
रेखाः सम्भावयेद्देवि मेरुप्रस्तारवच्च वा ।  
श्रीचक्रं बीजसंयुक्तं निःशप्तं परमेश्वरि ॥ २-१०७ ॥  
  
बीजहीनं तु यच्चक्रं तच्चक्रं सिद्धिदं न च ।  
सृष्टिचक्रं भवेदादौ स्थितिचक्रं द्वितीयकम् ॥ २-१०८ ॥  
  
लयचक्रं तृतीयं स्यात्त्रिधा चक्रं निवेदितम् ।  
बीजसंलेखनं देवि त्रिविधं गदितं मया ॥ २-१०९ ॥  
  
बीजं विना तु निर्जीवं शववत्परिकीर्त्तितम् ।  
बीजयुक्तं भवेद्यन्त्रं निःशप्तं सिद्धिदायकम् ॥ २-११० ॥  
  
बीजाभावे मातृकार्णान् संलिखेद्बिन्दुभूषितान् ।  
यन्त्रमध्ये तु संलिख्य तद्यन्त्रं पूजयेच्छिवे ॥ २-१११ ॥  
  
प्। २४) दलाकारं तु यद्यन्त्रं तद्यन्त्रं सिद्धिदायकम् ।  
दलाकारं कलौ पूज्यं नान्यथा सिद्धिदं शिवे ॥ २-११२ ॥  
  
मन्त्रचैतन्यकं देवि यन्त्रचैतन्यकं तथा ।  
गुरुचैतन्यकं देवि स्वस्मिंस्त्रितयभावना ॥ २-११३ ॥  
  
न तत्र ध्यानरूपादि तेजःपुञ्जविभावना ।  
सप्रपञ्चे तु निःसारे दुराचारव्रते शिवे ॥ २-११४ ॥  
  
भावनैव तु सम्प्रोक्ता भावना सिद्धिदा मता ।  
भावना यदि सिद्धा न तदेतन्तु कथं भवेत् ॥ २-११५ ॥  
  
भावनाप्रेरणं देवि दैवेन क्रियते शिवे ।  
प्रत्ययं शृणु देवेशि यत्सर्वैः क्रियते सदा ॥ २-११६ ॥  
  
कुण्डली भिन्नरूपा स्यात्तल्लिङ्गं भिन्नरूपिणम् ।  
स्वयम्भुलिङ्गमित्युक्तं स्वतःसिद्धं महेश्वरि ॥ २-११७ ॥  
  
मूलविद्यामयी देवि कुण्डली शक्तिरूपिणी ।  
कुण्डली सर्परूपा स्याद्देवता भिन्नरूपिणी ॥ २-११८ ॥  
  
शिवस्याभिन्नरूपत्वात्त्रिधा रूपं प्रकीर्त्तितम् ।  
मूलाधारं तु कुण्डल्याः स्थानं प्रोक्तं महेश्वरि ॥ २-११९ ॥  
  
श्रीदेवतायाः स्थानं तु हृदयं परिकीर्त्तितम् ।  
शिवस्थानं महेशानि सहस्रारं प्रकीर्त्तितम् ॥ २-१२० ॥  
  
स्थानभेदान्नामभेदाद्रूपभेदान्महेश्वरि ।  
कथमैक्यं महादेवि तस्मात्तु भावना मता ॥ २-१२१ ॥  
  
स्थानभेदे रूपभेदे नामभेदे न वै मम ।  
तात्पर्यं विद्यते देवि किं तु चैतन्यभावना ॥ २-१२२ ॥  
  
गुरुमुख्याः क्रियाः सर्वा निर्वाणं गुरुरूपकम् ।  
निर्वाणं परमं ब्रह्म निर्वाणं तु गुरोः पदम् ॥ २-१२३ ॥  
  
गुरुः शक्तिर्गुरुर्विद्या गुरुर्देवो महेश्वरः ।  
गुरुर्ब्रह्मा गुरुर्विष्णुर्गुरुर्विराट्स्वरूपवान् ॥ २-१२४ ॥  
  
गुरुर्मन्त्रो हि चैतन्यं किं बहु ब्रह्म केवलम् ।  
चैतन्यमेव तात्पर्यं ध्यानं तु भावनैव हि ॥ २-१२५ ॥  
  
केन दृष्टं ध्यानरूपं भावनामात्रगोचरम् ।  
दृढभावनया युक्ते प्रत्यक्षं दर्शनं भवेत् ॥ २-१२६ ॥  
  
प्। २५) चैतन्यं सर्वदा भाव्यं गुरौ देवि न संशयः ।  
गुरुं विना न विद्याप्तिर्न च मन्त्राप्तिरेव च ॥ २-१२७ ॥  
  
गुरुस्थानं श्रेष्ठभूतं गुरौ सर्वस्य भावना ।  
गुरुदैवतमन्त्राणामैक्यं सम्भावयन् धिया ॥ २-१२८ ॥  
  
मन्त्रार्थं हृदि निश्चित्य गुरुरूपं परामृशन् ।  
सर्वं गुरौ विलीनं वै ज्ञात्वा तु प्रजपेत्प्रिये ॥ २-१२९ ॥  
  
स्वाभिन्नत्वेन सम्भाव्य त्रितयं त्रितयं त्रिषु ।  
सर्वचक्षुः सर्वमुखं सर्वस्यैव स्वरूपिणम् ॥ २-१३० ॥  
  
गुरुमेव विजानीयाद्गुरुं ध्यायन्जपं चरेत् ।  
मया पूर्वं निगदितं भावत्रितयकं शिवे ॥ २-१३१ ॥  
  
पशुवीरदिव्यभावाद्दिव्ये किं वै निरूपितम् ।  
तेजःपुञ्जं विभाव्याऽथ सर्वमेकस्वरूपकम् ॥ २-१३२ ॥  
  
चैतन्यं च विभाव्याऽथ महातेजः स्मरेच्छिवे ।  
गुरुकृपा भवेद्देवि देव रूपो गुरुः स्मृतः ॥ २-१३३ ॥  
  
गुरुरूपो भवेदात्मा आत्मरूपो मनुर्भवेत् ।  
मन्त्ररूपं तु सकलं विभाव्य मूर्त्तिकल्पना ॥ २-१३४ ॥  
  
ध्यानोक्तां देवतां ध्यात्वा सर्वं संसाधयेत् क्षणात् ।  
एवं भावनया देवि ताद्रूप्यत्वं प्रजायते ॥ २-१३५ ॥  
  
ताद्रूप्ये तु समापन्ने परशक्तित्वतां व्रजेत् ।  
परशक्तिस्वरूपोऽहमिति सम्भाव्यमव्ययम् ॥ २-१३६ ॥  
  
चैतन्यमूर्त्तिं सञ्चिन्त्य किं न सिध्यति भूतले ।  
त्रयाणामेकगं तेजस्तत्र मूर्तिप्रकल्पना ॥ २-१३७ ॥  
  
ध्यानोक्तदेवतां ध्यात्वा स्वस्वरूपां विभावयेत् ।  
त्रितयं त्रिषु सम्भाव्य तत्रेष्टमूर्त्तिकल्पना ॥ २-१३८ ॥  
  
मनःस्थैर्य यथा देवि यथा कार्यं महेश्वरि ।  
तस्याः समरसं देवि तेजः पुञ्जनिभं स्मरेत् ॥ २-१३९ ॥  
  
अर्धनारीश्वरमपि मन्त्रचैतन्यविग्रहम् ।  
न देहे मन्त्रवर्णान् स्वे व्याप्तान्वै भावयेत्सुधीः ॥ २-१४० ॥  
  
प्। २६) वनमालासमां भाव्य तेजःपुञ्जनिभां शिवे ।  
इति सङ्क्षेपतः प्रोक्तं यथा कुण्डलीरूपकम् ॥ २-१४१ ॥  
  
कुण्डलीत्रितये देवि यथा सम्भाव्यते शिवे ।  
तथाऽत्र भावना प्रोक्ता किमन्यच्छ्रोतुमिच्छसि ॥ २-१४२ ॥  
  
इति श्रीशक्तिसङ्गममहातन्त्रराजे उत्तरभागे तृतीयखण्डे   
श्रीमदक्षोभ्यमहोग्रतारासंवादे उदयाक्षरनिरूपणं नाम द्वितीयः   
पटलः ॥ २ ॥  
  
  
  
तृतीयः पटलः ।  
  
श्रीदेव्युवाच ।  
  
देवाधिदेव सर्वज्ञ सर्वशास्त्रप्रवर्तक ।  
मन्त्रोदयादिकं ज्ञानं दीपरेखादिकं प्रिये ॥ ३-१ ॥  
  
भावनान्तं च कथितं पूर्वोक्तं न प्रकाशितम् ।  
  
श्रीशिव उवाच ।  
  
तदेव कथ्यतेदानीं शृणु यत्नेन साम्प्रतम् ॥ ३-२ ॥  
  
केरलाख्यमतं चैकं काश्मीरं तु द्वितीयकम् ।  
गौडसञ्ज्ञं तृतीयं स्यान्मतं तु भावनाविधौ ॥ ३-३ ॥  
  
आदौ तु केरलं देवि शुद्धं सर्वेषु सम्मतम् ।  
गुरुदैवतमन्त्राणामैक्यं सम्भावयन् धिया ॥ ३-४ ॥  
  
चैतन्यं तु त्रयाणां च तेजः पुञ्जं विभावयेत् ।  
उपदेष्टा गुरुर्देवि मन्त्रे चैतन्यबोधनम् ॥ ३-५ ॥  
  
चैतन्यस्य स्वरूपं वै गुरुरूपं विभावयेत् ।  
नवरत्नप्रभा देवि यथा चैकत्र योज्यते ॥ ३-६ ॥  
  
एकत्र योजनादेव ज्वलन्मेरुसमप्रभाम् ।  
एकत्र योजनाद्देवि कोटिसूर्यसमप्रभाम् ॥ ३-७ ॥  
  
तत्प्रभायां महादेवि गुरुं शम्भुस्वरूपिणम् ।  
वराभयकरं शान्ते द्विनेत्रं द्विभुजं गुरुम् ॥ ३-८ ॥  
  
तत्तेजसा विलीनं हि जगत्स्थावरजङ्गमम् ।  
केरलाख्ये सम्प्रदाये एवं सम्भावयेद्गुरुम् ॥ ३-९ ॥  
  
गुरुमुख्याः क्रियाः सर्वास्तस्मात्सर्वोत्तमो गुरुः ।  
काश्मीराख्यं शृणु प्राज्ञे येन तन्मयतां व्रजेत् ॥ ३-१० ॥  
  
मन्त्रदेवगुरूणां हि त्वैक्यं सम्भावयन् धिया ।  
तेजःपुञ्जनिभं सर्वं ह्यक्षरस्य स्वरूपकम् ॥ ३-११ ॥  
  
तेजःपुञ्जाक्षराणि च सर्वं चैकत्र भावयेत् ।  
सर्वं लीनं ह्यक्षरे वै चैतन्यत्रितयं शिवे ॥ ३-१२ ॥  
  
सर्वं चैतन्यजं तेजः कोटिसूर्यसमप्रभाम् ।  
तेजःपुञ्जाक्षराण्येव रत्नकूटसमूहवत् ॥ ३-१३ ॥  
  
प्। २८) सम्भाव्य प्रजपेन्मन्त्रमिष्टसिद्धिप्रदायकम् ।  
काश्मीराख्यक्रमः प्रोक्तो गौडक्रममतः शृणु ॥ ३-१४ ॥  
  
देवतागुरुमन्त्राणामैक्यं सम्भावयन् धिया ।  
सर्वं तेजोमयं भाव्यं जगत्स्थावरजङ्गमम् ॥ ३-१५ ॥  
  
त्रयाणां देवि चैतन्यं तेजःपुञ्जनिभं शिवे ।  
तेजःकूटमभूदेकं मेरुपर्वतसन्निभम् ॥ ३-१६ ॥  
  
तत्तेजसि महादेवीं सायुधां परिचिन्तयेत् ।  
ध्यानोक्तविधिना ध्यात्वा सर्वरूपां विभावयेत् ॥ ३-१७ ॥  
  
एवं भावयतस्तस्य देवता वरदा भवेत् ।  
इयं वै भावना प्रोक्ता किमन्यच्छ्रोतुमिच्छसि ॥ ३-१८ ॥  
  
श्रीदेव्युवाच ।  
  
सम्प्रदायत्रयेणैव सङ्कल्पो यस्तु सूचितः ।  
स च वै कथ्यतां देव यद्यहं तव वल्लभा ॥ ३-१९ ॥  
  
श्रीशिव उवाच ।  
  
केरलाख्ये सम्प्रदाये सङ्कल्पं शृणु सादरम् ।  
प्रीत्यर्थं देवतायास्तु सङ्कल्पः परिकीर्त्तितः ॥ ३-२० ॥  
  
देवताया यदा प्रीतिर्जाता तत्क्षणमेव तु ।  
प्रसन्नता भवेदादौ ततः प्रीतिः प्रवर्तते ॥ ३-२१ ॥  
  
प्रीतिर्जाता यदा देवि प्रसन्नत्वे न संशयः ।  
प्रीत्यर्थे विनियोगस्तु मुख्योऽयं परिकीर्त्तितः ॥ ३-२२ ॥  
  
काश्मीराख्ये क्रमे देवि विनियोगं शृणु प्रिये ।  
प्रत्यक्षदर्शनार्थं हि देवताया महेश्वरि ॥ ३-२३ ॥  
  
गौडक्रमे महेशानि सर्वसिध्यर्थमेव तु ।  
देवताया यदा प्रीतिस्तदा सर्वं प्रवर्तते ॥ ३-२४ ॥  
  
प्रत्यक्षदर्शनं देवि प्रीतौ लीनं हि वर्तते ।  
तथा वाक्यादिसंसिद्धिः प्रीतौ लीना हि वर्तते ॥ ३-२५ ॥  
  
तस्मात्प्रीतिर्मुख्यभूता प्रीत्यर्थं विनियोगता ।  
इति प्रोक्तं महादेवि किमन्यच्छ्रोतुमिच्छसि ॥ ३-२६ ॥  
  
श्रीदेव्युवाच ।  
  
देवेश श्रोतुमिच्छामि नित्या पञ्चविधा कथम् ।  
  
श्रीशिव उवाच ।  
  
शृणु देवि प्रवक्ष्यामि कालनित्यासु निर्णयम् ॥ ३-२७ ॥  
  
प्। २९) तिथिनित्या भवेदादौ [दिन] नित्या तदुत्तरम् ।  
युगनित्या ततः प्रोक्ता कालनित्या मता ततः ॥ ३-२८ ॥  
  
ततः पर्यायनित्या स्यादेवं पञ्चविधा मता ।  
शुक्लकृष्णक्रमेणैव द्विधा नित्यार्चनं मतम् ॥ ३-२९ ॥  
  
आदौ कामेश्वरी शुक्ले चित्राद्या कृष्णपक्षके ।  
तिथिनित्यां समभ्यर्च्य द्वाभ्यामाद्यां ततः प्रिये ॥ ३-३० ॥  
  
पुनराद्यन्तमाचर्य दक्षिणामूर्त्तिसम्मतम् ।  
आनन्दभैरवमते प्रथमे दिननित्यकाम् ॥ ३-३१ ॥  
  
शुक्लकृष्णक्रमेणैव तदन्ते सकलां यजेत् ।  
तिथिनित्या तु कथिता [दिन] नित्यापुरःसरम् ॥ ३-३२ ॥  
  
युगनित्या तु कथिता कालनित्या च पूर्ववत् ॥ ३-३३ ॥  
  
पर्यायनित्या देवेशि कालनित्यापुरःसरम् ।  
कथ्यते शृणु देवेशि सावधानमनाः शृणु ॥ ३-३४ ॥  
  
शून्यसर्गौ समुद्धृत्य ततः कामकलां वदेत् ।  
हंसः सोऽहं समुद्धृत्य पर्य्ययः कथ्यते शृणु ॥ ३-३५ ॥  
  
अकारादिक्षकारान्तौ उ अ इ पल्लवान्वितैः ।  
परस्परान्वितैर्देवि द्वित्रिक्रमगतैः शुभैः ॥ ३-३६ ॥  
  
स्वरादिभिरथोपात्तैस्तैश्च तैश्च स्वरान्वितैः ।  
परस्परं पल्लवितैर्नामपारायणाभिधा ॥ ३-३७ ॥  
  
पर्यायनित्या कथिता कालनित्यान्विता शुभा ।  
पर्यायस्वजनिर्देवि कालनित्याप्रकाशतः ॥ ३-३८ ॥  
  
तत्तत्पारायणं नाम कीर्त्तितं देवदुर्लभम् ।  
कालिकायां महेशानि नित्यापर्यायनामतः ॥ ३-३९ ॥  
  
काली पर्यायनित्या वै सङ्क्षेपेण प्रकाशिता ।  
विंशत्साहस्त्रकं भागशतषट्त्रिंशदीरिता ॥ ३-४० ॥  
  
अत्रेत्यं केचिदिच्छन्ति नागे सप्तशतीति च ।  
अक्षरोदयकं यत्तेऽनेकमेव प्रकीर्त्तितम् ॥ ३-४१ ॥  
  
षष्टिपारायणं नाम पूर्वमेव प्रकीर्त्तितम् ।  
नामपारायणं भिन्नं मन्त्रपारायणं तथा ॥ ३-४२ ॥  
  
प्। ३०) मन्त्रपारायणं नाम भिन्नमेव प्रकीर्त्तितम् ।  
अक्षरोदयः षाष्टतमस्त्वेक एव प्रकीर्त्तितः ॥ ३-४३ ॥  
  
कालीपारायणं नाम कीर्त्तितं तव सुव्रते ।  
सुन्दर्यो भिन्नमेवोक्तं तच्छृउणु त्वं महेश्वरि ॥ ३-४४ ॥  
  
आ ई पल्लवसंयुक्तैः परस्परयुतैः शिवे ।  
द्वित्रिक्रमाक्षरैः काद्यैः क्षान्तवर्णगतैः शिवे ॥ ३-४५ ॥  
  
स्वरादिभिरथ क्षान्तैस्तैश्च तैः सस्वरैः शिवे ।  
नामानि त्रिपुरे ते हि गणितैः सम्भवन्ति हि ॥ ३-४६ ॥  
  
विंशत्साहस्रकं साष्टशतं षट्त्रिंशदेव हि ।  
गुह्यातिगुह्यं कथितं यन्न कुत्र प्रकाशितम् ॥ ३-४७ ॥  
  
अकारः प्रथमो वा हि आकारः प्रथमोऽय वा ।  
अकारः प्रथमो देवि ह्याकारस्तदनन्तरम् ॥ ३-४८ ॥  
  
विराड्रूपं तु प्रथमं ततः सावयवा मता ।  
विराड्रूपं कालिकाख्यं सुन्दरं सुन्दरीमुखम् ॥ ३-४९ ॥  
  
तस्मादकारो मुख्यो हि स तु कालीविधौ मतः ।  
कादिवर्णः कालिकायां हादिः श्रीसुन्दरीमते ॥ ३-५० ॥  
  
वर्णस्वरूपे तद्रूपं न मदीयं तु विद्यते ।  
कादिर्विराट् शून्यरूपः ककारः परिकीर्त्तितः ॥ ३-५१ ॥  
  
हादिर्हकारः श्रीविद्या चित्कला कामसुन्दरी ।  
महाकामकला विद्या हकारे तु विराजते ॥ ३-५२ ॥  
  
विराट्स्वरूपं सुन्दर्या विद्यामात्रे प्रकीर्त्तितम् ।  
तथापि काल्यां देवेशि मुख्यत्वेन व्यवस्थितम् ॥ ३-५३ ॥  
  
नामपारायणे देवि तत्स्वरूपं प्रदृश्यते ।  
अकारो बिन्दुसंयुक्तो अकारः सर्गसंयुतः ॥ ३-५४ ॥  
  
अम् अ श्चेत्यक्षरद्वन्द्वमनुत्तरस्वरूपकम् ।  
अनुत्तरा द्विपञ्चाशद्विद्याख्या परिकीर्त्तिता ॥ ३-५५ ॥  
  
एवं कामकला विद्या मतभेदेन दर्शिता ।  
ईकारः केवलो देवि महाकामकला मता ॥ ३-५६ ॥  
  
प्। ३१) अत एव कामराजे ककारत्वे तु मुख्यता ।  
लोपायां तु हकारो हि त्वाकारत्वेन कीर्त्तितः ॥ ३-५७ ॥  
  
कृत्वा हरार्द्धं देवेशि यो ध्यायेत् जगदम्बिकाम् ।  
मन्त्रद्वयेन पुटितं सर्वाभिन्नत्वभावना ॥ ३-५८ ॥  
  
नामपारायणं प्रोक्तं कालीविद्याविधौ शिवे ।  
अत एव तु सम्प्रोक्तं चित्स्वरूपं महेश्वरि ॥ ३-५९ ॥  
  
अकारः प्रथमो देवि ह्यकारस्तु द्वितीयकः ।  
आकारो व्यापकत्वेन सर्वव्यापक ईरितः ॥ ३-६० ॥  
  
हकाराऽर्धकला देवि ईकारः परिकीर्त्तितः ।  
एवं मिलित्वा देवेशि महाराजेश्वरी परा ॥ ३-६१ ॥  
  
महाराजेश्वरीविद्यापल्लवः परमो मतः ।  
श्रीविद्यायां महेशानि प्रोक्तं सङ्क्षेपतः शिवे ॥ ३-६२ ॥  
  
विराडुत्तरेश्वरी विद्या कालिकायां प्रकीर्त्तिता ।  
अकारस्तु ककारेऽपि हकारेऽपि प्रकीर्त्तितः ॥ ३-६३ ॥  
  
अकारोच्चारणं देवि न कादौ हादिसम्मतम् ।  
उभयोर्यत्र चेत्कूटं कूटार्थे परिकीर्त्तितम् ॥ ३-६४ ॥  
  
कूटोच्चारणकं कर्म कलौ कस्य भविष्यति ।  
तस्मादुच्चारणार्थं हि ह्यकारः परिकीर्त्तितः ॥ ३-६५ ॥  
  
ककारस्त्वादिवर्णो हि हकारश्चरमो मतः ।  
अत्रार्थे प्रत्ययो देवि वर्णोद्धारे भविष्यति ॥ ३-६६ ॥  
  
कहेत्येवं महामन्त्रो यस्य वाचि प्रवतत ।  
स धन्यः स च विज्ञानी स हि वै देवपूजितः ॥ ३-६७ ॥  
  
प्रणामं कुर्यात्तं दृष्ट्वा ज्ञानात्फलमवाप्नुयात् ।  
अज्ञानात्फलनाशः स्यात्किमन्यच्छ्रोतुमिच्छसि ॥ ३-६८ ॥  
  
श्रीदेव्युवाच ।  
  
षष्ठीजपप्रकारोऽपि नामपारायणं तथा ।  
मन्त्रपारायणं देव ह्यक्षरोदयकं तथा ॥ ३-६९ ॥  
  
दीपरेखादिविज्ञानं मन्त्रार्णस्योदयं तथा ।  
कस्याधिकारो देवेश केन कार्यं स को भवेत् ॥ ३-७० ॥  
  
प्। ३२) तन्मे वद महादेव यद्यहं तव वल्लभा ।  
  
श्रीशिव उवाच ।  
  
पूर्णाभिषेकी शुद्धान्तो गुरूभक्तो दृढव्रतः ॥ ३-७१ ॥  
  
अनित्यकर्मसन्त्यागी नित्यानुष्ठानतत्परः ।  
पारम्पर्यक्रमासक्तः षट्शाम्भवान्तमेव हि ॥ ३-७२ ॥  
  
सन्ध्याचतुष्टये देवि ह्यधिकारो हि यस्य वै ।  
आचार्यत्वे महादेवि अधिकारो हि यस्य वै ॥ ३-७३ ॥  
  
भविष्यज्ञानत्रैकाल्यज्ञानविज्ञानदर्शने ।  
बाला पञ्चदशीकादि षोढाविद्या परा ततः ॥ ३-७४ ॥  
  
पराप्रासादनिर्वाणौ षडन्वयक्रमस्ततः ।  
एवं परम्परायुक्ते नामसञ्ज्ञादिसंयुते ॥ ३-७५ ॥  
  
तस्याधिकारो देवेशि नामपारायणादिके ।  
षष्टीजपं समारभ्य नाममन्त्रान्तिके शिवे ॥ ३-७६ ॥  
  
एवं पारायणं कर्म यः करोति महेश्वरि ।  
स च किं मानुषो देवि स साक्षाच्छिव एव हि ॥ ३-७७ ॥  
  
षष्ठीपारायणं नाम नामपारायणं तथा ।  
मन्त्रपारायणं ज्ञानं दीपरेखादिकं तथा ॥ ३-७८ ॥  
  
नामदानादिसङ्केतो नाल्पस्य कर्मणः फलम् ।  
येन कोटियुगं देवि सुन्दरी सम्यगर्चिता ॥ ३-७९ ॥  
  
अष्टादशसहस्रं हि न्यासान्येन स्वदेहके ।  
पुरश्चर्यादिसंयुक्तैर्न्यस्ता देवेशवन्दिता ॥ ३-८० ॥  
  
तेनेदं लभ्यते देवि ह्यथवा नहि लभ्यते ।  
एतत्तत्त्वं महेशानि किञ्चिज्जानामि यत्नतः ॥ ३-८१ ॥  
  
पूर्णवेत्ता महादेवि स साक्षात्कालिकाम्बिका ।  
सैव वै सुन्दरीरूपा तारुण्यामृतविग्रहा ॥ ३-८२ ॥  
  
जानाति सुन्दरी देवि सा त्वमेव महेश्वरि ।  
सर्वं गोपयसि प्राज्ञे मम भाग्यं महत्तरम् ॥ ३-८३ ॥  
  
श्रीदेव्युवाच ।  
  
धन्योऽसि शिव विश्वेश सर्वपारप्रदर्शक ।  
शक्तौ शिवं विना शम्भो सामरस्यं न दृश्यते ॥ ३-८४ ॥  
  
श्रीशिव उवाच ।  
  
भेदो नास्ति महादेवि यथा बीजाङ्कुरो भवेत् ।  
सैवाहं पुंस्वरूपेण स्त्रीरूपेणाहमेव हि ॥ ३-८५ ॥  
  
प्। ३३) आवाभ्यां न हि भेदोऽस्ति भेदस्त्वज्ञानसम्भवः ।  
उपदिष्टोऽस्मि देवेशि ह्यनुत्तरगुणार्णवे ॥ ३-८६ ॥  
  
त्वत्प्रासादादिदं सर्वं न वै विस्मृतमेव हि ।  
इति सङ्क्षेपतः प्रोक्तं किमन्यच्छ्रोतुमिच्छसि ॥ ३-८७ ॥  
  
श्रीदेव्युवाच ।  
  
पूर्वं संसूचितं नाथ स्वप्नमन्त्रविवेचनम् ।  
न मह्यं कथितं नाथ मम वा योग्यता न हि ॥ ३-८८ ॥  
  
सर्वं मे कथ्यतां देव यद्यहं तव वल्लभा ।  
  
श्रीशिव उवाच ।  
  
एतावत्कालपर्यन्तं न कुत्रापि प्रकाशितम् ॥ ३-८९ ॥  
  
तव प्रीत्या महेशानि कथ्यते शृणु साम्प्रतम् ।  
पञ्चाशद्वै महापद्मा ह्यागमग्रन्था ईरिताः ॥ ३-९० ॥  
  
तत्र मन्त्रा महादेवि सर्वेषु च प्रतिष्ठिताः ।  
त्रिंशन्निखर्वषड्वृन्दनवत्यर्बुदकोटयः ॥ ३-९१ ॥  
  
मन्त्राः प्रोक्ता महेशानि ह्यागमं कुत्र किं स्थितम् ।  
तत् शृणु त्वं महेशानि यद्यहं तव वल्लभः ॥ ३-९२ ॥  
  
महत्पञ्चाशत्पद्मे तु षट्विंशति भुवि स्थितम् ।  
चतुर्दश स्थितं स्वर्गे दश पातालगोचरम् ॥ ३-९३ ॥  
  
एवं क्रमेण देवेशि ह्यागमः कथितो मया ।  
स्वप्नमन्त्रा महादेवि त्रिधा वै परिनिष्ठिताः ॥ ३-९४ ॥  
  
पाताले तु विराट्चक्रं स्वर्गे ताण्डवचक्रकम् ।  
स्वर्गे चक्रद्वयं देवि त्रिपुराख्यं द्वितीयकम् ॥ ३-९५ ॥  
  
आदौ विराट् ततो देवि शिवताण्डवमेव च ।  
तृतीयं त्रिपुराख्यं तु स्वप्नमन्त्रास्त्रिधा स्थिताः ॥ ३-९६ ॥  
  
तत्रैव तु हृदन्ता ये ते विराट्चक्रगोचराः ।  
अस्त्रान्तास्तु महेशानि शिवताण्डवगोचराः ॥ ३-९७ ॥  
  
त्रिपुराचक्रमध्यस्था वह्निजायान्तिका मताः ।  
एते मन्त्राः त्वौत्सुक्येन भुवि स्वप्नेन गोचराः ॥ ३-९८ ॥  
  
स्वप्नमार्गेण देवेशि उपदिष्टाः शिवेन तु ।  
तेषां तु लक्षणं देवि शृणु यत्नेन साम्प्रतम् ॥ ३-९९ ॥  
  
प्। ३४) पातालचक्रमन्त्राणां लक्षणं शृणु साम्प्रतम् ।  
अञ्जनं गुटिका गुप्तिश्चाज्ञासिद्धिस्तथैव च ॥ ३-१०० ॥  
  
शिवाताण्डवचक्रस्य लक्षणं शृणु साम्प्रतम् ।  
खद्गवेतालसिद्धिश्च परकायप्रवेशनम् ॥ ३-१०१ ॥  
  
चराचरगतित्वं च ह्यणिमाद्यष्टकं तथा ।  
त्रिपुराचक्रमन्त्राणां लक्षणं शृणु पार्वति ॥ ३-१०२ ॥  
  
मनोरथस्य चाक्लेशस्त्रिपुराचक्रमण्डले ।  
षष्टिसिद्धीश्वरो भूत्वा भुवि स्वर्गे च भूतले ॥ ३-१०३ ॥  
  
त्रिशङ्करस्था ये मन्त्रास्ते च कुत्र प्रतिष्ठिताः ।  
अर्धनारीशचक्रे तु ते च तिष्ठन्ति पार्वति ॥ ३-१०४ ॥  
  
त्रिधा शङ्करतां यातास्ते वै परशिवस्य च ।  
मण्डले संस्थिता देवि सुन्दरीव तु लक्षणम् ॥ ३-१०५ ॥  
  
पराप्रासादमन्त्रो हि प्रासादपरयाऽथवा ।  
यथा द्विधात्वमापन्नस्तत्रापि च महेश्वरि ॥ ३-१०६ ॥  
  
आद्यं यत्तु भवेद्देवि तदाद्यशङ्करो मतः ।  
स शङ्करः परावत्स्यात्किमन्यच्छ्रोतुमिच्छसि ॥ ३-१०७ ॥  
  
श्रीदेव्युवाच ।  
  
स्वप्नलब्धे महादेवि ऋषिच्छन्दादिकं कथम् ।  
ऋषिच्छन्दादिकं यन्न स्वप्ने प्रोक्तं महेश्वर ॥ ३-१०८ ॥  
  
तथा पीठादिकं ध्यानं यन्न प्रोक्तं महेश्वर ।  
यत्र नोक्तं महादेव तत्र किं च कथं भवेत् ॥ ३-१०९ ॥  
  
श्रीशिव उवाच ।  
  
ऋषिः शिव इति प्रोक्तो गायत्रीच्छन्द ईरितम् ।  
चिद्रूपा देवता देवि कीलकाद्यं न विद्यते ॥ ३-११० ॥  
  
द्रविडाख्यं मतं प्रोक्तं काश्मीरं शृणु यत्नतः ।  
ऋषिच्छन्दाद्यनुक्ते तु ऋषिर्ब्रह्मा महेश्वरि ॥ ३-१११ ॥  
  
गायत्रीच्छन्द आदिष्टं को विजानाति पार्वति ।  
स्वराः शक्तय इत्युक्तास्त्वव्यक्तं कीलकं मतम् ॥ ३-११२ ॥  
  
प्। ३५) पीठं तु मातृकापीठं ध्यानादि मातृकोक्तवत् ।  
गौडक्रमे महेशानि सिद्धमन्त्रतया शिवे ॥ ३-११३ ॥  
  
न ऋषिच्छन्दसी देवि न पूजानियमः शिवे ।  
जपमात्रेण सिद्धिः स्यान्नात्र कार्या विचारणा ॥ ३-११४ ॥  
  
न चक्रशोधनादीनि सिद्धमन्त्रे महेश्वरि ।  
सिद्धमन्त्रे विकल्पश्चेत्सिद्धत्वं तस्य गच्छति ॥ ३-११५ ॥  
  
न ऋणं न धनं वापि जपमात्रेण सिद्धिदः ।  
पुरश्चर्यादिकं देवि पूर्ववत्परिकीर्त्तितम् ॥ ३-११६ ॥  
  
न षडङ्गं महेशानि चैतन्येशी तु देवता ।  
प्राणप्रतिष्ठाध्यानं तु ध्यानमात्रं प्रकीर्त्तितम् ॥ ३-११७ ॥  
  
तेजःपुञ्जं मन्त्रवर्णध्यानं सर्वार्थसिद्धिदम् ।  
मूलमन्त्रषडावृत्या षडङ्गं न्यासमाचरेत् ॥ ३-११८ ॥  
  
पदं यत्र भवेद्देवि तेन वा न्यसनं चरेत् ।  
यत्र प्रोक्तं षडङ्गाद्यं तत्र वै तत्समाचरेत् ॥ ३-११९ ॥  
  
पीठेऽनुक्ते शक्तिपीठं ध्यानेऽनुक्ते तु मातृका ।  
पूरश्चर्याद्यनुक्ते तु दिक्सहस्रं जपेत् प्रिये ॥ ३-१२० ॥  
  
द्वाविंशाक्षरपर्यन्त दिक्सहस्रं प्रकीर्त्तितम् ।  
तदुत्तरं महादेवि गजान्तकसहस्रकम् ॥ ३-१२१ ॥  
  
स्वप्नलब्धे स्रिया दत्ते ह्यन्तरं तु कियद्भवेत् ।  
संस्कारे साम्यता देवि घटसंस्कारमात्रके ॥ ३-१२२ ॥  
  
सिद्धारिचक्रं देवेशि नाममात्रं तु शोधयेत् ।  
ऋणचक्रं विचिन्त्याथ रुद्रचक्राणि सन्न्यसेत् ॥ ३-१२३ ॥  
  
ऋणधनाख्यचक्रं हि सर्वत्र कीर्त्तितं मया ।  
ऋणचक्रं विहायाथ दशार्बुदमितं जपेत् ॥ ३-१२४ ॥  
  
न तस्य सिद्धिर्देवेशि देवताशापमाप्नुयात् ।  
स्वस्य नास्ति ऋणित्वं हि देवे दोषो हि दीयते ॥ ३-१२५ ॥  
  
दिषो न दद्याद्देवेषु चोत्तमर्णं जपेत्सदा ।  
ऋणिमत्रं समाश्रित्य यो मन्त्रान्विविधान्जपेत् ॥ ३-१२६ ॥  
  
इह सिद्धीश्वरो भूत्वा परे शिवसमो भवेत् ।  
मन्त्रे संशोध्यमाने तु ऋणं हि दृश्यते प्रिये ॥ ३-१२७ ॥  
  
श्रीदेव्युवाच ।  
  
सिद्धिः स्वानुभवादेव तत्र किं वर्तते प्रभो ।  
  
प्। ३६) श्रीशिव उवाच ।  
  
पूर्वं संसाधितो मन्त्रः स ऋणीत्यभिधीयते ॥ ३-१२८ ॥  
  
तद्युगस्थाननाम्ना तु स ऋणी परिनिष्ठितः ।  
तत्प्रभावान्महेशानि स मन्त्रः सिद्धिदायकः ॥ ३-१२९ ॥  
  
स्वप्नमध्ये तु सम्प्राप्तश्चमत्कारो न विद्यते ।  
शोध्यमाने महाचक्रे न ऋणी दृश्यते स्फुटम् ॥ ३-१३० ॥  
  
स मन्त्रस्तु धनी देवि शिष्येभ्यश्चोपदेशयेत् ।  
  
श्रीदेव्युवाच ।  
  
पूर्वं प्रोक्तं त्वया देव स्वप्नलब्धादयः प्रभो ॥ ३-१३१ ॥  
  
स्वप्नलब्धा स्त्रिया दत्ता मालामन्त्रादिकाः प्रिय ।  
सिद्धमन्त्रा इति प्रोक्तास्त्वन्यथा प्रतिपादितम् ॥ ३-१३२ ॥  
  
तत्र मे संशयो जातस्तन्मे वद् महेश्वर ।  
  
श्रीशिव उवाच ।  
  
सत्यमेतन्महेशानि सिद्धत्वं वर्तते स्फुटम् ॥ ३-१३३ ॥  
  
यत्रास्ति प्रत्ययो देवि स सिद्धः परिकीर्त्तितः ।  
प्रत्ययो नास्ति देवेशि स धनी परिकीर्त्तितः ॥ ३-१३४ ॥  
  
सिद्धत्वं प्रत्यये देवि न सर्वे सिद्धतां गताः ।  
पूर्वसंस्कारवशतस्त्वन्ये मन्त्राः प्रकीर्त्तिताः ॥ ३-१३५ ॥  
  
पारम्पर्येण सम्प्राप्ताः संस्कारवशतः शिवे ।  
तस्मादृणधनं शोध्य मन्त्रो जप्यः शुभेच्छुना ॥ ३-१३६ ॥  
  
पूर्वनाम्ना ऋणित्वं हि तथैव विद्यमानता ।  
ईदृशस्तु महेशानि महाभाग्येन लभ्यते ॥ ३-१३७ ॥  
  
संस्कारेण तु सम्प्राप्तस्त्वधुना ऋणतां गतः ।  
सोऽपि वै तादृशो देवि न धनी तादृशो मतः ॥ ३-१३८ ॥  
  
चक्रपञ्चकमध्ये तु ह्येतद्योज्यं महेश्वरि ।  
इति सङ्क्षेपतः प्रोक्तं साधनान्तं प्रकीर्त्तितम् ॥ ३-१३९ ॥  
  
पुंस्त्रीनपुंसका देवि फट् स्वाहा हृत् क्रमात्स्मृताः ।  
इति सङ्क्षेपतः प्रोक्तं साधनं कथ्यते शृणु ॥ ३-१४० ॥  
  
अस्त्रमध्ये त्वस्त्रमन्त्राः वह्निकान्तान्तिकाः स्त्रियाम् ।  
नमोऽन्ताः शिवमन्त्रेषु ह्यन्तर्भूता इतीरिताः ॥ ३-१४१ ॥  
  
प्। ३७) केचिद्द्विमातृकोक्तं हि ध्यानमिच्छन्ति पार्वति ।  
केचित् नश्यन्तु काश्मीरा द्विधा भेदः प्रकीर्त्तितः ॥ ३-१४२ ॥  
  
पञ्चायतनयोगेन मन्त्रार्थेन महेश्वरि ।  
पल्लवेनाथ देवेशि ह्यन्तर्भूता भवन्ति हि ॥ ३-१४३ ॥  
  
भुवि स्थितास्तु ये मन्त्राः पल्लवैः सङ्गता यदि ।  
ते हि स्वप्नेषु सम्प्राप्तास्तेषां कुत्र प्रयोजना ॥ ३-१४४ ॥  
  
केचित्तु कवचे प्रोक्ताः केचित्स्तोत्रे प्रकीर्त्तिताः ।  
प्रधानवत्तु ते सर्व सञ्जप्याः परमेश्वरि ॥ ३-१४५ ॥  
  
प्रधानोक्तं तु यत्कर्म तत्तत्सर्वत्र कीर्त्तितम् ।  
तत्रोदाहरणं देवि नीलसारस्वते स्मर ॥ ३-१४६ ॥  
  
गुरूपदिष्टा देवेशि पुरश्चर्या प्रकीर्त्तिता ।  
तत्र मार्गक्रमो देवि कथितः पूर्ववत्प्रिये ॥ ३-१४७ ॥  
  
केरले तु पुरश्चर्या दशाङ्गा परिकीर्त्तिता ।  
अष्टाङ्गा तु पुरश्चर्या काश्मीरे कथिता मया ॥ ३-१४८ ॥  
  
पञ्चाङ्गा तु पुरश्चर्या गौडमार्गे प्रकीर्त्तिता ।  
स्वप्नलब्धे महेशानि अङ्गे पुरस्क्रिया मता ॥ ३-१४९ ॥  
  
जपो होमो ब्राह्मणानां भोजनं त्रितयं मतम् ।  
स्वप्नलब्धे पुरश्चर्या दोषद्वयनिवारणम् ॥ ३-१५० ॥  
  
जातसूतकमादौ स्यात्तदन्ते मृतसूतकम् ।  
सूतकद्वयसंयुक्तः स मन्त्रो नैव सिध्यति ॥ ३-१५१ ॥  
  
श्रीदेव्युवाच ।  
  
जातसूतकदोषस्य वारणं केन वा भवेत् ।  
  
तन्मे वद महादेव   
  
श्रीशिव उवाच ।  
  
लिखेदष्टदलं शुभम् ॥ ३-१५२ ॥  
  
तन्मध्ये कलशं स्थाप्य तत्र वै वटपत्रकम् ।  
वटपत्रे कुङ्कुमेन लिखित्वा मन्त्रमेव तु ॥ ३-१५३ ॥  
  
कलशं पुरतः स्थाप्य गुरोः प्राणान्निवेशयेत् ।  
गुरोः सकाशाद्ग्रहणं जातसूतकवारणम् ॥ ३-१२४ ॥  
  
श्रीदेव्युवाच ।  
  
मृतसूतकदोषो हि कीदृशः परमेश्वर ।  
  
श्रीशिव उवाच ।  
  
विना पुरस्क्रियां देवि मन्त्रो मृत इतीरितः ॥ ३-१५५ ॥  
  
प्। ३८) जीवहीनो यथा देहः सर्वकर्मसु न क्षमः ।  
पुरश्चरणहीनो हि तथा मन्त्रः प्रकीर्त्तितः ॥ ३-१५६ ॥  
  
तस्मात्कुर्यात्पुरश्चर्यां मृतदोषप्रशान्तये ।  
यो मन्त्रश्चेतनायुक्तः स मन्त्रः सिद्धिदायकः ॥ ३-१५७ ॥  
  
चैतन्यं तु पुरश्चर्या चैतन्यं गुरुरेव च ।  
यन्त्रचैतन्यकं देवि मन्त्रचैतन्यकं तथा ॥ ३-१५८ ॥  
  
गुरुचैतन्यकं चैव चैतन्यत्रितयं मतम् ।  
चैतन्यत्रयहीनो यः स मन्त्रः सिद्धिदो न हि ॥ ३-१५९ ॥  
  
स्वप्नलब्धो धनी चेत्स्यात्तदा किं वा विधीयताम् ।  
मन्त्रानुसारतो देवि पुरश्चर्यां समाचरेत् ॥ ३-१६० ॥  
  
तत्तच्चक्रानुसारेण होमकर्म समाचरेत् ।  
अनुक्तहोमद्रव्ये तु तिलैर्होमः प्रकीर्त्तितः ॥ ३-१६१ ॥  
  
घृतेन कथितो देवि यवेनापि तथैव हि ।  
केवलं घृतहोमेन वरदाः सर्वशक्तयः ॥ ३-१६२ ॥  
  
एवं पुरस्क्रियां कृत्वा सिद्धत्वं प्रविचार्य च ।  
मण्डलान्तं परीक्ष्याऽथ ह्यथवा त्वयनान्तकम् ॥ ३-१६३ ॥  
  
वत्सरान्तं चावलोक्य सहस्रं प्रत्यहं जपेत् ।  
चमत्कारो न जायेत तदा शिष्यो वदेद्गुरुम् ॥ ३-१६४ ॥  
  
ऋणादिकं विचार्याऽथ शिष्याय प्रवदेच्छिवे ।  
अन्यथा विकलो भूयाच्छिष्यपां गुरौ भवेत् ॥ ३-१६५ ॥  
  
त्यागं न कुर्याद्देवेशि मन्त्रत्यागे दरिद्रता ।  
इति सङ्क्षेपतः प्रोक्तं किमन्यच्छ्रोतुमिच्छसि ॥ ३-१६६ ॥  
  
श्रीदेव्युवाच ।  
  
भुलोकस्थो महामन्त्रः स्वप्नमध्ये समागतः ।  
तत्र किं वा प्रकर्तव्यं किं तत्र मण्डलं भवेत् ॥ ३-१६७ ॥  
  
श्रीशिव उवाच ।  
  
पूर्वं संसाधितो मन्त्रो दत्तः केनाप्यसाधितः ।  
स ऋणी वा धनी वाऽपि विचार्य साधयेत्प्रिये ॥ ३-१६८ ॥  
  
तत्तत्कल्पोक्तरीत्या तु पुरश्चरणमाचरेत् ।  
पारम्पर्य विहीनत्वात्पूर्वसंसाधनात्प्रिये ॥ ३-१६९ ॥   
  
स्वप्नद्वारा तु सम्प्राप्तस्तं मन्त्र साधयेत्प्रिये ।  
अरिमन्त्रः स्वप्नमध्ये प्राप्तश्चेत्किं विधीयताम् ॥ ३-१७० ॥  
  
प्। ३९) पल्लवं योजयेद्वापि त्याज्यो वा यत्नतः शिवे ।  
पल्लवैः संयुतो यो हि मन्त्रान्तरमुपागतः ॥ ३-१७१ ॥  
  
मूलप्रकृतिवद्देवि सर्वं प्रोक्तं मया तव ।  
अस्त्रप्रकरणाद्देवि ह्यस्त्रमध्ये प्रयोजना ॥ ३-१७२ ॥  
  
मन्त्रप्रकरणाद्देवि मन्त्रमध्ये नियोजयेत् ।  
मूलप्रस्तारमार्गेण दर्शनादिक्रमेण तु ॥ ३-१७३ ॥  
  
षडाम्नायक्रमेणैव प्रस्तारद्वारतः शिवे ।  
मन्त्रमात्रे तथा विद्यामात्रे प्रस्तारसाधना ॥ ३-१७४ ॥  
  
पूर्वमेव मया प्रोक्ता सङ्ख्यां शृणु महेश्वरि ।  
मन्त्रविद्यादिभेदैस्तु आम्नायदर्शनादिकैः ॥ ३-१७५ ॥  
  
पारे परार्द्धसङ्ख्याता मन्त्रा जाता महेश्वरि ।  
कलौ प्रस्तारहीनत्वादङ्गा एव प्रकीर्त्तिताः ॥ ३-१७६ ॥  
  
प्रस्ताररूपं यज्ज्ञानं गुह्याद्गुह्यतरं शिवे ।  
आदिनाथो विजानाति नाहं जानामि पार्वति ॥ ३-१७७ ॥  
  
श्रीमहासुन्दरी विद्या काली कामकला तु सा ।  
आदिनाथपरशिवौ बीजाङ्कुरसमानकौ ॥ ३-१७८ ॥  
  
तथा कामकला काली श्रीमहासुन्दरी प्रिये ।  
सर्वं सङ्क्षेपतः प्रोक्तं रहस्यं शृणु पार्वति ॥ ३-१७९ ॥  
  
स्त्रीलब्धे देवदेवेशि श्रीमद्देवीपरम्परा ।  
स्वप्नलब्धे महादेवि दक्षमूर्त्तिपरम्परा ॥ ३-१८० ॥  
  
पूजयेद्दक्षिणामूर्त्तिं गुरुत्वेन महेश्वरि ।  
चतुष्कं पूजयेदादौ किमन्यच्छ्रोतुमिच्छसि ॥ ३-१८१ ॥  
  
षडाम्नायस्य मन्त्राणां प्रस्तारगणना शिवे ।  
षडाम्नायस्य प्रस्तारास्त्रिशद्वृन्दनिखर्वकाः ॥ ३-१८२ ॥  
  
पञ्चार्बुदेति मन्त्राः स्युः पूर्वाम्नाये महेश्वरि ।  
दक्षाम्नाये महेशानि नवत्यर्बुदकोटिकम् ॥ ३-१८३ ॥  
  
पञ्चखर्वेण संयुक्ता मन्त्राः प्रोक्ता महेश्वरि ।  
आम्नाये पश्चिमे देवि त्रिंशदर्बुदपद्मकाः ॥ ३-१८४ ॥  
  
मन्त्राः प्रोक्ता महेशानि चोत्तरं शृणु सादरम् ।  
पञ्चाशद्वै महापद्म षडर्बुदत्रिवृन्दकम् ॥ ३-१८५ ॥  
  
प्। ४०) ऊर्ध्वाम्नाये महादेवि प्रस्तारगणनां शृणु ।  
अष्टार्बुदं कोटिवृन्दं पञ्चशङ्खेति कीर्त्तिताः ॥ ३-१८६ ॥  
  
पातालाम्नायगणनां शृणु यत्नेन साम्प्रतम् ।  
कोट्यर्बुदं त्रिनवति वृन्दं पद्मेन संयुताः ॥ ३-१८७ ॥  
  
मन्त्राः पातालप्रसातरमध्यस्थाः परमेश्वरि ।  
षडाम्नायस्य प्रस्ताराः प्रोक्ता यत्नेन शाङ्करि ॥ ३-१८८ ॥  
  
न प्रकाश्या यत्र कुत्र गणनामात्रगोचराः ।  
गणितं यो हि जानाति शिवसिद्धान्तगं शिवे ॥ ३-१८९ ॥  
  
अष्टाविंशतिसिद्धान्ते यस्य ज्ञानं भवेत् प्रिये ।  
श्रीसिद्धान्तमते देवि प्रस्तारज्ञानमेव हि ॥ ३-१९० ॥  
  
प्रस्तारज्ञो महेशानि कलौ दुर्लभ एव हि ।  
गणना कथिता देवि प्रकारः कथ्यते शृणु ॥ ३-१९१ ॥  
  
एतत्प्रस्तारविज्ञानी शिवरूपो न संशयः ।  
प्रस्तारज्ञस्य मुखतो यद्यन्निर्याति तत्प्रिये ॥ ३-१९२ ॥  
  
शिववाक्यसमं तत्तत् किमुत फलकत्थनम् ।  
इति सङ्क्षेपतः प्रोक्तं प्रस्तारः कथ्यते परः ॥ ३-१९२ ॥  
  
श्रीदेव्युवाच ।  
  
संसूचितं तु यत्पूर्वं कथ्यतामपि साम्प्रतम् ।  
मन्त्रे वृत्तं महादेव कथं ध्यायेद्धि तद्वद ॥ ३-१९३ ॥  
  
होमतर्पणकार्याणि कथं कार्याणि तद्वद ।  
  
श्रीशिव उवाच ।  
  
दलमूलं तु यद्वृत्तं तदाधारस्थमीरितम् ॥ ३-१९५ ॥  
  
दलोपरिस्थं वृत्तं हि शृणु त्वं प्राणवल्लभे ।  
चन्द्रसूर्याग्निभमयं व्यत्ययेन प्रकीर्त्तितम् ॥ ३-१९६ ॥  
  
एते प्रसिद्धा देवेशि न हि चन्द्राः प्रकीर्त्तिताः ।  
देव्याः कोट्यर्बुदकला सदोदेति हि यत्र वै ॥ ३-१९७ ॥  
  
स चन्द्रः स च सूर्यश्च सोग्निर्मुख्य इतीरितः ।  
षडन्वये महेशानि ते च प्रोक्ता मया तव ॥ ३-१९८ ॥  
  
त्रिरूपं वृत्तत्रितयं तेजोरूपं महेश्वरि ।  
विराट्स्वरूपं यत्प्रोक्तं तदेव परिनिष्ठितम् ॥ ३-१९९ ॥  
  
प्। ४१) अन्यत्र स्मरणीयं हि सवृत्तिध्या न कर्मणि ।  
तेजः पुञ्जनिभा देवि परिखां संस्मरेत्सदा ॥ ३-२०० ॥  
  
उत्तरोत्तरतो देवि सगुणध्यानकर्मणि ।  
उत्तरोत्तरतोच्चत्वे चिन्त्यमाने महेश्वरि ॥ ३-२०१ ॥  
  
साम्मुख्यं चैव सर्वेषां वर्तते प्रियवादिनि ।  
यथोच्चनीचस्थानेषु सर्वा आवृत्तयो मताः ॥ ३-२०२ ॥  
  
इति कारणतो मुख्यो मेरुप्रस्तार ईरितः ।  
कैलासाख्यस्तथा देवि प्रस्तारः परिकीर्त्तितः ॥ ३-२०३ ॥  
  
रत्नगर्भाख्यप्रस्तारस्तृतीयः परिकीर्त्तितः ।  
आद्यप्रस्तारे देवेशि सर्वेषां दर्शनं समम् ॥ ३-२०४ ॥  
  
कैलासाख्ये महेशानि केषाञ्चिदन्तरायिताः ।  
रत्नगर्भाख्यप्रस्तारे मुख्या मताः प्रकीर्त्तिताः ॥ ३-२०५ ॥  
  
आवृत्तयस्तु देवेशि त्रिधा भेदत्वमागताः ।  
नोचेत्त्रिधात्वं किमर्थं विश्वरूपत्वमेव तु ॥ ३-२०६ ॥  
  
सर्वत्र कीर्त्तितं पूर्वं सत्यमेव महेश्वरि ।  
अधिकारवशाद्देवि तत्तत्स्थानसमाश्रयः ॥ ३-२०७ ॥  
  
होमकर्म शृणु प्राज्ञे पूर्वप्रश्नोत्तरं तव ।  
होमे स्वाहां प्रयुञ्जीत हृन्मन्त्रस्तर्पणे मतः ॥ ३-२०८ ॥  
  
तथाभिषेके देवेशि हृन्मन्त्रः परिकीर्त्तितः ।  
होमेऽग्निजाया या प्रोक्ता सा होमे परिनिष्ठिता ॥ ३-२०९ ॥  
  
मन्त्रमध्ये यदा वह्निजाया द्वे वर्तते प्रभो ।  
मन्त्रान्ते चैव हृन्मन्त्रास्तथा वह्नि प्रिया विभो ॥ ३-२१० ॥  
  
मन्त्रेणैव तु निर्वाहो द्वितीया किं प्रयोज्यताम् ।  
मन्त्रान्ते या वह्निजाया सा तु मन्त्रस्वरूपिणी ॥ ३-२११ ॥  
  
होमाङ्गत्वे द्वितीया तु कीर्त्तिता वै मया तव ।  
तथैव तर्पणे विद्धि हृन्मन्त्रस्तु द्वितीयकः ॥ ३-२१२ ॥  
  
एवं न कुरुते यस्तु स हीनायुर्भवेच्छिवे ।  
होमकर्म तु कार्यं स्यान्मन्त्रे सिद्धे फलं भवेत् ॥ ३-२१३ ॥  
  
सैवाग्निजाया चेद्धोमे गृह्यते प्राणवल्लभे ।  
स्वस्य प्रभुत्वमायाति मन्त्राः क्लिन्ना भवेत्प्रिये ॥ ३-२१४ ॥  
  
प्। ४२) क्लिन्नदोषनिवृत्यर्थं होमे स्वाहा मयेरिता ।  
स्वानन्दोपनिवृत्यर्थं हृन्मन्त्रस्तर्पणे मतः ॥ ३-२१५ ॥  
  
मन्त्रक्षोभे महेशानि हुम्फडादि तु वर्तते ।  
तथापि पल्लवत्वेन पुनर्देयं महेश्वरि ॥ ३-२१६ ॥  
  
हृन्मन्त्रेण पुटीकारे क्रियमाणे महेश्वरि ।  
मन्त्रक्षोभनिवृत्तिस्तु सर्वथा जायते शिवे ॥ ३-२१७ ॥  
  
मन्त्रमध्ये नतिर्देवि वर्तते यद्यपि प्रिये ।  
तथापि सम्पुटत्वेन पुनर्देया महेश्वरि ॥ ३-२१८ ॥  
  
हृदयादि षडस्त्राणां पुरश्चर्योच्यते शृणु ।  
इति सङ्क्षेपतः प्रोक्तं किमन्यच्छ्रोतुमिच्छसि ॥ ३-२१९ ॥  
  
श्रीदेव्युवाच ।  
  
देवेश श्रोतुमिच्छामि रहस्यं भावनाक्रमे ।  
  
श्रीशिव उवाच ।  
  
स्वाहान्तः सर्वकार्यार्थं फडन्तः क्रूरकर्मणि ॥ ३-२२० ॥  
  
नमोऽन्तो मारणादौ तु मन्त्रजातेः फलं स्मृतम् ।  
शक्तौ स्त्रीषु च मन्त्रेषु रुद्राक्षं वर्जयेच्छिवे ॥ ३-२२१ ॥  
  
अथ वक्ष्यामि देवेशि चतुर्णामैक्यभावनाम् ।  
गुरुदैवतमन्त्राणां स्वाभिन्नत्वेन भावना ॥ ३-२२२ ॥  
  
गुरुतेजःस्वरूपं हि कूटमेकं विभावयेत् ।  
देवचैतन्यकूटं हि तेजोरूपं विभावयेत् ॥ ३-२२३ ॥  
  
मन्त्राक्षराणां चैतन्यं ज्वलत्पर्वतसन्निभम् ।  
स्वात्मचैतन्यकूटं हि तथैव मेरुतुल्यकम् ॥ ३-२२४ ॥  
  
एकीभूतं चतुस्तेजो ब्रह्माण्डव्यापकं शिवे ।  
कोटिकालानलप्रख्यं यमसूर्यसमप्रभम् ॥ ३-२२५ ॥  
  
चन्द्रार्बुदसमं देवि विराड्रूपं विभावयेत् ।  
तेजःपुञ्जः विभाव्याथ तत्र मूर्तिं प्रकल्पयेत् ॥ ३-२२६ ॥  
  
तत्रेष्टदेवतां रम्यां कोटिकन्दर्पसन्निभाम् ।  
ध्यानोक्तां तां तु सन्ध्यात्वा जपं कुर्यात् समाहितः ॥ ३-२२७ ॥  
  
अथवा सकलं ध्यायेत्तेजःपुञ्जनिभं शिवे ।  
एकीभूतं च तत्तेजः सदा ध्यायेन्महेश्वरि ॥ ३-२२८ ॥  
  
अथान्तर्मातृकां वक्ष्ये पारम्पर्यक्रमागताम् ।  
षड्दलानां स्वरूपं तु पूर्वमेव प्रकीर्त्तितम् ॥ ३-२२९ ॥  
  
प्। ४३) वर्णोच्चारादिकं सर्वं प्रोक्तं तुभ्यं मया शिवे ।  
न्यसनस्य क्रमं देवि विलाससम्प्रदायके ॥ ३-२३० ॥  
  
कथ्यते शृणु देवेशि रहस्यातिरहस्यकम् ।  
ब्रह्माण्डात्कीटपर्यन्तं शिवशक्तिमयं ध्रुवम् ॥ ३-२३१ ॥  
  
शिवशक्तिमये मार्गे पराप्रासादगोचरे ।  
श्रीप्रासादपरापि स्याद्धिन्दुसर्गान्वितापि सा ॥ ३-२३२ ॥  
  
हसंशक्तिमनुयुतं बिन्दुनादान्वितं शिवे ।  
श्रीप्रासादपरामन्त्रः कीर्त्तितः परमेश्वरि ॥ ३-२३३ ॥  
  
हाद्यमादौ समुद्धृत्य मध्येर्णं बिन्दुसंयुतम् ।  
साद्यमन्ते समुच्चार्य न्यसनीयं क्रमेण तु ॥ ३-२३४ ॥  
  
प्रत्यर्णं विन्यसेद्देवि योगं बाह्यमुपाचरेत् ।  
साद्यं हाद्यं साद्यहाद्ये वर्णादौ तु समुच्चरेत् ॥ ३-२३५ ॥  
  
ततो वर्णं समुच्चार्य न्यसनीयं महेश्वरि ।  
हाद्येन केवलेनैव सम्पुटीकृत्य मन्त्रवित् ॥ ३-२३६ ॥  
  
साद्येन केवलेनैव सम्पूटीकृत्य मन्त्रवित् ।  
साद्ययोगं ततो वर्णं न्यसेद्देवि यथाक्रमात् ॥ ३-२३७ ॥  
  
हाद्ययोगं ततो वर्णं न्यसेद्देवि यथाक्रमात् ।  
श्रीबीजं तु समुद्धृत्य श्रीप्रासादपरा ततः ॥ ३-२३८ ॥  
  
पुनः श्रीबीजमुद्धृत्य ततोर्णं तु समुच्चरेत् ।  
अनेन सम्पुटीकृत्य न्यसेत्तत्तत्स्थले शिवे ॥ ३-२३९ ॥  
  
श्री। स्रा। ततः श्री। वै वर्णं ततः श्री। तु समुद्धरेत् ।  
पुनः श्रीबीजमुद्धृत्य हसौ। श्री। तु समुच्चरेत् ॥ ३-२४० ॥  
  
एवं सम्पुटयोगेन न्यसनीयं महेश्वरि ।  
श्रीबीजपुटितं हाद्यं ततो वर्णं समुच्चरेत् ॥ ३-२४१ ॥  
  
आदौ बीजं ततो वर्णं व्यसेत्तत्तत्स्थले प्रिये ।  
श्रीबीजं तु ततः साद्यं पुनः श्रीबीजमुच्चरेत् ॥ ३-२४२ ॥  
  
अनेन सम्पुटीकृत्य न्यसेद्यत्नेन शाम्भवि ।  
श्रीबीजपुटितं साद्यं ततो वर्णं समुच्चरेत् ॥ ३-२४३ ॥  
  
अनेन क्रमयोगेन सुन्दरी सुप्रसीदति ।  
साद्यं श्रीबीजपुटितं ततो वर्णं महेश्वरि ॥ ३-२४४ ॥  
  
हाद्यं श्रीबीजपुटितं वर्णान्ते तु समुच्चरेत् ।  
एवं विन्यस्य यत्नेन साक्षात्सिद्धीश्वरो भवेत् ॥ ३-२४५ ॥  
  
प्। ४४) श्रीबीजपुटितं हाद्यं साद्यं श्रीपुटितं तथा ।  
ततो वर्णं महेशानि पूर्वबीजानि चोच्चरेत् ॥ ३-२४६ ॥  
  
एवं हि सम्पुटीकृत्य सद्योगं समुपाचरेत् ।  
साद्यं श्रीबीजपुटितं हाद्यं श्रीपुटितं ततः ॥ ३-२४७ ॥  
  
ततो वर्णं पुनर्बीजं न्यसेत्साधकसत्तमः ।  
योगं कृत्वाऽथवा देवि न्यसनीयं महेश्वरि ॥ ३-२४८ ॥  
  
श्रीबीजपुटितं हाद्यं साद्यं च तत्पुटीकृतम् ।  
वर्णं तत्पुटितं कृत्वा योगं च समुपाचरेत् ॥ ३-२४९ ॥  
  
साद्यं श्रीबीजपुटितं हाद्यं च तत्पुटीकृतम् ।  
एतस्तु पुटितं वर्णं योगं च समुपाचरेत् ॥ ३-२५० ॥  
  
हाद्यं श्रीपुटितं देवि साद्यं श्रीपुटितं तथा ।  
पुनर्हाद्यं श्रीपुटितं ततो वर्णं समुच्चरेत् ॥ ३-२५१ ॥  
  
एतैस्तु सम्पुटीकृत्य पुनर्योगं समाचरेत् ।  
साद्यं श्रीपुटितं देवि हाद्यं श्रीपुटितं तथा ॥ ३-२५२ ॥  
  
पुनः साद्यं श्रीपुटितं ततो वर्णं तु पूर्ववत् ।  
हाद्यं श्रीपुटितं देवि साद्यं श्रीयोगयुक्तकम् ॥ ३-२५३ ॥  
  
पुनर्हाद्यं श्रीपुटितं वर्णं तैस्तु पुटीकृतम् ।  
आदौ योगं च वा कृता ततः साद्यं तु हाद्यवत् ॥ ३-२५४ ॥  
  
हाद्यं श्रीपुटितं देवि साद्यं श्रीपुटितं तथा ।  
पुनर्हाद्यं श्रीपुटितं हसौन्तैस्तु पुटीकृतम् ॥ ३-२५५ ॥  
  
योगं कृत्वाथवा देवि हसौ श्रीपुटितं च वा ।  
एतैस्तु पुटितं वर्णं हसौ श्रीपुटितं च वा ॥ ३-२५६ ॥  
  
श्रीहसौमितिमध्ये वा हसौ श्रीमिति वा शिवे ।  
हाद्यं श्रीपुटितं देवि साद्यं श्रीपुटितं तथा ॥ ३-२५७ ॥  
  
पुनर्हाद्यं श्रीपुटितं हसौन्तैस्तु पुटीकृतम् ।  
योगम् कृत्वाथवा देवि स्हौं श्रीपुटितं च वा ॥ ३-२५८ ॥  
  
एतैस्तु पुटितं वर्णं योगं वा पूर्ववच्छिवे ।  
साद्यं श्रीपुटितं देवि हाद्यं श्रीपुटितं तथा ॥ ३-२५९ ॥  
  
पुनः साद्यं श्रीपुटितं स्हौन्तैस्तु पुटीकृतम् ।  
एतैस्तु पुटितं वर्णं स्हौं श्रीपुटितं च वा ॥ ३-२६० ॥  
  
प्। ४५) श्री। स्हौमिति वा मध्ये स्हौं श्रीमिति वा प्रिये ।  
बिन्दुसर्गान्वितं कृत्वा न्यसनीयं महेश्वरि ॥ ३-२६१ ॥  
  
हाद्यं साद्यं महेशानि श्रीयुतं पुटितं च वा ।  
पूर्वोक्तैः पुटितं ह्येतत् युक्तं वा परमेश्वरि ॥ ३-२६२ ॥  
  
उत्तरोत्तरयोगेन पुटितं संयुतं च वा ।  
हाद्यसाद्यक्रमेणैव पारायणक्रमं विदुः ॥ ३-२६३ ॥  
  
पारायणक्रमाः सर्वाः प्रोक्ताः पूर्वं मया सिवे ।  
अयं क्रमो महेशानि देवानामपि दुर्लभः ॥ ३-२६४ ॥  
  
नाख्येयो यत्र कुत्रापि त्वन्यथा त्वन्यथा शापमाप्नुयात् ।  
अनन्तपादुकाख्योऽयं क्रमः प्रोक्तो मया शिवे ॥ ३-२६५ ॥  
  
अन्यपारायणैर्देवि सूक्ष्मकालेन जायते ।  
एवं षट्चक्रभेदेषु पारायणमुदीरितम् ॥ ३-२६६ ॥  
  
मेधादीक्षा यस्य भवेत्तस्यात्रैवाधिकारिता ।  
मेधादीक्षां विना देवि चक्रपारायणं चरेत् ॥ ३-२६७ ॥  
  
स च मृत्युमवाप्नोति रौरवं नरकं व्रजेत् ।  
परकायप्रवेशादि यस्य हस्ते विराजते ॥ ३-२६८ ॥  
  
तस्य मेधादीक्षणं हि गदितं तु मया शिवे ।  
मया पूर्वं महेशानि षड्वारं तु कृतं च वै ॥ ३-२६९ ॥  
  
अहं किचित्तु जानामि तवाग्रे तु प्रकाशितम् ।  
पूर्ण जानाति देवेशि सुन्दरी परदेवता ॥ ३-२७० ॥  
  
नान्यो जानाति देवेशि सङ्क्षेपाद्गदितं मया ।  
पूर्णाभिषेकयुक्तो हि नामपारायणं तथा ॥ ३-२७१ ॥  
  
मन्त्रपारायणं देवि नाडीपारायणादिकम् ।  
मेधादिक्षासमायुक्तश्चक्रपारायणं चरेत् ॥ ३-२७२ ॥  
  
अल्पायुष्यादधर्मत्वात्पारुष्यजल्पनात् शिवे ।  
कलौ देवेशि नान्येषामधिकारो मयेरितः ॥ ३-२७३ ॥  
  
बालाधिकारी या देवि तस्य विद्याधिकारिता ।  
विद्याधिकारे सम्पन्ने षोडश्यामधिकारवान् ॥ ३-२७४ ॥  
  
षोढाविद्यादि सम्पन्नः पराविद्याधिकारवान् ।  
पराधिकारसंयुक्तः पराप्रासादवान् भवेत् ॥ ३-२७५ ॥  
  
प्। ४६) श्रीप्रासादपरायुक्तो निर्वाणाधिपतिर्भवेत् ।  
निर्वाणदीक्षासंयुक्तः षडन्वयविधौ शिवे ॥ ३-२७६ ॥  
  
अधिकारी भवेत् सो हि तत्त्वं शृणु महेश्वरि ।  
षडन्वयसमायुक्तो मेधादीक्षाधिकारवान् ॥ ३-२७७ ॥  
  
षडन्वयान्तगं कृत्वा मेधादीक्षणमाचरेत् ।  
मेधादीक्षणयुक्तश्चेत् चक्रपारायणं चरेत् ॥ ३-२७८ ॥  
  
चक्रपारायणे सङ्ख्या सुन्दरीचरणान्तकी ।  
बहिः पारायणे सङ्ख्या गदिता तृतयेऽपि च ॥ ३-२७९ ॥  
  
तथैव कालिकायास्तु प्रोक्ता श्रीचरणान्तकी ।  
यदैव दर्शनं जातं तदैव तु समापनम् ॥ ३-२८० ॥  
  
बहिरन्तरयोर्भेदस्त्वेतावद्वर्तते शिवे ।  
प्रस्तारषोडशान्तं हि कलौ पारायणं चरेत् ॥ ३-२८१ ॥  
  
अत्र पारायणं नाम न्यसनं परमेश्वरि ।  
हठात्तैरपशुर्यस्तु करोति परमेश्वरि ॥ ३-२८२ ॥  
  
तस्य नाशो भवेद्देवि देवताशापमाप्नुयात् ।  
मेधादिक्षासमायुक्तः षोडशोत्तरगं चरेत् ॥ ३-२८३ ॥  
  
प्रस्तारक्रमयोगेन ज्ञातव्यं परमेश्वरि ।  
बालदीक्षासमायुक्तश्चन्द्रप्रस्तारयुक् न्यसेत् ॥ ३-२८४ ॥  
  
विद्यादीक्षासमायुक्तः साधनाद्यन्तगं न्यसेत् ।  
सम्प्रदायक्रमेणैव विन्यसेत्साधकोत्तमः ॥ ३-२८५ ॥  
  
पूर्णाभिषेकयुक्तो हि बह्निप्रस्तारसम्पुटान् ।  
परादीक्षणयुक्तो हि भूतप्रस्तारसम्पुटान् ॥ ३-२८६ ॥  
  
श्रीप्रासादपरायुक्तो मुनिप्रस्तारसम्पुटान् ।  
निर्वाणदीक्षासंयुक्तो नन्दप्रस्तारसम्पुटान् ॥ ३-२८७ ॥  
  
षडन्वयसमायुक्तः कलाप्रस्तारसम्पुटान् ।  
योगं त्वथ प्रकुर्वीत ह्यादावन्तेऽपि पार्वति ॥ ३-२८८ ॥  
  
मध्ये वर्णं तु कृत्वा च वर्णसम्पुटितं न्यसेत् ।  
पूर्णाभिषेकयुक्तो हि षडन्वयसमः शिवे ॥ ३-२८९ ॥  
  
षडन्वयानां यत्कर्मं तदेतस्यापि कीर्त्तितम् ।  
षडन्वयोत्तरं देवि मेधादीक्षां समाचरेत् ॥ ३-२९० ॥  
  
प्। ४७) मेधादीक्षणसंयुक्तः प्रस्तारषोडशोत्तरम् ।  
न्यासयोगेन देवेशि चक्रपारायणं चरेत् ॥ ३-२९१ ॥  
  
आकर्षणं त्रिलोकानां वश्याज्ञासिद्धिरेव च ।  
परकायप्रवेशश्च गुटिकासिद्धिरेव च ॥ ३-२९२ ॥  
  
वायुस्तम्भस्तु वेतालसिद्धिस्तद्धस्तगोचराः ।  
इति सङ्क्षेपतः प्रोक्तं किमन्यच्छ्रोतुमिच्छसि ॥ ३-२९३ ॥  
  
श्रीदेव्युवाच ।  
  
देव देव महादेव संसारस्थितिकारक ।  
पूर्वं संसूचितं यन्मे तन्मे कथय शङ्कर ॥ ३-२९४ ॥  
  
किमेतावन्महादेव ममापि गोपितं च यत् ।  
  
श्रीशिव उवाच ।  
  
महादेवि पराराध्ये सर्वकारणविग्रहे ॥ ३-२९५ ॥  
  
प्राणायामरहस्यं हि कथ्यते शृणु साम्प्रतम् ।  
प्राणायामः पञ्चधा स्यात्तत्क्रमं शृणु यत्नतः ॥ ३-२९६ ॥  
  
कलाभिः पूरकं कुर्यान्महतीभिश्च कुम्भकम् ।  
रेचकं च तदर्धाभिः पुनरेतत्त्रयं चरेत् ॥ ३-२९७ ॥  
  
त्रिवारं त्रितयं कुर्यात्प्राणायामः प्रकीर्त्तितः ।  
क्रमोत्क्रमेण देवेशि द्वितीयः परिकीर्त्तितः ॥ ३-२९८ ॥  
  
कुम्भकान्तो महेशानि यतीनां वामचारिणाम् ।  
रेचकं वा पूरकं वा कृत्वा द्विविध ईरितः ॥ ३-२९९ ॥  
  
अवान्तराख्यभेदो हि कथितस्ते मया तव ।  
तृतीयस्तु महेशानि कथ्यते "क़ृणु साम्प्रतम् ॥ ३-३०० ॥  
  
कलावृद्धिं तदर्द्धं च कृत्वादौ परमेश्वरि ।  
अन्यदादि समारभ्य क्रमेणानेन कारयेत् ॥ ३-३०१ ॥  
  
पूर्ववत्तु तृतीयं स्यादेवं वारत्रयं चरेत् ।  
कुम्भकाद्यं तद्द्वयान्ते प्राणायामद्वयं भवेत् ॥ ३-३०२ ॥  
  
पूर्वोक्तक्रमयोगेन तदन्यः परिकीर्त्तितः ।  
द्वितीयाख्यक्रमेणैव द्वितीयः परिकीर्त्तितः ॥ ३-३०३ ॥  
  
तृतीयाख्यक्रमेणैव तृतीयः परिनिष्ठितः ।  
मालाशृङ्खलिकायोगात् तृतीयः परिकीर्त्तितः ॥ ३-३०४ ॥  
  
प्। ४८) मालाशृङ्खलिकायोगनिरुक्तिं शृणु सादरम् ।  
आद्यादन्तं चरेद्देवि ह्यन्तादाद्यं समाचरेत् ॥ ३-३०५ ॥  
  
पुनराद्यं तथान्तं च प्राणायामः कलापतिः ।  
अत्र पूर्वत्रयं कृत्वा प्रस्तारः परिकीर्त्तितः ॥ ३-३०६ ॥  
  
पुनरन्तं तथाद्यं च यावत् तृतयकं भवेत् ।  
कलाशृङ्खलिकाख्यस्तु प्राणायामः प्रकीर्त्तितः ॥ ३-३०७ ॥  
  
कलावसुर्वेदसङ्ख्यप्राणायामस्तथापरः ।  
महामन्त्रविधौ देवि कीर्त्तितस्ते मया तव ॥ ३-३०८ ॥  
  
अष्टौ वेदद्वितयकं ततोऽधिक्ये प्रकीर्त्तिताः ।  
ततोऽधिक्ये महेशानि वेदनेत्रशशिक्रमात् ॥ ३-३०९ ॥  
  
प्रस्ताराः कथिता देवि शृणु वर्णक्रमेण तु ।  
कुम्भकाद्यं समारभ्य द्विविधोऽयं प्रकीर्त्तितः ॥ ३-३१० ॥  
  
पूर्वोक्तवह्निभेदेन भेदबाहुल्यमीरितम् ।  
कलाशृङ्खलिकायोगात्प्रस्तारः पूर्वसूचिताः ॥ ३-३११ ॥  
  
वर्णक्रमो महेशानि कथ्यते शृणु साम्प्रतम् ।  
स्वरैः पूरकमाचर्य वर्णैः कुम्भककं भवेत् ॥ ३-३१२ ॥  
  
आद्या तु नासिका प्रोक्ता चतुस्त्रिंशतिकं पुनः ।  
कृत्वा तु कुम्भकं देवि द्विरावृत्या स्वरैः शिवे ॥ ३-३१३ ॥  
  
रेचकं कारयेद्देवि प्राणायामत्रयं शिवे ।  
पूर्वोक्तक्रमयोगेन प्रस्तारक्रम ईरितः ॥ ३-३१४ ॥  
  
केवलेन स्वरेणैव कलाषट्वेदसंयुतम् ।  
अत्र पूर्वोक्तयोगेन प्रस्तारभेदभाजनम् ॥ ३-३१५ ॥  
  
ईडया कर्षयेद्वायुर्बाह्यषोडषमात्रया ।  
धारयेत्पूरकं योगी चतुःषष्ट्या तु मात्रया ॥ ३-३१६ ॥  
  
सुषुम्णामध्यगं सम्यक् द्वात्रिंशन्मात्रया शनैः ।  
नाड्या पिङ्गलया चैनं रेचयेद्योगवित्तमः ॥ ३-३१७ ॥  
  
प्राणायाममिमं प्राहुर्यागशास्त्रविशारदाः ।  
भूयोभूयः क्रमात्तस्य व्यत्यासेन समाचरेत् ॥ ३-३१८ ॥  
  
मात्रावृद्धिक्रमेणैव सम्यक् द्वादश षोडश ।  
जपध्यानादिभिर्युक्तं सगर्भं तं विदुर्बुधाः ॥ ३-३१९ ॥  
  
प्। ४९) तदपेतं विगर्भं तु प्राणायामं परे विदुः ।  
क्रमादभ्यसतां पुंसां देहे स्वेदभ्रमोद्गमः ॥ ३-३२० ॥  
  
अगर्भं तु महेशानि एतदन्यं शृणु प्रिये ।  
मध्यमः कम्पसयुङ्क्तो भूमित्यागोःऽपरो मतः ॥ ३-३२१ ॥  
  
मध्यमस्तु ससन्धिः स्यात्परः साध्याख्यको भवेत् ।  
पञ्चधा कथितो देवि प्राणायामक्रमो मया ॥ ३-३२२ ॥  
  
प्राणायामजपासक्तः सिद्धयोगीश्वरो भवेत् ।  
प्राणायामजपेनैव किन्न सिध्यति भूतले ॥ ३-३२३ ॥  
  
पलनाडीमुहूर्ताख्यः तद्द्वयं प्रहरक्रमात् ।  
दिवाहोरात्रयोगेन साधयेत् स्थिरमानसः ॥ ३-३२४ ॥  
  
एवं साधयतः पुंसो योगाः सर्वेऽपि हस्तगाः ।  
प्राणायामजपो देवि मुख्यत्वेन प्रकीर्त्तितः ॥ ३-३२५ ॥  
  
तदभावे महेशानि प्राणायामं च वा चरेत् ।  
भूतशुद्धिविधौ योज्यः शोषणादिविधौ शिवे ॥  
  
प्राणायामक्रमेणैव त्रिः सकृद्वा समाचरेत् ।  
नन्दसङ्ख्या यदा भूयात्प्राणायामस्तदा चरेत् ॥  
  
केरलाख्यक्रमे देवि न च शोषणमीरितम् ।  
काश्मीराख्यक्रमे देवि शोषणादि समाचरेत् ॥  
  
गौडः काश्मीरतुल्यः स्याच्चैतन्यस्तु चतुर्थकः ।  
प्राणायामक्रमो देवि भूतशुद्धिक्रमोऽपि च ॥  
  
यथायोगं योजनीयं किमन्यच्छ्रोतुमिच्छसि ।  
  
इति श्रीशक्तिसङ्गममहातन्त्रराजे उत्तरभागे तृतीयखण्डे   
श्रीमदक्षोभ्यमहोग्रतारासंवादे प्राणायामजपो नाम तृतीयः पटलः   
॥ ३ ॥  
  
  
  
चतुर्थः पटलः ।  
  
श्रीदेव्युवाच ।  
  
पूर्वं संसूचितं यन्मे मन्त्रप्रस्तारनिर्णयम् ।  
तन्मे कथय देवेश यद्यहं तव वल्लभा ॥ ४-१ ॥  
  
श्रीशिव उवाच ।  
  
गोप्याद्गोप्यतरं देवि स्वयोनिरिव पार्वति ।  
तर्हि तत्ते वदाम्यत्र न वक्तव्यं त्वया शिवे ॥ ४-२ ॥  
  
चत्वारि शिवचक्राणि शक्तिचक्राणि पञ्च च ।  
सामरस्याद्भवेच्चक्रं श्रीचक्रं सर्वरूपकम् ॥ ४-३ ॥  
  
बिन्दोर्मन्वस्नपर्यन्तं शक्तिचक्रं प्रकीर्त्तितम् ।  
तदुत्तरं महेशानि द्वारान्तं शिवचक्रकम् ॥ ४-४ ॥  
  
शुद्धचक्रमिदं प्रोक्तमिदमेव त्रिधा भवेत् ।  
भूः कैलासस्तथा मेरुप्रस्तारत्वेन पार्वति ॥ ४-५ ॥  
  
भूप्रस्तारो द्विधा देवि पातालोर्ध्वक्रमेण तु ।  
कैलासाख्यस्तु प्रस्तारो द्विविधः परिकीर्त्तितः ॥ ४-६ ॥  
  
अर्द्धकैलाससञ्ज्ञस्तु पूर्णकैलासकस्तथा ।  
तथैव मेरुप्रस्तारः कीर्त्तितस्तु मया तव ॥ ४-७ ॥  
  
सृष्टिस्थित्युपसंहारक्रमादष्टादशैव तु ।  
सृष्टिस्थित्युपसंहारबीजलेखक्रमेण तु ॥ ४-८ ॥  
  
ऋत्वग्निसङ्ख्याः प्रस्तारास्त्वङ्कानां वामतो गतिः ।  
नित्यायाश्चैव तादात्म्यं प्रस्तारे मेरुसञ्ज्ञके ॥ ४-९ ॥  
  
मातृकायाश्च तादात्म्यं कैलासाख्यं प्रकीर्त्तितम् ।  
वाग्देवतायास्तादात्म्यं भूप्रस्तारे प्रकीर्त्तितम् ॥ ४-१० ॥  
  
इमं यन्त्रं तु षोडश्यां कीर्त्तितं तु मया तव ।  
शुद्धमष्टादशाख्यं हि मातृकालेखनक्रमात् ॥ ४-११ ॥  
  
सृष्टिस्थित्युपसंहारे बाणवेदविपर्ययः ।  
अथवा तु दलाकारं सिद्धं यन्त्रं तु कारयेत् ॥ ४-१२ ॥  
  
प्रस्तारैः पूर्वसम्प्रोक्तैः सृष्टिस्थितिलयादिकैः ।  
एवं यन्त्रं तु निःशप्तं कीर्त्तितं तु मया तव ॥ ४-१३ ॥  
  
नव सङ्ख्याविधैर्भेदैर्ललितायां महेश्वरि ।  
प्रस्तारा बहवो देवि जायन्ते तानहं ब्रुवे ॥ ४-१४ ॥  
  
प्। ५१) कादिहादिमतेनैव द्विधात्वं परिकीर्त्तितम् ।  
षड्भेदाः कादिषट्के तु कामराजादिकेऽपि षट् ॥ ४-१५ ॥  
  
एतद्विबोधनं देवि कथ्यते शृणु सत्वरम् ।  
चतुर्दशारं देवेशि कामराजे तु भिद्यते ॥ ४-१६ ॥  
  
लोपादिषट्के शुद्धेऽन्ये द्वितीयं परिभिद्यते ।  
कादिषट्के तु हाद्ये च दशारे भेदभाजनम् ॥ ४-१७ ॥  
  
लोपादिषट्के नेत्राख्ये दशारे भेदभाजनम् ।  
एवं मिलित्वा देवेशि प्रस्तारा द्वादशेरिताः ॥ ४-१८ ॥  
  
प्रत्येकं तु महेशानि पूर्वप्रस्तारभेदतः ।  
सृष्टिस्थित्युपसंहारलेखनक्रमतः शिवे ॥ ४-१९ ॥   
  
सृष्टिस्तित्युपसंहारक्रमयोगेन पार्वति ।  
दलाकारक्रमेणैव प्रत्येकं भेदभाजनम् ॥ ४-२० ॥  
  
एकैकपत्रे देवेशि शतमष्टोत्तरं शिवे ।  
त्रयोदशप्रभेदैस्तु प्रस्तारः परिकीर्त्तितः ॥ ४-२१ ॥  
  
चन्द्रचन्द्रषडङ्कं च मुनि ऋत्वङ्कसङ्ख्यकम् ॥  
यन्त्राणि चोद्धृतान्यत्र प्रस्तारक्रमयोगतः ॥ ४-२२ ॥  
  
रहस्यातिरहस्यं हि तव स्नेहादिहोदितम् ।  
यस्य स्मरणमात्रेण साक्षाद्रुद्रो भविष्यति ॥ ४-२३ ॥  
  
त्वया सङ्कथिता देवि प्रस्ताराः पूर्वसूचितः ।  
ते सर्वे कथिता देवि गोपनीयं स्वयोनिवत् ॥ ४-२४ ॥  
  
एतदज्ञानतो देवि ह्यथवा ज्ञानमोहितः ।  
यत्र कुत्र वसेद्देवि यत्र कुत्र प्रपूजकः ॥ ४-२५ ॥  
  
स दरिद्रः प्रभवति नात्र कार्या विचारणा ।  
श्रीविद्योपासको यो हि देवेन्द्र इव चापरः ॥ ४-२६ ॥  
  
देवेन्द्रस्य महेशानि सिद्धलक्ष्मीः प्रकीर्त्तिता ।  
श्रीविद्योपासकस्याथ लक्ष्मीनाम शृणु प्रिये ॥ ४-२७ ॥  
  
सर्वसम्भोगसाम्राज्यलक्ष्मीः तस्य गृहे स्थिता ।  
स दरिद्रः कथं देवि श्रीमद्ब्रह्माण्डनायकः ॥ ४-२८ ॥  
  
प्। ५२) एतदज्ञानतो देवि ज्ञानतोऽपि महेश्वरि ।  
दरिद्रत्वं महेशानि भवत्येव न संशयः ॥ ४-२९ ॥  
  
स दारिद्र्यमवाप्नोति नात्र कार्या विचारणा ।  
ज्ञात्वाऽपि देवदेवेशि यत्र कुत्र वदेद् यदि ॥ ४-३० ॥  
  
स दारिद्र्यमवाप्यान्ते रौरवं नरकं व्रजेत् ।  
पूर्णाभिषेके न ब्रुवन्नामपारायणक्रमे ॥ ४-३१ ॥  
  
मन्त्रपारायणे देवि चक्रपारायणे तथा ।  
मेधादीक्षान्तगा दीक्षा यस्य हस्ते विराजते ॥ ४-३२ ॥  
  
तस्याधिकारो देवेशि यन्त्रप्रस्तारनिर्णये ।  
अधिकारो न चान्यस्य यः कुर्यात्स तु नारकी ॥ ४-३३ ॥  
  
दारिद्र्यान्म्रियते जन्तुः दारिद्र्ये तु निमज्जति ।  
दारिद्र्यहरणं देवि योऽभिवाञ्च्छति सर्वदा ॥ ४-३४ ॥  
  
स दीक्षितः पुरा भूयात्पश्चात्प्रस्तारदर्शकः ।  
एतज्जानाति यः सम्यक् स शिवो नात्र संशयः ॥ ४-३५ ॥  
  
शिवः सत्यं शिवः सत्यं शिवः सत्यं न संशयः ।  
शिव एव परो देवि सर्वथा पूजयेच्च तम् ॥ ४-३६ ॥  
  
तस्य पूजनमात्रेण तुल्यो लक्ष्मीपतिर्भवेत् ।  
किं बहूक्तेन देवेशि कादिहादिमतात्मकम् ॥ ४-३७ ॥  
  
गोपनीयं महेशानि स्वयोनिरपरा यथा ।  
राज्यं दद्यात् शिरो दद्यात् स्त्रियं दद्यान्महेश्वरि ॥ ४-३८ ॥  
  
न तु दद्यादिदं शास्त्रं सर्वर्थाऽपि प्रगोपयेत् ।  
इति सङ्क्षेपतः प्रोक्तं किमन्यच्छ्रोतुमिच्छसि ॥ ४-३९ ॥  
  
यन्त्रप्रस्तारनामानं स्तवं यः पठति प्रिये ।  
सर्वसिद्धीश्वरः साक्षान्महादेव इवापरः ॥ ४-४० ॥  
  
महेन्द्रजालमिन्द्रादिजालानां रचना तथा ।  
पातालखेचरीसिद्धिर्गुटिकाञ्जनमेव च ॥ ४-४१ ॥  
  
यक्षिणीखड्गसिद्धिस्तु तस्य हस्तप्रवेशिका ।  
ब्रह्माण्डगोलके या च या काचिज्जगतीतले ॥ ४-४२ ॥  
  
समस्ताः सिद्धयस्तस्य भवन्त्येव न संशयः ।  
प्रस्तार स्मरणादेव ये ये तस्य हि सिद्धयः ॥ ४-४३ ॥  
  
स्वयमायान्ति पुरतो रचनायास्तु का कथा ।  
यन्त्रपारायणं नाम स्तवं देवि प्रकीर्त्तितम् ॥ ४-४४ ॥  
  
प्। ५३) नाडीपारायणं नाम नामपारायणं तथा ।  
मन्त्रपारायणं नाम चक्रपारायणं तथा ॥ ४-४५ ॥  
  
यन्त्रपारायनं देवि प्रत्यहं कारयेत्प्रिये ।  
एकावर्तनमात्रेण त्रैलोक्यविजयी भवेत् ॥ ४-४६ ॥  
  
आवर्तनद्वये श्रीशः त्रिरावर्तनमात्रतः ।  
त्रिगुणात्मा भवत्येव नात्र कार्या विचारणा ॥ ४-४७ ॥  
  
पञ्चावर्तनमात्रेण राजराजेश्वरो भवेत् ।  
यावद्धि दर्शनं भूयात्तावद्धि परमेश्वरि ॥ ४-४८ ॥  
  
अर्णवस्य च मर्यादा कीर्त्तिता परमेश्वरि ।  
यं यं कामं विचिन्त्याथ स्तोत्रमेतत्पठेत्सदा ॥ ४-४९ ॥  
  
तं तं काममवाप्यन्ते तत्तद्रूपो भवेन्नरः ।  
किं बहूक्तेन देवेशि राजराजेश्वरी तु सा ॥ ४-५० ॥  
  
यथा छिन्ना तथा काली तथैव सुन्दरी परा ।  
तथैव तारा सन्दिष्टा चतुर्णां न हि भिन्नता ॥ ४-५१ ॥  
  
कालिकायामपि तथा यन्त्रपारायणं चरेत् ।  
कादिहादिमतत्वेन द्विधात्वं परिकीर्त्तितम् ॥ ४-५२ ॥  
  
एतज्ज्ञानयुतं दृष्ट्वा दण्डवत्प्रणिपत्य च ।  
देववत्पूजनं कुर्यादन्यथा न हि सिध्यति ॥ ४-५३ ॥  
  
यन्त्रप्रस्तारराजानं यन्त्रपारायणं परम् ।  
नाम ख्यातं महेशानि शिवशक्त्यात्मकं तथा ॥ ४-५४ ॥  
  
शिवशक्त्यात्मकं देवि यत्किञ्चिज्जगतीतले ।  
तस्माच्छक्त्यात्मकं देवि जगत्स्थावरजङ्गमम् ॥ ४-५५ ॥  
  
सर्वस्वं तु मयाख्यातं किमितोऽपि विशेषणम् ।  
भेदप्रस्तारसिध्यर्थमङ्कान् शृणु महेश्वरि ॥ ४-५६ ॥  
  
रात्र्यष्टकुणपाख्यं हि शक्तिचिह्नाभिधस्ततः ।  
विष्णुकेतुगजावर्तक्रमेण परिकीर्त्तितः ॥ ४-५७ ॥  
  
प्रथमस्य दशारस्य प्रोक्तो रेखाविनिर्णयः ।  
एवं पञ्च चतुर्भेदाः सर्वसिद्धिप्रदायकाः ॥ ४-५८ ॥  
  
द्वितीयस्य दशारस्य रेखाङ्कानां विनिर्णयः ।  
ऋत्वष्टगणमारान्त्यादर्थवीरादिभिस्ततः ॥ ४-५९ ॥  
  
प्। ५४) नाथमार्गक्रमेणैव दिनवेधेन सिध्यति ।  
रश्मिद्वन्द्वं रसो बाणी चैवं रेखां विभेदयेत् ॥ ४-६० ॥  
  
एवं पञ्च प्रभेदाः स्युर्मन्वस्रे शृणु साम्प्रतम् ।  
नित्या वाणी मातृकाप्तिः सङ्ख्यावर्तेन वै भवेत् ॥ ४-६१ ॥  
  
द्वितीयस्य महेशानि गुणवाक्रसचन्द्रता ।  
कलायोजनमार्गेण द्वितीयं परिकीर्त्तितम् ॥ ४-६२ ॥  
  
इति सङ्क्षेपतः प्रोक्तं फलसङ्कथनं शिवे ।  
जिह्वाकोटिसहस्रैस्तु वक्त्रकोटिशतैरपि ॥ ४-६३ ॥  
  
महिमां वर्णितुं चास्य न शक्नोमि महेश्वरि ।  
इति सङ्क्षेपतः प्रोक्तं तत्त्वन्यासक्रमं शृणु ॥ ४-६४ ॥  
  
आत्मविद्याशिवैस्तत्वैस्तच्वन्यासं समाचरेत् ।  
पादादि नाभिपर्यन्तमात्मतत्त्वं प्रकीर्त्तितम् ॥ ४-६५ ॥  
  
नाभ्यादि हृदयान्तं हि विद्यातत्त्वं प्रकीर्त्तितम् ।  
हृदयाद्बिन्दुपर्यन्तं शिवतत्त्वं प्रकीर्त्तितम् ॥ ४-६६ ॥  
  
सर्वमन्त्रं समुच्चार्य सर्वाङ्गे व्यापनं शिवे ।  
सर्वतत्त्वमिदं प्रोक्तं सर्वदेवत्वकारकम् ॥ ४-६७ ॥  
  
तिथितत्त्वानि देवेशि आत्मतत्त्वे भवन्ति हि ।  
पञ्चविंशतितत्त्वानि विद्यातत्त्वे भवन्ति हि ॥ ४-६८ ॥  
  
षट्त्रिंशच्छैवतत्त्वानि शिवतत्त्वे भवन्ति हि ।  
अथ पञ्चाशत्तत्वानि सर्वतत्त्वे भवन्ति हि ॥ ४-६९ ॥  
  
स्थापने वेदतत्त्वानि शोधने तत्त्वपञ्चकम् ।  
भूतशुद्धौ त्रिःक्रमेण आचामेच्च त्रितत्त्वतः ॥ ४-७० ॥  
  
सर्वमन्त्रे महेशानि आचामेत्तत्त्ववैदिकीम् ।  
बीजमध्यगतं नाम किं वा कुर्याद्धि सङ्कुलम् ॥ ४-७१ ॥  
  
किं वा नाम्ना समाक्रान्ते मन्त्रे तत्त्व प्रकल्पना ।  
एकाक्षरे त्र्यक्षरादौ तत्त्वास्पदविवर्जिते ॥ ४-७२ ॥  
  
तत्त्वन्यासोदितं सिद्धं नान्यत्र परिकल्पयेत् ।  
सिद्धविद्याविधौ देवि श्रीविद्यायां महेश्वरि ॥ ४-७३ ॥  
  
सर्वभेदाख्यतत्वानि त्रितत्त्वे निवसन्ति वै ।  
त्रितत्त्वस्य परिज्ञानी शक्तिपाताधिपो भवेत् ॥ ४-७४ ॥  
  
प्। ५५) आलापाद्दशनात्सर्पर्शा[द्दाना]द्यनुग्रहादपि ।  
तत्स्पृष्टवस्तुसंस्पर्शान्मन्त्रदानाज्जपादपि ॥ ४-७५ ॥  
  
जिह्वायां मन्त्रसंलेखात्ताम्बूलोच्छिष्टभक्षणात् ।  
गण्डूषाद्वस्त्रजलतस्त्वभिमन्त्रणयोगतः ॥ ४-७६ ॥  
  
तन्नामस्मरणात्क्रोशशतान्ते स्मरणादपि ।  
यन्निःसृटं तत्तथैव शापानुग्रहणे शिवे ॥ ४-७७ ॥  
  
सर्वशास्त्ररहस्यज्ञस्तथा श्रुतिधरो भवेत् ।  
अष्टादशविधो देवि शक्तिपातो भवेच्छिवे ॥ ४-७८ ॥  
  
अथवा सिद्धिबाहुल्यं मया वक्तुं न शक्यते ।  
तत्र चेत् सिद्धिबाहुल्यमिच्छाशक्तिपरो भवेत् ॥ ४-७९ ॥  
  
शक्तिसंसर्गमात्रेण सर्वं पूतं भवेच्छिवे ।  
शक्तिं विना न वै मुक्तिः शक्तिर्मोक्षप्रदा मता ।  
इति सङ्क्षेपतः प्रोक्तं किमन्यच्छ्रोतुमिच्छसि ॥ ४-८० ॥  
  
इति श्रीशक्तिसङ्गममहातन्त्रराजे उत्तरभागे तृतीयखण्डे   
श्रीमदक्षोभ्यतारासंवादे मन्त्रप्रस्तारनिर्णयो नाम चतुर्थः पटलः ॥   
४ ॥  
  
  
  
पञ्चमः पटलः ।  
  
श्रीदेव्युवाच ।  
  
देवेश श्रोतुमिछामि पूर्वोक्तं निर्णयं महत् ।  
  
श्रीशिव उवाच ।  
  
रहस्यातिरहस्यं च कथ्यते शृणु साम्प्रतम् ॥ ५-१ ॥  
  
स्नानमुख्याः क्रियाः सर्वाः स्नानं च दैवते भवेत् ।  
प्रातःकाले च मध्याह्ने सायाह्ने स्तोत्रपाठके ॥ ५-२ ॥  
  
यदा यदा मनोग्लानिस्तदैव स्नानमाचरेत् ।  
  
भाषणे पतितस्याथ मन्त्रस्नानं समाचरेत् ।  
श्रीविद्यायां चतुःकालं कालिकायां त्रिकालकम् ॥ ५-४ ॥  
  
यदैव मनसो ग्लानिस्तदैव स्नानमाचरेत् ।  
विद्योच्चारं तु यः कुर्यादस्नातः कृतभोजनः ॥ ५-५ ॥  
  
तस्य विद्या भवेन्नष्टा रौरवं नरकं व्रजेत् ।  
अशुचिः सन् महेशानि विद्योच्चारं तु यश्चरेत् ॥ ५-६ ॥  
  
तस्य नाशो भवेद्देवि विद्या दग्धा भवेद्ध्रुवम् ।  
स्नानकालश्च सम्प्रोक्ताः स्नानभेदान् शृणु प्रिये ॥ ५-७ ॥  
  
स्नानं पञ्चविधं प्रोक्तं येन देवीमयो भवेत् ।  
वारुणं नाभसं चैव तृतीयं भस्मजं स्मृतम् ॥ ५-८ ॥  
  
चतुर्थं तैजसं देवि पञ्चमं दैवतं भवेत् ।  
ब्रह्मा विष्णुश्च रुद्रश्च ईश्वरश्च सदाशिवः ॥ ५-९ ॥  
  
एते पञ्च महादेवाः पञ्चस्नाने व्यवस्थिताः ।  
परा च तदतीता च तत्परा तदनन्तरम् ॥ ५-१० ॥  
  
चित्परा तदतीता च पञ्चमी परिकीर्त्तिताः ।  
वारुणं द्विविधं प्रोक्तं वैदिकं तान्त्रिकं तथा ॥ ५-११ ॥  
  
स्वशाखोक्तविधानेन वैदिकं स्नानमीरितम् ।  
स्वस्वकल्पोक्तविधिना तान्त्रिकं स्नानमाचरेत् ॥ ५-१२ ॥  
  
वीराणां तु कनिष्ठं स्यात्रितयं शृणु पार्वति ।  
उत्तमं तु महेशानि सर्वत्र परिकीर्त्तितम् ॥ ५-१३ ॥  
  
प्। ५७) मध्यमं तु महेशानि प्राणायामपुरःसरम् ।  
ऋष्यादिकं प्रविन्यस्य सप्तमुद्रापुरःसरम् ॥ ५-१४ ॥  
  
जलमानीय देवेशि सर्वाङ्गे मूलमुच्चरन् ।  
दशधा सप्तधा वापि देहं सम्मार्जयेच्छिवे ॥ ५-१५ ॥  
  
कुशेन दूर्वया वापि ह्यथवा तप्तमुद्रया ।  
ततस्तु तिलकं देवि दशधा वाग्यतोऽथवा ॥ ५-१६ ॥  
  
ऊर्ध्वपुण्ड्रं त्रिप्रकारं त्रिपुण्ड्रं द्विप्रकारकम् ।  
अगस्तिपत्राकारं तु पट्टवन्धनमेव च ॥ ५-१७ ॥  
  
अगस्तिपत्राकारं तु सिन्दूरैर्घुसृणेन च ।  
कुचन्दनेन वा देवि योगमार्गेण कारयेत् ॥ ५-१८ ॥  
  
पूर्वोक्तं मन्त्रमात्रे स्यादिदं श्रीकालिकामनौ ।  
सर्वदेवेऽपि कर्तव्यं स्वस्वयन्त्रेण पार्वति ॥ ५-१९ ॥  
  
मणिबन्धादधो हस्तौ पादौ गुल्फादधः प्रिये ।  
आननं क्षालयेद्देवि ताराच्छिन्नाविधौ शिवे ॥ ५-२० ॥  
  
कारयेत्स्नानमेतद्धि पञ्चाङ्गशुद्धिदायकम् ।  
वारुणं कथितं देवि नाभसं शृणु पार्वति ॥ ५-२१ ॥  
  
अष्टादशविधं देवि नाभसं परिकीर्त्तितम् ।  
शुद्धा नमाताः स्वाहान्ताः तर्पणान्ता जयान्तिकाः ॥ ५-२२ ॥  
  
मालामनः पञ्चविधः शिवशक्तिक्रमेण च ।  
तद्द्वयक्रमयोगेन मन्त्राः पञ्चदश स्मृताः ॥ ५-२३ ॥  
  
साधकः कृष्णप्रतिपदित्यादि (?) फाल्गुनान्तकम् ।  
रश्मिक्रमेण देवेशि षट्चक्रक्रमगेऽपि च ॥ ५-२४ ॥  
  
प्रोक्तमष्टादशविधं स्नानं नाभसज्ञकम् ।  
मूलाधाराद्बिलान्तं च सम्भाव्य याभवान्तिकम् ॥ ५-२५ ॥  
  
रश्मयोऽत्र महेशानि त्रिशतं षष्टि कीर्त्तिताः ।  
वर्षमात्रं तु जान्हव्यां स्नानं त्रिषवणं कृतम् ॥ ५-२६ ॥  
  
तत्फलं प्राप्नुयाद्देवि नात्र कार्या विचारना ।  
ऋत्वादिक्रमयोगेन तत्तदृतुभवैर्जलैः ॥ ५-२७ ॥  
  
प्। ५८) स्नाने कृते फलं यच्च सकृदेव भवेच्च तत् ।  
रश्मिक्रमेण देवेशि साक्षाच्छाम्भवरूपभाक् ॥ ५-२८ ॥  
  
प्रतिचक्रे महेशानि चक्रान्तस्तस्य देवताः ।  
चितयेत्प्रयतो भूत्वा मूलाधाराद्बिलान्तकम् ॥ ५-२९ ॥  
  
अन्तःस्नानमिदं प्रोक्तं देवतादर्शनप्रदम् ।  
ब्रह्मरन्ध्रे तु देवेशि सर्वेषां लयमाचरेत् ॥ ५-३० ॥  
  
पुनः शुद्धिस्वरूपं तु विभाव्य जपमाचरेत् ।  
नाभसं कथितं स्नानं भस्मस्नानं शृणु प्रिये ॥ ५-३१ ॥  
  
अग्निर्जलं स्थलं चेति वायुर्व्योमेति सर्वतः ।  
अभ्रकाभिस्त्रिभिर्देवि स्मानं मृत्युज्वरापहम् ॥ ५-३२ ॥  
  
शैव-ऋक्पञ्चकेनैव द्वितीयं परिकीर्त्तितम् ।  
श्रीमालिन्यादिभिर्देवि श्रीविद्यायां तृतीयकम् ॥ ५-३३ ॥  
  
सूर्यमन्त्रं भस्ममध्ये तेन सर्वाङ्गलेपनम् ।  
ध्यानोक्तं होमकुण्डस्थं भस्मना पञ्चमं भवेत् ॥ ५-३४ ॥  
  
अन्येऽपि बहवो भेदाः सन्ति च प्राणकोदिताः ।  
तैजसमथ वक्ष्यामि येन सिध्यन्ति सिद्धयः ॥ ५-३५ ॥  
  
गुरुदैवतमन्त्राणामैक्यं सम्भावयन्धिया ।  
गुरुतेजो मन्त्रतेजो देवतेजस्तथैव च ॥ ५-३६ ॥  
  
एकीकृत्य त्रिचैतन्यं तन्मूर्त्तिं परिकल्पयेत् ।  
हृदये देवतास्थानं कण्ठे चैव मनुर्मतः ॥ ५-३७ ॥  
  
सहस्त्रारे गुरुः प्रोक्तस्त्रिचैतन्यं विभावयेत् ।  
तां मूर्तिं स्वस्य देहे तु यथा स्वावयवक्रमात् ॥ ५-३८ ॥  
  
सम्भावयेन्महेशानि देवतादर्शनप्रदम् ।  
तैजसं गदितं देवि दैवतं शृणु पार्वति ॥ ५-३९ ॥  
  
मूलाधारं समारभ्य बिलान्तं परमेश्वरि ।  
देवतां भावयेद्देवि स्वमुखेन मुखं शिवे ॥ ५-४० ॥  
  
तस्याः सर्वाङ्गकं देवि स्वदेहे स्थानयोगतः ।  
द्वारदेशे महेशानि गङ्गां च यमुनां तथा ॥ ५-४१ ॥  
  
सर्वसम्भावनायां तु गङ्गया किं फलं भवेत् ।  
इडा गङ्गेति विख्याता सुषुम्णा यमुना नदी ॥ ५-४२ ॥  
  
प्। ५९) सरस्वती पिङ्गला स्यात्प्रयागं देहमध्यगम् ।  
देहज्ञानं विना देवि बाह्यज्ञानेन किं फलम् ॥ ५-४३ ॥  
  
गुरुपङ्क्तिं सहस्रारे ह्यङ्गानि भ्रुवि भावयेत् ।  
कण्ठमूलान्तकं देवि सर्वावरणदेवताः ॥ ५-४४ ॥  
  
भावयेद्यत्नतो देवि दैवतं स्नानमीरितम् ।  
अनेन स्नानयोगेन किं तद्यन्न करे स्थितम् ॥ ५-४५ ॥  
  
ब्रह्माद्या देवताः सिद्धाः स्नानेनानेन पार्वति ।  
इति सङ्क्षेपतः प्रोक्तं सन्ध्याकर्म शृणु प्रिये ॥ ५-४६ ॥  
  
सुन्दर्यां तु चतुःकालं सन्ध्यावन्दनमाचरेत् ।  
प्रातःकाले च मध्याह्ने सायाह्नेऽप्यर्धरात्रके ॥ ५-४७ ॥  
  
चतुर्विधां तु गायत्रीं जपेद्द्यत्नेन पार्वति ।  
प्रस्ताराकृतिरूपा च उपस्थानाभिधा तथा ॥ ५-४८ ॥  
  
वाञ्च्छाकल्पलता देवि चतुर्थी परिकीर्त्तिता ।  
षष्टिपारायणं प्रातर्मध्याह्ने नामसञ्ज्ञकम् ॥ ५-४९ ॥  
  
मन्त्रपारायणं रात्रौ निशायां चक्रसञ्ज्ञकम् ।  
तृतीयामर्धरात्रे तु तूर्यसन्न्ध्या समाचरेत् ॥ ५-५० ॥  
  
कालिकायामिदं प्रोक्तमुपस्थानविवर्जितम् ।  
मेधादीक्षादिराज्ञीत्वात्काल्यां सन्ध्याचतुष्टयम् ॥ ५-५१ ॥  
  
सन्ध्यात्रयं तु तारायां छिन्नायां त्रिविधा भवेत् ।  
एतासां न हि भेदोऽस्ति भेदभाङ्नरकं व्रजेत् ।  
इति सङ्क्षेपतः प्रोक्तं किमन्यच्छ्रोतुमिच्छसि ॥ ५-५२ ॥  
  
इति श्रीशक्तिसङ्गममहातन्त्रराजे उत्तरभागे तृतीयखण्डे   
श्रीमदक्षोभ्यमहोग्रतारासंवादे स्नानभेदनिर्णयो नाम पञ्चमः   
पटलः ॥ ५ ॥  
  
  
  
षष्ठः पटलः ।  
  
  
श्रीदेव्युवाच ।  
  
  
देवेश श्रोतुमिच्छामि दीपेशादिविनिर्णयम् ।  
  
  
श्रीशिव उवाच ।  
  
  
बद्धपद्मासनो मूर्ध्निं दीपनाथं प्रपूजयेत् ॥ ६-१ ॥  
  
वर्गाष्टकं चाष्टदिक्षु स्वरद्वन्द्वसमन्वितम् ।  
विलिखेत्तत्र वर्गे च महानादाक्षरं भवेत् ॥ ६-२ ॥  
  
सत्यबिन्दुकः प्रथमं श्रीकण्ठादि ततः परम् ।  
तद्वर्णेशं नन्दनाथं च चतुर्थमनन्तरम् ॥ ६-३ ॥  
  
अतिरिक्तपदस्यान्ते वर्णायेति समुद्धरेत् ।  
रक्तद्वादशशक्त्यार्धयुक्तायेति पदं वदेत् ॥ ६-४ ॥  
  
अस्मिन्क्षेत्र इमां पूजां गृह्णयुग्ममथापि वा ।  
स्वाहान्तगो मनुरयं दीपनाथस्य कीर्त्तितः ॥ ६-५ ॥  
  
ईशाने दीपनाथं च पूजयेत्परमेश्वरि ।  
उच्छिष्टो मृदमानीय नदीतीरद्वयार्त्तथा ॥ ६-६ ॥  
  
रूपं तालमितं कृत्वा नामार्णान्यस्य तद्धृदि ।  
नाममायास्त्रधत्तुरलिखितं पूरितं भुवि ॥ ६-७ ॥  
  
त्रिसप्त जपतो सार्द्धं वशयेदुर्वशीमपि ।  
अथान्यदपि देवेशि रहस्यं कथ्यते शृणु ॥ ६-८ ॥  
  
वामहस्ते * * धृत्वा दक्षहस्तेन होमयेत् ।  
मालां दत्त्वा शक्तिहस्ते गणनां कारयेच्छिवे ॥ ६-९ ॥  
  
द्वित्रिमासोत्तरं देवि मालां सङ्ग्रथयेच्छिवे ।  
स्वयं सन्त्रुटिता माला प्रायश्चित्ताय कल्पते ॥ ६-१० ॥  
  
जीर्णसूत्रं तु विज्ञाय मालां सङ्ग्रथयेच्छिवे ।  
षण्मासोत्तरगं देवि जीर्णसूत्रस्य मालिका ॥ ६-११ ॥  
  
यः स्थापयेन्महेशानि तस्य नाशो भविष्यति ।  
त्रुटिता चेत्स्वयं मालां प्रायश्चितं समाचरेत् ॥ ६-१२ ॥  
  
प्। ६१) गजान्तकसहस्रं तु जपहोमं समाचरेत् ।  
पुनः सङ्ग्रथनं कृत्वा प्राणस्थापनपूर्वकम् ॥ ६-१३ ॥  
  
तदा माला सिद्धिदा स्यान्नान्यथा शाङ्करं वचः ।  
पुरश्चर्याजपे होमे माला हस्तच्युता यदि ॥ ६-१४ ॥  
  
प्रायश्चित्तं शतं जप्त्वा तद्दशांशप्रवर्द्धनम् ।  
तद्दशांशं त्यजेज्जापं प्रायश्चित्तक्रमेण च ॥ ६-१५ ॥  
  
केचिदत्र समिच्छन्ति पुरश्चर्या पुनर्भवेत् ।  
प्रायश्चित्तं शतं जप्त्वा पुरश्चर्यां पुनश्चरेत् ॥ ६-१६ ॥  
  
अयुतं होमयेद्देवि पायसैर्नारिकेलजैः ।  
त्रैलोक्यं च वशीकुर्यान्नात्र कार्या विचारणा ॥ ६-१७ ॥  
  
तिलतण्डुलहोमेन प्रीति सञ्जनयेत्प्रिये ।  
  
  
श्रीदेव्युवाच ।  
  
  
प्रसृतिस्तण्डुलाः प्रोक्ताः शतमात्रं तिलाः स्मृताः ॥ ६-१८ ॥  
  
कथं साम्यं महादेवि तन्मे कथय शङ्कर ।  
अर्धप्रसृतिमात्रं तु तण्डुला वा महेश्वर ॥ ६-१९ ॥  
  
पञ्चाशद्वा तिला ग्राह्याः सन्देहं हर मे प्रभो ।  
  
  
श्रीशिव उवाच ।  
  
  
प्रसृतिश्च शतं देवि संयोगेन तु होमयेत् ॥ ६-२० ॥  
  
दक्षिणामूर्तिदेवस्य सम्मतं परिकीर्त्तितम् ।  
अर्धप्रसृतिमात्रं तु तण्डुलाः परमेश्वरि ॥ ६-२१ ॥  
  
पञ्चाशच्च तिला ग्राह्या अक्षोभ्य ऋषिसम्मतम् ।  
यवानां च तिलानां च यथा योगेन चाहुतिः ॥ ६-२२ ॥  
  
तथैव तिलसंयोगः कर्तव्यः कालसम्मतः ।  
समतोलसमे कुण्डे होमयेत्कालिकामते ॥ ६-२३ ॥  
  
देवता वरदा तस्य नात्र कार्या विचारणा ॥ ६-२४ ॥  
  
त्रैलोक्याधिपतिर्भूयान्नात्र कार्या विचारणा ॥ ६-२५ ॥  
  
पात्रं षोडशकं स्थाप्य सम्पूज्य परदेवताम् ।  
तदन्ते होमयेद्रात्रौ तदन्ते तर्पणं भवेत् ॥ ६-२६ ॥  
  
प्। ६२) देविशङ्खमुखं नेत्रे देवतायाः समाचरेत् ।  
केरलाख्यमते प्रोक्तं काश्मीराख्यमतं शृणु ॥ ६-२७ ॥  
  
यथा देवी तथा देवीविशेषाख्यः प्रकीर्त्तितः ।  
स्वसाम्मुख्येन देवेशि स्थापयेत्पात्रराशिकम् ॥ ६-२८ ॥  
  
चैतन्यस्य मते देवि तिर्यक् चक्रेण स्थापयेत् ।  
स्वसाम्मुख्ये तथा तिर्यक् देवतासम्मुखेऽपि च ॥ ६-२९ ॥  
  
प्राची नव षट् च प्रोक्ता कथमङ्गादिकल्पना ।  
स्वस्य प्राची च वा देवि देवतायाऽथवा भवेत् ॥ ६-३० ॥  
  
  
श्रीशिव उवाच ।  
  
  
रहस्यातिरहस्यं च कथ्यते शृणु सादरम् ।  
स्वसाम्मुख्ये स्थिते पात्रे देववच्चाङ्गकल्पनम् ॥ ६-३१ ॥  
  
निरञ्जनमतं प्रोक्तं तत्साम्मुख्येऽपि पार्वति ।  
पार्वतीमतमाख्यातं रुद्रवीरमतं शृणु ॥ ६-३२ ॥  
  
देवीपात्रं देवमुख्ये अङ्गादि स्वाङ्गवद्भवेत् ।  
तत्र प्राचीक्रमं ज्ञात्वा सर्वं संसाधयेद् ध्रुवम् ॥ ६-३३ ॥  
  
आसनाद्यं समारभ्य भूतशुध्यन्तगं शिवे ।  
सिद्धप्राची तु सम्प्रोक्ता ततस्तु कल्पिता भवेत् ॥ ६-३४ ॥  
  
स्थित्यादिपात्रकर्मान्तं सिद्धप्राची प्रकीर्त्तिता ।  
पूजायां तु महेशानि कल्पिता दिक् शुभप्रदा ॥ ६-३५ ॥  
  
अर्घ्यान्त पूजान्यसने कल्पिता दिक् च शम्बरे ।  
महाभूतबलिर्देवि स्वस्य प्राचीविधौ भवेत् ॥ ६-३६ ॥  
  
देवीबलिः स्ववामे तु स्वदक्षे मृडसम्मते ।  
अग्नीशासुरवायव्ये मध्ये दिक्ष्वङ्गपूजनम् ॥ ६-३७ ॥  
  
केरलस्य मतं प्रोक्तं चिद्घनस्य मतं शृणु ।  
अग्निनैर्-ऋतवायव्ये शम्भुकोणेषु मध्यतः ॥ ६-३८ ॥  
  
चतुर्दिक्षु महेशानि मण्डलावर्तम्मार्गतः ।  
अग्नीशासुरवायव्ये मध्ये पृष्ठे षडङ्गकम् ॥ ६-३९ ॥  
  
केसरेषु च कोणेषु देहेषु च षडङ्गकम् ।  
कालरुद्रमते देवि षडङ्गपूजनं भवेत् ॥ ६-४० ॥  
  
क्रमदुर्येण कथितं प्राची चाङ्गप्रपूजनम् ।  
चतुरावर्तमार्गेण संहाराख्यक्रमेण च ॥ ६-४१ ॥  
  
प्। ६३) षडङ्गपूजनं प्रोक्तं विशेषं शृणु सादरम् ।  
अर्घपूजाविधौ सिद्धप्राची प्रोक्ता तु पीठके ॥ ६-४२ ॥  
  
मृडेन परमेशानि कल्पिता तु क्वचिद्भवेत् ।  
क्वचित्सिद्धा महेशानि कल्पिता तु क्वचिद्भवेत् ॥ ६-४३ ॥  
  
वायव्यदिशि पर्यन्तं गुरुपङ्क्ति प्रपूजयेत् ।  
विद्यापृष्ठे महेशानि गुरवः सन्ति सर्वदा ॥ ६-४४ ॥  
  
काल्यां त्रिपङ्क्तिमार्गेण देवीपृष्ठक्रमेण च ।  
दिव्यादिक्रमयोगेन तदधः स्वगुरुत्रयम् ॥ ६-४५ ॥  
  
दक्षोदक् च प्रतीच्यां च रेखात्रितयकं चरेत् ।  
दिव्यौघो देवतापृष्ठे तदन्यौ तत्स्थलद्वये ॥ ६-४६ ॥  
  
विद्याया भेदभावे तु स्वगुरुं पूजयेच्छिवे ।  
सर्वोपरि महेशानि गुरुस्थानं प्रकीर्त्तितम् ॥ ६-४७ ॥  
  
सिद्धप्राचीविधौ देवि विलोके केरल मते ।  
गौडे कल्पितदिङ्मार्गा यथा देवी तथैव ते ॥ ६-४८ ॥  
  
न तेषां मुख्यता देवि मुख्या तु देवता भवेत् ।  
  
  
श्रीदेव्युवाच ।  
  
  
अत्रार्थे संशयो मेऽस्ति संशयं मम हारय ॥ ६-४९ ॥  
  
कल्पितक्रममार्गेण यदि पूजा भवेच्छिव ।  
तेषां दिग्व्यत्यये देव स्थानस्य सञ्च्युतिर्भवेत् ॥ ६-५० ॥  
  
  
श्रीशिव उवाच ।  
  
  
स्वामी यत्र समायाति तत्रैवाङ्गादिदेवताः ।  
न चाङ्गे मुख्यता देवि तत्पूजायां तु मुख्यता ॥ ६-५१ ॥  
  
दशांशेनाङ्गमन्त्राणां जपपूजां समाचरेत् ।  
तेन ते सिद्धिदा देवि नान्यथा सिद्धिरोधकृत् ॥ ६-५२ ॥  
  
कदा को वा महादेवः का वा प्राची स्थिता भवेत् ।  
सूर्यस्तु वारुणीं याति नित्यानित्यं महेश्वरि ॥ ६-५३ ॥  
  
दिवारात्रिव्यत्ययस्तु साधकस्य करेस्थितः ।  
चन्द्रसूर्यव्यत्ययं च स कर्तुं भवति क्षमः ॥ ६-५४ ॥  
  
सूर्यस्थाने भवेच्चन्द्रः चन्द्रस्थाने तु सूर्यता ।  
एवं क्रमेण देवेशि ब्रह्माण्डानां परम्परा ॥ ६-५५ ॥  
  
प्। ६४) कदा का वा स्थिता प्राची कति जाताः पुरन्दराः ।  
एकैकवारं देवेशि कीटाद्यपि पुरन्दरः ॥ ६-५६ ॥  
  
कुत्र के वा स्थिता देवि सर्वं साधकगोचरम् ।  
यदाशाभिमुखो भूत्वा चक्रराजं समुद्धरेत् ॥ ६-५७ ॥  
  
सैव पूर्वा विनिर्दिष्टा सर्वत्र योजयेत्क्रमम् ।  
यदा पूर्वमुखो भूत्वा चक्रेशीं परिपूजयेत् ॥ ६-५८ ॥  
  
तदा प्रतीची पूर्वा स्याद्देवताया महेश्वरि ।  
पश्चिमाभिमुखो भूत्वा यदा चक्रं समुद्धरेत् ॥ ६-५९ ॥  
  
पूर्वैव पूर्वा निर्दिष्टा दक्षिणे शृणु पार्वति ।  
दक्षिणाभिमुखो भूत्वा यदा चक्रं समुद्धरेत् ॥ ६-६० ॥  
  
तदोत्तरा भवेत्पूर्वा प्रतीची दक्षिणा भवेत् ।  
उत्तराभिमुखो भूत्वा यदा देवीं प्रपूजयेत् ॥ ६-६१ ॥  
  
दक्षिणैव भवेत्पूर्वा सङ्क्षेपात्परमेश्वरि ।  
तथा काम्यविधौ देवि विदिक्षु संस्थितो यदि ॥ ६-६२ ॥  
  
देवि स्वमध्ये पूर्वा तु सङ्क्षेपेण प्रकीर्त्तिता ।  
यथा यथा शिवा याति परिवारास्तथा तथा ॥ ६-६३ ॥  
  
यस्याः कृपाकटाक्षेण स्थानं लब्धं च तैः पुरा ।  
ते सेवार्थं समायान्ति देवताया महेश्वरि ॥ ६-६४ ॥  
  
बलिदानविधौ देवि सिद्धा वा कल्पिता च वा ।  
देवताहस्तदक्षाख्यः स्वसाम्मुख्यक्रमेण च ॥ ६-६५ ॥  
  
प्राची प्रोक्ता केरले च गौडे प्राग्दक्षभावतः ।  
देव्यग्रदलमारभ्य प्रादक्षिण्यक्रमेण तु ॥ ६-६६ ॥  
  
काश्मीराख्यमते प्रोक्तं पूजनं तत्क्रमेण तु ।  
स्वदेहं च स्वदेवीं च स्वगुरुं परमेश्वरि ॥ ६-६७ ॥  
  
स्वदेहस्थितिमार्गेण स्वरूपं पूजयेत्प्रिये ।  
पूजाविधौ महेशानि स्वाग्रे सञ्चिन्त्य पूजयेत् ॥ ६-६८ ॥  
  
अत्रापि देवदेवेशि स्वरूपेण स्वरूपता ।  
तद्रूपे स्वस्य रूपं च तथैव च गुरोरपि ॥ ६-६९ ॥  
  
एवं क्रमेण देवेशि त्रितयं त्रितयं त्रिषु ।  
मार्गत्रयक्रमेणैव सर्वं सङ्क्षेपतो मतम् ॥ ६-७० ॥  
  
प्। ६५) बलिदानभवद्रव्यं देवताग्रे निवेदयेत् ।  
स्वसाम्मुख्येन वा देवि तत्साम्मुख्येन वा प्रिये ॥ ६-७१ ॥  
  
केरलक्रमयोगेन काश्मीरक्रमयोगतः ।  
गौडमार्गक्रमेणैव सर्वं सङ्क्षेपतो मतम् ॥ ६-७२ ॥  
  
  
इति श्रीशक्तिसङ्गममहातन्त्रराजे उत्तरभागे तृतीयखण्डे   
श्रीमदक्षोभ्यतारासंवादे दीपेशादिविनिर्णयो नाम षष्ठः पटलः ॥ ६ ॥  
  
  
  
सप्तमः पटलः ।  
  
  
श्रीदेव्युवाच ।  
  
  
देवेश श्रोतुमिच्छामि रहस्यातिरहस्यकम् ।  
  
  
श्रीशिव उवाच ।  
  
  
भिन्नाञ्जनं समारभ्य मा भैर्मा भैर्महेश्वरि ॥ ७-१ ॥  
  
वृत्तानन्दं तु देवेशि ध्यात्वा वाञ्छामितं शिवे ।  
शिखागतं स्मरेत् वह्नि शिखासाधकरूपिणम् ॥ ७-२ ॥  
  
खड्गन्तु देव्या रसनां बुद्ध्या ध्यात्वा महेश्वरि ।  
साध्यस्य जाड्यरूपत्वं शिखायां परमेश्वरि ॥ ७-३ ॥  
  
साध्यस्य हृदये देवि देवी तिष्ठति सर्वदा ।  
जाड्यं तत्रैव देवेशि रसना लेहभक्षणा ॥ ७-४ ॥  
  
एवं ध्यात्वा जपेद्वीरस्त्रैकाल्यज्ञानमाप्नुयात् ।  
ताराविधौ महेशानि काम्यध्यानं महेश्वरि ॥ ७-५ ॥  
  
प्रत्यालीढं समारभ्य पञ्चमुद्राविभूषितम् ।  
इत्येतं चिन्त्य यत्नेन जाड्यं न्यस्य कपालके ॥ ७-६ ॥  
  
कर्त्र्या सङ्कर्तनं चिन्त्यं त्रैलोक्याधिपतिः कविः ।  
राज्यदातृत्वसामर्थ्यं नहि तारां विना कलौ ॥ ७-७ ॥  
  
शवस्य हृदये न्यस्तं दक्षिणं चरणं शुभम् ॥ ७-८ ॥  
  
शवस्य पादयुगलमनुलोमाकृतिक्रमात् ।  
सन्न्यस्य वामचरणे प्रत्यालीढं तदुच्यते ॥ ७-९ ॥  
  
साधनायां दक्षशिरः प्राक् प्रत्यक् च शिरः सदा ।  
शवस्वरूपं कथितं वामहस्तं हृदि स्थितम् ॥ ७-१० ॥  
  
चतुर्भुजा कालिका स्यात् धनुरायुधधारिणी ।  
कपालं पञ्चमं चेत्स्यात् वरहस्ते विधारयन् ॥ ७-११ ॥  
  
मुण्डरूपं कपालं तु महाकालमते मतम् ।  
कलौ तारा कलौ काली कलौ तारा च कालिका ॥ ७-१२ ॥  
  
शिवशक्तिप्रभेदेन देहे शक्तिरुपस्थिता ।  
तारा शिवस्तथा काली शक्तिरूपा प्रकीर्त्तिता ॥ ७-१३ ॥  
  
प्। ६७) काली शिवस्तथा तारा शक्तिरूपा प्रकीर्त्तिता ।  
अहो ज्ञानवतां ज्ञानी कालीतारापरायणः ॥ ७-१४ ॥  
  
रहस्यातिरहस्यं च प्रोक्तं देवि तवाग्रतः ।  
देशव्यवस्थां देवेशि कथ्यते शृणु यत्नतः ॥ ७-१५ ॥  
  
वैद्यनाथं समारभ्य भुवनेशान्तगं शिवे ।  
तावदङ्गाभिधो देशो यात्रायां न हि दुष्यति ॥ ७-१६ ॥  
  
रत्नाकरं समारभ्य ब्रह्मपुत्रान्तगं शिवे ।  
बङ्गदेशो मया प्रोक्तः सर्वसिद्धिप्रदायकः ॥ ७-१७ ॥  
  
जगन्नाथात्पूर्वभागात्कृष्णातीरान्तगं शिवे ।  
कलिङ्गदेशः सम्प्रोक्तो वाममार्गपरायणः ॥ ७-१८ ॥  
  
कलिङ्गदेशमारभ्य पञ्चाष्टयोजनं शिवे ।  
दक्षिणस्यां महेशानि कालिन्दः परिकीर्त्तितः ॥ ७-१९ ॥  
  
सुब्रह्मण्यं समारभ्य यावद्देवो जनार्दनः ।  
तावत्केरलदेशः स्यात्तन्मध्ये सिद्धिकेरलम् ॥ ७-२० ॥  
  
रामेश्वरो वेङ्कटेशो हंसकेरलबोधकः ।  
अनन्तशैलमारभ्य यावत्स्यादुडुपं पुरम् ॥ ७-२१ ॥  
  
तावत्सर्वेशनामा तु केरलः परिकीर्त्तितः ।  
शारदामठमारभ्य कुङ्कुमाद्रितटान्तकम् ॥ ७-२२ ॥  
  
तावत्काश्मीरदेशः स्यात्पञ्चाशद्योजनान्तकः ।  
कालेश्वरं श्वतगिरिं त्रिपुरां नीलपर्वतम् ॥ ७-२३ ॥  
  
कामरूपाभिधो देवि गणेशगिरिमूर्धनि ।  
त्रिपञ्चकं सामारभ्य मध्ये चोज्जयिनी शिवे ॥ ७-२४ ॥  
  
मार्जारतीर्थं राजेन्द्रे कोलापुरनिवासिनम् ।  
तावद्देशो महाराष्ट्रः कार्णाटस्याभिगोचरः ॥ ७-२५ ॥  
  
जगन्नाथादूर्ध्वभागम् अवाक् श्रीभ्रमराम्बिका ।  
तावदन्ध्राभिधो देशः सौराष्ट्रं शृणु सादरम् ॥ ७-२६ ॥  
  
प्। ६८) कोङ्कणात् पश्चिमं तीर्त्वा समुद्रप्रान्तगोचरः ।  
हिङ्गुलाजान्तका देवि जन्तवो जनलेशतः ॥ ७-२७ ॥  
  
सौराष्ट्रदेशो देवेशि नाम्ना तु गुर्जराभिधः ।  
श्रीशैलं तु समारभ्य चोलेशान्मध्यभागतः ॥ ७-२८ ॥  
  
तैलङ्गदेशो देवेशि ध्यानाध्ययनतत्परः ।  
मूकाम्बिकां समारभ्य मलयाद्र्यन्तगं शिवे ॥ ७-२९ ॥  
  
मलयालाभिधो देशो मन्त्रसिद्दिप्रवर्तकः ।  
रामनाथं समारभ्य श्रीरङ्गान्तं विलेश्वरि ॥ ७-३० ॥  
  
कर्णाटदेशो देवेशि साम्राज्यभोगदायकः ।  
ताम्रपर्णी समारभ्य शैलार्द्धात्पुरतोऽर्द्धतः ॥ ७-३१ ॥  
  
अवन्तीसञ्ज्ञको देशः कालिका तत्र तिष्ठति ।  
भद्रकाली महत्पूर्वं रामदुर्गाच्च पश्चिमे ॥ ७-३२ ॥  
  
श्रीविदर्भाभिधो देशो वैदर्भास्तत्र तिष्ठति ।  
गुर्जरात्पूर्वभागे तु द्वारकातो हि दक्षिणे ॥ ७-३३ ॥  
  
मरुदेशो महेशानि उष्ट्रोत्पत्तिपरायणः ।  
श्रीकोङ्कणादधोभागे तापीतः पश्चिमोत्तरे ॥ ७-३४ ॥  
  
आभीरदेशो देवेशि विन्ध्यशैले व्यवस्थितः ।  
अवन्तीतः पूर्वभागे गोदावर्यास्तथोत्तरे ॥ ७-३५ ॥  
  
मालवाख्यो महादेशो धनधान्यपरायणः ।  
द्रविडतैलङ्गयोर्मध्ये चोलदेशः प्रकीर्त्तितः ॥ ७-३६ ॥  
  
लम्बकर्णाश्च ते प्रोक्ता भेदो ह्यवान्तरो भवेत् ।  
कुरुक्षेत्रात्पश्चिमे तु तथा चोत्तरभागतः ॥ ७-३७ ॥  
  
इन्द्रप्रस्थान्महेशानि दशत्रियोजनोत्तरम् ।  
पाञ्चाल देशो देवेशि सौन्दर्यगर्वभूषितः ॥ ७-३८ ॥  
  
पाञ्चालदेशमारभ्य म्लेच्छाद्दक्षिणपूर्वतः ।  
काम्बोजदेशो देवेशि वाजिराशिपरायणः ॥ ७-३९ ॥  
  
वैदर्भदेशादूर्ध्वं च इन्द्रप्रस्थाच्च दक्षिणे ।  
मरुदेशात् पूर्वभागे वैराड्देशः प्रकीर्त्तितः ॥ ७-४० ॥  
  
प्। ६९) काम्बोजाद्दक्षभागे तु इन्द्रप्रस्थाच्च पश्चिमे ।  
पाण्ड्यदेशो महेशानि महाशूरत्वकारकः ॥ ७-४१ ॥  
  
गण्डकीतीरमारभ्य चम्पारण्यान्तकं शिवे ।  
विदेहभूः समाख्याता तैरभुक्त्यभिधः स तु ॥ ७-४२ ॥  
  
काम्बोजदेशमारभ्य महाम्लेच्छात्तु पूर्वके ।  
वाल्हीकदेशो देवेशि अश्वोत्पत्तिपरायणः ॥ ७-४३ ॥  
  
तप्तकुण्डं समारभ्य रामक्षेत्रान्तकं शिवे ।  
किरातदेशो देवेशि विन्ध्यशैले च तिष्ठति ॥ ७-४४ ॥  
  
करतोयां समारभ्य हिङ्गुलाजान्तकं शिवे ।  
बक्तानदेशो देवेशि महाम्लेच्छपरायणः ॥ ७-४५ ॥  
  
हिङ्गुपीठं समारभ्य मर्केशान्तं महेश्वरि ।  
खुरासनाभिधो देशो म्लेच्छमार्गपरायणः ॥ ७-४६ ॥  
  
तन्मध्ये चोत्तरे देवि ऐराकः परिकीर्त्तितः ।  
काश्मीरं तु समारभ्य कामरूपाच्च पश्चिमे ॥ ७-४७ ॥  
  
भोतान्तदेशो देवेशि मानसेशाच्च दक्षिणे ।  
मानसेशाद्दक्षपूर्वे चीनदेशः प्रकीर्त्तितः ॥ ७-४८ ॥  
  
कैलासगिरिमारभ्य सरयूयोनितः परे ।  
आमोङ्गान्तं महेशानि महाचीनाभिधो भवेत् ॥ ७-४९ ॥  
  
जटेश्वरं समारभ्य योगिन्यन्तं महेश्वरि ।  
नेपालदेशो देवेशि शिलहट्टं शृणु प्रिये ॥ ७-५० ॥  
  
गणेश्वरं समारभ्य महोदध्यन्तगं शिवे ।  
शिलहट्टाभिधो देशः पर्वते तिष्ठति प्रिये ॥ ७-५१ ॥  
  
बङ्गदेशे समारभ्य भुवनेशान्तगं शिवे ।  
गौडदेशः समाख्यातः सर्वविद्याविशारदः ॥ ७-५२ ॥  
  
गोकर्णेशात्पूर्वभागे आर्यावर्त्तात्तु चोत्तरे ।  
तैरमूक्तात्पश्चिमे तु महापुर्याश्च पूर्वतः ॥ ७-५३ ॥  
  
महाकोशलदेशः स्यात् सूर्यवंशपरायनः ।  
व्यासेश्वरं समारभ्य तप्तकुण्डान्तकं शिवे ॥ ७-५४ ॥  
  
प्। ७०) मगधाख्यो महादेशो यात्रायां न हि दुष्यति ।  
दक्षोत्तरक्रमेणैव क्रमात् कीकटमागधौ ॥ ७-५५ ॥  
  
चरणाद्रि समारभ्य गृध्रकूटान्तकं शिवे ।  
तावत्कीकटदेशः स्यात्तदुत्तरो मागधो मतः ॥ ७-५६ ॥  
  
जगन्नाथप्रान्त देशस्त्वौत्कलः परिकीर्त्तितः ।  
कामगिरिं समारभ्य द्वारकान्तं महेश्वरि ॥ ७-५७ ॥  
  
श्रीकुन्तलाभिधो देशो हूणं शृणु महेश्वरि ।  
कामगिरेर्दक्षभागे मरुदेशात्तथोत्तरे ॥ ७-५८ ॥  
  
हूणदेशः समाख्यातः शूरास्तत्र वसन्ति हि ।  
अथ घट्टं स मारभ्य कोटीशस्य च मध्यगः ॥ ७-५९ ॥  
  
समुद्रप्रान्तदेशो हि कोङ्कणः परिकीर्त्तितः ।  
ब्रह्मपुत्रात्कामरूपान्मध्यभागे तु कैकयः ॥ ७-६० ॥  
  
मगधाद्दक्षभागे तु विन्ध्यात्पश्चिमतः शिवे ।  
शौरसेनाभिधो देशः सूर्यवंशप्रकाशकः ॥ ७-६१ ॥  
  
हस्तिनापुरमारभ्य कुरुक्षेत्राच्च दक्षिणे ।  
पाञ्चालात्पूर्वभागे तु कुरुदेशः प्रकीर्त्तितः ॥ ७-६२ ॥  
  
मरुदेशात्पूर्वभागे कामाद्रेर्दक्षिणे शिवे ।  
सिंहलाख्यो महादेशः सर्वदेशोत्तमोत्तमः ॥ ७-६३ ॥  
  
शिलहट्टात्पूर्वभागे कामरूपात्तथोत्तरे ।  
पुलिन्ददेशो देवेशि नरनारायनः परः ॥ ७-६४ ॥  
  
गणेश्वरात्पूर्वभागे समुद्रादुत्तरे शिवे ।  
कच्छदेशः समाख्यातः सेवनं शृणु सादरम् ॥ ७-६५ ॥  
  
पुलिन्दादुत्तरे भागे कच्छाच्च पश्चिमे शिवे ।  
मत्स्यदेशः समाख्यातो मत्स्यबाहुल्यकारकः ॥ ७-६६ ॥  
  
वैराटपाड्ययोर्मध्ये पूर्वदक्षक्रमेण च ।  
मद्रदेशः समाख्यातो माद्रीशस्तत्र तिष्ठति ॥ ७-६७ ॥  
  
शूरसेनात्पूर्वभागे कण्ठकात्पश्चिमे वरे ।  
सौवीरदेशो देवेशि सर्वदेशाधमोधमः ॥ ७-६८ ॥  
  
प्। ७१) अवन्तीतः पश्चिमे तु वैदर्भाद्दक्षिणोत्तरे ।  
लाटदेशः समाख्यातो बर्बरं शृणु पार्वति ॥ ७-६९ ॥  
  
मायापुरं समारभ्य सप्तशृङ्गात्तथोत्तरे ।  
बर्बराख्यो महादेशः सैन्धवं शृणु सादरम् ॥ ७-७० ॥  
  
लङ्काप्रदेशमारभ्य मक्कान्तं परमेश्वरि ।  
सैन्धवाख्यो महादेशः पर्वते तिष्ठति प्रिये ॥ ७-७१ ॥  
  
एते षट्पञ्चाशद्देशा मया प्रोक्तास्तव प्रिये ।  
एतन्मध्येऽपि देवेशि देशभेदास्त्वनेकशः ॥  
  
कोटिशः सन्ति देवेशि एते मुख्याः प्रकीर्त्तिताः ।  
रहस्यातिरहस्यं च गोप्तव्य पशुसङ्कटे ।  
इति सङ्क्षेपतः प्रोक्तं किमन्यच्छ्रोतुमिच्छसि ॥  
  
  
इति श्रीशक्तिसङ्गममहातन्त्रराजे उत्तरभागे तृतीयखण्डे   
श्रीमदक्षोभ्यमहोग्रतारासंवादे देशव्यवस्थानियमो नाम सप्तमः   
पटलः ॥ ७ ॥  
  
  
  
अष्टमः पटलः ।  
  
  
श्रीदेव्युवाच ।  
  
  
देवेश श्रोतुमिच्छामि पञ्च प्रस्थानि साम्प्रतम् ।  
  
  
श्रीशिव उवाच ।  
  
  
इन्द्रप्रस्थं यमप्रस्थं वरुणप्रस्थमेव च ॥ ८-१ ॥  
  
कूर्मप्रस्थं महादेवि देवप्रस्थञ्च पञ्चमम् ।  
इन्द्रप्रस्थं महेशानि शृणु वक्ष्ये यथाक्रमम् ॥ ८-२ ॥  
  
इन्द्रप्रस्थं महेशानि योगिनीकोटिसंयुतम् ।  
मथुरागोकुलं पूर्वभागे तस्य प्रकीर्त्तितम् ॥ ८-३ ॥  
  
वृन्दावनं कोणदेशे हस्तिनापुरमुत्तरे ।  
द्वारका पश्चिमायां तु गदावर्त्तस्तु दक्षिणे ॥ ८-४ ॥  
  
इन्द्रप्रस्थमध्यभागे कालिकामुखगोचरम् ।  
वाराहीक्षेत्रमुद्दिष्टमिन्द्रप्रस्थं तदुच्यते ॥ ८-५ ॥  
  
सिंहासनं चाश्वपतेस्तदेव परिकीर्त्तितम् ।  
यमप्रस्थं महेशानि दक्षिणस्यां व्यवस्थितम् ॥ ८-६ ॥  
  
सोमेश्वरः पश्चिमायां सप्तशृङ्गी तु पूर्वगा ।  
मायापुरं वामभागे व्यङ्कटेशस्तु दक्षिणे ॥ ८-७ ॥  
  
यमप्रस्थं भवेन्मध्ये कमलामुखगोचरम् ।  
शङ्खावर्त्तो भवेत्तत्र क्षेत्रं मायाभिधं भवेत् ॥ ८-८ ॥  
  
सिंहासनं नरपतेस्तद्दक्षे परिकीर्त्तितम् ।  
ततः पूर्वे जगन्नाथः प्राप्ते कविपतिर्भवेत् ॥ ८-९ ॥  
  
वारुणाख्यं तथा देवि कथ्यते शृणु साम्प्रतम् ।  
मक्केश्वरः पश्चिमायामुत्तरे हिङ्गुला भवेत् ॥ ८-१० ॥  
  
त्रैलोक्यविजया देवि दक्षभागे प्रकीर्त्तिता ।  
राजावर्त्तस्तत्र भवेत् शीतामुखगतं च तत् ॥ ८-११ ॥  
  
तदन्ते सागराः सप्त समुद्राश्च तदन्तके ।  
तावत् श्रीवारुणाख्यं तु प्रस्थं प्रोक्तं मया तव ॥ ८-१२ ॥  
  
कूर्मप्रस्थं महेशानि कथ्यते शृणु पार्वति ।  
गोकर्णेशाद्दक्षभागे कामाख्यात्पूर्वगोचरः ॥ ८-१३ ॥  
  
प्। ७३) उत्तरे मानसेशः स्यात् पश्चिमे सारदा भवेत् ।  
त्रिगुणावर्तमेतद्धि वज्रेश्या मुखमीरितम् ॥ ८-१४ ॥  
  
षट्पञ्चकोटिचामुण्डागणैर्व्याप्तं तु तद्भवेत् ।  
देवप्रस्थं महेशानि कथ्यते शृणु साम्प्रतम् ॥ ८-१५ ॥  
  
श्रीरङ्गो दक्षिणे प्रोक्तो गायत्री पश्चिमे भवेत् ।  
पूर्वे चैव जगन्नाथस्तूत्तरेऽमरकण्टकम् ॥ ८-१६ ॥  
  
काञ्चीपुरं मध्यभागे मोहनावर्तमेव च ।  
ललिताया मुखं तच्च विद्यागणविभूषितम् ॥ ८-१७ ॥  
  
कामाख्याक्षेत्रमुद्दिष्टं महामन्त्रविभूषितम् ।  
नवलक्षमहाविद्यासगणैः परिभूषित ॥ ८-१८ ॥  
  
पञ्च प्रस्थानि देवेशि कथितानि मया तव ।  
कृष्णमुद्रणरामश्च श्रीर्विष्णुर्वरदेश्वरः ॥ ८-१९ ॥  
  
ब्रह्मा विष्णुश्च रुद्रश्च ईश्वरश्च सदाशिवः ।  
परादितदतीतान्तं तृतये परिवर्तते ॥ ८-२० ॥  
  
विष्णोर्भेदाः स्मृता ह्येते नाविष्णुः पृथिवीपतिः ।  
पञ्चप्रस्थेश्वरो भूयात्कालीतारापरायणः ॥ ८-२१ ॥  
  
रहस्यातिरहस्यं च कथितं परमेश्वरि ।  
गोपनीयं गोपनीयं गोपनीयं स्वयोनिवत् ।  
इति सङ्क्षेपतः प्रोक्तं किमन्यच्छ्रोतुमिच्छसि ॥ ८-२२ ॥  
  
इति श्रीशक्तिसङ्गममहातन्त्रराजे उत्तरभागे तृतीयखण्डे   
श्रीमदक्षोभ्यतारासंवादे पञ्चप्रस्थकथनं नामाष्टमः पटलः ॥   
८ ॥  
  
  
  
नवमः पटलः ।  
  
  
श्रीदेव्युवाच ।  
  
  
देवेश श्रोतुमिच्छामि पूर्वमुक्तं रहस्यकम् ।  
  
  
श्रीशिव उवाच ।  
  
  
रहस्यातिरहस्यं च कथ्यते तव भक्तितः ॥ ९-१ ॥  
  
आनन्दभुवनं नाम महायोगवनं शृणु ।  
शक्तिमानीय देवेशि तस्याः सन्दीक्षणं चरेत् ॥ ९-२ ॥  
  
दीक्षितां च सुशीलां च मन्त्रयन्त्रपरायणाम् ।  
राजपत्नीं देवपत्नीं देवतां गुरुरूपिणीम् ॥ ९-३ ॥  
  
राजवेश्यां ब्रह्मवेश्यां दिव्यवेश्यां कलापराम् ।  
तीर्थवेश्यां गुप्तवेश्यां नृत्यवेश्यां च वा प्रिये ॥ ९-४ ॥  
  
समानीय दिवारात्रौ यथायोगेन पार्वति ।  
सन्दीक्ष्य यत्नतो देवि त्रैलोक्यरञ्जिन्नीं कलाम् ॥ ९-५ ॥  
  
प्रसूनमञ्चे संस्थाप्य पाद्यार्घ्याचमनीयकम् ।  
दत्त्वा सम्पूज्य यत्नेन चतुःषष्ठ्युपचारकः ॥ ९-६ ॥  
  
शृङ्गाररत्नाभरणैर्नाना दिव्यैर्महेश्वरि ।  
स्वेष्टदेवीं च सञ्चित्य पूजयेत् त्रिजटेश्वरीम् ॥ ९-७ ॥  
  
मन्त्रभेदे स्वल्पमन्त्रे आवृत्तिर्भूयसी यदा ।  
बिन्दोश्च परितः कोणे पूजयेत् तां च देवताम् ॥ ९-८ ॥  
  
साङ्गां सावरणां पूज्य यथाकामवरप्रदाम् ।  
तां विलोक्य जपेद्देवि सर्वकालमतन्द्रितः ॥ ९-९ ॥  
  
तस्यां तु देवताबुद्ध्या देवीं चिन्त्य महोत्सवैः ।  
तत्पादौ चिन्त्य देवेशि जपेद्यत्नेन पार्वति ॥ ९-१० ॥  
  
सर्वसिद्धीश्वरो भूयान्नात्र कार्या विचारणा ।  
तस्यां तु देवं सम्पूज्य शक्त्यालोकनतत्परः ॥ ९-११ ॥  
  
पूजयेत्परमेशानि त्रैलोक्यविजयी कविः ।  
तस्या मुखं तु सञ्चिन्त्य देवीबुद्ध्या दिवा शिवे ॥ ९-१२ ॥  
  
त्रिसहस्रं जपेन्मांसं त्रिकालज्ञो नरो भवेत् ।  
तस्याः कूटमिदं ज्ञात्वा जपेल्लक्षं दिवा शिवे ॥ ९-१३ ॥  
  
प्। ७५) तस्याः मोदायितं दृष्ट्वा दिवा पञ्चायुतं जपेत् ।  
पञ्चकामसमो भूयान्नात्र कार्या विचारणा ॥ ९-१४ ॥  
  
कञ्चुकं तस्याः संवीक्ष्य दिवा लक्षद्वयं जपेत् ।  
सर्वसिद्धीश्वरो भूयान्नात्र कार्या विचारणा ॥ ९-१५ ॥  
  
लतायाश्चकितं दृष्ट्वा दिवा जप्त्वा दिवाकरः ।  
दिवापश्यञ्जपेत्तारां विकाररहितः शिवे ॥ ९-१६ ॥  
  
सर्वसिद्धीश्वरो भूयात्कालीतुल्यो नरो भवेत् ।  
दिवा हास्यरतां वीक्ष्य योगिनीमेलनं लभेत् ॥ ९-१७ ॥  
  
लतां * * दिवा कृत्वा त्रिलक्षात् त्रिगुणेश्वरः ।  
दिवा * * तु संवीक्ष्य देवताध्यानतत्परः ॥ ९-१८ ॥  
  
मासत्रयप्रयोगेण देवतां पश्यति ध्रुवम् ।  
दिवा * * * मासाद्य समालिङ्ग्य महेश्वरि ॥ ९-१९ ॥  
  
प्रजपेत् सार्धलक्षं च शिवशक्तिसमो भवेत् ।  
दिव तां * * * तु कृत्वा लक्षान्महीपतिः ॥ ९-२० ॥  
  
दिवा चार्द्रां लतां वीक्ष्य चन्द्रकोटिसमं जपेत् ।  
दिवा सौरीं च संवीक्ष्य त्रिलक्षाच्च त्रिशक्तिधृक् ॥ ९-२१ ॥  
  
लताग्रन्थीश्च संवीक्ष्य दिवा जपति भूपतिः ।  
स्थायीभावगतां वीक्ष्य जपेल्लक्षमनन्यधीः ॥ ९-२२ ॥  
  
त्रिलक्षजपतो नूनं राजराजसमो भवेत् ।  
लतां पुष्पवतीं दृष्ट्वा दिवा जपति सुन्दरी ॥ ९-२३ ॥  
  
लतां कामगतां वीक्ष्य दिवा जपति शङ्करः ।  
लतामण्डलगो भूत्वा देवताध्यानतत्परः ॥ ९-२४ ॥  
  
दिवारात्रं जपेद्देवि भुवनेशीसमो भवेत् ।  
लतां गानरतां दृष्ट्वा ताम्बूलदानमाचरेत् ॥ ९-२५ ॥  
  
ताम्बूलरागं संवीक्ष्य लक्षं जपति नित्यशः ।  
दिवा नित्यं जपेत्कालीं शिव एव न संशयः ॥ ९-२६ ॥  
  
लताताम्बूलवीटीं तु गृहीत्वा भक्ष्य सञ्जपेत् ।  
स्वरोद्युक्तां तत्र देवि देवतावरमाप्नुयात् ॥ ९-२७ ॥  
  
शय्याभङ्गीलताहस्ताद्दिवा कृत्वा तु * * ।  
गन्धर्ववेशमासाद्य सर्वसिद्धिं स विन्दति ॥ ९-२८ ॥  
  
प्। ७६) अष्टमीसन्धिवेलायामष्टोत्तरलतागृहम् ।  
व्रजन्दिवा जपेन्नित्यं दिनमात्रम्महेश्वरि ॥ ९-२९ ॥  
  
प्रत्यष्टम्यां चरन्नेवं सर्वसिद्धीश्वरो भवेत् ।  
अमाचतुर्दशीसन्धौ लतात्रिशतकान्वितः ॥ ९-३० ॥  
  
पुष्पं प्रत्येकं दत्त्वा तु चीनवेषपरायणः ।  
दिवा जपेन्महेशानि यावदन्या चतुर्दशी ॥ ९-३१ ॥  
  
तावज्जपेन्निरातङ्कः सर्वसिद्धिसमन्वितः ।  
नीलवेशं समासाद्य * * पूजनं चरेत् ॥ ९-३२ ॥  
  
त्रिमासं कुरुते यस्तु सुरतेशीं स वै लभेत् ।  
तां लतां भोगसामग्रीसमुद्युक्तां च वीक्ष्य च ॥ ९-३३ ॥  
  
त्रिदिनं च दिवारात्रि जपात्सिद्धीश्वरो भवेत् ।  
तां नाट्यस्थां च संवीक्ष्य देवताध्यानतत्परः ॥ ९-३४ ॥  
  
रात्रौ दिवा जपेद्देवीं त्रैलोक्यकवितां लभेत् ।  
तां वीणावाद्यनिरतां वीक्ष्य देवीं दिवा जपेत् ॥ ९-३५ ॥  
  
राजराजसमो भूयान्नात्र कार्या विचारणा ।  
मृदङ्गवादनरतां लतां वीक्ष्य दिवा जपेत् ॥ ९-३६ ॥  
  
देवतां वरदां मासपञ्चकैः पश्यति ध्रुवम् ।  
डिण्डीरवगतां वीक्ष्य लतां दिनगतं जपेत् ॥ ९-३७ ॥  
  
सर्वसिद्धीश्वरो भूत्वा त्रैलोक्यविजयी हरः ।  
लतां नाट्यगतां वीक्ष्य अहोरात्रं जपेच्छिवे ॥ ९-३८ ॥  
  
तारारूपो नरो भूयान्नात्र कार्या विचारणा ।  
मुक्तकेशीं लतां दृष्ट्वा दिवा लक्षद्वयं जपेत् ॥ ९-३९ ॥  
  
कालीतारासमो भूत्वा छिन्नासिद्धिं स विन्दति ।  
रहस्यातिरहस्यं च तव प्रीत्या च कीर्त्तितम् ॥ ९-४० ॥  
  
आनन्दयोगो देवेशि तव प्रीत्या मयेरितः ।  
इति सङ्क्षेपतः प्रोक्तं विशेषाद्दिवसे शुभः ॥ ९-४१ ॥  
  
  
इति श्रीशक्तिसङ्गममहातन्त्रराजे उत्तरभागे तृतीयखण्डे   
श्रीमदक्षोभ्यमहोग्रतारासंवादे लतासाधनकथनं नाम नवमः   
पटलः ॥ ९ ॥  
  
  
  
दशमः पटलः ।  
  
श्रीदेव्युवाच ।  
  
  
देवेश श्रोतुमिच्छामि सूचितस्य विनिर्णयम् ।  
  
  
श्रीशिव उवाच ।  
  
  
शक्तिसङ्गमतन्त्रादौ मेरुस्थाने च सूचितम् ॥ १०-१ ॥  
  
तदेव कथ्यते यत्नात्सावधानमना भव ।  
सामान्यत्वेन कथितं विशेषं शृणु सादरम् ॥ १०-२ ॥  
  
पौषे माघे भाद्रपदे ज्येष्ठे वा परमेश्वरि ।  
कृष्णे शुक्लेऽथवा देवि कृष्णपक्षे विशेषतः ॥ १०-३ ॥  
  
सप्तम्यां वा त्रयोदश्यां नवम्यामयुधे तथा ।  
षष्ठ्याममायां देवेशि धूम्रोदेति नभःस्थले ॥ १०-४ ॥  
  
पाते भद्रादिने वापि गण्डे शूलेऽथवा प्रिये ।  
भरण्यां कृत्तिकायां च त्वार्द्रायां रौद्रगेऽपि वा ॥ १०-५ ॥  
  
हस्तचित्रा ऋक्षगतो धूम्रो भूयान्महेश्वरि ।  
अधिकार विहीनेन यत्कृतं यच्च कारितम् ॥ १०-६ ॥  
  
तेन योगेन वा देवि महापापवशादय ।  
भूमिभारविनाशार्थं धूम्रकेतुर्भविष्यति ॥ १०-७ ॥  
  
त्रिवर्षं पञ्चमासैश्च षष्ठिनाडीपलानि च ।  
तत्त्वसङ्ख्यानि देवेशि मध्यधूम्रो भविष्यति ॥ १०-८ ॥  
  
चतुर्मासोत्तरं देवि शक्रकेतुर्भविष्यति ।  
अहिकेतुस्ततो भूयात्सर्पाकारो महेश्वरि ॥ १०-९ ॥  
  
शक्रकेतुर्लोष्ट्रनिभो घटकेतुस्तथापरः ।  
पादुकाकेतुरपरो हसन्ती सञ्ज्ञिकस्ततः ॥ १०-१० ॥  
  
व्याघ्रपुच्छनिभश्चैव सर्पपुच्छनिभस्ततः ।  
चिन्हान्येतानि देवेशि सम्भवन्ति पदे पदे ॥ १०-११ ॥  
  
श्रीविद्यामण्डपं कुर्यात्तदा शान्तिर्भविष्यति ।  
तस्मात् त्विदं महेशानि गोपनीयं कलौ युगे ॥ १०-१२ ॥  
  
अर्धमध्यपूर्णभेदाद्भेदबाहुल्यमीरितम् ।  
एवं भेदेन देवेशि त्रिशतं पञ्च मेरवः ॥ १०-१३ ॥  
  
प्। ७८) अग्नि मेरुर्महेशानि विधिः सिद्धिप्रदायका ।  
सम्प्रदायक्रमेणैव कर्तव्यं मेरुसाधनम् ॥ १०-१४ ॥  
  
लोभान्मोहाद्भयाद्दम्भाद्यदि कुर्यान्नराधमः ।  
सर्वस्वहरणं कृत्वा नरके पातयाम्यहम् ॥ १०-१५ ॥  
  
घटकेतुर्यदा भूयात् कुटुम्बं तु विनश्यति ।  
धूम्रकेतुर्महेशानि स भूपालविनाशकृत् ॥ १०-१६ ॥  
  
धूम्रकेतुर्यदा भूयात् तत्कुटुम्बं तु वर्षतः ।  
यमालये प्रविष्टं स्यान्नात्र कार्या विचारणा ॥ १०-१७ ॥  
  
वेदबाह्यो यथा देवि सर्वकर्मबहिष्कृतः ।  
तथायं द्विजबाह्यः स्यान्नात्र कार्या विचारणा ॥ १०-१८ ॥  
  
कुटुम्बहा भवेत्सोहि प्रायश्चित्तेन शुध्यति ।  
तस्य संसर्गमात्रेण राज्यभ्रष्टो भवेद्विभुः ॥ १०-१९ ॥  
  
तस्माद्यत्नेन देवेशि प्रायश्चित्तं तु कारयेत् ।  
शुद्धो भूयात्ततो देवि नान्यथा नारकी ध्रुवम् ॥ १०-२० ॥  
  
श्रीमेरुरश्मिविज्ञानात् त्रैलोक्यविजयी भवेत् ।  
अज्ञानात्परमेशानि यः करोति नराधमः ॥ १०-२१ ॥  
  
स पापिष्ठो दुराचारी दुःखभागी भवेद्ध्रुवम् ।  
प्राजापत्यशतं कृत्वा गोदानान्तं तु विंशतिः ॥ १०-२२ ॥  
  
सहस्रं भोजयेद्विप्रान् शुद्धो भवति नान्यथा ।  
अन्यथा देवदेवेशि संहर्ता परमेश्वरः ॥ १०-२३ ॥  
  
प्रत्यङ्गिरा स्वयं शास्ता हेलया ह्याद्यनायिका ।  
ब्रह्मास्त्रमपि देवेशि तत्संहाराय निश्चितम् ॥ १०-२४ ॥  
  
सप्तवर्षै रन्ध्रवर्षैः सकेशो नश्यति ध्रुवम् ।  
त्रिमासवेदवर्षैस्तु पृथ्वीपालो विनश्यति ॥ १०-२५ ॥  
  
वर्षेण च कलत्रं च पञ्च वर्षेण कन्यकाम् ।  
स्वसां तु ऋतु वर्षेण तत्संसर्गात् ऋषिक्रमात् ॥ १०-२६ ॥  
  
दीक्षायुक्तस्तु यः कुर्यात्तत्फलं तु कथं शिवे ।  
वक्त्रकोटिसहस्रैस्तु जिह्वाकोटिशतैरपि ॥ १०-२७ ॥  
  
महिमा वर्णितुं शक्तिः कथमत्र कलौ युगे ।  
कलौ पापसमाकीर्णे न मेरुसाधनं मतम् ॥ १०-२८ ॥  
  
प्। ७९) न्यासमेरुर्यन्त्रमेरुः कर्तव्यः कुत्रचित्प्रिये ।  
तामसं कर्म चैतद्धि न कर्तव्यं हितेच्छुना ॥ १०-२९ ॥  
  
गोलोकेन समालापात्गोलोकत्वं यथा भवेत् ।  
अज्ञातद्विजसंलापात्स भवेद्ब्राह्मणाधमः ॥ १०-३० ॥  
  
गोपनीयं गोपनीयं गोपनीयं निरन्तरम् ।  
गोपनात्सिद्धिमाप्नोति गोपनात् शिवतां व्रजेत् ॥ १०-३१ ॥  
  
न देयं परशिष्येभ्यः कृपणायेति सुन्दरि ।  
दीक्षाहीनाय नो दद्याद्गोपयेन्मातृजारवत् ।  
इति सङ्क्षेपतः प्रोक्तं रहस्यं शृणु चापरम् ॥ १०-३२ ॥  
  
इति श्रीशक्तिसङ्गममहातन्त्रराजे उत्तरभागे तृतीयखण्डे   
श्रीमदक्षोभ्यमहोग्रतारासंवादे अज्ञातदुर्निमित्तं नाम दशमः   
पटलः ॥ १० ॥  
  
  
  
एकादशः पटलः ।  
  
  
श्रीदेव्युवाच ।  
  
  
भूकम्पादिकमेतद्धि सूचितं तद्वदाधुना ।  
  
  
श्रीशिव उवाच ।  
  
  
रहस्यमिति विज्ञाय नोक्तं देवि मया तव ॥ ११-१ ॥  
  
इदमेव महेशानि उक्तं कोटिविनायके ।  
अष्टादशसहस्रं तु केतुसङ्ख्या प्रकीर्त्तिता ॥ ११-२ ॥  
  
तन्मध्ये तु शतं चाष्टादशसङ्ख्या प्रकीर्त्तिता ।  
एतन्मध्ये महेशानि पञ्चाशत्केतवः शिवे ॥ ११-३ ॥  
  
सम्मार्जनसमाकारा वृक्षाकारास्तथैव च ।  
शिखाकारसमापन्नास्तथा हस्तकसन्निभाः ॥ ११-४ ॥  
  
तृणाकारास्तथा कम्बुसदृशाः कुटिलाः शिवे ।  
वृक्षमात्रसमाकारा घटाकारास्तथा प्रिये ॥ ११-५ ॥  
  
एकविंशद्दिनं व्याप्य तद्द्वयं वा महेश्वरि ।  
मासमात्रं तथा देवि तद्द्वयं परमेश्वरि ॥ ११-६ ॥  
  
चतुर्दिक्षु भ्रमन्त्येव दिवा वा चोदयो भवेत् ।  
चतुःप्रहरयोगेन रात्रौ तूदयमेव च ॥ ११-७ ॥  
  
एकवारं द्विवारं वा त्रिचतुःपञ्चवारकम् ।  
क्रमकेतुर्महेशानि समुदेति निरन्तरम् ॥ ११-८ ॥  
  
एकरूपं च वा देवि भिन्नरूपं च वा प्रिये ।  
आब्रह्मकल्पपर्यन्तं सर्वरूपेण वर्तते ॥ ११-९ ॥  
  
देशभङ्गो भवेदादौ राष्ट्रभङ्गो द्वितीयके ।  
छत्रभङ्गस्तृतीये स्याच्चतुर्थे सर्वपीडनम् ॥ ११-१० ॥  
  
पञ्चमे देवदेवेशि सर्वत्र भूतसङ्गमः ।  
त्रित्रिमास क्रमेणैव पञ्चषड्वर्षयोगतः ॥ ११-११ ॥  
  
धूम्रकेतुर्यदा भूयात्तदा छत्रं विनश्यति ।  
एव विचार्य यत्नेन शान्तिकं च समाचरेत् ॥ ११-१२ ॥  
  
इति सङ्क्षेपतः प्रोक्तो धूम्रकेतुविनिर्णयः ।  
दिवा नक्षत्रपातस्तु नक्षत्रदर्शनं तथा ॥ ११-१३ ॥  
  
अहिकेतुस्तथा देवि दिवा चोल्काप्रदर्शनम् ।  
पौर्णिमायां नष्टचन्द्रः कार्त्तिक्यां तु विशेषतः ॥ ११-१४ ॥  
  
प्। ८१) सप्तविंशतिनक्षत्रयोगे दिङ्मण्डलं तथा ।  
मण्डलं पञ्चभूतानां सप्तर्षीणां समागमे ॥ ११-१५ ॥  
  
अमायां चन्द्रसन्दर्शः प्रलयस्य तु कारणम् ।  
भूकम्पः प्रतिमाहासः तद्भङ्गस्तु तथैव च ॥ ११-१६ ॥  
  
उल्कापातो दिवा रात्रौ दुश्चिन्हानि महेश्वरि ।  
चिन्हान्येतानि दृष्ट्वा तु कारयेत् स्वस्तिवाचनम् ॥ ११-१७ ॥  
  
महोत्पातादिकं भूयान्नात्र कार्या विचारणा ।  
छत्रभङ्गो राष्ट्रभङ्गो महामारीभयं तथा ॥ ११-१८ ॥  
  
सर्वथा सम्भवत्येव येन लक्षणमुच्यते ।  
मोरगं तु समासाद्य महाम्लेच्छान्तकं शिवे ॥ ११-१९ ॥  
  
प्रोक्तस्त्वश्वपतिर्देवि शृणुष्व गजनायकम् ।  
कोङ्कणान्तं समासाद्य आग्नेयान्तं महेश्वरि ॥ ११-२० ॥  
  
प्रोक्तो गजपतिर्देवि शृणुष्व नरनायकम् ।  
आ पूर्वपश्चिम व्याप्य प्रोक्तो नरपतिः प्रिये ॥ ११-२१ ॥  
  
सर्वेषां लक्षणं देवि कथितं शम्भुताण्डवे ।  
दिनहोराभिधं चक्रं प्रवक्ष्यामि समासतः ॥ ११-२२ ॥  
  
रहस्यातिरहस्यं च गोप्याद्गोप्यतरं शिवे ।  
यस्य विज्ञानमात्रेण त्रैकाल्यगोचरो भवेत् ॥ ११-२३ ॥  
  
मद्भक्तोऽसि महादेवि तस्मात्तत्ते वदाम्यहम् ।  
कालकौशलचक्रं च विष्णुकौशलमेव च ॥ ११-२४ ॥  
  
बुद्धकौशल चक्रं च रुद्रकौशलकं तथा ।  
दिनकौशलचक्रस्य कलां नार्हन्ति षोडशीम् ॥ ११-२५ ॥  
  
दिनकौशलचक्रस्य विज्ञानी शिव एव हि ।  
रेखाः पञ्च समास्फाल्य ततो दण्डाहतास्तथा ॥ ११-२६ ॥  
  
दिक्क्रमः कथितो देवि विदिङ्मार्गक्रमेण च ।  
एवमष्टार्गलं चक्रं मुखं प्राच्या समाचरेत् ॥ ११-२७ ॥  
  
प्रतीच्यां पादयुग्मं स्याद्वेद हस्ताभिधं ततः ।  
गोलवद्भ्रमणादेव तत्तन्नाम्ना मुखं भवेत् ॥ ११-२८ ॥  
  
नित्याः षोडश देवेशि प्रतिरेखागतक्रमात् ।  
पञ्चाशन्मातृकावर्णाः सर्वाङ्गे यदि निश्चिताः ॥ ११-२९ ॥  
  
प्। ८२) योगिनीनां चतुःषष्टिर्यथा रेखाक्रमेण तु ।  
षट्पञ्चाशद्गणेशाश्च दीपरेखासमाश्रिताः ॥ ११-३० ॥  
  
केशवाद्या वैष्णवाश्च कारके परिनिष्ठिताः ।  
कारकाणां च सङ्ख्या वै भुवनाख्या प्रकीर्त्तिता ॥ ११-३१ ॥  
  
आधिपत्ये महादेवश्रीकण्ठाः परिकीर्त्तिताः ।  
चतुर्द्दशग्रहास्तत्र चराचरविभेदतः ॥ ११-३२ ॥  
  
चराचरविभेदेन चतुर्धा शशिभास्करौ ।  
अष्टाविंशति ऋक्षानि परिवर्तक्रमेण च ॥ ११-३३ ॥  
  
चराचरविभागेन तत्र राशिं समाचरेत् ।  
एवं तार्तीययुग्मे तु नेत्रयुग्मं प्रकीर्त्तितम् ॥ ११-३४ ॥  
  
पादस्थाने तु सर्वज्ञः त्रिधा भेदः प्रकीर्त्तितः ।  
साम्मुख्यं वामदक्षश्च त्रिधा भागः प्रकीर्त्तितः ॥ ११-३५ ॥  
  
अहोरात्रेण देवेशि ग्रह-ऋक्षपरिक्रमः ।  
द्वे द्वे नाडीमभिव्याप्य सृष्टिसंहरणैः शिवे ॥ ११-३६ ॥  
  
सृष्टिमार्गेण सूर्यः स्यात्संहृत्या चन्द्र एव च ।  
स्थूलक्रमेण सर्वशे प्रातरारभ्यते रविः ॥ ११-३७ ॥  
  
सन्ध्यामारभ्य चन्द्रः स्याद्रात्रौ व्यत्यय एव च ।  
विंशत्साहस्रकं सप्तशती षट्त्रिंशदीरिताः ॥ ११-३८ ॥  
  
दिनकौशलकं व्याप्य परिवर्तक्रमाच्छिवे ।  
फलं यच्छन्ति विश्वेशि ममाज्ञापालकाः सदा ॥ ११-३९ ॥  
  
अन्येषां तु मते देवि सव्यमार्गेण वर्तनम् ।  
अथाष्टादशसिद्धान्त उपाधिः परिकीर्त्तिता ॥ ११-४० ॥  
  
क्वचित्कदाचिन्मिलत भाग्ययोगान्न संशयः ।  
सूर्योदये तु यो वारः स ग्रहः प्रातरेव तु ॥ ११-४१ ॥  
  
केरले व्यङ्कटेशाख्ये सतां मतं मयेरितम् ।  
  
  
श्रीदेव्युवाच ।  
  
  
देवेश श्रोतुमिच्छामि रहस्यं पूर्वसूचितम् ॥ ११-४२ ॥  
  
  
श्रीशिव उवाच ।  
  
  
क्षमापालो भवेद्दासः कविर्मूकस्तथा भवेत् ।  
दीनत्वतां धनाधीशो वह्निः शैत्यत्वतां व्रजेत् ॥ ११-४३ ॥  
  
प्। ८३) महेन्द्रोऽपि विरूपः स्यान्मेधाग्रहणजं फलम् ।  
साम्राज्यमेधादीक्षायाः फलं प्रोक्तं पदान्तकम् ॥ ११-४४ ॥  
  
नरत्वं दुर्लभं लोके विद्या तन्त्र सुदुर्लभा ।  
विद्यान्यासाच्चिन्तनाच्च ब्राह्मणत्वं भवेच्छिवे ॥ ११-४५ ॥  
  
युगानां तु सहस्रं हि तपस्या येन वै कृता ।  
महाविद्याक्रमेणैव पञ्चषोढाक्रमेण च ॥ ११-४६ ॥  
  
शक्तिन्यासक्रमेणैव नित्यपूजाक्रमेण च ।  
एवं तपस्यासंयुक्तः पृथ्वीपतिपदं लभेत् ॥ ११-४७ ॥  
  
षट्पञ्चकोटिचामुण्डापञ्चाशद्गणपैर्युतम् ।  
गदावर्तसमाक्रान्तं वाराह्यापि विभूषितम् ॥ ११-४८ ॥  
  
अष्टोत्तरशतं देवि वाराहीगणसङ्कुलम् ।  
योगिनीनां चतुःषष्टिकुलै सम्भूषितं पदम् ॥ ११-४९ ॥  
  
कालिहृदयमध्यस्थमिन्द्रप्रस्थाभिधं पदम् ।  
साम्राज्यमेधादीक्षाद्यैर्भूषितो यो युगे युगे ॥ ११-५० ॥  
  
तस्य हस्तगतं देवि पदं भवति नान्यथा ।  
तार्क्ष्यग्रहे महेशानि साम्राण्मेधायुतश्चरेत् ॥ ११-५१ ॥  
  
मनोरथमयी सिद्धिर्यस्य हस्ते विराजते ।  
इच्छासिद्धिस्तथा तारा यस्य राजति सर्वदा ॥ ११-५२ ॥  
  
काली वा सुन्दरी वापि प्रसन्ना यस्य चास्ति च ।  
अङ्कमन्त्रैः पताकाद्यैः कालीं विन्द्यात्पदादिकैः ॥ ११-५३ ॥  
  
पूर्वोक्तरक्षकास्तस्य क्षीणश्चेन्नश्यति ध्रुवम् ।  
पूर्वं कृतयुगे देवि देवदैत्यपुरो गमाः ॥ ११-५४ ॥  
  
आचार्यद्वितयं कृत्वा राज्यभोगं च चक्रतुः ।  
भौमाचार्यो गुरुः प्रोक्तो शुक्रो दैत्यगुरुः स्मृतः ॥ ११-५५ ॥  
  
मृतसञ्जीविनी विद्या परकायप्रवेशनम् ।  
परविद्याकर्षणं च त्वस्त्राण्णां शतकं तथा ॥ ११-५६ ॥  
  
त्रयस्त्रिंशत्कोटिसङ्ख्या माया यद्धस्तगाः शिवे ।  
तत्प्रीत्या तु महेशानि क्षणमेकं तु याचितः ॥ ११-५७ ॥  
  
अस्मिन्क्षणे जायमानाः सर्वे सिद्धा भवन्ति च ।  
इति ज्ञात्वा महेशानि क्षणं दत्तं मया तदा ॥ ११-५८ ॥  
  
प्। ८४) तत्काले ये च वै जातास्ते सिद्धाः सिद्धिदायकाः ।  
चतुरशीति सिद्धाश्च जातास्तत्कालगोचराः ॥ ११-५९ ॥  
  
नव नाथास्तथा जाता शुक्रजन्मक्षणे शिवे ।  
यस्य जन्मक्षणे देवि जाता ये सिद्धरूपिणः ॥ ११-६० ॥  
  
प्रत्यक्षरूपिणस्तस्य का कथा परमेश्वरि ।  
तस्य निग्रहकर्ता तु भूमौ कोऽस्ति सुरालये ॥ ११-६१ ॥  
  
नागालये वा देवेज्ये त्रैलोक्यविजयी स तु ।  
तस्य निग्रहकर्ता तु न च कोऽप्यस्ति भूतले ॥ ११-६२ ॥  
  
त्रैलोक्यविजयास्त्रं च यस्य हस्ते विराजते ।  
नामपारायणं देवि मन्त्रपारायणं तथा ॥ ११-६३ ॥  
  
खेचरीसंयुतो यो हि स्तम्भकः शशिसूर्ययोः ।  
कालानलास्त्रसम्पन्नस्तस्य निग्रहकारकः ॥ ११-६४ ॥  
  
॥ इति श्रुक्रः ॥  
  
शिवपूजारतः पूर्वं त्रिंशद्वर्षयुगं शिवे ।  
प्रत्यहं करवीरेण पूजाकारी महेश्वरि ॥ ११-६५ ॥  
  
तदा तुष्टो महादेवस्त्विदं वचनमब्रवीत् ।  
निधीनां नवकं दत्तमिन्द्राद्यास्तव पूजकाः ॥ ११-६६ ॥  
  
कुबेरस्त्वं सुराध्यक्ष मम हारि सदा वस ।  
निधिनाथस्य पदवी तदा दत्ता मया शिवे ॥ ११-६७ ॥  
  
धनदा कमला सौख्यं लक्षीस्तत्र वसेत्सदा ।  
नरशास्तास्तथा यक्षा यक्षिण्यः किन्नरीगणाः ॥ ११-६८ ॥  
  
तव सेवां प्रकुर्वन्ति धनेशस्त्वं भव प्रिय ।  
एवं तस्य वरो दत्तो मया पूर्वं महेश्वरि ॥ ११-६९ ॥  
  
तस्य विग्रहकर्ता तु को वा भुवनमध्यगः ।  
श्रीक्रोधमण्डलं देवि यस्य हस्ते विराजते ॥ ११-७० ॥  
  
मन्त्रमन्दलकं देवि महामण्डलमेव च ।  
विद्यामण्डलकं वापि पार्षन्मण्डलमेव च ॥ ११-७१ ॥  
  
षट्शाम्भवयुतो यो हि तस्य निग्रहकारकः ।  
महाक्रोधाङ्कुशेनैव धनदां ताडयेच्छिवे ॥ ११-७२ ॥  
  
धनदा तु कुबेरस्य निधनत्वं करिष्यति ।  
  
॥ इति धनेशः ॥  
  
महाकाल्या महेशानि तार्त्तीये स्थापितस्तु यः ॥ ११-७३ ॥  
  
प्। ८५) तार्तीयनेत्ररूपस्तु वह्निरित्यभिधीयते ।  
वीरभद्रस्तथा रुद्रः क्रोधः कालान्तकेति च ॥ ११-७४ ॥  
  
प्रलयाद्वस्तु संहारपर्यायाः कीर्त्तिता मया ।  
यद्यत्कार्यं समायाति तत्तद्रूपेण वर्तते ॥ ११-७५ ॥  
  
श्रीकाल्याः प्रेर्यमाणस्तु तत्तद्रूपेण वर्तते ।  
कालीक्रोधात्समुद्भूतो देवतामुखवाचकः ॥ ११-७६ ॥  
  
तस्मिन्हुतं च दत्तं च सर्वं भस्म भविष्यति ।  
स एव वाडवाग्निस्तु तत्तत्कार्यवशाद्भवेत् ॥ ११-७७ ॥  
  
अग्निं विना महेशानि न देवि न महेश्वरः ।  
कीटाद्ब्रह्माण्डपर्यन्तं वह्निः सर्वत्र तिष्ठति ॥ ११-७८ ॥  
  
काली श्मशानसम्भूतः काल्या नेत्रे नियोजितः ।  
संहारसमये प्राप्ते काल्या सम्प्रेरितः शिवे ॥ ११-७९ ॥  
  
ब्रह्माण्डं भस्मसात्कृत्वा ज्वालामालासमाकुलः ।  
अनादिसृष्टिरूपाया महामायाद्यचण्डिका ॥ ११-८० ॥  
  
श्रीमत्सिद्धि कराली या गुह्यकाली तु या परा ।  
कालकाली तु या प्रोक्ता महाकाम कला तु या ॥ ११-८१ ॥  
  
स्वराजदन्ते देवेशि ब्रह्माण्डं स्थापितं तया ।  
अनन्तकोटिब्रह्माण्डं राजदन्तं विराजते ॥ ११-८२ ॥  
  
दन्तेषु राजते यस्माद्राजदन्ताविति स्मृतौ ।  
त्रैलोक्यचर्वकौ दन्तौ मम कार्यकरावुभौ ॥ ११-८३ ॥  
  
इच्छाशक्तया तया देवि सृष्टिरुत्पादिता पुनः ॥ ११-८४ ॥  
  
तदा वह्निर्महेशानि स्वनेत्रे स्थापितस्तदा ।  
अष्टोत्तरशतं वह्नेः षोडशोत्तरगं रवेः ॥ ११-८५ ॥  
  
शतं षट्त्रिंशत्सोमस्य नेत्रत्रितयकं शिवे ।  
एता एव कला देवि शाम्भवादौ प्रयोजिताः ॥ ११-८६ ॥  
  
ईदृग्विधो महेशानि वह्निरुक्तो मया तव ।  
तस्य निग्रहकर्ता च ब्रह्माण्डे कोऽस्ति वै प्रिये ॥ ११-८७ ॥  
  
नवचक्रोपासको यः षट्चक्रोपासकोऽपि वा ।  
साम्राज्यशाम्भवाक्रान्तः पञ्चास्त्रसाधने रतः ॥ ११-८८ ॥  
  
प्। ८६) दशविद्यामयी या तु तस्योपासनतत्परः ।  
दिवारात्रिव्यत्ययं तु यः कर्तुं भवति क्षमः ॥ ११-८९ ॥  
  
स वह्नेर्निग्रहे शक्तो भवत्येव न चान्यथा ।  
  
॥ इति वह्निः ॥  
  
षट्त्रिंशत्कोटिदेवानामीश्वरो यस्तु कीर्त्तितः ॥ ११-९० ॥  
  
स देवेन्द्र इति ख्यातो महासाम्राज्यदायकः ।  
निखर्ववारं देवेशि श्रीव्द्योपास्तितत्परः ॥ ११-९१ ॥  
  
ततः शाम्भवसम्पन्नो मेधादीक्षायुतस्ततः ।  
रश्मिमण्डलसंयुक्तः साम्राज्यमण्डलान्वितः ॥ ११-९२ ॥  
  
चक्रपारायणासक्तो यत्रपारायणान्वितः ।  
कलायुग्मसहस्राणां कादिहादिक्रमेण च ॥ ११-९३ ॥  
  
एतद्युक्ततपस्या तु येन यमयुगं कृता ।  
तेनेदं प्राप्यते देवि पदमिन्द्राभिधं शिवे ॥ ११-९४ ॥  
  
पञ्चरत्नं समासाद्य वीरसाधनतत्परः ।  
तस्य हस्तगतं देवि पदमिन्द्राभिधं भवेत् ॥ ११-९५ ॥  
  
नवकोटिमहामन्त्रैः समाक्रान्तं शिवे पदम् ।  
तद्रक्षका महेशानि पञ्चाशत्कोटिभैरवाः ॥ ११-९६ ॥  
  
क्रोधराजस्तु शरभस्तथा प्रत्यङ्गिरा शिवे ।  
अनन्तकोटि मन्त्रैश्च रक्षितं तत्पदं शिवे ॥ ११-९७ ॥  
  
प्राप्तिस्त्विन्द्रपदस्याथ नाल्पस्य तपसः फलम् ।  
तस्य निग्रहकर्ता तु कोऽस्ति क्वापि चराचर ॥ ११-९८ ॥  
  
क्रूरकर्मकरत्वाच्च राक्षसाः परिकीर्त्तिताः ।  
ब्रह्माण्डगोलके या च या काचिज्जगतीतले ॥ ११-९९ ॥  
  
समस्ताः सिद्धयो देवि यस्य हस्तगताः सदा ।  
स एव निग्रहं कर्तुं शक्तो भवति नान्यथा ॥ ११-१०० ॥  
  
अञ्जनखेचरीखड्गवेतालगुटिकास्तथा ।  
चन्द्रसूर्यसहस्राणि साधको यः करोति च ॥ ११-१०१ ॥  
  
सुन्दरीकालिकातारा यस्य गेहगताः सदा ।  
देवेन्द्रनिग्रहे शक्तिस्तस्य वै भवति ध्रुवम् ॥ ११-१०२ ॥  
  
नराय न प्रकाश्यं स्यात् किमन्यद्बहुजल्पनम् ।  
इति सङ्क्षेपतः प्रोक्तं कालिकासिद्धिलक्षणम् ॥ ११-१०३ ॥  
  
प्। ८७) कादिहादिमतत्वेन प्रोक्तमेतन्मया तव ।  
गोपनीयं गोपनीयं स्वयोनिरपरा यथा ॥ ११-१०४ ॥  
  
  
श्रीदेव्युवाच ।  
  
  
देवेश श्रोतुमिच्छामि जीवक्रीडाविनिर्णयम् ।  
  
  
श्रीशिव उवाच ।  
  
  
शृणु देवि प्रवक्ष्यामि जीवन्यासविनिर्णयम् ॥ ११-१०५ ॥  
  
जीवन्यासः पञ्चधा स्यात् बीजस्रोदक्षसागराः ।  
कालानलक्रमेणैव प्रोक्तः पञ्चविधः शिवे ॥ ११-१०६ ॥  
  
गौडकेरलकाश्मीरक्रमभेदेन पार्वति ।  
देवदेहे च पुत्तल्यां षष्ठी चन्द्रविनिर्णयः ॥ ११-१०७ ॥  
  
गाणपे चैव पुत्तल्यां शिवलिङ्गे च पार्वति ।  
पार्थिवाभिधदुर्गायां यथालिङ्गेन योजयेत् ॥ ११-१०८ ॥  
  
काश्मीराख्यक्रमे देवि षष्ठी वह्निविभूषिता ।  
बहुत्वादिक्रमे देवि क्रम एषः प्रकीर्त्तितः ॥ ११-१०९ ॥  
  
गौडे द्वयं तु साम्यं स्यादित्यागमेषु गोपितम् ।  
केरलाख्यक्रमे देवि षष्ठी चन्द्रेण योजयेत् ॥ ११-११० ॥  
  
द्वित्रिरुद्रशतान्ते तु ग्रहदोषनिवारणे ।  
विंशद्दिनं पूजयेद्धि सर्वग्रहनिवारणम् ॥ ११-१११ ॥  
  
एकविंशति सम्पूज्य सर्वपापैः प्रमुच्यते ।  
शतं सम्पूजयेन्नित्यं सर्वकामांल्लभेच्छिवे ॥ ११-११२ ॥  
  
सहस्रपूजाद्देवि दुर्भगः सुभगो भवेत् ।  
सहस्रत्रितयं पूज्य सर्वकार्यक्षमो भवेत् ॥ ११-११३ ॥  
  
एवं लक्षादि सम्पूज्य सर्वसिद्धीश्वरो भवेत् ।  
एकद्वित्रिविधौ देवि कोटिशोऽनन्तरूपधृक् ॥ ११-११४ ॥  
  
शिवः संव्याप्य सर्वं तु सदा तिष्ठति पार्वति ।  
शिवस्य प्राणा इत्युक्त्वा पार्थिवे प्राणयोजनम् ॥ ११-११५ ॥  
  
एकः शिवो महेशानि प्राणास्तु बहवः शिवे ।  
शिवस्य प्राणाः सर्वत्र संव्याप्य सन्ति पार्वति ॥ ११-११६ ॥  
  
पार्थिवेषु शिवः प्राणाः षष्ठी चन्द्रसमाङ्किते ।  
काश्मीराख्यक्रमो देवि कथितस्ते मया तव ॥ ११-११७ ॥  
  
प्। ८८) शिवो दाता शिवो भोक्ता शिवः कर्ता निरञ्जनः ।  
भस्मोद्धूलितसर्वाङ्गो रुद्राक्षभूषिताङ्गकः ॥ ११-११८ ॥  
  
सप्तविंशतिरुद्राक्षाः सन्ध्यावत्परिकीर्त्तिताः ।  
उक्तसङ्ख्या महेशानि स्नानवत्परिकीर्त्तिताः ॥ ११-११९ ॥  
  
सहस्रमणयो देवि नैमित्तिकविधौ शिवे ।  
द्वित्रिवेदसहस्त्राणि रुद्राक्षान्धारयेत्प्रिये ॥ ११-१२० ॥  
  
रुद्राक्षमण्डलं कृत्वा तूत्तमाधममध्यमः ।  
रुद्राक्षभूषितो भूत्वा रुद्रतुल्यः क्षणाद्भवेत् ॥ ११-१२१ ॥  
  
मस्तके त्रिगुणा धार्या द्विगुणा बाहुमण्डले ।  
यथेच्छया च सर्वाङ्गे उक्तसङ्ख्या श्रुतौ शिवे ॥ ११-१२२ ॥  
  
रुद्राक्षधारणे देवि विशेषान्नियमद्वयम् ।  
स्त्रीद्विष्टं गुरुशप्तं च तत्संसर्गं न कारयेत् ॥ ११-१२३ ॥  
  
नेत्रत्रयात्समुत्पन्ना रुद्राक्षास्त्रिविधाः कलौ ।  
धनश्रीर्दक्षनेत्रे स्यात् मोरङ्गोऽन्यस्तु चोत्तरः ॥ ११-१२४ ॥  
  
तृतीयस्तु मलाकी स्यान्नाग्निर्दहति तत्तनुम् ।  
रुद्रचक्षुः समाख्याता रुद्राक्षाः परिकीर्त्तिताः ॥ ११-१२५ ॥  
  
रुद्राक्षमण्डपे स्थित्वां यं यं मन्त्रं जपेच्छिवे ।  
स एव सिद्धरुपः स्यान्नात्र कार्या विचारणा ॥ ११-१२६ ॥  
  
जीर्णे सूत्रे पुनः सूत्र कृत्वा स्थाप्य जपेन्मनुम् ।  
रुद्राक्षमण्डपे देवि पूजयेत् सिद्धिहेतवे ॥ ११-१२७ ॥  
  
रुद्राक्षमण्डपे देवि द्विधा श्रीचक्रपूजनात् ।  
श्रीविद्यारूपमाप्नोति नात्र कार्या विचारणा ॥ ११-१२८ ॥  
  
द्विविधत्वं प्रवक्ष्यामि येन देव मयो भवेत् ।  
चत्वारि शिवचक्राणि शक्तिचक्राणि पञ्च च ॥ ११-१२९ ॥  
  
भूपुरं गुणरेखा च नागयुग्मदलानि च ।  
ततो नागदलं देवि शिवचक्राणि पार्वति ॥ ११-१३० ॥  
  
मन्वस्रं दिग्युगास्रं च त्वष्टास्रं च त्रिकोणकम् ।  
पञ्च वै शक्तिचक्राणि दक्षिणामूर्तिसम्मते ॥ ११-१३१ ॥  
  
आनन्दभैरवमते शक्तिशैवानि संशृणु ।  
चतुः श्रीकण्ठसंयुक्तैः शिवरामादि पञ्चभिः ॥ ११-१३२ ॥  
  
प्। ८९) परस्परप्रभिन्नाभिः शम्भोः प्रकृतिभिर्नव ।  
श्रीचक्रसिद्धिमेतद्धि शिवशक्त्यात्मकं महः ॥ ११-१३३ ॥  
  
अन्तर्गृहं बहिश्चैव गृहं तु द्विविधं शिवे ।  
चतुर्दशारपर्यन्तमन्तर्गृहमिदं शिवे ॥ ११-१३४ ॥  
  
बहिर्गृहं त्वष्टदलाद्भूपुरान्तं प्रकीर्त्तितम् ।  
चतुर्दशारपर्यन्तं श्रीचक्रं परिकीर्त्तितम् ॥ ११-१३५ ॥  
  
यथा परापूजनादौ बिन्दुमध्ये गृहे शिवे ।  
तथान्तर्गृहमित्युक्तं सर्वदेवप्रपूजिते ॥ ११-१३६ ॥  
  
रुद्राक्षमण्डपे देवि चक्रद्वयविचारणात् ।  
सर्वसिद्धीश्वरो भूयान्नात्र कार्या विचारणा ॥ ११-१३७ ॥  
  
तत्र पीटक्रमं ज्ञात्वा यन्त्रे शक्तिं प्रपूजयेत् ।  
  
  
श्रीदेव्युवाच ।  
  
  
पीठकुम्भं प्रपूज्यं स्यात्तन्मे वद महेश्वर ॥ ११-१३८ ॥  
  
अधो मध्येऽथवा पूज्यं कुत्र वा परमेश्वर ।  
अथवोपरि पूज्यं वा कुत्र पूजा विधीयताम् ॥ ११-१३९ ॥  
  
तन्मे वद महेशान यद्यहं तव वल्लभा ।  
  
  
श्रीशिव उवाच ।  
  
  
पीठं तु पात्रमित्युक्तं पीठोपरि प्रपूजयेत् ॥ ११-१४० ॥  
  
यन्त्रं चैतन्यमित्युक्तं पीठं चाधस्तनं भवेत् ।  
यन्त्राधः पूजयेत्पीठं यन्त्रं मूर्त्तिमयं शिवे ॥ ११-१४१ ॥  
  
मूर्तेरवो भवेत्पीठं मूर्त्तिः पीठोपरि प्रिये ।  
यन्त्राधः पूजयेत्पीठं यन्त्रं मूर्तौ निधापयेत् ॥ ११-१४२ ॥  
  
अत्र केचिदपीच्छन्ति यन्त्रमध्ये प्रपूजनम् ।  
शुभयोगे शुभदिने महापर्वणि साधकः ॥ ११-१४३ ॥  
  
चन्द्रसूर्यग्रहे वापि यन्त्रस्थापनमाचरेत् ।  
यन्त्र संस्थापनं कार्यं चन्द्रसूर्यग्रहे शिवे ॥ ११-१४४ ॥  
  
तद्यन्त्रस्था देवता तु सहसा वरदायिनी ।  
चन्द्रसूर्यग्रहे देवि यद्यत्कर्म करोति च ॥ ११-१४५ ॥  
  
तत्तदक्षय्यमायाति विद्याराज्ञीप्रसादतः ।  
प्रमादान्मोहतो वापि पवित्रारोपणं प्रिये ॥ ११-१४६ ॥  
  
प्। ९०) अधिवासनकं कर्म न जानन् पूर्वमेव चेत् ।  
तदा किंवा महेशानि तत्कार्यं वा विलोपयेत् ॥ ११-१४७ ॥  
  
लोपने चेत् महत्पापं कार्यं यत्नेन शाङ्करि ।  
प्रथमप्रहरे देवि ह्यधिवासनमाचरेत् ॥ ११-१४८ ॥  
  
तृतीयप्रहरे देवि पवित्रारोपणं चरेत् ।  
प्रहरद्वयभेदेन ह्यधिवासनमीरितम् ॥ ११-१४९ ॥  
  
कार्यलोपो न कर्तव्यः सर्वथा हितमिच्छता ।  
यन्त्राधिवासनं कार्यमेवमेव प्रकीर्त्तितम् ॥ ११-१५० ॥  
  
कर्मलोपे क्रियमाणे देवताशापमाप्नुयात् ।  
इति सङ्क्षेपतः प्रोक्तं सम्प्रदायत्रये शिवे ॥ ११-१५१ ॥  
  
पुरश्चर्या त्रिधा देवि तत्क्रमं शृणु पार्वति ।  
दशाङ्गा केरले प्रोक्ता काश्मीरे वसुसञ्ज्ञिता ॥ ११-१५२ ॥  
  
पञ्चाङ्गा गौडमार्गे तु साम्राज्यमण्डलं शृणु ।  
कालिकाशापमुक्तिस्तु महाकालश्च कुल्लुका ॥ ११-१५३ ॥  
  
तद्गायत्री स्पर्शमणिस्तारा तस्याश्च कुल्लुका ।  
अक्षोभ्यवटुकौ देवि तथा चैकाक्षरी शिवे ॥ ११-१५४ ॥  
  
तद्गायत्री तथा बाला तद्गायत्री तथैव च ।  
कामविद्यामणिः कीलास्तद्विद्या कुल्लुका तथा ॥ ११-१५५ ॥  
  
स्वर्णेशः क्षेत्रपालश्च तथैव छिन्नमस्तका ।  
एकार्णा तस्या गायत्री ततः कामकला शिवे ॥ ११-१५६ ॥  
  
तद्गायत्री मधुमती तथा पद्मावती शिवे ।  
सम्पत्सरस्वती चैव नवार्णा विजया तथा ॥ ११-१५७ ॥  
  
द्वात्रिंशदक्षरी विद्या त्रैलोक्यविजया तथा ।  
हेलका चार्द्रपटिका मृत सञ्जीवनी तथा ॥ ११-१५८ ॥  
  
अमरी कुण्डली देवि तथा वै कालसुन्दरी ॥ ११-१५९ ॥  
  
कर्णचण्डा तथामोघ कर्णाख्या तु पिशाचिनी ।  
महाकर्णपिशाची च तथा स्वप्नेश्वरी शिवे ॥ ११-१६० ॥  
  
स्वप्नवाराहिका विद्या द्वितीया महती शिवे ।  
श्रीमहारक्तचामुण्डा त्रिपुराकर्षणी तथा ॥ ११-१६१ ॥  
  
प्। ९१) चिटिविद्या महेशानि कमलाक्षी ततः परम् ।  
आकर्षणी महाकाली श्रीविद्याकर्षिणी तथा ॥ ११-१६२ ॥  
  
वशीकरणकाली च महानीलसरस्वती ।  
नकुली बगला विद्या तद्गायत्री च कुल्लुका ॥ ११-१६३ ॥  
  
वसोर्धारा च धूमेशी तथा मारणकालिका ।  
त्रैलोक्यमोहिनी चैव श्रीमहाकुलहारिणी ॥ ११-१६४ ॥  
  
सुरतेशी किन्नरी च रञ्जकी तदनन्तरम् ।  
वशीकरणताम्बूला द्वितीयाऽपि तथैव च ॥ ११-१६५ ॥  
  
क्षिप्रकामिनिका विद्या काली कामकला शिवे ।  
ताम्बूलाकर्षिणी विद्यां द्वितीया मुखमार्जनी ॥ ११-१६६ ॥  
  
श्रीविद्या कुल्लुका चैव दीपिनी च महेश्वरी ।  
कालिका दीपिनी चैव महामण्डलमेव च ॥ ११-१६७ ॥  
  
खड्गवारणविद्या च भूतरुद्रमहाङ्कुशा ।  
प्रत्यङ्गिरेति देवेशि साम्राज्यमण्डलं मतम् ॥ ११-१६८ ॥  
  
जपपूजा जपश्चैव ध्यानं चैव तथा जपः ।  
पुनर्ध्यानं बलिश्चैव नैवेद्यं च विसर्जनम् ॥ ११-१६९ ॥  
  
कुमारीपूजनं होमो बलिदानं च भोजनम् ।  
पुनर्जपो महेशानि साम्राज्यमण्डलक्रमः ॥ ११-१७० ॥  
  
क्रूरचण्डा क्रूरजटा उग्रघण्टा तथैव च ।  
एते विज्ञाय यत्नेन साधयेत्सिद्धिसाधनम् ॥ ११-१७१ ॥  
  
जपेन पुटिता पूजा पूजया पुटितो जपः ।  
अन्योन्यपूजनं कृत्वा साधयेद्वीरसाधनम् ॥ ११-१७२ ॥  
  
पूजायुक्तं जपेन्मन्त्रं न मन्त्रं केवलं जपेत् ।  
जपयुक्ता भवेत्पूजा न पूजा केवला भवेत् ॥ ११-१७३ ॥  
  
इति सङ्क्षेपतः प्रोक्तं गोपनीयं स्वयोनिवत् ।  
  
  
श्रीदेव्युवाच ।  
  
  
देव देव महादेव विश्वसिद्धिपरायण ॥ ११-१७४ ॥  
  
चराचरमिदं सर्वं त्वन्मुखाद्विश्रुतं मया ।  
इदानीं वद सर्वज्ञ भूतानां निग्रहो महान् ॥ ११-१७५ ॥  
  
  
श्रीशिव उवाच ।  
  
  
रहस्यातिरहस्यं च कथं तत्प्रवदाम्यहम् ।  
तथापि तव सम्प्रीत्या कथ्यते शृणु साम्प्रतम् ॥ ११-१७६ ॥  
  
प्। ९२) भूताः प्रेताः पिशाचाश्च राक्षसा ब्रह्मराक्षसाः ।  
भूतप्रेतग्रहाश्चैव तथा बालग्रहाः शिवे ॥ ११-१७७ ॥  
  
कश्मलाश्च निवाताश्च डाकिनी शाकिनी तथा ।  
याकिनी राकिनी चैव हाकिनी लाकिनी तथा ॥ ११-१७८ ॥  
  
काकिनी प्रमुखाश्चैव झोटिङ्गा भैरवेरिताः ।  
रुद्रग्रहास्तथा विष्णुग्रहा ब्रह्मग्रहास्तथा ॥ ११-१७९ ॥  
  
कृत्यग्रहास्तथा देवि कुष्माण्डा यक्षिणीग्रहाः ।  
कामग्रहा मदोन्मादा स्तथोन्मत्तग्रहाः शिवे ॥ ११-१८० ॥  
  
जलग्रहास्तथा सर्वे ग्रहाश्च कटपूतनाः ।  
स्कन्दग्रहा महेशानि तथा वैनायिकाः शिवे ॥ ११-१८१ ॥  
  
धनग्रहास्तथा देवि तथा देवग्रहा अपि ।  
यक्षाश्च दानवा दैत्या वेतालाः किन्नरीगणाः ॥ ११-१८२ ॥  
  
भूतिन्यप्सरसश्चैव तथैव नागिनीग्रहाः ।  
एवमादिग्रहादीनां नाशनं येन जायते ॥ ११-१८३ ॥  
  
शूलिनी शरभश्चैव शिवपञ्चाक्षरी तथा ।  
नवदुर्गा बहिर्बन्धस्तथान्तर्बन्ध एव च ॥ ११-१८४ ॥  
  
सुभ्रूणश्च महेशानि तथैव खड्गवारणः ।  
महाविद्यामण्डलं च महामण्डलमेव च ॥ ११-१८५ ॥  
  
हनुमान्भैरवश्चैव बटुकः क्रोधभैरवः ।  
प्रत्यङ्गिरा वीरभद्रस्त्रैलोक्यविजया तथा ॥ ११-१८६ ॥  
  
नारसिंहो महेशानि महाशरभशूलिनी ।  
चण्डकाली भद्रकाली प्रोक्ता रुद्रमहाङ्कुशा ॥ ११-१८७ ॥  
  
महापाशुपतास्त्रं चाघोरास्त्रं च तथैव च ।  
एते मन्त्रा मया प्रोक्ता शाबरद्वययोगतः ॥ ११-१८८ ॥  
  
ब्रह्मराक्षसवेतालकृत्यादौ खड्गवारणे ।  
ब्रह्मा विष्णुस्तथारुद्रः प्रेतापस्मारनाशने ॥ ११-१८९ ॥  
  
यातुधानविनाशे तु तथा किम्पुरुषादिके ।  
शरभो हनुमान्देवि विरूपाक्षोङ्गिरा अपि ॥ ११-१९० ॥  
  
भूतप्रेतपिशाचादि क्रूरग्रहनिवारणे ।  
शूलिनी नवदुर्गा च तथा पञ्चाङ्गुलिः प्रिये ॥ ११-१९१ ॥  
  
प्। ९३) कुष्माण्डडाकिनीनाशे प्रेतापस्मारनाशने ।  
वीरभद्रः शिवः प्रोक्तः सर्वनाशे तु तद्गणाः ॥ ११-१९२ ॥  
  
सर्वेषां नाशने शान्तौ प्रीतावपि महेश्वरि ।  
महाविद्यामण्डलं च बन्धद्वयसमन्वितम् ॥ ११-१९३ ॥  
  
महाविद्यामण्डलेन किं तद्यन्न करे स्थितम् ।  
गोपनीयं गोपनीयं गोपनीयं प्रयत्नतः ॥ ११-१९४ ॥  
  
रहस्यातिरहस्यं च स्वयोनिरपरा यथा ।  
इति स।क्षेप्तः प्रोक्तं किमन्यच्छ्रोतुमिच्छसि ॥ ११-१९५ ॥  
  
  
श्रीदेव्युवाच ।  
  
  
देवेश श्रोतुमिच्छामि रहस्यमपरं वद ।  
  
  
श्रीशिव उवाच ।  
  
  
आवेशं भैरवादीनां निग्रहो येन जायते ॥ ११-१९६ ॥  
  
तेनैव शक्यते कर्तुं नान्यथा शाङ्करं वचः ।  
तन्मूलविद्यायोगेन किंवा सिध्यति पार्वति ॥ ११-१९७ ॥  
  
नृसिंहानां भैरवाणां तथा हनुमदादिके ।  
श्रीवीरवायुपुत्रेण खड्गवारणतः शमः ॥ ११-१९८ ॥  
  
रक्तपभैरवादीनां शास्ता श्रीभैरवेश्वरः ।  
दामिनीनां तथेष्टानां महेष्टानामपि प्रिये ॥ ११-१९९ ॥  
  
निग्रहे वीरकाली तु किमन्यच्छ्रोतुमिच्छसि ।  
  
  
श्रीदेव्युवाच ।  
  
  
अथ वै कुल्लकोत्पत्तिं कथयस्व ममाधुना ॥ ११-२०० ॥  
  
  
श्रीशिव उवाच ।  
  
  
रहस्यमपि देवेशि कथ्यते शृणु साम्प्रतम् ।  
कुल्लुका च तथा सेतुर्महासेतुस्तथैव च ॥ ११-२०१ ॥  
  
निर्वाणं कुण्डली षष्ठी सर्वोत्पतिं शृणु प्रिये ।  
विद्यानां कुलपूज्यत्वात्कुल्लुका तेन कीर्त्तिता ॥ ११-२०२ ॥  
  
विद्यासम्बन्धिदोषाणां भक्षयित्री यतः शिवे ।  
तेनेयं कुल्लुका नाम कालिनित्या तृतीयका ॥ ११-२०३ ॥  
  
कुल्लैव कुल्लुकानाम्नी नीला नीलसरस्वती ।  
विद्यासिद्ध्यर्णवे देवि येन पारं प्रगच्छति ॥ ११-२०४ ॥  
  
तेन सेतुर्महेशानि विद्यामार्गः प्रकीर्त्तितः ।  
महाविद्याप्ति सन्दर्शी महासेतुर्महेश्वरि ॥ ११-२०५ ॥  
  
प्। ९४) महाविद्यार्णवस्याथ चैतन्यस्य प्रदर्शकः ।  
महासेतुर्महादेवि महाविद्यास्वरूपधृक् ॥ ११-२०६ ॥  
  
देवतायास्तु निर्वाणं चैतन्यं यच्च कीर्त्तितम् ।  
निर्वाणं कथितं भद्रे विद्यावाक्मातृकार्णकैः ॥ ११-२०७ ॥  
  
निर्वाणं परमेशानि सेतुश्चरणरूपधृक् ।  
निर्वाणं तु महेशानि परब्रह्मात्मता शिवे ॥ ११-२०८ ॥  
  
चतुर्थं कथितं भद्रे विद्याचरणमीरितम् ।  
पञ्चमी कुण्डली देवी यथावदवधारय ॥ ११-२०९ ॥  
  
मूलाधाराद्विलान्तं च विषतन्तुस्वरूपिणीम् ।  
सर्वदेवस्वरूपाञ्च सर्ववर्णप्रदीपिनीम् ॥ ११-२१० ॥  
  
महाकुण्डलिनीं देवीममरी कुण्डलीं पराम् ।  
प्रथमं कालिकादेव्याः कुल्लुका पञ्चमी परा ॥ ११-२११ ॥  
  
काली कूर्चं वधू माया फडन्ता परीकीर्त्तिता ।  
तारायास्त्र्यक्षरी नीला छिन्ना चाष्टाक्षरी भवेत् ॥ ११-२१२ ॥  
  
वज्रवैरोचनी ये च अन्ते वर्म प्रकीर्त्तितम् ।  
हैस्त्रं बीजं तु भैरव्याः कुल्लुका परिकीर्त्तिता ॥ ११-२१३ ॥  
  
श्रीमत्त्रिपुरसुन्दर्याः कुल्लुका द्वादशाक्षरी ।  
वाग्भवं कामराजं च लज्जां च त्रिपुरेशि च ॥ ११-२१४ ॥  
  
भगवति ततः स्वाहा कुल्लुकां त्रिपुरामनोः ।  
अन्यासां प्रणवं तारा कूर्चेति त्र्यक्षरी मता ॥ ११-२१५ ॥  
  
अघोरश्च विरूपाक्षः छिन्नाया द्वारदेवताः ।  
क्रमेण कुल्लुकादीनाम् ऋषयः परिकीर्तिताः ॥ ११-२१६ ॥  
  
छन्दः स्वस्वदेवताया बीजशक्त्यादिकं तथा ।  
पुरश्चर्यादिकं देवि कर्तव्यं स्वस्वमूलवत् ॥ ११-२१७ ॥  
  
महाकुण्डलिनीं वक्ष्ये सर्वतन्त्रेषु गोपिताम् ।  
प्रणवं च तथा जू। सः कालमूर्तिपदं ततः ॥ ११-२१८ ॥  
  
कालप्रबोधिनीपदं कालातीतेपदं वदेत् ।  
कालदायिनिशब्दान्ते कपालपात्रधारिणि ॥ ११-२१९ ॥  
  
अमरीति कुण्डलिनि जू। सः वञ्चत्रयं तथा ।  
सोऽहं स्वाहा महेशानि महाकुण्डलिनी मनुः ॥ ११-२२० ॥  
  
प्। ९५) चिन्तयेत्कुण्डलीं देवीं मूलचूलिनिवासिनीम् ।  
तदधः कामराजं च सा प्रोक्ता स्पर्शसुन्दरी ॥ ११-२२१ ॥  
  
महाकामकलारूपां काकिनीमूर्ध्नि संस्थिताम् ।  
सेत्वादिकं पूर्वमुक्तं किं भूयः श्रोतुमिच्छसि ॥ ११-२२२ ॥  
  
  
श्रीदेव्युवाच ।  
  
  
देवेश श्रोतुमिच्छामि पूर्वोक्तं यद्रहस्यकम् ।  
  
  
श्रीशिव उवाच ।  
  
  
किं तद्रहस्यं देवेशि प्रकाशय ममाधुना ॥ ११-२२३ ॥  
  
  
श्रीदेव्युवाच ।  
  
  
महाकालादिनित्यानां निर्णयद्वितयं वद ।  
  
  
श्रीशिव उवाच ।  
  
  
महाकालं समारभ्य नित्यानां निर्णयं शृणु ॥ ११-२२४ ॥  
  
महाकालो महाभीमः प्रलयानलसन्निभः ।  
कालीमायासमुद्भूतः कालीमानसिकः शिवः ॥ ११-२२५ ॥  
  
महाकालः परशम्भुः परातीतगुणाकरः ।  
तस्य मन्त्रं प्रवक्ष्यामि येन रक्ष्यं जगत्त्रयम् ॥ ११-२२६ ॥  
  
कूर्चयुग्मं महाकाल प्रसीदेति पदद्वयम् ।  
लजायुग्मं वह्निजायासंयुक्तः षोडशार्णकः ॥ ११-२२७ ॥  
  
षोडशार्णा यथा मुख्या सर्वंश्रीचक्रमण्डले ।  
तथायं सर्वकालीषु महाकालः प्रकीर्तितः ॥ ११-२२८ ॥  
  
कालिकाऽस्य ऋषिः प्रोक्तो विराट्छन्दः प्रकीर्त्तितम् ।  
देवता तु महाकालः सर्वरूपी निरञ्जनः ॥ ११-२२९ ॥  
  
कूर्चं बीजं तथा माया शक्तिरत्र प्रकीर्त्तिता ।  
स्वाहा कीलकमुद्दिष्टं काल्यर्थे विनियोगता ॥ ११-२३० ॥  
  
मायया तु षडङ्गानि ध्यानं शृणु वरानने ।  
कोटिकालानलाभासं चतुर्भुजं त्रिलोचनम् ॥ ११-२३१ ॥  
  
श्मशानाष्टकमध्यस्थं मुण्डाष्टकविभूषितम् ।  
पञ्चप्रेतस्थितं देवं त्रिशूलं डमरुं तथा ॥ ११-२३२ ॥  
  
खड्गं च खर्परं चैव वामदक्षिणयोगतः ।  
बिभ्रतं सुन्दरं देहं श्मशानभस्मभूषितम् ॥ ११-२३३ ॥  
  
प्। ९६) नानाशवैः क्रीडमानं कालिका हृदयस्थितम् ।  
लालयन्तं रतासक्तं घोरचुम्बनतत्परम् ॥ ११-२३४ ॥  
  
गृध्रगोमायुसंयुक्तं फेरवीगणसंयुतम् ।  
जटापटलशोभाढ्यं सर्वशून्यालयस्थितम् ॥ ११-२३५ ॥  
  
सर्वशून्यं मुण्डभूषं प्रसन्नवदनं शिवम् ।  
भावयेत्परमेशानि रतियन्त्रं तु पञ्च च ॥ ११-२३६ ॥  
  
त्रिकोणसञ्ज्ञा योनिः स्यात्तच्चक्रं कालचक्रकम् ।  
योनौ वा हृदये भाले कामिन्याः स्तनमण्डले ॥ ११-२३७ ॥  
  
महाकालं यजेद्देवं पञ्चावरणसंयुतम् ।  
त्रिकोणे पूजयेद्देवि त्रिकोणं कालिकादिकम् ॥ ११-२३८ ॥  
  
षड्दले तु षडङ्गानि नाभौ दिक्शक्तयो मताः ।  
हृदये द्वादशादित्याः कण्ठे षोडशनित्यकाः ॥ ११-२३९ ॥  
  
द्विपत्रे परमेशानि कालकालीं प्रपूजयेत् ।  
  
शक्तिं स्वाभिमुखीं कृत्वा पूजयेत्कालिकां पराम् ।  
मूलाधाराद् द्विपत्रान्तं यथा चक्राणि कारयेत् ॥ ११-२४१ ॥  
  
पूजयेत्परमेशानि गुरुपूजापुरःसरम् ।  
पात्रासादनकं कृत्वा कालीवत् परिपूजयेत् ॥ ११-२४२ ॥  
  
एवं पूजां विधायाऽथ लक्षसङ्ख्यं जपेच्छिवे ।  
तद्दशांशेन हवनं करवीरप्रसूनकैः ॥ ११-२४३ ॥  
  
स्वयम्भुवाक्तैर्वीजाक्तैः कारणाक्तैश्च वा हुनेत् ।  
नित्यं नैमित्तिकं काम्यं कालीवत् सर्वमाचरेत् ॥ ११-२४४ ॥  
  
अन्तर्धानकरी काली विद्याया विधिरुच्यते ।  
मूर्त्तिं ध्यानोदितां ध्यात्वा सर्वावयवशोभिताम् ॥ ११-२४५ ॥  
  
मूलाधारे गणपतिं लिङ्गे गणपवल्लभाम् ।  
नाभौ बटुकनाथं च हृदि बटुकवल्लभाम् ॥ ११-२४६ ॥  
  
कण्ठे उड्यानपीठं च भ्रुवि प्रदीप्तमङ्गलाम् ।  
ललाटे करवीरं च अलके क्षेत्रपालकम् ॥ ११-२४७ ॥  
  
मूर्ध्निं वै कालिकां चैव चतुर्थ्यतां प्रपूजयेत् ।  
मूर्ध्निं व्योमैश्वर्याम्बां च ललाटे खेचरीं तथा ॥ ११-२४८ ॥  
  
प्। ९७) भूमध्ये दिक्चरीं चैव हृदये गोचरीं तथा ।  
नाभौ च भूचरीं चैव लिङ्गे च खगमूर्तिकाम् ॥ ११-२४९ ॥  
  
मूलपत्रे विचित्रां च पूजयेत्साधकोत्तमः ।  
तथा ललाटे सूर्यं च दक्षनेत्रे कलाधिपम् ॥ ११-२५० ॥  
  
वैश्वानरं वामनेत्रे कण्ठे च कालिकां तथा ।  
हृदये दासयोनिं च नाभौ च दाससिद्धकम् ॥ ११-२५१ ॥  
  
ब्राह्मी माहेश्वरी चैव कौमारी वैष्णवी तथा ।  
वाराह्यैन्द्री च चामुण्डा महालक्ष्मी परा मता ॥ ११-२५२ ॥  
  
मन्थानभैरवश्चैव षट्चक्रभैरवस्तथा ।  
फट्कारभैरवश्चैव बिभक्षभैरवस्तथा ॥ ११-२५३ ॥  
  
वीरेशभैरवश्चैव श्रीमन्तेश्वरभैरवः ।  
हंसगर्भभैरवश्च चण्डिकेश्वरभरवः ॥ ११-२५४ ॥  
  
मूर्ध्नि ललाटे कण्ठे च हृदये नाभिमण्डले ।  
लिङ्गे च मूलाधारे च सर्वाङ्गे पूजयेत्सुधीः ॥ ११-२५५ ॥  
  
यथाशक्ति जपेद्विद्यां बलिं दद्याद्यथाविधि ।  
ॐ क्षे। च क्षेत्रपाल इमं बलिं पदं वदेत् ॥ ११-२५६ ॥  
  
गृह्ण्युक् स्वाहया युक्तः क्षेत्रपालबलिर्मता ।  
इति पूजाविधिर्देवि श्रीकालीकालयोर्मता ॥ ११-२५७ ॥  
  
अन्तर्धान विधौ देवि * * * र्मता ।  
महाकालप्रसङ्गेन रहस्यमपि दर्शितम् ॥ ११-२५८ ॥  
  
गोपनीयं त्वया भद्रे रहस्यातिरहस्यकम् ।  
गोपनीयं गोपनीयं स्वयोनिरपरा यथा ।  
इति सङ्क्षेपतः प्रोक्तं किमन्यच्छ्रोतुमिच्छसि ॥ ११-२५९ ॥  
  
  
इति श्रीशक्तिसङ्गममहातन्त्रराजे उत्तरभागे तृतीयखण्डे   
श्रीमदक्षोभ्यमहोग्रतारासंवादे महाकालमन्त्रविधिर्नामैकादशः   
पटलः ॥ ११ ॥  
  
  
  
द्वादशः पटलः ।  
  
  
श्रीदेव्युवाच ।  
  
  
देवेश श्रोतुमिच्छामि रहस्यातिरहस्यकम् ।  
  
  
श्रीशिव उवाच ।  
  
  
अन्तर्धानविधिः प्रोक्ता परकायप्रवेशनम् ॥ १२-१ ॥  
  
कथ्यते देवदेवेशि शृणु सावहिता भव ।  
कुलाकुलसमुद्भूतममृतानन्दमर्चयेत् ॥ १२-२ ॥  
  
सूर्यकोटिसमं मन्त्रं वादिमध्ये व्यवस्थितम् ।  
जपेत्कुलामृतं दत्वा * * * समुद्भवम् ॥ १२-३ ॥  
  
तथा कुले * * * कुण्डलीदृढबन्धनात् ।  
आधारे पत्रमध्ये च द्विपत्रे द्विपदालये ॥ १२-४ ॥  
  
षोडशारे युते लिङ्गे द्वादशे मणिपूरके ।  
हृदये दशपत्रे च द्वादशार्धे चतुर्दले ॥ १२-५ ॥  
  
कण्ठे भाले यजेद्देविर्जिह्वाललनसङ्कुले ।  
अबलागारमध्ये तु ब्रह्मचर्यव्रतो नरः ॥ १२-६ ॥  
  
सङ्कल्पैर्धवलैर्वापि श्वेतवस्त्रावगुण्ठितम् ।  
गच्छति ब्रह्ममार्गेण लिङ्गभेदक्रमेण च ॥ १२-७ ॥  
  
विसर्गस्थामृतं दिव्यं क्षीरधारोपमं द्रवम् ।  
पीत्वा कुलामृतं तत्र पुनरेव विशेत्कुलम् ॥ १२-८ ॥  
  
पुनरेवाकुलं गच्छेद् द्वादशान्ते निवेदयेत् ।  
सहस्रारे महाचक्रे वाग्भवं पूर्णचन्द्रकम् ॥ १२-९ ॥  
  
ब्रह्मग्रन्थिं ततो भित्वा पीत्वा सप्ताष्टधारया ।  
लम्बिकाद् ब्रह्ममार्गेण तालुमूले प्रवेशयेत् ॥ १२-१० ॥  
  
जिह्वामापूर्य तां विद्यां मातृकावर्णरूपिणीम् ।  
बहिर्गतां वर्णरूपां जिह्वाग्रे दीपरूपिणीम् ॥ १२-११ ॥  
  
आमूलाद्ब्रह्मरन्ध्रान्तं तथा जिह्वाग्रदेशगाम् ।  
वाग्भवाद्यां महाविद्यां दीपाकारां विचिन्तयेत् ॥ १२-१२ ॥  
  
हस्तयोः पादयोर्विद्यां तथा नाडीत्रयेषु च ।  
आधारात्तु समुत्थाप्य वागीशीं द्वादशे नयेत् ॥ १२-१३ ॥  
  
द्वादशाधारमादाय तद्ग्रन्थिं परिभेदयेत् ।  
तस्माज्जिह्वाग्रमादाय दीपाकारां विभावयेत् ॥ १२-१४ ॥  
  
प्। ९९) लक्षमेकं तत्र जप्त्वा सर्वपापं विनिर्दहेत् ।  
ततश्चराचरं सर्वं ज्ञात्वा सर्वज्ञतां नयेत् ॥ १२-१५ ॥  
  
प्राणायामप्रभावेन जपसिद्धिः प्रजायते ।  
एकविंशतिसाहस्रं षट्शताधिकमेव च ॥ १२-१६ ॥  
  
प्रत्यहं जयते जीवो ब्रह्मानन्दमयीं पराम् ।  
उत्पत्तिर्जप आरम्भो मृतिरस्या निवेदनम् ॥ १२-१७ ॥  
  
विना जपेन सततं जपो भवति सर्वदा ।  
एवं जपं सुविज्ञाय गणेशादौ निवेदयेत् ॥ १२-१८ ॥  
  
जीवात्मनः क्रमेणैव तथा च परमात्मनः ।  
षट्शतानि सहस्राणि षडेव च तथा पुनः ॥ १२-१९ ॥  
  
षट् सहस्राणि ततो सहस्रं चैतदेव हि ।  
पुनः सहस्रं गुरवे क्रमेण विनिवेदयेत् ॥ १२-२० ॥  
  
आधारे स्वर्णवर्णेऽस्मिन्वादिसान्तानि संस्मरेत् ।  
विद्युत्पुञ्जप्रभाभानि चिन्तयेत् मणिपूरके ॥ १२-२१ ॥  
  
महानीलप्रभाभानि डादिफान्तानि चिन्तयेत् ।  
पिङ्गवर्णमहावह्निं कर्णिकाभं विचिन्तयेत् ॥ १२-२२ ॥  
  
कादिठान्तानि वर्णानि चतुर्थेनाहते स्मरेत् ।  
विशुद्धे धूम्रवर्णे तु रक्तवर्णान्स्वरान् न्यसेत् ॥ १२-२३ ॥  
  
आज्ञायां विद्युदाभायां शुभ्रौ हक्षौ विचिन्तयेत् ।  
कर्पूरद्युतिसंराजत्सहस्रदलपङ्कजे ॥ १२-२४ ॥  
  
नीलात्मकं ब्रह्मरन्ध्रे चिन्तयेच्च ततः परम् ।  
फलं चास्य प्रवक्ष्यामि षड्चक्रेषु यथाक्रमम् ॥ १२-२५ ॥  
  
आधारे भावनाभ्यासान्मन्त्रसिद्धिः प्रजायते ।  
  
ततो ध्यायेन्नाभिचक्रे विद्याज्ञानस्य हेतवे ।  
देहज्ञानं लभेन्मन्त्री षण्मासाभ्यन्तरेण च ॥ १२-२७ ॥  
  
हृदब्जे भावनाभ्यासात्त्रिकालज्ञो नरो भवेत् ।  
कण्ठे च भावनाभ्यासाद्देहसिद्धिः प्रजायते ॥ १२-२८ ॥  
  
सूर्यसत्त्वान्महायोगी त्रैलोक्ये यद्भवत्यपि ।  
जानात्यहरहो मन्त्री त्रैलोक्ये च न संशयः ॥ १२-२९ ॥  
  
प्। १००) शिवचन्द्रसमायोगाज्जाप्य शुक्रज्ञवान्भवेत् ।  
उदानमभ्यसेन्नित्यं जलस्तम्भनहेतवे ॥ १२-३० ॥  
  
समानाभ्यासतो योगी वह्निनाऽपि न दह्यते ।  
ततः सूक्षो महाभूतः सूक्ष्ममुत्तारयेदपि ॥ १२-३१ ॥  
  
मनोजवो भवेन्मन्त्री कालिकाध्यानयोगतः ।  
देहज्ञानप्रभावेन अन्तर्धानमवाप्नुयात् ॥ १२-३२ ॥  
  
अन्तर्धानप्रभावेन परदेहं प्रवेशयेत् ।  
अणिमाद्यष्टभावेशः कोटिसिद्धीश्वरो भवेत् ॥ १२-३३ ॥  
  
अलभ्यं लभते योगी महामन्त्रानुभावतः ।  
इत्यादि सिद्धिभावेषु वैराग्यं यदि जायते ॥ १२-३४ ॥  
  
कैवल्यं लभते योगी कालीव्यापकतामियात् ।  
इति सङ्क्षेपतः प्रोक्तं किमन्यच्छ्रोतुमिच्छसि ॥ १२-३५ ॥  
  
  
श्रीदेव्युवाच ।  
  
  
देवेश श्रोतुमिच्छामि कालीनित्याविनिर्णयम् ।  
  
  
श्रीशिव उवाच ।  
  
  
काली कपालिनी कुल्ला कुरुकुल्ला विरोधिनी ॥ १२-३६ ॥  
  
विप्रचित्ता तथोग्रोग्रप्रभा दीप्ताऽथवा तथा ।  
नीला घना बलाका च मात्रा मुद्रा मिता तथा ॥ १२-३७ ॥  
  
नित्यामण्डलमेतद्धि तत्क्रमं शृणु शाम्भवि ।  
कालीनित्या च तन्मन्त्रः कथ्यते शृणु साम्प्रतम् ॥ १२-३८ ॥  
  
विषबीजं ततो मायां कालीति युगलं वदेत् ।  
महाकालि पदं प्रोच्य कौमारीति पदं वदेत् ॥ १२-३९ ॥  
  
मह्यं देहि पदं देवि ठठ युक्ता मनुर्मता ।  
ऊनविंशाक्षरी विद्या कालीनित्या प्रकीर्त्तिता ॥ १२-४० ॥  
  
पर्शुरामो ऋषिः प्रोक्तञ्छन्दोऽनुष्टुप् प्रकीर्तितम् ।  
देवता कालिका प्रोक्ता माया बीजं प्रकीर्त्तितम् ॥ १२-४१ ॥  
  
कालिका च भवेच्छक्तिः ठयुग्मं कीलकं भवेत् ।  
कालिकाप्रीणनाद्यर्थे विनियोगः प्रकीर्त्तितः ॥ १२-४२ ॥  
  
षडङ्गमाचरेद्देवि जातियुक्तेन मायया ।  
ततो ध्यायेन्महेशानि चितानिर्वाणमण्डले ॥ १२-४३ ॥  
  
प्। १०१) श्यामवर्णा महाभीमा घोररावा करालिनी ।  
मुण्डमालाविभूषाढ्या दक्षे खड्गं प्रविभ्रती ॥ १२-४४ ॥  
  
तर्जनीं धारयन् वामे नृत्यन्ती प्रेतभूमिषु ।  
एवं ध्यात्वा महेशानि तद्यन्त्रं शृणु पार्वति ॥ १२-४५ ॥  
  
त्रिकोणयुग्मं देवेशि वृत्ताष्टदलभूपुरम् ।  
बिन्दौ कालीं समाराध्य त्रिकोणयुग्मके पुनः ॥ १२-४६ ॥  
  
गुणत्रयं तत्पुरुषास्तच्छक्तयः क्रमान्मताः ।  
ब्राह्म्यादिमातरश्चाष्टौ लोकपालाः सशस्त्र काः ॥ १२-४७ ॥  
  
भूपुरे पूजयेद्देवि धूपदीपोपचारकैः ।  
नैवेद्यं विविधं खाद्यं पञ्चखाद्यं विशेषतः ॥ १२-४८ ॥  
  
निवेदयेत्कालिकायै ततस्तुष्टा भविष्यति ।  
नीराजनान्तं कृत्वाऽथ प्रजपेल्लक्षमात्रकम् ॥ १२-४९ ॥  
  
दशांशं पायसेनैव होमं कुर्याद्विधानतः ।  
अथवा करवीरेण होमयेत्सर्वसिद्धये ॥ १२-५० ॥  
  
सर्वसिद्धीश्वरो देवि भवत्येव न संशयः ।  
मन्त्रभेदान्प्रवक्ष्यामि यथावदवधारय ॥ १२-५१ ॥  
  
नामत्रयं महेशानि प्रत्येकं प्रणवक्रमात् ।  
मन्त्रत्रयं महेशानि बीजत्रयनियोजनात् ॥ १२-५२ ॥  
  
विद्यात्रयं पुनर्देवि ध्रुवमायानियोजनात् ।  
विद्यात्रयं महेशानि प्रत्येकं नवधा मनुः ॥ १२-५३ ॥  
  
दुर्भगानां च दीनानां क्रूराणां पापकर्मिणाम् ।  
मन्त्रमेनं न कथयेत्सर्वैश्वर्यमयो भवेत् ॥ १२-५४ ॥  
  
लक्ष्मीवान्कीर्तिमान्धन्या भवत्येव न संशयः ।  
सुन्दरीं कामिनीं दृष्ट्वा तस्याश्चैव * * वदेत् ॥ १२-५५ ॥  
  
व्याकुला सा भवत्येव स्वेच्छया भोगमेष्यति ॥ १२-५६ ॥  
  
ललाटे हृदये विद्यां योनिमध्ये यथाक्रमम् ।  
यस्याः सञ्चिन्तयेद्विद्यां तन्नामस्मृतिपूर्वकम् ॥ १२-५७ ॥  
  
तामाकर्षयति क्षिप्रं किमन्यैर्बहुजल्पितैः ।  
साक्षात्स कालीपुत्रः स्यान्नात्र कार्या विचारणा ।  
इति सङ्क्षेपतः प्रोक्तं किमन्यच्छ्रोतुमिच्छसि ॥ १२-५९ ॥  
  
  
इति श्रीशक्तिसङ्गममहातन्त्रराजे उत्तरभागे तृतीयखण्डे   
श्रीमदक्षोभ्यमहोग्रतारासंवादे कालीनित्यानाम द्वादशः पटलः ॥ १२   
॥  
  
  
  
त्रयोदशः पटलः ।  
  
  
श्रीदेव्युवाच ।  
  
  
देवेश श्रोतुमिच्छामि कपालिन्या विधिं पराम् ।  
नित्या द्वितीया देवेश प्रोक्ता कपालिनी परा ॥ १३-१ ॥  
  
तस्या मन्त्रं महेशान कथयस्व ममाधुना ।  
  
  
श्रीशिव उवाच ।  
  
  
देवेशि कथ्यते गोप्यं यन्न कुत्राऽपि कीर्त्तितम् ॥ १३-२ ॥  
  
कपालिनी महाविद्या द्वितीया तन्मौं शृणु ।  
आदौ सप्तकुलं प्रोच्य कामं वह्निपदे स्थितम् ॥ १३-३ ॥  
  
इन्दिराबिन्दुभूषाढ्यं बीजं कालीस्वरूपकम् ।  
कपालिनि महाकपालप्रियमानसे वदेत् ॥ १३-४ ॥  
  
कपालसिद्धिं मे देहि हू। फट् स्वाहान्तको मनुः ।  
त्रिंशद्वर्णोऽर्धवर्णाढ्यो मन्त्रराजो महोत्तमः ॥ १३-५ ॥  
  
भैरवोऽस्य ऋषिः प्रोक्तस्त्रिष्टुप् छन्द उदाहृतम् ।  
कपालिनी देवताऽत्र कालिका बीजमीरितम् ॥ १३-६ ॥  
  
स्वाहा शक्तिः समाख्याता हू। फट् कीलकमीरितम् ।  
कपालिनीसिद्धयेऽत्र विनियोगः प्रकीर्त्तितः ॥ १३-७ ॥  
  
षड्दीर्घभाजा बीजेन कुर्यादङ्गानि षट्क्रमात् ।  
ध्यायेदञ्जनपुञ्जाभामापीनस्तनयुग्मकाम् ॥ १३-८ ॥  
  
चन्द्रवक्त्रां च बिम्बोष्ठीं मुक्तकेशीं दिगम्बराम् ।  
चतुर्मुण्डो परिगतां शङ्खकङ्कणभूषिताम् ॥ १३-९ ॥  
  
खड्गत्रिशूलवरदाभयान् हस्तचतुष्ठये ।  
क्रमात्सम्बिभ्रतीं देवीं गीतहास्यपरायणाम् ॥ १३-१० ॥  
  
एवं सञ्चितयेद्देवि नित्यां कपालिनीं पराम् ।  
त्रिकोणत्रितयं वृत्तं दलाष्टकविभूषितम् ॥ १३-११ ॥  
  
भूपुरेण समाकीर्णं चतुर्द्वारोपशोभितम् ।  
यन्त्रं कपालिनीदेव्याः सर्वसाम्राज्यदायकम् ॥ १३-१२ ॥  
  
महाकालीं महालक्ष्मीं महासरस्वतीं तथा ।  
रतिं प्रीति तथा कान्तिं द्वितीये तु त्रिकोणके ॥ १३-१३ ॥  
  
प्। १०३) ईच्छां ज्ञानं क्रियां चैव त्रिकोणे तु तृतीयके ।  
मध्ये कपालिनीं पूज्य दलेऽष्टौ मातृकार्चनम् ॥ १३-१४ ॥  
  
ततोऽष्टौ भैरवांश्चैव दिगीशान् शस्त्रकान्यजेत् ।  
पञ्चोपचारैः सम्पूज्य कुलाचारपरायणः ॥ १३-१५ ॥  
  
साधकः प्रजपेल्लक्षं हयारिकुसुमैर्हुनेत् ।  
मांसेन मधुना चापि जुहुयादिष्टसिद्धये ॥ १३-१६ ॥  
  
तदा कपालिनी देवी सिद्धा भवति निश्चितम् ।  
पुरश्चर्यां विना देवि कथं सिद्धा कपालिनी ॥ १३-१७ ॥  
  
मुण्डासने नरः स्थित्वा सदा तद्गतमानसः ।  
महामालां महापात्रं महायन्त्रासनादिकम् ॥ १३-१८ ॥  
  
कृत्वा तु विधिवद्देवि तदा भवति साधकः ।  
अथान्यदपि वक्ष्यामि कपालिन्याः पराक्रमम् ॥ १३-१९ ॥  
  
रणवीरकपालानि कुजवारे निशामुखे ।  
समाहृत्य महेशानि पञ्च पञ्च समन्वितः ॥ १३-२० ॥  
  
दिग्बन्धभूतशुद्धादिकपालाद्युपहारकैः ।  
साधकः सहितो भूत्वा सिन्दूरतिलकाङ्कितः ॥ १३-२१ ॥  
  
खड्गहस्तो दिशावासो मुक्तकेशो मुदान्वितः ।  
ईदृशः साधकः सोऽहङ्कृतिभावसमन्वितः ॥ १३-२२ ॥  
  
सुदूरे साधकान् स्थाप्य पुष्पवर्त्या घृताक्तया ।  
दीपं संलापयेद्देवि जपेत्तत्र कपालिनीम् ॥ १३-२३ ॥  
  
भाग्यात्कपालिनीसिद्धिः कदाचित्प्रभविष्यति ।  
तथापि कालिकाभक्ते भविष्यति भविष्यति ॥ १३-२४ ॥  
  
कपालं भाग्ययोगेन कदाचिद्यदि लभ्यते ।  
तदा कपालिनी सिद्धिः कज्ज्वलं तद्धि सङ्ग्रहेत् ॥ १३-२५ ॥  
  
तत्कज्ज्वलं कपाले तु कज्ज्वलं स्थाप्य वै जपेत् ।  
सम्मोहनाञ्जनं नाम महदञ्जनमीरितम् ॥ १३-२६ ॥  
  
तत्कपाले महेशानि किं तद्यन्न करे स्थितम् ।  
एषा कपालिनी नित्या द्वितीया कालिका भवेत् ॥ १३-२७ ॥  
  
इति सङ्क्षेपतः प्रोक्तं कुल्लां शृणु तृतीयकाम् ।  
कालिका कुल्लुका कुल्ला त्रिधा नाम्ना तु या मता ॥ १३-२८ ॥  
  
तस्मात्कुल्लेति नाम्ना च कुलपूज्यत्वतां गता ।  
विद्यानां कुलपूज्यत्वात्कुल्लुका परिकीर्त्तिता ॥ १३-२९ ॥  
  
प्। १०४) कुल्लुका कुलपूज्यत्वात्कुल्लानाम्नी कुलेश्वरी ।  
तस्या मन्त्रं प्रवक्ष्यामि यथावदवधारय ॥ १३-३० ॥  
  
प्रणवं पूर्वमुद्धृत्य कालिकाबीजमुद्धरेत् ।  
कुल्लायै हृन्मनुर्देवि प्रोक्तः सप्ताक्षरो मनुः ॥ १३-३१ ॥  
  
भैरवोऽस्य ऋषिः प्रोक्तो गायत्री छन्द ईरितम् ।  
कुल्ला काली देवताऽत्र कालिका बीजमीरितम् ॥ १३-३२ ॥  
  
कुल्लाशक्तिरिति ख्याता नमः कीलकमीरितम् ।  
सर्वार्थसाधने चैव विनियोगः प्रकीर्त्तितः ॥ १३-३३ ॥  
  
कालिकोक्ते यजेत् पीठे कुमारीयन्त्रमेव हि ।  
कुमार्याः पूजनाद्देवि कुल्ला सिद्धा भवेद् ध्रुवम् ॥ १३-३४ ॥  
  
लक्षद्वयं जपेन्मन्त्रं हविष्याशी दिवा शुचिः ।   
अशुचिश्च तथा रात्रौ श्रीकुल्लादर्शनोत्सुकः ॥ १३-३५ ॥  
  
कदाचिदभ्रसदृशां कदाचित् ज्योतिसन्निभाम् ।  
चतुर्भुजां त्रिनयनां मुकुटाटोपमण्डिताम् ॥ १३-३६ ॥  
  
शवासनगतां कुल्लां दशमण्डोपरिस्थिताम् ।  
वराभयौ करे वामे पुस्तस्रक् दक्षिणे करे ॥ १३-३७ ॥  
  
नानाविलासकुशलां कुल्लाम्बां परिचिन्तयेत् ।  
एवं चिन्तयतस्तस्य दशविद्यामयी कला ॥ १३-३८ ॥  
  
भवत्येव महेशानि कुल्लाम्बायाः प्रभावतः ।  
करवीरैर्जपापुष्पेर्हुनेज्जपदशांशतः ॥ १३-३९ ॥  
  
तद्दशांशं गन्धतोयैस्तर्पयेन्मार्जयेदपि ।  
ब्राह्मणान्भोजयेद्देवि तदन्ते तु कुमारिकाम् ॥ १३-४० ॥  
  
पूजयेत्परमेशानि कुल्लाविद्या प्रसिध्यति ।  
कुल्लाविद्या महेशानि सर्वविद्याप्रकाशिनी ॥ १३-४१ ॥  
  
यन्त्रमस्यास्ति देवेशि नैमित्ते काम्यकर्मणि ।  
त्रिकोणद्वयमुद्धृत्व वृत्ताष्टदलभूषितम् ॥ १३-४२ ॥  
  
चतुर्द्वारसमायुक्तं भूपुरैकेण संयुतम् ।  
मध्ये बीजं न्यसेत्काल्या बीजयुक्तं महोत्तमम् ॥ १३-४३ ॥  
  
धृतिं पुष्टिं तथा मेधां तुष्टिं प्रज्ञां तथा जयाम् ।  
त्रिकोणद्वितये पूज्य दलेऽष्टमातृक्भैरवाः ॥ १३-४४ ॥  
  
लोकपालान् शस्त्रयुकान् कुल्लुकावरणे यजेत् ।  
अथवा देवदेवेशि कालिकावत्समस्तकम् ॥ १३-४५ ॥  
  
प्। १०५) नवरात्रद्वये चन्द्रसूर्यग्रहद्वये तथा ।  
सङ्क्रमे चोत्तमे चार्थे पूजयेद्यन्त्रमुद्भुतम् ॥ १३-४६ ॥  
  
यदैव कार्यमुप्तन्नं तदैव कुल्लुकार्चनम् ।  
न विद्या सिद्धिमाप्नोति कुल्लुकार्चनमन्तरा ॥ १३-४७ ॥  
  
आदिमान्त्यसमायुक्ता सा विद्या सिद्धिमाप्नुयात् ।  
आदिमान्त्यमजानन् हि यो गुरुः स तु शिष्यहा ॥ १३-४८ ॥  
  
आदिमान्त्यक्रियायुक्तो नित्यामन्त्रो हि सिध्यति ।  
आदिमान्त्यविहीनस्य न स्याद्देवस्य दर्शनम् ॥ १३-४९ ॥  
  
प्रीतिर्भयं द्वयमिति द्वाभ्यां संव्यापितं जगत् ।  
अयं प्रयोगो गोत्पव्यो न कुत्रापि मयेरितः ॥ १३-५० ॥  
  
कुल्लादेव्यादिनित्यासु जपो हि द्वितयावधिः ।  
द्वितयाभ्यां न सिद्धोऽसौ स मन्त्रो न जपक्षमः ॥ १३-५१ ॥  
  
कुल्ला नित्या तृतीयोक्ता यस्यामेतत्प्रतिष्ठितम् ।  
समस्तजगतीसारं कुल्लासङ्क्षेपपूजनम् ।  
इति सङ्क्षेपतः प्रोक्तं किमन्यच्छ्रोतुमिच्छसि ॥ १३-५२ ॥  
  
इति श्रीशक्तिसङ्गममहातन्त्रराजे उत्तरभागे तृतीयखण्डे   
श्रीमदक्षोभ्यमहोग्रतारासंवादे कुल्लानित्याविधिर्नाम त्रयोदशः   
पटलः ॥ १३ ॥  
  
  
  
चतुर्द्दशः पटलः ।  
  
  
श्रीदेव्युवाच ।  
  
  
देवेश श्रोतुमिच्छामि रहस्यमपरं महत् ।  
कुरुकुल्लाविधानं च कथयस्व ममाधुना ॥ १४-१ ॥  
  
कुरुकुल्ला च किं नाम किं विधा किं विधो मनुः ।  
सर्वं कथय देवेश यद्यहं तव वल्लभा ॥ १४-२ ॥  
  
  
श्रीशिव उवाच ।  
  
  
शृणु देवि प्रवक्ष्यामि रहस्यातिरहस्यकम् ।  
विद्यानां कुलपूज्यत्वात्कुल्लुका कुल्लुकाधिका ॥ १४-३ ॥  
  
कुल्लाया अपि पूज्यत्वात्कुरुकुल्ला महोदया ।  
तस्या मन्त्रो महेशानि सर्वमन्त्रोत्तमोत्तमः ॥ १४-४ ॥  
  
कालिकार्चं समुद्धृत्य कुरुकुल्लेपदं वदेत् ।  
कालीं मायां ममपदं सर्वजनपदं ततः ॥ १४-५ ॥  
  
वशमानय चोच्चार्य कालीं च कुरुकुल्ले च वै ।  
पदमुद्धृत्य देवेशि माया स्वाहान्तगो मनुः ॥ १४-६ ॥  
  
सप्तविंशत्यर्णसङ्ख्यो मन्त्रोऽयं सुरपादपः ।  
एतस्या हृन्मनुर्देवि कुरुकुल्ला नवाक्षरी ॥ १४-७ ॥  
  
श्रीविद्याविषये भिन्ना कुरुकुल्ला महेश्वरि ।  
काल्यङ्ग विद्या देवेशि श्रीविद्या कुरुकुल्लिका ॥ १४-८ ॥  
  
इयं भिन्ना महाविद्या कालीनित्या चतुर्थिका ।  
विना तु हृन्मनुर्देवि कुरुकुल्ला न सिध्यति ॥ १४-९ ॥  
  
हृन्मनुं कुरुकुल्लाया ज्ञात्वा यत्नेन पार्वति ।  
प्रणवं कूर्चमुद्धृत्य कुरुकुल्लेपदम् वदेत् ॥ १४-१० ॥  
  
ह्री। स्वाहान्तो मनुर्देवि कुरुकुल्ला कुमारिका ।  
हृन्मनुत्वेन कथितः सर्वमन्त्रोत्तमओत्तमः ॥ १४-११ ॥  
  
कालभैरवो ऋषिश्चास्य बृहती छन्द ईरितम् ।  
देवता कुरुकुल्ला च सर्वविद्यामयी परा ॥ १४-१२ ॥  
  
प्। १०७) क्री। बीजं ह्री। तथा शक्तिः स्वाहा कीलकमीरितम् ।  
कुरुकुल्लाकुमार्यास्तु भैरवो ऋषिरीरितः ॥ १४-१३ ॥  
  
विराट्छन्दो निगदितं कूर्चं बीजं प्रकीर्तितम् ।  
स्वाहा शक्तिः समुद्दिष्टा विनियोगो यथेच्छया ॥ १४-१४ ॥  
  
कुल्लकुल्लां मित्रकुल्लां कुरुकुल्लां हृदङ्गमाम् ।  
कालीध्रुवः कुरुकुल्ले क्री। ह्री। च मम सर्वतः ॥ १४-१५ ॥  
  
जनवशं क्री। कुरुयुक् कुरुकुल्ले त्रिविष्टपे ।  
स्वाहान्तोऽयं समुद्दिष्टो भैरवो हि विराट् ततः ॥ १४-१६ ॥  
  
ह्री। बीजं च तथा स्वाहा शक्तिः क्री। कीलकं मतम् ।  
सर्वार्थे विनियोगः स्यात् पूर्ववत् क्वापि कीर्त्तितः ॥ १४-१७ ॥  
  
विनियोगः पूर्ववत्स्यात् शृणुष्वाङ्गादिकल्पनाम् ।  
षड्दीर्घकालीबीजेन षडङ्गानि क्रमाच्चरेत् ॥ १४-१८ ॥  
  
ततो ध्यायेन्महाविद्यां कुरुकुल्लां कुलेश्वरीम् ।  
शवोपरि समासीनां मुण्डमालाविभूषिताम् ॥ १४-१९ ॥  
  
कपालकर्तृकाहस्तां खड्गखेटकधारिणीम् ।  
अञ्जनाद्रिनिभां दिव्यां मुक्तकेशीं चतुर्भुजाम् ॥ १४-२० ॥  
  
पीनोन्नतकुचद्वन्द्वां पीनवक्षो नितम्बिनीम् ।  
भक्तानन्दकरोद्युक्तां साधकाभीष्टदायिनीम् ॥ १४-२१ ॥  
  
आसवाघूर्णनयनां कामिनीं जनमोहिनीम् ।  
एवं सञ्चिन्तयेद्देवीं कुरुकुल्लां महोदयाम् ॥ १४-२२ ॥  
  
एवं ध्यात्वा जपेल्लक्षसङ्ख्यं त्रिमधुरान्वितैः ।  
होमयेद्बिल्वपत्रैश्च बिल्वपुष्पैरपि प्रिये ॥ १४-२३ ॥  
  
दशांशं तर्पणं कुर्यात्तद्दशांशेन मार्जनम् ।  
तद्दशांशं विप्रभोज्यं तेन सिद्धो मनुर्भवेत् ॥ १४-२४ ॥  
  
पूजयेत्कालिकापीठे त्रिकोणत्रयसोज्ज्वले ।  
वृत्ताष्टदलभूषाढ्ये भूपुरद्वयशोभिते ॥ १४-२५ ॥  
  
बिन्दौ बीजं लिखेत्काल्यास्त्रिशक्तित्रयमर्चयेत् ।  
कालीं तारां छिन्नमस्तां बालाम्बां बगलां रमाम् ॥ १४-२६ ॥  
  
उग्रगर्भामुग्रबीजामुग्रवीर्यो तृतीयकाम् ।  
त्रिकोणत्रितये पूजा क्रमेण परिकीर्त्तिता ॥ १४-२७ ॥  
  
प्। १०८) ब्रह्माद्यष्टौ भैरवांश्च पूजयेत् द्विदलाष्टके ।  
लोकपालास्तदस्त्रान्तान्पूजयेत्परमेश्वरि ॥ १४-२८ ॥  
  
शवे श्मशाने विपिनेऽरण्ये च भूतसङ्कुले ।  
पूजयेत्कुरुकुल्लां च सर्वसिद्धिं स विन्दति ॥ १४-२९ ॥  
  
यद्यत्प्रार्थयते चित्ते तत्तदाप्नोति साधकः ।  
समस्तान् पूजयेद्देवि ब्राह्मणांश्च सुवासिनीम् ॥ १४-३० ॥  
  
विप्राराधनमात्रेण किं तद्यन्न करे स्थितम् ।  
तण्डुलेन जयावाप्तिर्गोधूमेन धनागमः ॥ १४-३१ ॥  
  
माषैः शत्रुर्मृतिं याति मुद्रैर्मोक्षफलं लभेत् ।  
तिलतण्डुलहोमेन महाप्रीतिं स विन्दति ॥ १४-३२ ॥  
  
राजीलवणहोमेन कामिनीं कर्षयेद् ध्रुवम् ।  
सर्षपैर्लवणैर्देवि कामिनीमानभञ्जनम् ॥ १४-३३ ॥  
  
सर्पिर्लवणहोमेन कामिनीमनोरञ्जनम् ।  
हरिद्रया दरिद्राणि नश्यन्त्येव न संशयः ॥ १४-३४ ॥  
  
इति सङ्क्षेपतः प्रोक्तः कुरुकुल्लाविनिर्णयः ।  
रहस्यातिरहस्यं च किं भूयः श्रोतुमिच्छसि ॥ १४-३५ ॥  
  
  
श्रीदेव्युवाच ।  
  
  
विरोधिनीविधिं ब्रूहि यद्यहं तव वल्लभा ।  
  
  
श्रीशिव उवाच ।  
  
  
रहस्यादतिगोप्यं हि नित्या प्रोक्ता विरोधिनी ॥ १४-३६ ॥  
  
पञ्चमीसञ्ज्ञका नित्या यथावदवधारय ।  
प्रणवं पूर्वमुद्धृत्य कालीप्रणवमुधरेत् ॥ १४-३७ ॥  
  
मायां कामं ततः कूर्च्चं प्रोक्त्वा विरोधिनीपदम् ।  
शत्रूनुच्चाटयपदं विरोधयद्वयं वदेत् ॥ १४-३८ ॥  
  
शत्रुक्षयकरी प्रोच्य हूं फट् स्वाहान्वितो मनुः ।  
द्वात्रिंशद्वर्णसंयुक्तो मन्त्रराजो महोत्तमः ॥ १४-३९ ॥  
  
महामन्त्रोऽयमाख्यातो ऋषिर्भैरव ईरितः ।  
गायत्री छन्द आदिष्टं देवता तु विरोधिनी ॥ १४-४० ॥  
  
प्। १०९) कालीबीजं बीजमस्याः माया शक्तिः प्रकीर्तिता ।  
कामबीजं कीलकं स्याद्विनियोगो यथेच्छया ॥ १४-४१ ॥  
  
कालीषड्दीर्घबीजेन षडङ्गयुग्ममाचरेत् ।  
ध्यायेदञ्जनगिरिनिभां द्विरष्टवर्षदेशिनीम् ॥ १४-४२ ॥  
  
पीनोन्नतकुचद्वन्द्वां सर्पास्थिमालिकायुताम् ।  
चतुर्भुजां त्रिनयनां शवपद्मोपरि स्थिताम् ॥ १४-४३ ॥  
  
त्रिशिखं नागपाशं च घण्टां च डमरुं तथा ।  
सम्बिभ्रतीं महादेवीं क्रमाद्भुजचतुष्टये ॥ १४-४४ ॥  
  
धूम्राम्बरां पीतगात्रीमीषत्प्रहसिताननाम् ।  
मा भैर्वीर वरं ब्रूहि सर्वं तत्ते ददाम्यहम् ॥ १४-४५ ॥  
  
उपस्थितं तु यत्कार्यं तत्तत्कार्यं करोम्यहम् ।  
एवं संवदतीं देवीं चारुहासां मनोहराम् ॥ १४-४६ ॥  
  
विरोधकरणोद्युक्तां शत्रूणां नाशकारिणीम् ।  
कालिकोक्ते यजेत्पीठे त्रिकोणत्रयशोभिते ॥ १४-४७ ॥  
  
वृत्ताष्टदलभूषाढ्ये भूपुरैकेन शोभिते ।  
चतुर्द्वारविभूषाढ्ये श्रीबीजोज्ज्वलकर्णिके ॥ १४-४८ ॥  
  
विरोधिनीं कर्णिकायां त्रिकोणत्रितये क्रमात् ।  
धूम्रार्चिरूष्म ज्वालिनीं ज्वालिनीं विस्फुलिङ्गिनीम् ॥ १४-४९ ॥  
  
सुश्रीं सुरूपां कपिलां ततो हव्यवहां यजेत् ।  
विरोधिनीमस्तके तु ततो हि दशमीं यजेत् ॥ १४-५० ॥  
  
दलाष्टके भैरव्यष्टो भैरवेण समन्विताः ।  
भूपुरे लोकपालाश्च तदस्त्राणि च तद्बहिः ॥ १४-५१ ॥  
  
ततो नीराजनं कृत्वा लक्षसङ्ख्यं जपेन्मनुम् ।  
दशांशं जुहुयाद्वह्नौ निम्ब वह्नौ यथाविधि ॥ १४-५२ ॥  
  
अरिष्टमालां कृत्वा च महामुण्डासनो नरः ।  
जुहुयादरिनाशाय अरिष्टफलमादरात् ॥ १४-५३ ॥  
  
विभीतकेन जुहुयात्सर्वशत्रुनिबर्हणम् ।  
धत्तूरकुसुमैर्होमात् शत्रून् विद्वेषयेन्नरः ॥ १४-५४ ॥  
  
काकोलूकस्य मांसेन शत्रुं मारयति क्षणात् ।  
राजवृक्षप्रसूनैश्च तत्काष्ठाग्नौ हुनेत्सुधीः ॥ १४-५५ ॥  
  
प्। ११०) विरोधिनी भवेत्सिद्धा धूमावत्यादिसंयुता ।  
अर्काद्यादि समायुक्ता शत्रुविद्वेषकारिणी ॥ १४-५६ ॥  
  
वायव्याभिमुखो भूत्वा कटुजीरकजं जलम् ।  
कोष्णं पिबेन्महेशानि शत्रुर्ज्वरयुतो भवेत् ॥ १४-५७ ॥  
  
पराभिचारनाशार्थं स्वरक्षार्थं यथाविधि ।  
एकान्ते मातृगेहे वा मृतहट्टे शिवालये ॥ १४-५८ ॥  
  
विरोधिनीं जपेद्विद्यां ह्ययुतं चोक्तमार्गतः ।  
विभीतकस्य समिधो हुनेच्छत्रुनिवारणम् ॥ १४-५९ ॥  
  
नाभिमात्रोदके गत्वा मरीचजलयोगतः ।  
तर्पयेद्देवतां नीरैस्त्रैलोक्यद्वेषणं चरेत् ॥ १४-६० ॥  
  
अथाकर्षणमन्विच्छन्वल्मीकमृत्समानयेत् ।  
श्मशानमृत्समादाय गोधूमहिङ्गुजीरकैः ॥ १४-६१ ॥  
  
पुत्तलीं साध्यरूपां च कारयेत्परमेश्वरि ।  
नासायां डोरकं दत्वा प्राणस्थापनपूर्वकम् ॥ १४-६२ ॥  
  
विरोधिनीं जपेत्तत्र करवीरैः समर्चयेत् ।  
दुग्धेन पुत्तलीं कृत्वा तापयेत्खदिरानले ॥ १४-६३ ॥  
  
अनेन क्रमयोगेन दिनानि तु चतुर्दश ।  
यः करोति नरः श्रेष्ठः सर्वाकर्षणकारकः ॥ १४-६४ ॥  
  
वनितां मदगर्वाढ्यां समाकर्षति योगतः ।  
विचार्याकषर्णं कार्यं भवेद्वा न भविष्यति ॥ १४-६५ ॥  
  
ध्यात्वा साध्यगले पाशं मस्तके ज्वलिताङ्कुशम् ।  
एवं सञ्चिन्त्य देवेशि त्रैलोक्याकर्षको भवेत् ।  
इति सङ्क्षेपतः प्रोक्तं किमन्यच्छ्रोतुमिच्छसि ॥ १४-६६ ॥  
  
इति श्रीशक्तिसङ्गममहातन्त्रराजे उत्तरभागे तृतीयखण्डे   
श्रीमदक्षोभ्यमहोग्रतारासंवादे विरोधिनीविधिर्नाम चतुर्द्दशः   
पटलः ॥ १४ ॥  
  
  
  
पञ्चदशः पटलः ।  
  
  
श्रीदेव्युवाच ।  
  
  
देवेश श्रोतुमिच्छामि विप्रचित्ताविधानकम् ।  
कथयस्य महादेव यद्यहं तव वल्लभा ॥ १५-१ ॥  
  
  
श्रीशिव उवाच ।  
  
  
रहस्यमपि देवेशि तव प्रीत्या निगद्यते ।  
विप्रचित्तातिदुष्टानां वधार्थं पूर्वमुद्यता ॥ १५-२ ॥  
  
विप्रचित्तेति विख्याता वैप्रचित्तविनाशिनी ।  
षष्ठी नित्या महाविद्या तन्मन्त्रं शृणु पार्वति ॥ १५-३ ॥  
  
प्रणवं कमलां कामं चामुण्डेपदमुच्चरेत् ।  
विप्रचित्ते पदं प्रोच्यं दुष्टघातिनि चोच्चरेत् ॥ १५-४ ॥  
  
शत्रून्नाशय चोच्चार्य एतद्दिनावधि प्रिये ।  
सिद्धिं मे देहि चोच्चार्य हु। फट् स्वाहान्तगो मनुः ॥ १५-५ ॥  
  
चतुस्त्रिंशद्वर्णयुतो विप्रचित्तामनुर्महान् ।  
ईश्वरोऽस्य ऋषिर्देवि जगती छन्द ईरितम् ॥ १५-६ ॥  
  
विप्रचित्ता देवता हि चामुण्डा बीजमीरितम् ।  
कमला शक्तिराख्याता कामबीजं तु कीलकम् ॥ १५-७ ॥  
  
षड्दीर्घाढ्येन कामेन षडङ्गन्यासमाचरेत् ।  
सिंहोपरि समारूढां शवपञ्जरमध्यगाम् ॥ १५-८ ॥  
  
चतुर्भुजां त्रिनयनां पीनोन्नतपयोधराम् ।  
दिगम्बरां मुक्तकेशीं ललज्जिह्वां भयानकाम् ॥ १५-९ ॥  
  
भीमदंष्ट्रां करालास्यां सृक्किणीरक्तवाहिनीम् ।  
खड्गमुण्डकपालत्रिशूलहस्तां महोदरीम् ॥ १५-१० ॥  
  
नीलोत्पलनिभां श्यामां भक्तानुग्रहकारिणीम् ।  
दैत्यसंहरणोद्युक्तां साधकानामभीतिदाम् ॥ १५-११ ॥  
  
एवं सञ्चिन्त्य देवेशि विप्रचित्तां शिवप्रियाम् ।  
लक्षमात्रं जपेन्मन्त्रं दशांशं कुमुदैर्हुनेत् ॥ १५-१२ ॥  
  
प्। ११२) अथाष्टगन्धनीरेण तद्दशांशं प्रतर्पयेत् ।  
मार्जनं तद्दशांशेन दशांशेनाभिषेचनम् ॥ १५-१३ ॥  
  
तद्दशांशं विप्रभोज्यं विप्रचित्तासुसिद्धये ।  
त्रिकोणं वृत्तषट्कोणं वृत्ताष्टदलभूषितम् ॥ १५-१४ ॥  
  
वृत्तभूपुरसंयुक्तं बिन्दुबीजविभूषितम् ।  
बिन्दौ यजेद् विप्रचित्तां त्रिकोणे त्रिगुणां यजेत् ॥ १५-१५ ॥  
  
षट्कोणे तु षडङ्गानि तद्दले मातृभैरवौ ।  
भूपुरे लोकपालाश्च तदस्त्राणि च तद्बहिः ॥ १५-१६ ॥  
  
ततो नीराजनं कृत्वा जपं देव्यै समर्पयेत् ।  
पुरश्चर्यासमायुक्तः प्रयोगार्हो न चान्यथा ॥ १५-१७ ॥  
  
साकल्पैर्जुहुयाद्देवि शान्तिकर्मणि साधकः ।  
मालत्या जुहुयाद्वश्ये केतक्या वाग्विभूतये ॥ १५-१८ ॥  
  
करवीरैर्वशीकारः किंशुकैः स्तम्भनं भवेत् ।  
मोहनं चोड्रपुष्पेण धत्तूरैर्मारणं दिशेत् ॥ १५-१९ ॥  
  
बृहत्या तु रिपूच्चाटो गिरिकर्ण्या धनागमः ।  
काशपुष्पै रिपूच्चाटो विद्वेषो कर्णिकारजैः ॥ १५-२० ॥  
  
नीवारैर्जुहुयाद्देवि धान्यसिद्ध्यर्थमेव हि ।  
कलायपुष्पैर्जुहुयात्ततः स्युः सर्वसम्पदः ॥ १५-२१ ॥  
  
कौसुम्भकुसुमैर्देवि कामिनीं वाञ्छितां लभेत् ।  
मधुपुष्पैश्च जुहुयादभीष्टसिद्धये ध्रुवम् ॥ १५-२२ ॥  
  
धातक्या जुहुयाद्देवि धनधान्यपतिर्भवेत् ।  
यद्रोगे भेषजं यच्च तेन तद्रोगनाशनम् ॥ १५-२३ ॥  
  
इति सङ्क्षेपतः प्रोक्तो विप्रचित्ताविनिर्णयः ।  
  
  
श्रीदेव्युवाच ।  
  
  
देवेश श्रोतुमिच्छामि उग्रानित्याविनिर्णयम् ॥ १५-२४ ॥  
  
  
श्रीशिव उवाच ।  
  
  
रहस्यातिरहस्यं च तथापि कथ्यते शृणु ।  
प्रणवं च वधूबीजं हू।बीजं भुवनां ततः ॥ १५-२५ ॥  
  
पुनः पूर्वं ततो हू। फट् उग्रा सप्ताक्षरो मनुः ।  
भैरवोऽस्य ऋषिः प्रोक्तो बृहती छन्द ईरितम् ॥ १५-२६ ॥  
  
प्। ११३) उग्रा तु सप्तमी नित्या देवता परिकीर्त्तिता ।  
कूर्च बीजं च फट् शक्तिर्वधूः कीलकमीरितम् ॥ १५-२७ ॥  
  
सर्वाभीष्टादिसिद्ध्यर्थे विनियोगः प्रकीर्त्तितः ।  
षड्दीर्घाढ्येन बीजेन मायाख्येन षडङ्गकम् ॥ १५-२८ ॥  
  
ततो ध्यायेत्परामुग्रां प्रत्यालीढपदस्थिताम् ।  
चतुर्भुजां त्रिनयनां मुण्डमालाविभूषिताम् ॥ १५-२९ ॥  
  
दिगम्बरां करालास्यां घोरदंष्ट्रां भयानकाम् ।  
शवोत्सङ्गे क्रीडमानां श्मशानालयवासिनीम् ॥ १५-३० ॥  
  
श्यामवर्णां मुक्तकेशीं खड्गेन्दीवरधारिणीम् ।  
कपालकर्तृकाहस्तां वरदानपरायणाम् ॥ १५-३१ ॥  
  
उग्रां ध्यायेन्महाविद्यां लक्षयुग्मं जपं चरेत् ।  
तद्दशांशेन जुहुयात्कमलैर्घृतसंयुतैः ॥ १५-३२ ॥  
  
तद्दशांशं तर्पणं च तद्दशांशं च मार्जनम् ।  
विप्रभोज्यं दशांशेन तेनोग्रा सिद्धिदा ध्रुवम् ॥ १५-३३ ॥  
  
पर्वते प्रान्तरे घोरे विपिने तटिनीतटे ।  
एकलिङ्गे श्मशाने वा पुरश्चरणवान्भवेत् ॥ १५-३४ ॥  
  
अथास्याः पूजायन्त्रं च यथावत्कथ्यते शृणु ।  
त्रिकोणं वृत्ताष्टदलं वृत्तभूपुरभूषितम् ॥ १५-३५ ॥  
  
शूलाष्टकविभूषाढ्यं किंवा वज्रविभूषितम् ।  
त्रिकोणमध्ये विलिखेत्कूर्चबीजं महोत्तमम् ॥ १५-३६ ॥  
  
तारां नीलामेकजटां तत् त्रिकोणे प्रपूजयेत् ।  
ततो दलाष्टके देवि उग्राघोराष्टकं यजेत् ॥ १५-३७ ॥  
  
वैरोचनाष्टकं पूज्य ततः पद्मान्तकान् यजेत् ।  
लोकपालान्तदस्त्राणि यथावद्विधिना यजेत् ॥ १५-३८ ॥  
  
ततो नीराजनं कृत्वा जपं देव्यै समर्प्य च ।  
शवासने वा * * * संस्थित्वा सर्वदा जपेत् ॥ १५-३९ ॥  
  
सिन्दूरतिलको नित्यं संविदातवघूर्णितः ।  
मुक्तकेशो दिशावासो भक्तभक्तो जितेन्द्रियः ॥ १५-४० ॥  
  
महाचीनद्रुमलतां सम्पाद्य परमेश्वरि ।  
तत्त्रिकोणं च संवीक्ष्य सदा तद्गतमानसः ॥ १५-४१ ॥  
  
प्। ११४) लक्षमात्रं जपेन्मन्त्रम् उग्रा सिद्ध्यति निश्चितम् ।  
अन्यत्सर्वं तु तारावत्कीर्तितं जगदीश्वरि ॥ १५-४२ ॥  
  
न्यासपूजादिकं ध्याने पुरश्चर्याविधानकम् ।  
महोग्रतारावज्ज्ञेयं किं भूयः श्रोतुमिच्छसि ॥ १५-४३ ॥  
  
  
श्रीदेव्युवाच ।  
  
  
देवेश श्रोतुमिच्छामि नित्यामुग्रप्रभाभिधाम् ।  
अष्टमीं शुभदां नित्यां नित्यानन्दकरां वराम् ॥ १५-४४ ॥  
  
  
श्रीशिव उवाच ।  
  
  
प्रणवं पूर्वमुद्धृत्य शिवबीजं समुद्धरेत् ।  
वह्न्यारूढं नादबिन्दुं षष्ठस्वरविभूषितम् ॥ १५-४५ ॥  
  
बीजद्वयं समुच्चार्य उग्रप्रभेस्वरूपकम् ।  
देवि कालि महादेवि स्वरूपं दर्शयेति च ॥ १५-४६ ॥  
  
हूं फट् स्वाहासमायुक्तः प्रोक्तस्तूग्रप्रभामनुः ।  
पञ्चविंशतितत्त्वाढ्यः प्रोक्तश्चोग्र्यभामनुः ॥ १५-४७ ॥  
  
महाकालो ऋषिः प्रोक्तस्त्रिष्टुप् छन्दः प्रकीर्त्तितम् ।  
उग्रप्रभामहाकाली देवता परिकीर्त्तिता ॥ १५-४८ ॥  
  
हू। बीजं ॐ तथा शक्तिः फट् कीलकमुदाहृतम् ।  
कालिकादर्शनाद्यर्थे विनियोगः प्रकीर्त्तितः ॥ १५-४९ ॥  
  
उग्रप्रभाख्यबीजेन षड्दीर्घेण षडङ्गकम् ।  
ध्यायेदुग्रप्रभां दिव्यां दिव्यनीलोत्पलप्रभाम् ॥ १५-५० ॥  
  
चतुर्भुजां त्रिनयनां शवपद्मोपरिस्थिताम् ।  
दिगम्बरां मुक्तकेशीं पीनोन्नतपयोधराम् ॥ १५-५१ ॥  
  
सुप्रसन्नमुखाम्भोजां शवमांसप्रभोजनीम् ।  
शवानां करसङ्घातैः कृतकाञ्चीं हसन्मुखीम् ॥ १५-५२ ॥  
  
खड्गमुण्डधरां वामे दक्षे खर्परकर्तृके ।  
बिभ्रतीं परमाह्लादजननीं कालवञ्चनीम् ॥ १५-५३ ॥  
  
एवं ध्यात्वा महाविद्यां लक्षयुग्मं जपेच्छिवे ।  
कालिकोक्ते यजेत्पीठे त्रिकोणद्वयसोज्वले ॥ १५-५४ ॥  
  
वृत्ताष्टदलभूषाढ्ये भूपुरद्वयभूषिते ।  
उग्रप्रभाबिन्दुमध्ये कालीं तारां च रोचनीम् ॥ १५-५५ ॥  
  
प्। ११५) प्रथमे पूजयेद्देवीं द्वितीये तारिणीगणाः ।  
तारामेकजटां नीलां द्वितीये तु त्रिकोणके ॥ १५-५६ ॥  
  
दलाष्टके मातृकाष्टौ दलाग्रे भैरवाष्टकम् ।  
भूपुरे लोकपालांश्च तदस्त्राणि च तद्बहिः ॥ १५-५७ ॥  
  
त्रिस्त्रिः पूजा प्रकर्तव्या सर्वेषामपि देशिकैः ।  
एवमुग्रप्रभामिष्टां लक्षयुग्मं जपं चरेत् ॥ १५-५८ ॥  
  
दशांशं वज्रपुष्पाणि मैरेयाक्तानि होमयेत् ।  
तर्पयेत्तद्दशांशेन दुग्धेन मधुनाथ वा ॥ १५-५९ ॥  
  
दघ्ना चेक्षुरसेनापि पीठतोयेन वा पुनः ।  
तद्दशांशं मार्जनं च दशांशं विप्रभोजनम् ॥ १५-६० ॥  
  
कुमारीं पूजयेत्पश्चाच्छक्तिं चापि प्रपूजयेत् ।  
उग्रप्रभापताकायां मूर्त्तिं कृत्वा विधारयेत् ॥ १५-६१ ॥  
  
रणे देवासुरान् जित्वा त्रैलोक्यविजयी भवेत् ।  
दुन्दुभौ फलके खड्गे जप्त्वा चोग्रप्रभां शिवाम् ॥ १५-६२ ॥  
  
सर्वसिद्धिं समासाद्य कालीरूपो नरो भवेत् ।  
मानिनीमण्डलं दृष्ट्वा जपेदुग्रप्रभामनुः ॥ १५-६३ ॥  
  
कालिका सिद्धिदा भूयान्नात्र कार्या विचारणा ।  
  
तत्र सञ्चिन्त्य देवेशि साधकः किन्न साधयेत् ।  
उग्रप्रभाख्यां कालीं तु भुक्त्वा मांसं जपेच्छिवे ॥ १५-६५ ॥  
  
मासमात्रप्रयोगेण कालिका वरदा भवेत् ।  
इति सङ्क्षेपतः प्रोक्तं किमन्यच्छ्रोतुमिच्छसि ॥ १५-६६ ॥  
  
इति श्रीशक्तिसङ्गममहातन्त्रराजे उत्तरभागे तृतीयखण्डे   
श्रीमदक्षोभ्यमहोग्रतारासंवादे उग्रप्रभानित्याविधिर्नाम   
पञ्चदशः पटलः ॥ १५ ॥  
  
  
  
षोडशः पटलः ।  
  
श्रीदेव्युवाच ।  
  
देवेश श्रोतुमिच्छामि रहस्यातिरहस्यकम् ।  
तन्मे कथय देवेश दीप्तानित्याविधानकम् ॥ १६-१ ॥  
  
  
शीशिव उवाच ।  
  
  
पूर्वतन्त्रेषु सङ्गुप्ता दीप्तानित्या महोदया ।  
नवमीसङ्ख्यका नित्या सारात्सारा महोदया ॥ १६-२ ॥  
  
तस्यां मन्त्रं प्रवक्ष्यामि यथावदवधारय ।  
प्रणवं कालीकाबीजं कौलिनीबीजमेव च ॥ १६-३ ॥  
  
कूर्चबीजं समुद्धृत्य दीप्तायै तदनन्तरम् ।  
सर्वमन्त्रफल प्रोच्य दायै शब्दं समुच्चरेत् ॥ १६-४ ॥  
  
हुं फट् स्वाहान्तको मन्त्रस्तूनविंशाक्षरः परः ।  
अर्धसङ्ख्याविहीनेन वीतिसङ्ख्यः प्रकीर्तितः ॥ १६-५ ॥  
  
महादेव ऋषिश्चास्य उष्णिक् छन्दः प्रकीर्त्तितम् ।  
दीप्ताख्या नवमी नित्या देवता परिकीर्तिता ॥ १६-६ ॥  
  
कालीबीजं बीजमस्याः कौलिनी शक्तिरेव हि ।  
श्वाहा कीलकमित्युक्तं काल्यर्थे विनियोगता ॥ १६-७ ॥  
  
काल्याः षड्दीर्घयुक्तेन सडङ्गन्यासमाचरेत् ।  
ध्यायेद्दीप्तां महानीलमणिप्रख्यां महोदरीम् ॥ १६-८ ॥  
  
चतुर्भुजां त्रिनयनां मुण्डमालाविभूषिताम् ।  
दिगम्बरां मुक्तकेशीं घोरदंष्ट्रां करालिकाम् ॥ १६-९ ॥  
  
शवपद्मे समासीनां पीनोन्नतपयोधराम् ।  
शवास्थिकृतकेयूरशङ्खकङ्कणभूषिताम् ॥ १६-१० ॥  
  
लेलिहानां शवं क्वापि प्रहसन्तीं मदातुराम् ।  
भक्तानां वरदां नित्यां कालीकोद्योतकारिणीम् ॥ १६-११ ॥  
  
नरान्त्रयोगपट्टेन भूषितां योगमार्गगाम् ।  
खड्गमुण्डधरां वामे सव्येऽभयवरप्रदाम् ॥ १६-१२ ॥  
  
सुदन्तुरां महारौद्रीं श्मशानालयवासिनीम् ।  
एवं सञ्चिन्त्य दीप्ताम्बां लक्षमेकं जपेच्छिवे ॥ १६-१३ ॥  
  
प्। ११७) दशांशं करवीरेण हवनं समुपाचरेत् ।  
कदल्या हवनं कार्यं सर्वदीप्तिप्रसिद्धये ॥ १६-१४ ॥  
  
दशांशं पीठतोयेन हवनं समुपाचरेत् ।  
तद्दशांशं मार्जनं च गन्धाष्टकजलेन वै ॥ १६-१५ ॥  
  
तद्दशांशं विप्रभोज्यं भोजयेद्धि कुमारिकाम् ।  
ततः सिद्धमनुर्मन्त्री प्रयोगार्हो न चान्यथा ॥ १६-१६ ॥  
  
ब्राह्मे मुहूर्ते चोत्थाय गुरुस्मरणपूर्वकम् ।  
गुरुं ध्यात्वा सहस्रारे पूर्वोक्तध्यानयोगतः ॥ १६-१७ ॥  
  
मूलाधारात्स्वजिह्वान्तं मूलविद्यां परां स्मरेत् ।  
सरस्वतीं दीपरूपां मूलबीजस्वरूपिणीम् ॥ १६-१८ ॥  
  
सम्पूर्णां मातृकां प्रोच्य मूलविद्यां समुच्चरेत् ।  
पुनर्वै मातृकां प्रोच्य पुनविद्यां समुच्चरेत् ॥ १६-१९ ॥  
  
त्रिधाभिमन्त्र्य तोयं तु क्रमेणानेन सुन्दरि ।  
मूलविद्यां ततो ध्यात्वा जिह्वायां दीपरूपिणीम् ॥ १६-२० ॥  
  
तेजोरूपां सायुधां वै तज्जलं तु पिबेच्छिवे ।  
योगेनानेन देवेशि त्रिकालज्ञो नरो भवेत् ॥ १६-२१ ॥  
  
विना न्यासैर्विना ध्यानैर्विना पाठादिना शिवे ।  
चतुर्विधं तु पाण्डित्यं तस्य हस्ते व्यवस्थितम् ॥ १६-२२ ॥  
  
जातीपुष्पेण देवेशि कविता वशवर्तिनी ।  
कुन्दपुष्पेण देवेशि सर्वशास्त्रवशीकृतिः ॥ १६-२३ ॥  
  
दूर्वया शान्तिको होमो गुडुच्या मृत्युवारणम् ।  
सुरया मोहनं प्रोक्तं जम्बा स्तम्भनमीरितम् ॥ १६-२४ ॥  
  
आम्रेण वश्यसिद्धिः स्यादम्बुजेन महोदयः ।  
उच्चाटनं करीषेण विद्वेषः कर्क्कटीफलैः ॥ १६-२५ ॥  
  
मारणं नील पुष्पेण मरीचेन तु कर्षणम् ।  
एवमादिक्रियाः सर्वाः सिद्धमन्त्री समाचरेत् ॥ १६-२६ ॥  
  
अञ्जनं गुटिका खड्गो धातुवादो रसायनम् ।  
चरुकं तिलकं वासो दुन्दुभिश्च कपालकम् ॥ १६-२७ ॥  
  
एवमादिक्रियासिद्धिर्दीप्तामन्त्रेण वै भवेत् ।  
इति सङ्क्षेपतः प्रोक्तं किमन्यच्छ्रोतुमिच्छसि ॥ १६-२८ ॥  
  
  
प्। ११८) श्रीदेव्युवाच ।  
  
  
देवेश श्रोतुमिच्छामि नीलाविद्याविधानकम् ।  
नीला नीलस्वरूपा हि महानीलसरस्वती ॥ १६-२९ ॥  
  
तस्या विधानं सम्ब्रूहि यद्यहं तव वल्लभा ।  
  
  
श्रीशिव उवाच ।  
  
  
मन्त्रोद्धारं शृणु प्राज्ञे येन सिद्धिं स विन्दति ॥ १६-३० ॥  
  
कूर्चयुग्मं महादेवि कालीबीजद्वयं तथा ।  
मायाद्वयं समृद्धृत्य हसबलमरी स्वरूपकम् ॥ १६-३१ ॥  
  
अथ नीलपताके च हुं फडन्ता महेश्वरि ।  
नीला नीलपताकेयं सर्वसिद्धिकरी परा ॥ १६-३२ ॥  
  
उग्रचण्डा ललज्जिह्वा या सा सिद्धिकरालिका ।  
पञ्चधा कथिता नीला महानीलपताकिका ॥ १६-३३ ॥  
  
भैरवोऽस्य ऋषिः प्रोक्तो बृहती छन्द ईरितम् ।  
देवता दशमी नित्या महानीलपताकिका ॥ १६-३४ ॥  
  
कूर्चबीजस्वरूपं हि शक्तिरित्यभिधीयते ।  
हूं फट् च कीलकं भद्रे काल्यर्थे विनियोगता ॥ १६-३५ ॥  
  
कालीषड्दीर्घबीजेन षडङ्गन्यासमाचरेत् ।  
अथ ध्यायेन्महानीलां नीलाञ्जनगिरिप्रभाम् ॥ १६-३६ ॥  
  
चतुर्भुजां त्रिनयनां मुण्डमालाविभूषिताम् ।  
शवोपरि समासीनां मदिराघूर्णलोचनाम् ॥ १६-३७ ॥  
  
मृगशावकनेत्रां च प्रसन्नवदनाम्बुजाम् ।  
करकाञ्चीशोभमानां शवकर्णावतंसिनीम् ॥ १६-३८ ॥  
  
ललज्जिह्वा करालास्यां घोरदंष्ट्रां भयानकाम् ।  
पापिनां सर्वदा नीलां क्रूरां पुण्यवतां वराम् ॥ १६-३९ ॥  
  
दुष्टसंहरणोद्युक्तां साधकस्य वरप्रदाम् ।  
फेरुवर्गैर्गृध्रगणैश्चतुर्दिक्षु निनादिनीम् ॥ १६-४० ॥  
  
ईदृशीमादिरूपां तां नीलाम्भोजवनप्रभाम् ।  
जपेल्लक्षत्रयं देवि हविष्याशी जितेन्द्रियः ॥ १६-४१ ॥  
  
कुलाचारक्रमेणैव यथोक्तक्रमयोगतः ।  
करवीरैर्जवाबिल्वैर्मल्लिकाद्यैर्घृतान्वितैः ॥ १६-४२ ॥  
  
प्। ११९) त्रिकोणकुण्डे जुहुयात्सुपरिष्कृतभूतले ।  
दशांशं तर्पणं कार्यं दुग्धेन सुरयाऽपि च ॥ १६-४३ ॥  
  
मार्जयेद्रक्तनीरैश्च ब्राह्मणान्भोजयेत्ततः ।  
सुवासिनीं कुमारीं च शक्तिं वा त्रितयां शुभाम् ॥ १६-४४ ॥  
  
पुरश्चरणसम्पन्नो मन्त्रः सर्वार्थदायकः ।  
यथाद्रव्यं नृपादीनां पुरश्चर्या तु मन्त्रिणाम् ॥ १६-४५ ॥  
  
पुरश्चरणसम्पन्नः प्रयोगार्हो न चान्यथा ।  
यन्त्रमस्याः प्रवक्ष्यामि येन सिद्धीश्वरो भवेत् ॥ १६-४६ ॥  
  
बिन्दुमध्ये लिखेत्कूर्चं त्रिकोणं च ततोपरि ।  
वृत्तषट्कोणवृत्ताष्टदलं वृत्तं च भूपुरम् ॥ १६-४७ ॥  
  
चतुर्द्वारोपशोभाढ्यं यन्त्रं नीलामनोः शुभम् ।  
बटुकाद्याश्चतुर्द्वारि परितो द्वारदेवताः ॥ १६-४८ ॥  
  
तदस्राणि च तद्बाह्ये दलेष्टौ भैरवाः प्रिये ।  
केसरे मातृकाष्टौ च वृत्तेऽष्टसिद्धयः क्रमात् ॥ १६-४९ ॥  
  
षट्कोणे तु सडङ्गानि त्रिकोणे दैवतत्रयम् ।  
कालरात्रि महारात्रि मोहरात्रि क्रमात् त्रिके ॥ १६-५० ॥  
  
मध्ये नीलां समाराध्य ततो नैवेद्यमर्पयेत् ।  
नीराजनं ततः कृत्वा स्तुत्वा नत्वा विसृज्य च ॥ १६-५१ ॥  
  
नीलां संसाध्य यत्नेन षट्त्रिंशद्यक्षिणीगणम् ।  
कालीकूर्चवधूमाया अमुकीयक्षिणीति च ॥ १६-५२ ॥  
  
अन्ते पीमानि बीजानि हूं फट् स्वाहान्विता गणाः ।  
षट्त्रिंशच्चैव यक्षिण्यः क्रमेण चोद्धृताः प्रिये ॥ १६-५३ ॥  
  
तथैव बलिनो यक्षाः हूं क्रीं हूं प्रीं पुटेन च ।  
सर्वे यक्षा हुं फडन्ता चतुरशीति कीर्त्तिताः ॥ १६-५४ ॥  
  
यक्षिणीसिद्धिमासाद्य साधकः सुखमाप्नुयात् ।  
राजाभवति लोकेऽस्मिन्विना राज्येन पार्वति ॥ १६-५५ ॥  
  
अल्पज्ञमपि विद्वांसं मूढं च पण्डितं तथा ।  
यः करोत्येवमादीनि राज्यरत्नधनान्यपि ॥ १६-५६ ॥  
  
यो वै ददाति साध्यायः स यक्षो नात्र संशयः ।  
देवयोनिर्मानवी च द्विधा योनिः प्रकीर्त्तिता ॥ १६-५७ ॥  
  
प्। १२०) तत्तद्रूपं समासाद्य तत्सिद्धिमधिगच्छति ।  
  
  
श्रीदेव्युवाच ।  
  
  
फलं तु यक्षिणीसिद्धेर्यक्षसिद्धेश्च किं फलम् ॥ १६-५८ ॥  
  
तन्मे वद दयापार परात्पर नमोऽस्तु ते ।  
  
  
श्रीशिव उवाच ।  
  
  
दीनारं गुटिका खड्गं वेतालपादुकाञ्जनाः ॥ १६-५९ ॥  
  
रसं रसायनं गुप्तिस्तिलकोऽदृश्यता तथा ।  
कपालं च पटः सङ्खस्त्रिशूलं डमरुं तथा ॥ १६-६० ॥  
  
आकर्षणं वश्यता च मोहनोच्चाटनं तथा ।  
महेन्द्रजालमिन्द्रादिजालानां रचना तथा ॥ १६-६१ ॥  
  
उर्ध्वोत्क्रमणकर्मादि खेचर्याद्या हि सिद्धयः ।  
गोपनीयं गोपनीयं किमन्यच्छ्रोतुमिच्छसि ॥ १६-६२ ॥  
  
प्रोक्ता नीलाभिधा नित्या श्रीविद्यादौ पताकिका ।  
यन्त्रमन्त्रादिप्रस्तारसङ्केतभ्रंशनं तथा ॥ १६-६३ ॥  
  
लोपामुद्राविधौ कादौ यदुक्तं तद्विधौ चरेत् ।  
लोपामुद्रा कादिहादि कामराजेऽपि तद्द्वयम् ॥ १६-६४ ॥  
  
तत्काल्यां कादिकाली च हादिकल्पद्रुमो यथा ।  
कादौ निगदितं देवि यक्षिणीयक्षमण्डलम् ।  
इति सङ्क्षेपतः प्रोक्तं किमन्यच्छ्रोतुमिच्छसि ॥ १६-६५ ॥  
  
  
इति श्रीशक्तिसङ्गममहातन्त्रराजे उत्तरभागे तृतीयखण्डे   
श्रीमदक्षोभ्यमहोग्रतारासंवादे दीप्तानित्याविधिर्नाम षोडशः   
पटलः ॥ १६ ॥  
  
  
  
सप्तदशः पटलः ।  
  
श्रीदेव्युवाच ।  
  
  
देवेश श्रोतुमिच्छामि घनानित्याक्रमार्चनम् ।  
उद्यद्घना घनाकारा घनानित्या घनोदया ॥ १७-१ ॥  
  
घनालया घोषवती घटिकोदयरूपिणी ।  
तस्या मन्त्रार्चनं नित्यं वद त्वं करुणानिधे ॥ १७-२ ॥  
  
  
श्रीशिव उवाच ।  
  
  
प्रणवं पूर्वमुद्धृत्य कालिकात्र्यक्षरं तथा ।  
घनालये घनाघने ह्रीं हूं फट् च मनुर्मतः ॥ १७-३ ॥  
  
भुवनाक्षरो घनायाश्च मन्त्रोऽयं सुरपादपः ।  
अघोरभैरव-ऋषिर्विराट् छन्दः प्रकीर्त्तितम् ॥ १७-४ ॥  
  
काली बीजं तथा माया शक्तिः हुं फट् च कीलकम् ।  
कालिकाप्रीतये देवि विनियोगः प्रकीर्त्तितः ॥ १७-५ ॥  
  
षड्दीर्घभाजा बीजेन कर्पूरेण षडङ्गकम् ।  
घनानित्यां महाविद्यां नीलजीमूतसन्निभाम् ॥ १७-६ ॥  
  
मत्तकोकिलनेत्राभां पक्वजम्बूफलप्रभाम् ।  
सुदीर्घप्रपदालम्बि मुक्तालम्बि कचोच्चयाम् ॥ १७-७ ॥  
  
चतुर्भुजां त्रिनयनां दिगम्बरविनोदिनीम् ।  
करालास्यां घोरदंष्ट्रां पीनोन्नतपयोधराम् ॥ १७-८ ॥  
  
ओष्ठप्रान्तगलद्रक्तधाराविष्फुरिताननाम् ।  
वीराणां करकाञ्च्या त भूषितां भीमविग्रहाम् ॥ १७-९ ॥  
  
खड्गखेटकपट्टीशमुद्गरान् बिभ्रतीं क्रमात् ।  
ध्यातव्यां सततं वीरैर्महावीरघनालया ॥ १७-१० ॥  
  
लक्षमात्रं जपेन्मन्त्रं घृताक्तैः कमलैर्हुनेत् ।  
तद्दशांशं तर्पणं तु गन्धदुग्धादिभिः प्रिये ॥ १७-११ ॥  
  
तद्दशांशं मार्जनं तु शीतलेन जलेन च ।  
तद्दशांशं ब्राह्मणानां भोजनं समुपाचरेत् ॥ १७-१२ ॥  
  
एवं क्रियासमायुक्तो मन्त्रसिद्धिं स विन्दति ।  
घनायन्त्रं प्रवक्ष्यामि पूजनं यादृशं भवेत् ॥ १७-१३ ॥  
  
षट्कोणवृत्ताष्टदलं भूपुरेणोपशोभितम् ।  
षट्कोणे तु षडङ्गानि षड्धा तु देवता अपि ॥ १७-१४ ॥  
  
प्। १२२) दलाष्टके मातृकाष्टौ ततो भैरवपूजनम् ।  
लोकपालान्भूपुरेषु तदस्त्राणि च तद्बहिः ॥ १७-१५ ॥  
  
यथाशक्ति जपित्वा तु ततो नीराजयेद्विभुम् ।  
नीराजनान्ते देवेशि स्तुत्वा नत्वा विसृज्य च ॥ १७-१६ ॥  
  
इति सङ्क्षेपतः प्रोक्ता घनानित्या घनालया ।  
सिद्ध्यष्टकसमाक्रान्ता किं पुनः श्रोतुमिच्छसि ॥ १७-१७ ॥  
  
  
श्रीशिव उवाच ।  
  
  
देवेशि शृणु वक्ष्यामि बलाकापूजनक्रमम् ।  
बलाका द्वादशी नित्या सर्वनित्यावशङ्करी ॥ १७-१८ ॥  
  
यज्ज्ञानात्सकला विद्याः स्वस्वस्थानपदङ्गताः ।  
तस्या मन्त्रो महेशानि कथ्यते शृणु साम्प्रतम् ॥ १७-१९ ॥  
  
प्रणवं कालिकाबीजं कूर्चमाये समुद्धरेत् ।  
बलाका कालिशब्दान्ते अत्यद्भुतपराक्रमे ॥ १७-२० ॥  
  
अभीष्टसिद्धिं मे देहि हुं फट् स्वाहा मनुर्मतः ।  
कालिकाऽस्या भवेद्बीजं कूर्चं शक्तिः प्रकीर्त्तिता ॥ १७-२१ ॥  
  
माया कीलकमुद्दिष्टं कीलकेन षडङ्गकम् ।  
षडङ्गन्यासमासाद्य ध्यानं कुर्यान्महेश्वरि ॥ १७-२२ ॥  
  
अञ्जनानन्तसदृशीं कोटिकालानलप्रभाम् ।  
चतुर्भुजां त्रिनयनां मुण्डदुर्गनिवासिनीम् ॥ १७-२३ ॥  
  
दिगम्बरां करालास्यां पीनोन्नतपयोधराम् ।  
शवानां करसंहत्या कृतकाञ्चीं शवासनाम् ॥ १७-२४ ॥  
  
मुक्तकेशीं मदाघूर्णां प्रसन्नमुखपङ्कजाम् ।  
सूर्यकोटिसमाभासां मुण्डमालाविभूषिताम् ॥ १७-२५ ॥  
  
खद्गमुण्डधरां वामे सव्ये खर्परतर्जनीम् ।  
सम्बिभ्रतीं महाकालीं बलाकारूपधारिणीम् ॥ १७-२६ ॥  
  
श्मशाननिलयां देवीं भूतप्रेतसमन्विताम् ।  
शिवाभिर्घोररूपाभिर्वेष्टितां घोरनादिनीम् ॥ १७-२७ ॥  
  
प्। १२३) मा भैर्वीरवरं ब्रूहि हृद्गतं ते करोम्यहम् ।  
एवं ध्यात्वा जपेल्लक्षं मन्त्रः सिद्धो भवेद्ध्रुवम् ॥ १७-२८ ॥  
  
दशांशं बिल्वपत्रैश्च घृताक्तैर्जुहुयात्सुधीः ।  
तर्पणं तद्दशांशेन तद्दशांशेन मार्जयेत् ॥ १७-२९ ॥  
  
तद्दशांशं ब्राह्मणानां भोजनं परिकीर्त्तितम् ।  
विप्राराधनमात्रेण सर्वाङ्गपूर्णतामियात् ॥ १७-३० ॥  
  
पद्यदङ्गं विहीनं च तत्साङ्गं द्विजभोजनम् ।  
अन्यत्सर्वं महेशानि कालिकावत्समाचरेत् ॥ १७-३१ ॥  
  
इति सङ्क्षेपतः प्रोक्तं किमन्यच्छ्रोतुमिच्छसि ।  
  
  
श्रीदेव्युवाच ।  
  
  
देवेश श्रोतुमिच्छामि रहस्यातिरहस्यकम् ॥ १७-३२ ॥  
  
मात्रानित्याविधानं तु कथयस्व ममाधुना ।  
  
  
श्रीशिव उवाच ।  
  
  
मात्रानित्या तु या प्रोक्ता सर्वनित्योत्तमोत्तमा ॥ १७-३३ ॥  
  
तस्या मन्त्रं महेशानि यथावदवधारय ।  
प्रणवं कालिकाबीजं मायाकूर्चं च मातृकाम् ॥ १७-३४ ॥  
  
सबिन्दुमातृकावर्णं चतुर्बीजानि वै पुनः ।  
पुनश्च मातृकावर्णं चतुर्बीजं पुनश्च तत् ॥ १७-३५ ॥  
  
एवं क्षान्ता महेशानि महामात्रा प्रकीर्त्तिता ।  
चतुर्बीजं महामात्रे सिद्धिं मे देहि सत्वरम् ॥ १७-३६ ॥  
  
हू। फट् स्वाहेति देवेशि मात्रामन्त्रः परो मतः ।  
प्रणवं कालिकाबीजं कूर्चमाये ततः शिवे ॥ १७-३७ ॥  
  
मध्ये नित्या नाम दद्यात् सम्बुध्यन्तं च केवलम् ।  
नित्यामन्त्राश्च जायन्ते भिन्नरूपाश्च पार्वति ॥ १७-३८ ॥  
  
पुनर्बीजानि हूं फट् च स्वाहान्ताः परिकीर्त्तिताः ।  
आद्ययोगात्सम्पुटाद्वा हुं फडन्तप्रयोगतः ॥ १७-३९ ॥  
  
प्। १२४) एवं नवति नित्यानां मन्त्रभेदा भवन्ति च ।  
भैरवोऽस्य ऋषिः प्रोक्तो उष्णिक् छन्दः प्रकीर्त्तितम् ॥ १७-४० ॥  
  
मात्रादेवीति विख्याता देवता परिकीर्त्तिता ।  
क्रीं बीजं हूं तथा शक्तिः ह्रीं कीलकमुदाहृतम् ॥ १७-४१ ॥  
  
विनियोगो महेष्टार्थे कालिकार्थे प्रकीर्त्तितः ।  
मायाषड्दीर्घयुक्तेन षडङ्गन्यासमाचरेत् ॥ १७-४२ ॥  
  
तथा ध्यायेन्महाविद्यां नीलाञ्जनगिरिप्रभाम् ।  
चतुर्भुजां त्रिनयनां मुण्डपद्मोपरिस्थिताम् ॥ १७-४३ ॥  
  
कपालकर्तृकाहस्तां खड्गमुण्डधरां पराम् ।  
सुदन्तुरां महारौद्रीं चण्डनादातिभीषणाम् ॥ १७-४४ ॥  
  
शववक्षःसमारूढां लेलिहानां शवं शिवाम् ।  
एवंविधां तां मात्राम्बां महाघोरनिनादिनीम् ॥ १७-४५ ॥  
  
इति सञ्चिन्त्य देवेशि लक्षमात्रं जपं चरेत् ।  
दशांशं जुहुयाद्बिल्वैरथवा कदलीफलैः ॥ १७-४६ ॥  
  
द्राक्षाभिः पायसैर्वापि दशांशं हवनं चरेत् ।  
तर्पणं मार्जनं विप्रभोज्यं यत्नेन कारयेत् ॥ १७-४७ ॥  
  
यद्यदङ्गं विहीयेत तत्सङ्ख्याद्विगुणो जपः ।  
जपपूजाप्रयोगादि कालीवल्लिपिमातृवत् ॥ १७-४८ ॥  
  
इति सङ्क्षेपतः प्रोक्तं किमन्यच्छ्रोतुमिच्छसि ।  
  
  
श्रीदेव्युवाच ।  
  
  
देवेश श्रोतुमिच्छामि रहस्यातिरहस्यकम् ॥ १७-४९ ॥  
  
  
श्रीशिव उवाच ।  
  
  
रहस्यमपि ते देवि कथ्यते शृणु साम्प्रतम् ।  
मुद्रानित्याविधानं च सर्वसारोत्तमोत्तमम् ॥ १७-५० ॥  
  
मुद्रणी नामका नित्या श्रीविद्यायां तु मुद्रिणी ।  
मुद्रिणी दण्डिनी नाम्नी देवी सौन्दर्यविग्रहा ॥ १७-५१ ॥  
  
महाविद्यादिकादीनां मनोमुद्रणकारिणी ।  
तेनेयं मुद्रानित्याख्या सर्वसिद्धिपराम्बिका ॥ १७-५२ ॥  
  
प्रणवं कालिकाबीजं माया कूर्चं क्रमेण च ।  
प्री। फ्रे। बीजयुगं प्रोच्य मुद्राम्बापदमुद्धरेत् ॥ १७-५३ ॥  
  
प्। १२५) मुद्रासिद्धिं मे देहि भोजगन्मुद्रास्वरूपिणी ।  
हूं फट् स्वाहासमायुक्तो वीतिवर्णो मनुः शुभः ॥ १७-५४ ॥  
  
महादेवो ऋषिश्चास्य गायत्री छन्द ईरितम् ।  
मुद्रानित्या महादेवी देवता परिकीर्त्तिता ॥ १७-५५ ॥  
  
कालीबीजं बीजमस्या माया शक्तिः प्रकीर्तिता ।  
कूर्चं कीलकमित्युक्तं काल्या षड्दीर्घयुक्तया ॥ १७-५६ ॥  
  
षडङ्गन्यासमाचर्य मुद्रां ध्यायेन्महेश्वरि ।  
अञ्जनाद्रिनिभां मुद्रां मुण्डमालाविभूषिताम् ॥ १७-५७ ॥  
  
दिगम्बरां घोरदंष्ट्रां चण्डनादातिभीषणाम् ।  
दक्षिणां मुक्तकेशालीं दिगम्बरविनोदिनीम् ॥ १७-५८ ॥  
  
पिङ्गाक्षीं प्रज्वलज्जिह्वां घोरचेष्टाभयानकाम् ।  
शवानां करसङ्घातैः कृतकाञ्चीं हसन्मुखीम् ॥ १७-५९ ॥  
  
सृक्कद्वयगलद्रक्तधाराविस्फुरिताननाम् ।  
कपालकर्तृका हस्तां खड्गखेटकधारिणीम् ॥ १७-६० ॥  
  
महाकालेन च समं रतासक्तां क्षुधातुराम् ।  
वरं ब्रूहि वरं ब्रूहि वरं ब्रूहीति वादिनीम् ॥ १७-६१ ॥  
  
एवं सञ्चिन्त्य देवेशि पूजयेद्यन्त्रमादरात् ।  
त्रिकोणं वृत्तषट्कोणं वृत्ताष्टदलभूपुरम् ॥ १७-६२ ॥  
  
चतुर्द्वारोपशोभाढ्यं तद्द्वारि गणपस्तथा ।  
योगिनीक्षेत्रपालाश्च बटुको हि चतुर्थकः ॥ १७-६३ ॥  
  
लोकपालास्त्रलोकेशा भूपुरे क्रमशो यजेत् ।  
दलेष्टमातृकां पूज्य केसरे भैरवाष्टकम् ॥ १७-६४ ॥  
  
दलाष्टाग्रे त्वष्टसिद्धिः षट्कोणेषु षडङ्गकम् ।  
राज्यदा भोगदा मोक्षजयदाऽभयदा तथा ॥ १७-६५ ॥  
  
षष्ठी तु सिद्धिदा प्रोक्ता षट्कोणेषु क्रमाद्यजेत् ।  
इच्छां ज्ञानं क्रियां चैव त्रिकोणे परिपूजयेत् ॥ १७-६६ ॥  
  
मध्ये मुद्रां च सम्पूज्य सर्वपञ्चोपचारकैः ।  
इति पूजां समासाद्य ततो नीराजनं चरेत् ॥ १७-६७ ॥  
  
प्। १२६) नीराजनान्ते देवेशि प्राणायामपुरःसरम् ।  
लक्षद्वयं जपेन्मन्त्रं सुश्वेतैः करवीरजैः ॥ १७-६८ ॥  
  
दशांशं हवनं कृत्वा तद्दशांशेन तर्पणम् ।  
मार्जनं ब्राह्मणानां च भोजनं समुपाचरेत् ॥ १७-६९ ॥  
  
एवं सिद्धमनुर्मन्त्री प्रयोगार्हो न चान्यथा ।  
यद्यद्धृदि समाधत्ते तत्तत्कृत्यं करोति हि ॥ १७-७० ॥  
  
सर्वं तु कालिवत्प्रोक्तं विशेषः कथितो मया ।  
इति सङ्क्षेपतः प्रोक्तं किमन्यच्छ्रोतुमिच्छसि ॥ १७-७१ ॥  
  
इति श्रीशक्तिसङ्गममहातन्त्रराजे उत्तरभागे तृतीयखण्डे   
श्रीमदक्षोभ्यमहोग्रतारासंवादे मुद्रानित्याविधिर्नाम सप्तदशः   
पटलः ॥ १७ ॥  
  
  
  
अष्टादशः पटलः ।  
  
  
श्रीदेव्युवाच ।  
  
  
देवेश श्रोतुमिच्छामि मितानित्याविधिक्रमम् ।  
सर्वविद्यावरारोहां मितां मे ब्रूहि सादरम् ॥ १८-१ ॥  
  
  
श्रीशिव उवाच ।  
  
  
शृणु वक्ष्यामि देवेशि रहस्यातिरहस्यकम् ।  
सर्वविद्यामहाराज्ञी मितानाम्नी महोदया ॥ १८-२ ॥  
  
तस्या मन्त्रं प्रवक्ष्यामि कालीसर्वाङ्गमद्भुतम् ।  
प्रणवं पूर्वमुद्धृत्य कालिकाबीजमुद्धरेत् ॥ १८-३ ॥  
  
कूर्चबीजं तथा मायां वाग्भवं बीजमुद्धरेत् ।  
मितेपदं समुच्चार्य तथा परिमिते पदम् ॥ १८-४ ॥  
  
पराक्रमाअय च पदं पुनर्बीजानि चोद्धरेत् ।  
सोहं हूं फट् ततः स्वाहा सप्तविंशतिवर्णवान् ॥ १८-५ ॥  
  
मन्त्रोऽयं कथितो देवि ऋषिछन्दादिकं शृणु ।  
महाकाल ऋषिश्चास्य त्रिष्टुप् छन्दः प्रकीर्त्तितम् ॥ १८-६ ॥  
  
मितानित्या देवता च कालिका बीजमीरितम् ।  
कूर्चं शक्तिर्महेशानि माया कीलकमीरितम् ॥ १८-७ ॥  
  
कीलकेन षडङ्गानि षड्दीर्घाढ्येन कारयेत् ।  
ध्यायेन्नीलाद्रिसङ्काशां नीलजीमुतसन्निभाम् ॥ १८-८ ॥  
  
रक्तवस्त्रां शवासीनां मुण्डमालाविभूषिताम् ।  
पीनोन्नतकुचद्वन्द्वां पीनवक्षो नितम्बिनीम् ॥ १८-९ ॥  
  
दक्षिणां मुक्तकेशालीं दिगम्बरविनोदिनीम् ।  
महादेवहृदम्भोजमध्यस्थां शङ्खकङ्कणाम् ॥ १८-१० ॥  
  
कोटिकालानलप्रख्यां श्मशानालयवासिनीम् ।  
खड्गमुण्डधरां वामे सव्येऽभयवरप्रदाम् ॥ १८-११ ॥  
  
साधकाकाङ्क्षहृदयां साधकस्य वरप्रदाम् ।  
मुखसान्द्रस्थितामोदमोदिनीं मदविह्वलाम् ॥ १८-१२ ॥  
  
आरक्तमुखसान्द्राभिर्नेत्रादिभिर्विराजिताम् ।  
दक्षिणां सस्मितां दिव्यां दीननाथां विभावयेत् ॥ १८-१३ ॥  
  
प्। १२८) एवं ध्यात्वा मितां देवीं लक्षत्र्यं जपं चरेत् ।  
किंशुकैर्हवनं कार्यं ज्योतिष्ंअत्याथवा प्रिये ॥ १८-१४ ॥  
  
ज्योतिष्मतीप्रसूनेन फलं किंशुकवन्मतम् ।  
आरक्तकरवीरेण जुहुयान्मन्त्रसिद्धये ॥ १८-१५ ॥  
  
त्रिकोणकुण्डे जुह्यात्संस्कृते खादिरानले ।  
ताम्बूलपत्रहोमेन कालिकां वशमानयेत् ॥ १८-१६ ॥  
  
पुष्पाक्तनागवल्या च नागिनीसिद्धिमाप्नुयात् ।  
वज्रपुष्पेण जुहुयात् डाकिन्या वा महेश्वरि ॥ १८-१७ ॥  
  
धत्तूरेणारिनिधनं कुन्दैश्च कवितां लभेत् ।  
जातीपुष्पैर्जयावाप्तिस्तिलपुष्पैर्बलोन्नतिः ॥ १८-१८ ॥  
  
पुन्नागैः पुरुषार्थाय केतक्या कामिनीं लभेत् ।  
आसुर्या रिपुनाशश्च चन्दनेन जयी सदा ॥ १८-१९ ॥  
  
तथैवाऽगुरुणा देवि राजराजपदं लभेत् ।  
रक्तचन्दनहोमेन सर्वमोहनमाचरेत् ॥ १८-२० ॥  
  
गिरिकर्ण्या कन्यकाप्तिः सेवन्त्या शिवरूपता ।  
गुडूच्या रिपुनाशश्च मरीचेनाकृष्टिरुत्तमा ॥ १८-२१ ॥  
  
पूगीफलैर्महाभाग्यं तथा जातिफलैर्धनम् ।  
स्तम्भनं चम्पकेनैव जंव्वा जन्मार्तिनाशनम् ॥ १८-२२ ॥  
  
एवं नाना विधानेन काममुद्दिश्य साधयेत् ।  
ततो होमदशांशेन तर्पणं पीठनीरतः ॥ १८-२३ ॥  
  
अष्टगन्धोदकेनापि तथा केसरनीरतः ।  
तर्पणस्य दशांशेन मार्जनं समुपाचरेत् ॥ १८-२४ ॥  
  
तद्दशांशं विप्रभोज्यं शक्तयश्च कुमारिकाः ।  
पूजयेद्भोजयेद्देवि सर्वसिद्धिं स विन्दति ॥ १८-२५ ॥  
  
अथ पूजाविधानस्य यन्त्रं सङ्कथ्यते शृणु ।  
त्रिकोणत्रितयं लिख्य वृत्तं षट्कोणसंयुतम् ॥ १८-२६ ॥  
  
वृत्ताष्टदलशोभाढ्यं भूपुरेण समन्वितम् ।  
चतुर्द्वारोपशोभाढ्यं मध्ये बिन्दुविभूषितम् ॥ १८-२७ ॥  
  
प्। १२९) कालीं करालिनीं घोरां प्रथमे तु त्रिकोणके ।  
द्वितीये तु त्रिकोणे च वामां ज्येष्ठां च रौद्रिकाम् ॥ १८-२८ ॥  
  
तृतीये तु त्रिकोणे तु इच्छां ज्ञानं क्रियां तथा ।  
अथ वृत्ते यजेद्देवि वार्तालीं प्रथमं यजेत् ॥ १८-२९ ॥  
  
द्वितीयभागे देवेशि लघुवाराहिकां यजेत् ।  
तृतीयभागे देवेशि स्वप्नवाराहिकां यजेत् ॥ १८-३० ॥  
  
तिरस्करणिकां पूज्य चतुर्थभागके शिवे ।  
षट्कोणवामे देवेशि चतुर्द्वारं प्रपूजयेत् ॥ १८-३१ ॥  
  
षट्कोणे तु षडङ्गानि वृत्ते सिद्ध्यष्टकं तथा ।  
दलेऽष्टौ मातृकाः पूज्यास्तदन्तेऽष्टौ च भैरवाः ॥ १८-३२ ॥  
  
भूपुरे लोकपालाश्च तदस्त्राणि च तद्बहिः ।  
एवमिष्ट्वा मितां नित्यां विद्यामित्रां निरञ्जनीम् ॥ १८-३३ ॥  
  
एवमाराधनायुक्तो मन्त्रसिद्धिं लभेन्नरः ।  
अथवाऽन्यप्रकारेण ध्यानं नित्याक्रमे शृणु ॥ १८-३४ ॥  
  
अञ्जनाद्रिनिभाः सर्वा मुण्डमालाविभूषणाः ।  
दक्षहस्ते देवी खड्गं वामहस्ते च तर्जनीम् ॥ १८-३५ ॥  
  
धारयन्त्यः शुभाः काल्या वरराभयतत्कराः ।  
एतत्सामान्यतो ध्यानं नाममन्त्रविधौ स्मृतम् ॥ १८-३६ ॥  
  
रहस्यमत्र कथितं सिद्धयोऽष्टविधाः करे ।  
अञ्जनं गुटिका खड्गं वेतालं यक्षिणीगणम् ॥ १८-३७ ॥  
  
चरुकं तिलकं वासः कपालं पादुकां तथा ।  
लगुडः किन्नरीसिद्धिर्डामर्यादि महाकला ॥ १८-३८ ॥  
  
चराचरगतिश्चैव त्वणुत्वं लघिमादिकम् ।  
परकायप्रवेशश्च ततश्चैव रसायनम् ॥ १८-३९ ॥  
  
स्पर्शश्चिन्तापहारश्च भूतसञ्चरणं तथा ।  
मृतकोत्थापनं दिव्याः सिद्धयस्तत्करे स्थिताः ॥ १८-४० ॥  
  
महापीठं समुद्धृत्य नित्या स्थाप्या यथाक्रमम् ।  
अथवा मूलमन्त्रेण यजेन्मध्ये स्वदेवताम् ॥ १८-४१ ॥  
  
प्। १३०) यथोक्तमन्त्रसिध्यर्थं ध्यायेच्च कुलवस्तुभिः ।  
यजेत्सन्तर्पयेच्छक्तिं भोजनाच्छादनादिभिः ॥ १८-४२ ॥  
  
धूपयेद्दशगन्धेन देवताऽवतरेत्तदा ।  
रक्ताक्षी स्तब्धनेत्राङ्गी प्रसन्नमुखपङ्कजा ॥ १८-४३ ॥  
  
काचिदेका भवेच्छक्तिरितरास्तन्मुखस्थिताः ।  
तस्मिन्क्षणे तत्प्रकृतिं कृत्वा माषमयीं शुभाम् ॥ १८-४४ ॥  
  
घृतपक्वा मांसमया उपभोगाः प्रकल्पयेत् ।  
ग्रासे ग्रासे सुरां दद्यान्मत्स्यशाकलकानि च ॥ १८-४५ ॥  
  
आद्यं बीजं समुच्चार्य नित्ये क्रूरमुखे तथा ।  
क्रूरदंष्ट्रे ललज्जिह्वेऽमुकस्तेऽयं प्रकल्पितः ॥ १८-४६ ॥  
  
आहारो भक्षययुगं स्वाहान्तं ठद्वयं पुनः ।  
आद्यबीजं समुच्चार्य मृतं ध्यायेद्रिपुं तदा ॥ १८-४७ ॥  
  
तत्कालमेव हरते मिता प्राणान्सुरेश्वरि ।  
श्रूयतेऽसौ मृत इति तावत्सम्भोजयेन्मिताम् ॥ १८-४८ ॥  
  
पश्चात्पञ्चाङ्गधूपेन धूपयेत्तां वरप्रदाम् ।  
हासं कृत्वा वरं दत्वा व्रजेत्सा शक्तिदेहतः ॥ १८-४९ ॥  
  
श्मशाने वाऽथ सम्पूज्या वडवाग्निसमप्रभा ।  
ससैन्यराज्ञो नाशाय नृमांसैः कुलवस्तुभिः ॥ १८-५० ॥  
  
उद्यानेषु वशीकर्तुम् उच्चाटे तु नदीतटे ।  
नातः परतरा विद्या सद्यः प्रत्ययकारिणी ॥ १८-५१ ॥  
  
विख्याता उत्तराम्नाये शतधा पूजिता मया ।  
गोप्याद्गोप्यतराप्येषा मया तुभ्यं प्रकाशिता ॥ १८-५२ ॥  
  
अतः परं महादेवि किमन्यच्छ्रोतुमिच्छसि ।  
  
  
श्रीदेव्युवाच ।  
  
  
देवेश श्रोतुमिच्छामि यश्च धूपस्त्वयोदितः ॥ १८-५३ ॥  
  
दशगन्धप्रियस्तस्य कानि द्रव्याणि तत्र तु ।  
  
  
श्रीशिव उवाच ।  
  
  
काश्मीरस्य त्रयो भागास्त्रयो दद्यात्तथाऽगुरोः ॥ १८-५४ ॥  
  
प्। १३१) भागाः पञ्चैव चन्द्रस्य मृगनाभेर्द्वयं तथा ।  
कृष्णचन्दनकाद्यष्टौ श्वेतचन्दनकाश्व षट् ॥ १८-५५ ॥  
  
महिषाक्षस्य सप्तैव सर्जका द्वादशैव हि ।  
मांस्या भागाष्टकं कृत्वाऽज्याद्भागैकं समाहरेत् ॥ १८-५६ ॥  
  
दशगन्धस्तु धूपोऽयं पञ्चाङ्गं शृण्वथ प्रिये ।  
मूलं कृष्णागुरोर्भागं पत्रकं च त्वचस्तथा ।  
स्वर्णपुष्पं जातिपत्री समभागेन धूपयेत् ॥ १८-५७ ॥  
  
इति श्रीशक्तिसङ्गममहातन्त्रराजे उत्तरभागे तृतीयखण्डे   
श्रीमदक्षोभ्यमहोग्रतारासंवादे मितानित्याविधिर्नामाष्टादशः   
पटलः ॥ १८ ॥  
  
  
  
एकोनविंशतितमः पटलः ।  
  
  
श्रीदेव्युवाच ।  
  
  
देवेश त्वत्प्रसादेन मितायाः संश्रुतो विधिः ।  
तिरस्करणिकां ब्रूहि महामोहनकारिणीम् ॥ १९-१ ॥  
  
  
श्रीशिव उवाच ।  
  
  
शृणु देवि प्रवक्ष्यामि महामोहनकारिणीम् ।  
श्रीविद्यायाश्च बालाया अङ्गभूतां सुगोपिताम् ॥ १९-२ ॥  
  
वाग्भवं कालिकाबीजं भुवनेशीं हरिप्रियाम् ।  
तिरस्करणिशब्दान्ते ततः सकलजनं वदेत् ॥ १९-३ ॥  
  
वाग्वादिनि सकलपदं पशुजनमनो वदेत् ।  
चक्षुः श्रोत्रं तथा जिह्वां घ्राणं तिरस्करणं वदेत् ॥ १९-४ ॥  
  
कुरुद्वयं ठद्वयं च स्वाहान्तोऽयं मनुः स्मृतः ।  
वाग्भवं भुवनां लक्ष्मीं क्लीं भगवतो वदेत् ॥ १९-५ ॥  
  
स्वाहया तु संयुक्तो द्वितीयोऽयं परो मनुः ।  
माहेश्वरी सर्वपशुजनचक्षुस्तिरस्कर ॥ १९-६ ॥  
  
णं कुरुयुक् स्वाहया तु संयुक्तोऽयं परो मनुः ।  
त्रैलोक्यमोहिनिपदं महामायेपदं ततः ॥ १९-७ ॥  
  
सर्वजनमनश्चक्षुस्ततस्तिरस्कृतिं वदेत् ।  
कुरुयुक् स्वाहया युक्तश्चतुर्थोऽयं क्रमान्मनु ॥ १९-८ ॥  
  
वाङ्माया कमलाबीजं ह्सौयुगक्षरमुद्धरेत् ।  
ॐ नमो भगतिपदं श्रीमहेशरि चोद्धरेत् ॥ १९-९ ॥  
  
ततः सर्वजनमनश्चक्षुःपदमुदीरयेत् ।  
तिरस्करणशब्दान्ते कुरुयुक् स्वाहयान्वितः ॥ १९-१० ॥  
  
पञ्चमन्त्राः क्रमेणोक्ताः मकारपञ्चरक्षकाः ।  
मकारपञ्चरक्षार्थं मन्त्रपञ्चकमुच्चरेत् ॥ १९-११ ॥  
  
ह्रीं क्ली। नमो भगवति माहेश्वरिपदं वदेत् ।  
ततः सर्वजनपदं मनश्चक्षुःपदं वदेत् ॥ १९-१२ ॥  
  
तिरस्करणमुच्चार्य कुरुयुक् स्वाहयान्वितः ।  
समस्तरक्षणाद्यर्थे षष्ठो योगः प्रकीर्त्तितः ॥ १९-१३ ॥  
  
प्। १३३) मन्त्रस्यास्य ऋषिः शक्तिर्गायत्री छन्द ईरितम् ।  
सर्वपशुजनमनश्चक्षुरादि तिरस्कृतः ॥ १९-१४ ॥  
  
देवता गदिता देवि क्लीं बीजं परिकीर्त्तितम् ।  
ह्रीं शक्तिः क्री। कीलकं स्याद्विनियोगस्तिरस्कृतौ ॥ १९-१५ ॥  
  
वाङ्मायाकमलाकामैरङ्गुष्ठाभ्यां नमो वदेत् ।  
बीजं भगवति तत्र तर्जन्यां विन्यसेत्सुधीः ॥ १९-१६ ॥  
  
माहेश्वरी मध्यमाभ्यां सर्वा तिरस्करणी ततः ।  
अनामिकां गदिताभ्यां कनिष्ठाभ्यां कुरुद्वयम् ॥ १९-१७ ॥  
  
बीजानि तु पुनः स्वाहा करपृष्ठयुगे न्यसेत् ।  
एवं हि हृदये न्यस्य वर्णन्यासं समाचरेत् ॥ १९-१८ ॥  
  
दक्षबाहौ दक्षपृष्ठे दक्षोरौ दक्षजानुनि ।  
दक्षपादे दक्षमस्तेऽप्येवं वामेऽपि विन्यसेत् ॥ १९-१९ ॥  
  
बाहुमूलं पृष्ठजानुमस्तके न्यस्य वै मनुम् ।  
सम्पूर्णविद्यया देवि व्यापकन्यासमाचरेत् ॥ १९-२० ॥  
  
ततो ध्यायेन्महाविद्यां तिरस्करणरूपिणीम् ।  
मुक्तकेशीं विवसनां सर्वालङ्कारलङ्कृताम् ॥ १९-२१ ॥  
  
स्व * * दर्शनान्मुग्धपशुवर्गां नमामि ताम् ।  
निग्रहार्थं महाध्यानं यथावदवधारय ॥ १९-२२ ॥  
  
श्यामवर्णां मदाघूर्णरक्तनेत्रत्रयां शिवाम् ।  
कृष्णाम्बरां तथा खड्गं दधतीं च भुजद्वये ॥ १९-२३ ॥  
  
दोर्भ्यां मनोहराभ्यां तु खर्जूरीकुम्भधारिणीम् ।  
नीलाश्वस्थां पुरोयान्तीं नीलाभरणभूषिताम् ॥ १९-२४ ॥  
  
नीलमाल्यादिवसनां नीलगन्धां मनोहराम् ।  
निद्रामिषेण भुवनं तिरोभावं प्रकुर्वतीम् ॥ १९-२५ ॥  
  
खद्गायुधां भगवतीं भक्तपालनतत्पराम् ।  
पशुनिर्मूलनोद्युक्तां पशुतर्जनमुद्रिकाम् ॥ १९-२६ ॥  
  
तिरस्करणिकां प्रोक्तां भूर्जपत्रे लिखेन्मनुम् ।  
कुम्भाग्रे स्थापयेद्देवि लिखितं कुङ्कुमादिना ॥ १९-२७ ॥  
  
जपेल्लक्षं महामन्त्रं संस्थानैकतमे शिवे ।  
दशांशं हवनं कार्यं बिल्वैर्मधुघृतप्लुतैः ॥ १९-२८ ॥  
  
तद्दशांशं तर्पणं च तद्दशांशं च मार्जनम् ।  
ब्राह्मणानां भोजनं च दशांशेन समाचरेत् ॥ १९-२९ ॥  
  
एवं सिद्धमनुर्मन्त्री तरस्करणमाचरेत् ।  
सर्वसाध्यकरी विद्या पशूनामान्ध्यकारिणी ॥ १९-३० ॥  
  
स्वप्नवाराहिवद्देवि पुरश्चर्याविशेषकौ ।  
इति सङ्क्षेपतः प्रोक्तं किमन्यच्छ्रोतुमिच्छसि ॥ १९-३१ ॥  
  
  
श्रीदेव्युवाच ।  
  
  
देवेश श्रौतुमिच्छामि कौतुकानि महान्त्यपि ।  
तन्मे वद दयापार यद्यहं तव वल्लभा ॥ १९-३२ ॥  
  
  
श्रीशिव उवाच ।  
  
  
रहस्यादतिगोप्यं च कथ्यते शृणु साम्प्रतम् ।  
स्वप्नवाराहिका विद्या त्रिधाऽत्र परिकीर्त्तिता ॥ १९-३३ ॥  
  
आदौ पञ्चदशी विद्या ततोऽष्टादशवर्णगा ।  
चतुर्विंशतितत्त्वाढ्या महती परिकीर्त्तिता ॥ १९-३४ ॥  
  
सर्वश्रेष्ठकौतुकाढ्या तन्मध्येऽष्टादशाक्षरी ।  
तस्या मन्त्रविधानं च कथ्यते शृणु साम्प्रतम् ॥ १९-३५ ॥  
  
वाग्भवं भुवनाहृद्वै वाराही तु ततो वदेत् ।  
अघोरेति समुद्धृत्य स्वप्ने च ठचतुष्टयम् ॥ १९-३६ ॥  
  
वह्निजायान्तिको मन्त्रो भविष्यादिप्रदर्शकः ।  
अष्टादशाक्षरः प्रोक्तो ऋषिरीश्वर ईरितः ॥ १९-३७ ॥  
  
अनुष्टुप् छन्द इत्युक्तं स्वप्नेशी देवता मता ।  
ऐं बीजं ह्रीं तथा शक्तिः ठठ स्वाहान्तषट्ककम् ॥ १९-३८ ॥  
  
हृदये ऐं तथा माया नमो वाराहि वै शिरः ।  
अघोरे चेति च शिखां स्वप्ने वै कवचं भवेत् ॥ १९-३९ ॥  
  
ठचतुष्कं भवेन्नेत्रै स्वाहेत्यस्त्रं भवेत्प्रिये ।  
कटिकण्ठगण्डकर्णनेत्रमूर्धसु विन्यसेत् ॥ १९-४० ॥  
  
प्। १३५) नीलाञ्जनगिरिश्यामां मणिरत्नविभूषिताम् ।  
अश्वारूढां चक्रहस्तामपरे च हलायुधाम् ॥ १९-४१ ॥  
  
अधस्थयोः कर्तरीं च कपालं रक्तपूरितम् ।  
पादाधःस्थहिरण्याक्षं रतमाणां मदोद्धताम् ॥ १९-४२ ॥  
  
नानाशक्तिसमाकीर्णां नानागणविराजिताम् ।  
एवं ध्यात्वा विष्णुशक्तिं ततः पूजनमारभेत् ॥ १९-४३ ॥  
  
आराधयेद्बिन्दुमध्ये देवीं त्र्यस्रं ततो लिखेत् ।  
तत्र निद्रां सुप्रसन्नां डिम्भाङ्गीं च प्रपूजयेत् ॥ १९-४४ ॥  
  
ततः षट्कोणमध्ये तु महोग्रां प्रेतयक्षिकाम् ।  
श्वासकालां भीमवतीं नखज्वालां महोदरीम् ॥ १९-४५ ॥  
  
ततोऽष्टदलमध्ये तु गिरीशं चतुराननम् ।  
फट्कारं बद्धमातङ्ङ्गं कुलीरं वायरां बलिम् ॥ १९-४६ ॥  
  
चण्डीश्वरं च सम्पूज्य ततो द्वादशवर्णके ।  
मातङ्गीं वृद्धमातङ्गीमसिताङ्गीं कफोत्कटाम् ॥ १९-४७ ॥  
  
महोद्धतां प्रेतवाहां ज्ञानशक्तिं क्रियावतीम् ।  
वगलिकां भानुमतीं सोमदेवीं चिरन्तनीम् ॥ १९-४८ ॥  
  
ततः पूज्य षोडशारे संहारेणैव पूर्वतः ।  
एन्द्रीं सौरीं महेशानीं तारा यक्षप्रसूं धराम् ॥ १९-४९ ॥  
  
वामां विरोधिनीं श्यामां मातङ्गीं सुरराक्षसीम् ।  
पद्मावतीं कालरात्रिं तामसीं मदनां मदाम् ॥ १९-५० ॥  
  
पीतगन्धाक्षतैः पूज्या तथैव कुलवस्तुभिः ।  
संयुक्तः शक्तिभिः सार्धलक्षमेकं जपेन्मनुम् ॥ १९-५१ ॥  
  
हयमारस्य कुसुमैर्हयारिपललैस्तथा ।  
दशांशं जुहूयान्मन्त्री त्र्यस्रे वा योनिकुण्डके ॥ १९-५२ ॥  
  
तर्पणं मार्जनं कुर्याद्योगिनीनां समर्चनम् ।  
एवं सिद्धमनुर्मन्त्री प्रयोगान्साधयेच्छुभान् ॥ १९-५३ ॥  
  
मध्वाज्यसुरसाभिश्च होमो दर्शयते हरिम् ।  
अष्टोत्तरसहस्रेण साधकस्येप्सितं वदेत् ॥ १९-५४ ॥  
  
प्। १३६) कदम्बपुष्पैर्होमस्तु निधानं निशि दर्शयेत् ।  
नीलोत्पलकृतो होमः स्त्रियमाकर्षयेद्धठात् ॥ १९-५५ ॥  
  
जवापुष्पैः कालखण्डैर्होमो भूपं वशं नयेत् ।  
मार्जारान्त्रैः कृतो होमस्त्रासयेत् साधकार्थिनम् ॥ १९-५६ ॥  
  
पुत्राजीवकबीजैश्च होमः पुत्रकरो भवेत् ।  
यस्य प्रतिकृतिं कृत्त्वा माषपिष्टमयीं शुभाम् ॥ १९-५७ ॥  
  
जुहुयात्तस्य भवति सद्यो मृत्युर्न संशयः ।  
सहस्रत्रितयं जप्त्वा स्वप्ने वक्ति शुभाशुभम् ॥ १९-५८ ॥  
  
जाङ्गलैः पललैर्होमः किं तत्कार्यं न साधयेत् ।  
तारे नमो भगवति वाराहि द्वितयं ठठः ॥ १९-५९ ॥  
  
पञ्चदशाक्षरो मन्त्रः सद्यः प्रत्ययकारकः ।  
अक्षोभ्यो भैरवः प्रोक्तः छन्दस्तु शक्वरि मतम् ॥ १९-६० ॥  
  
देवता स्वप्नवाराही षडङ्गानि पदैः क्रमात् ।  
प्राग्वत् पूजादिकं देवि प्रयोगश्चापि पूर्ववत् ॥ १९-६१ ॥  
  
बीजान्ते भुवनेश्वर्या अङ्कुशं बीजमुद्धरेत् ।  
वार्तालीति पदद्वन्द्वं वाराहीद्वितयं तथा ॥ १९-६२ ॥  
  
स्वप्नश्वरि युगं तस्मादैन्दवीं बिन्दुभूषिताम् ।  
वायुं बिन्दुयुतं पश्चाच्चतुर्विंशाक्षरो मनुः ॥ १९-६३ ॥  
  
जनार्दनो ऋषिश्चास्य छन्दः संस्कृतिरीरितम् ।  
देवतां स्वप्नवाराहीं रक्तव्याघूर्णलोचनाम् ॥ १९-६४ ॥  
  
स्मरोद्भिन्नां त्रिनयनां खण्डेन्दुकृतशेखराम् ।  
दंष्ट्राकरालवदनां शिरोमालाविभूषिताम् ॥ १९-६५ ॥  
  
यजेत्पूर्वोदिते पीठे सर्वकालफलप्रदाम् ।  
अत्रैव कृष्णमातङ्गिकौतकं शृणु पार्वति ॥ १९-६६ ॥  
  
प्रणवं पूर्वमुद्धृत्य नमो भगवतीति वै ।  
कृष्णमातङ्गिनि शिरोवल्कलधारिणी चोद्धरेत् ॥ १९-६७ ॥  
  
सर्वजनमहङ्करि माया षट् दीर्घयुक् ततः ।  
अमुकं पदमुद्धृत्य मे वश्याकृष्टिमुच्चरेत् ॥ १९-६८ ॥  
  
प्। १३७) कुरु स्वाहान्वितो मन्त्रः सर्वेषां सुरपादपः ।  
ऋषिः कृष्ण इति ख्यातः सर्वदेवोत्तमोत्तमः ॥ १९-६९ ॥  
  
विराट्च्छन्द इति ख्यातं मायया तु षडङ्गकम् ।  
ॐ बीजं भुवना शक्तिः स्वाहा कीलकमीरितम् ।  
त्रैलोक्यवश्यार्थमथ विनियोगः प्रकीर्त्तितः ॥ १९-७० ॥  
  
वीणावादनकोविदाम्बुदघटा लावण्यलीला वरा  
बिम्बोष्ठी वनजाक्षिमञ्चिततनू व्याकीर्णकेशस्रजा ।  
लीलालोलसुवर्णकुण्डलधरा धर्मार्थकामोदया  
चण्डी चण्डपराक्रमा भवतु नः सर्वार्थसंसाधिका ॥ १९-७१ ॥  
  
एवं ध्यात्वा जपेल्लक्षं ततः सिद्धो भवेन्मनुः ।  
उच्छिष्टहस्तः प्रजपेत् उच्छिष्टेण बलिं चरेत् ॥ १९-७२ ॥  
  
एवं प्रजपतस्तस्य सिद्धयो जनवश्यता ।  
जायते देवदेवेशि किं पुनः श्रोतुमिच्छसि ॥ १९-७३ ॥  
  
  
इति श्रीशक्तिसङ्गममहातन्त्रराजे उत्तरभागे तृतीयखण्डे   
श्रीइमदक्षोभ्यमहोग्रतारासंवादे तिरस्करणिकाविधिर्नामैकोनविंशः   
पटलः ॥ १९ ॥  
  
  
  
विंशतितमः पटलः ।  
  
  
श्रीशिव उवाच ।  
  
  
कामं शक्रपदारूढं रतिबिन्दुसमन्वितम् ।  
वाग्भवं बीजमुद्धृत्य पराप्रासादमुद्धरेत् ॥ २०-१ ॥  
  
अनुलोमविलोमेन प्रोक्ता सम्पत्सरस्वती ।  
षडक्षरी महाविद्या सर्वविद्योत्तमोत्तमा ॥ २०-२ ॥  
  
दीनानां तु दरिद्राणां गताधिकारिणां तथा ।  
सम्पत्सरस्वती विद्या महासम्पत्तिदायिनी ॥ २०-३ ॥  
  
कृष्णो ऋषिर्महेशानि गायत्री च्छन्द ईरितम् ।  
सम्पत्सरस्वती देवी देवता परिकीर्तिता ॥ २०-४ ॥  
  
अ। बीजं क्लीं तथा शक्तिः हसौः कीलकमीरितम् ।  
सम्पत्यर्थे महेशानि विनियोगः प्रकीर्त्तितः ॥ २०-५ ॥  
  
षडक्षरेण देवेशि षडङ्गन्यासमाचरेत् ।  
व्यापकं नवधा कृत्वा ध्यायेद्देवीं मनोहराम् ॥ २०-६ ॥  
  
अनेककोटिमातङ्गतुरङ्गरथपत्तिभिः ।  
सेवितामरुणाकारां वन्दे सम्पत्सरस्वतीम् ॥ २०-७ ॥  
  
इति ध्यात्वा महेशानि त्रिकोणं चक्रमालिखेत् ।  
षट्कोणं च ततो लेख्यं वृत्ताष्टदलभूषितम् ॥ २०-८ ॥  
  
भूपुरेण समायुक्तं यन्त्रं सम्पन्मनोर्मतम् ।  
सम्पत्सरस्वतीं देवीं त्रिकोणे परिपूजयेत् ॥ २०-९ ॥  
  
दलेष्टमातृकाः पूज्या भैरवेण समन्विताः ।  
चतुरस्रे लोकपालाः तदस्राणि च तद्बहिः ॥ २०-१० ॥  
  
एवमावरणान्पूज्य जपेल्लक्षत्रयं शिवे ।  
दशांशेन महेशानि पालाशकुसुमैर्हुनेत् ॥ २०-११ ॥  
  
पुरश्चरणसम्पन्नो प्रयोगार्हो न चान्यथा ।  
लक्षमेकं जपेन्मन्त्रं दशांशं पायसैर्हुनेत् ॥ २०-१२ ॥  
  
अश्वसाहस्रसम्पन्नो राजा भवति भूतले ।  
षट्सहस्रं जपेन्नित्यं दशांशं कमलैर्हुनेत् ॥ २०-१३ ॥  
  
१३९) मातङ्गरथवृन्दाश्वधनधान्यसमन्वितः ।  
तस्य संवत्सराल्लक्ष्मीरचला जायते ध्रुवम् ॥ २०-१४ ॥  
  
सहस्रं जुहुयान्नित्यम् अनले शालितण्डुलैः ।  
मण्डलान्नात्र सन्देहो भूपतित्वमवाप्नुयात् ॥ २०-१५ ॥  
  
बिल्वमूले जपेन्मन्त्री नित्यं दशसहस्रकम् ।  
मासार्द्धात्सकलां लक्ष्मीं प्राप्नोति साधकः ॥ २०-१६ ॥  
  
हुनेद्बिल्वसमिद्भिर्यो तन्मूलेऽष्टोत्तरं शतम् ।  
तद्गृहे महदैश्वर्यं त्रिभिर्मासैर्भवेदपि ॥ २०-१७ ॥  
  
दशवारं स्पृशेदन्नं जप्त्वा भुङ्क्ते नरो यदि ।  
तद्गृहेऽन्नसमृद्धिः स्यादक्षयं नात्र संशयः ॥ २०-१८ ॥  
  
नदीतीरे जपेन्मन्त्रमेकाग्रमनसा शुचिः ।  
दशांशं गोघृतं हुत्वा वशीकुर्याज्जगत्त्रयम् ॥ २०-१९ ॥  
  
घृतेन जुहुयान्नित्यं चतुःसहस्रमादरात् ।  
अणिमादिगुणैश्वर्य मासादाप्नोति साधकः ॥ २०-२० ॥  
  
इति सङ्क्षेपतः प्रोक्तं शृणु मृत्युञ्जयं शिवे ।  
प्रणवण् पूर्वमुद्धृत्य काष्ठं षष्ठस्वरान्वितम् ॥ २०-२१ ॥  
  
बिन्दुयुक्तं महेशानि चन्द्रबिन्दुसमन्वितम् ।  
क पञ्चविंशतिं पश्चाद्बिन्दुयुक्तं महेश्वरि ॥ २०-२२ ॥  
  
नाद्यं दीर्घ समायुक्तं शक्रबीजं च मारुतम् ।  
मारुतं दीर्घसंयुक्तं महीं वायुमथोच्चरेत् ॥ २०-२३ ॥  
  
दशार्णोऽयं महाविद्या कालमृत्युविनाशिनी ।  
वामदेवो ऋषिश्चास्य पङ्क्तिश्छन्दः प्रकीर्त्तितम् ॥ २०-२४ ॥  
  
मृत्युञ्जयो महारुद्रो देवता परिकीर्त्तिता ।  
प्रणवं बीजमित्युक्तं जूं शक्तिः परिकीर्त्तिता ॥ २०-२५ ॥  
  
चन्द्रचन्द्रं चन्द्रवह्निः पुनर्वह्नि क्रमेण च ।  
इति मन्त्राक्षरैर्न्यासं कृत्वा ध्यायेत्परं शिवम् ॥ २०-२६ ॥  
  
अच्छस्वच्छारविन्दस्थितिमुभयकराङ्कस्थितं पूर्णकुम्भम्   
द्वाभ्यां वेदाक्षमाले निजकरकमलाभ्यां घटौ नित्यपूर्णौ ।  
द्वाभ्यां तावत्स्रवन्तौ शरसि शशिकलां बन्धुरां प्लावयन्तौ  
एवं देवं दधानः प्रविशति विशदां कल्पजालश्चिरं नः ॥ २०-२७ ॥  
  
प्। १४०) एवं धात्वा बाह्यपीठे षट्कोणं विलिखेच्छिवे ।  
दलाष्टकं लिखेत्तत्र वृत्तं तत्र लिखेत्ततः ॥ २०-२८ ॥  
  
षट्कोणमध्ये देवेशि यजेन्मृत्युञ्जयं शिवम् ।  
कोणषट्के च सत्यादि मन्त्रान् पञ्च सदाशिवम् ॥ २०-२९ ॥  
  
ततो यजेल्लोकपालान्सायुधान्परमेश्वरि ।  
लक्षं जपेत्पुरश्चर्या तिलैर्होमो दशांशतः ॥ २०-३० ॥  
  
अनन्तरं जपेल्लक्षत्रितयं परमेश्वरि ।  
कालमृत्युविनाशश्च भवत्येव न चान्यथा ॥ २०-३१ ॥  
  
पर्वताग्रे जपेद्देवि लक्षद्वादशकं शिवे ।  
कल्पायुः शतजीवी च भवत्येव न चान्यथा ॥ २०-३२ ॥  
  
अयुतं होमयेद्देवि दूर्वया मृत्युनाशने ।  
इति सङ्क्षेपतः प्रोक्तं पथिषद्रुद्रकं शृणु ॥ २०-३३ ॥  
  
प्रणवं नतिमुच्चार्य रुद्राय पदमुच्चरेत् ।  
पथिषद्पदमुच्चार्य चतुर्थ्यन्तसमन्वितम् ॥ २०-३४ ॥  
  
स्वस्तीत्युक्त्वा मां रक्ष च सम्पालय पदं ततः ।  
पथिषद्रुद्रविद्येयं श्रुता पथि भयापहा ॥ २०-३५ ॥  
  
वामदेवोऽस्य मन्त्रस्य ऋषिरित्युच्यते बुधैः ।  
पङ्क्तिश्छन्द इति प्राहुर्गायत्रमथवा शिवे ॥ २०-३६ ॥  
  
देवता पथिषद्रुद्रो मार्गे सकलभीतिहा ।  
प्रणवं बीजमित्युक्तं नमः शक्तिरितीरिता ॥ २०-३७ ॥  
  
एकाक्षरेण द्वाभ्यां च त्रिभिश्च चतुरक्षरैः ।  
त्रिभिश्चतुर्भिरित्युक्तो षडङ्गोऽयं मया शिवे ॥ २०-३८ ॥  
  
शुद्धस्फटिकसङ्ङ्काशं चतुर्बाहुसमन्वितम् ।  
पिनाककार्मुकोपेतं बाणटङ्कसमन्वितम् ॥ २०-३९ ॥  
  
त्रिभिर्मन्त्रैः समोपेतम् एणाङ्कचन्द्रशेखरम् ।  
कैलासगिरिसङ्काशं वृषभारूढमीश्वरम् ॥ २०-४० ॥  
  
अन्नपूर्णेश्वरी युक्तं पथिषद्रुद्रनामकम् ।  
पथि चोरादि भीतिघ्नं ध्यायेद्देवं सदाशिवम् ॥ २०-४१ ॥  
  
प्। १४१) ध्यानमेतन्मया प्रोक्तं यन्त्रं वच्मि ततः परम् ।  
षट्कोणं विलिखेदादौ दलान्यष्टा ततो लिखेत् ॥ २०-४२ ॥  
  
भूगृहं विलिखेत्पश्चाद्द्वारोपेतं सुलक्षणम् ।  
षडस्रमध्यमे देवं पथिषद्रुद्रमर्चयेत् ॥ २०-४३ ॥  
  
षट्कोणेषु षडङ्गानि तत्र मन्त्रैः समर्चयेत् ।  
नन्दीकेशश्च नन्दी च भृङ्गी च भृङ्गिरीटि वै ॥ २०-४४ ॥  
  
मृडश्च वीरभद्रश्च कुमारो गणपस्तथा ।  
अष्टपत्रे यजेदेताः प्रार्थयेन्मम वल्लभे ॥ २०-४५ ॥  
  
दिक्ष्वष्टसु महीगेहे दिक्पालानष्ट पूजयेत् ।  
एवमावरणैर्युक्तं पथिषद्रुद्रमीश्वरम् ॥ २०-४६ ॥  
  
पूजयित्वा जपेन्मन्त्रं चतुर्लक्षमतन्द्रितः ।  
दशांशं तु तिलैर्हुत्वा मन्त्रः सिद्धो भविष्यति ॥ २०-४७ ॥  
  
सिद्धेनानेन मन्त्रेण प्रयोगं कारयेद्बुधः ।  
पथि चोरभये प्राप्ते जपेदष्टोत्तरं शतम् ॥ २०-४८ ॥  
  
ततश्चौरैरदृश्यः स्यात् पुमानयमसंशयः ।  
पिपासासंयुते मार्गे विजने साधकोत्तमः ॥ २०-४९ ॥  
  
जपेदमुं महामन्त्रं वसुपूर्वशतत्रयम् ।  
तत्रैव लभते सद्यो जलं पीयूषसन्निभम् ॥ २०-५० ॥  
  
अन्नेन रहितो मार्गे क्षुधासम्पीडितो नरः ।  
जपेदमुं महामन्त्रमष्टोत्तरसहस्रकम् ॥ २०-५१ ॥  
  
मिष्टान्नं लभते सद्यो ब्राह्मणानां शतस्य च ।  
रहस्यातिरहस्यं च रहस्यातिरहस्यकम् ॥ २०-५२ ॥  
  
गोपनीयं कौतुकं हि स्वयोनिरिव पार्वति ।  
इति सङ्क्षेपतः प्रोक्तं किमन्यच्छ्रोतुमिच्छसि ॥ २०-५३ ॥  
  
  
इति श्रीशक्तिसङ्गममहातन्त्रराजे उत्तरभागे तृतीयखण्डे   
श्रीमदक्षोभ्यमहोग्रतारासंवादे पथिषद्रुद्रविधिर्नाम विंशतितमः   
पटलः ॥ २० ॥  
  
  
  
एकविंशतितमः पटलः ।  
  
  
श्रीदेव्युवाच ।  
  
  
देवेश श्रोतुमिच्छामि कौतुकं शत्रुनिग्रहम् ।  
  
  
श्रीशिव उवाच ।  
  
  
रहस्यातिरहस्यं च कौतुकं कथ्यते शृणु ॥ २१-१ ॥  
  
आर्द्रपटेश्वरी विद्या कथ्यते शत्रुनिग्रहे ।  
प्रणवं पूर्वमुद्धृत्य नमो भगवतीति च ॥ २१-२ ॥  
  
आर्द्रपटेश्वरि प्रोच्य हरिनीलपदं वदेत् ।  
कालिपदं ततोच्चार्यम् आर्द्रजिह्वे पदं वदेत् ॥ २१-३ ॥  
  
चण्डलोहिनि चोद्धृत्य रुद्राण्यथ कपालिनि ।  
ज्वालामुखि सप्तजिह्वे सहस्रनयने वदेत् ॥ २१-४ ॥  
  
एहियुक् चामुकं ते च पशुं ददामि वै वदेत् ।  
अमुष्यजीवमुद्धृत्य निकृन्तपदमुद्धरेत् ॥ २१-५ ॥  
  
अथाहितजीवपदमपहारिणि हूं वदेत् ।  
फट् भूर्भुवः स्वः पदं च फट् स्वाहा रुधिरं पिब ॥ २१-६ ॥  
  
मारवादिनि चोद्धृत्य मम शत्रुम्पदं वदेत् ।  
छेदयद्वितयं प्रोच्य पिबद्वन्द्वं समुद्धरेत् ॥ २१-७ ॥  
  
शोणितं च पदं हूं फट् स्वाहान्तो मनुराडयम् ।  
व्यञ्जनत्रितयाक्रान्तं शतं विंशत्त्रयाधिकम् ॥ २१-८ ॥  
  
दुर्वासा ऋषिराख्यातो गायत्री छन्द ईरितम् ।  
निकृन्त इति बीजं स्यात्स्वाहा शक्तिः समीरिता ॥ २१-९ ॥  
  
शत्रुनिग्रहकार्यार्थे विनियोगः प्रकीर्त्तितः ।  
ह्रीं षट्कैस्तु षडङ्गानि ततो ध्यायेत्पराम्बिकाम् ॥ २१-१० ॥  
  
शितोग्रतर दंष्ट्रिका त्रिनयनोर्द्ध्वकेशोल्वणा (?)  
कपालफलसोत्थ सड्डमरुकर्त्रिशूलाङ्किता ।  
घनाघननिभारुणारुणितकिङ्किणीमालिका  
भवेद्भवसुसिद्धये मम तु भद्रकाली चिरम् ॥ २१-११ ॥  
  
प्। १४३) अयुतं प्रजपेन्मन्त्रं मरुभूमौ श्मशानके ।  
स्नानं कृत्वा चार्द्रवासः शत्रुमुद्दिश्य योजयेत् ॥ २१-१२ ॥  
  
क्षणार्धाच्छत्रुमरणं भवत्येव जपे कृते ।  
केवलं जपमात्रेण मासान्ते शत्रुमारणम् ॥ २१-१३ ॥  
  
कृष्णाष्टमी समारभ्य यावत्कृष्णचतुर्दशी ।  
शत्रुनामसमायुक्तस्तावत्कालं जपेन्मनुम् ॥ २१-१४ ॥  
  
यमालये व्रजेच्छत्रुर्मुकुन्दसदृशोऽपि चेत् ।  
आरम्भदिवसाद्देवि ब्रह्मरुद्रादयः सुराः ॥ २१-१५ ॥  
  
न रक्षितुं प्रशक्तास्ते मृत्युस्तस्य भविष्यति ।  
कृष्णप्रतिपदारभ्य यावत्स्याद्दशमी तिथिः ॥ २१-१६ ॥  
  
मन्त्रमुच्चार्य देवेशि शत्रुदेशे जलं क्षिपेत् ।  
गृहीत्वाञ्जलिना नीरं शत्रुदेशे क्षिपेज्जलम् ॥ २१-१७ ॥  
  
मारयेच्छत्रुसङ्घातं नात्र कार्या विचारणा ।  
शत्रुनाम समुच्चार्य मनुना परदेवते ॥ २१-१८ ॥  
  
अष्टोत्तरशतं जप्त्वा शत्रुनाशो भवेद्धृवम् ।  
देवानां बृहतीपुष्पैर्मूलेन नियतव्रतः ॥ २१-१९ ॥  
  
उपचारै षोडशभिर्माषनैवेद्यमर्पयेत् ।  
कार्यं विज्ञाप्य प्रजपेच्छत्रुनाशो भविष्यति ॥ २१-२० ॥  
  
इति सङ्क्षेपतः प्रोक्तं वार्तायक्षीं शृणु प्रिये ।  
प्रणवं वाग्भवं माया श्रीबीजं ज्योतिर्बीजकम् ॥ २१-२१ ॥  
  
अङ्कुशं भृगुबीजं च मुखवृत्तं सबिन्दुकम् ।  
चतृतीयं बिन्दुयुक्तं वीरमोदनमुद्धरेत् ॥ २१-२२ ॥  
  
आग्नेयी पदमुद्धृत्य महावीरे पदं वदेत् ।  
सर्वभावपदं प्रोच्य दर्शनीति पदं वदेत् ॥ २१-२३ ॥  
  
उक्त्वा नन्दनवनपदं वासिनीतिपदं वदेत् ।  
महासुप्तपदं प्रोच्य जागरिणीपदं वदेत् ॥ २१-२४ ॥  
  
मम कर्णे दर्शयेति स्वाहान्तो मनुराडयम् ।  
रविवारे पर्वणि वा तैलाभ्यङ्गं समाचरेत् ॥ २१-२५ ॥  
  
प्। १४४) अयुतं प्रजपेन्मन्त्रं तिलपुष्पेण होमयेत् ।  
अपराह्णे सहस्रं च त्वष्टोत्तरशतं च वा ॥ २१-२६ ॥  
  
जप्त्वा सुप्ते नरे रात्रौ सर्वं कथयति प्रिये ।  
त्रैकाल्यज्ञानसिद्ध्यर्थं करिष्येऽहं जपं तव ॥ २१-२७ ॥  
  
इति सङ्कल्पमासाद्य जपात्त्रैकाल्यमाप्नुयात् ।  
इहाफलं फलं चैव पराफलं च आफलम् ॥ २१-२८ ॥  
  
जानामि इति सम्प्रोच्य सिद्धमन्त्रो नरो भवेत् ।  
ऋषिच्छन्दादिकं ध्यानं नास्ति चास्याः प्रियंवदे ॥ २१-२९ ॥  
  
इति सङ्क्षेपतः प्रोक्तं पिशुनस्य मनुं शृणु ।  
श्रीम्बीजं चापरां प्रोच्य शतरुद्रपदं वदेत् ॥ २१-३० ॥  
  
सौ प्रस्ताङ्गीपदं प्रोच्य ततः सफलशब्दतः ।  
वार्तां कहपदं प्रोच्य ततः कर्णपदं वदेत् ॥ २१-३१ ॥  
  
पिशुनाख्यपदं प्रोच्य मायास्वाहान्वितो मनुः ।  
मन्त्रराजः समाख्यातः सहस्रेण पुरस्क्रिया ॥ २१-३२ ॥  
  
सहदेव ऋषिश्चास्य अनुष्टुप् च्छन्द ईरितम् ।  
श्रीमत्कर्णाख्यपिशुनो महालक्ष्मी च देवता ॥ २१-३३ ॥  
  
वाग्भवं बीजमाख्यातं शक्तिः स्यात्कामबीजकम् ।  
पराबीजं कीलकं स्यान्मम शब्दं समुच्चरेत् ॥ २१-३४ ॥  
  
सकलेति पदं प्रोच्य रहस्यपदमुद्धरेत् ।  
वाग्विज्ञानार्थेति पदं विनियोगः प्रकीर्त्तितः ॥ २१-३५ ॥  
  
ह्रीं षट्कैश्च षडङ्गानि व्याहृत्या दिग्विबन्धनम् ।  
अनेन क्रमयोगेन पिशुनः सर्वसिद्धिदः ॥ २१-३६ ॥  
  
इति सङ्क्षेपतः प्रोक्तं किरातपदपूर्विकाम् ।  
वाराहीं शृणु देवेशि सावधानमना भव ॥ २१-३७ ॥  
  
वाग्भवं बीजमुद्धृत्य वाराहीबीजमुद्धरेत् ।  
श्रीबीजं च ततस्तारं नमो भगवतीति वै ॥ २१-३८ ॥  
  
वाराहीपदमुद्धृत्य वराहमुखि चोद्धरेत् ।  
किरातरूपिणि प्रोच्य एकरात्रिपदं वदेत् ॥ २१-३९ ॥  
  
प्। १४५) प्रसन्नेपदमुद्धृत्य वरदेपदमुद्धरेत् ।  
मम कार्यपदं प्रोच्य सिद्धिं कुरुयुग्मं वदेत् ॥ २१-४० ॥  
  
श्रीबीजं स्तम्भबीजं च वाग्बीजं स्वाहयान्वितम् ।  
विभीतकं समानीय तस्य मज्जां समाहरेत् ॥ २१-४१ ॥  
  
तद्भस्माञ्जनमासाद्य कज्जलं नेत्रयोर्ददेत् ।  
रात्रौ धूपं ततो दत्त्वा प्रजपेत्परमेश्वरि ॥ २१-४२ ॥  
  
प्रसन्ना भवति क्षिप्रं नात्र कार्या विचारणा ।  
स्वप्नवाराहिवत्सर्वं शृणुष्व कालवादिनीम् ॥ २१-४३ ॥  
  
प्रणवं भुवनां लक्ष्मीं वाग्बीजं कामबीजकम् ।  
संवर्तरतिसंयुक्तं बिन्दुयुक्तं समुद्धरेत् ॥ २१-४४ ॥  
  
प्रणवं हृदयं प्रोच्य ततो भगवति पदम् ।  
भूतमुद्धृत्य देवेशि भविष्यमुद्धरेत्ततः ॥ २१-४५ ॥  
  
वर्तमानपदं प्रोच्य तदन्ते कालवादिनि ।  
प्रपञ्चपदमुद्धृत्य शरीरिणिपदं वदेत् ॥ २१-४६ ॥  
  
सहशब्दं समुद्धृत्य अमुकं मे वदेत्ततः ।  
कार्यं कथयेति प्रोच्य पुनर्बीजानि चोद्धरेत् ॥ २१-४७ ॥  
  
अयुतं प्रजपेन्मन्त्रं दशांशं हवनं चरेत् ।  
आकर्षणार्थे देवेशि भानुवारे यथाविधि ॥ २१-४८ ॥  
  
रात्रौ तु शयनात्पूर्वं सहस्रं प्रजपेच्छिवे ।  
अष्टोत्तरशतं वापि शयीत तदनन्तरम् ॥ २१-४९ ॥  
  
तत्स्वप्ने चिन्तितं कार्यं देवता कथयेद्ध्रुवम् ।  
नामादिदर्शनं तत्र द्रष्टव्यं विधिपूर्वकम् ॥ २१-५० ॥  
  
यस्य या चिन्तिता शक्तिः सप्तद्वारा भविष्यति ।  
इति सङ्क्षेपतः प्रोक्तं शृणु धूमावतीविधिम् ॥ २१-५१ ॥  
  
धू।बीज त्रितयं प्रोच्य धुरुयुग्मं समुच्चरेत् ।  
धूमावतिपदं प्रोच्य क्रों स्वाहा फट् समन्वितः ॥ २१-५२ ॥  
  
मन्त्रः प्राथमिकः प्रोक्तो द्वितीयं शृणु सादरम् ।  
प्रणवं धूम्रबीजं च धूमावतिपदं वदेत् ॥ २१-५३ ॥  
  
प्। १४६) देवदत्तो धावतीति स्वाहान्तो मनुराडयम् ।  
ऋषिः क्षपणकः ख्यातो गायत्रं च्छन्द ईरितम् ॥ २१-५४ ॥  
  
धूमावती देवता च धू।बीजं बीजमीरितम् ।  
स्वाहा शक्तिः समुच्चाटे विनियोगः प्रकीर्त्तितः ॥ २१-५५ ॥  
  
धू।षट्कैस्तु षडङ्गानि ध्यानं शृणु वरानने ।  
काकारूढातिकृष्णाभा भिन्नदन्ता विरागिणी ॥ २१-५६ ॥  
  
मुक्तकेशी सुधूम्राक्षी क्षुत्तृषार्ता भयातुरा ।  
चञ्चला चातिकामार्ता क्लिष्टा पुष्टालसाङ्गिका ॥ २१-५७ ॥  
  
मलिना श्रमनीरक्ता व्यक्तगर्भा विरोधिनी ।  
धृतसर्पाग्रहस्ता च ध्येया धूमावती परा ॥ २१-५८ ॥  
  
लक्षं जपेन्महेशानि जगदुच्चाटनं चरेत् ।  
सर्वतन्त्रे प्रयुक्तत्त्वादत्र सङ्क्षेपतो मता ।  
मन्त्रान्तरत्वात्कथिता किमन्यच्छ्रोतुमिच्छसि ॥ २१-५९ ॥  
  
  
इति श्रीशक्तिसङ्गममहातन्त्रराजे उत्तरभागे तृतीयखण्डे   
श्रीमदक्षोभ्यमहोग्रतारासंवादे   
धूमावतीकौतुकसङ्क्षेपविधिर्नामैकविंशतितमः पटलः ॥ २१ ॥  
  
॥ सुन्दरीखण्डः ॥  
  
  
  
  
