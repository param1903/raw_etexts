+++
"Catalog number" = "M00202"
"Uniform title" = "makuṭāgama vīraśaiva rescension"
"Main title" = "makuṭāgama vīraśaiva rescension kriyācaryāpāadau"
Subjects = [ "tantric / āgamic literature", "tantra / āgama",]
Description = "With kind permission of ārādhya candraśekharasvāmī head of \njaṃgamavāḍī māṭha vārāṇasī and president of the śaivabhāratī\nśodhapratiṣṭhāna\n\nkriyācaryāpādau"
Publisher = [ "śaivabhāratī śodhapratiṣṭhāna",]
"Publication year" = [ "1994",]
"Publication city" = [ "vārāṇasī",]
"Publication country" = "India"
title_iast = "makuṭāgama vīraśaiva rescension"
title = "मकुटागम वीरशैव रेस्चेन्सिओन्"

+++
  
  
  
  
प्रथमः पटलः  
  
कैलासशिखरावासः कालकालः कृपानिधिः ।  
अपारमहिमाधारो महादेवो महेश्वरः ॥ १ ॥  
  
अशेषजगदाधारं सर्वकारणकारणम् ।  
आदिमध्यान्तरहितमप्रमेयमनाकुलम् ॥ २ ॥  
  
असङ्ख्याताद्भुताचिन्त्यस्वशक्तिपरिशोभितम् ।  
परं शिवं समागम्य प्रणम्योवाच भक्तिमान् ॥ ३ ॥  
  
रुद्र उवाच  
  
आदिदेव कृपासिन्धो पञ्चकृत्यपरायण ।  
यतस्त्वं सर्वकर्ताऽसि सर्वज्ञः सर्वमप्यसि ॥ ४ ॥  
  
अतः सर्वोपकाराय निगमागमसंहिताः ।  
शब्दार्थमुख्या भवता निश्वासवदुदीरिताः ॥ ५ ॥  
  
श्रीमन्मुखादधिगतं मकुटं मकुटायितम् ।  
भगवन् श्रोतुकामोऽस्मि तदीयं भागमुत्तरम् ॥ ६ ॥  
  
प्। २) उत्तमा यत्र कथ्यन्ते साक्षान्मोक्षप्रदायिनः ।  
विशिष्टधर्मा इति हि शाम्भवव्रतधारिणाम् ।  
उक्तं पुरस्ताद् भवता तदिदानीं निबोध मे ॥ ७ ॥  
  
परशिव उवाच  
  
शृणुष्वावेदयिष्यामि रहस्यं मकुटोत्तरे ।  
शाम्भवव्रतमाहात्म्यमाह्निकं व्रतिनामपि ॥ ८ ॥  
  
अर्चाविशेषाः पूजोपकरणानां च साधनम् ।  
तदन्त्येष्टिप्रकारश्च कथ्यन्ते ह्यत्र सङ्ग्रहात् ॥ ९ ॥  
  
शाम्भवव्रताचरणम्  
  
तितीर्षुर्जन्मवाराशिं नानादुःखग्रहाकुलम् ।  
वेदागमान्तविदितं शाम्भवव्रतमाचरेत् ॥ १० ॥  
  
प्। ३) तनुत्रयगतानादिमलत्रयविशोधनाः ।  
लिङ्गत्रयानुसन्धानविशोषितभवाब्धयः ॥ ११ ॥  
  
कल्याणदेशिककृपाकर्तिताशेषबन्धनाः ।  
भक्तिदूतीसमानीतमुक्तिकान्तासमागमाः ॥ १२ ॥  
  
ज्ञानसूर्योदयकृततमःकूटविपाटनाः ।  
वेधामनुक्रियादीक्षा यत्र ह्यन्तर्गताः पराः ॥ १३ ॥  
  
शिरोव्रतं महागुह्यमिदं तेनैव लभ्यते ।  
यः कर्मसाम्यसङ्गत्या न पुनर्जन्मभाग्भवेत् ॥ १४ ॥  
  
मोक्षशाम्भवव्रतयोः साध्यसाधनात्मकत्वम्  
  
अमृतत्वं यदा रुद्र विषेण लभते जनः ।  
व्रतमेतद् विहायाथ दुःखस्यान्तं समेष्यति ॥ १५ ॥  
  
प्। ४) न मामधन्यो यजते नाधन्यो मोक्षमिच्छति ।  
नाप्यधन्यः समाप्नोति शाम्भवव्रतमुत्तमम् ॥ १६ ॥  
  
शाम्भवव्रतहीनः केवलः पशुः  
  
यः सर्वशास्त्रविदपि कर्मयोगरतोऽपि च ।  
शाम्भवव्रतहीनोऽयं प्रोच्यते केवलः पशुः ॥ १७ ॥  
  
शाम्भवव्रतमाहात्म्ये योऽर्थवादं हि मन्यते ।  
स सर्वयातनाभोगी भवत्येव न संशयः ॥ १८ ॥  
  
इति श्रीमकुटागमे क्रियापादे शाम्भवव्रतमाहात्म्यनिरूपणं नाम   
प्रथमः पटलः ॥ १ ॥  
  
  
  
  
द्वितीयः पटलः  
  
रुद्र उवाच  
  
परमेश्वर सर्वात्मन् परिपूर्णगुणाम्बुधे ।  
शाम्भवानामनुष्ठेयमाह्निकं सङ्गिरस्व मे ॥ १ ॥  
  
परशिव उवाच  
  
आह्निकं तु प्रवक्ष्यामि शाम्भवानामनुत्तमम् ।  
शृणुष्वावहितो भूत्वा भवपाशनिकृन्तनम् ॥ २ ॥  
  
प्रातःकृत्यानि  
  
बुद्ध्यमानो हि मद्भक्तो मुहूर्ते ब्रह्मसम्मिते ।  
संस्मरन् मामिष्टलिङ्गं कराभ्यां स्पर्शयेद् दृशोः ॥  
धर्मार्थावनुचिन्त्याथ माहेशान् प्रणमेदपि ॥ ३ ॥  
  
व्रतिनं सत्रिणं दान्तं भक्तं लिङ्गाङ्गसङ्गिनम् ।  
प्रातःकाले तु यः पश्येत् स ईप्सितमवाप्नुयात् ॥ ४ ॥  
  
पाषण्डं पतितं क्रूरमभक्तं देवनिन्दकम् ।  
प्रातरुत्थाय यः पश्येत् सोऽनिष्टं समवाप्नुयात् ॥ ५ ॥  
  
प्। ६) शौचविधिः  
  
बहिर्गच्छेदपि ततो दूरादावसथाद् बुधः ।  
उपवीतं लिङ्गसूत्रं पृष्ठतः कण्ठलम्बितम् ।  
कृत्वा प्रावृत्य च शिरो विण्मूत्रोत्सर्गमाचरेत् ॥ ६ ॥  
  
ततो यावन्मनःशुद्धिर्मृत्स्नया च जलेन च ।  
शौचं कुर्यात् प्रयत्नेन शौचहीनो पतत्यधः ॥ ७ ॥  
  
प्रक्षालिताङ्घ्रिपाणिश्च गण्डूषान् विसृजेदपि ।  
आत्मविद्याशिवाख्यानि तत्त्वानि स्वाहया सह ।  
आचामेदुच्चरन्नेवं त्रिवारं शाम्भवव्रती ॥ ८ ॥  
  
प्। ७) दन्तधावनस्नानादिविधानम्  
  
तत आम्रादिभिः काष्ठैर्दन्तधावनमाचरेत् ।  
प्रक्षाल्य च मुखं धीमानाचम्य च ततः परम् ।  
शिवतीर्थं विधायाथ प्रातःस्नानं समाचरेत् ॥ ९ ॥  
  
सङ्कल्पः सूक्तपठनं मार्जनं चाघमर्षणम् ।  
देवतातर्पणं चैव स्नानपञ्चाङ्गमुच्यते ॥ १० ॥  
  
अप्रवाहोदकस्नानं विप्रपादावनेजनम् ।  
गायत्रीजपमर्घ्यं च आदित्याभिमुखश्चरेत् ।  
देवर्षितर्पणं कुर्याद् यक्ष्माणमपि तर्पयेत् ॥ ११ ॥  
  
ततो धौते परीदध्याद् वाससी भानुदर्शिते ।  
आचम्य चैव सङ्कल्प्य भस्मस्नानं समाचरेत् ॥ १२ ॥  
  
भस्मस्नानत्रिपुण्ड्रधारणादिकम्  
  
शिवाग्निजनितेनाथ यथाकल्पार्जितेन वा ।  
प्। ८) उद्धूल्य चैव सर्वाङ्गं भस्मना चावगुण्ठ्य च ।  
द्वात्रिंशत्सु प्रदेशेषु त्रिपुण्ड्रं धारयेत् क्रमात् ॥ १३ ॥  
  
उत्तमाङ्गे ललाटे च कर्णयोर्नेत्रयोर्द्वयोः ।  
नासावक्त्रगलेष्वेवमंसद्वयमनन्तरम् ॥ १४ ॥  
  
कूर्परे मणिबन्धे च हृदये पार्श्वयोर्द्वयोः ।  
नाभौ गुह्यद्वये चैव ऊर्वोः स्फिग्बिम्बजानुषु ॥ १५ ॥  
  
जङ्घाद्वये पादयोश्च द्वात्रिंशत् स्थानमुत्तमम् ।  
ततः पुनश्च सङ्कल्प्य रुद्राक्षान् बिभृयान्नरः ॥ १६ ॥  
  
रुद्राक्षधारणम्  
  
शिखायामेकरुद्राक्षं त्रिंशत्तु शिरसा वहेत् ।  
षट्त्रिंशत्तु गले दद्याद् बाह्वोः षोडश षोडश ॥ १७ ॥  
  
द्वादश मणिबन्धेऽपि स्कन्धे पञ्चशतं वहेत् ।  
अष्टोत्तरशतैर्मालां जपयज्ञे प्रकल्पयेत् ।  
सुप्ते पीते सदा कालं रुद्राक्षान् बिभृयान्नरः ॥ १८ ॥  
  
प्। ९) त्रिशतं त्वधमं पञ्चशतं मध्यममुच्यते ।  
सहस्रमुत्तमं प्रोक्तमेवं भेदेन धारयेत् ॥ १९ ॥  
  
शिरसीशानमन्त्रेण मुखे तत्पुरुषेण तु ।  
अघोरेण गले धार्यं तेनैव हृदयेऽपि च ॥ २० ॥  
  
अघोराख्येन मन्त्रेण करयोर्धारयेत् सुधीः ।  
पञ्चाशदक्षसहितां व्योमव्यापीति चोदरे ॥ २१ ॥  
  
पञ्चब्रह्मभिरङ्गैश्च त्रिमालाः पञ्च सप्त च ।  
अथवा मूलमन्त्रेण सर्वाण्यक्षाणि धारयेत् ॥ २२ ॥  
  
सूर्यार्घ्यदानं गायत्रीजपः  
  
ततो मद्वपुषे सूर्यायार्घ्यत्रितयमर्पयेत् ।  
अथ मद्देवतां देवीं सावित्रीं प्रयतो जपेत् ॥ २३ ॥  
  
प्। १०) शिवाग्निसप्तजिह्वोपासनम्  
  
घोरां मम तनुं वह्निं समुपासीत संयतः ।  
सुवर्णा कनका रक्ता कृष्णा चैव तु सुप्रभा ।  
बहुरूपाऽतिरक्ता च सप्त जिह्वाः प्रकीर्तिताः ॥ २४ ॥  
  
सुवर्णा वारुणी जिह्वा कनका मध्यमा स्मृता ।  
रक्ता चैवोत्तरा जिह्वा कृष्णा याम्यदिशि स्थिता ॥ २५ ॥  
  
सुप्रभा पूर्वदिग्जिह्वा अतिरक्ताऽग्निगोचरा ।  
ऐशानी बहुरूपा च जिह्वास्थानान्यनुक्रमात् ॥ २६ ॥  
  
विवाहे वारुणी जिह्वा मध्यमा यज्ञकर्मसु ।  
उत्तरा चोपनयने दक्षिणा पितृकर्मसु ॥ २७ ॥  
  
पूर्वदिक् सर्वकाम्येषु आग्नेयी शान्तिकर्मसु ।  
ऐशानी चोग्रकार्येषु सदा होमस्य शस्यते ॥ २८ ॥  
  
पञ्चवक्त्रयुतं रक्तं सप्तजिह्वाविराजितम् ।  
दशहस्तं त्रिनेत्रं च सर्वाभरणभूषितम् ॥ २९ ॥  
  
प्। ११) रक्तवस्त्रपरीधानं पङ्कजोपरि संस्थितम् ।  
बद्धपद्मासनासीनं दशायुधसमन्वितम् ॥ ३० ॥  
  
कनका बहुरूपा चातिरक्ता तु ततः परम् ।  
सुप्रभा चैव कृष्णा च रक्ता चान्या हिरण्मयी ॥ ३१ ॥  
  
ऊर्ध्ववक्त्रे स्थितास्तिस्रः शेषाः प्रागादिदिक्स्थिताः ।  
शिवाग्निमेवं ध्यात्वैव सायम्प्रातर्हुनेद् बुधः ॥ ३२ ॥  
  
गुरुशरणागतिः  
  
अग्निकार्यं विधायाथ कर्तव्यमभिवादनम् ।  
शरणागतिस्तु कर्तव्या गुर्वादिभ्यो यथा शृणु ॥ ३३ ॥  
  
दक्षहस्तेन सङ्गृह्य निश्चलो लिङ्गपेटिकाम् ।  
पादाङ्गुष्ठौ गुरोः सव्यहस्तेन परिगृह्य च ।  
संस्पर्शयन्नेत्रयोस्त्रिर्गुर्वादीन् शरणं व्रजेत् ॥ ३४ ॥  
  
प्। १२) दिवसद्वितीयतृतीयचतुर्थभागकृत्यानि  
  
एभिश्चाष्टांशकमह आद्यमेवं समापयेत् ।  
द्वितीये च तथा भागे ह्यभ्यसेन्निगमागमान् ।  
जपेदध्यापयेच्चाथ शास्त्राण्यपि विचारयेत् ॥ ३५ ॥  
  
समित्पुष्पकुशादीनि यथा लाभमुपाहरेत् ।  
भागे यतेत तार्तीये पोष्यवर्गार्थसिद्धये ॥ ३६ ॥  
  
भागे त्वथ चतुर्थे तु स्नानार्थं मृदमाहरेत् ।  
शिवतीर्थं विधायाथ मध्याह्नस्नानमाचरेत् ॥ ३७ ॥  
  
मध्याह्नस्नानसन्ध्योपासनम्  
  
भस्मस्नानं विधायाथ त्रिपुण्ड्रमपि धारयेत् ।  
माध्याह्निक्यौ तथा सन्ध्ये निर्वर्त्य च यथाविधि ।  
अथ पञ्च महायज्ञाः कर्तव्या गृहिणाऽन्वहम् ॥ ३८ ॥  
  
प्। १३) देवान् ऋषींस्तद्गणांश्च तर्पयित्वा यथाक्रमम् ।  
पितॄन् दिव्यानदिव्यांश्च तर्पयेत् पितृतीर्थतः ।  
वैश्वदेवं तु निर्वर्त्य पूजां माध्याह्निकीं चरेत् ॥ ३९ ॥  
  
मध्याह्नपूजाभेदाः  
  
महतीं वा गुरुं वापि लघ्वीं वा यतचेतनः ।  
कालेषु षट्सु पूज्योऽहं त्रिसन्ध्यमथवा पुनः ॥ ४० ॥  
  
अभोजने विनिर्दिष्टाऽवसरा त्वन्यदा परा ।  
षट्स्थलोक्तविधानेन महापूजां समाचरेत् ॥ ४१ ॥  
  
भस्मशय्याञ्चिते वामकरपीठेऽभिमन्त्रिते ।  
इष्टलिङ्गं सुविन्यस्य उत्तरास्याभिसम्मुखः ।  
पूजयेद् अवधानेन भावनापूर्णसाधनः ॥ ४२ ॥  
  
प्। १४) पण्डितं वाऽथ मूर्खं वाऽतिथिं पूजान्त आगतम् ।  
मामेव मत्वा सम्पूज्य तोषयेन्मतिमान् नरः ॥ ४३ ॥  
  
भुञ्जानोऽपि हि मां ध्यायेद् वाचा सङ्कीर्तयेदपि ।  
न विद्यते तदाशौचं पवित्रः सर्वदाऽस्म्यहम् ॥ ४४ ॥  
  
उपभुज्य प्रसादं मे ततो माहेश्वरोऽन्वहम् ।  
मुखं करं च प्रक्षाल्य द्विराचम्येक्षणे स्पृशेत् ॥ ४५ ॥  
  
स्तोत्राण्यपि पठन्नेवं तदन्नं परिणामयेत् ।  
ततश्चासायमपि च साधयेदर्थमात्मनः ॥ ४६ ॥  
  
सायंसन्ध्योपासनम्  
  
निर्वर्त्य स्नानमाग्नेयं सायं तु प्रयतः शुचिः ।  
उपास्य पश्चिमे सन्ध्ये होमकार्यं विधाय च ॥ ४७ ॥  
  
सायन्तनीमवसरां वैश्वदेवं समाचरेत् ।  
अथार्धरात्रिकीं पूजां निर्वर्त्यातिथिमर्चयेत् ॥ ४८ ॥  
  
प्। १५) रात्रिशयनक्रमः  
  
ततः शय्यां सुखकरीमधिशय्य शुचिस्तु माम् ।  
ध्यायन् शयीत च सुखमुत्सृष्टाखिलचिन्तनः ॥ ४९ ॥  
  
उक्तं मया कृत्यजातमाह्निकं मत्पदप्रदम् ।  
ये नरा नानुतिष्ठन्ति ते यान्ति नरकान् बहून् ॥ ५० ॥  
  
इति श्रीमकुटागमे क्रियापादे आह्निकविधिनिरूपणं नाम द्वितीयः पटलः ॥   
२ ॥  
  
  
  
तृतीयः पटलः  
  
रुद्र उवाच  
  
अप्रमेयगुणाधार जगदाधार शाश्वत ।  
अर्चाविशेषानधुना निबोधय महागुरो ॥ १ ॥  
  
परशिव उवाच  
  
शृणु रुद्र प्रवक्ष्यामि पूजाभेदाननुत्तमान् ।  
पूजा हि त्रिविधा प्रोक्ता गुर्वी च महती लघुः ॥ २ ॥  
  
त्रिविधा पूजा  
  
महतीमुत्तमः कुर्याद् गुर्वीं मध्यम एव च ।  
लघ्वीमशक्तः कुर्याच्च सायम्मध्याह्नकालयोः ॥ ३ ॥  
  
अभोजने ह्यवसरा नियता प्रातरादिषु ।  
षट्कालमर्चनां कुर्यात् त्रिकालमथवा बुधः ॥ ४ ॥  
  
मण्डलविधानम्  
  
पद्मं त्ववसराख्यायां नवपद्मं लघौ स्मृतम् ।  
गुर्व्यां महत्यामपि च भद्रं तत्त्वं हि मण्डलम् ॥ ५ ॥  
  
प्। १७) वर्तिकासङ्ख्या  
  
तिस्रस्त्ववसरायां स्युर्वर्तिका विहिताः किल ।  
लघ्व्यां नव द्वादश वा ताः पुनः सम्प्रकीर्तिताः ।  
षट्त्रिंशदष्टादश वा गुर्वर्चायां समीरिताः ॥ ६ ॥  
  
अष्टोत्तरशतं वापि त्रिशतं वा सहस्रकम् ।  
गुर्व्यां महत्यामपि च वर्तिका ज्वालयेदपि ॥ ७ ॥  
  
दीपाराधनम्  
  
लघ्व्यामवसरायां वा दीप एकः समीरितः ।  
चत्वारो वा तथा द्वौ वा महत्यां च गुरावपि ॥ ८ ॥  
  
जपसङ्ख्याविधानम्  
  
लघ्व्यामवसरायां चाप्यष्टोत्तरशतं जपेत् ।  
गुर्व्यां महत्यामपि च मूलं दशशतं जपेत् ॥ ९ ॥  
  
नीराजनम्  
  
दर्शनं त्ववसराभिख्यमुत्तराभिख्यमित्यपि ।  
नीराजनत्रयं प्रोक्तमवसरायां महामते ॥ १० ॥  
  
दर्शनाख्यावसराख्यं मज्जनाभिख्यमित्यपि ।  
माङ्गल्याख्यं च कर्पूरं शृङ्गाराख्यं महाभिधम् ॥ ११ ॥  
  
प्। १८) आनन्दाख्यमसङ्ख्यातं नवनीराजनानि तु ।  
लघ्वर्चनायामेतानि कीर्तितानि भवन्ति हि ॥ १२ ॥  
  
सानुरागं च ताम्बूलाभिख्यं पूर्वोदितैः सह ।  
एकादश महत्यां च गुर्व्यां नीराजनानि हि ॥ १३ ॥  
  
अप्रदीप्यैव दीपं तु न च सङ्कल्पमाचरेत् ।  
रङ्गवल्लीं प्रदीपं च गन्धाद्यैरभिपूजयेत् ॥ १४ ॥  
  
नैवेद्यम्  
  
अवसरायामवसरं निवेद्यं सम्प्रकीर्तितम् ।  
महानिवेदनं कार्यं लघ्व्यादिषु महामते ॥ १५ ॥  
  
महानिवेद्यं तत्प्रोक्तं क्षुच्छान्तिकरणक्षमम् ।  
निवेद्यमवसरं तद्धि क्षुच्छान्त्यनुपयोगि यत् ॥ १६ ॥  
  
इति श्रीमकुटागमे क्रियापादेऽर्चाविशेषविधिनिरूपणं नाम तृतीयः   
पटलः ॥ ३ ॥  
  
  
  
चतुर्थः पटलः  
  
रुद्र उवाच  
  
अचिन्त्यमहिमाधार कृपाकूपार शङ्कर ।  
पूजोपयुक्तद्रव्याणां साधनं ब्रूहि मेऽधुना ॥ १ ॥  
  
परशिव उवाच  
  
पञ्चामृतादिनाऽभिषेकः कर्तव्यः  
  
मधु गव्यं दधि क्षीरं घृतं शर्करया समम् ।  
अभिषेकाय शस्तं स्याच्छुद्धोदकमनुत्तमम् ॥ २ ॥  
  
एलोशीरलवङ्गानि कस्तूरी चन्द्रकं तथा ।  
पञ्चद्रव्याणि वा चन्द्रं कस्तूरी कुङ्कुमं तु वा ।  
अभिषेकजले योज्यमेलोशीरयुगं तु वा ॥ ३ ॥  
  
चन्दनम्  
  
रोचनं कुङ्कुमं चैला कर्पूरं कोष्ठमेव च ।  
कृष्णागरुश्च कस्तूरी समचन्दनसंयुतम् ॥ ४ ॥  
  
प्। २०) क्षोदो वा विल्वखण्डस्य कृतमालस्य वा तथा ।  
गन्धो वा देवदारोश्च मम प्रियकराः स्मृताः ॥ ५ ॥  
  
पुष्पाणि  
  
द्रोणं वकं च पुन्नागं तथा मन्दारपुष्पकम् ।  
नन्द्यावर्तं श्रियावर्तं करवीरार्कके तथा ॥ ६ ॥  
  
शतपत्रं कुवलयं लोध्रं धत्तूरमेव च ।  
पाटलं चम्पकं विल्वं तमालं कर्णिकारकम् ॥ ७ ॥  
  
मातुलुङ्गमुनी चैव प्रियङ्गुर्देवदारुकम् ।  
कृतमालाग्निमन्थौ च मालती मल्लिका तथा ॥ ८ ॥  
  
निर्गुण्डी च विकर्णी च बहुपर्णी तथाऽजिता ।  
कह्लारमतसीपुष्पं कुसुम्भं कमलं तथा ।  
शस्तानि मम पूजायां तस्मात् तैर्मां सुपूजयेत् ॥ ९ ॥  
  
सात्त्विक - राजस - तामसपुष्पाणि  
  
शुभ्रवर्णानि पुष्पाणि सात्त्विकानि भवन्ति हि ।  
तानि मुक्तिप्रदानि स्युर्भक्तानां मह्यमर्पणात् ॥ १० ॥  
  
राजसान्यरुणान्येवं प्रदद्युर्भोगमीप्सितम् ।  
मिश्राणि पीतवर्णानि भुक्तिमुक्तिप्रदानि हि ।  
पुत्रपौत्रसुवर्णादिसर्वाभीष्टप्रदानि च ॥ ११ ॥  
  
प्। २१) कृष्णानि तामसानि स्युर्विना नीलोत्पलं भुवि ।  
वर्जनीयानि यत्नेन न तैर्मामर्चयेज्जनः ॥ १२ ॥  
  
कालभेदेन प्रशस्तानि पुष्पाणि  
  
नन्द्यावर्तं श्रियावर्तं श्वेतार्कं श्वेतपङ्कजम् ।  
लक्ष्मीपाटलपुन्नागा मालती शङ्खिनी तथा ॥ १३ ॥  
  
पलाशाशोकबकुलरक्तागस्त्यसुमानि च ।  
प्रातःकालिकपूजायां प्रशस्तानि भवन्ति हि ॥ १४ ॥  
  
कृतमालं च धत्तूरं करवीरं च द्रोणकम् ।  
चम्पकं पाटलं चैव कमलं चोत्पलं तथा ।  
मध्याह्नकालपूजायां प्रशस्तानि स्मृतानि हि ॥ १५ ॥  
  
जातिर्नीलोत्पलं चैव कदम्बं केतकी तथा ।  
स्थलपद्मं च पूगं च नागदन्तिसुमं तथा ।  
अर्धरात्रिकपूजायां प्रशस्तानि भवन्ति हि ॥ १६ ॥  
  
कनकं च कदम्बं च केतकी जातिरेव च ।  
अर्धरात्रेऽर्पणीयानि नान्यथा भक्तितत्परैः ॥ १७ ॥  
  
पारिजातं प्रातरेव सायं स्याच्चन्द्रकान्तकम् ।  
मध्याह्न एव युक्ता स्यान्नित्यं मध्याह्नमल्लिका ॥ १८ ॥  
  
प्। २२) त्रिकालमल्लिका चैव कनकाम्बरमेव च ।  
द्रोणं च विल्वपत्रं च प्रशस्तानि हि सर्वदा ॥ १९ ॥  
  
वर्ज्यानि ग्राह्याणि च पुष्पाणि  
  
यूथिका मदयन्ती च माधवी च शिरीषकम् ।  
बन्धूकं सर्जकं चैव विभीतं कुन्दमेव च ॥ २० ॥  
  
लाङ्गली दाडिमं दीप्तं निम्बं कार्पासमेव च ।  
कूष्माण्डं शाल्मली चैव मत्स्याक्षी शिग्रुपुष्पकम् ॥ २१ ॥  
  
श्रीकर्णं च कपित्थं च तिन्त्रिणीकुसुमं तथा ।  
सर्वदा वर्जनीयानि मदनुग्रहकाङ्क्षिभिः ॥ २२ ॥  
  
विल्वारग्वधदूर्वापामार्गं चम्पकपत्रकम् ।  
जम्बूकदम्बदमनद्रोणमरुवकपत्रकम् ॥ २३ ॥  
  
शङ्खिनीपद्मह्रीबेरसिन्धुवारादिपत्रकम् ।  
शस्तं स्यान्मम पूजायामेतैर्मां सम्यगर्चयेत् ॥ २४ ॥  
  
विल्वपत्रं तु कथितं सर्वपत्रोत्तमोत्तमम् ।  
नीलोत्पलं च पुष्पेषु करवीरं विशिष्यते ।  
द्रोणमारग्वधं चैव सर्वपुष्पोत्तमोत्तमम् ॥ २५ ॥  
  
प्। २३) सौवर्णानि पत्रपुष्पाणि  
  
पुष्पपत्रैस्तु सौवर्णैरष्टोत्तरशतेन वा ।  
पञ्चाशता वा सम्पूज्य चानन्तफलमश्नुते ॥ २६ ॥  
  
नास्ति निर्माल्यतादोषः सौवर्णेषु सुमेष्वपि ।  
पत्रेषु च ततस्तैस्तु भक्तो नित्यं समर्चयेत् ॥ २७ ॥  
  
सौवर्णपत्रपुष्पाणां तथा विल्वदलस्य च ।  
न पर्युषितता तस्मात् तानि सङ्गृह्य पूजयेत् ॥ २८ ॥  
  
विविधधूपसम्पादनम्  
  
धूपसम्पादनं वक्ष्ये शृणुष्वावहितः पुनः ।  
कर्पूरागरुतक्कोलजातीफललवङ्गकम् ॥ २९ ॥  
  
जटामांसी च सिंही च मुस्ता चन्दनमेव च ।  
घृतमिश्रमिदं प्रोक्तं दशाङ्गं सुमनोहरम् ॥ ३० ॥  
  
चन्दनागरुकर्पूरकस्तूरं कुङ्कुमं तथा ।  
तक्कोलैला नागपुष्पं लवङ्गत्वक् तथैव च ।  
यक्षकर्दममेतद्धि मम प्रीतिकरं स्मृतम् ॥ ३१ ॥  
  
चन्दनागरुकर्पूरलवङ्गत्वक् च सिंहकम् ।  
एला तथा जटामांसी प्राजापत्याभिधं स्मृतम् ॥ ३२ ॥  
  
प्। २४) चन्दनागरुकर्पूरं कस्तूरतिलकं तथा ।  
लवङ्गं हसिता मुस्ता विजयाख्यं प्रकीर्तितम् ॥ ३३ ॥  
  
कर्पूरकृष्णागरु च ह्नीबेरं कुङ्कुमं तथा ।  
कोष्ठं तथा चन्दनं च क्रमवृद्धियुतं यथा ॥ ३४ ॥  
  
एकद्वित्रिचतुःपञ्चषड्भागं मधुमिश्रितम् ।  
शीतारिसञ्ज्ञितमिदं मम प्रीतिकरं स्मृतम् ॥ ३५ ॥  
  
चन्दनागरुकर्पूरसिंहीसर्जरसांस्तथा ।  
कोष्ठं मुस्तां च सञ्चूर्ण्य विजयाख्येन योजितम् ।  
कर्पूरकल्याणमिति कीर्तितं मुक्तिसाधनम् ॥ ३६ ॥  
  
चन्दनागरुकस्तूरीमुस्तासिंहकचूर्णकम् ।  
अमृताख्यमिति प्रोक्तममृतत्वप्रदायकम् ॥ ३७ ॥  
  
तक्कोलपूगकर्पूरजातीफललवङ्गकम् ।  
सुगन्धसञ्ज्ञितमिदं भोगमोक्षप्रदं मतम् ॥ ३८ ॥  
  
गुग्गुलुः केवलं सप्तजन्मपापविनाशकः ।  
तथा चन्दनधूपोऽपि सर्वाघौघनिषूदनः ।  
एवं सौगन्धिको धूपः सर्वकामार्थसाधकः ॥ ३९ ॥  
  
प्। २५) अथ श्वेतागरोर्धूपः केवलं मुक्तिदायकः ।  
साज्यगुग्गुलुधूपस्तु महाभोगप्रदायकः ॥ ४० ॥  
  
तमालचूर्णसहितो महिषाक्षस्य धूपकः ।  
मम प्रीतिकरस्तस्माद् मत्सायुज्यप्रदायकः ॥ ४१ ॥  
  
दीपसम्पादनम्  
  
दीपसम्पादनं वक्ष्ये संशृणुष्वावधानतः ।  
उत्तमं गोघृतं प्रोक्तं मध्यमं महिषीघृतम् ।  
अधमं तिलतैलं स्यादीशस्यान्तकसूदन ॥ ४२ ॥  
  
निम्बैरण्डकरञ्जानां तैलं यत्पूतिगन्धि च ।  
नोपयोज्यमिदं पुत्र मद्दीपाय कदाचन ॥ ४३ ॥  
  
न दीपमप्रज्वाल्यैव शुभकर्म समाचरेत् ।  
दैवं पैतृकमप्येवमन्यथा विफलं भवेत् ॥ ४४ ॥  
  
पञ्चसूत्रलिङ्गलक्षणम्  
  
शृणुष्वावहितः पुत्र वक्ष्ये लिङ्गस्य लक्षणम् ।  
प्। २६) स्फाटिकादीनि लिङ्गानि शक्तियुक्तानि चार्पयेत् ।  
पञ्चसूत्रात्मकं लिङ्गं पूजयेदिष्टसिद्धये ॥ ४५ ॥  
  
लिङ्गवृत्तसमं पीठं दीर्घं विस्तारमुन्नतम् ।  
तदर्धं गोमुखं चैव पञ्चसूत्रं प्रकीर्तितम् ॥ ४६ ॥  
  
शिवाधिक्ये भवेन्मृत्युः शक्त्याधिक्ये धनक्षयः ।  
शिवशक्तिसमं लिङ्गं भुक्तिमुक्तिफलप्रदम् ॥ ४७ ॥  
  
न न्यूनमर्धाङ्गुलतोऽधिकं नाङ्गुलमानतः ।  
पञ्चसूत्रसमायुक्तमिष्टलिङ्गं धरेत् सदा ॥ ४८ ॥  
  
इष्टलिङ्गे कलापूर्णे गुरुदत्ते महोत्तमे ।  
न लक्षणं परीक्षेत गुरुणा पावितं यतः ॥ ४९ ॥  
  
प्। २७) भक्तः स्वशक्त्यानुगुणार्जितं पुष्पं फलं तथा ।  
मनसा सर्वसामग्रीं परिपूर्णां विभावयेत् ॥ ५० ॥  
  
भक्त्यैव परिपूर्णा या सा पूजा सफला भवेत् ।  
सर्वमुक्तं समासेन किमतः श्रोतुमिच्छसि ॥ ५१ ॥  
  
इति श्रीमकुटागमे क्रियापादे पूजोपकरणसम्पादनं नाम चतुर्थः   
पटलः ॥ ४ ॥  
  
  
  
  
पञ्चमः पटलः  
  
रुद्र उवाच  
  
आवाहनं कथं देव तव सर्वगतस्य तु ।  
संस्थापनं कथं नु स्यात् सन्निधानं कथं प्रभो ।  
कस्मिन् मुखे समर्प्यं स्यान्नैवेद्यं ते वदस्व मे ॥ १ ॥  
  
अभोज्यं भोज्यमिति च कथ्यते ते निवेदितम् ।  
भोज्यं केषामभोज्यं च केषां स्यात् तद्विवेचय ॥ २ ॥  
  
परशिव उवाच  
  
आवाहनम्  
  
देशान्तरप्राप्तिरूपावाहनं व्यापकस्य मे ।  
न सम्भवेत् तथापि स्यात् कर्तुर्भावनया परम् ॥ ३ ॥  
  
लिङ्गाद्यभिमते देशे यदभिव्यञ्जनं मम ।  
तदेवावाहनमिति भावयस्व महामते ॥ ४ ॥  
  
संस्थापनम्  
  
लिङ्गबेराद्यभिमतसदाशिवहृदम्बुजे ।  
ममावस्थापनं यत्तत् संस्थापनमितीर्यते ॥ ५ ॥  
  
  
प्। २९) सन्निधान-सन्निरोध-अवगुण्ठन-सकलीकरणानि  
  
  
सन्निधानमिति प्रोक्तमात्मनोऽभिमुखीकृतिः ।  
आपूजान्तं सन्निधानप्रार्थनं सन्निरोधनम् ॥ ६ ॥  
  
कवचेनाच्छादनं तु यत्तदेवावगुण्ठनम् ।  
हृदयादिन्यास एव सकलीकरणं मतम् ॥ ७ ॥  
  
  
अमृतीकरणम्  
  
  
पञ्चानां हृदयादीनां नानावर्णयुजामपि ।  
मद्वर्णतानुसन्धानममृतीकरणं हि तत् ॥ ८ ॥  
  
  
देवस्य कथं कुत्राभिमुखता  
  
  
स्थण्डिले चरलिङ्गे च साधकाभिमुखोऽस्म्यहम् ।  
प्रत्यग्वक्त्रस्तु कुम्भादौ स्थिरे द्वाराभिसम्मुखः ॥ ९ ॥  
  
प्। ३०) पञ्चवक्त्रपूजाप्रकारः  
  
प्रपत्तव्यं भोगमोक्षकामैर्मे दक्षिणं मुखम् ।  
तस्मात् तदाभिमुख्येन कार्यं हि मम पूजनम् ॥ १० ॥  
  
बाहुहृद्गुह्यचरणैः साकमूर्ध्वमुखं मम ।  
आत्मनोऽभिमुखत्वेन प्रकल्प्यैव समर्चयेत् ॥ ११ ॥  
  
भक्ष्यभोज्यान्नपानादि लेह्यं चोष्यमनेकधा ।  
ऊर्ध्ववक्त्रे प्रदातव्यं यत्किञ्चिदिह चोदितम् ॥ १२ ॥  
  
आचारलिङ्गादीनां स्थितिः  
  
पञ्चवक्त्रेषु नैवेद्यस्यार्पणं तद्विशिष्यते ।  
सद्योजातः किलाचारो वामदेवो गुरुः स्मृतः ॥ १३ ॥  
  
अघोरस्तु शिवः प्रोक्तश्चरस्तत्पुरुषो भवेत् ।  
ईशानस्तु प्रसादः स्याद्विशिष्टस्तु महानहम् ॥ १४ ॥  
  
प्। ३१) प्रसादग्रहणम्  
  
तस्मादनुदिनं भक्तः सर्वं भोज्यं च सर्वदा ।  
षड्लिङ्गेभ्यः समर्प्यैव गृह्णीयादवधानतः ॥ १५ ॥  
  
निर्माल्यविचारः  
  
मदीयभुक्तं निर्माल्यं भोज्यं चैव चतुर्विधम् ।  
धर्ममर्थं च कामं च मोक्षं च ददते क्रमात् ॥ १६ ॥  
  
निर्माल्यं निर्मलं शुद्धं निर्मलत्वादनिन्दितम् ।  
तस्मादभोज्यं निर्माल्यमशुद्धैरशिवात्मकैः ॥ १७ ॥  
  
अशुद्धात्मा शुद्धिलोभान्मद्भुक्तं पावनं परम् ।  
भक्षयन्नाशमाप्नोति रसभोक्ता यथा द्विजः ॥ १८ ॥  
  
जिह्वाचापल्यसंयुक्तः शैवसंस्कारवर्जितः ।  
शैवनिर्माल्यभोजी चेद् रौरवं नरकं व्रजेत् ॥ १९ ॥  
  
मल्लिङ्गधारिणो लोके देशिका मत्परायणाः ।  
मदेकशरणास्तेषु योग्यं नैवान्यजन्तुषु ॥ २० ॥  
  
प्। ३२) चण्डो नाधिकृतः  
  
चण्डभोज्यं दुराधर्षं नान्यभोगाय कल्पितम् ।  
बाणलिङ्गे चरे लोहे रत्नलिङ्गे स्वयम्भुवि ।  
प्रतिमासु च सर्वासु न चण्डोऽधिकृतो भवेत् ॥ २१ ॥  
  
असमर्प्य ग्रहणे दोषः  
  
स्वेष्टलिङ्गे च यद्दत्तं चरुकं तन्न संशयः ।  
पत्रं पुष्पं फलं तोयमन्नपानाद्यमौषधम् ।  
आपद्यपि न भुञ्जीत यन्मह्यमसमर्पितम् ॥ २२ ॥  
  
निवेदितभोजने सायुज्यप्राप्तिः  
  
मत्पूजापरमो नित्यं मन्निवेदितभोजनः ।  
मद्ध्यानपरमो योगी मत्सायुज्याय कल्पते ॥ २३ ॥  
  
इति श्रीमकुटागमे क्रियापादे आवाहनादिविधिकथनं नाम पञ्चमः   
पटलः ॥ ५ ॥  
  
क्रियापादश्च समाप्तः  
  
  
  
  
चर्यापादे प्रथमः पटलः  
  
कैलासवासी भगवान् महादेवो महेश्वरः ।  
महाकैलासनिलयं महाकारुणिकोत्तमम् ॥ १ ॥  
  
पञ्चपञ्चमुखं देवं पञ्चाशद्भुजमण्डितम् ।  
पञ्चब्रह्ममयं शान्तं पञ्चकृत्यपरायणम् ॥ २ ॥  
  
परं शिवं समालोक्य प्रणम्य विनयान्वितः ।  
पप्रच्छैवं कृपाविष्टो लोकानुग्रहकाङ्क्षया ॥ ३ ॥  
  
रुद्र उवाच  
  
अशेषजगदाधार निराधार परात्पर ।  
सर्वतत्त्वादिभूत श्रीदेवदेव नमोऽस्तु ते ॥ ४ ॥  
  
श्रीमद्दिव्यागमान्तेषु निगमान्तेषु च स्फुटम् ।  
शाम्भवव्रतमादिष्टं भवता शीघ्रमुक्तिदम् ॥ ५ ॥  
  
प्। ३४) ये द्विजास्तदनुष्ठानतत्परा लिङ्गधारिणः ।  
अवसानविधिं ब्रूहि तेषां सद्भक्तियोगिनाम् ॥ ६ ॥  
  
परशिव उवाच  
  
साधु पृष्टं त्वया वत्स भक्तलोकोद्दिधीर्षुणा ।  
शृणु वक्ष्यामि भक्तानामवसानविधिं परम् ॥ ७ ॥  
  
शाम्भवव्रतनिष्ठानामवसानविधिः  
  
येनैव संस्कृतः शीघ्रं दीक्षितो मुक्तिमाप्नुयात् ।  
येनैव संस्कृतः शीघ्रं दीक्षासाफल्यमश्नुते ।  
येनैव संस्कृतो यायादभक्तोऽपि परां गतिम् ॥ ८ ॥  
  
शाम्भवव्रतनिष्ठानामिष्टलिङ्गाङ्गसङ्गिनाम् ।  
कथितो मत्पदावाप्त्यै शिवमेधविधिः श्रुतौ ॥ ९ ॥  
  
प्। ३५) शिवमेधशब्दनिर्वचनम्  
  
शिवे मयि प्रविष्टानां मेध आराधनात्मकः ।  
शिवमेध इति ख्यातः करणीयो मुमुक्षुभिः ।  
विशिष्टः पितृमेधोऽयं शिवमेध इति स्मृतः ॥ १० ॥  
  
भक्तिज्ञानविहीनोऽपि शिवपदं प्राप्नोति  
  
सर्वस्य प्रतिशिवेति भूमिस्तोयस्य इत्यपि ।  
श्रुतयो विदधत्येव समाधिं भक्तियोगिनाम् ॥ ११ ॥  
  
भक्त्या ज्ञानेन हीनोऽपि युक्तोऽपि महतैनसा ।  
सोऽपि मत्पदमागच्छेच्छिवमेधेन संस्कृतः ॥ १२ ॥  
  
मद्भक्तौ च मदर्चायां मज्ज्ञाने शाम्भवव्रते ।  
यो मुक्तिसिद्धिं सन्दिग्धे स ध्रुवं नरकं व्रजेत् ॥ १३ ॥  
  
शाम्भवीये व्रते चैव तदन्त्येष्टिविधावपि ।  
अविश्वासपरो मूर्खो नरकान्नहि निःसरेत् ॥ १४ ॥  
  
  
लिङ्गाङ्गिदेहदहने दोषः  
  
  
शाम्भवव्रतिनो देहं दहेद् यो मूढचेतनः ।  
नरके दह्यते सोऽयं सर्वदा यमकिङ्करैः ॥ १५ ॥  
  
प्। ३६) मद्भक्तानां मुमुक्षूणां संस्कारायैव देहिनाम् ।  
पितृमेधे समाख्यातः समाधिविधिरुत्तमः ॥ १६ ॥  
  
नृणां कर्मैकसक्तानां पुनरावृत्तिशालिनाम् ।  
दहनोपस्कृतः प्रोक्तो ह्यवसानविधिर्मया ॥ १७ ॥  
  
लिङ्गाङ्गसङ्गिनां वत्स चानावृत्तियुजां सताम् ।  
समाध्युपस्कृतः प्रोक्तो ह्यवसानविधिः परः ॥ १८ ॥  
  
ब्रह्मचारी गृहस्थो वा वानप्रस्थो यतिस्तु वा ।  
चीर्णव्रतो यदि मृतस्तस्य देहं न दाहयेत् ॥ १९ ॥  
  
शाम्भवव्रतनिष्ठानां प्रेतत्वं नास्ति  
  
शाम्भवव्रतनिष्ठानां प्रेतत्वं नहि विद्यते ।  
प्रेतत्वेन विमुक्तस्य कर्मलोपो न शङ्क्यते ॥ २० ॥  
  
अपसव्यादिनिषेधः  
  
लिङ्गभावयुजामेषामपसव्यं न युज्यते ।  
अतः प्रेतक्रियाः सर्वाः शाम्भवेषु न योजयेत् ॥ २१ ॥  
  
  
प्। ३७) वीरशैवानां समाधिसंस्कारः  
  
  
समाधिर्मोक्षधर्मोऽयं सर्वधर्मापवादकः ।  
समाधिसंस्कृते तस्माद्धर्मलोपो न शङ्क्यते ॥ २२ ॥  
  
समाधिसंस्क्रिया साक्षान्मत्सान्निध्यप्रदायिनी ।  
दहनं प्रथितं लोके पितृलोकैकसाधकम् ॥ २३ ॥  
  
मदीयभक्तगात्राणां समाधिर्विहितो मया ।  
ये त्वविश्वासिनो लोके मदुक्तविधिषु ध्रुवम् ।  
न बहिर्निःसरेयुस्ते कदाऽपि नरकार्णवात् ॥ २४ ॥  
  
इति श्रीमकुटागमे चर्यापादे शाम्भवान्त्येष्टिप्रशंसा नाम प्रथमः   
पटलः ॥ १ ॥  
  
  
  
  
द्वितीयः पटलः  
  
रुद्र उवाच  
  
परमेश्वर सर्वात्मन् सर्वकारण शाश्वत ।  
उच्चिक्रिमिषुणा सद्यः कर्तव्यं तन्निबोध मे ॥ १ ॥  
  
परशिव उवाच  
  
उच्चिक्रिमिषोर्भस्मस्नानादिकम्  
  
उच्चिक्रिमिषुराश्वेव मय्यावेशितचेतनः ।  
कर्तुं दानादिकं स्नानमाग्नेयादिकमाचरेत् ॥ २ ॥  
  
घृतधौताम्बरो भूम्यामासीनश्च कुशासने ।  
उद्धूलनं त्रिपुण्ड्राणि धृत्वा भूत्या यथोदितम् । रुद्राक्षान् बिभृयादेव   
शिरःकण्ठकरादिषु ॥ ३ ॥  
  
भस्मरुद्राक्षधारी तु यश्चापि म्रियते यदि ।  
सोऽपि रुद्रत्वमाप्नोति किं पुनर्मानुषादयः ॥ ४ ॥  
  
प्। ३९) उत्क्रान्तिमथ विज्ञाय निमित्तैराशुभाविनीम् ।  
आत्मन्यग्नीन् समारोप्य याते अग्नेति मन्त्रतः ।  
भस्मादायाग्निरित्याद्यैर्विमृज्याङ्गानि संस्पृशेत् ॥ ५ ॥  
  
अविदितकालस्य पुत्रेण दानादिकं कर्तव्यम्  
  
अथाविदितकालः सन् समुत्क्रान्तिं लभेत चेत् ।  
तत्पुत्र आशु कुर्वीत आत्मारोपं यथाविधि ॥ ६ ॥  
  
आत्मन्यारोपितस्यास्य वह्नेः प्रशमनाय वै ।  
षड्ध्वशुद्धैः कर्तव्यो ह्यप्सु होमस्त्वनन्तरम् ॥ ७ ॥  
  
आत्मन्यग्नीन् समारोप्य होममप्सु विधाय च ।  
हिरण्यं च यथाशक्ति दद्याद् गां लिङ्गमेव च ॥ ८ ॥  
  
अत्युत्क्रान्तौ प्रवृत्तस्य सुखोत्क्रमणसिद्धये ।  
तुभ्यं सम्प्रददे धेनुमिमामुत्क्रान्तिसञ्ज्ञिताम् ॥ ९ ॥  
  
प्। ४०) पुनरावृत्तिरहितशिवसायुज्यसिद्धये ।  
इदं सम्प्रददे तुभ्यं शिवलिङ्गं सुपावनम् ॥ १० ॥  
  
दानसाद्गुण्यकामेनावश्यं देया सुदक्षिणा ।  
हीनं दक्षिणया सर्वं व्यर्थं भवति शङ्कर ॥ ११ ॥  
  
लिङ्गदानमहिमा  
  
ब्रह्माण्डकोटिदानेन यत्फलं भवतीश्वर ।  
तत्फालं समवाप्नोति शिवलिङ्गप्रदानतः ॥ १२ ॥  
  
स्थूलदेहविलापनम्  
  
सर्वाङ्गलिङ्गसाहित्यं नित्यमा प्रायणादपि ।  
भावयेदवधानेन शिवसायुज्यसिद्धये ॥ १३ ॥  
  
आयुषः प्राणमित्येवं तत्त्वान्यपि च योजयेत् ।  
यथाक्रमं कारणेषु स्थूलदेहं विलापयेत् ॥ १४ ॥  
  
देहच्छिद्राणि गगने श्वसने श्वाससन्ततिम् ।  
ऊष्माणं ज्वलने वारिण्यसृक्पूयकफादिकम् ॥ १५ ॥  
  
प्। ४१) अस्थिमांसादिकठिनभागान् भूमौ यथोदयम् ।  
विलाप्यैवं स्थूलदेहं सूक्ष्मं चापि विलापयेत् ॥ १६ ॥  
  
सूक्ष्मदेहविलापनम्  
  
शूलिन् सूक्ष्मशरीरस्य विलापनमपि शृणु ।  
करणप्रेरकत्वेन देवानां तत्र मुख्यताम् ।  
आलोक्य तत्रेन्द्रियाणि विषयैः सह योजयेत् ॥ १७ ॥  
  
वक्तव्यसहितां वाचं वह्नाविन्द्रे सशिल्पकौ ।  
पाणी विष्णौ पदे गत्या रत्योपस्थं प्रजापतौ ।  
पायुं विसर्गसहितं मृत्यौ शर्व विलापयेत् ॥ १८ ॥  
  
दिशासु सह शब्देन श्रोत्रं स्पर्शैः सह त्वचम् ।  
वायौ दिनेशे रूपेण चक्षुषि प्रविलापयेत् ॥ १९ ॥  
  
रसेन वरुणे जिह्वां गन्धैर्घ्राणं सहाश्विनोः ।  
मन्तव्येन मनश्चन्द्रे बुद्धिं बोध्यैश्चतुर्मुखे ।  
रुद्रे सहाहङ्कर्तव्यैरहङ्कारं विलापयेत् ॥ २० ॥  
  
प्। ४२) भोक्तृत्वादिविकाराद्यैः क्षेत्रज्ञे सह योजयेत् ।  
चित्तं चेतयितव्यैश्च गुणकार्योक्तदैवतैः ।  
विकारवन्तं तमपि मयि ब्रह्मणि योजयेत् ॥ २१ ॥  
  
क्षित्यादिभूताहङ्कारमहदव्यक्तसञ्ज्ञिनाम् ।  
विकारहेतुभूतानां स्वस्वहेतौ लयः क्रमात् ॥ २२ ॥  
  
सर्वाङ्गलिङ्गसाहित्यभावनम्  
  
सर्वाङ्गलिङ्गसाहित्यं नित्यमा प्रायणादपि ।  
भावयेदवधानेन मम सायुज्यसिद्धये ॥ २३ ॥  
  
सर्वेष्वङ्गेषु सर्वत्र सर्वदा सर्वतोमुखम् ।  
लिङ्गं गुरूपदेशेन ज्ञातं यत्तत् प्रकाशते ॥ २४ ॥  
  
एकमेव परं लिङ्गमङ्गेऽस्मिन् सुप्रतिष्ठितम् ।  
सर्वतोमुखमाभाति नामरूपक्रियात्मना ॥ २५ ॥  
  
प्। ४३) इष्टलिङ्गादिभावनम्  
  
इष्टलिङ्गं तु बाह्याङ्गे प्राणलिङ्गं तथान्तरे ।  
भावलिङ्गं तथैवास्मिन्नात्माङ्गे सुप्रतिष्ठितम् ॥ २६ ॥  
  
हृदयाङ्गे महालिङ्गं श्रोत्राङ्गे तु प्रसादकम् ।  
त्वगङ्गे चरलिङ्गं तु दृगङ्गे शिवलिङ्गकम् ॥ २७ ॥  
  
जिह्वाङ्गे गुरुलिङ्गं तु नासिकाङ्गे तथैव च ।  
आचारलिङ्गमश्रान्तं सुप्रतिष्ठितमेव हि ॥ २८ ॥  
  
यथा ज्ञानेन्द्रियाङ्गेषु क्रमाल्लिङ्गं प्रतिष्ठितम् ।  
तथा कर्मेन्द्रियाङ्गेषु क्रमाल्लिङ्गं प्रतिष्ठितम् ॥ २९ ॥  
  
अप्रतर्क्यमनिर्देश्यं चेतनावागगोचरम् ।  
सर्वशक्त्यपि सर्वज्ञं सच्चिदानन्दलक्षणम् ॥ ३० ॥  
  
प्रायश्चित्तसमाचरणम्  
  
भावयन्नेति तद्भावं भावपूतेन चेतसा ।  
गणानुज्ञां गृहीत्वाऽतः प्रायश्चित्तं समाचरेत् ॥ ३१ ॥  
  
प्। ४४) सर्वजन्मार्जितानीह पातकानि महान्त्यपि ।  
लिङ्गजङ्गमगुर्वङ्घ्रितीर्थप्राशनतस्तथा ।  
नश्यन्ति तत्क्षणादेव नात्र कार्या विचारणा ॥ ३२ ॥  
  
महाशैवव्रतस्थानां मद्भक्तानां विशेषतः ।  
न निष्कृत्यन्तरं मुख्यं मत्तीर्थप्राशनादृते ॥ ३३ ॥  
  
अन्त्यकाले तु यस्याऽस्ये दीयते मत्पदोदकम् ।  
सोऽपि सद्गतिमाप्नोति यश्चाचारबहिष्कृतः ।  
तथा मन्नामधेयानि कीर्तयेदवधानतः ॥ ३४ ॥  
  
शिवनामस्मरणम्  
  
शिव शिव शिव चेति व्याहरन् वै त्रिवारं  
त्यजति निजतनुं यः स्वायुषोऽन्त्यक्षणेऽस्मिन् ।  
भवति भवभयानां छेदकः पूर्वशब्दो  
न भवत इतरौ तौ कल्पितात्मोपकारौ ॥ ३५ ॥  
  
मरणसमये मन्त्रश्रावणम्  
  
ततश्च कर्णमन्त्राणि श्रावयेयुः सुतादयः ।  
षडक्षरं दक्षकर्णे निषदश्चैव शाश्वतीः ॥ ३६ ॥  
  
प्। ४५) तत उत्क्रान्तिवेलायां कर्पूरं ज्वालयेदपि ।  
अणुः पन्थेत्यर्चिरादिगत्यर्थं मन्त्रमुच्चरन् ॥ ३७ ॥  
  
इति श्रीमकुटागमे चर्यापादे उच्चिक्रिमिषुकर्तव्यविधिर्नाम द्वितीयः पटलः ॥   
२ ॥  
  
  
  
तृतीयः पटलः  
  
रुद्र उवाच  
  
विश्वातीत जगद्योने सर्वाधार परात्पर ।  
दृष्ट्वोत्क्रान्तिं ततः कर्त्रा किं कर्तव्यं वदस्व मे ॥ १ ॥  
  
परशिव उवाच  
  
उत्क्रान्तासुं परीक्ष्याथ कर्ता संशुद्धचेतनः ।  
स्नात्वा धृतत्रिपुण्ड्रश्च रुद्राक्षसमलङ्कृतः ॥ २ ॥  
  
कर्माधिकारसिद्ध्यर्थं गणानुज्ञा  
  
कर्माधिकारसिद्ध्यर्थं कृत्वा गणनमस्कृतिम् ।  
तदभ्यनुज्ञां गृह्णीयाद् यथाशक्तिप्रदानतः ॥ ३ ॥  
  
मृताहदानं तत्सर्वपर्वदानाद् विशिष्यते ।  
तद्यथाशक्ति दातव्यं द्रविणं पितृहितैषिणा ॥ ४ ॥  
  
प्। ४७) दोषप्राप्तौ प्रायश्चित्तम्  
  
ऊर्ध्वोच्छिष्टादिसम्प्राप्तौ प्रायश्चित्तं समाचरेत् ।  
प्राजापत्यप्रतिनिधिं दद्याद् द्रव्यं यथोदितम् ॥ ५ ॥  
  
खट्वायां मरणे प्राप्ते प्राजापत्यं समाचरेत् ।  
गां वा हिरण्यं दद्याच्च तद्दोषविनिवृत्तये ॥ ६ ॥  
  
निशि कृष्णे च पक्षे च मरणे दक्षिणायने ।  
ताः सूर्या इति वै षड्भिर्हुत्वा कुर्याच्च संस्क्रियाम् ॥ ७ ॥  
  
इष्टलिङ्गसंस्कारः  
  
लीनप्राणशरीरं तु श्रीरुद्रेणाभिषिच्य च ।  
भस्मरुद्राक्षगन्धाद्यैरलङ्कृत्येष्टलिङ्गकम् ॥ ८ ॥  
  
करे निवेश्य सम्पूज्य पेटिकायां निधाय च ।  
विमाने तद्वपुः स्थाप्य सर्वमङ्गलनिस्वनैः ॥ ९ ॥  
  
प्। ४८) विमानवाहकनामानि  
  
महोक्षो वृषभश्चैव नन्दीशो नन्दिकेश्वरः ।  
एतैश्च नामभिर्युक्तांश्चतुरो वाहकान् वृणेत् ॥ १० ॥  
  
शिवारामं प्रति नयनम्  
  
शिवारामं प्रति नयेत् तैर्वृतैर्वाहकैः सुतः ।  
अग्रे मङ्गलनिस्वानाः सम्भारास्तदनन्तरम् ।  
पूजाद्रव्याणि संस्कर्ता विमानं बान्धवाः क्रमात् ॥ ११ ॥  
  
निवीतिनो वहेयुस्तद्विमानं वाहका अमी ।  
निषदः प्रब्रुवाणाश्च गच्छेयुर्बान्धवा अपि ॥ १२ ॥  
  
इति श्रीमकुटागमे चर्यापादे समाधिदेशप्रापणं नाम तृतीयः पटलः ॥   
३ ॥  
  
  
  
  
चतुर्थः पटलः  
  
रुद्र उवाच  
  
अनन्तशक्तिकलितलीलावैभवशोभित ।  
भूनिक्षेपविधानं तदशेषं ब्रूहि मे विभो ॥ १ ॥  
  
परशिव उवाच  
  
समाधिस्थलनिर्देशः  
  
शिवालयसमीपे वा शिवारामस्य वाऽन्तिके ।  
शिवतीर्थसमीपे वा विल्वमूले नदीतटे ।  
समाधिं कारयेत् प्राज्ञो वक्ष्ये तल्लक्षणं शृणु ॥ २ ॥  
  
समाधिरचनाप्रकारः  
  
चतुरस्रं पञ्चपादं दीर्घं विस्तारमेव च ।  
खातं नवपदं त्वाद्यं सोपानं चैकपादकम् ।  
द्वितीयं द्विपदं प्रोक्तं तृतीयं त्रिपदं तथा ॥ ३ ॥  
  
वेदिका च त्रिपादेन तस्य दक्षिणतो दिशि ।  
त्रिकोणं च प्रकर्तव्यं त्रिपादं दीर्घमायतम् ॥ ४ ॥  
  
प्। ५०) खात्वा मा वो रिषदिति गोमयेनोपलिप्य च ।  
रङ्गवल्याप्यलङ्कृत्य गायत्र्या प्रोक्ष्य वारिणा ॥ ५ ॥  
  
अग्निरित्यादिना भस्मशय्यां सम्यग् विधाय च ।  
विकीर्य पत्रपुष्पाणि चतुर्दिक्षूपरि ह्यधः ॥ ६ ॥  
  
समाधौ देहनिक्षेपः  
  
षडक्षराणि विन्यस्य मूलेनैवाभिमन्त्र्य च ।  
तदत्सु तूर्यवृन्देषु पुष्पवृष्टौ चरत्यपि ॥ ७ ॥  
  
चित्तिः पृथिव्यग्निरिति चानुवाकान् समुच्चरन् ।  
स्वस्तिकासनरूपेण तच्छरीरमुदङ्मुखम् ।  
शम्भो हव्यं गृहाणेति निदधीत विले तदा ॥ ८ ॥  
  
भस्मलवणमृत्तिकापूरणम्  
  
ऋतं तप इति पठन् भस्मना लवणेन च ।  
मृत्तिकाभिः पूरयेताप्याकण्ठं तदनन्तरम् ॥ ९ ॥  
  
प्। ५१) सर्वस्य प्रतिशिवेति मूर्धानं दिव इत्यपि ।  
सजलं भस्म मृत्पिण्डं पितुर्मूर्धनि निक्षिपेत् ।  
ततश्च पूरयेद् गर्तं भस्मना मृत्स्नयापि च ॥ १० ॥  
  
सचैलं स्नानं केशश्मश्रुवपनं च  
  
वस्त्रं सन्धापयेदादौ ततः स्नानं समाचरेत् ।  
सचेलस्तु पुनः स्नात्वा केशश्मश्रूणि वापयेत् ॥ ११ ॥  
  
ब्राह्मणस्वर्णघातादिपापानि विविधानि च ।  
केशानाश्रित्य तिष्ठन्ति तस्मात् केशान् वपाम्यहम् ॥ १२ ॥  
  
मेरुमन्दरतुल्यानि पापानि विविधानि च ।  
केशानाश्रित्य तिष्ठन्ति तस्मात् केशान् वपाम्यहम् ।  
इति मन्त्रं परिपठन् केशश्मश्रूणि वापयेत् ॥ १३ ॥  
  
प्। ५२) शिखिलक्षणम्  
  
अग्नेरिव शिखा यस्य विद्याज्ज्ञानमयी शिखा ।  
स शिखीत्युच्यते विद्वानितरे केशधारिणः ॥ १४ ॥  
  
इति श्रीमकुटागमे चर्यापादे समाधिविधिकथनं नाम चतुर्थः पटलः ॥   
४ ॥  
  
  
  
पञ्चमः पटलः  
  
रुद्र उवाच  
  
अनादिनिधनानन्तकल्याणगुणवारिधे ।  
भूनिक्षेपानन्तराणि कृत्यान्यपि निबोध मे ॥ १ ॥  
  
परशिव उवाच  
  
समाधिस्थले सवृषभलिङ्गस्थापनपूजनम्  
  
निर्वृत्तवपनः स्नात्वा भूतिरुद्राक्षभूषितः ।  
गणानुज्ञां गृहीत्वाऽथ दिव्यरूपाप्तये पितुः ॥ २ ॥  
  
पञ्चभिर्नवभिर्वाऽथ वृषभैरभिशोभितम् ।  
पितृनामाङ्कितं लिङ्गं समाधौ स्थापयेत् सुतः ॥ ३ ॥  
  
तदा दद्याद् गवादीनि दानानि दश चादरात् ।  
समाधिस्थापितं लिङ्गं सवृषं पूजयेदपि ॥ ४ ॥  
  
मृद्घट्टनादिव्यापारजाततापोपशान्तये ।  
क्षीरेण तर्पयेदिष्टलिङ्गादीनि महेश्वर ॥ ५ ॥  
  
प्। ५४) पित्रे दद्यादनुदिनं त्रिसङ्ख्यानुदकाञ्जलीन् ।  
वासोदकादिकं नैव देयं पितृहितैषिणा ॥ ६ ॥  
  
नग्नप्रच्छादनाराधनम्  
  
प्रविश्य ज्ञातिभिः सार्धं दीपेन सहितं गृहम् ।  
नग्नप्रच्छादनाभिख्यं कुर्यादाराधनं सुतः ॥ ७ ॥  
  
समाधिस्थापितलिङ्गस्य दशाहपर्यन्तं रक्षणम्  
  
समाधिस्थापितं लिङ्गं दशाहान्न विचालयेत् ।  
जन्त्वादिभिर्विचलिते यथास्थानं निधाय तत् ॥ ८ ॥  
  
प्राणायामत्रयं कृत्वा तत् स्पृष्ट्वा व्याहृतीर्जपेत् ।  
तस्मिन् स्वरूपतो नष्टे विधिवत् स्थापयेत् पुनः ॥ ९ ॥  
  
प्। ५५) दिव्यदेहावाप्तिक्रमः  
  
प्रथमाहिककृत्येन तस्य मूर्धाऽभिजायते ।  
नासिकाश्रवसी नेत्रे द्वितीयाहिककृत्यतः ॥ १० ॥  
  
ग्रीवा वक्षो भुजौ चापि तृतीयेऽह्नि भवन्त्यपि ।  
नाभिस्थानं लिङ्गगुदे चतुर्थेऽह्नि भवन्त्यमी ॥ ११ ॥  
  
ऊरू तु पञ्चमे स्यातां चर्म षष्ठे भवेदपि ।  
सप्तमेऽह्नि सिराः सर्वा जायन्ते तद्विधानतः ॥ १२ ॥  
  
अष्टमेऽह्नि च जायेरन् सर्वरोमाण्यनन्तरम् ।  
नवमाहिककृत्येन वीर्यं तस्याभिजायते ॥ १३ ॥  
  
दशमाहिककृत्येन तृप्तिस्तस्य परा भवेत् ।  
आराधनं ततः कार्यं दिव्यरूपवतः पितुः ॥ १४ ॥  
  
एकोद्दिष्टविधानेन रुद्रत्वं तस्य जायते ।  
तत्त्वसंयोजनवशाद् महेशत्वं पुनर्भवेत् ॥ १५ ॥  
  
प्। ५६) नवाराधनक्रमः  
  
प्रथमेऽह्नि तृतीयेऽह्नि पञ्चमे सप्तमे तथा ।  
नवमैकादशाह्नोश्च नवाराधनमाचरेत् ॥ १६ ॥  
  
अन्तर्दशाहे दर्शो वा सङ्क्रान्तिर्वा भवेद्यदि ।  
तदा समापयेदन्यः सुतस्तु न समापयेत् ॥ १७ ॥  
  
अदीक्षितपितृपुत्रयोर्दीक्षाक्रमः  
  
पित्रोर्मरणकाले तु दीक्षाहीनः सुतो यदि ।  
अन्त्यक्रियाऽस्य निर्वर्त्या पुत्रे निक्षिप्य कर्तृताम् ॥ १८ ॥  
  
अदीक्षितो यदि पिता तत्तनोर्नहि संस्कृतिः ।  
तमावाह्याथ कूर्चायां दीक्षां दत्त्वा यथोदितम् ।  
समाधिं सुविधायाथ नित्यकर्मादिकं चरेत् ॥ १९ ॥  
  
प्। ५७) पितुः पिता तत्पिता वा दीक्षाहीनो मृतो यदि ।  
पितुस्तदैक्यसिद्ध्यर्थं दीक्षां परोक्षमाचरेत् ॥ २० ॥  
  
स्थण्डिले कूर्चमानीय मृतमावाह्य नामतः ।  
परोक्षदीक्षाकरणे स लिङ्गी भवति ध्रुवम् ॥ २१ ॥  
  
दशमदिने वपनक्षीरतर्पणादिकम्  
  
ज्ञातयः सप्तमादर्वाक् कनिष्ठा दशमेऽहनि ।  
वापयेयुश्च ते सर्वे कर्तृभिः सह सर्वदा ॥ २२ ॥  
  
स्नात्वा धृतत्रिपुण्ड्राश्च ते कुर्युः क्षीरतर्पणम् ।  
ततः कुर्याद् यथाशक्ति दशदानानि यत्नतः ॥ २३ ॥  
  
सवृषभलिङ्गविसर्जनम्  
  
समाधिलिङ्गं सवृषमुद्वास्य वसने तथा ।  
निधाय तीर्थमानीय विसृजेत् तत्र संयतः ॥ २४ ॥  
  
प्। ५८) होमपुण्याहवाचनादिकम्  
  
लिङ्गमुद्वास्य च स्नात्वा तिलामलकवारिभिः ।  
गाणपत्याभिधं चैव होममानन्दसञ्ज्ञितम् ॥ २५ ॥  
  
कुर्यात् पितृगणैः साकमानन्दसमवाप्तये ।  
पुण्याहवाचनं कृत्वा ततो गच्छेद् गृहं प्रति ॥ २६ ॥  
  
इति श्रीमकुटागमे चर्यापादे लिङ्गस्थापनादिविधिकथनं नाम पञ्चमः   
पटलः ॥ ५ ॥  
  
  
  
  
षष्ठः पटलः  
  
रुद्र उवाच  
  
  
अप्रमेयगुणाधार चिदानन्दैकसागर ।  
एकादशेऽह्नि कर्तव्यं वदस्व करुणानिधे ॥ १ ॥  
  
परशिव उवाच  
  
एकादशाहकृत्यानि  
  
एकादशेऽहनि स्नात्वा माहेशान् वै निमन्त्र्य च ।  
रुद्रहोमं विधायादौ वृषोत्सर्जनमाचरेत् ॥ २ ॥  
  
उत्सृजेद् वृषभं श्वेतं रोहितं नीलमेव वा ।  
तृप्त्या वै नन्दिकेशस्य मम सान्निध्यलब्धये ।  
निराभार्याश्रमयुते सिद्धे न वृषमुत्सृजेत् ॥ ३ ॥  
  
षोडशाराधनानि  
  
आद्यमासिकमुख्यानि षोडशाराधनानि च ।  
रुद्रगणाराधनं च वृषोत्सर्गाभिधं तथा ॥ ४ ॥  
  
प्। ६०) पञ्चाशद् रुद्राराधनम्  
  
आचारादिकषड्लिङ्गस्थलषट्कसमाश्रयम् ।  
अनुत्तरं च पञ्चाशद् रुद्राराधनमाचरेत् ॥ ५ ॥  
  
एकादशे भवेदाद्यमूने मास्यूनमासिकम् ।  
त्रैपक्षिकं त्रिपक्षे स्यादूनषाण्मासिकं तथा ।  
प्रतिमासं मृताहस्सु ऊनाब्दं चेति षोडश ॥ ६ ॥  
  
एकादशेऽह्नि वै कुर्यात् षोडशाराधनान्यपि ।  
द्वादशाहे तदा कुर्यात् तत्त्वसंयोजनं सुतः ॥ ७ ॥  
  
एकोद्दिष्टलक्षणम्  
  
एकोद्दिष्टविधानेन तत्त्वसंयोगसिद्धये ।  
क्रियते यदेकमुद्दिश्य त्वेकोद्दिष्टं प्रकीर्तितम् ॥ ८ ॥  
  
प्। ६१) शैवाराधने वर्ज्यानि  
  
विश्वेदेवा न पूज्यन्ते नाभिश्रवणमुच्यते ।  
प्रदक्षिणं विसर्गश्च सीमान्तगमनं नहि ॥ ९ ॥  
  
माहेश्वरभोजनम्  
  
एकादशेऽह्नि माहेशानेकादश सुभोजयेत् ।  
यथासम्भवमेतद्धि रुद्राराधनमीरितम् ॥ १० ॥  
  
तथैव भोजयेदेकं वृषोत्सर्गफलाप्तये ।  
वृषोत्सर्गाराधनं तु विधातव्यं मम प्रियम् ॥ ११ ॥  
  
रुद्राराधनक्रमः  
  
आचारादिकषड्लिङ्गस्थलषट्कसमाश्रयम् ।  
खड्गेशादिकपञ्चाशद् रुद्राराधनमाचरेत् ॥ १२ ॥  
  
चत्वारः षड् दश तथा रुद्रा द्वादश षोडश ।  
द्वावित्याचारलिङ्गादिस्थलषट्कसमाश्रयाः ॥ १३ ॥  
  
प्। ६२) पञ्चाशद्रुद्रनामानि  
  
खड्गेशश्च बकेशश्च श्वेतो भृङ्गीश्वरस्तथा ।  
छगलण्डद्विरण्डेशौ महाकालीश्वरोऽपि च ॥ १४ ॥  
  
भुजङ्गेशपीनाकीशदारुकेशास्ततः परम् ।  
अर्धनारीडुमाकान्त आषाडीशस्ततः स्मृतः ॥ १५ ॥  
  
दण्डीशात्रीशमित्रेशमेषेशा लोहितेश्वरः ।  
शिखीश्वरश्च क्रोधेशश्चण्डः पञ्चान्तकेश्वरः ॥ १६ ॥  
  
शिवोत्तमैकरुद्रेशौ कूर्मेशश्चैकनेत्रकः ।  
चतुराननेश्वराजेशशर्वसोमेश्वरास्तथा ॥ १७ ॥  
  
लाङ्गलीशश्च संवर्तकेशः श्रीकण्ठसञ्ज्ञकः ।  
अनन्तेशश्च सूक्ष्मेशस्त्रिमूर्तीशस्ततः स्मृतः ॥ १८ ॥  
  
अमरेशस्तथाऽर्घेशो भारभूतेश्वरस्तथा ।  
अतिथीशश्च स्थाण्वीशो हरो झिण्टीश्वरस्तथा ॥ १९ ॥  
  
भौतिकेशश्च सद्योजातेशश्चानुग्रहेश्वरः ।  
अक्रूरेशो महासेनो लकुलीशः शिवेश्वरः ।  
पञ्चाशत्सङ्ख्यका रुद्रा अमी पूज्या यथाक्रमम् ॥ २० ॥  
  
इति श्रीमकुटागमे चर्यापादे एकादशाहकर्तव्यविधिकथनं नाम   
षष्ठः पटलः ॥ ६ ॥  
  
  
  
  
सप्तमः पटलः  
  
रुद्र उवाच  
  
सर्वशक्तिसमायुक्त सर्वैश्वर्यसमुन्नत ।  
द्वादशाहकृत्यविधिमशेषं ब्रूहि मे विभो ॥ १ ॥  
  
परशिव उवाच  
  
द्वादशाहकृत्यानि  
  
चतुर्थस्य निवृत्त्यर्थं जीवभावनिवृत्तितः ।  
तत्त्वादियोजनादूर्ध्वं चतुर्थोऽपि निवर्तते ॥ २ ॥  
  
गुरुदीक्षापरिप्राप्तशिवलिङ्गाङ्गयोगतः ।  
द्विरेफकीटन्यायेन शिवैक्यं प्राप्तवान् द्विजः ॥ ३ ॥  
  
प्। ६५) लिङ्गाङ्गसङ्गिनि मृते सम्प्राप्ते द्वादशेऽहनि ।  
सापिण्ड्यं नैव कर्तव्यं प्रेतत्वाभावतस्ततः ॥ ४ ॥  
  
दीक्षाकालपरिप्राप्तशिवैक्यं जीवभावतः ।  
आविर्भूतं विजानन्ति मदीयागमवेदिनः ॥ ५ ॥  
  
सदाशिवाद्यभिन्नेभ्यः पितृभ्यस्तत्त्वसम्मिताः ।  
कलाः सङ्गृह्य चान्यत्र समभ्यर्च्य यथाविधि ॥ ६ ॥  
  
तत्त्वादियोजनक्रमः  
  
जीवभावनिवृत्त्यर्थं मृतलिङ्गाङ्गसङ्गिनः ।  
वर्गत्रयैक्यसिद्ध्यर्थं तत्त्वादीन् योजयेत् सुतः ॥ ७ ॥  
  
द्वादशेऽहनि वै कर्ता माहेशान् सन्निमन्त्र्य च ।  
गृहीत्वैव गणानुज्ञामेवं सङ्कल्पमाचरेत् ॥ ८ ॥  
  
पितुस्तदीयपित्राद्यैर्महेशादिस्वरूपकैः ।  
शिवसायुज्यसिद्ध्यर्थं करिष्यन् तत्त्वयोजनम् ॥ ९ ॥  
  
प्। ६६) नन्दिकेशमहाकालसञ्ज्ञिनोर्विश्वदेवयोः ।  
पितुः पितामहादीनां महेशादिस्वरूपिणाम् ॥ १० ॥  
  
षट्त्रिंशतां च तत्त्वानां कलानामष्टत्रिंशताम् ।  
आराधनं करिष्यामीत्येवं सङ्कल्पपूर्वकम् ॥ ११ ॥  
  
विश्वेदेवौ च पित्रादीन् तत्त्वानि च कलास्तथा ।  
आवाह्य चाभिसम्पूज्य चिकीर्षुस्तत्त्वयोजनम् ।  
दश दानानि वै कुर्याद् गवादीनि यथाक्रमम् ॥ १२ ॥  
  
अथ कर्ता गृहीत्वा तु ताम्रपात्रं हि साक्षतम् ।  
पितामहादिस्थानस्थमाहेशनिकटस्थितः ॥ १३ ॥  
  
पितामहादिभिः पात्रे हस्तस्पर्शं हि कारयन् ।  
पितामहादीनावाह्य पितृस्थानीयमाश्रितः ॥ १४ ॥  
  
सद्योजातं प्रपद्यामीत्याद्यान् मन्त्रान् समुच्चरन् ।  
चन्द्रशेखरमुख्यान् वै तत्त्वेशांस्तत्र योजयेत् ॥ १५ ॥  
  
प्। ६७) कलायोजनम्  
  
ईशानः सर्वविद्यानामित्याद्यानुच्चरन् मनून् ।  
शशिन्यादिकलाश्चापि क्रमशस्तत्र योजयेत् ॥ १६ ॥  
  
चतुर्थभावनिवृत्त्यर्थं पात्रप्रदानक्रमः  
  
पितृस्थानस्थितायास्मै दत्त्वा तत्पात्रमादितः ।  
पितरं पितामहस्य स्थाने संयोजयाम्यहम् ।  
इति ब्रुवाणस्तत्पात्रं दद्यात् पैतामहाय वै ॥ १७ ॥  
  
पितामहं महेशस्वरूपं हि प्रपितामहे ।  
संयोजयामीति वदन् तत्पात्रं पूर्ववत्ततः ।  
प्रपितामहपदस्थाय दद्यान्माहेश्वराय च ॥ १८ ॥  
  
ततः परं सदाशिवस्वरूपं प्रपितामहम् ।  
संयोजयाम्यहं वृद्धप्रपितामह इति ब्रुवन् ।  
तत्स्थानसंस्थितायास्मै दद्यात् पात्रमनन्तरम् ॥ १९ ॥  
  
प्। ६८) शिवस्वरूपममलं तं वृद्धप्रपितामहम् ।  
अरूपे परमे शैवे तत्त्वे संयोजयाम्यहम् ॥ २० ॥  
  
इति ब्रुवाणस्तमिमं मयि लीनं विभावयेत् ।  
एवमुक्तविधानेन चतुर्थो विनिवर्तते ॥ २१ ॥  
  
इति श्रीमकुटागमे चर्यापादे द्वादशाहविधिकथनं नाम सप्तमः   
पटलः ॥ ७ ॥  
  
  
  
अष्टमः पटलः  
  
रुद्र उवाच  
  
समस्तजगदाधार समस्तामरवन्दित ।  
प्रकीर्णकविधिं ब्रूहि सर्वज्ञ परमेश्वर ॥ १ ॥  
  
परशिव उवाच  
  
सोदरेषु पितुः कर्म कुर्वत्स्वन्यः स्थलान्तरात् ।  
दशाहमध्य आगच्छेत् कृत्वा गतदिनक्रियाम् ।  
समाधिवर्जं मिलितः शेषं कर्म समाचरेत् ॥ २ ॥  
  
तत्त्वसंयोजनाधिकारक्रमः  
  
कनिष्ठेनाऽथवाऽन्येन कृतेऽपि पितृकर्मणि ।  
कुर्यादुदकदानं च तत्त्वसंयोजनं सुतः ।  
अग्रजेन कृतं कर्म नानुजेन पृथक् कृतिः ॥ ३ ॥  
  
प्। ७०) तत्त्वयोजने विशेषः  
  
श्राद्धकर्तुर्यदा भार्या ह्याशौचान्ते रजस्वला ।  
श्राद्धशेषं प्रकुर्वीत विसृजेत् तत्त्वयोजनम् ॥ ४ ॥  
  
तत्त्वसंयोजने प्राप्ते मृतपत्नी रजस्वला ।  
तत्त्वसंयोजनं न स्यात् तत्कुर्यात् पञ्चमेऽहनि ॥ ५ ॥  
  
क्लीबादीनां तत्त्वसंयोजनं नास्ति  
  
तत्त्वसंयोजनं नैव क्लीबानां दुष्टयोषिताम् ।  
अद्वादशवयस्कानां मृतानां ब्रह्मचारिणाम् ॥ ६ ॥  
  
नैष्ठिकानां यतीनां च कार्येशानबलिस्तथा ।  
तत्त्वसंयोगरहिते न प्रत्याब्दिकमिष्यते ॥ ७ ॥  
  
पार्वणाराधनादिकम्  
  
अदैवं पार्वणसमं सोदकुम्भमधर्मकम् ।  
सङ्कल्पविधिना कार्यमन्वहं त्वाब्दिकावधि ॥ ८ ॥  
  
तत्त्वसंयोजनादूर्ध्वं वत्सरं वा तदर्धकम् ।  
नान्यत् कुर्यादष्टकायाः पार्वणाराधनं सुतः ॥ ९ ॥  
  
प्। ७१) तत्त्वसंयोजनवशान्महेशत्वयुजः पितुः ।  
प्रत्यब्दं प्रतिमासं च कुर्यात् पार्वणवत् सुतः ॥ १० ॥  
  
पाकशेषं न यो भुञ्ज्याद् दैवे पित्र्ये च कर्मणि ।  
सम्यगाचरितं वाऽपि तस्य तत् स्यान्निरर्थकम् ॥ ११ ॥  
  
नक्तव्रते च नियते सङ्कटे राहुदर्शने ।  
रात्रावपि विधेयं स्याच्छ्राद्धं श्रद्धासमन्वितैः ॥ १२ ॥  
  
उपरागे पैतृके च तीर्थे दर्शे च सङ्क्रमे ।  
पितॄन् सन्तर्पयेद् धीमान् साक्षतैर्विमलैर्जलैः ॥ १३ ॥  
  
आराधनलक्षणम्  
  
पित्रादयो महेशादिरूपा यत्र हि पैतृके ।  
आराध्यन्ते तु भक्त्या तदाराधनमुदीरितम् ॥ १४ ॥  
  
प्। ७२) तत्र नन्दिमहाकालौ विश्वेदेवौ प्रकीर्तितौ ।  
पित्रर्थं कीर्तिता एते महेशश्च सदाशिवः ।  
शिव इति त्रयः शम्भुः संरक्षक इति स्मृतः ॥ १५ ॥  
  
द्विविधं श्राद्धमङ्गानि च  
  
श्राद्धं तु द्विविधं प्रोक्तं पितृमल्लोकवासिनाम् ।  
पितॄणां तृप्तिजनकं पितृलोकनिवासिनाम् ॥ १६ ॥  
  
श्राद्धस्याङ्गानि वक्ष्यामि शृणु रुद्र यथाक्रमम् ।  
होमस्त्यागस्तथा पिण्डो विश्वेदेवास्तिलाः कुशाः ।  
उद्देशः पितृदेवानामर्घ्यपात्रं च रक्षकम् ॥ १७ ॥  
  
अपसव्यं च विकिरं श्राद्धाङ्गमिति कीर्तितम् ।  
मल्लोकवासिनां पुत्र पितॄणां प्रवदाम्यथ ॥ १८ ॥  
  
श्राद्धकर्मणि निषिद्धम्  
  
होमः पिण्डस्तिला दर्भा विकिरं चार्घ्यपात्रकम् ।  
अपसव्यं तथा सप्त निषिद्धं श्राद्धकर्मणि ॥ १९ ॥  
  
प्। ७३) विश्वेदेवाः पित्रुद्देशस्त्यागः संरक्षकोऽपि च ।  
श्राद्धाङ्गानि भवन्त्येव तस्मात् तान्युपयोजयेत् ॥ २० ॥  
  
शाम्भवव्रतिनां सापिण्ड्यं नास्ति  
  
शाम्भवव्रतिने श्राद्धं सपिण्डं विदधाति यः ।  
कुलमासप्तमं तस्य नरके निपतेद् ध्रुवम् ॥ २१ ॥  
  
त्रिविधमाराधनम्  
  
गृह्याद्यधिकृतं चैव निराभार्याधिकारिकम् ।  
साङ्कल्पिकमिति तथा प्रोक्तमाराधनं त्रिधा ॥ २२ ॥  
  
गृह्याद्यधिकृते कार्यं विश्वेदेवादिसंयुतम् ।  
विश्वेदेवान् पित्रुद्देशं त्यागं संरक्षकं तथा ।  
वर्जयित्वैव कर्तव्यं निराभार्याधिकारिकम् ॥ २३ ॥  
  
विश्वेदेवान् रक्षकं च त्यागमावाहनादिकम् ।  
त्यक्त्वा सङ्कल्पमात्रेण कारुण्यानां विधीयते ॥ २४ ॥  
  
प्। ७४) आराधने माहेश्वरार्चा  
  
शैवशास्त्रविशेषज्ञः षट्स्थलज्ञानकोविदः ।  
त्रिकालपूजाभिरतो लिङ्गनिष्ठापरायणः ॥ २५ ॥  
  
माहेश्वरोऽर्चनीयः स्यान्मुख्य आराधने स्मृतः ।  
एककालार्चनासक्तो मध्यमः परिकीर्तितः ॥ २६ ॥  
  
अनर्पितं च यो भुङ्क्ते नैकदा लिङ्गमर्चति ।  
मद्भक्तानपि यो द्वेष्टि वर्जनीयः स सर्वदा ॥ २७ ॥  
  
इति श्रीमकुटागमे चर्यापादे प्रकीर्णकविधिकथनं नाम अष्टमः पटलः   
॥ ८ ॥  
  
  
  
नवमः पटलः  
  
रुद्र उवाच  
  
स्वलीलाकल्पितानल्पजगज्जाल निराकुल ।  
प्रत्याब्दिकविधानं मे कृत्स्नं ब्रूहि जगत्पते ॥ १ ॥  
  
परशिव उवाच  
  
प्रत्याब्दिकाराधनविधानम्  
  
विधाय नित्यकर्माणि विप्रानाहूय सादरम् ।  
दीपं प्रज्वाल्य गन्धाद्यैरलङ्कृत्य प्रणम्य च ॥ २ ॥  
  
सभस्मघुण्टिकं चैव ताम्बूलं दक्षिणान्वितम् ।  
गृहीत्वा नन्दिकेशादीन् नमस्कुर्याद् गणेश्वरान् ॥ ३ ॥  
  
नम आव्याधिनीभ्य इत्यथ कुर्यात् प्रदक्षिणम् ।  
त्रिसङ्ख्यं घण्टिकानादं कारयन् स्थिरचेतसा ॥ ४ ॥  
  
उपस्पृश्याथ सङ्कीर्त्य देशकालौ यथाक्रमम् ।  
पितुरैक्यदिनाभिख्याराधनं तृप्तिसाधनम् ।  
करिष्य इति सङ्कल्प्य कलशं चाभिपूज्य च ॥ ५ ॥  
  
प्। ७६) इमा माहेशपूजार्थं दुरितक्षयकारकाः ।  
इति द्रव्याणि सम्प्रोक्ष्य क्षणान् दद्याद् यथाक्रमम् ॥ ६ ॥  
  
सप्तद्रव्यवर्जनम्  
  
अपसव्यं तिलान् दर्भान् पिण्डदानाग्निकर्मणि ।  
विकिरं चार्घ्यपात्रं च शैवे सप्त विवर्जयेत् ॥ ७ ॥  
  
पित्राराधनदेवताः  
  
पिता महेश्वरः प्रोक्तस्तत्पिता च सदाशिवः ।  
प्रपितामहः शिवश्चैते पित्राराधनदेवताः ॥ ८ ॥  
  
आराधनकर्मणि वैषम्यवर्जनम्  
  
तपसा विद्यया वाऽग्र्या अर्हन्त्युत्तममासनम् ।  
दानभोजनपूजासु न वैषम्यं शुभावहम् ॥ ९ ॥  
  
प्। ७७) पुष्पाक्षतादिदानेन माहेश्वरनिमन्त्रणम्  
  
नन्द्यादिसञ्ज्ञिनां विश्वेदेवानां स्थानके तथा ।  
महेश्वरादिसञ्ज्ञानां पितॄणां स्थानकेऽपि च ॥ १० ॥  
  
संरक्षकस्य शम्भोश्च स्थाने पुष्पाक्षतान् क्षणान् ।  
दत्त्वा ब्रूयात् प्रसादश्च भवद्भिः कार्य इत्यपि ॥ ११ ॥  
  
निमन्त्रिता मौनयुजो मद्ध्यानासक्तचेतसः ।  
तृप्तिमन्तश्च वर्तेरन् न चेन्निरयमाप्नुयुः ॥ १२ ॥  
  
मण्डलद्वयरचनम्  
  
पादार्चनाय रचयेद् बाह्यमान्तरमेव वा ।  
अरङ्गमेति मन्त्रेण मण्डलद्वितयं तथा ॥ १३ ॥  
  
मध्ये तयोरन्तरेण कर्तव्यं वै षडङ्गुलम् ।  
यथा पादोदकस्पर्शो न भवेत् पितृदेवयोः ॥ १४ ॥  
  
मण्डलद्वयमारच्य पाद्यार्थं पितृदेवयोः ।  
तत्स्थाने भस्मगन्धाद्यैरर्चयेत् सकलैरपि ॥ १५ ॥  
  
प्। ७८) निमन्त्रितमाहेश्वराणां सत्कारादिकम्  
  
स्वागतं परिपृच्छ्यैव दत्त्वा चासनमप्यथ ।  
शन्नो देवीरिति पठन् पादौ प्रक्षालयेदपि ॥ १६ ॥  
  
पादाम्बु स्वशिरस्युक्ष्य पादावुद्वर्त्य वाससा ।  
भस्मना साक्षतैर्गन्धैः पुष्पविल्वादिकैरपि ॥ १७ ॥  
  
धूपदीपनिवेद्यैश्च मन्त्रपुष्पेण चार्चयेत् ।  
विश्वेदेवान् पितॄन् पश्चादथ संरक्षकं क्रमात् ।  
पादौ प्रक्षाल्याचमेयुः कर्ता भोक्तार एव च ॥ १८ ॥  
  
प्राणानायम्याथ कर्ता हस्तार्चापात्रगाक्षतान् ।  
गृहीत्वा विष्टरान् दद्यात् स्वाहां स्वधां समुच्चरन् ॥ १९ ॥  
  
विश्वेदेवाद्यावाहनम्  
  
विश्वेदेवान् पितॄंश्चैव नामगोत्रपुरस्सरम् ।  
आवाह्य गन्धपुष्पाद्यैः समभ्यर्च्य यथा क्रमम् ।  
वासोभिश्च हिरण्येन यथाशक्ति सुतोषयेत् ॥ २० ॥  
  
प्। ७९) विकीर्य भस्म भोज्येषु तन्महेशेति चामनन् ।  
आराधने गयां ध्यात्वा ध्यात्वा देवं महेश्वरम् ।  
महेशादीन् पितॄन् ध्यात्वा कुर्यादाराधनं ततः ॥ २१ ॥  
  
माहेश्वरेभ्यो भोजनपर्यवेषणम्  
  
इति मन्त्रं समुच्चार्य पाकदोषनिवृत्तये ।  
पञ्चब्रह्माभिधैर्मन्त्रैराज्यमन्नेऽभिधारयेत् ॥ २२ ॥  
  
पात्रेषु भक्ष्यभोज्यादि पर्याप्तं निक्षिपेदपि ।  
  
प्रसादेऽङ्गुष्ठनिवेशनम्  
  
माहेश्वरस्वेष्टलिङ्गसमर्पणविधेरथ ॥ २३ ॥  
  
कर्ता देव सवित इत्युच्चरन् परिषेचनम् ।  
पात्रस्य कृत्वा पृथिवी ते पात्रं यच्छंयोरिति ॥ २४ ॥  
  
प्। ८०) त्र्यम्बकं च पठेन्नेव माहेश्वरकरं ततः ।  
गृहीत्वैव प्रसादे तु तदङ्गुष्ठं निवेशयन् ॥ २५ ॥  
  
स्वाहास्वधाभ्यां देवपितृतर्पणम्  
  
भोक्तारमन्नमात्मानं ब्रह्मेत्येव विभावयन् ।  
भुवं गयां शूलधरं भोक्तारं भावयन्नपि ॥ २६ ॥  
  
नाम गोत्रं च सम्बन्धमुच्चार्य च प्रसादकम् ।  
स्वाहां स्वधां यथायोगं नमश्च न ममेति च ।  
ब्रुवन् समर्पयेद् देवपितृभ्यश्च यथाक्रमम् ॥ २७ ॥  
  
पुनरावृत्तिरहितपितृतृप्तिनिरूपणम्  
  
गयायां श्रीरुद्रपादे क्षेत्रेषु श्रीनगादिषु ।  
दत्तमस्त्वित्युद्गिरन् वै साक्षतं विसृजेज्जलम् ॥ २८ ॥  
  
ततः सङ्कल्प्य च कृतेनैक्याहाराधनेन च ।  
पितॄणामक्षया तृप्तिः पुनरावृत्तिवर्जिता ॥ २९ ॥  
  
प्। ८१) शाश्वती शिवसायुज्यसिद्धिर्भूयादिति ब्रुवन् ।  
सर्वमेतद् यथाकालं दत्तमस्त्विति वाचयेत् ॥ ३० ॥  
  
आपोशानप्रदानक्रमः  
  
दत्त्वा चापोशनं देवपितृभ्यश्च यथाक्रमम् ।  
ईशानः पितृरूपेण महादेवो महेश्वरः ॥ ३१ ॥  
  
प्रीयतां भगवानीशः परमात्मा सदाशिवः ।  
प्रीयतां पितृरूपीश इत्युक्त्वा जलमुत्सृजेत् ॥ ३२ ॥  
  
माहेश्वरप्रार्थनम्  
  
श्रद्धायां प्राण इत्याद्यैर्जुहुयुः प्राण आहुतीः ।  
आमनन् मधु वातेति मध्विति त्रिः समुच्चरन् ।  
यथासुखं जुषध्वमित्युक्त्वा तैः प्रतिवाचयेत् ॥ ३३ ॥  
  
मन्त्रमध्ये क्रियामध्ये शम्भोः स्मरणपूर्वकम् ।  
यत्किञ्चित् क्रियते कर्म तत्कोटिगुणितं भवेत् ॥ ३४ ॥  
  
प्। ८२) अपेक्षितं याचितव्यं त्याज्यं चैवानपेक्षितम् ।  
उपविश्य सुखेनैव भोक्तव्यं स्वस्थमानसैः ॥ ३५ ॥  
  
उक्त्वा प्रसादभोगस्य काले तेषां निषद्गणान् ।  
जाबालाद्यधिश्रवणमन्त्रान् संश्रावयेदपि ॥ ३६ ॥  
  
उत्तरापोशनम्  
  
तेषां प्रसादभोगान्ते मधु वातेति मध्विति ।  
तृप्ताः स्थेति च तानुक्त्वा तृप्ताः स्म इति वाचयेत् ॥ ३७ ॥  
  
उत्तरापोशनं दत्त्वा करशुद्धेरनन्तरम् ।  
उत्तरान् पाठयेन्मन्त्रान् श्रद्धायां प्राण आदिमान् ॥ ३८ ॥  
  
अङ्गुष्ठमात्रः पुरुषो ह्यङ्गुष्ठं च समाश्रितः ।  
ईशः सर्वस्य जगतः प्रभुः प्रीणाति विश्वभुक् ॥ ३९ ॥  
  
भोजनानन्तरमनुष्ठानक्रमः  
  
इत्युक्त्वा तैराशिषश्चाक्षय्यमाराधनं त्विति ।  
वाचयित्वा ऋचे त्वा पृथिवी शान्तेति चामनन् ॥ ४० ॥  
  
प्। ८३) तान् त्रिः प्रदक्षिणं कृत्वा तैः स्वाहां च स्वधामपि ।  
वाचयित्वा ततो ब्रूयादुपचारान् यथोचितम् ॥ ४१ ॥  
  
अद्य मे सफलं जन्म भवत्पादाभिवन्दनात् ।  
अद्य मे वंशजाः सर्वे याता वोऽनुग्रहाद् दिवम् ॥ ४२ ॥  
  
पत्रशाखादिदानेन क्लेशिता यूयमीदृशाः ।  
तत् क्लेशजातं चित्तेषु विस्मृत्य क्षन्तुमर्हथ ।  
इति प्रणम्य तेभ्यश्च गृह्णीयादाशिषः पुनः ॥ ४३ ॥  
  
माहेश्वरेभ्य आशीर्वचनग्रहणम्  
  
आयुः प्रजां धनं विद्यां स्वर्गं मोक्षं सुखानि च ।  
प्रयच्छन्तु तथा राज्यं प्रीत्या नॄणां पितामहाः ।  
इत्युक्त्वा गच्छतो विप्रानासीमान्तमनुव्रजेत् ॥ ४४ ॥  
  
महालयाराधने च तीर्थाराधनके तथा ।  
सङ्कल्प एव भिद्येत प्रयोगे न भिधा भवेत् ॥ ४५ ॥  
  
प्। ८४) श्राद्धकर्मणि पित्राद्याराधनक्रमः  
  
मातॄणां वा पितॄणां वा वर्गः प्रत्याब्दिके भवेत् ।  
महालयाराधनादौ पित्राद्याः सर्व ईरिताः ॥ ४६ ॥  
  
आदौ पिता तथा माता सापत्नी जननी तथा ।  
मातामहाः सपत्नीका आत्मपत्न्यस्त्वनन्तरम् ॥ ४७ ॥  
  
सुतभ्रातृपितृव्याश्च मातुलाश्च सभार्यकाः ।  
दुहिता भगिनी चैकदौहित्रो भागिनेयकः ॥ ४८ ॥  
  
पितृष्वसा मातृष्वसा जामाता भुवुकः स्नुषा ।  
श्वशुरः स्यालकश्चैव स्वामी च गुरुरिक्थिनौ ॥ ४९ ॥  
  
माहेश्वरालाभे विष्टरेषु सर्वं कर्तव्यम्  
  
यत्नेऽपि सर्वथाऽलाभे माहेशानां महेश्वर ।  
विष्टरेषु निधायैव घण्टां वा भस्मघुण्टिकाम् ।  
पादार्चनादिकं सर्वमाराधनमथाचरेत् ॥ ५० ॥  
  
प्। ८५) भोज्यं च धेनवे दद्याद् विप्रेभ्यश्चैव दक्षिणाम् ।  
कुर्वन्नेवं स लभत आराधनफलं महत् ॥ ५१ ॥  
  
पित्राराधनफलकथनम्  
  
विधिनाऽनेन कुरुते पित्रोराराधनं तु यः ।  
आयुः श्रियं प्रजां लब्ध्वा शिवलोके महीयते ॥ ५२ ॥  
  
अननुष्ठाने दोषः  
  
नास्तिक्यादथवाऽलस्याद् यस्त्वेवं नानुतिष्ठति ।  
काकयोनिशतं गत्वा स हि श्वा चाभिजायते ॥ ५३ ॥  
  
इति श्रीमकुटागमे चर्यापादे प्रत्याब्दिकविधिकथनं नाम नवमः   
पटलः ॥ ९ ॥  
  
  
  
  
दशमः पटलः  
  
रुद्र उवाच  
  
अशेषजगदाधार निराधार कृपानिधे ।  
ममास्ति विशयः कश्चिदाशौचविषये विभो ॥ १ ॥  
  
शाम्भवव्रतशुद्धेषु कथमाशौचसङ्गतिः ।  
भवद्भावनया त्यक्तगात्रेषु व्रतसेविषु ॥ २ ॥  
  
अमृतेषु कथं नु स्यात् तनोराशौचसङ्गमः ।  
एनं मे संशयं छिन्धि सर्वज्ञानैकसागर ॥ ३ ॥  
  
परशिव उवाच  
  
साधु पृष्टं त्वया वत्स सद्भक्तानुजिघृक्षुणा ।  
तद् गोप्यमपि वक्ष्यामि सावधानमनाः शृणु ॥ ४ ॥  
  
शाम्भवव्रतनिष्ठानामप्याशौचावाप्तिः  
  
शाम्भवव्रतशुद्धानां मत्सेवाभिरतात्मनाम् ।  
मुक्तिभाजां तनुत्यागहेतुकाशौचसङ्गमः ।  
यद्यप्यसम्भाव्य एव प्राणिदोषाप्रकाशनात् । ५ ॥  
  
तथापि तेषां संसारसम्बद्धतनुयोगिनाम् ।  
देहोत्पत्तिविनाशोत्थमाशौचमिह विद्यते ।  
यतीनां तद्धि संसारयोगाभावान्न युज्यत् ॥ ६ ॥  
  
तस्मात् संसारसम्पर्को हेतुराशौचसङ्गतेः ।  
तद्योगादस्ति व्रतिनामाशौचमिति निश्चिनु ॥ ७ ॥  
  
आशौचे विद्यमानेऽपि नान्तरायोऽर्चने  
  
आशौचे विद्यमानेऽपि नान्तरायोऽर्चनस्य तु ।  
मदर्चा विघ्नविच्छेत्री दीक्षासामर्थ्ययोगतः ॥ ८ ॥  
  
नैमित्तिकानां नित्यानामन्येषां कर्मणां पुनः ।  
आशौचमूलसङ्कोचस्तुल्य एव ह्यदीक्षितैः ॥ ९ ॥  
  
आत्मन्यारोपिता येन ह्यग्नयः सोमपीथिना ।  
उत्क्रान्तेरेव तस्य स्यादाशौचं ज्ञातिषु ध्रुवम् ॥ १० ॥  
  
आशौचद्वैविध्यं चातुर्विध्यं च  
  
जातकं मृतकं चेति ह्याशौचं द्विविधं स्मृतम् ।  
तच्चतुर्धाऽल्पमधिकमपूर्णं पूर्णमित्यपि ॥ ११ ॥  
  
अल्पकालिकमल्पं स्यादधिकं कालतोऽधिकम् ।  
अपूर्णं स्यात् त्रिरात्रादि दशाहादि तु पूर्णकम् ॥ १२ ॥  
  
ज्ञातीनां दम्पत्योः सोदराणां वर्णानां चाशौचकालः  
  
स्रावे मातुस्त्रिरात्रं स्याज्ज्ञातीनां तन्न विद्यते ।  
पाते मातुर्माससङ्ख्यं पित्रादीनां दिनत्रयम् ॥ १३ ॥  
  
प्। ८९) दशाहमुक्तं विप्रस्य द्वादशाहं नृपस्य तु ।  
विशः पञ्चदशाहं तु मासः शूद्रस्य सम्मतम् ॥ १४ ॥  
  
दशाहे समतिक्रान्ते जाताशौचं न विद्यते ।  
पुत्रस्य जन्म श्रुत्वा तु जलमाप्लुत्य शुद्ध्यति ॥ १५ ॥  
  
जाते मृते तु ज्ञातीनां सद्यः शुद्धिर्विधीयते ।  
दशाहेनैव दम्पत्योः सोदराणां तथैव च ॥ १६ ॥  
  
अजातदन्तादिषु मृतेष्वाशौचकालः  
  
शिशावजातदन्ते तु सद्यः शौचं विधीयते ।  
बाले त्वकृतचौले तु स्यादहोरात्रमात्रकम् ॥ १७ ॥  
  
बालस्योपनयात् पूर्वं मातापित्रोस्त्रिरात्रकम् ।  
मरणे तूपनीतानामाशौचं पूर्णमीरितम् ॥ १८ ॥  
  
ज्ञातीनां स्याद्दशाहं तु सोदकानां त्रिरात्रकम् ।  
सगोत्राणां स्नानमात्रं तदन्येषां न विद्यते ॥ १९ ॥  
  
प्। ९०) मातुलादिषु मृतेष्वाशौचविधिः  
  
मृतौ तु मातुलादीनां त्रिरात्रमिति चोदितम् ।  
मरणे बान्धवानां तु पक्षिण्याशौचमीरितम् ॥ २० ॥  
  
आ त्रिमासात् त्रिरात्रं स्यादा षण्मासात्तु पक्षिणी ।  
आ वत्सरादहोरात्रं ततः स्नानेन शुद्ध्यति ॥ २१ ॥  
  
बहूनामाशौचानां तन्त्रेण शुद्धिः  
  
बहूनामपि सम्प्राप्तौ तन्त्रेणैव हि शुद्ध्यति ।  
समानमल्पकं वाऽपि प्रथमेन समापयेत् ॥ २२ ॥  
  
मरणाशौचस्य प्राधान्यम्  
  
जातके मृतकं वाऽपि मृतके वाऽपि जातकम् ।  
यदि स्यान्मृतकस्यैव प्राधान्यं परिकीर्तितम् ।  
पित्रोस्तु मरणाशौचमन्याशौचस्य बाधकम् ॥ २३ ॥  
  
प्। ९१) पितुर्दशाहमध्ये तु माता यदि मृता भवेत् ।  
पितुः पूर्णं तु निर्वर्त्य मातुर्गृह्णीत पक्षिणीम् ॥ २४ ॥  
  
शवानुगमे शुद्धिविधिः  
  
अनुगम्य शवं विप्रो ज्ञातेरन्यस्य वा पुनः ।  
स्नात्वा च भस्मनोद्धूल्य मां दृष्ट्वैव विशुद्ध्यति ॥ २५ ॥  
  
नैष्ठिकादीनामाशौचं नास्ति  
  
नैष्ठिकानां वनस्थानां यतीनां ब्रह्मचारिणाम् ।  
न जन्ममरणोद्भूतमाशौचमिह विद्यते ॥ २६ ॥  
  
सद्यः शौचविधानम्  
  
दाने विवाहे यज्ञे च सङ्ग्रामे देशविप्लवे ।  
आपद्यपि च कष्टायां सद्यःशौचं विधीयते ॥ २७ ॥  
  
प्। ९२) सन्ध्या पूजा च कदापि न त्याज्या  
  
सूतके मृतके चैव सन्ध्यां पूजां न सन्त्यजेत् ।  
उपांशुसन्ध्यां पूजां तु कुर्यात् त्रिकरणैरपि ॥ २८ ॥  
  
ग्रन्थोपसंहारः  
  
शाम्भवव्रतीनां धर्माः सङ्क्षेपेण मयेरिताः ।  
श्रद्धावन्तो विमुच्यन्ते क्लिश्नन्त्यन्ये विमोहिताः ॥ २९ ॥  
  
मकुटं धर्मशास्त्रं तु मदीयं मकुटायितम् ।  
पठनीयं प्रयत्नेन मत्प्रसादाभिकाङ्क्षिणा ॥ ३० ॥  
  
इति श्रीमकुटागमे उत्तरभागे चर्यापादे आशौचविधिकथनं नाम   
दशमः पटलः ॥ १० ॥  
  
				समाप्तश्चायं मकुटागमः  
  
