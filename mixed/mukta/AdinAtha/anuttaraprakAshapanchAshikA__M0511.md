+++
"Catalog number" = "M0511"
"Uniform title" = "anuttaraprakāśapañcāśikā"
Author = [ "ādinātha",]
Subjects = [ "śaiva", "non-dual  śaivism of Kashmir",]
Description = "K.S.T.S. volume 13"
"Publication year" = [ "1918",]
"Publication country" = "India"
title_iast = "anuttaraprakāśapañcāśikā"
author_iast = "ādinātha"
title = "अनुत्तरप्रकाशपञ्चाशिका"

+++
  
  
  
  
ॐ नमो ऽनुत्तरप्रकाशशङ्कराय  
  
  
  
अकृत्रिमाहमामर्शप्रकाशैकघनः शिवः ।   
  
शक्त्या विमर्शवपुषा स्वात्मनो ऽनन्यरूपया ॥ १ ॥  
  
शिवादिक्षितिपर्यन्तं विश्वं वपुर् उदञ्चयन् ।  
  
पञ्चकृत्यमहानाट्यरसिकः क्रीडति प्रभुः ॥ २ ॥  
  
पृथगर्थम् अर्थवत्ता विश्वविश्वशरीरयोः ।  
  
न विश्वविश्ववप्षोर् भिन्नता कापि तात्त्विकी ॥ ३ ॥  
  
भेदे सत्तास्फुरत्ताभ्यां भिन्नं किं तु जगद् भवेत्।  
  
सत्तास्फुरत्तासम्बन्धात् सत्ता�भानं च तन् न चेत् ॥ ४ ॥  
  
असतः किम् सतस् ताभ्यां सम्बन्धः सो ऽयम् इष्यते ।  
  
स्वरूपलाभसुलभः सम्बन्धो न ह्य् अवस्तुनः ॥ ५ ॥  
  
न लब्धरूपसम्बन्धे ताभ्यां किं चिद् उपेक्ष्यते ।  
  
उपेक्षायाम् अवस्थानं न स्याद् एतस्य किं चन ॥ ६ ॥  
  
स्वभावतः स्फुरत्ता च सत्ता च न विनाशिनी ।   
  
विनाशानभुपगमे जडतापि निवर्तते ॥ ७ ॥  
  
ततो गत्यन्तराभावाच् चिद् एव परिशिष्यते ।  
  
सतश् चिदैक्यं प्रकृतं कदा चिन् न निवर्तते ॥ ८ ॥  
  
प्रकाशे ऽनन्यतो भावः स्वातन्त्र्योल्लासकेवलः ।  
  
परिछिन्नात्मिका शक्तिः शम्भोर् विश्वातिशायिनः ॥ ९ ॥  
  
यत् प्रकाशात्मकं सर्वं तमःकेवलतां गतम् ।  
  
यच् च किम् चिज् जगद् एतत् प्रकाशाद् अतिरिच्यते ॥ १० ॥  
  
विमृश्यसरणीं प्राप्तम् इत्य् एषा तात्त्विकी मतिः ।  
  
अवभासैकतानानां मतिर् एकात्र साक्षिणी ॥ ११ ॥  
  
किं प्रमाणाइर् वराकैस् तैश् चिदानुप्राणितात्मभिः ।  
  
न हि वैकर्तनं ज्योतिर् दीपालोकम् अपेक्षते ॥ १२ ॥  
  
शक्तिपातपवित्रे ऽस्मिन् धीतत्त्वे च परीक्ष्यताम् ।  
  
आदर्शविमलाभोगे न तु सर्वं प्रकाशते ॥ १३ ॥  
  
इत्थं चिदात्मकं सर्वं षट्त्रिंशद्भेदतत्त्वतः ।  
  
आदौ शुद्धात्मकं तत्त्वं पञ्चधा�तमसः परम् ॥ १४ ॥  
  
शिवः शक्तिश् च सादाख्यम् ईशो विद्येति भिद्यते ।  
  
अक्षादिशान्तवर्णात्मा� निरमायि शिवेन तु ॥ १५ ॥  
  
कलाविद्यारागकालनियतिर् बन्ध उच्यते ।  
  
मायापूर्वो वकारादिक्षकारान्ताक्षरात्मकः ॥ १६ ॥  
  
पुमाञ् शक्तिर् मनो बुद्धिर् अहङ्कारादिपञ्चकम् ।  
  
श्रोत्रादिपञ्चकं तादि टादि वागादिपञ्चकम् ॥ १७ ॥  
  
तन्मात्रपञ्चकं चादि कादि व्योमादिपञ्चकम् ।  
  
सिसृक्षोः प्रथमस्पन्दः शिवतत्त्वं विभोः स्मृतम् ॥ १८ ॥  
  
इच्छैव सापरिम्लाना शक्तितत्त्वम् उदञ्चयन् ।  
  
स्वेच्छया�सूचितम् विश्वम् आच्छाद्याहन्तया स्थितम् ॥ १९ ॥  
  
स एव तत्त्वं सादाख्यं सर्वानुग्रहणोद्यतम् ।  
  
स एवेश्वरतत्त्वं स्यात् पश्यन् विश्वम् इदन्तया ॥ २० ॥  
  
इदन्ताहन्तयोर् ऐक्यम् इति विद्या निगद्यते ।  
  
स्वाङ्गकल्पेषु भावेषु मायातत्त्वं विभेदधीः ॥ २१ ॥  
  
मायागृहीतसङ्कोचः शिवः पुन्तत्त्वम् उच्यते ।  
  
अयम् एव हि संसारी जीवो भोक्तैव दृश्यते ॥ २२ ॥  
  
ज्ञत्वकर्तृत्वपूर्णत्वनित्यत्वान्यस्य शक्तयः ।   
  
तत्सङ्कोचात् सङ्कुचितः कलाद्यात्मतया मतः ॥ २३ ॥  
  
मायात्मकं कला नाम किञ्चित्कर्तृत्वकारणम् ।  
  
कालः परिच्छेदकरो नियतिश् चेदम् एव मे ॥ २४ ॥  
  
कर्तव्यं नान्यद् इत्य् एषा व्यवस्था यन्त्रणाकृइतिः ।  
  
प्रकृतिर् गुणसाम्यं स्याद् अहङ्कारादिजन्मभूः ॥ २५ ॥  
  
अहं ममेदम् इत्य् एतद् बुद्धिहेतुर् अहङ्कृतिः ।  
  
बुद्धिर् अध्यवसायस्य कारणं निश्चयात्मनः ॥ २६ ॥  
  
सङ्कल्पस्य विकल्पस्य बीजं मन उदीर्यते ।  
  
वचनादेश् च शब्दादेर् वागादिश्रवणादिकम् ॥ २७ ॥  
  
कारणं श्रवणादीनां ग्राह्यं तन्मात्रपञ्चकम् ।  
  
आकाशाद्यवकाशादिकारणं भूतपञ्चकम् ॥ २८ ॥  
  
परापराशक्तिमये शुद्धे विद्यादिपञ्चकम् ।  
  
तदन्यद् अपराशक्तिर् इत्य् एतत् तत्त्वम् ईरितम् ॥ २९ ॥  
  
इयं देवी परा शक्तिः शुद्धाशुद्धाध्वगर्भिणी ।  
  
पृथिव्यादीनि तत्त्वानि यदा�लीनानि कारणे ॥ ३० ॥  
  
तदा कारणमात्राणि बहिर् उद्वमते विभुः ।  
  
अनुत्तरेच्छे उन्मेषे आनन्देशनम् ऊनता%? ॥ ३१ ॥  
  
क्रियेच्छाज्ञानशक्तीनां सत्ता षट् * * * * * ।  
  
  
  
(*अनुत्तरेत्यादित्रिपद्येष्व् अर्थासङ्गत्या पाठाशुद्धिः प्रतिभाति)  
  
  
  
इच्छेशनान्तरारूढा स्फुटास्फुटजगन्मयी ॥ ३२ ॥  
  
चत्वारः परतो वर्णाः षण्डात्मानः प्रचोदिताः ।   
  
अनुत्तरानन्दशाक्तिस् त्रिकोणाद् वृत्तियोगतः ॥ ३३ ॥  
  
तथैवोनेषयोगेन क्रियाशक्तेः स्फुटं वपुः ।   
  
उक्तं त्रिशक्तिसङ्घट्टात् त्रिशूलं द्वैतघस्मरम् ॥ ३४ ॥  
  
परस्परविरोधे तु कार्येषु प्रविरोहति ।  
  
न कथञ्चिद् उपादेयम् आसां रूपम् इदम् भवेत् ॥ ३५ ॥  
  
बिन्दुर् वेद्यस्य संस्कारो विमर्शः सर्ग इत्य् असौ ।  
  
कलाषोडशकाकारा शक्तिर् विजयते परा ॥ ३६ ॥  
  
तिथयः प्रतिपत्पूर्वाः पञ्चदशेति मायया ।  
  
सूर्याचन्द्रमसौ स्वान्तश्चरन्तौ स्थितिहेतवे ॥ ३७ ॥  
  
यथा�विमर्शवपुषः सर्गस्याद्याः कलाः स्मृताः ।  
  
द्विधेयं मातृका देवी बीजयोन्यात्मना स्थिता ॥ ३८ ॥  
  
नित्यप्रवृत्तशृङ्गाटवपुर्विश्वस्य जन्मभूः ।  
  
हृदयं बीजम् एतस्यां सारं यत् तत् परं महः ॥ ३९ ॥  
  
वटबीजे यथा वृक्षस् तथात्र निहितं जगत् ।  
  
विचार्यमाणे नैवेदं कारणाद् अतिरिच्यते ॥ ४० ॥  
  
मृदादेः कलशादीनां तत्त्वं नान्यन् निरूपणे ।  
  
इत्य् आहुस् तत्त्ववादिन्यः श्रुतीनाम् अन्तिमा गिरः ॥ ४१ ॥  
  
इदं सर्वं सद् एवासीद् अग्रे इति विनिश्चयात् ।  
  
सत्तावाचिनि बीजे ऽस्मिन् भाति माया त्व् इदम् जगत् ॥ ४२ ॥  
  
विलुप्तप्रत्ययाकारम् एतत् स परिशिष्यते ।  
  
ततो ज्ञानक्रियासारविद्येश्वरसदाशिवाः ॥ ४३ ॥  
  
शक्तित्रिशूले लीयन्ते चतुर्दशकलात्मनि ।  
  
ऊर्ध्वाधः सृष्टिवपुषि सर्वं लीनम् अतः [परम्] ॥ ४४ ॥  
  
इत्थं परस्यां संवित्तौ सर्वं सङ्कुचितं क्रमात् ।  
  
अथवा मनसातीते यत्र क्वापि निरञ्जने ॥ ४५ ॥  
  
षट्त्रिंशत्तत्त्वलहरीकलहातीतगोचरे ।  
  
विश्वात्मनि महामन्त्रे स्वभावे सा विलीयते ॥ ४६ ॥   
  
कृतश् चैन्मथिते धाम्नि दीप्ते केनापि हेतुना ।�  
  
सर्वम् हविर् इदं जुह्वन् न दारिद्र्येण पीड्यते ॥ ४७ ॥  
  
पञ्चपञ्चात्मकं विश्वं पञ्चस्पन्दविजृम्भितम् ।   
  
सङ्कोचयत्परामर्शात् सामान्यस्पन्दकेवलम् ॥ ४८ ॥  
  
अहमि प्रलयं कुर्वन्न् इदमः प्रतियोगिनः ।  
  
पराक्रमपरो भुङ्क्ते स्वभावम् अशिवापहम् ॥ ४९ ॥  
  
इति षडधिकत्रिंशद्भेदप्रसक्तजगत्तनुः   
  
	प्रसरति महाशक्त्युल्लेखविचित्रमहापटी ।  
  
जयति बहुशः स्पन्दाकारा परा चिद् अनुत्तरा   
  
	विमृशत जनाः किं नो स्वभावविजृम्भितम् ॥ ५० ॥  
  
  
  
इति श्रीमदाद्यनाथविरचिता अनुत्तरप्रकाशपञ्चाशिका समाप्ता   
  
  
  
सेयं काश्मीरभूपालसंश्रितेन प्रकाशिता   
  
सता मुकुन्दरामेण सन्मुदे ऽस्तु शिवे ऽर्पिता  
  
  
  
  
  
