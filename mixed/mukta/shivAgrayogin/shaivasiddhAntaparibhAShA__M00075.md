+++
"Catalog number" = "M00075"
"Uniform title" = "śaivasiddhāntaparibhāṣā"
"Secondary title" = [ "śaivasiddhāntaśaivaparibhāsā",]
Author = [ "śivāgrayogin",]
Subjects = [ "tantric / āgamic literature", "śaiva-siddhānta post  1100 AD",]
Description = "This e-text is transcribed from the devanagari edition of the Oriental Research Institute (Sanskrit Series no. 90)."
Publisher = [ "Oriental Research Institute, University of Madras",]
"Publication year" = [ "1950",]
"Publication city" = [ "Madras",]
"Publication country" = "India"
title_iast = "śaivasiddhāntaparibhāṣā"
author_iast = "śivāgrayogin"
title = "शैवसिद्धान्तपरिभाषा"

+++
  
  
  
  
आब्ब्रेविअतिओन्स्:  
  
अ = अध्याय  
अहं = अहङ्कार  
किर = किरणागम  
प = पटल  
पराशरोप = पराशरोपपुराण  
प प = पतिपटल   
पा = पाद   
पुं = पुंस्तत्त्व   
पौ = पौष्करागम   
प्र = प्रमाण   
ब्र = ब्रह्म  
मतङ्ग = मतङ्गागम  
मृ = मृगेन्द्र   
वा चो सू =   
वि = विद्या  
श्वेताश्वतर = श्वेताश्वतरोपनिषद्  
श्लो = श्लोक  
सर्व = सर्वज्ञानोत्तर  
सि सा = सिद्धान्त-सरावलि  
सू = सूत्र   
  
॥ श्रीः ॥  
  
॥ श्री गुरुभ्यो नमः ॥  
  
शैवपरिभाषा  
  
प्रथमः परिच्छेदः  
  
बन्दे तं परमेशानं सच्चिदानन्दलक्षणम् ।  
सृष्ट्यादिपञ्चकृत्येशं पशूनां पतिमव्ययम् ॥  
गणेशं षण्मुखं साम्बं चित्सभेशं गुरुं नमन् ।  
शिवभक्तानुमोदाय शैवभाषां वदाम्यहम् ॥  
  
१) इह खलु धर्मार्थकाममोक्षारव्यचतुर्विधपुरुषार्थानां   
मध्ये मोक्षस्य परमपुरुषार्थत्वात् तस्य च दीक्षादिना पाशापगमे   
पशौ शिवत्वाभिव्यक्तिरूपस्य पत्यनन्यतासाक्षात्कारेणैव प्राप्यत्वात्   
तादृशसाक्षात्कारस्यापि पति-पशु-  
पाशारव्यपदार्थत्रयपरिज्ञानसाध्यत्वात् तत्परिज्ञानस्य च   
प्रमाणाधीनत्वात्, प्रथममुद्देश-लक्षण परीक्षाभिः प्रमाणं   
निरूप्यते ॥  
  
२) तत्र नाम्ना पदार्थानां स्वरूपमात्रकीर्तनमुद्देशः,   
लक्षणमसाधारणो धर्मः, लक्षितस्य लक्षणमुपपद्यते न वेति विचारः   
परीक्षा । तत्र प्रमाणानामुद्देशः � प्रत्यक्षानुमानशब्दा इति त्रीणि   
प्रमाणानि इति । तदुक्तं � प्रत्यक्षमानुमानं च सह शब्देन   
शाङ्करे इति ॥  
  
३) तत्र प्रमाणसामान्य लक्षणं तु   
संशयविपर्ययस्मृतिव्यतिरिक्ता प्रमापर * *? � आत्मचिच्छक्तिरिति तदुक्तं   
श्रीमत्पौष्करे �  
  
संशयादिविनिर्मुक्ता चिच्छक्तिर्मानमुच्यते ॥ इति ॥  
(पौ प्र प श्लो ४)  
  
४) तत्र संशयो नाम साधारणधर्मदर्शनात्कोटिद्वयावलम्बिनी   
बुद्धिः, यथा � स्थाणुर्वा पुरुषो वेत्यादि । विपर्ययस्तु अतस्मिंस्तद्बुद्धिः,   
यथा � शुक्तिकायां रजतमित्यादि । पूर्वानुभवजनितसंस्कारजन्या   
बुद्धिः स्मृतिः, यथा � कामुकस्य कामिनी साक्षात्कारादि ।   
एतत्त्त्रितयव्यतिरिक्ता चिच्छक्तिरेव प्रमाणम् ॥  
  
तदुक्तं तत्रैव �  
  
द्वायलम्बा संशयो बुद्धिः समानाकारदर्शनात् ।  
विपर्ययोऽन्यथाज्ञानमतद्रूपप्रतिष्ठितम् ॥  
अनुभूतार्थविषया मतिः स्मृतिरिहोच्यते ।  
एभिर्विहीना चिच्छक्तिः प्रमाणत्वेन सम्मता ॥ इति ॥  
(पौ प्र प श्लो ५-६)  
  
५) इयं च चिच्छक्तिः पदार्थविषयको बोध एव । तस्याश्च फलं   
स्वविषये हानोपादानादि । उक्तं च पौष्करे -   
  
परं प्रमेयं हानादिव्यापारः फलमिष्यते ॥ इति ॥  
(पौ प्र प श्लो ८)	  
  
तत्रातिव्याप्त्यादिदोषा न सन्तीति तत्रैव प्रतिपादितम् ।  
  
अत्राव्याप्त्यादिदोषाणां न कदाचन सम्भवः ।  
प्रत्यक्षादिप्रमाणेषु व्याप्त्या नाव्याप्तिदूषणम् ॥  
नातिव्याप्तिश्च मेयेषु नानाभावेष्ववर्तनात् ।  
नान्यथाव्याप्तिरप्यस्ति प्रमाणं चेत्तदीदृशम् ॥  
प्रमाणकथनं तेन समीचीनमुदाहृतम् ॥ इति ॥  
(पौ प्र प श्लो ९-११)  
  
६) तथागतास्तु प्रमाणमित्थं लक्षयन्ति -  
  
प्रमाणमविसंवादिज्ञानमर्थक्रियास्थितिः ।  
अविसंवादनं-------------------------- ॥ इति ॥  
  
	तदसत्; भूतभविष्यद्विषयेष्वनुमानेष्वव्याप्तेः । न   
ह्यसतोर्भूतभविष्यतोः काचिदर्थक्रियास्ति ।   
स्मृतिज्ञानसविकल्पकज्ञानयोश्चातिव्याप्तेः । न हि ततः प्रवृतो   
विसंवाद्यते क्श्चित् । न चेष्टापत्तिः । तेषां मते शुद्धवस्तुविषयकत्वेन   
निर्विकल्पस्यैव प्रमाणत्वात् ॥  
  
७) पभाकरास्तु -  
  
अनुभूतिः प्रमाणं सा स्मृतेरन्या स्मृतिः पुनः ।  
पूर्वविज्ञानसंस्कारमात्रजं ज्ञानमुच्यते ॥  
  
इति वर्णयन्ति । तदपि नः तत्र पूर्वं पदार्थस्मरणपूर्वकस्य   
वेदवाक्यार्थज्ञानस्य स्वतः प्रमाण्यं प्रसाध्येदानीं   
स्मृतिव्यवच्छेदेनानुभूतेः प्रमाणत्वं वदतस्तव पूर्वापरविरोधात् ।   
किं च स्मृतिज्ञानानामात्मस्वात्मांशयोरभिमतं प्रामाण्यं न   
सिध्येत् स्मृतिज्ञानस्य स्मृतिव्यतिरिक्तत्वासम्भवेनानुभूतित्वाभावात् ॥  
  
८) अनधिगततथाभूतार्थनिश्चायकं प्रमाणमिति भाट्टाः ।   
यदाहुः -  
  
तस्माद्दृढं यदुत्पन्नं न च संवादमृच्छति ।  
ज्ञानान्तरेण विज्ञानं तत्प्रमाणं प्रतीयताम् ॥ इति ॥  
(श्लो वा चो सू श्लो ४०)  
  
	तदपि न चारुतरम्; यादृच्छिकसंवादिनां दुष्टेन्द्रियाणां   
बाष्पादिविषयधूमादिलिङ्गविभ्रमाणां   
भ्रान्तविप्रलम्भकवाक्यानां च प्रामाण्यापत्तेः,   
सकलवेदाप्रामाण्यप्रसङ्गाच्च । यत्र क्वचन जन्मनि वेदार्थस्य   
सर्वैरधिगतत्वेनानधिगतपूर्वत्वाभावात् । किञ्चास्मिन्पक्षे   
धारावाहिकद्वितीयादिज्ञानानां प्रामाण्यं न स्यात् ॥  
  
९) नैयायिकास्तु � साधनाश्रययोरन्यतरत्त्वे सति प्रमाव्याप्तं   
प्रमाणमिति कथयन्ति । यथाहुः -  
  
तत्र प्रमाणं प्रमया व्याप्तं प्रमितिसाधनम् ।  
प्रमाश्रयो वा तद्व्याप्तो यथार्थानुभवः प्रमा ॥ इति ॥  
  
	तदपि न ; करणानां प्रमेयत्वेन प्रमाणत्वाभावात्, प्रामाण्ये   
वा दीपादीनामपि तथात्वप्रसङ्गात् । तदुक्तं श्रीपौष्करे �  
  
ननु न स्यात्कुतो मानं यत्तत्प्रमितिसाधनम् ।  
तन्न दीपदृगादीनां प्रमाणत्वप्रसङ्गतः ।  
यत्प्रमाणं न तन्मेयं मेयाभावः पुनः स्थितः ॥  
मात्यानुमीयते तत्र शब्दादिर्विषयत्वतः ।  
यन्मेयं न हि तन्मानं यतो मानेन मीयते ॥  
पश्यामीति दृशा लोके प्रसिद्धिरुपकारतः ।  
न कस्यापि पदार्थस्य यद्विना भवति प्रमा ॥  
तदेव मानमेष्टव्यं चक्षुरादि न तादृशम् ॥ इति ॥   
(पौ प्र प श्लो ११-१४)  
  
१०) चक्षुरादीन्द्रियाणां स्वस्वविषयव्यतिरिक्तविषयग्राहकत्वा-  
योगात् सर्वग्राहकं किञ्चित्प्रमाणमेष्टव्यम् । तच्च चिच्छक्तिरेव ।   
तदुक्तम् -  
  
न चक्षुः शब्दसंवितौ न श्रोत्रं रूपवेदने ।  
सर्वत्र ग्राहिका संवित्सैव मानमतो मतम् ॥ इति ॥  
(पौ प्र प श्लो १५)  
  
११) ननु तर्हि सर्वेषां पदार्थानां   
सिद्ध्यसिद्ध्योर्बुद्ध्यन्वयव्यतिरेकानुविधायित्वात्, तस्याश्च   
सर्वविषयग्राहकत्वात् बुद्धिरेवात्र प्रमाणमिति चेत्, न;   
तस्याश्चक्षरादिवत्प्राकृतत्वाविशेषेण चिद्रूपत्वाभावात्,   
सुखदुःखादिरूपहेतुना तस्या वेद्यत्वाच्च । तस्माद्बुद्धेर्नियमेन   
प्रमाणत्वं नास्ति उक्तञ्च -  
  
यत्सिद्धौ च इयं सिद्धा यदसिद्धौ न किञ्चन ।  
बुद्धिः सर्वान्तिमत्वेन कस्मान्मानं न चेष्यते ॥  
प्राकृतत्वाविशेषेण दृगादेरविशेषतः ।  
असंविदात्मकत्वेन न हि बुद्धेः प्रमाणता ॥  
बुद्धिश्च वेद्यते किञ्च सुखदुःखादिरूपतः ।  
प्रमाणैकान्तता तेन बुद्धेरपि न सम्मता ॥ इति ॥  
(पौ प्र प श्लो १६-१८)  
  
१२) ननु प्रमात्रादिप्रमेयान्तसामग्र्यां सत्यामेव प्रमोत्पत्तेः   
असत्यां च तदनुत्पत्तेः प्रमासामग्र्येव प्रमाणमिति चेत्, न; तथात्वे   
प्रमातृप्रमेयादिव्यवहारोच्छेदप्रसङ्गात्, प्रमात्रादिव्यतिरेकेण   
सामग्र्यभावात्, यद्यतो व्यतिरिक्तं तत्ततो भिन्नमिति व्याप्तिव्याकोपाच्च ।   
तस्मात् संशयादिविनिर्मुक्ता चिच्छक्तिरेव प्रमाणमिति सिद्धम् । तथा   
चोक्तम् -  
  
ननु प्रमेयसंसिद्धौ सामग्री केन नेष्यते ।   
प्रमात्रादिघटान्तेषु सत्स्वेव घटनिश्चयात् ॥  
तन्न प्रमातृमेयादिव्यवहारविलोपतः ।  
मातृमेयप्रमाणानां तदन्तर्भावतः स्थितेः ॥   
तेषां तु व्यतिरेकेण सामग्री न च दृश्यते ।  
यद्यतो व्यतिरिक्तं तत्ततो भिन्नं स्वरूपतः ॥  
संशयादिविभिन्ना तु चिच्छक्तिर्मानमिष्यताम् ॥ इति ॥  
(पौ प्र प श्लो १९-२२)  
  
१३) नन्वात्मचिच्छक्तिः प्रमाणं चेत्त्वन्मतेऽपि चैकस्यैव   
प्रमाणत्वप्रमातृत्वप्रसङ्गरूपदोषोऽस्तीति चेत्, न; अविद्यारागादिना   
कलुषिता विषयाभिमुखी चिच्छक्तिः प्रमाणमेव, न प्रमाता । अकलुषिता   
आत्माभिमुखी चिच्छक्तिः प्रमातैव, न प्रमाणम् । तदुक्तं तत्रैव -  
  
चिच्छक्तिश्च परापेक्षो बोध एव न चापरः ।  
न तस्याभिमुखं ज्ञानं माता मानं परोन्मुखम् ॥ इति ॥  
(पौ प्र प श्लो ७)  
  
१४) तत्र प्रथमं प्रत्यक्षलक्षणमुच्यते । साक्षात्कारिप्रमा   
प्रत्यक्षम् । तच्च द्विविधम्, निर्विकल्पकसविकल्पकभेदात् । निर्विकल्पकं   
नामजात्यादियोजनाहीनं वस्तुमात्रावगाहि ज्ञानम् । सविकल्पकं तु   
नामजात्यादियोजनात्मकं विशिष्टज्ञानम् । उक्तं च तत्रैव -  
  
विकल्पयोगात्सा शक्तिरेकापि द्विविधोच्यते ।  
वस्तुस्वरूपमात्रस्य ग्रहणं निर्विकल्पकम् ॥  
नामजात्यादिसम्बन्धसहितं सविकल्पकम् ॥ इति ॥  
(पौ प्र प श्लो २७-२८)  
  
१५) तच्च प्रत्यक्षं प्रकारान्तरेण त्रिविधम्, इन्द्रियप्रत्यक्षं,   
मानसप्रत्यक्षम् इन्द्रियान्तःकरणनिरपेक्षचित्प्रत्यक्षं चेति । तदुक्तम् -  
  
	प्रत्यक्षं त्रिविधं प्रोक्तमक्षमानसचिद्वशात् ॥ इति ॥  
  
पौष्करे च,  
    
	एतच्चेन्द्रियसापेक्षं निरपेक्षं तथैव च ।  
अन्तः करणसापेक्षमिति त्रिविधमिष्यते ॥ इति ॥  
(पौ प्र प श्लो २८)  
  
१६) तत्रेन्द्रियान्तःकरणनिरपेक्षं निरस्तबन्धया चिच्छक्त्या   
आत्मनो नित्यसम्बन्धाज्जायमानं स्वात्मापरोक्षज्ञानम् । तदुक्तम् -  
  
तत्रेन्द्रियानपेक्षं च सर्वथा त्यक्तबन्धया ।  
चिच्छक्त्यानन्त्ययोगाच्च योगः स्वाभाविको मतः ॥ इति ॥  
(पौ प्र प श्लो २९)  
  
	अन्तःकरणसापेक्षं तु मनसा बाह्येन्द्रियोपनीतार्थानुभवः ।   
तदुक्तं तत्रैव �  
  
अन्तःकरणसापेक्षं बाह्येन्द्रियचयेन तु ।  
अन्तःकरणसापेक्षं चिच्छक्तेर्ध्येयसङ्गतिः ॥ इति ॥  
(पौ प्र प श्लो ३१)  
  
	इन्द्रियसापेक्षमपि आच्छादकमलनिवृत्तये इन्द्रियापेक्षया   
चिच्छक्त्येन्द्रियद्वारार्थवीक्षणम् । तदपि तत्रैव �  
  
अन्यच्चेन्द्रियसापेक्षं स्याच्छादननिवृत्तये ।  
इन्द्रियापेक्षया शक्त्या तद्द्वारेणार्थवीक्षणम् ॥ इति ॥   
(पौ प्र प श्लो ३०)  
  
१७) ननु चिच्छक्तेरिन्द्रियद्वारार्थसम्बन्धः प्रत्यक्षमित्युक्तम्,   
तस्याः स्वनिष्ठाया विषयाभिमुख्याभावात् किञ्चित्करणं विना तस्या   
अर्थसम्बन्धः कथमिति चेत्, सत्यम्; मलावरणवशात्स्वनिष्ठापि सा   
कलया व्यञ्जिता अविद्यया विषयाभिमुखीकृता रागेण रञ्जिता च सती   
अन्तःकरणबाह्येन्द्रियद्वारा आत्मभोगाय बाह्यार्थे प्रवर्तते ।  
  
१८) न तु परोक्तरीत्या इन्द्रियार्थसन्निकर्षमात्रजन्यज्ञानं   
प्रत्यक्षम्; चिच्छक्तिसंयोगविहीनस्य तस्याकिञ्चित्करत्वात् । तदुक्तम् -  
  
चिच्छक्तेरर्थसंयोगोऽध्यक्षमिन्द्रियमार्गतः ।  
स्वयमेव हि चिच्छक्तिः पदार्थाभिमुखी न तु ॥  
कथं पदार्थसम्बन्धस्तस्याः करणमन्तरा ।  
सत्यं मलावृतत्वेन स्वनिष्ठैव प्रतिष्ठिता ॥  
कलादिकरणैर्युक्ता युज्यतेऽर्थैर्यदा क्वचित् ।  
तदा प्रत्यक्षमित्युक्तमक्षमर्थे प्रवर्तते ॥  
न चेन्द्रियार्थमात्रस्य संयोगोऽध्यक्षमिष्यते ।  
चित्संयोगविहीनानामकिञ्चित्करता यतः ॥ इति ॥  
(पौ प्र प श्लो २३-२६)  
  
स्वायम्भुवे च �  
  
कलोद्वलितचैतन्योऽविद्यादर्शितगोचरः ।  
रागेण रञ्जितश्चापि बुद्ध्यादिकरणैर्युतः ॥ इति ॥  
  
१९) तत्राक्षसम्बन्धः षड्विधः, संयोगः, संयुक्तसमवायः,   
संयुक्तसमवेतसमवायः, समवायः, समवेतसमवायः,   
विशेषणविशेष्यभावश्चेति । तदुक्तं पौष्करे -  
  
अक्षमात्रेण सम्बन्धः षड्विधोष्ध्यक्षसञ्ज्ञितः ॥  
घटादिद्रव्यविज्ञानं चक्षुस्संयोगमात्रतः ।  
संयुक्तसमवायात्तद्गुणसामान्ययोर्मतिः ॥  
संयुक्तसमवेतार्थसमवायाद्गुणत्वधीः ।  
शब्दस्य ग्रहणं श्रोत्रसमवेततया स्थितम् ॥  
शब्दत्वं समवेतार्थसमवायात्प्रतीयते ।  
विशेषणतयाभावसमवायाविति स्थितिः ॥  
विशेष्यत्वेन वाभावसमवायमतिः स्थिता । इति ॥  
(पौ प्र प श्लो ३२-३६)  
  
अन्यत्रापि �  
  
घटतन्नीलनीलत्वशब्दशब्दत्वजातयः ।  
अभावसमवायौ च ग्राह्याः सम्बन्धषट्कतः ॥ इति ॥  
  
इति प्रत्यक्षप्रमाणम् ॥  
  
२०) अथानुमानं निरूप्यते । व्याप्तिनिश्चयेन   
परोक्षार्थप्रमितिरनुमानम् । शब्दज्ञानव्यावत्तये व्याप्तिनिश्चयेनेति   
पदम् । संशयोत्तरप्रत्यक्षेऽतिव्याप्तिवारणाय परोक्षग्रहणम् ।   
अत्रानुमितिरनुमानमिति भावव्युत्पत्त्या व्याप्तिविशिष्टपक्षधर्मताज्ञा-  
नजन्यपरोक्षार्थविषयकबुद्धिवृत्त्यवच्छिन्नचिच्छक्तेरेवानुमानत्वम् ।   
तत्करणस्य लिङ्गपरामर्शस्य तु मेयत्वेन नानुमानत्वम् । उक्तं च -  
  
अनुमानं दृढव्याप्त्या परोक्षार्थावबोधकम् ॥ इति ॥   
(पौ प्र प श्लो ३७)  
  
२१) तत्र व्याप्तिर्नाम साध्यसाधनयोरनौपाधिकः सम्बन्धः ।   
तथा चोक्तम् -  
  
साधनस्य स्वतः साध्येनान्वयो व्याप्तिरुच्यते ॥ इति ॥   
(पौ प्र प श्लो ४१)  
  
२२) उपाधिश्च साधनाव्यापकत्वे सति साध्यव्यापकत्वम् । यथा   
वह्निना धूमे साध्ये आर्द्रेन्धनसंयोगादिः । स हि साध्यस्यधूमस्य   
व्यापकः, धूमवति सर्वत्र वृत्तेः साधनस्य वह्नेरव्यापकः,   
वह्निमत्ययोगोलकादाववृत्तेः । अयं च निश्चितोपाधिः । शङ्कितोपाधिस्तु   
मित्रातनयत्वेन श्यामत्वे साध्येऽदृष्टोपाधिः । इयं च व्याप्तिर्द्विविधा,   
अन्वयव्यतिरेकभेदात् । सामान्यतः साध्यसाधनयोः   
सम्बन्धोऽन्वयव्याप्तिः, यत्र धूमस्तत्राग्निर्यथा महानस इति ।   
तयोर्व्यतिरेकमुखेन सम्बन्धो व्यतिरेकव्याप्तिः, यथा � यत्राग्निर्नास्ति   
तत्र धूमोऽपि नास्ति यथा महाह्रद इति । तदुक्तं तत्रैव -  
  
सा च व्याप्तिर्द्विधा ज्ञेया व्यतिरेकान्वयात्मिका ॥  
सामान्यमुखतो ज्ञेया सान्वयव्याप्तिरुच्यते ।  
साध्यसाधनयोर्व्याप्तिरभावमुखतोऽपरा ॥ इति ॥  
(पौ प्र प श्लो ४१-४२)  
  
अन्यत्र च �  
  
व्याप्यव्यापकभावो हि भावयोर्यादृगिष्यते ।  
तयोरभावयोस्तस्माद्विपरीतः प्रतीयते ॥ इति ॥  
  
२३) इदं चानुमानं द्विविधम्, स्वार्थं परार्थं चेति । स्वार्थं   
स्वप्रतिपत्तिहेतुः । तच्च महानसादौ वह्निधूमयोः   
व्याप्तिग्रहणानन्तरं पर्वतादौ   
व्याप्यलिङ्गदर्शनाद्वन्ह्याद्यनुमानम् । यत्तु स्वयं   
धूमादग्निमनुमाय परं बोधयितु पञ्चावयववाक्यं प्रयुङ्क्ते   
तत्परार्थानुमानम् । ते चावयवाः   
प्रतिज्ञाहेतूदाहरणोपनयनिगमनभेदात्पञ्च । तत्र पर्वतोऽग्निमानिति   
प्रतिज्ञा, धूमवत्त्वादिति हेतुः । यो यो धूमवान् सोऽग्निमान् यथा   
महानस इत्युदाहरणम् । तथा धूमवांश्चायमित्युपनयः ।   
तस्माद्वह्निमानेवेति निगमनम् । एवं   
पञ्चरूपोपपन्नाद्वाक्यात्परोऽप्यग्निं प्रतिपद्यते ।   
तत्परार्थानुमानम् । तथा चोक्तं श्रीमत्पौष्करे -  
  
तच्चेह पञ्चावयवं प्रतिज्ञा हेतुरेव च ॥  
दृष्टान्तोपनयावेतौ निगमश्चाथ पञ्चमः ।  
इष्टार्थोक्तिः प्रतिज्ञा तु हेतुस्तद्व्याप्तिमद्वचः ॥  
दृष्टान्तो द्विविधोद्युक्तो हेतुस्तद्वत्परीक्ष्यते ।  
दृष्टान्तपक्षयोर्व्याप्तिप्रस्तार उपनयो भवेत् ॥  
पुनः प्रतिज्ञानियमो निगमः स्यात्सहेतुकः । इति ॥  
(पौ प्र प श्लो ३७-४०)  
  
२४) स च हेतुर्द्विविधः, दृष्टसाधनसामान्यतोदृष्टसाधनभेदात्   
। तत्र आद्यस्त्वक्षयोग्यपदार्थानुमापकः । यथा � कुलालं घटक्रियां   
च कुत्रचित् दृष्ट्वा अन्यत्रापि घटदर्शनात् कुलालेन निर्मितो घट इति ।   
द्वितीयस्तु प्रत्यक्षायोग्यार्थानुमापकः । यथा �   
परकीयज्ञानानुमापकं परवाक्यम् । तत्र हि साध्यं   
परकीयज्ञानं न प्रत्यक्षयोग्यम् । किन्तु   
साध्यतावच्छेदकज्ञानत्वावच्छिन्नम् । तज्जातीयमात्मीयज्ञानं   
प्रत्यक्षयोग्यम् । अतः सामान्यतोदृष्टमेव । तथा प्रपञ्चकृत्यं   
तत्कर्तारं चैकत्र अदृष्ट्वा कार्यत्वसामान्यात्   
पशुपाशज्ञानागोचरजगत्कर्त्रनुमापकं सामान्यतोदृष्टसाधनम् ।   
एवं पशुपाशमायाकर्मादीनामप्यूह्यम् । तदुक्तम् -  
  
दृष्टं सामान्यतोदृष्टमिति तत्साधनं द्विधा ।  
तत्राद्यमक्षयोग्यस्य पदार्थस्यानुमापकम् ॥  
अन्यत्सतोऽप्यदृष्टस्य पदार्थस्यानुमापकम् । इति ॥  
(पौ प्र प श्लो ४३-४४)  
  
२५) यत्र साध्यं वा साध्यजातीयं वा न प्रत्यक्षयोग्यं स   
शब्दमात्रज्ञातसाध्यकः परोऽपि हेतुः । यथा पूर्वपुण्यानुमापक   
इदानीन्तनो भोगविशेषः । स च साध्यः पुण्यादिः शब्दादृते न ज्ञायत   
इति शब्दमात्रज्ञातः । स च हेतुः पुनस्त्रिविधः, अन्वयव्यतिरेकि-  
केवलान्वयि-केवलव्यतिरेकिभेदात् ।  
  
२६) तत्र अन्वयव्यतिरेकी हेतुः पञ्चरूपोपपन्नः, तानि च रूपाणि   
पक्षधर्मत्वं, सपक्षे सत्त्वं, विपक्षाद्व्यावृत्तिः, अबाधितविषयत्वं,   
असत्प्रतिपक्षत्वं चेति । तत्र सन्दिग्धसाध्यधर्मा पक्षः ।   
निश्चितसाध्यवान् सपक्षः । निश्चितसाध्यधर्माभाववान्विपक्षः । तत्र   
पक्षधर्मत्वं हेतोः पक्षे पर्वतादौ वर्तनम् । सपक्षे सत्वं तु सपक्षे   
महानसादौ वर्तनम् । विपक्षाद्व्यावृत्तिः विपक्षे महाह्रदादौ   
हेतोरवर्तनम् । अबाधितविषयत्वं पक्षे पर्वतादौ वह्न्यादेः साध्यस्य   
प्रमाणान्तरेण बाधविरहः । असत्प्रतिपक्षत्वं तु   
साध्यविपरीतसाध्यसाधकहेत्वन्तरविरहः । एवं पञ्चरूपोपपन्न   
एवान्वयव्यतिरेकी साध्यसाधकः ॥  
  
२७) विपक्षशून्यः केवलान्वयी । सपक्षशून्यः केवलव्यतिरेकी ।   
तावुभौ चतूरूपोपपन्नावेव स्वसाध्यं साधयतः ।   
क्रमेणैषामुदाहरणम् � पर्वतो वह्निमान्, धूमवत्वात्, यथा   
महानसः । विश्वं कार्यं कर्तृसापेक्षं, कार्यत्वात्,   
कुलालसापेक्षमृद्वत् । सर्वं कार्यं सदेव, क्रियमाणत्वात्, यन्नैवं   
तन्नैवं यथा शशशृङ्गमिति ॥  
  
२८) तथा चोक्तम् �  
  
अन्वयव्यतिरेकीति केवलव्यतिरेकि च ।  
केवलान्वयिरूपेण क्रमेण परिलक्ष्यते ॥  
पक्षधर्मः सपक्षे सन् व्यावृत्तश्च विपक्षतः ।  
अबाधोऽसत्प्रतीपक्षो व्यतिरेकान्वयात्मकः ॥  
साध्यधर्मयुतः पक्षः सपक्षस्तत्सधर्मयुक् ।  
तद्विधर्मा विपक्षः स्याद्बाधो मानान्तरोद्भवः ॥  
साध्ये द्वयोस्त्रिरूअपत्वं तेन ज्ञानाद्विपक्षता ।  
निर्विपक्षोऽन्वयी हेतुर्निस्सपक्षस्तथापरः ॥  
साग्निर्देशः सधूमत्वादन्यो रसवती यथा ।  
केनाप्यध्यासितं विश्वं कार्यं स्याद्वस्तुभावतः ॥  
यथा कुलालसापेक्षा मृदित्येषोऽन्वयी पुनः ।  
सदेवोत्पद्यते कार्यं क्रियमाणत्वहेतुतः ॥  
असन्न पूर्वं क्रियते धर्मांशः शशशृङ्गवत् । इति ॥  
(पौ प्र प श्लो ४४-५०)  
  
	२९) उक्तानां पक्षधर्मत्वादिरूपाणां मध्ये एकेनापि रूपेण   
हीना अहेतवः कतिपयरूपयोगाद्धेतुवदवभासमाना हेत्वाभासाः । ते   
चासिद्धविरुद्धानैकान्तिकानध्यवसितकालात्ययापदिष्टभेदात्पञ्च ।   
तत्रासिद्धलक्षणम् �  
  
व्याप्यस्य पक्षधर्मत्वप्रतीतिः सिद्धिरुच्यते ।  
असिद्धिस्तदभावः स्याद्धेतुस्तद्वाननेकधा ॥ इति ॥  
  
	३०) स च स्वरूपासिद्धो भागासिद्ध आश्रयासिद्धो विशेषणासिद्धो   
विशेष्यासिद्ध उभयासिद्धो हेत्वज्ञानासिद्धोऽधिकरणाज्ञानासिद्धो-  
ऽन्यतरासिद्धो व्याप्यत्वासिद्ध इति दशविधः । व्याप्यत्वासिद्धोऽपि   
द्विविधः । एको व्याप्तिग्राहकप्रमाणाभावात्, अपरस्तूपाधिसद्भावात् ।   
अत आहत्यैकादशासिद्धाः । तत्र स्वरूपासिद्धो यथा � घटादयः   
परमाणुरूपा भवितुमर्हन्ति, नित्यत्वात्, पाञ्चरात्रमते आत्मवदिति । अत्र   
उभयवादिसम्मते अनित्यघटे नित्यत्वहेतुः स्वरूपेणासिद्धः । यथा वा �   
नित्यः शब्दः, चाक्षषत्वादिति । अत्र चाक्षषत्वं शब्दे पक्षेऽसिद्धम् ॥   
भागासिद्धो यथा � अनित्यौ जीवदेहौ, कार्यत्वात् घटवदिति । अत्र कार्यत्वं   
पक्षीकृतयोर्जीवदेहयोर्मध्ये जीवेऽसिद्धम् । आश्रयासिद्धो यथा �   
गगनारविन्दं सुरभि, अरविन्दत्वात्, सरोजारविन्दवदिति । अत्र   
गगनारविन्दाश्रयो न सम्भवति । विशेषणासिद्धो यथा � शब्दो   
नित्यश्चाक्षषत्वे सति गुणत्वात्, रूपवदिति । अत्र हेतौ   
चाक्षुषत्वविशेषणमसिद्धम् ॥ विशेष्यासिद्धो यथा � शब्दो नित्यः,   
प्रमेयत्वे सति द्रव्यत्वात्, घटवदिति । अत्र हेतौ विशेष्यभूतस्य   
द्रव्यत्वस्यासिद्धिः । उभयासिद्धो यथा � नित्यो घटः, गुणत्वे   
सत्यतीन्द्रियत्वादिति । अत्र हेतौ विशेषणभूतं गुणत्वं   
विशेष्यभूतमतीन्द्रियत्वमप्यसिद्धम् । हेत्वज्ञानासिद्धो यथा �   
देवदत्तो बहुधनः, तद्धेतुभूतादृष्टाश्रयत्वात्, यज्ञदत्तवदिति ।   
अत्रादृष्टाश्रयत्वहेतुरस्माभिरदृष्ट इत्यज्ञानाद्धेतुरज्ञानासिद्धः ।   
अधिकरणाज्ञानासिद्धो यथा � इदानीमिहाकाशे परमाणुः कदाचित्   
द्रव्यारम्भकः, परमाणुत्वात्, घटारम्भकपरमाणुवदिति ।   
अत्राश्रयस्य   
आकाशाधिकरणकपरमाणोरज्ञानादाश्रयाज्ञानासिद्धो हेतुः ।   
अन्यतरासिद्धो यथा � अनित्यः शब्दः, कृतकत्वात्, घटवदिति ।   
अत्रान्यतरस्मिन्मीमांसकमते कृतकत्वस्य   
हेतोरसिद्धत्वादयमन्यतरासिद्धो हेतुः । व्याप्यत्वासिद्धो यथा � सर्वं   
क्षणिकं, सत्वात्, जलबुद्बदवदिति । अत्र   
सत्वक्षणिकत्वयोर्व्याप्तिग्राहकप्रमाणाभावादयमाद्यो   
व्याप्यत्वासिद्धो हेतुः । औपाधिकव्याप्यत्वासिद्धो यथा � गर्भस्थः   
श्यामः, मित्रातनयत्वात्, प्राचीनमित्रातनयवदिति । अत्र श्यामत्वे साध्ये   
शाकाद्याहारपरिणतिभेदस्यैवोपाधेर्विद्यमानत्वादौपाधिकव्याप्य-  
त्वासिद्धोऽयं हेतुः ॥  
  
३१) अथ विरुद्धः । तल्लक्षणं तु साध्यविपर्ययव्याप्तत्वम्,   
साधनविपर्ययव्याप्तसाध्यकत्वं वा । यथा � नित्यः शब्दः   
कार्यत्वात्, व्योमवदिति । अत्र कार्यत्वहेतुः स्वसाध्यविरुद्धेनानित्यत्वेन   
व्याप्तः । साधनविपर्ययव्याप्तसाध्यकस्तु यथा � अनित्यं मनः,   
चेतनत्वात्, आत्मवदिति । अत्रानित्यत्वरूपं साध्यं   
स्वसाधनविपर्ययेणाचेतनत्वेन व्याप्तम् ॥  
  
३२) अनैकान्तिकः सव्यभिचारो हेतुः । स च द्विविधः ।   
साधारणानैकान्तिकोऽसाधारणानैकान्तिकश्चेति । तत्र प्रथमो यथा �   
आत्मा नित्यः, प्रमेयत्वादिति । अत्र प्रमेयत्वहेतुः पक्ष आत्मनि सपक्षे   
मायायां विपक्षे घटादौ च वर्तते । द्वितीयो यथा � भूर्नित्या,   
गन्धवत्त्वादिति । अत्र गन्धवत्त्वहेतुः सपक्षादात्मनः   
विपक्षाज्जलादेश्च व्यावृत्तः पक्षमात्रे वर्तते ॥  
  
३३) साध्यानिश्चायको हेतुरनध्यवसितः । यथा � विश्वं सन्ततं   
वर्तते, वस्तुत्वादिति । अत्र वस्तुत्वहेतुः स्वसाध्यनित्यवर्तनं न   
निश्चिनोतीत्यनध्यवसितः । बलवत्प्रमाणान्तरबाधितो हेतुः कालातीतः । स   
एव बाधित विषय इत्युच्यते । स प्रमाणानां भेदात्पञ्चधा भवति । तत्र   
प्रत्यक्षबाधो यथा � अग्निरनुष्णः, पदार्थत्वादिति । अनुमानबाधो   
यथा � विश्वं कार्यं निरुपादानकं, आगन्तुकत्वादिति । आगमबाधो   
यथा � यागादयः स्वर्गसाधका न भवन्ति, क्रियात्वात्, व्यर्थक्रियावदिति ।   
अर्थापत्तिबाधो यथा � शतवर्षजीवी देवदत्तो गृहेऽसन् बहिरपि नास्ति,   
प्रत्यक्षेणानुपलभ्यमानत्वादिति । तथा चोक्तं श्रीमत्पौष्करे �  
  
हेतूनां दूषणान्यत्र पञ्चोक्तानि शिवागमे ।  
असिद्धिः प्रथमो हेतोः पक्षवृत्तेरनिश्चये ॥  
नित्यत्वादणवो हेतुरित्यसिद्धिः स्वरूपतः ।  
विशेषणविशेष्यादेरसिद्ध्या तत्तदात्मिका ॥  
वर्तमानो विरुद्धः स्याद्धेतुः पक्षविपक्षयोः ।  
व्यापकोऽव्यापको देशानवच्छिन्नत्वहेतुतः ॥  
पक्षादित्रितये वर्तमानोऽनैकान्तिको भवेत् ।  
आत्मा नित्यः प्रमेयत्वादित्यत्रोदाहृतो द्विजाः ॥  
साध्याप्रयोजकः पक्ष एवानध्यवसायिकः ।  
सन्तत्या वर्तते विश्वं वस्तुत्वादित्युदाहृतः ॥  
कालातीतस्तु साध्यस्य पक्षे मानविरोधतः ।  
निरुपादानकं विश्वं कार्यमागन्तुकत्वतः ॥ इति ॥   
(पौ प्र प श्लो ५१-५६)  
  
३४) ये त्वनध्यवसितमनैकान्तिकेऽन्तर्भावयन्ति ते प्रकरणसमं   
पञ्चम मन्यन्ते । तल्लक्षणं तु यस्य साध्याभावसाधकः समानबलो   
हेतुरस्ति स सत्प्रतिपक्षः प्रकरणसम इति चोच्यते, यथा शब्दो नित्यः,   
बाधकप्रमाणरहितत्वात् । स चानित्यः, साधकप्रमाणरहितत्वादिति ।   
तथा चोक्तं श्रीमत्पौष्करे � अबाधोऽसत्प्रतिपक्षः इति ।   
असत्प्रतिपक्षत्वं हेतोर्गुणं ब्रुवता सत्प्रतिपक्षस्य हेत्वाभासत्वं   
शिवेनैव सूचितम् । पक्षाभासश्चतुर्विधः, कुत्रचित्पक्षाभावात्,   
कुत्रचित्पक्षधर्मत्वाभावात्,   
कुत्रचित्पक्षपक्षधर्मत्वयोरुभयोरभावात्, कुत्रचिदुभयोः सत्त्वेऽपि   
व्याप्त्यभावादिति ।  
  
३५) अत्र क्रमेणोदाहरणानि � खपुष्पं सुरभि, पुष्पत्वादिति । अत्र   
पक्ष एव नास्ति । अनित्य आत्मा, अणुरूपत्वादिति । अत्राणुरूपत्वे   
पक्षधर्मता नास्ति । शशशृङ्गं सुगन्धि, पार्थिवत्वादिति । अत्र पक्षः   
पक्षधर्मता चोभावपि न स्तः । पृथ्वी नित्या, चाक्षुषत्वादिति । अत्र   
पक्षपक्षधर्मत्वयोः सत्त्वेऽपि साध्यसाधनयोर्व्याप्तिर्नास्ति ।  
  
३६) एते च पक्षाभासा आश्रयासिद्धस्वरूपासिद्धव्याप्यत्वा-  
सिद्धेष्वन्तर्भवन्तीति नेह पृथग्लक्षिताः । दृष्टान्ताभासास्तु �   
अर्थदोषादुक्तिदोषाच्च द्विविधाः । तत्रार्थदोषः साधर्म्यदृष्टान्तस्य   
साध्यवैकल्यं साधनवैकल्यमुभयवैकल्यं स्वरूपवैकल्यं चेति   
चतुर्विधः । वैधर्म्यदृष्टान्तस्य तु साध्याभाववैकल्यं   
साधनाभाववैकल्यं स्वरूपवैकल्यं चेति चतुर्विधः ॥  
  
३७) यथा � विश्वं कार्यं, प्रत्यक्षत्वात्, अन्वयेन आत्मवदिति,   
तत्रैव अदृष्टवदिति मायावदिति खपुऽपवदिति च । यथा वा � विमतं   
कार्यं, अप्रत्यक्षत्वात्, व्यतिरेकेणात्मवत् इति । तत्रैवादृष्टवदिति   
मायावदिति खपुष्पवदिति च उक्तिदोषोऽप्यन्वयदृष्टान्तस्य च   
व्यतिरेकदृष्टान्तस्य च व्यत्ययेनोक्तिः,   
अन्वयव्यतिरेकव्याप्त्योर्व्यत्ययेनोक्तिः, तत्रैव   
साध्यसाधनयोर्व्यत्ययेनोक्तिः, साध्यस्य साधनतयोक्तिः, साध्यतया   
साधनस्योक्तिश्चेत्यन्वयानुमाने पञ्चविधः । एवं व्यतिरेकानुमाने   
चेति दशविधः । यथा पर्वतो वह्निमान्, धूमादित्यन्वयप्रयोगे   
अन्वयव्याप्तिमुक्त्वा यथा महाह्रद इति, तत्रैव   
व्यतिरेकव्याप्तिप्रदर्शनानन्तरं यथा महानस इति, तत्रैवान्वयव्याप्तौ   
यत्र यत्र वह्निस्तत्र तत्र धूमो यथा महानस इति, तत्रैव पर्वतो   
धूमवान् वह्निमत्त्वादिति साध्यविपर्ययस्य साधनविपर्ययस्य   
साधनविपर्ययस्य च दृष्टान्तः । एवं   
शब्दार्थदोषवशादन्वयव्यतिरेकवशाच्चाष्टादश दृष्टान्ताभासाः ।   
एते दृष्टान्ताभासाः तर्कशास्त्रेऽनिरूपितत्वादत्र कथं निरूप्यन्त इति   
चेत्, यथायथमसिध्यादिषु हेत्वाभासेष्वन्तर्भावयितुं शक्या इति तत्र   
पृथङ्न निर्दिष्टाः । अत्र तु शैवागमे पृथङ्निर्दिष्टत्वाद्भेदेन कीर्तिताः   
। तदुक्तं श्रीमत्पौष्करे �  
  
अनुष्णो वह्निरित्यादिप्रतिज्ञाते सहेतकम् ।  
पञ्चानामनुमानस्यावयवानां तु पूर्वयोः ॥  
वैपरीत्यं समुद्दिष्टं दृष्टान्तस्याधुनोच्यते ।  
नित्य आत्मा विभुत्वेन यथाकाशमितीरिते ॥  
दृष्टान्तः साध्यविकलः साधने च तथा भवेत् । इत्यादि ॥   
(पौ प्र प श्लो ५८-६०)  
  
३८) एतत्प्रसङ्गाच्छलजातिनिग्रहस्थानानि निरूप्यन्ते । तत्र   
च्छललक्षणम् �  
  
कञ्चिदर्थमभिप्रेत्य प्रयुक्ते वचने पुनः ।  
अनिष्टमर्थमारोप्य तन्निषेधश्च्छलं मतम् ॥ इति ॥  
  
तच्च त्रिविधम् । वाक्छलं सामान्यच्छलमुपचारच्छलं चेति । तत्र   
वाक्च्छललक्षणम् �  
  
अभिधावैपरीत्येन कल्पितार्थस्य बाधनम् ॥ इति ॥  
  
तद्यथा � आढ्योऽयं, नवकम्बलत्वादिति प्रयोगे नूतनार्थतया   
प्रयुक्तस्य नवशब्दस्य सङ्ख्यापरत्वमारोप्य निषेधः । कुतोऽस्य नव   
कम्बलाः, एक एव कम्बलः प्रत्यक्षसिद्ध इति ॥  
  
सामान्यच्छललक्षणम् �  
  
सामान्यच्छलमेतत्स्यादिति सामान्ययोगतः ।  
तात्पर्यवैपरीत्येन कल्पितार्थस्य बाधनम् ॥ इति ॥  
  
अयमहो ब्राह्मणोऽनूचान इति वाक्यं   
ब्राह्मणस्यान्चानत्वसम्भावनामात्रेण कश्चित्प्रयुङ्क्ते ।   
ब्राह्मणत्वस्यानूचानत्वहेतुत्वं तात्पर्यविषयमारोप्य च्छलवादी   
प्रत्यवतिष्ठते । न ब्राह्मणत्वमनूचानत्वहेतुः,   
ब्राह्मणब्रुवेष्वनैकान्त्यादिति ॥  
  
उपचारच्छलस्य लक्षणम् �  
  
उपचारप्रयोगेषु गौणलाक्षणिकेषु यः ।  
मुख्यार्थासम्भवाद्बाध उपचारच्छलं तु तत् ॥ इति ॥  
  
यथा गङ्गायां घोषः, सिंहो माणवक इति प्रयोगे कथं   
गङ्गायां घोषवासः, कथं वा सिंहो माणवक इति प्रत्यवस्थानम् ॥  
  
अस्य प्रतिवाद्यनुसन्धानापेक्षया वादिना प्रयुक्तस्य   
च्छलवाक्यस्य प्रतिवादिना अपरिज्ञाने सदस्यैर्वानुद्घाटने प्रतिवादिनो   
दोषः, तरुद्घाटने वा वादिनो दोष इति ॥  
  
३९) अथ जातिः । सा च साधर्म्यवैधर्म्योत्कर्षापकर्षवर्ण्या-  
वर्ण्यविकल्पसाध्यप्राप्तिप्रसङ्गप्रतिदृष्टान्तानुत्पत्तिसंशय-  
प्रकरणहेत्वर्थापत्त्यविशेषोपपत्त्युपलब्ध्यनुपलब्धिनित्यानित्य-  
कार्यसमा इति । अत्र द्वन्द्वान्ते श्रूयमाणः समशब्दः   
प्रत्येकमभिसम्बध्यते । आसां सामान्यलक्षणम् �  
  
प्रयुक्ते स्थापनाहेतौ दूषणाशक्तमुत्तरम् ।  
जातिमाहुरथान्ये तु स्वव्याघातकमुत्तरम् ॥ इति ॥  
  
तत्र साधर्म्यसमाय वैधर्म्यसमायाश्च जतेर्लक्षणम्-  
  
हेतोर्वादिप्रयुक्तस्य स्वमतस्थापनाकृते ।  
साधर्म्यवैधर्म्याभ्यां प्रत्यवस्थानं तु तत्समे ॥ इति ॥  
  
तत्र साधर्म्यसमा जातिर्यथा � अनित्यः शब्दः   
कृतकत्वादित्युपसंहारे नैतदेवं, अस्ति ह्याकाशेनापि   
साधर्म्यममूर्तत्वम्, तद्वन्नित्यः किं न स्यात्, अविशेषादिति ॥  
  
वैधर्म्यसमा जातिर्यथा � पूर्वस्मिन्नेवोपसंहारे   
घटवैधर्म्यात् श्रावणत्वान्नित्यः किं न स्यादिति । एवमन्येऽपि   
जातिभेदा ऊह्याः ॥  
  
४०) निग्रहस्थानलक्षणम् �  
  
अखण्डिताहङ्कृतिना पराहङ्कारखण्डनम् ।  
निग्रहस्तन्निमित्तस्य निग्रहस्थानतोच्यते ॥ इति ॥  
  
तानि च प्रतिज्ञाहानिः, प्रतिज्ञान्तरं, प्रतिज्ञाविरोधः,   
प्रतिज्ञासन्न्यासः, हेत्वन्तरम् अर्थान्तरं, निरथकं, विज्ञातार्थं,   
अपार्थं, अप्राप्तकालं, न्यूनं, अधिकं, पुनरुक्तं, अननुभाषणं,   
अज्ञानं, अप्रतिभा, विक्षेपः, मतानुज्ञा, पर्यनुयोज्योपेक्षणं,   
निरनुयोज्यानुयोगः, अपसिद्धान्तः, हेत्वाभासाश्च निग्रहस्थानानीति   
द्वाविंशतिः ॥  
  
प्रतिज्ञाहानिलक्षणम् �  
  
कथायां यच्च पक्षादि येन निर्दिष्टमादितः ।  
तस्य तेन पुनस्त्यागः प्रतिज्ञाहानिरुच्यते ॥  
  
सा च साध्यसाधनधर्मिणां तद्विशेषाणां च त्यागात्   
षड्विधा । तत्र साध्यप्रतिज्ञाहानिर्यथा � अनित्यः शब्दः,   
ऐन्द्रियिकत्वादित्युक्ते सामान्यमैन्द्रियिकं नित्यं दृष्टमिति   
अनैकान्तिकत्वेन प्रत्युक्ते तर्हि शब्दोऽपि नित्यः स्यादिति । एवमन्यान्यपि   
निग्रहस्थानलक्षणान्यूह्यानि ॥  
  
४१) अथ शब्दप्रमाणं निरूप्यते । आप्तवाक्यजन्यं ज्ञानं   
शब्दप्रमाणम् । आप्तो नाम यथार्थदर्शी यथार्थोपदेष्टा पुरुषः ।   
तद्वाक्यं तु आकाङ्क्षायोग्यतासन्निधिमतां पदानां समूहः । तेन   
घटः कर्मत्वमानयनं कृतिः इत्यनाकाङ्कषं, अग्निना सिञ्चेत्    
इत्ययोग्यं, व्यवहितोच्चरितं च गाम्------ आनय इत्यादि न वाक्यम् ।   
आकाङ्क्षा नाम प्रतिपत्तुर्जिज्ञासा । अनन्वयनिश्चयाभावो योग्यता ।   
अव्यवधानेनोपस्थितिः सन्निधिः । तेनाकाङ्क्षायोग्यतासन्निधिमत्पद-  
कदम्बकं वाक्यम् । तच्च द्विविधम्, लौकिकं तु नद्यास्तीरे पञ्च फलानि   
सन्तीत्यादिकम् । वैदिकं तु परमाप्तश्रीमत्सदाशिववाक्यम् । तच्च   
द्विविधम् । वेदः शैवागमश्चेति । वेदवाक्यं तु प्रसिद्धम् ।   
शैवागमवाक्यं तु मुक्त्यै प्राप्य सतस्तेषां भजेद्वेषं   
शिवालयम् इत्यादि । अतो वेदशिवागमयोः   
परमाप्तसदाशिवप्रणीतत्वात्तावेव यथार्थावबोधकौ ।   
तज्जन्यज्ञानमेव प्रमाणम् ॥  
  
४२) न तु वेदानामनिर्दिष्टप्रवर्तकत्वादपौरुषेयत्वादत एव   
नित्यत्वान्महाजनपरिगृहीतत्वाच्च प्रामाण्यमुपपद्यते । आगमानां तु   
तद्विपरीतत्वात् श्रतिपथगलितानां तन्त्रमार्गे निवेशः इत्यादिआ   
तत्राउष्ठाए दोषश्रवणाच्च कथं प्रामाण्यमिति चेत्, सत्यम्;   
निर्दिष्टप्रवकृकाणामार्षाणां मन्वादिस्मृतीनां प्रमाण्यमभ्युप-  
गच्छतां तदुपास्येश्वरप्रणीतागमेषु कथमप्रामाण्यशङ्का-  
वकाशः । अथ यद्यपौरुषेयनित्यवेदमूलकतया तासां प्रामाण्यमिति   
मन्यसे, तदनुपपन्नम्; तथा हि � वेदस्य स्वरूपतो वा नित्यत्वं प्रवाहतो   
वा? नाद्यः; स्वरूपस्य शब्दात्मकतया उच्चरितप्रध्वस्तत्वेन प्रत्यक्षत   
एवानित्यत्वदर्शनात्, स एवायं गकार इत्यादिप्रत्यभिज्ञानानां   
समान्यविषयत्वेन शब्दस्वरूपनित्यतायां प्रमाणत्वाभावाच्च । न   
द्वितीयः; प्रवाहरूपनित्यताया अध्यापकाध्येतृसम्प्रदायाविच्छेदात्म-  
कत्वात् प्रपञ्चस्याप्युत्पत्तिविनाशवत्वेन वेदस्यापि तदन्तर्भूतत्वेना-  
नित्यत्वमेव । तस्मान्नित्यनिर्मलसर्वज्ञपक्षपातरहितयथार्थग्राहका-  
व्ययपरिपूर्णस्वतन्त्रपशुपाशहन्तृपरमाप्तपरमेश्वरप्रणीतत्वेनैव   
वेदानामागमानां च प्रामाण्यम् । वेदस्य   
स्वयम्भूत्वनित्यत्वश्रवणात्कथमुत्पत्तिविनाशवत्त्वमिति चेत्तत्तथा न   
भवति । स्वयम्भुपरमाप्तपरमेश्वरप्रणीतत्वेन कार्ये   
कारणत्वोपचारात् स्वयम्भूत्वस्याऽऽप्रलयस्थायित्वेन नित्यत्वस्य च तत्र   
तत्र श्रवणात् । आगमानां परमेश्वरप्रणीतत्वेन   
प्रामाण्याभ्युपगमे वामादीनामपि प्रामाण्यप्रसङ्ग इति चेत्सत्यम्;   
ईश्वरेणैव वैदिककर्माधिकारिणां वेदोपबृंहितानि,   
षण्मुनिशापग्रस्तद्विजादीनां   
स्वतन्त्रागमकर्मानुष्ठानद्वारा जन्मान्तरे   
वैदिकशैवकर्मस्वधिकारसिद्ध्यर्थम् असुरादिव्यामोहार्थं   
चान्यानि वामादीनि मयैव कथितानि; तस्मान्मद्भक्तैः   
शिष्टैर्वेदविरुद्धानि स्वतन्त्रागमानि न सेव्यानि   
इत्युक्तत्वात्तत्तदधिकारिणः प्रत्येव तस्य तस्य प्रामाण्यम् । न सर्वान्प्रति ।   
तदुक्तं कामिके �  
  
शैवागमोऽपि द्विविधः श्रौतोऽश्रौतश्च स स्मृतः ।  
श्रुतिसारमयः श्रौतः स्वतन्त्र इतरो मतः ॥  
अन्यानि चैव शास्त्राणि लोकेस्मिन्मोहनाय वै ।  
वेदवादविरुद्धानि मयैव कथितानि तु ॥  
वामं पाशुपतं चैव वातुलं चैव भैरवम् ।  
न सेव्यमेतत्कथितं वेदबाह्यं तथेतरत् ॥ इति ॥  
  
४३) तस्मात्तन्त्रानुष्ठाननिषेधस्यापि   
वेदविरुद्धतन्त्रविषयत्वमेव । आगमादन्येष्वार्षेषु दैवतेषु च   
ज्ञानमोक्षयोः सम्भवात् तैरेव शास्त्रैः पर्याप्तमिति चेन्न; तेषु   
प्रकृत्यधोगतानां चतुर्विंशतितत्त्वानामेव निरूपणात्   
षट्त्रिंशत्तत्त्वातीतपरममोक्षानिरूपणाच्च परस्परविरुद्धत्वाच्च ।   
तस्मात्सर्वज्ञ्यादिविशिष्टपरमेश्वरः प्रणीतागमैरेव ज्ञानमोक्षयोः   
सिद्धिरिति सर्वमवदातम् । तदुक्तं पौष्करे �  
  
अथवा सद्भिरप्राप्ता श्रद्धया शिवगोचराः ।  
अन्ये तु सज्जनायाताः प्रकृत्याद्यवगोचराः ॥  
न चार्षं पौरुषैर्वाक्यैः ॠषिभिर्दैविकं तथा ।  
न देवैर्ब्रह्मणो वाक्यं वैष्णवं पद्मजन्मना ॥  
तथा रौद्रं न हरिणा न रौद्रेण शिवोक्तकम् ।  
बाध्यमूर्ध्वोर्ध्ववैशिष्ट्यादधोऽधो बाध्यमूर्ध्वतः ॥  
शिवागमाविरोधेन शास्त्रं सर्वं व्यवस्थितम् ।  
नान्यशास्त्रविरोधेन तत्संवादितया तथा ॥   
शिवशास्त्रं व्यवस्थाप्यं तद्व्यवस्थापकं यतः ।  
यस्य यस्य हि शास्त्रस्य यावती व्याप्तिरिष्यते ॥  
तावत्येव भवेद्विप्राः प्रामाण्यं तस्य तस्य च ।  
आप्तोक्तिरागमः सोऽपि परोक्षार्थैकसाधनम् ॥  
प्रत्यक्षेणानुमानेन यदि वार्थं सुनिश्चितम् ।  
यो वक्ति सोऽयमाप्तः स्यात्तस्मादाप्ततरः शिवः ॥  
सुप्रसन्नेद्रियग्रामः सर्वज्ञः सर्वगोचरः ।  
पक्षपातविनिर्मुक्तो यथार्थग्राहकः सदा ॥  
अव्ययः परिपूर्णश्च स्वतन्त्रः पशुपाशहा ।  
प्रमाणमेकं तद्वाक्यं तथ्यं श्रेयोनिधिः सदा ॥  
सृष्ट्यनन्तरमेवेशः शुद्धाध्वविषयानणून् ।  
स्वांशुसंस्पर्शनादेव कृत्वा दृक्क्रिययोत्कटान् ॥  
सदाशिवोऽपि भगवान्नादरूपतया गतम् ।  
षट्पदार्थमयं ज्ञानमनेकच्छन्द एव च ॥  
पूर्वतो दशसङ्ख्यातं शिवभेदं तथापरम् ।  
रौद्रमष्टादशविधं तेभ्योऽवादीत् कृपानिधिः ॥ इति ॥  
(पौ प्र प श्लो ७४-७९, ६१-६७)  
  
४४) अत्र प्रमाणशब्देन करणव्युत्पत्या   
शब्दार्थयोरभेदोपचाराद्वा शब्द उच्यते । सर्वत्र चिच्छक्तेरेव   
प्रामाण्यसमर्थनात् । तथा चोक्तं श्रीमत्पौष्करे �  
  
शब्दस्तु पारम्पर्येण शिवज्ञानानुमापकः ॥ इति ॥  
(पौ प्र प श्लो ७४)  
  
४५) पदं नाम वर्णसमूहः । वर्णानां क्षणभङ्गुरत्वात्   
अर्थप्रत्यायकत्वाभावात् अर्थप्रत्ययनार्थं वर्णेषु स्फोटो नाम   
कश्चित्पदार्थो नित्योऽङ्गीकरणीयः । इत्थं प्रमाणानां त्रित्वं   
व्यवस्थितम् । एतेष्वेव त्रिषु प्रमाणेषूपमानादीनां सर्वेषां   
यथायथमन्तर्भावः । तथा हि � अर्थापत्तिस्तावदनुमानेऽन्तर्भवति ।   
कथम्?   
अनुपपद्यमानार्थदर्शनादुपपादकार्थान्तरकल्पनमर्थापत्तिः ।   
यथा जीवतो देवदत्तस्य गृहेऽभावमुपलभ्य बहिर्भावकल्पनम् ।   
तदिदमनुपपत्तेरविनाभावरूपतया तज्ज्ञानजन्यमित्यनुमानमेव ।   
अनुपपत्तिर्हि बहिर्भावं विना जीवतो गृहेऽभावस्यासत्त्वम् ।   
सोऽयमविनाभाव एव । गृहे असन् देवदत्तो बहिः सन्, शतवर्षजीवित्वे सति   
गृहनिष्ठाभावप्रतियोगित्वात् । यन्नैवं तन्नैवम् । यथा अजीवन्यज्ञदत्त   
इति ॥  
  
४६) उपमानमप्यनुमानमेव । न पृथक्प्रमाणम् । तथा हि - यदि   
तावत्सादृश्यज्ञानमुपमानं तदा प्रत्यक्षमेव तत्, अयं तत्सदृश इति   
प्रत्यक्षेण ग्रहणसम्भवात् । यदि त्वेतत्सदृशः स इति ज्ञानमुपमानं   
तदा स एतत्सदृशः, एतद्गतसादृश्यप्रतियोगित्वात्, यो यत्सादृश्यप्रतियोगी स   
तत्सदृशः, यथा सम्मत इत्यनुमानमेव । अथ   
त्वतिदेशवाक्यश्रवणसमनन्तरं तदर्थप्रत्यभिज्ञया तस्य   
वाच्यत्वपरिच्छेदः तदापि पिण्डगतवाच्यतापरिच्छेदो वाक्यात् ।   
पिण्डगतजातिप्रवृत्तिनिमित्ततापरिच्छेदो लाघवलिङ्गादिति न   
मानान्तरमुपमानम् ॥  
  
४७) सम्भवोऽप्यनुमानान्नातिरिच्यते । सहस्रेषु शतं सम्भवतीति   
शतसद्भावनिश्चयो हो सम्भवः । स च सहस्रस्य शताविनाभावग्रहेण   
जनित इत्यनुमानमेव । ऐतिग्यमपि यथार्थ चेत् शब्द एवेति सिद्धम् ।  
  
४८) अभावोऽपि प्रत्यक्षान्नातिरिच्यते । तथा हि - घटाद्यभाव   
इन्द्रियेण गृह्यते, तत्प्रतीतेस्तदन्वयव्यतिरेकानुविधानात् । न च   
वह्न्यादिप्रतीताविवाधिकरणग्रहणतदुपक्षयादन्यथासिद्धं   
तदनुविधानमिति युक्तम् । निमीलिताक्षस्य त्वगुपनीते घटादौ   
नीलाद्यभावग्रहप्रसङ्गात् ।   
प्रतियोगिग्राहकेन्द्रियजन्यमधिकरणज्ञानं हेतुरिति चेन्न ;   
वायोश्चक्षुषा ग्रहणाभावेन तत्र रूपाभावग्रहप्रसङ्गात् ।   
इन्द्रियदोषादिना अभावप्रतीतौ दोषदर्शनादपि तस्या   
इन्द्रियजन्यत्वमभ्युपेयम् । न चाभावेन संयोगादिसन्निकर्षो नास्तीति   
कथं तस्यैन्द्रियिकत्वमिति वाच्यम् ; ऐन्द्रियिकत्वानुरोधेन   
विशेषणतासन्निकर्षकल्पनोपपत्तेः । न चैन्द्रियिकत्वसन्निकर्षकल्पनयोः   
परस्पराश्रयत्वम् । ऐन्द्रियिकत्वकल्पनायां सन्निकर्षकल्पनाया   
अनपेक्षितत्वात् । सन्निकर्षो ह्यैन्द्रियिकत्वेऽपेक्षितः । न तु तत्कल्पनापि   
तत्कल्पनायाम् ॥  
  
४९) परिशेषोऽप्यनुमानमेव । अयं च दशस्वेतेषु चोरोऽस्ति, एते नव   
अचोरा इत्युक्ते अयं चोर इति निश्चयः । चोरत्वम् अमुकवर्ति,   
पुरोवर्तिष्वन्यतमवर्तित्वे सति अमुकान्यैतदन्यतमावर्तित्वात्,   
अमुकत्ववदित्यनुमानमेव । अमुकत्वादौ पूर्वं व्याप्तिग्रहाभावेऽपि   
सामान्यतो व्याप्तिग्रहसम्भवात् । इति सिद्धं प्रमाणत्रैविध्यम् ॥  
  
५०) एतेषां प्रामाण्यं स्वत् एव गृह्यते उत्पद्यते च । तत्र स्वतो   
ग्राह्यत्वं नाम बाधानवतारकालीनयावत्स्वाश्रयग्राहकग्राह्यत्वम्   
। अत्र च प्रमाणं सामग्र्येव । ज्ञानग्राहकेण हि ज्ञानं   
विषयावच्छिन्नं गृह्यते । विषयश्च विशेषणविशेष्यवत्तत्सम्बन्धोऽपि ।   
अत एव घटमेव घटतया जानामीत्यनुव्यवसायो दृश्यते । न चैवं   
प्रामाण्ये संशयो न स्यात्; निश्चिते तदयोगादिति वाच्यम् । निश्चितेऽप्यर्थे   
ज्ञानस्य दोषजन्यत्वसंशयेन संशयोपपत्तेः । अन्यथा   
परतस्त्ववादिनोऽपि प्रामाण्यसंशयोऽपि न स्यात् ।   
अर्थतथात्वस्यानुव्यवसायेनानिश्चयेपि व्यवसायेन निश्चयात् ।   
प्रामाण्यसंशय्स्य च तत्संशयपर्यवसन्नत्वात् । अन्यथा   
सुनिश्चितेऽप्यर्थे प्रामाण्यसंशयापत्तेः । उत्पत्तौ स्वतस्त्वं च   
यावत्स्वाश्रयज्ञानजनकसामग्रीजन्यत्वम् । ज्ञानसामग्रीजन्यत्वे सति   
तदतिरिक्तहेत्वजन्यत्वं प्रमायाः स्वतस्त्वमिति । अस्ति चात्रानुमानम् ।   
विमतप्रमा ज्ञानसामग्रीजन्यत्वे सति तदतिरिक्तजन्या न भवति,   
अप्रमात्वानधिकरणत्वात्, घटवदिति । न च विमतप्रमा,   
ज्ञानहेत्वतिरिक्तहेत्वधीना, कार्यत्वे सति तद्विशेषत्वात्,   
अप्रमावदित्यौदयनमनुमानं बाधकमिति शङ्कनीयम् । प्रमा   
दोषव्यतिरिक्तज्ञानहेत्वतिरिक्तजन्या न भवति, ज्ञानत्वात्, अप्रमावदिति   
प्रतिसाधनग्रहग्रस्तत्वात्, ज्ञानसामग्रीमात्रादेव प्रमोत्पत्तिसम्भवे   
तदतिरिक्तस्य गुणस्य दोषाभावस्य वा कारणत्वकल्पनायां   
कल्पनागौरवप्रसङ्गाच्च ॥  
  
५१) ननु दोषस्याप्रमाहेतुत्वेन प्रमायास्तदभावहेतुत्वं   
दुर्निवारमिति चेत्, दोषाभावस्याप्रमाप्रतिबन्धकत्वेनान्यथासिद्धत्वात् ।   
अप्रमा तु परत एवोत्पद्यते ज्ञायते च । तस्याः ज्ञानसामग्रीव्यतिरिक्तस्य   
दोषस्योत्पत्तौ हेतुवात् । ज्ञाप्तौ च ज्ञानग्राहकसामग्र्यतिरिक्तस्य   
मानान्तरस्य ग्राहकत्वसम्भवात् । लक्षणं तु   
विशेष्यवत्त्यप्रकारकज्ञानत्वं, अतद्वति तत्प्रकारकज्ञानत्वं वा ।   
एतादृशं च भ्रान्तिज्ञानं प्राभाकरोक्तरीत्या   
ग्रहणस्मरणात्मकज्ञानद्वयं न भवति; इदं रजतमिति   
सामानाधिकरण्यप्रतिभासविरोधात् । न च इदं रजतमित्यत्र ज्ञानं   
रजतं च शुक्तिकायामनिर्वचनीयमुत्पद्यत इति वाच्यम्, तदुत्पत्तौ   
सामग्र्या अभावात् । न चासदेव रजतमुत्पद्यत इति वक्तुं शक्यम्; तस्य   
तुच्छस्य उत्पत्तिप्रतिपत्त्योरयोगात् । न चात्मन्येव रजतं भासत इति वाच्यम्,   
तथात्वे अहं रजतमिति प्रत्ययप्रसङ्गात् । तस्मादितरासां ख्यातीनाम्   
अप्रामणिकत्वादप्रमा अन्यथाख्यातिरेवेति सिद्धम् ॥  
  
इति   
श्रीमदतिवर्णाश्रमाचार्यशैवपरिपालकशिवाग्रयोगीन्द्रज्ञानशिवा-  
चार्यविरचितायां शैवपरिभाषायां प्रमाणनिरूपणं नाम   
प्रथमः परिच्छेदः ॥  
  
  
द्वितीयः परिच्छेदः  
  
१) अथ प्रमेयं निरूप्यते । तच्च त्रिविधम्; पतिः पशुः पाशश्चेति ।   
तदुक्तम् -  
  
	पतिः पशुः पाश इति पदार्थास्त्रय ईरिताः ॥ इति ॥  
  
	तत्र पशूनामस्वातन्त्र्यात् पाशानामचेतनत्वात् पत्युः   
प्रथममुद्देशः । अनन्तरं चेतनत्वसाधर्म्यात् पशूनाम् । तदनु   
पाशस्यावशिष्टस्य । ननु �  
  
	सप्त स्वायम्भुवे प्रोक्ताः षट् पौष्करमतङ्गयोः ।  
	श्रीमत्पराख्ये पञ्चोक्ताः पदार्थाः रौरवे त्रयः ॥  
  
इति पदार्थस्य नानाविधसङ्ख्यात्वदर्शनात् कथं पदार्थास्त्रय एवेति   
चेत्, सत्यम्; तेषां पतिपशुव्यतिरिक्तानां पाशपदार्थ एवान्तर्भावात्,   
अस्मत्सन्तानादिमुनेर्वामदेवस्य रौरवागमप्रधानत्वाच्च तदनुसारेण   
त्रयः पदार्था इत्युक्तमित्यविरोधः । तत्र पतिशब्देन इन्द्र इत्युक्ते देवेन्द्र   
इतिवत् भामेत्युक्ते सत्यभामेतिवच्च नामैकदेशे नामग्रहणात्पशुपतिरिति   
हर उच्यते । ननु सृष्टिस्थितिसंहाररूपकृत्यत्रयस्य   
ब्रह्मविष्णुरुद्रकर्तृकत्वेन वेदागमपुराणेषु बहुशः श्रुतत्वादत्र   
हर एक एव पतिरिति कथं निरूप्यत इति चेत्, प्राकृतसृष्ट्यादिकर्तॄणां   
गुणत्रयाधिष्ठितत्रिमूर्तीनां मध्ये रूद्र एव कर्तेत्युक्तं चेत्   
शङ्कावकाशः । अत्र मयोक्तं गुणत्रयातीतं त्रिमूर्तीनां   
कारणात्मकं स्थूलसूक्ष्मशून्यरूपरहितं चिदानन्दैकरूपम् ।   
तच्च गुणनामक्रियारहितमपि योगवृत्त्या ब्रह्मविष्णुरुद्रादिसर्वशब्द-  
वाच्यं परतत्त्वमिति नात्र शङ्कावकाशः ।  
  
	२) तदुक्तं देवीकालोत्तरे �  
  
न स्थूलसूक्ष्मो न च शून्यरूपो ज्ञानैकरूपो जगदेकबन्धुः ॥ इति ॥  
  
पराख्ये-  
  
	एको हि नामगैर्भेदः स्थितः स परमेश्वरः ।  
	बृहत्वाद्बृंहणत्वाच्च ब्रह्मैव शिवयोगतः ॥  
	विष्णुः प्रभवशीलत्वात्प्रभवो जगतां प्रभुः ।  
	रुजं द्रावयते यस्मात्तेन रुद्रो रुजः क्षयात् ॥ इति ॥  
  
स्कान्दपुराणे सूतसंहितायाम् �  
  
विकल्परहितं तत्त्वं ज्ञानमानन्दमव्ययम् ।  
	न च नामानि रूपाणि शिवस्य परमात्मनः ॥  
	तथापि मायया तस्य नामरूपे प्रकल्पिते ।  
	शिवो रुद्रो महादेवः शङ्करो ब्रह्म सत्परम् ॥   
	विष्णुनारायणादीनि नामानि परमेश्वरे ।  
	कथञ्चिद्योगवृत्त्या तु वर्तन्ते न तु मुख्यया ॥ इति ॥  
  
	३) तस्य प्रतत्त्वस्य स्वरूपलक्षणं पशुपाशप्रमाणागम्यं   
निर्मलनिरतिशयस्वप्रकाशज्ञानानन्दात्मकं विभु नित्यं स्वतन्त्रं   
शिवमिति । तथा चोक्तं श्रीमत्स्वायम्भुवे �  
  
	अप्रमेयमनिर्देश्यमनौपम्यमनामयम् ।  
	सूक्ष्मं सर्वगतं नित्यं ध्रुवमव्ययमीश्वरम् ॥ इति ॥  
  
एतच्च लक्षणमतद्व्यावृत्त्यैवोक्तमित्येतत्तत्रैवोक्तम् �  
  
	अप्रमेयमनन्तत्वादनिर्देश्यमलक्ष्यतः ।  
अनौपम्यमसादृश्याद्विमलत्वादनामयम् ॥  
	सूक्ष्मं चानुपलभ्यत्वाद्व्यापकत्वाच्च सर्वगम् ।  
	नित्यं कारणशून्यत्वादचलत्वाच्च तद्ध्रूवम् ।  
	अव्ययं परिपूर्णत्वात् स्वामिभावात्तथेश्वरम् ॥ इति ॥  
  
श्रीमत्पराख्ये च �  
  
	तत्स्वरूपं भवेदस्य शिवस्य परमात्मनः ।  
	चिद्रूपमात्मनो रूपं दृक्क्रियाशक्तिलक्षणम् ॥ इति ॥  
  
देवीकालोत्तरे �  
  
	आकाशमिव सर्वं तु सबाह्याभ्यन्तरं प्रिये ।  
	परानन्दमरूपं तु पश्यन्नानन्दभाग्भवेत् ॥ इति ॥  
  
श्रीमदचिन्त्ये �  
  
	नाध्यक्षं नापि तल्लैङ्गं न शाब्दमपि शाङ्करम् ।  
	यत्सुखं परमं ज्ञेयं -------------------------------- । इति ।  
	स्वसंवेद्यं परं ज्योतिः --------------------------------- । इति च ।  
  
४) तस्य पञ्चविधकृत्यकारित्वं तटस्थलक्षणम् । न   
चानन्तेशादिष्वतिव्याप्तिः । तेषामपि तदभिव्यक्त्या   
पञ्चविधकृत्यकारित्वेन लक्ष्यत्वात् । तानि पञ्चविधकृत्यानि   
सृष्टिस्थितिसंहारतिरोधानानुग्रहाः । तदुक्तं श्रीमन्मृगेन्द्रे �  
  
जगज्जन्मस्थितिध्वंसतिरोभावविमुक्तयः ।  
कृत्यं सकारकफलं ज्ञेयमस्यैतदेव हि ॥ इति ॥  
(मृ प्र २ श्लो ३)  
  
५) अस्य च पत्युः सद्भावे वेदागमावनुमानं च प्रमाणम् ।   
वेदागमौ प्रसिद्धौ । अनुमानं तु � स्त्रीपुन्नपुंसकादिभावेन   
नानाविधं तनुकरणादिकं जगत् सकर्तृकम्, कार्यत्वात्, घटवत् इति ।   
यथा वा विवादाध्यासितं जगत् स्वोपादानवित्कर्तृपूर्वकम्, कार्यत्वात्,   
घटवदिति । तथा चोक्तं श्रीमच्छिवज्ञानबोधे �  
  
स्त्रीपुन्नपुंसकादित्वाज्जगतः कार्यदर्शनात् ।  
अस्ति कर्ता स हृत्वैतत्सृजत्यस्मान् प्रभुर्हरः ॥ इति ॥  
(शिव सू १)  
  
श्रीमत्पौष्करे �  
  
	विवादाध्यासितं विश्वं विश्ववित्कर्तृपूर्वकम् ।  
	कार्यत्वादावयोः सिद्धं कार्यं कुम्भादिकं यथा ॥ इति ॥  
(पौ पति प श्लो ९२)  
  
श्रीमृगेन्द्रे �  
  
	अथोपलभ्य देहादि वस्तु कार्यत्वधर्मकम् ।  
	कर्तारमस्य जानीमो विशिष्टमनुमानतः ॥ इति ॥   
(मृ प्र ३ श्लो १)  
  
श्रीमत्पराख्ये च �  
  
कर्म चिद्रहितं तस्माद्योजकं तदपेक्षते ।  
योजकः स महेशानः स्वेच्छया बलवान्यतः ॥ इति ॥  
  
अन्यत्राप्युक्तम् �  
  
	अचेतनस्य मायादेः प्रवर्तकतया पतिः ।  
	सिद्धः सर्वार्थवित्कर्ता व्यापकः सततोदितः ॥ इति ॥   
  
श्रीमन्मतङ्गे �  
  
	धर्मेण साध्यते धर्मी चत्कार्येण कारणम् ।  
कारणेन क्वचित्कार्यं क्वचिदाम्नायदर्शनात् ॥  
  
घटादिधर्मात्कर्तृत्वं कुलाले धर्मिणि स्थितम् ॥ इति ॥  
  
घटादिगोचरक्रियाशक्तिरूपाद्धर्मादित्यर्थः ।  
  
	६) न चोक्तेष्वनुमानेषु पक्षतावच्छेदकाननुगमः ।   
क्षित्यादित्वस्यैव पक्षतावच्छेदकत्वेन विवक्षितत्वात् । न चाप्रयोजकत्वम्;   
एतादृशकर्त्रभावे कार्यानुपलब्धेरेव बाधकत्वात् । न च कार्यत्वं   
स्वरूपतोऽसिद्धम्; सावयवत्वेन कार्यत्वस्य सिद्धेः । नापि   
शरीरजन्यत्वमुपाधिः; लाघवेन जन्यत्वस्यैव सकर्तृताप्रयोजकत्वात् ।   
उपाधिनिरासादेव तन्निबन्धना व्याप्यत्वासिद्धिरपि न । न चायं   
हेतुर्विरुद्धः; साध्यविपरीतेनाव्याप्यत्वात् । नाप्यनैकान्तिकः;   
अकर्तृकतया निश्चिते आत्मादौ कार्यत्वाभावात् । न च   
कार्यत्ववत्यङ्कुरादावकर्तृकत्वसन्देहेन सन्धिग्धानैकान्तिकत्वमस्त्विति   
वाच्यम्; साध्याभावसन्देहे सन्दिग्धानैकान्तिकत्वाभावात् । अन्यथा   
पर्वतादौ वह्न्यभावसन्देहेन धूमादेरपि   
सन्दिग्धानैकान्तिकत्वप्रसङ्गात् । न च विमतमकर्तृकम्,   
शरीराजन्यत्वादित्यनेन सत्प्रतिपक्षत्वम्; तस्याप्युपाधिनिरासोक्तिरीत्यैव   
निरासात् ॥  
  
	७) अयं च कर्ता अवस्थाभेदेन त्रिविधः । शक्त उद्युक्तः प्रवृत्तश्चेति   
। यदा सर्वं कार्यमुपादाने लीनं तदा तज्जननशक्तिमात्रयुक्तत्वा-  
च्छक्तः । यदा तु तदीयशक्तिः कार्यजननाभिमुखी तदोद्युक्तः । यदा तु   
सा जनितकार्या तदा प्रवृत्तशक्तियुक्तत्वात्प्रवृत्तः । तदुक्तं श्रीमृगेन्द्रे   
�  
  
	शक्तोद्युक्तः प्रवृत्तश्च कर्ता त्रिविध इष्यते ।  
	शक्तेः प्रवृत्तिभेदेन भेदस्तस्योपचारतः ॥ इति ॥  
  
श्रीमत्पौष्करे च �  
  
	लयादिकोऽप्ययं भेदः शक्तितस्तु ततः स्थितः ।  
	बिन्दुक्षोभो यतः शम्भोः शक्तेरेव प्रवर्तते ॥  
	ज्ञानक्रियात्मिका सापि नित्या नित्योदितप्रभा ।  
	सा पराभिमुखी सर्वबन्धलेशविवर्जिता ॥  
	अनन्यान्या शिवात्मैव वस्तुतो मूर्तिरीश्वरी ।  
	लयावस्थां यदा प्राप्ता तदोदासीनरूपिणी ॥  
	कार्याभावादुदासीना साम्यावस्था तदैव हि ।  
	विज्ञानक्रिययोः साम्यं यस्मादुद्युक्तकर्तृषु ॥  
	तदा ह्येतत्करोमीति व्यापारे साम्यमेतयोः ।  
	अधिकारे क्रियोद्युक्ता कार्येष्वधिकृता यतः ॥ इति ॥  
(पौ पति प श्लो ३८-४२)  
  
	८) ननु शिवसमवेतायां शक्तौ किं मानम् ? विमतं करणजन्यम्,   
कार्यत्वादित्यनुमानमिति चेन्न; ज्ञानेच्छादीनां करणत्वसम्भवेन   
अर्थान्तरतया अनेन शक्तिसिध्ययोगादिति, मैवम्; ज्ञानेच्छादीनामेव   
शक्तित्वेन तैरर्थान्तरस्याभावात् । तर्हि तेषां भेदेन शक्तिरपि   
नानात्वं स्यादिति ऐक्यसिद्धान्तो व्याहन्येतेति चेन्न; ज्ञानेच्छादीनामपि   
स्वतो भेदाभावात् । एकस्या एव शक्तेर्यदा   
कार्यानुकूलादृष्टादिपरामर्शित्वं तदा ज्ञानत्वम्, यदा त्वेवं   
भवत्वित्याकारता तदा इच्छात्वम्, यदा तत्तत्कार्यजनकत्वं तदा   
कृतित्वमिति ज्ञानादिभेदोपपत्तेः । एवमेक एवायं कर्ता नवधा भिद्यते ।   
तत्र शिवशक्तिनादबिन्द्वाख्याश्चत्वारो निष्कलभेदाः । सदाशिवाख्यः   
सकलनिष्कल एकः । महेश्वररुद्रविष्णुब्रह्माख्याश्चत्वारः   
सकलभेदाः । तत्र द्वौ शक्तिभेदौ । अपरे सप्त शिवभेदाः । एवमेकैव   
तच्छक्तिः बिन्दुशक्तिमनोन्मनीमहेश्वर्युमालक्ष्मीवाणीभेदेन सप्तधा   
भिद्यते ।  
  
	९) ननु बिन्दोरवस्थाभेदेन कर्तुः शिवस्य भेद उक्तः, तन्न   
सङ्गच्छेत; अचेतनस्य बिन्दोः स्वतः प्रवृत्त्ययोगात् । अथ चेदीश्वर एव   
तत्प्रवृत्तिं कारयति तदा तस्य विकारित्वं स्यादिति चेत्, उच्यते � तत्र कर्तृत्वं   
द्विविधम्, सङ्कल्पमात्रेण करणेन चेति । तत्र करणापेक्षकर्तृत्वं   
कुलालादीनाम् । सङ्कल्पोऽपि द्विविधः, मनोव्यापाररूपः   
सन्निधिरूपश्चेति । तत्र मनोव्यापारेण कर्तृत्व ब्रह्मादीनाम् । शिवस्य तु   
सन्निधिमात्रेण; न तु विकृतिहेतुबाह्यकरणापेक्षया; निर्मलतया तस्य   
करणादिरूपोपाधिरहितत्वात् । लोके चोपाधिमतामेव विकारित्वं दृष्टम् ।   
तस्मात्कर्तृत्वेनाविकारित्वं न विरुद्धम् । न च यदि तस्य देहाद्युपधिमत   
एव कुलालादेः कर्तृत्वदर्शनादिति वाच्यम्;   
स्वदेहप्रेरणादावुपाध्यभावेऽपि कर्तृत्वदर्शनात् ।   
तत्राप्युपाध्यन्तरस्वीकारेऽनवस्थाप्रसङ्गात् । तस्मात्प्रथमसृष्टौ   
समस्तोपाधिवर्जितः प्रवृत्ताशेषशक्तिकः शिव एव कर्ताभ्युपेयः । तस्य   
च पञ्चविधकृत्येषु सूर्यस्य कमलोत्पलनवनीतपङ्कसम्बन्धिषु   
विकासमुकुलीभावद्रवीकरणशोषणरूपकार्येष्विव सन्निधिमात्रेण   
कर्तृत्वम् ।  
  
	१०) तथा चोक्तं श्रीमत्पौष्करे �  
  
ऋषयः �  
  
	बिन्द्ववस्थाविशेषेण शिवभेदस्त्वयोदितः ।  
	बिन्दोरचेतनत्वेन प्रवृत्तिः स्वत एव न ॥  
	कर्ता चेत्तत्प्रवृत्त्यर्थं विकारी स्यात्तदा शिवः ।  
	एवं विरोध आपन्ने परिहारं वदेश्वर ॥  
  
ईश्वरः �  
  
	कर्तृत्वं द्विविधं विप्राः ! सङ्कल्पात्करणादपि ।  
	न हि सङ्कल्पमात्रेण कुलालैः क्रियते घटः ॥  
	शिवः सङ्कल्पमात्रेण बिन्दुक्षोभकरः सदा ।  
	न व्यापारविशेषेण येनायं विकृतो भवेत् ॥  
	समस्तोपाधिशून्यत्वान्निर्मलत्वाच्च हे द्विजाः ।  
य एवोपाधिमन्तस्ते विकृताः कर्यजन्मनि ॥  
ततश्च नाविकारित्वं कर्तृत्वेन विरुध्यते ।  
समस्तोपाधिशून्यत्वात्कर्तृत्वं नेष्यते कथम् ॥  
कर्तृत्वप्रतिबन्धत्वादुपाधेस्तद्वियोगतः ।  
भवेत्प्रत्युत कर्तृत्वं प्राचुर्याय मुनीश्वराः ॥  
अदेहस्यापि कर्तृत्वं स्वदेहप्रेरणे यथा ।  
सदेहस्यापि कर्तृत्वं सर्वत्रापि यदीष्यते ॥  
तद्देहस्यापि कार्यत्वाद्व्याप्तं कर्त्रन्तरेण तत् ।  
तस्य देहादयोऽप्येवमित्यवस्था न कुत्रचित् ॥  
ततः प्रथमसृष्टेस्तु समस्तोपाधिवर्जितः ।  
कर्ता महेश एवेष्टः प्रवृत्ताशेषशक्तिकः ॥  
यथार्को दिनचेष्टानां सन्निधेरुपकारकः ।  
तथा सन्निधिमात्रेण बिदधात्यखिलं शिवः ॥ इति ॥  
(पौ प प श्लो २७-३७)  
  
११) ननु तद्वपुः पञ्चभिर्मन्त्रैः पञ्चकृत्योपयोगिभिः   
इत्यादिना शिवस्य मन्त्रशरीरत्वश्रवणात्कथमशरीरत्वमिति चेत्, सत्यम्;   
अत्र शास्त्रे मननत्राणयोगितया शक्तेरेव मन्त्रशब्देनाभिधानात्   
तद्वपुः शाक्तम् । ननु शाक्तत्वं शक्त्यारब्धत्वं शक्तिपरिणामत्वं   
वा ? तथात्वे तस्य निर्विकारत्वनित्यत्वादिप्रतिपादकागमादिविरोधः । तथा   
च शक्तेरेव कार्यभेदभिन्नाया मूर्धादिभावकल्पनयोपचारेण   
शरीरत्वाभ्युपगमः । तस्याश्च तदभिन्नत्वान्न वास्तवमस्य शरीरत्वम्   
। तथा चोक्तं श्रीमृगेन्द्रे �  
  
लोके वपुष्मतो दृष्टं कृत्यं सोऽप्यस्मदादिवत् ।  
मलाद्यसम्भवाच्छाक्तं वपुर्नैतादृशं प्रभोः ॥  
तद्वपुः पञ्चभिर्मन्त्रैः पञ्चकृत्योपयोगिभिः ।  
ईशतत्पुरुषाघोरवामाजैर्मस्तकादिकम् ॥  
ईष्टे येन जगत्सर्वं गुणेनोपरिवर्तिना ।  
स मूर्धा समदेशत्वानमूर्धा नावयवस्तनोः ॥  
तस्य तस्य तनुर्या पूस्तस्या मुषति येन सः ।  
तत्त्राणाद्व्यञ्जनाच्चापि स तत्पुरुषवक्त्रकः ॥  
हृदयं बोधपर्यायः सोऽस्याघोरः शिवो यतः ।  
परिग्रहस्य घोरत्वाद्घोरोक्तिरुपचारतः ॥  
वामस्त्रिवर्गो वामत्वाद्रहस्यश्च स्वभावतः ।  
वामं धाम परं गुह्यं यस्यासौ देवगुह्यकः ॥  
  
सद्योऽणूनां मूर्तयः सम्भवन्ति यस्येच्छातस्तेन सद्योऽभिधानः ।  
सद्योमूर्तिर्योगिनां वा विधत्ते सद्योमूर्तिः कृत्यशैघ्र्यान्न मूर्तेः ॥  
इत्थं शक्तिः कुर्वती देहकृत्यं देहाभावादुच्यते देहशब्दैः ।  
तस्या भेदा येऽपि वामादयः स्युस्तेऽपि प्रोक्ताः कृत्यभेदेन सिद्भिः ॥  
(मृ प्र ३ श्लो ७-१४)  
  
स इत्थं विग्रहोऽनेन कारणेनाहतौजसा ।  
करोति सर्वदा कृत्यं यदा यदुपचर्यते ॥ इति ।  
(मृ प्र ४ श्लो १)  
  
१२) न चानन्तेश्वरश्रीकण्ठादीनां शिवभेदानां शरीरित्वेन   
शिवस्यापि शरीरित्वं स्यादिति वाच्यम्; तत्रापि तेषां शिवभेदत्वस्य   
तदभिव्यक्ततदधिष्ठातृशिवशक्त्यायत्तत्वात् । अत एवैतेषां   
मन्त्रेश्वराणुसदाशिवानामपि पतिपदार्थेऽन्तर्भावः ।   
कारकपदार्थस्यापि दीक्षात्मकशिवशक्तिरूपतया तत्रैवान्तर्भावः ।  
  
१३) अयमेव च जगतो निमित्तम् ।   
तत्समवायिचिच्छक्तेर्मायोपहितत्वेनोपादानत्वमपि । न तु परमाणवो नापि   
प्रकृतिः नापि केवलमायाद्वयम् । तथा हि � न तावत्परमाणवो   
जगदुपादानम्; प्रमाणाभावेन तेषामेवासिद्धेः । ननु अनुमानं   
मानम् । तथा हि � जालसूर्यमरीचिसंस्थं सूक्ष्मं रजः   
स्वन्यूनपरिमाणद्रव्यारब्धं, कार्यद्रव्यत्वात्, घटवदिति   
परिदृश्यमानस्य सूक्ष्मरजसः कारणेऽनुमिते तस्य   
महदारम्भकत्वेन कार्यत्वे चानुमिते तेनैव हेतुना तस्यापि   
तथाविधद्रव्यारब्धत्वमनुमीयते । तथा च दृश्यमानस्य   
सूक्ष्मद्रव्यस्य यत् परम्परयारम्भकं स एव परमाणुः ।   
तथाणुपरिमाणतारतम्यं क्वचिद्विश्रान्तं, परिमाणानां   
तारतम्यत्वात्, महत्परिमाणतारतम्यवदित्यनुमानेनापि   
परमाणुसिद्धिरिति, मैवम्; समानप्रिमाणदुग्धारब्धैर्दध्यादिभिर-  
धिकपरिमाणसर्पिराद्यारब्धैर्घृतादिभिश्चाद्यस्य हेतोरनैकान्तिकत्वात् ।   
तत्र तदवयवारब्धत्वे प्रमाणाभावात् । द्वितीयस्य च परिदृश्यमाने   
परिमाण एव विश्रान्तिसम्भवेन अभिमतार्थासाधकत्वात् ।   
तस्मात्परमाणूनामेवाभावान्न तेषामुपादानत्वम् । नापि प्रकृतिः;   
तस्या महदाद्यपेक्षया उपादानत्वस्यास्माभिरभ्युपगमात्   
परमोपादानत्वं तु नास्ति; तस्या कार्यत्वस्य समर्थयिष्यमाणतया   
उपादेयत्वात् । नापि माया; किं तु तस्या   
उपादानकोटिनिवेशमात्राभ्युपगमे इष्टापत्तेः । तस्या   
एवोपादानत्वमित्युपगमस्तु   
मायाविशिष्टशिवस्योपादानत्वसाधकप्रमाणेन बाधितः । तच्च   
प्रमाणं पञ्चमीश्रुत्यादिकम् ।  
  
१४) तथा हि स्कान्दे-  
  
शिवात्सत्यपरानन्दप्रकाशैकस्वलक्षणात् ।  
आविर्भूतमिदं सर्वं चेतनाचेतनात्मकम् ॥  
  
इत्यपादानपञ्चमी श्रुता । सा च जनिकर्तुः प्रकृतिः (पा सू १-४-  
३०) इत्यपादानसञ्ज्ञया उपादानवाचिनो विहिता । अतः सैव पञ्चमी तत्र   
प्रमाणम् । तथा तत्रैव �  
  
सृष्ट्यर्थमैक्षत प्राज्ञो बहुस्यामिति शक्तिमान् ॥  
  
इति बहुभवनसङ्कल्पःश्रूयते । स चोपादानत्व एव घटते । न हि   
निमित्तमात्रस्य कुलालस्य घटः स्यामिति सङ्कल्पोऽस्ति । एवं देवीकालोत्तरे �  
  
भूतानि चाहं स्थिरजङ्गमानि  
यावन्ति चान्यान्यहमेव तानि ॥  
  
इति सामानाधिकरण्येन निर्देशो वर्तते । स च मृद्घट   
इत्यादावुपादानोपादेययोरेव दृष्टः, न   
त्वत्यन्तभिन्नयोर्दण्डघटयोरिति सोऽपि प्रमाणम् । तदुक्तं   
शिवज्ञानबोधे �  
  
अन्यः सन्व्याप्तितो नान्यः --------------------- ।  
----------------------------------------------------- ॥ इति ॥  
(शिव सू २)  
  
१५) नन्वेवं निर्विकारत्वप्रतिपादकानि वचनानि व्याहन्येरन्निति चेत्,   
न; शिवाच्छक्तिमतः प्रभोः इत्यादिवचनानुसारेण   
मायाद्वयाख्यपरिग्रहशक्तिविशिष्टस्य शिवस्योपादानत्वेऽपि   
विशेषणीभूतमायाया एव विकारित्वात् । विकारित्वेऽपि केवलस्य   
निर्विकारत्वाविरोधात् । ननु शिवो नोपादानम्, चेतनत्वात्,   
पशुवदित्यनुमानेन बाधः प्रतिरोधो वा शिवोपादनत्वबोधकागमस्येति   
चेन्न; आगमस्यानुमानापेक्षया प्रबलत्वेन तस्यैवानुमानबाधकत्वात्   
। अन्यथा यागादिक्रिया न स्वर्गसाधनम्, क्रियात्वात्,   
वृथाचेष्टावदित्यनुमानेन   
यागादिस्वर्गसाधनताबोधकस्याप्यागमस्य बाधप्रतिरोधाद्यापत्तेः ।   
ननु समवायिकारणस्य नानात्व एव   
तत्संयोगात्मकमसमवायिकारणं लभ्यते । शिवस्य तूपादानत्वे   
असमवायिकारणं न लभ्यत इति न तस्योपादानत्वं युज्यत इति चेन्न;   
भावकार्यस्यासमवायिकारणजन्यत्वनियमे मानाभावात् । प्रत्युत   
तदभावस्यैवोपादानत्वबोधकागमेन निश्चयात्,   
शब्दादिकार्येऽसमवायिकारणस्याभावेन व्यभिचाराच्च । न च तत्रापि   
भेर्याकाशसंयोगादिरसमवायिकारणम्; तद्व्यतिरेकप्रयुक्तस्य   
कार्यव्यतिरेकस्यादर्शनेन तस्य कारणत्वे मानाभावात् । अन्यथा   
तत्राकाशपरिमाणस्याप्यसमवायिकारणत्वकल्पनापत्तेः;   
एकतन्त्वारब्धे सूत्रे व्यभिचाराच्च । न च तत्रापि   
तन्त्ववयवानामेवारम्भकत्वम्, तेषां च संयोगः सम्भवतीति युक्तम्;   
मूर्तानां समानदेशताविरोधे तु तन्तुसमानदेशस्य सूत्रस्य   
निष्पत्ययोगात् । तन्तोरपि सद्भावप्रतीत्या तन्तुविनाशकल्पनाया   
बाधितत्वात् । एवं च शिवो नोपादानम्, कर्तृत्वात्, कुलालवदित्यनुमानं   
निरस्तम् । आगमबाधेन तस्याप्यनुत्थानात् । नन्वागमेनापि   
साक्षादुपादानत्वं न बोध्यते, किन्तु तद्व्याप्यत्वम्,   
कार्येणाभिन्नत्वम्, तल्लयाद्यधिकरणत्वं च । तथा चानयोः   
सत्प्रतिपक्षत्वमेव स्यादिति नोपादानत्वनिश्चयो युक्तः । न च   
लयाद्यधिकरणत्वमागमेन बोधितमिति प्रबलमिति युक्तम्; कतृत्वस्यापि   
तेनैव बोधितत्वात् । यदि चागमबोधितस्य कर्तृत्वसम्बन्धिनः   
पक्षधर्मत्वस्य बोधेन तदीया व्याप्तिर्बोध्यते तदा   
लयाद्यधिकरणत्वस्य वा कर्तत्वस्य वा सा बाध्यताम्, विशेषाभावात् ।   
तस्मात्सत्प्रतिपक्षत्वमेव ॥  
  
१६) अत एव नोपादानत्वनिश्चय इति, मैवम्; पञ्चम्याः प्रकृते   
प्रकृतित्वरूपोपादानत्वबोधकतया साक्षादेवागमेनोपादनत्वबोधनात्   
। नन्वेवं शिवो निमित्तं न भवेत्, उपादानासमवायिव्यतिरिक्तकारणस्यैव   
निमित्तशब्दार्थत्वादिति चेन्न;   
प्रकृतिभावेनोपादानत्ववदनुकूलचिकीर्षादियोगेन निमित्तत्वस्योपपत्तेः ।   
निमित्तलक्षणमपि प्रकृतिभावादन्यादृशोपयोगवत्त्वम् । तच्च   
चिकीर्षादिनोपयोगवति शिवेऽप्यक्षतमिति शिव एवोपादानं निमित्तं चेति   
सिद्धम् ॥   
  
१७) नन्वेवम् �  
  
निमित्तमीश्वरस्तेषामुपादानं स बिन्दुराट ॥  
(पौ तन्त्र प श्लो २८)  
  
शिवो निमित्तं प्रकृतिः परापरा   
कार्यात्मतामस्य समाप्नुते जडा ॥  
  
इत्यादिवचनविरोध इति चेत्, न, एतादृशवचनानां   
मायावद्विकारितयोपादानत्वं नास्तीत्येवम्परत्वात् । यदपि बहु स्यामिति   
शक्तिमान्, यावन्ति चान्यान्यहमेव तानि इत्यादिवचनजातं   
केवलोपादानत्वमात्रपरं, तदपि अन्यः सन्व्याप्तितोऽनन्य इति कार्ये   
व्याप्तिसत्तालक्षणानुस्यूतिस्फूर्तिपरमिति न कश्चिद्विरोधः ॥  
  
१८) एवं च पतिपदार्थशिवस्य तदधिष्ठितमायायाश्च   
कार्यभूतप्रपञ्चस्य स्वधर्मसत्तास्फूर्तिप्रियादिरूपतया   
जडविकारादिरूपतया चोभयोरुपादानत्वम् । शिवस्य तु मायाया   
अधिष्ठातृतया निमित्तत्वमधिकमिति विशेषः । यथा धूमलक्षणे कार्ये   
आर्द्रेन्धनवह्न्योरुभयोरुपादानत्वेऽपि धूमकार्ये   
काष्ठधर्मकृष्णरूपमेव; न तु वह्निधर्मभास्वररूपम्; तथा   
प्रपञ्चस्य शिवमायोभयोपादानत्वेऽपि न चिदानन्दरूपत्वम् । किं तु   
जडमायाधर्मप्रकाश्यत्वविकारित्वरूपमिति । तत्र च वह्नेरिव शिवस्य   
निमित्तत्वमिति न तदुत्कृष्टधर्मवत्त्वम् । न च वह्निरपि धूमे   
निमित्तमात्रम्, न तूपादानमिति वाच्यम्; अन्यस्योपादानस्याभावेन   
परमाणुप्रक्रियायाश्च पराकरिष्यमाणत्वेन   
वह्नीन्धनयोरेवोपादानत्वात् । न च काष्ठमेवोपादानं वह्निस्तु   
निमित्तमात्रमिति वक्तुं शक्यम् ।   
वह्निधर्मभूतौष्ण्यादेरप्युपलभ्यमानत्वेन ग्राहकतौल्यात् ।   
तस्मान्मायाविशिष्टेश्वरस्य निमित्तत्वमुपादानत्वं च सिद्धम् ।  
  
१९) तदुपपादकवचनानि वातुले-  
  
लिङ्गे सर्वं समुत्पन्नं लयस्तत्रैव चोच्यते ।  
लिङ्गं शम्भुरिति ज्ञेयं पीठं शक्तिरुदाहृतम् ॥  
योनिलिङ्गप्रकारेण जगत्सृष्ट्यर्थकारणम् ।  
सदा संयोगभावत्वात्कामरूपमुदाहृतम् ॥  
लिङ्गे तु जायते तत्र जगत्स्थावरजङ्गमम् ।  
तस्माल्लिङ्गं विशेषेण कर्मरूपमुदाहृतम् ॥  
कार्मोदये तु सृष्टिः स्यात् कर्मान्ते संहृतिर्भवेत् ।  
एतत्कर्मेशरूपं तु सृष्टिस्थितिलयावहम् ।  
दक्षिणाङ्गभवो ब्रह्मा हरिः पूर्वाङ्गसम्भवः ।  
हृदयान्नीलरुद्रस्तु शिरसश्शिवसञ्ज्ञकः ॥  
महेशस्य सहस्रांशाद्रुद्रदेवसमुद्भवः ।  
एतन्महेशकोट्यंशाद्ब्रह्मविष्णुसमुद्भवः ।  
नेत्रे तु सव्यवामोर्ध्वे सूर्यसोमाग्निसम्भवः ।  
प्राणे वायुः समुत्पन्नः श्रोत्रे कीलादिसम्भवः ॥  
आस्ये ज्ञानं समुत्पन्नं गणेशस्तद्गलोद्भवः ।  
षण्मुखो हृदये जातो नाभौ देवाः समुद्भवाः ॥   
पञ्चाशत्कोटिदेवाश्च महेशांशसमुद्भवाः ।  
ॠषयश्च तथा कोट्यो रोमकूपसमुद्भवाः ॥ इति ॥  
  
ज्ञानं नाम वेदादिविद्या ।  
  
२०) नन्वेवमपि शिवस्यैव जगत्कर्तत्वमिति कथम् ?   
त्वयैवानन्तेश्वरादीनामपि कर्तृत्वाभ्युपगमात् ।  
  
कदाचित्सृष्ट्य शार्वाः कदाचित्पद्मजोद्भवाः ।  
कदाचिदपि वैष्णव्यः कदाचिन्मुनिनिर्मिताः ॥  
  
इति जगतोऽनियतकर्तृत्वश्रवणादिति चेन्मैवम्; प्रकृतिमायायां   
सृष्टौ ब्रह्माणमधिष्ठाय तस्यामेव मायायां सृष्टौ पालने च   
विष्णुमधिष्ठाय पुनश्च तस्यामेव सृष्टिस्थितिसंहारेषु   
रुद्रमधिष्ठाय अशुद्धमायायां   
सृष्टिस्थितिसंहारतिरोभावेष्वीश्वरमधिष्ठाय कारणत्वेऽपि   
शुद्धमायायां सृष्टिस्थितिसंहारतिरोभावानुग्रहेषु   
साक्षात्सदाशिवस्यैव कर्तृत्वम् ॥  
  
२१) नन्वन्यत्र सृष्ट्यादिकार्यत्रयस्यैव ब्रह्मादित्रयस्य   
कारणत्वमुक्तम्; न तु पञ्चसु कार्येषु पञ्चेश्वराणामिति चेत्,   
पञ्चकार्याणां पञ्चेश्वरकर्तृत्वप्रतिपादकानि   
कामिकाद्यागमवचनानि बहूनि सन्त्येव वेदोपबृंहितपुराणवचनानि   
चोच्यन्ते । काशीखण्डे �  
  
पञ्चानामपि देवानां ब्रह्मादीनां समाश्रयम् ।  
ओङ्कारबोधितं लिङ्गं पञ्चायतनमुत्तमम् ॥ इति ॥  
  
नसिंहपुराणे च �  
  
आनाभेर्ब्रह्मणो रूपमागलाद्वैष्णवं वपुः ।  
आशीर्षाद्रुद्रमीशानं तदग्रे सर्वतःशिवम् ॥ इति ॥  
  
श्रीशङ्कराचार्यैः सौन्दर्यलहर्यां च �  
  
जगत्सूते धाता हरिरवति रुद्रः क्षपयते   
तिरस्कुर्वन्नेतत्स्वमपि वपुरीशस्तिरयति ।  
सदापूर्वः सर्वं तदिदमनुगृह्णाति च शिवः   
तवाज्ञामालम्ब्य क्षणचलितयोर्भ्रूलतिकयोः ॥  
(श्लो २४)  
  
इत्युक्तत्वात् सिद्धं पञ्चेश्वराणां पञ्चकार्यकर्तृत्वम् ।  
  
२२) एवं च स्रष्टः परमेश्वरस्य चिच्छक्तेः सूक्ष्मशरीरतया   
परिग्रहबिन्दुशक्तेः स्थूलशरीरतया स्वदेहप्रवर्तकत्ववत्   
सृष्ट्यादिप्रवर्तकत्वमवगन्तव्यम् । तदेवं व्यवधानेनाव्यवधानेन   
वा शिवस्यैव सर्वप्रपञ्चकार्यकर्तृत्वम् । तच्च कार्यं   
परिणामारम्भसमूहविवर्तवृत्तिभेदेन पञ्चविधम् । तत्र वृत्तिरेव जगत्,   
न परिणामादिः । तथा हि � न तावज्जगत् परिणामः,   
पूर्वावस्थापरित्यागेनावस्थान्तरप्राप्तिर्हि परिणामः । यथा पयसः   
पयस्त्वावस्थापरित्यागेन दध्यादिरूपप्राप्तिः । न चेह   
पूर्वावस्थापरित्यागोऽस्ति । नाप्यारम्भः, यत्र हि नानाकरणैः   
परस्परसंयोगेनैकं कार्यमारम्भ्यते तदेवारम्भः, यथा घटादिः   
। अत्र त्वेकस्या एव मायायाः कारणत्वान्नारम्भपक्षः क्षोदसहः । न   
च मायाशिवयोः संयोगेनेहाप्यारम्भोऽस्त्विति युक्तम्;   
तयोस्तुल्यवदुपयोगाभावात् । माया हि विकारितयोपयुज्यते ।   
तदधिष्ठातृतया तु शिव इति । संयोगस्य चरमकारणत्वेन सर्वदा   
कार्यापत्तेश्च । अत एव न समूहोऽपि; अनेकेषामेव लोम्नां   
चामरादिरूपसमूहदर्शनात् । प्रकृते च तदसम्भवात् । नापिविवर्तः;   
तस्य अतत्त्वतोऽन्यथाभावात्मकत्वेन जगतोऽत्यन्तासत्त्वप्रसङ्गात् ।   
तस्माद्यथा पटस्य कुट्यवस्था अहेश्च कुण्डलावस्था   
अप्रच्युतपूर्वरूपस्यैवावस्थान्तरप्राप्तिरूपत्वाद्वत्तिः तथा जगदपि   
शिवाधिष्ठितशुद्धाशुद्धमाययोर्वृत्तिरेव ॥  
  
२३) अयं च स्वरूपज्ञप्तिविषयः । नात्यन्तमनवभास्यः । नापि   
प्रमाणभास्यः; तथात्वे तुच्छत्वजडत्वयोः प्रसङ्गात् । न च   
मनोरूपप्रमाणजन्यज्ञानविषये जीवात्मनि जडत्वाभावेन   
व्यभिचारः । तस्य प्रमाणजन्यज्ञानविषयत्वे तदभावे   
प्रकाशासम्भवेन कदाचिदहं वा नाहं वेति संशयस्य नाहमिति   
विपर्ययस्य च प्रसङ्गेन स्वप्रकाशत्वस्यैवोपेयत्वेन   
प्रमाणजन्यज्ञानविषयत्वायोगात् । न च प्रमाणागम्यत्वे शिवस्य   
प्रागुक्तमनुमानागमवेद्यत्वं व्याहन्येतेति युक्तम्; धर्मिणः   
स्वप्रकाशत्वेऽपि तद्धर्माणां कतृत्वोपादानत्वादीनां तद्गम्यत्वेन   
प्रागुक्तस्यानुमानादिप्रमाणगम्यत्वस्योपपत्तेः । इति सिद्धं शिवस्य   
स्वप्रकाशत्वम् ॥  
  
इति   
श्रीमदतिवर्णाश्रमाचार्यवर्यशैवपरिपालकशिवाग्रयोगीन्द्रज्ञान-  
शिवाचार्यविरचितायां शैवपरिभाषायां पतिपदार्थनिरूपणं   
नाम द्वितीयः परिच्छेदः ॥  
  
  
  
तृतीयः परिच्छेदः  
  
१) अथ चिद्रूपतया पत्यनन्यः पशुपदार्थो निरूप्यते । तत्र   
पशुर्नाम देहेन्द्रियादिव्यतिरिक्तो नित्यश्चिदात्मकोऽनेको   
विभुरनादिमलावृतोऽस्वतन्त्रकर्ता च । अत्र देहेन्द्रियादिव्यतिरिक्त इत्यनेन   
देहेन्द्रियप्राणबुद्ध्यात्मवादानां निरासः । नित्य इत्यनेन   
क्षणिकात्मवादस्य चिदात्मक इत्यनेन जडात्मवादस्य अनेक इत्यनेन   
एकात्मवादस्यविभुरित्यनेनाणुपरिमाणमध्यमपरिमाणात्म वादयोः   
अनादिमलावृतोऽस्वतन्त्र इत्याभ्याम् आत्मेश्वरवादस्य च व्यावृत्तिः ।   
कर्तेत्यनेन साङ्ख्यात्मवादनिरासः । तथा चोक्तम् -  
  
अत सातत्यगमने व्युत्पन्ना ज्ञस्वभावतः ।  
परामर्शात्मकाद्धेतोर्गतेर्ज्ञानार्थता यतः ॥  
  
आत्मानो व्यापिनोऽनन्ताश्चिद्रूपाः पशवस्त्रिधा ॥ इति ॥  
  
श्रीमन्मृगेन्द्रे च �  
  
नाव्यापको न क्षणिको नैको नापि जडात्मकः ।  
नाकर्ताभिन्नचिद्योगी पाशान्ते शिवताश्रुतेः ॥ इति ॥   
(मृ प्र ६ श्लो ७)  
  
श्रीमत्पराख्ये च �  
  
देहान्योऽनश्वरो व्यापी विभिन्नः समलोऽजडः ।  
स्वकर्मम्फलभुक्कर्ता किञ्चिज्ज्ञः सेश्वरः पशुः ॥ इति ॥  
(पराख्यं पशु प श्लो १५)  
  
२) ननु कथमात्मनो देहव्यतिरिक्तत्वम्? देहस्यैवात्मत्वात् । तथा हि �   
यद्यस्मिन् सत्येव दृश्यते तत्तस्य कारणं दृष्टम् । तथा च   
चतुर्विधभूतपरिणामाद्देहाच्चैतन्यं स्वत एवोत्पद्यते   
किण्वाद्यणुशक्त्या मदरूपविचित्रकार्यवत् ।   
तस्माद्भूतात्मकाद्देहादेव चैतन्यसम्भवः ।   
तच्चैतन्यमधिष्ठातुमात्मा ईश्वरश्च नापेक्षणीयः, अत एव   
स्थूलोऽहं कृशोऽहमित्यादिसामानाधिकरण्यप्रत्ययोपपत्तिः । मम   
देहोऽयमित्यादिप्रत्ययस्तु राहोः शिर इत्यादिवदौपचारिकः;   
तस्माद्देहातिरिक्त आत्मा नास्तीति चेन्मैवम् । न वयं कारणशक्तिभिः   
कार्याणां वैचित्र्यं नेति व्रूमः; किं तु विरुद्धात्कारणाद्विरुद्धं   
कार्यं नोत्पद्यत इति । तथा च जडाद्देहात् कथं   
प्रकाशरूपचैतन्यसम्भवः । किं च गुणस्य नाशो   
गुणिनाशाद्विरोधिप्रादुर्भावाद्वा भवति । इह तु मृते देह   
उभयाभावेऽपि कथं तद्गुणभूतचैतन्यनाशः;   
देहारम्भकभूतैकदेशप्राणवायुनिर्गमादिति चेन्न; सुप्तौ   
तत्सद्भावेऽपि ज्ञानानुपलब्धेः । न च करणोपरमात्तदानीं   
चैतन्यानुपलब्धिरिति वाच्यम्, त्वन्मते करणोपरतिहेतुकर्माभावेन   
सुप्तावपि चैतन्योदयप्रसङ्गात् । तस्माद्यत्सद्भावे देहस्य चेष्टा,   
यदभावे तदभावः तच्चैतन्यं देहव्यतिरिक्तम् आत्मत्वेनेष्टव्यम् । किं   
च बाल्ययौवनवार्धकेषु शरीरस्य भेदेन वाल्ये कृतस्य कथं वार्धके   
प्रतिसन्धानम् । तस्माद्देहात्मवादः प्रत्यक्षेणैव निराकृतः । अत एव   
मम देहोऽयमित्यादिप्रत्ययदर्शनम् ।   
स्थूलोऽहमित्यादिप्रत्ययस्त्वौपचारिकः । किं च   
निर्दोषेन्द्रियार्थसन्निकर्षेऽप्यर्थग्रहो न दृश्यते । तत्कस्य हेतोः?   
व्यासक्तत्वादिति चेत्, हन्त ! तर्हि चित्तव्यसङ्गप्रयोजकः सूक्ष्म आत्मा   
अभ्युपेयः ।  
  
३) एतच्च प्रतिपादितं श्रीमत्पौष्करपराख्ययोः �  
  
चैतन्यदर्शनाद्देहे नात्मा चैतन्यको भवेत् ।  
यद्यस्मिन् सति सन्दृष्टं तदिष्टं तस्य कारणम् ॥  
कारणत्वाविशिष्टोऽत्र देहश्चैतन्यसाधकः ।  
शरीरघटयोर्योगात् सुरापूपाख्यकार्ययोः ॥  
कारणं गुडपिष्टादिरविशिष्टोऽपि दृश्यते ।  
अपूपादसती पूर्वं मदशक्तिस्तदात्मनि ॥  
तस्माद्भूतात्मकादेव देहाच्चैतन्यसम्भवः ।  
तच्चैतन्यमधिष्ठातुं किमन्येनात्मनेश्वर ॥  
  
ईश्वरः �  
  
केनोक्तं भिन्नकार्याणां वैचित्र्यं नेति शक्तिभिः ।  
विरुद्धात्कारणात्कार्यं विरुद्धं नोपजायते ॥  
विरुद्धमपि चैतन्यं जडाद्देहात्कथं भवेत् ।  
किं च यस्य तु यो धर्मस्तन्नाशाद्धर्मनाशनम् ॥  
विरोधिगुणसद्भावादथ स्यादन्यथा द्विजाः ।  
देहे सत्यपि चैतन्यं मृते किमिति नेष्यते ॥  
यद्भावयदभावाभ्यां चेष्टाचेष्टे भजेत्तनुः ।  
तच्चैतन्यमिति प्रोक्तं व्यतिरिक्तं तु देहतः ॥  
किं च बाल्ये च वार्धक्ये यौवने च विभेदतः ।  
शरीरस्यानुसन्धानं कथं बाल्ये कृतस्य च ॥  
स तावदनुसन्धत्ते प्राग्भुक्ता सेयमङ्गना ।  
इति तस्माच्छरीरात्मवादोऽध्यक्षनिराकृतः ॥  
तस्मात्स्थूलोऽहमित्यादिर्ज्ञेयो राहोः शिरो यथा ।  
किं च देहो ममेत्यादिप्रत्ययोऽस्त्येव पुष्कलः ॥ इति ॥  
(पौ पशु प श्लो ६१-७१)  
भूतानां समुदायेऽपि देहस्याध्यवसायतः ।  
वस्तुग्रहे प्रवृत्तस्य संशुद्धे लोचनेऽपि च ॥  
न यतोऽर्थग्रहो ह्यस्य योऽभिप्रेतोऽन्यचेतसः ।  
अतोऽप्यन्यः पुमानस्ति यो जातः शून्यमानसः ॥  
दृष्टा बाल्यादिकावस्था तावद्देहे चतुर्विधा ।  
परिणामविशेषेण या विभिन्ना पृथक् पृथक् ॥  
अन्यां यां योऽनुसन्धत्ते तामवस्थां गतामपि ।  
सोऽस्मिन्स्मर्ता स्मृतिर्ज्ञानं भिन्नं भूताक्षनिर्गतम् ॥ इति ॥  
(पराख्यं पशु प श्लो १९-२०; २२; २४)  
  
४) नन्विन्द्रियाणि ज्ञानहेतव इत्यन्वयव्यतिरेकसिद्धम् । अतो   
ज्ञातृत्वमपि तेषामेवास्तु । ज्ञात्रन्तरकल्पनायां गौरवात् । न   
चेन्द्रियाणां नानात्वेन गुणप्रधानभावाभावेन च   
युगपद्विरुद्धव्यापाराः प्रसज्येरन्निति वाच्यम् । स्वतो   
गुणप्रधानभावाभावेऽप्येकस्मिन् देहे विद्यमानानां   
तेषामेकग्रामवासिनामिव कार्यानुरोधेन गुणप्रधानभावोपपत्तेः ।   
मास्तु वा गुणप्रधानभाव इन्द्रियाणाम् । तथापि   
युगपद्विरुद्धव्यापाराभाव उपपद्यते । मनोरूपसहकारिसाहित्येन   
प्रबलस्य व्यापारोपपत्तेः । न च तेषां कारणत्वान्न कर्तृत्वमिति वाच्यम्   
। करणत्वस्यास्माभिरनभ्युपगतत्वेनान्यतरासिद्धत्वात् । न च   
रूपाद्यपलब्धिकरणत्वेनैव तेषां सिद्धेर्नासिद्धिरिति युक्तम्;   
सहेतुकत्वानुमानेन तेषां सिद्ध्युपपत्तेः । तस्मान्मूकोऽहं   
बधिरोऽहमित्याद्यनुभवानुसारेणेन्द्रियाण्येवात्मेति, मैवम् ।   
इन्द्रियाभावेऽपि स्वप्नादौ ज्ञानोपलम्भेन तेषां ज्ञातृत्वायोगात् । किं   
च श्रोत्रादीनीन्द्रियाणि प्रतिनियतविषयाणि, आत्मा तु सर्वग्राहक   
इत्यनुभवसिद्धम् । अतस्तैः शब्दादिसर्वविषयग्राहक आत्मा   
अन्योऽभ्युपगन्तव्यः । किं चेन्द्रियाण्यपि प्रेर्याण्यनुभूयन्ते । न च   
स्वतन्त्रस्यात्मनः प्रेर्यत्वमस्ति, अतो न तेषामात्मत्वं सम्भवति । अपि च   
श्रोत्रादीनि न स्वरूपं जानन्ति । आत्मा तु श्रोत्रादिस्वरूपं जानाति । अतो   
विरुद्धधर्मयोगित्वान्न श्रोत्रादिरात्मा । किं च योऽहं चक्षुषा   
घटमद्राक्षं सोऽहमिदानीमान्ध्यदशायां तमेव त्वचा   
स्पृशामीति प्रत्यभिज्ञानमुपलभ्यते । तदिन्द्रियाणामात्मभावे न   
युज्यते । अन्येनोपलब्धेऽन्यस्य प्रत्यभिज्ञानाभावात् । किं   
चेन्द्रियाणामात्मत्वे युगपद्विरुद्धव्यापारयोगप्रसङ्गः । न   
चैकग्रामवासिनामिव कार्यानुरोधेन तेषां गुणप्रधानभावादीति   
पूर्वोक्तं युक्तम् । असाधारणकार्ये तेषामपि   
गुणप्रधानभावाभावात् । न च वरगोष्ठीन्यायेन   
गुणप्रधानभावः । युगपत्स्वस्वभोग्यप्रत्यासत्तिरहितेष्वेव   
तन्न्यायप्रवृत्तेः । वरेषु ह्येकस्य स्वभोग्यसन्निधाने   
तद्रहितानामितरेषां गुणभावाभ्युपगमो युज्यते । इन्द्रियेषु   
युगपत्स्वस्वविषयसन्निकृष्टेषु नैकस्यापि   
गुणप्रधानभावाभ्युपगमः सम्भवति । तस्मान्न   
वरगोष्ठीन्यायेनापि गुणप्रधानभावः । नापि   
मनस्साहित्यप्राबल्यात्कृतो व्यापारयोगः । एकत्र मनस्साहित्यमित्यस्यैव   
त्वन्मतेऽयुक्तत्वात् । मन्मते हि स्वतन्त्र आत्मा स्वाभिमतग्राहिणीन्द्रिये   
मनो निवेशयतीति युक्तमेकस्यैव साहित्यम् । त्वन्मते तु इन्द्रियाण्येव   
स्वतन्त्राणि । तत्परतन्त्रं मनः । न च प्रधानानां तेषां वैमत्ये   
गुणभूतस्यैकत्रागमनं युक्तम् । न चेन्द्रियमेव मनः समाकर्षति ।   
विनिगमकाभावात् । तस्मादिन्द्रियाणामात्मत्वे   
युगपद्विरुद्धव्यापारप्रसङ्ग एव । तस्मान्नेन्द्रियाण्यात्मा ॥  
  
५) अस्तु तर्हि प्राणवायुरात्मा; अहं जीवामीत्यनुभवात् । न   
चैकस्मिन्देशे प्राणापानादिभेदेनात्मभेदप्रसक्तौ रुचिभेदेन   
युगपद्विरुद्धव्यापारयोगः स्यादिति युक्तम् । एकस्यैव व्यापारभेदेन   
प्राणादिसञ्ज्ञाभेदोपपत्त्या प्राणापानादिभेदे मानाभावात् । न च   
सुषुप्त्यादावपि प्राणादीनां सत्त्वेन ज्ञातृत्वं स्यादिति युक्तम् ।   
इन्द्रियव्यापारविरहेण तद्विरहस्योपपत्तेः । तस्मात्प्राणवायुरेवात्मेति,   
मैवम् । प्राणवायोरपि देहवन्नियम्यत्वानुभवेन तन्नियामकस्य   
कस्यचित्परस्यावश्याभ्युपगन्तव्यत्वात् । न च देहादिरेव कार्यनियन्ता ।   
आत्मत्वेनाभ्युपगतस्य तस्य देहनियामकतया तन्नियम्यत्वायोगात् ।   
वायुविशेषगुणस्य सति तस्मिन् ध्वंसायोगेन स्वापेऽपि तस्य   
ज्ञातृत्वप्रसङ्गाच्च । न चान्तःकरणवर्गस्यात्मत्वम् । तस्याचेतनतया   
तन्नियम्यत्वात् ॥  
  
६) नन्वस्तु ज्ञानसन्ततिरात्मा । न च ज्ञानस्य भेदाभावेन   
सन्तत्ययोगः । घटपटादिज्ञानभेदस्य प्रत्यक्षसिद्धत्वात् । अथ   
सन्तानिव्यतिरेकेण सन्तानाभावात् सन्तानिनामात्मत्वं वाच्यम् । तच्च न   
सम्भवति । अन्यानुभूतेऽन्यस्यानुसन्धानाभावेन   
प्रत्यभिज्ञाद्यभावप्रसङ्गात् । अथ कथं   
क्षणिकविज्ञानस्यात्मत्वमिति, मैवम् । सन्तानैक्यवशेन   
प्रत्यभिज्ञाद्यपपत्तेः । यत्सन्तानप्रविष्टस्य हि ज्ञानस्यानुभवितृत्वं   
तत्सन्तानपतितस्य प्रत्यभिज्ञातृत्वम् । न च सन्तानस्यान्यस्याभावेन   
कथमैक्यमिति युक्तम् । वृक्षातिरिक्तस्य वनस्याभावेऽपि वनत्वस्य   
व्यासज्यवृत्तित्वेनैकं वनमितिवत् सन्तानत्वस्यापि व्यासज्यवृत्तितया   
सन्तानैक्योपपत्तेः । तस्मात्क्षणिकविज्ञानमेवात्मेति । अत्र प्रतिविधीयते ।   
सुषुप्तौ तावज्ज्ञानसन्तानविच्छेदस्तवापि सम्मतः । अन्यथा   
तत्कालीनजन्यस्मरणादिप्रसङ्गात् । एवं च यत्पूर्वेद्युर्मया दृष्टं   
तदेवेदमिति प्रत्यभिज्ञा कथं स्यात् । पूर्वज्ञानसन्तानस्य सुषुप्तौ   
विच्छेदेन सन्तानैक्यस्याप्यभावात् । ननु सन्तानैक्यं मास्तु प्रयोजकम् ।   
देहैक्यं तु भविष्यति । यद्देहसम्बन्धि ज्ञानमनुभवितृ,   
तत्सम्बन्ध्येव ज्ञानं प्रत्यभिज्ञात्रिति व्यवस्थोपपत्तेरिति चेन्न । त्वन्मते   
देहस्यापि क्षणिकत्वेन तदेकत्वस्याप्यभावात् । अथ देहसन्तानैक्यं   
प्रयोजकमिति मन्यसे; एवमपि बालस्याद्यप्रवृत्यनुकलजन्मान्तरानुभूत-  
स्मरणादेरनुपपत्तेः । तत्र देहसन्तानैक्यस्याप्यभावात् । अत एव   
जन्मान्तरकृतकर्मफलभोक्तृत्वमपि न स्यात्; अन्येन कृते कर्मण्यन्यस्य   
फलभोगासम्भवात् । ज्ञानसन्तानैक्यस्य देहसन्तानैक्यस्य वा   
तद्भोक्तृताप्रयोजकस्याभावात् ॥  
  
७) नन्वनुभवितुः प्रत्यभिज्ञातृत्वं कर्तुश्च फलभोक्तृत्वं क्व   
दृष्टम् ? येन स्थायितया आत्मा स्वीकर्तव्यः स्यात् । न च स्थायित्वसिद्धेः   
पूर्वमैक्यस्य प्रयोजकत्वं भवता ज्ञातुं शक्यते । अतः   
परस्पराश्रयत्वमत्रेति चेन्न; देवदत्तादन्यस्य   
यज्ञदत्तादेस्तदनुभूतस्मर्तृत्वस्य तत्कृतकर्मफलभोक्तृत्वस्य   
चादर्शनेनैक्यस्य प्रयोजकत्वकल्पनायां स्थायित्वसिध्द्युपपत्तेः ॥  
  
८) ननु सर्वस्यापि क्षणिकत्वान्न स्थायित्वमात्मनः सम्भवति ।   
तथा हि � एकस्य कालद्वयसम्बन्धो हि स्थायित्वम् । स च न सम्भवति;   
एककालसम्बन्धस्यापरकालसम्बन्धाभावेन व्याप्तत्वात् । नीलस्य   
पीतत्वाभावेन व्याप्तिग्राहकस्य सहचारग्रहादेः सत्त्वात् ।   
स्थायिनोऽर्थक्रियाकारित्वरूपस्य सत्त्वस्यायोगेन सतः   
क्षणिकत्वावश्यम्भावाच्च । तथा हि � स्थायिनोऽर्थक्रियाकारित्वं   
क्रमेण युगपद्वा ? नाद्यः । तस्य तावदर्थक्रियाजननसामर्थ्ये   
समर्थस्य विलम्बायोगेन क्रमायोगात् । असामर्थ्ये तु सुतरां   
क्रमासम्भवात् । न च समर्थस्यापि कालान्तरेऽपि न तज्जनकत्वमिति   
सहकारिसन्निधानानुसारेण क्रमेण कार्यजनकत्वं सम्भवतीति युक्तम् ।   
सहकारिणामतिशयानाधायकत्वेऽसहकारिभ्यो   
विशेषाभावेनाजनकत्वात् । अतिशयाधानाभ्युपगमे अतिशयस्य   
बीजाद्यपेक्षयाऽतिरेकेऽनवस्थाप्रसङ्गात् । अनतिरेकेऽङ्कुरजनकस्य   
बीजस्य तत्कालोत्पत्तिकत्वाङ्गीकारेण क्षणिकत्वाभ्युपगमप्रसङ्गात् ।   
नापि द्वितीयः; युगपत्तावत्कार्योत्पादनसमर्थस्य क्षणान्तरेऽपि सत्त्वे   
तदापि तावत्कार्योत्पत्तिप्रसङ्गात् । क्षणान्तरेऽसद्भावे   
त्वस्मन्मतप्रवेशात् । तस्मात्सर्वस्यापि क्षणिकत्वमेव । न चैवं स   
एवायं घट इति प्रत्यभिज्ञानुपपत्तिः; तस्याः   
तत्सादृश्यविषयकत्वकल्पनात् । स एवायं दीप इत्यादौ तथा दर्शनात् ।   
तस्मान्न स्थायित्वमात्मन उपपद्यत इति चेन्मैवम् । प्रत्यभिज्ञाया   
ऐक्यविषयत्वसम्भवेन सादृश्यविषयकत्वकल्पनस्यायुक्तत्वात् । न   
चोक्तयुक्त्या ऐक्यविषयकत्वासम्भवः ; एकस्यापि वृक्षस्य   
कपिपुरुषादिनानासम्बन्धवन्नानाकालसम्बन्धोपपत्तेः, स्थायिनोऽपि   
सहकारिसन्निधानानुरोधेन क्रमिककार्यजनकत्वोपपत्तेश्च । न   
चातिशयानाधायकत्वे सहकारित्वानुपपत्तिः;   
तथात्वेऽप्यन्वयव्यतिरेकादिना सहकारित्वोपपत्तेः । तस्मान्न   
क्षणकज्ञानरूप आत्मा ।  
  
९) तदुक्तं श्रीमत्पौष्करे �  
  
ऋषयः �  
  
यद्यज्ज्ञानं भवेत्सर्वं न तच्चिच्छक्तिसम्भवम् ।  
तत्सर्वं बौद्धमेष्टव्यं विनाशित्वेन हेतुना ॥  
  
ईश्वरः �  
  
तन्न बुद्धेर्जडत्वेन ज्ञानोत्पादकता कुतः ।  
अभिव्यञ्जकसम्बन्धात्कादाचित्कतया चितः ॥  
क्षणिकत्वं तु नित्याया अपि सद्योऽनुभूयते ।  
यावद्दीपः स्थितस्तावत् पदार्थानां प्रकाशकः ॥  
अभिव्यञ्जकहेतूनां सन्तत्यैव प्रवृत्तितः ॥  
धारावाहिकधीश्चापि क्षणिकैवानुभूयते ।  
अत एव हि भावानां क्षणिकत्वेन संविदः ॥  
क्षणिकत्वं ब्रुवाणानामाशापीडा निवारिता ।  
  
ऋषयः �  
  
सत्त्वेन क्षणिकाभावो नेष्यते किमितीश्वर ॥  
अर्थक्रियाकारिता हि सत्ता सा क्षणिकेषु च ।  
क्रमाक्रमविभागाभ्यां स्थिरेषु तदयोगतः ॥  
विलम्बकारणायोगात्तथा स्थैर्यक्षतेरपि ।  
अलं स्वतोऽसमर्थस्य सहकारिशतैरपि ॥  
अर्थक्रियाकरत्वेन क्षणिकत्वमवस्थितम् ।  
  
ईश्वरः �  
  
क्षणिकत्वे पदार्थानां कार्यकारणताक्षतिः ॥  
कार्यकारणरूपेण भवत्कारणतां व्रजेत् ।  
वर्तमानघटत्वेन मृत्पिण्डः कुम्भतां व्रजेत् ॥  
अतः क्षणद्वयस्थायी कार्योत्पत्तौ तु कारणम् ।  
तयोरर्थान्तरत्वेन तदुत्पत्तौ तु कारणम् ॥  
अन्यथा समकालोऽपि भावः कस्मान्न कारणम् ।  
द्वयोरर्थान्तरत्वेन कालभेदः कथं तयोः ॥  
कारणस्य कुतस्त्यो वा विशेषः सहकारितः ।  
कुतो वा घटनिष्पत्तिस्तन्तुभ्यो न भवेद्द्विजाः ॥  
कार्यकारणभावोऽतः स्थिरेष्वेव व्यवस्थितः ।  
अर्थक्रियाकरत्वं च स्थायिनां क्रमशः स्थितम् ॥  
समर्थस्य सदा कार्यकरत्वनियमेन च ।  
अग्निर्दाहसमर्थोऽपि स्फोटेऽङ्गुलिमपेक्षते ॥  
क्रमाक्रमविभागाभ्यां दुराशा क्षणिकत्वधीः ।  
किञ्च प्रागनुभूता या धीः सेयमुपजायते ॥  
क्षणिकत्वे कुतस्तस्याः प्रत्यभिज्ञा हि जायते ।  
क्षणिकत्वं पदार्थानामथ वास्तु जडात्मनाम् ॥  
कारणत्रयमात्रं यत् सर्वकार्येष्वपेक्ष्यते ।  
बिन्द्वादयोऽपि ये भावाः समानपरिणामिनः ॥  
ज्ञानमेव स्थिरं नित्यं जडवर्गस्य दीपकम् ।  
तस्य क्षणिकता ज्ञेया वस्तूनां क्षणिकत्वतः ॥ इति ॥  
(पौ पुंस्त्व प श्लो २१४-२३२)  
  
१०) श्रीमत्पराख्ये च �  
  
क्षणभङ्गे स्थिते ज्ञाने कस्य कर्मार्जनं भवेत् ।  
न तत्कर्मफलं भोग्यं ज्ञाननाशे निरन्वये ॥  
या त्वया वासना प्रोक्ता किं नाविच्छिन्नलक्षणा ।  
भिन्नरूपा यदा सा न तत्क्षणान्तर्गता भवेत् ।  
तत्क्षणेन विनष्टेन सा विनष्टा भवेत्ततः ।  
अविच्छिन्ना स्थिरा चैका नानाज्ञानसमाश्रया ॥  
श्रुत्या विचारिता युक्त्या नात्मनो व्यतिरिच्यते ।  
जन्मान्तराङ्गसंयोगे शोकहर्षादिहास्यतः ॥  
जातिसंस्मरणेऽप्येवं प्राक्तनानुभवादितः ।  
स्थिरत्वं तत्स्मृतेर्गम्यं स्मृतिर्नानुभवादृते ॥  
स्मर्तानुभविता स्थैर्यात्तेन ज्ञाता स्थिरो विभुः ॥ इति ॥  
(परा प्र प श्लो ३०-३५)  
  
११) न चैवमात्मा क्षणिकविज्ञानयोगी । ज्ञातृत्वस्य   
नित्यात्मधर्मत्वात् । न हि लोके नित्योऽनित्यधर्मा दृष्टः । किं च तच्च   
ज्ञातृत्वं विम्वात्मधर्मत्वाद्विभु, न क्वाचित्कम् । अत एवात्मा   
सर्वार्थदृक्क्रियः । यदि त्वस्य ज्ञातृत्वं क्वाचित्कं स्यात् तस्यात्मनो   
विभुत्वं भज्येत । लोके हि धर्मिणो यावती व्याप्तिस्तावती धर्मस्यापि   
व्याप्तिर्दृश्यते । यथा पटगतं शौक्ल्यं पटमखिलं व्याप्य तिष्ठति ।   
एवमात्मानमपि ज्ञातृत्वं व्याप्य तिष्ठति । न च विषयासन्निधाने   
ज्ञानस्यानुदय इति वाच्यम् । स्वरूपस्यैव विषयत्वात् । तदुक्तं   
श्रीमत्पौष्करे �  
  
ज्ञातृत्वमपि तन्नित्यं धर्मत्वान्नित्यवस्तुनः ।  
नानित्यधर्मा धर्मी स्यान्नित्य आत्मा मुनीश्वराः ॥  
तच्चेह विभुधर्मत्वान्न च क्वाचित्कमिष्यते ।  
नित्यत्वमिव तेनात्मा स्थितः सर्वार्थदृक्क्रियः ॥  
ज्ञातृत्वमपि यद्यस्य क्वाचित्कं विभुता कुतः ।  
धर्मिणो यावती व्याप्तिस्तावद्धर्मस्य च स्थितिः ॥  
यथा पटस्थितं शौक्ल्यं पटं व्याप्याखिलं स्थितम् ।  
स्थितं व्याप्यैवमात्मानं ज्ञातृत्वमपि सर्वदा ॥  
न च निर्विषयं ज्ञानं परापेक्षं स्वरूपतः ॥ इति ॥   
(पौ पशु प श्लो १००-१०४)  
  
१२) नन्वात्मनो व्यापकत्वे सिद्धे तद्धर्मस्य व्यापकता सिद्ध्येत् । न   
च तत्सम्भवति । देहादन्यत्रानुपलम्भेनात्मनो व्यापकत्वायोगात् ।   
तत्राणुपरिमाण एवात्मेति पाञ्चरात्रा वर्णयन्ति �  
  
वालाग्रशतभागस्य शतधा कल्पितस्य च ।  
भागो जीवः स विज्ञेयः स चानन्त्याय कल्पते ॥ इति ॥  
(श्वेताश्वतर � अध्याय ५, मन्त्रः ९)  
  
१३) क्षपणकास्तु प्रदीपप्रभावत्सङ्कोचविकासवानात्मा   
देहानुरूपपरिमाणवानिति वर्णयन्ति । पक्षद्वयमपि न सङ्गच्छते ।   
आत्मा विभुः, देहादन्यत्र स्थितार्थग्राहकत्वात्, यन्नैवं तन्नैवं,   
यथा घटः । किं च आत्मा विभुः, सर्वत्रोपलभ्यमानकार्यत्वात्, इति   
व्यापकत्वसिद्धेः । किं च मध्यमपरिमाणत्व आत्मनो नित्यत्वं न स्यात् ।   
यन्मध्यमपरिमाणं तदनित्यम्, यथा घट इत्यनुमानात् ।   
तस्माद्व्योमवद्व्यापक आत्मा । तद्धर्मभूतमपि ज्ञानं व्यापकम् ।   
तस्मात्प्रत्यक्षत एव निरस्तो वैशेषिकात्मवादः ॥  
  
१४) तथा चोक्तं श्रीमत्पौष्करे �  
  
ऋषयः �  
  
व्यापकत्वे ह्यणोः सिद्धे धर्मव्यापकता भवेत् ।  
अन्यत्रानुपलब्धस्य देहाद्व्यापकता कुतः ॥  
  
ईश्वरः �  
  
न देहपरिमाणत्वमणूनामुपपद्यते ।  
तस्माद्देहादतोऽन्यत्र स्थितार्थग्राहकत्वतः ॥  
किं चाभिव्यञ्जको यत्र यत्र देहेन्द्रियादिकम् ।  
तत्र सर्वत्र तत्कार्यदृष्टेर्व्यापकतात्मनः ॥  
व्यापकोऽयममूर्तत्वाद्यथा व्योम ततस्तथा ।  
तद्धर्मभूतं ज्ञानं च व्यापकं विषयोन्मुखम् ॥  
यन्नित्यरूपं विज्ञानं तच्च निर्विषयात्मकम् ।  
पक्षोऽध्यक्षनिरस्तोऽयं स्वपरग्राहकत्वतः ॥  
अणोः प्रत्यात्मसिद्धत्वान्नानुमाध्यक्षबाधिका ।  
नेह ग्राहकता बुद्धेः साधितत्वाज्जडत्वतः ॥  
किं चैतद्ग्राहकत्वं च न भेदादात्मनां स्थितम् ।  
स्वरूपं तु ततस्तेषां ग्राहकत्वेन संस्थितेः ॥  
न ह्यंशेन पदार्थानां विचारः शोभते क्वचित् ।  
अग्निश्शक्तिं विना कीदृगिति चिन्ता न कुत्रचित् ॥  
स्वपरग्राहकस्तस्मात्सर्वदात्मा व्यवस्थितः ॥ इति ॥  
(पौ पशु प श्लो १०५-११३)  
  
अन्यत्र �  
  
व्यञ्ज्कं यत्र यत्र स्याच्छरीरं तत्र तत्र तु ।  
भोगार्थं स्याद्गुणव्यक्तिर्व्यापित्वं तेन गम्यते ॥ इति च ॥  
  
१५) न च साङ्ख्योक्तरीत्या आत्मनामज्ञातृत्वम्;   
तेषामर्थग्राहकत्वस्य दर्शनात् । न च वाच्यमात्मनो ज्ञप्तिमात्रत्वेऽपि   
महत्तत्त्वापरपर्यायस्य बुद्धितत्त्वस्य ज्ञातृत्वमिति । तस्य जडत्वेन   
ज्ञानाभिव्यञ्जकत्वात् । किं च आत्मा स्वपरप्रकाशकोऽनुभूयते ।   
परप्रकाशकत्वं च ज्ञातृत्वमात्मन एव गुणः । बुद्ध्या   
ऐक्यमापन्नस्यात्मनो ज्ञातृत्वमिति वाच्यम् ।   
बुद्ध्यैक्यसाधकस्याध्यासस्यैवासिद्धेः । किञ्चाध्यासस्यापि परत्र   
पूर्वदृष्टावभासत्वेनात्मव्यतिरिक्तस्य ज्ञातृत्वं वक्तव्यम् । तच्च न   
सम्भवति । बुद्धेर्जडत्वेन ज्ञातृत्वाभावस्योक्तत्वात् । अथ   
चित्प्रतिबिम्बत्वेन बुद्ध्यादेर्ज्ञातृत्वं, तर्हि बुद्धिरपि चेतना स्यात् । किं च   
चिद्रपस्य प्रतिबिम्बनमेव न सम्भवति । बुद्धेर्हि परिणामिनो जडस्य   
प्रतिबिम्बनम् । तस्मात् बुद्धावात्मनः प्रतिबिम्बनं वक्तुं न युज्यत   
इत्यध्यासेनात्मनः कर्तृत्वं बुद्धिपरिकल्पितम् ॥  
  
१६) तथा चोक्तं श्रीमत्पौष्करे �  
  
ज्ञाता चायं न तु ज्ञप्तिमात्रोऽर्थग्राहको यतः ।  
  
ऋषयः �  
  
ज्ञप्त्यात्मैवायमुद्दिष्टो ज्ञातृत्वं महतो मतम् ॥  
महानध्यवसायात्मा तन्त्रेऽप्यस्मिन्महेश्वर ।  
  
ईश्वरः �  
  
सर्वे ज्ञातार एवेह दृश्यन्ते प्राणिनः सदा ॥  
न बौद्धमेतज्ज्ञातृत्वं युक्तं तस्या जडत्वतः ।  
किं तु बुध्यादिभिर्ज्ञानं व्यज्यतेऽत्र सदैव हि ॥  
किं चानुभूयते ह्यात्मा स्वपरात्मप्रकाशकः ।  
परप्रकाशकत्वं च नित्यं नित्यगुणो यतः ॥  
ज्ञातृत्वं नैतदद्यासकृतं भवितुमर्हति ।  
अन्यत्र दृष्टधर्माणामन्यत्राध्यास इष्यते ॥  
आत्मेतरस्य ज्ञातृत्वासिद्धेर्नाध्यास इष्यते ।  
अथ चित्प्रतिबिम्बेन बुद्ध्यादेर्ज्ञातृता भवेत् ॥  
तर्हि चित्प्रतिबिम्बेन बुद्ध्यादिरपि चिद्भवेत् ।  
न चेतनो यतो बुद्धौ चिद्रूपः प्रतिबिम्बितः ॥  
न चायं प्रतिबिम्बोऽपि चिद्रूपस्यात्मनो मतः ।  
जडे जडस्य सङ्क्रान्तिर्युज्यते परिणामिनः ॥  
बुद्ध्यादेः प्रतिबिम्बोऽपि न स्यादात्मन्यसम्भवात् ।  
अन्योन्याध्यासवादोऽयं कुदृष्टिपरिकल्पितः ॥ इति ॥  
(पौ पशु प श्लो ९१-९९)  
  
१७) नन्वात्मभेदे किं मानम् ? प्रत्यक्षमिति चेन्न;   
तस्यामूर्तद्रव्यत्वेन बाह्येन्द्रियाविषयत्वात् । नाप्यहं सुखी अहं   
दुःखीत्यादिमानसप्रत्यक्षेणात्मभेदसिद्धिः । तत्प्रत्ययस्य   
भेदप्रयोजकत्वाभावात् । न च आत्मानः परस्परं भिन्नाः,   
परस्परविरुद्धधर्माश्रयत्वात्, दहनतुहिनवदित्यनुमानं मानमिति   
वाच्यम्; परस्परविरुद्धधर्माणां तदवच्छेदकोपाधिपरिकल्पिततया   
आत्मनिष्ठत्वाभावाद्धेतोरसिद्धेः । न ह्येकस्मिन् घटाकाशे   
रजोधूमादिभिर्युज्यमाने मठाकाशादयोऽपि युज्यन्ते ।   
तस्मात्परिदृश्यमानस्य भेदस्यौपाधिकतयात्मभेदः कथमिति चेत्,   
उच्यते � आत्मानो भिन्नाः, परस्परविरुद्धजन्ममरणादिधर्मवत्त्वात्,   
यदेवं तदेवं, यथा घटपटादि । न चात्मनां जन्माद्यभावेन   
हेतोरसिद्धिः । देहादेरेव जन्माद्यपगमे तत्र चैतन्यमेव न दृश्यते ।   
अतश्चैतन्ययुक्त एव देहादिरुत्पद्यते ॥  
  
१८) ननु नित्यस्य चैतन्यस्य कथमुत्पत्तिः ? यथा तव नित्यानां   
देहेन्द्रियादीनामुत्पत्तिस्तथात्मनोऽपि सम्भवति । अथैवंरूपेण   
दहेन्द्रिया दयो न नित्याः, किं तु कारणात्मनेति ब्रूषे तदा   
ममाप्यात्मानोऽवच्छिन्नरूपेणोत्पत्यादिमन्तः, अनवच्छिन्नास्तु नित्या इति   
सिद्धमुत्पत्तिलयधर्मकत्वमात्मनाम् । ननु यथा उत्पत्त्यादयो धर्माः   
कुम्भकलशोदञ्चनादीनां, न तु तदवच्छिन्नस्याकाशस्य ।   
एवमुत्पत्त्यादयो धर्मा देहादीनामेव । न तु तदवच्छिन्नस्यात्मन इति   
चेन्न; आत्मधर्मस्यैव भोजनगमनादिविषयकस्येच्छादेर्भिन्नत्वे-  
नैवात्मभेदसिद्धेः । न च तस्याप्यौपाधिकत्वम्; तस्यात्मनो रूपं   
दृक्क्रियानन्त्यलक्षणम् इति लक्षणाभिधानात् । न च भिन्नतया   
मेयत्वेनात्मनां मातृत्वं न सिद्ध्येदिति वाच्यम् ।   
मेयत्वमातृत्वयोर्विरोधाभावात् । अन्यथा आत्मानां मेयत्वायोगेन   
शिवस्य सर्वज्ञत्वं भज्येत । किञ्चैकस्य मुक्तौ सर्वेषां मुक्तिः   
प्रसज्येत । न चेष्टापत्तिः । प्रपञ्चस्य युगपद्विनाशप्रसङ्गात् । तथाच   
मोक्षे यत्नोऽपि विफलः स्यात् । तस्माद्भिन्ना एवात्मानः ॥  
  
१९) तथा चोक्तं श्रीमत्पौष्करे �  
  
ऋषयः �  
  
आत्मानो बहवः प्रोक्ता बहुत्वं केन गम्यते ।  
नाध्यक्षगम्यं तत्तावन्नानुमाविषयं ततः ॥  
भेदस्य मेयधर्मत्वान्माता मेयः कथं भवेत् ।  
न हेतुसाधनाभावोऽप्यात्मभेदोपपादकः ॥  
सोपाधिकात्मधर्मस्य भेदात्सोपाधिकान्तरे ।  
यथैकस्मिन् घटाकाशे रजोधूमादिभिर्युते ॥   
न सर्वे सम्प्रयुज्यन्ते तद्वज्जीवाः सुखादिभिः ।  
तस्मादेकात्मभावेऽस्मिन् परिहारो विधीयताम् ॥  
  
ईश्वरः �  
  
आत्मानो बहवो जन्ममरणादिविभेदतः ।  
जन्मनाशादयो धर्मा दृश्यन्ते भिन्नवस्तुषु ॥  
ततस्तु जन्मनाशाद्या आत्मनो भेदकाः स्थिताः ।  
न देहस्यैव जन्माद्या देहाद्यैः सह चात्मनाम् ॥  
देहादेर्यदि जन्माद्या न स्याच्चैतन्यदर्शनम् ।  
तद्देहे जातबालानामपि चैतन्यमिष्यते ॥  
चैतन्येनावियुक्तः सन् देहादिरुपजायते ।  
जन्मादिभेदवन्तोऽतो देहाश्चिद्भेदसाधकाः ॥  
चैतन्यस्येह नित्यस्य कथं जन्मेति चेन्मतिः ।  
अत्यल्पमिदमेते च नित्या देहेन्द्रियादयः ॥  
नासतो विद्यते भावो नाभावो विद्यते सतः ।  
तस्मादेकात्मवादोऽयं कल्पितो मूढचेतनैः ॥  
  
ऋषयः �  
  
अथाकाशं यथा कुम्भकलशोदञ्चनादिषु ।  
एकमेव स्थितं तद्वद्देहेष्वात्मा व्यवस्थितः ॥  
  
ईश्वरः �  
  
तच्चैकरूपमाकाशं नैवं चैतन्यमिष्यते ।  
भोक्तुमिच्छा यदैकस्य गन्तुमिच्छापरस्य च ॥  
तदेवमात्मचैतन्यं भिन्नरूपमिव स्थितम् ।  
यद्यभिन्नं तु सर्वेषां भोक्तुमिच्छैकदा भवेत् ॥  
  
ऋषयः �  
  
सोपाधिकात्मधर्मस्य भेदादिति ननूदितम् ।  
  
ईश्वरः �  
  
अणोरभेदे संसिद्धे तथा वक्तव्यमग्रजाः ॥  
युक्तिभिः साधिते भेदे नासिद्धिस्वीकृतिः शुभा ।  
अत एव घटाकाशे रजोधूमादिभिर्युते ॥  
न सर्वे सम्प्रयुज्यन्ते यथान्ये तन्न दूषणम् ।  
भेदस्य मेयधर्मत्वादिति यच्चोदितं पुरा ॥  
स च हेतुरसिद्धोऽत्र मेयामेयार्थयोर्धृतः ।  
भेदोऽप्युभयनिष्ठः स्यान्न च मातुरमेयता ॥  
शिवस्य मेया ह्यात्मानो न चेत्सर्वज्ञताक्षतिः ॥ इति ॥  
(पौ पशु प श्लो ७४-९१)  
  
अन्यत्र �  
  
स्थितायां सर्वतो मुक्तौ भवोच्छेदः प्रसज्यते ।  
न चास्ति स भवोच्छेदस्तेन ते बहवो मताः ॥ इति ॥  
  
२०) एवं चात्मनो देहाद्यन्यत्वनित्यत्वचिद्रपत्वकर्तृत्वनानात्वानि   
च सिद्धानि । सर्वज्ञत्वमपि स्वतः सिद्धम् । किञ्चिज्ज्ञत्वं तु   
मलरूपकारणात् । तदुक्तं तत्रैव �  
  
अणोः प्रत्यक्षसिद्धत्वान्नानुमाध्यक्षबाधिका ।  
नेहा ग्राहकता बुद्धेः साधितत्वाज्जडत्वतः ॥  
किं चैतद्ग्राहकत्वं च न भेदादात्मनां स्थितम् ।  
स्वरूपं तु ततस्तेषां ग्राहकत्वेन संस्थितिः ॥  
न चांशेन पदार्थानां विचारः शोभते क्वचित् ।  
-----------------------------------------------------------  
तद्वत् स्वतोऽमी सर्वज्ज्ञाः किञ्चिज्ज्ञत्वं तु कारणात् ।  
निरुद्धं येन सार्वज्ञ्यं स मलः परिपठ्यते ॥ इति ॥  
(पौ पशु प श्लो ११०-११२, ११४)  
  
२१) नन्वयं साकारो निराकारो वा ? आद्येऽपि दृश्याकारो वा   
दृश्यादृश्याकारो वा ? नाद्यः । देहमध्येऽन्यस्यादर्शनात्; न द्वितीयः;   
दृश्यादृश्यत्वयोरेकत्र विरोधात् । काष्ठाग्निवच्छाखाचन्द्रवच्चोभय-  
मपि कालभेदेन सम्भवतीति चेत्, न; तद्वदेव कदाचिददर्शनप्रसङ्गात् ।   
नापि तृतीयः; सूक्ष्मशरीराव्यतिरेकप्रसङ्गात् । नापि निराकारः;   
तत्सम्बन्धेन शरीरे चेष्टाद्ययोगात् । न ह्याकाशसंयोगेन   
कुत्रचिच्चेष्टा भवति; चेष्टावत्संयोगस्यैव दृतिप्रभृतिषु   
चेष्टाजनकत्वदर्शनात् । किं चात्मनश्चिद्रूपत्व इन्द्रियाणां   
वैयर्थ्यमापतेत् । न हि चितो ज्ञातृत्वेऽचित्साहित्यमपेक्ष्यत इति युक्तम् । अपि   
चात्मनो व्यापकत्वे   
ललाटादिनियतदेशवृत्तित्वायोगेनावस्थापञ्चकानुपपत्तिप्रसङ्ग   
इत्यनुपपत्तिपराहृतमात्मस्वरूपमिति; उच्यते � निराकार एवायमात्मा । न   
चैवं शरीरे चेष्टानुपपत्तिः; क्रियाशक्त्या तदुपपत्तेः न च तस्याः   
सर्वदा सद्भावेन चेष्टापि सर्वदा स्यादिति वाच्यम्; तस्या   
आणवावृतत्वेनासत्कल्पतयाभिव्यञ्जकबुद्धिवृत्तिरूपसंरम्भसापेक्ष  
-तया कार्यस्य कादाचित्कत्वोपपत्तेः । न चैवं संरम्भ एव   
चेष्टाप्रयोजकोऽस्तु, किं क्रियाशक्त्येति वाच्यम्; संरम्भमात्रस्य   
जडधर्मतया चेष्टाप्रयोजकत्वानुपपत्तेश्चेतनशक्तेरावश्यकत्वात्-  
संरम्भोत्पादनाय क्रियाशक्तेरावश्यकत्वाच्च ।   
ज्ञानक्रिययोर्मूर्तित्वोपचारेण मूर्तिमानपि भवति ।   
एवमात्मनश्चिद्रूपत्वेऽपि नेन्द्रियापेक्षानुपपत्तिः ।   
चैतन्यशक्तेर्मलावृतत्वेन तदभिव्यक्तये बुद्धिरूपबोधोत्पादनाय   
तदपेक्षोपपत्तेः । बुद्धिवृत्तेर्जडत्वेन तदभिव्यक्तचिच्छक्तेरेव   
प्रकाशकत्वात् । एवं व्यापकत्वेऽप्यस्य न काप्यनुपपत्तिः ।   
जाग्रदाद्यवस्थापरिकरस्य ललाटादिवृत्तित्वेन तदवच्छिन्नस्यापि   
ललाटादिनियतदेशकत्वोपपत्तेः । सूक्ष्मदेहस्य गतिमत्त्वेन   
तदवच्छिन्नस्य सकलावस्थस्य परलोकगत्याद्युपपत्तेश्च ॥  
  
२२) तथा हि � आत्मनस्तिस्रोऽवस्थाः । केवलावस्था, सकलावस्था,   
शुद्धावस्था चेति । तत्र यदा द्विविधेन देहेन प्राणेन्द्रियान्तःकरणैश्च   
विनाकृतोऽत एवाभिव्यञ्जकविधुरतयाणवावतसङ्कल्पज्ञानक्रिया-  
शक्तिः किमप्यबुध्यमान आस्ते तदा केवलावस्था । यदा   
सूक्ष्मदेहेनान्नमयप्राणमयमनोमयविज्ञानमयानन्दमय-  
कोशैश्चावच्छिन्नस्तदा सकलावस्था । यदा कर्मसाम्ये   
तन्नियतशक्तिनिपाते च सति   
गुरुकृपावशाच्छिवानन्दाभिव्यक्तेर्मलत्रयनिवृत्त्या   
शिवैक्याभिव्यक्तिस्तदा शुद्धावस्था । तत्र सकलावस्थातः   
केवलावस्थाप्राप्तिसमयेऽवस्थाभेदः पञ्चविधः ।   
नादादिपृथिव्यन्तषट्त्रिंशत्तत्त्वैः सह यदा ललाटस्थः सर्वान्   
विषयाननुभवति तदा सप्रतिभा जाग्रदवस्था । सैव सकलावस्था ।   
विषयभोजकादृष्टाभावेन प्रेरकाणि शुद्धानि पञ्चतत्त्वानि   
भोजयितृकाणि सप्ततत्त्वानि पञ्चमहाभूतानि च; एतेषु   
सप्तदशसूपरतेषु श्रोत्रादीनि पञ्च, वागादीनि पञ्च,   
मनोबुद्ध्यहङ्कारचित्तानि चत्वारि, शब्दादीनि पञ्च, तात्त्विकानि   
वचनादीनि पञ्च, प्राणादीनि दश चेत्येतैः सह क्षेत्रज्ञनामक आत्मा   
पञ्चत्रिंशो यदा मुखे तिष्ठन्नपि   
प्रेरकभोजयितृकाण्डयोर्निर्व्यापारत्वेनाणवातिशयाज्जाग्रन्नपि विषयान्   
सम्यङ्न जानाति तदा अप्रतिभा जाग्रत् । सूक्ष्मदेहभोगनिमित्तानि   
शब्दादीनि पञ्च, वचनादीनि पञ्च, प्राणादीनि दश,   
मनोबुद्ध्यहङ्कारचित्तानि चत्वारि, एतैः सह पञ्चविंशकः   
क्षेत्रज्ञनामक आत्मा यदा कण्ठे स्थितो व्यावहारिकविषयान्विहाय   
तात्कालिकप्रतिभासिकविषयाननुभवति तदा स्वप्नावस्था ।   
स्थूलसूक्ष्मदेहभोगान् त्यक्त्वा यदा हृदये चित्तप्राणवायुभ्यां सह   
तृतीय आत्मा तिष्ठति तदा सुषुप्त्यवस्था । यदा नाभिस्थाने प्राणवायुना   
द्वितीय आत्मा तिष्ठति तदा तुरीयावस्था । यदा तु मूलाधारे   
तत्त्वतात्त्विकादीन् सर्वान्विहाय आत्मैवैक आणवावृतस्तिष्ठति तदा   
तुर्यातीतावस्था । सैव नित्यकेवलावस्थेत्यादिना केवलावस्था चतुर्विधा ॥  
  
२३) ननु महाप्रलये तत्त्वातात्त्विकादीनां सर्वेषां   
लीनत्वादात्मनः केवलत्वेनावस्थानं सम्भवतु; इदानीं   
तत्त्वानामाप्रलयावस्थायिनां विभोरात्मनश्च सत्त्वेऽपि कथं   
तत्तद्व्यापाराभाव इति चेत्, सत्यं, अग्नेरयसश्च सत्त्वेऽपि   
संयोजकपुरुषव्यापाराभावाद्यथायसो न दाहक्त्वं तथा   
विद्यमानानामपि तत्त्वानां भोजकादृष्टाभावप्रयुक्तायाः   
शिवशक्तिप्रेरणाया अभावान्न विषयभोजकत्वम् । तदुक्तं �  
  
अयसाग्नेर्यथा योगो वियोगोऽग्नेर्यथायसा ।  
तत्त्वानामात्मनश्चैव शक्त्या कर्मवशाद्भवेत् ॥ इति ॥  
  
२४) अथ निर्मलजाग्रदाद्यच्यते �   
अकारोकारकारबिन्दुनादाधिष्ठातृशिवशक्तियोगेन निर्मलान्तःकरण   
आत्मा हृदये तिष्ठन् सर्वं दृश्यमानं प्रपञ्चं शिवाकारतया   
वैषयिकसुखं च स्वरूपानन्दतयानुभवति तन्निर्मलजाग्रत् ।   
जाग्रदवस्थाकारणस्याकारस्योकारे वाह्यविषयग्राहकस्य   
मनसश्चाहङ्कारे लये सति अहङ्कारादिचतुष्टयस्योकारादिचतुष्टयेन   
सह कण्ठे सोहम्भावनयावस्थानं निर्मलस्वप्नः ।   
स्वप्नावस्थाकारणस्योकारस्य मकारे   
अहमित्यभिमानकारणस्याहङ्कारस्य च बुद्धौ लये सति   
बुद्ध्यादित्रयस्य तत्प्रेरकस्यमकारादित्रयस्य च   
सुषुप्तिस्थानभूततालुमूले   
देहेन्द्रियवृत्तिरहितवाचामगोचरज्ञेयज्ञातृज्ञानत्रिपुटीरूपेणावस्थान्  
अं निर्मलसुषुप्तिः । सुषुप्त्यवस्थाकरणमकारस्य बिन्दौ   
निर्णायकबुद्धेश्च चित्ते लये सति चित्तसहितात्मनो बिन्दुनादाभ्यां सह   
तुर्यावस्थास्थानभूते भ्रूमध्ये बाह्यान्तःकरणव्यापारराहित्येन   
ज्ञप्तिमात्रेणावस्थानं निर्मलतुरीयम् ।   
तुर्यावस्थाकारणबिन्दुनादयोः कुटिलायां चित्तस्य च प्रकृतौ लये सति   
तुर्यातीतावस्थास्थानब्रह्मरन्ध्र आत्मनोऽन्तर्बहिर्व्यापितयैकस्यैव   
तिष्ठतोऽखण्डाकारसच्चिदानन्दाद्वयपरिपूर्णशिवानन्याभिव्यक्तिः,   
सैव निर्मलतुर्यातीतम् । तदेव शुद्धावस्था ।  
  
२५) तदुक्तं सिद्धान्तसारावल्याम् �  
  
बाह्यान्तःकरणैरणोः स्वविषयज्ञानं तु जाग्रत्ततः  
स्वप्नोऽन्तःकरणस्थवृत्तिविषयज्ञानं सुषुप्तिः परम् ।  
देहे त्विन्द्रियवृत्तिहीनमवचोग्राह्या मतिस्तुर्यकं   
देहाक्षोपरतौ स्वचिन्मतिरथातीतं शिवत्वोदयः ॥ इति ॥  
(सि सा � योगपादे श्लो ८)  
  
सिद्धान्तबोधे च �  
  
जाग्रत्कारणमेवार्णयोगसंवेदनं हृदि ।  
उभयेन्द्रियवृत्त्याथ लीनमाकारवेदनम् ॥  
स्वप्नोऽन्तःकरणैरेव केवलैर्गलदेशतः ।  
पूर्वविषयाख्याणुयोगेन संवेदनं यदा ॥  
लीनान्तकरणं वृत्तेः सुषुप्तिस्तालुदेशतः ।  
बुन्दूदयस्तु तुर्यं तु भ्रूमध्ये व्यतिरेकतः ॥  
कार्यकारणयोरत्र वृत्त्यार्थादेश्च सङ्ग्रहः ।  
सर्वार्थदृक्क्रियावृत्तिहेतोर्नादस्य वेदनम् ॥  
तुर्यातीता च रन्ध्रोऽत्र दण्डान्तादेश्च सङ्ग्रहः ॥ इति ॥  
  
२६) तदेवमवस्थाभेदोपेतो मलसम्बद्धचिद्रूपो व्यापकः पश्रुरिति   
सिद्धम् ; एष च पशुरूपाधिभेदेन त्रिविधः सकलः प्रलयाकालो   
विज्ञानाकलश्चेति । तत्र सकलो नाम मलोपरुद्धदृक्छक्तित्वे सति   
तत्प्रसाराय कलादिमत्त्वे सति भोगाय कर्मसम्बद्धः । प्रलयाकलो नाम   
प्रलये उज्झितकलत्वे सति दीक्षया प्रायश्चित्तेन भोगाद्वा   
अशुद्धाध्वविषयकर्मपरिक्षयवत्त्वे सति   
भोक्ष्यमाणमिश्राध्वकर्मणा स्ववशीकृतकलासम्बन्धवान् ।   
विज्ञानाकलो नाम विज्ञानादिना सर्वकर्माणि कलाश्च विहाय   
दृक्क्रियावरकाणवमलमात्रयुक्तो विज्ञानकेवलः ।  
  
२७) तथा चोक्तं श्रीमत्पौष्करे �  
  
पशवस्त्रिविधा ज्ञेयाः सकलः प्रलयाकलः ।  
विज्ञानाकल इत्येषां शृणुध्वं लक्षणं क्रमात् ॥  
मलोपरुद्धदृक्छक्तिस्तत्प्रसृत्यै कलादिमान् ।  
भोगाय कर्मसम्बन्धः सकलः परिपठ्यते ॥  
प्राग्वन्निरुद्धदृक्छक्तिः कर्मपाकात्कलोज्झितः ।  
कर्मणैष्यत्कलायोग्यो यस्स च प्रलयाकलः ॥  
मलोपरुद्धशक्तित्वाच्छून्यकल्पस्वदृक्क्रियः ।  
तृतीयः पठ्यते तन्त्रे नाम्ना विज्ञानकेवलः ॥ इति ॥   
(पौ पशु श्लो २-५)  
  
२८) तत्र   
सकलानामवस्थानमशुद्धमायाधोभागेऽशुद्धाध्वनि ।   
प्रलयाकलानां तु अशुद्धमायामध्यभूतमिश्राध्वनि ।   
विज्ञानकेवलानामशुद्धमायोपरि शुद्धविद्याधोभागे ।   
एतच्चावस्थानं विभुत्वेऽप्युपाधिवशाल्लक्ष्यते । तदुक्तं तत्रैव �  
  
मायादावुदरे चान्ते क्रमेणैषां व्यवस्थितिः ।  
अवस्थानं च बन्धेन लक्ष्यतेऽणोर्विभुत्वतः ॥ इति ॥  
(पौ पशु प श्लो ६)  
  
२९) ननु विज्ञानकेवलानां मलमात्रावृतत्वेन मलस्य च   
व्यापकतया एकदेशे मायान्ते कथमवस्थानम् ? उच्यते �   
अशुद्धमायाया भुक्तत्वेन   
तत्रेच्छाभावाद्भोक्ष्यमाणशुद्धमायायाश्च वुभुक्षितत्वेऽपि   
तत्प्रापकशिवेच्छाया अभावात्तयोर्मध्येऽवस्थानमित्युक्तम् । ते च   
शिवेच्छया शुद्धाध्ववर्तिनो भवन्ति । तद्वर्तिनामपि तेषां न सकलत्वम्   
। किं तु शिवेच्छया अधिकारमलसहितत्वेन केवलं विज्ञानकलत्वमेव ।   
विज्ञानरूपा कला येषामिति विज्ञान कलाः ॥  
  
३०) तथा चोक्तं श्रीमत्पौष्करे �  
  
ॠषयः �  
  
विज्ञानकेवलाणूनां बन्धस्तु मल एव हि ।  
मलस्य व्यापकत्वेन मायान्ते संस्थितिः कथम् ॥  
  
ईश्वरः �  
  
भद्रं विप्रा महाप्राज्ञाः शुद्धाध्वा यः पुरोदितः ।  
भोक्ष्यमाणतया तस्य भुक्तत्वेनेतरस्य च ॥  
अर्थादेव स्थिता मध्ये प्रोक्ता विज्ञानकेवलाः ।  
विज्ञानकेवलाः साक्षात्त एव मुनिपुङ्गवाः ॥  
शुद्धाध्ववर्तिनः पश्चाद्भविष्यन्ति शिवेच्छया ।  
अणोर्नियामकत्वेन मायावच्छुद्धवर्त्मनः ॥  
तद्वर्तिनो न सकलाः किं तु विज्ञानकेवलाः ।  
अधिअकारमलोपेताः शिवेच्छानुमताः सदा ॥ इति ॥  
(पौ पशु प श्लो ७ � ११)  
  
३१) तेषां मायाकर्मराहित्ये हेतुरपि तत्रैवोक्तः �  
  
विज्ञानकेवलानं तु सिद्ध्यै युक्तिरिहोच्यते ।  
कलातत्त्वान्तरोधिन्या दीक्षया ज्ञानतोऽपि वा ॥  
योगेन भोगतो वाथ सन्न्यासाद्वा परिक्षये ।  
कर्मणां तु तदायत्तमायायाश्च परिक्षयात् ॥  
मल एकोऽवशिष्टः स्यात्तस्माद्विज्ञानकेवलाः ।  
बौद्धादिदृष्टिमुक्तानां कैवल्यमपि नेष्यते ॥  
यतस्तद्बुद्धितत्त्वोर्ध्वकर्मणामपरिक्षयः ।  
सकला एव ते ज्ञेयाः कलायोगो यतः स्थितः ॥  
एवमेवाणवो युक्तिसिद्धाः प्रलयकेवलाः ।  
तत्त्वानामुपसंहारे प्रलयात्कर्मणोऽथ वा ॥  
त्यक्तसूक्ष्मबहिर्देहा एष्यद्भोगनिबन्धनैः ।  
अपक्वैः कर्मभिर्युक्ता इष्यन्तां प्रलयाकलाः ॥  
सकलास्तु कलायोगात् सूक्ष्मा स्थूला च सा द्विधा ।  
प्रतिपुन्नियतं तत्त्वं कलाद्यवनिपश्चिमम् ॥ इति ॥  
(पौ पशु प श्लो १२-१८)  
  
३२) विज्ञानकेवलाश्च प्रशान्तकलुषा अप्रशान्तकलुषाश्चेति   
द्विविधाः । तेषु कांश्चन मलपरिपाकं निरीक्ष्यैव शिवः   
शुद्धाध्वन्यधिकारे योजयति । कांश्चिद्भोगाख्ये तत्त्वे योजयति । तत्र   
योजिताश्च तेऽभीप्सितविविधभोगान् भुञ्जानाः पत्युरिच्छयाधिकारेषु   
प्रवर्तन्ते । ये त्वीश्वरतत्त्वं प्रापिता अधिकारगुणोपेता   
महान्तश्चक्रवर्तिनो यथापूर्वगुणोत्तरा अष्टावनन्ताद्या विद्येश्वराः ।   
केचन पुनर्विद्याख्यं तत्त्वं प्राप्ताः सप्तकोटिमहामन्त्राः । एतेषां   
मध्ये यस्य स्वाधिकारे वैराग्यं जायते तं   
मलपरिपाकानुगुण्येनैवेश्वरोऽनुगृह्य परमां मुक्तिं प्रापय्य   
सादाख्यतत्त्वगतानां पदे ईश्वरतत्त्वगतन्, ईश्वरतत्त्वगतानां पदे   
विद्यातत्त्वगतान्, तत्रत्यानां पदे मायामस्तकगतांश्च योजयति ।  
  
३३) तदुक्तं श्रीमत्पौष्करे �  
  
इच्छयैवानुगृह्यादौ शिवो विज्ञानकेवलान् ।  
मलपाकमपेक्ष्यैव कांश्चिच्छुद्धाध्वगोचरे ॥  
योजयत्यधिकारेषु कृत्वा दृक्क्रिययोत्कटान् ।  
तत्त्वे भोगाह्वये चान्यान् योजयत्यीश्वराह्वये ॥  
अन्यान् विद्याह्वये तत्त्वे सर्वज्ञान्बलशालिनः ॥  
सदाशिवगुणोपेता भोगाख्यं तत्त्वमाश्रिताः ।  
मनोऽभिलषितान्भोगान्भुञ्जाना विविधानपि ॥  
पतिकृत्याधिकारेषु प्रवृत्ताः पत्युरिच्छया ।  
ये प्राप्तास्तत्त्वमैशानं विशेषेण क्रियाधिकाः ॥  
अधिकारगुणोपेता महान्तश्चक्रवर्तिनः ।  
अष्टावनन्तसूक्ष्माद्या यथापूर्वं गुणाधिकाः ॥  
अतिसौन्दर्यलावण्या अक्षीणमनसः सदा ।  
विद्याविद्याद्वयं प्राप्ताः सङ्ख्यया सप्तकोटयः ॥  
प्रशान्तकलुषाः सर्वे महात्मानोऽमितौजसः ।  
एतेषां यस्य वैराग्यमुपजातं महात्मनः ॥  
किमेतेनाधिकारेण श्रेयसः परिपन्थिना ।  
इति तं परमेशानो मलपाकमपेक्ष्य सः ॥  
स्वेच्छयैवानुगृह्णाति मुक्तिव्यक्त्यर्थया दृशा ।  
ततो मुक्त्यर्थमासन्नं कनिष्ठं तत्पदे विभुः ॥  
नियुनक्त्यनुगृह्यान्यं तत्पदे नियुनक्त्यपि ॥ इति ॥  
(पौ पशु प श्लो ४९- ५८)  
  
३४) एवं प्रलयाकला अपिद्विविधाः । पक्वमला अपक्वमलाश्चेति । तत्र   
शिवः पक्वमलाननुगृहा तेभ्यो भुवनपतित्वं ददाति । प्रलयकालेषु   
अपक्वमलाः प्राकृतभोगकर्मवशात्पुर्यष्टकदेहयुताश्च सकला   
भवन्ति । तदुक्तं तत्रैव �  
  
स्वेच्छयैवानुगृह्णाति प्रलयाणूनपीश्वरः ॥ इति ॥  
(पौ पशु प श्लो १९)  
  
अन्यत्र च �  
  
प्रलयाकलेषु येषां पक्वे मलकर्मणि व्रजन्त्यन्ये ।  
पुर्यष्टकदेहयुक्तां योनिषु निखिलासु सूक्ष्मकर्मवशात् ॥  
कांश्चिदनुगृह्य वितरति भुवनपतित्वं महेश्वरस्तेषाम् ॥ इति ॥  
  
३५) सकला अपि त्रिविधाः; सांसिद्धिकवैनयिकप्राकृतभेदात् । तत्र   
सांसिद्धिको नाम पूर्वजन्मनि   
कृतश्रवणमनननिदिध्यासनोऽनिष्पन्नशिवसाक्षात्कारस्तदर्थं   
शुकवामदेवजडभरतादिवत्परिगृहीतदेहोऽविच्छिन्ननिदिध्यासनवास-  
नया शिवावानुग्रहाच्छिवसाक्षात्कारवान् । वैनयिको नाम गुरौ   
विनयशीलः सन् दीक्षां लब्ध्वा मनोवाक्कायिकशिवधर्मैः शुद्धः   
लौकिकशिवशास्त्रयोः परिज्ञानवान् । तदनुग्रहप्रकारं दीक्षापरिच्छेदे   
वक्ष्यामः । प्राकृतो नाम स्वप्नज्ञानवत् ज्ञाताज्ञातबोधः   
प्रकृतिजन्यदेहेन्द्रियादिष्वात्माभिमानवान् । तदुक्तं श्रीमृगेन्द्रे �  
  
विशिष्टधर्मसंस्कारसमुद्दीपितचेतसाम् ।  
गुणः सांसिद्धिको भाति देहापायोऽपि पूर्ववत् ॥  
लोकधीगुरुशास्त्रेभ्यो भाति वैनयिको गुणः ।  
सम्मार्जितो वैनयिको मनोवाक्तनुचेष्टया ॥  
प्राकृतो देहसंयोगे व्यक्तः स्वप्नादिबोधवान् ॥ इति ॥  
(प्र १०, श्लो २६-२८)  
  
३६) अस्य च सकलस्य बन्धमोक्षप्रकाराववस्थाभेदश्च   
श्रीमत्किरणे प्रतिपादितः ।  
  
गरुडः �  
  
यद्येवं स पशुस्तावत् कीदृशो बद्ध्यते कथम् ।  
मुच्यते कथमाख्याहि सन्देहविनिवृत्तये ॥  
  
भगवानुवाच �  
  
पशुर्नित्यो ह्यमूर्तोऽज्ञो निष्क्रियो निर्गुणोऽप्रभुः ।  
व्यापी मायोदरान्तस्थो भोगोपायविचिन्तकः ॥  
तस्याशुद्धस्य सम्बन्धं समायाति शिवात्कला ।  
तयोद्बलितसामर्थ्योऽविद्यादर्शितगोचरः ॥  
रागेणरञ्जितश्चापि प्रधानेन गुणात्मना ।  
बुद्ध्यादिकरणानीकसम्बन्धाद्बध्यते पशुः ॥  
ततो नियतिसंश्लेषात्स्वार्जिते विनियम्यते ।  
कालेन कालसङ्ख्यानकार्यभोगविमोहितः ॥  
एवं तत्त्वकलाबद्धः किञ्चिज्ज्ञो देह संयुतः ।  
मायाभोगपरिष्वक्तस्तन्मयः सहजावृतः ॥  
ततः सुखादिकं कृत्स्नं भोगं भुङ्क्ते स्वकर्मतः ।  
समे कर्मणि सञ्ज्ञाते कालान्तरवशात्ततः ॥  
तीव्रशक्तिनिपातेन गुरुणा दीक्षितो यदा ।  
सर्वज्ञः स शिवो यद्वत् किञ्चिज्ज्ञत्वविवर्जितः ॥  
शिवत्वव्यक्तिसम्पूर्णः संसारी न पुनस्तदा ।  
एवं क्रमेण बद्धः स मुच्यते क्रमयोगतः ॥  
केवलः सकलः शुद्धस्त्र्यवस्थः पुरुषः स्मृतः ।  
मलिनत्वाच्चितेर्मोक्षः प्राप्यते निर्मलाच्छिवात् ॥  
पशुरेवंविधः प्रोक्तः किमन्यत्परिपृच्छसि ॥ इति ॥  
(किर पशु प श्लो १४-२४)  
  
३७) एतद्भेदोपाधिभूतमलमायाकर्मणां लक्षणं पाशपटले   
वक्ष्यते । नन्वात्मनि सिद्धे तद्भेदो युज्यते । तत्सद्भावे किं मानम् ?   
उच्यते; चेष्टमानो देहादिश्चेतनाधिष्ठितो भवितुमर्हति, जडत्वात्, घटवत्;   
एवं च जडप्रवर्तकत्वेनात्मा सिद्धः । यथा वा ईश्वरकर्तृकं   
तनुकरणभुवनादिकं कस्यचिदुपभोगाय भवितुमर्हति, जडत्वात्; न   
चेश्वर एव तदुपभोक्ता, तस्यावाप्तसकलकामत्वात् । नापि भुवनादिकमपि   
तदुपभोक्तृ; स्वस्यैव भोग्यभोक्तृत्वासम्भवात् । न च वैयर्थ्यम् ;   
प्रेक्षावत्कार्यत्वात् । तस्मात्पारिशेष्याज्जडेश्वरयोरन्येन तदुपभोक्त्त्रा   
भवितव्यम् । स चात्मेति सिद्धम् ।  
  
३८) तदुक्तं श्रीमत्पौष्करे �  
  
ऋषयः �  
  
सत्यात्मनि च संसिद्धे प्राक्प्रोक्तं सफलं भवेत् ।  
तत्सद्भावे ततः शम्भो ! प्रमाणमभिधीयताम् ॥  
  
ईश्वरः �  
  
प्रवर्तमानो देहादिश्चेतनाधिष्ठितः सदा ।  
स्वतः प्रवृत्तिशून्यत्वाज्जडत्वेन घटादिवत् ॥  
यस्तु प्रवर्तकः सोऽयमात्मेति परपठ्यते ॥ इति ॥  
(पौ पशु प श्लो ५९-६१)  
  
३९) श्रीमन्मृगेन्द्रे च �  
  
कार्यं क्षित्यादि कर्तेशस्तत्कर्तुंर्नोपयुज्यते ।  
न स्वार्थमप्यचिद्भावान्नानर्थ्यं कर्तृगौरवात् ॥  
परिशेष्यात्परार्थं तत् क्षेत्रज्ञः स परस्तयोः ।  
परो देहस्तदर्थत्वात् परार्थाः क्ष्मादयो ननु ॥  
कायोऽप्यचित्त्वादान्यार्थ्यं सुतरां प्रतिपद्यते ।  
चेतनश्चेन्न भोग्यत्वाद्विकारित्वाच्च जातुचित् ॥  
भोग्या विकारिणो दृष्टाश्चिद्विहीनाः पटादयः ॥ इति ॥  
(मृ प्र ६ श्लो। २-५)  
  
इति श्रीमदतिवर्णाश्रमाचार्यवर्यशैवपरिपालकशिवाग्रयोगीन्द्र-  
ज्ञानशिवाचार्यविरचितायां शैवपरिभाषायां   
पशुपदार्थनिरूपणं नाम   
तृतीयः परिच्छेदः ॥  
  
  
  
चतुर्थः परिच्छेदः  
  
१) अथ पाशपदार्थो निरूप्यते । तत्र पाशत्वं नाम   
शिवानन्दाभिव्यक्तिविरोधित्वम् । तच्चाणवमलस्याच्छादकतया,   
तिरोधायकशक्तेस्तु तच्चोदयितृत्वेन, बिन्दुमायाकर्मणामपि   
भोगभोग्यसम्पादनद्वारा वैषयिकसुखादिजनकत्वेन च बोध्यम् । अयं   
च पाशः पञ्चविधः । आणवं तिरोधायकशक्तिर्बिन्दुर्माया कर्म चेति ।   
तत्र चत्वारः पदार्था जडरूपाः । तिरोधायकशक्तिस्तु चिद्रूपापि   
पाशानुग्राहकत्वात् पाश इत्युपचर्यते । तत्राणवत्वं नाम आत्मनो   
दृक्क्रियारोधकत्वम् । अस्य चाणवत्वोक्तिर्विभोरात्मनोऽणुत्वसम्पादनात् ।  
  
२) नन्वस्य सद्भावे किं मानम् ? न तावत्प्रत्यक्षः,   
तस्यातीन्द्रियत्वाभ्युपगमात् । नाप्यनुमानम्; तस्य क्वचिदप्यदर्शनेन   
सहचारग्रहविरहेणान्वयिनोऽसम्भवात् । व्यतिरेकस्योक्तन्यायेन   
प्रत्यक्षानुमानावगम्यतया तदभावे व्यतिरेकव्याप्तेरग्रहे   
व्यतिरेकिणोऽप्यनवतारात् । तस्मान्मलसद्भावे न किञ्चिन्मानं   
पश्यामः । अत्रोच्यते � आत्मा किञ्चिदावृतसार्वज्ञ्यः, किञ्चिज्ज्ञत्वात्, यः   
किञ्चिदावृतसार्वज्ञ्यो न भवति स किञ्चिज्ज्ञोऽपि न भवति, यथा शिव इति   
व्यतिरेक्यनुमानेन मलसिद्धिः । न चात्मनां सर्वज्ञत्वे न   
किञ्चिन्मानमिति वाच्यम्; तेषां ज्ञानशक्तिः सर्वविषया,   
ज्ञानशक्तित्वात्, ईश्वरशक्तिवत्, इत्यस्य तत्र मानत्वात् । न   
चास्याप्रयोजकत्वम्; विषयनैयत्यप्रयोजकस्य   
तत्तद्विषयसम्बद्धकरणजन्यत्वस्याभावेन नियतविषयत्वायोगात् ।   
स्वाभाविके वा तेषां किञ्चिज्ज्ञत्वे मुक्तौ सर्वज्ञत्वश्रुतिविरोधाच्च ।   
एवं च ज्ञानशक्तेर्न   
स्वाभाविकसर्वगोचरत्वमित्याच्छादनाधीनमेवाभ्युपेयम् ।   
तच्चाच्छादकजन्यमित्याच्छादक्त्वेन मलसिद्धिः । उक्तं च   
श्रीमत्पौष्करे �  
  
आत्मा मलावृतः सर्वज्ञत्वे किञ्चिज्ज्ञता यतः ।  
न किञ्चिज्ज्ञस्तु यः सोऽयं मलेनापि न संवृतः ॥  
यथा शिवस्तथा नायं मलेनैव समावृतः ॥ इति ॥  
(पौ पशु प श्लो १२४-१२६)  
  
३) न चाज्ञानेनार्थान्तरत्वम्; विकल्पासहत्वात् । तथाहि �   
तदज्ञानं ज्ञानाभावः अन्यथाज्ञानं वा ? नाद्यः;   
अभावस्याकिञ्चित्करत्वात् । न हि घटाद्यभावाः किञ्चित्कार्यं कुर्वन्ति ।   
किं च स च ज्ञानाभावः प्रागभावः प्रध्वंसाभावः अत्यन्ताहावो   
वा ? नाद्यः; कालान्तर एव ज्ञानोदयप्रसङ्गात् । न द्वितीयः; कालान्तरे   
ज्ञानानुदयप्रसङ्गात् । नापि तृतीयः; बाधात् । नाप्यन्यथाज्ञानम् ;   
तस्य दोषं विनानुदयात् । किञ्ञ्चेदमन्यथाज्ञानमागन्तुकं   
स्वाभाविक्ऽम् वा ? आगन्तुकं चेन्नित्यचिच्छक्तेर्बाधकं न स्यात् । नापि   
द्वितीयः; तस्य स्वाभाविकत्वेऽन्यथात्वायोगात् ।  
  
४) तथा चोक्तं श्रीमत्पौष्करे �  
  
तदिह ज्ञानमात्रं चेज्ज्ञानाभावः किमज्ञता ।  
अन्यथाप्रतिभासो वा गतिरन्या न विद्यते ॥  
ज्ञानाभावोन चाज्ञानं तस्याकिञ्चित्करत्वतः ।  
नाभावोऽपि घटस्येह जलमाहरति क्वचित् ॥  
ज्ञानस्य प्रागभावश्चेज्ज्ञानोत्पत्तिः प्रसज्यते ।  
नाप्येतदन्यथाज्ञानं तस्याप्यनुदयात्स्वतः ॥  
शुक्तिकारजतज्ञानं न भवेत्पटलं विना ।  
किञ्चैतदन्यथाज्ञानमागन्तुकमथेतरत् ॥  
आगन्तुकं चेच्चिच्छक्तेर्बाधक न कदाचन ।  
यद्यनागन्तुकं तर्हि नान्यथाज्ञानमेव तत् ॥  
अनित्यमेव तज्ज्ञेयं रजतज्ञानवद्द्विजाः ।  
किञ्चैतदन्यथाज्ञानं न सम्यग्ज्ञानबाधकम् ॥  
न दृष्टं शुक्तिकाज्ञानं रजतज्ञानबाधितम् । इति ॥  
(पौ पशु प श्लो ११५-१२१)  
  
५) अयं च मलो द्रव्यरूपो भवितुमर्हति; अनेकशक्तिमत्त्वात्, अनलवत् ।   
उक्तं च श्रीमत्पौष्करे �  
  
किञ्च द्रव्यं मलोऽनेकशक्तिमत्त्वाद्यथानलः । इति ॥   
(पौ पशु प श्लो ११५)  
  
अत एवायमात्मनो न गुणः; गुणत्वे गुणगुणिसम्बन्धस्य नित्यत्वात्   
तस्य निवृत्त्यभावप्रसङ्गेन मुक्तौ तन्निवृत्तिश्रवणविरोधात् । न   
चाणवसाधकस्यानुमानस्य रागेणार्थान्तरत्वम्; तस्य निर्मले   
अकिञ्चित्करत्वात् । यदि निर्मलेऽपि स्यान्मुक्तात्मस्वपि स्यात् । किञ्च   
बुद्धिधर्मस्य रागस्य प्राकृतत्वेना नित्यतया   
नित्यायाश्चिच्छक्तेर्बाधकत्वं न सम्भवति ।  
  
६) उक्तं च पौष्करे �  
  
रागोऽस्ति कारणं सक्तेरिति चेत्किं मलेन तु ।  
सत्यं रागोऽस्ति तद्धेतुर्न स किञ्चित्करोऽमले ॥  
अमलेऽपि स चेत्सक्त्यै स्यन्मुक्तेप्यविशेषतः ।  
न हि मुक्तः शिवो वापि भोगासक्तः कदाचन ॥  
किञ्चायं प्रत्ययात्मोक्तो रागो बौद्धो यतस्ततः ।  
बुद्धिश्च प्रकृतेः सिद्धा तस्मादेष विनश्वरः ॥  
चिच्छक्तेर्नित्यसिद्धाया बाधकः कथमिष्यते ॥ इति ॥  
(पौ पशु प श्लो १२७-१३०)  
  
७) नापि कर्मणा अर्थान्तरत्वम्; तस्य चिच्छक्तिसाध्यतया   
ज्ञानात्मकभोगहेतुतया च तदावारकत्वायोगात् । आवारकत्वे वा तस्य   
बुद्धिधर्मधर्माधर्मरूपतया बुद्धितत्त्वादूर्ध्वं   
बन्धकत्वायोगाच्च । किञ्च भोगैकव्यापृतयोस्तयोरावरणे कथं   
व्यापारः ॥  
  
८) नन्वेवं तदेव कार्यद्वयसाधकमस्तु; किं   
पदार्थान्तरकल्पनक्लेशेनेति चेत्, हन्त तर्ह्येकयैव विद्यया   
समस्तकार्यसंसिद्धौ कार्यभेदादर्शनात्तत्त्वान्तरकॢप्तिर्व्यर्था स्यात् ।   
तस्मान्न चिच्छक्तेरावारकमिति स्थितम् । उक्तं च तत्रैव �  
  
कर्मणापि न च ज्ञानबाधः सम्भवति द्विजाः ।  
साध्यत्वात्कर्मणः पुंसः साधकत्वेन संस्थितेः ॥  
किञ्च भोगैकहेतुस्तत्कथं भोगस्य बाधकम् ।  
यतो ज्ञानात्मको भोगो न हि तेन तदावृतिः ॥  
धर्माधर्मात्मकं कर्म तौ च बौद्धौ व्यवस्थितौ ।  
व्याप्त्यभावात्तयोरूर्ध्वं बन्धकौ सर्वतः कथम् ॥  
किं च भोगप्रवृत्तौ तौ व्याप्रियेते कथं वृतौ ।  
अन्यत्रापि प्रवृत्तस्य यद्यप्यत्रापि हेतुता ॥  
अनेकतत्त्वसङ्कॢप्तिः कार्यभेदाद्विहन्यते ।  
तस्मान्न कर्म चिच्छक्तेर्बाधकं संव्यवस्थितम् ॥  
किञ्चाभिव्यञ्जकं कर्म चिच्छक्तेर्बाधकं कथम् । इति ॥  
(पौ पशु प श्लो १३०-१३५)  
  
९) न च माययार्थान्तरत्वम्; तस्याः कार्यान्तरजनकतया   
कॢप्तत्वेनावरणरूपकार्यान्तरजनकत्वायोगात् । किञ्च   
कलाद्यृत्पादनद्वारा दृगादिशक्तिव्यक्तिं प्रति हेतुतया   
तद्विरुद्धाच्छादनहेतुत्वासम्भवाच्च । उक्तं च तत्र �  
  
न च माया मलस्तस्माद्यतः कार्यात्प्रकाशिका ।  
कार्यात्प्रकाशकं यत्तु स्वात्मनाच्छादकं न तत् ॥  
यथा प्रकाशकौ दृष्टौ वह्निदीपावुभावपि ।  
न दीपकारणं वह्निः क्वचिदप्यप्रकाशकः ॥  
न च माया स्वरूपेण पुंसां कार्यकरी स्थिता ।  
कार्यैरणूपकारित्वाद्यदित्थं तन्न चात्मना ॥  
यथा तन्तुः स्वकार्येण पटेनैव न चात्मना ॥ इति ॥  
(पौ माया प श्लो ५१- ५४)  
  
१०) अत एव न देहस्याप्याच्छादकत्वम्; तस्यापि   
बुद्धिवृत्त्याद्युत्पादनद्वारा तदभिव्यञ्जकत्वात् । तस्मादात्मनां   
दृक्क्रियावारकप्रत्यात्मस्थस्वकालान्तापायिशक्तिसमूहवदेकमना-  
दिव्याप्याणवमिति सिद्धम् । युक्तं च श्रीमन्मृगेन्द्रे �  
  
तदेकं सर्वभूतानामनादिनिबिडं महत् ।  
प्रत्यात्मस्थस्वकालान्तापायि शक्तिसमूहवत् ॥ इति ॥  
(मृ प्र ७ श्लो। ४)  
  
११) एतदनुग्राहिका शिवस्य रोधकशक्तिः । तदुक्तम् �  
  
तासां माहेश्वरी शक्तिः सर्वानुग्राहिका शिवा ।  
धर्मानुवर्तनादेव पाश इत्युपचर्यते ॥ इति ॥   
  
तथान्यत्र � (सिद्धान्तसारावल्यां)  
  
नीहारोऽनादिरेको मनुजसहभवस्ताम्रगा कालिकेव  
स्वाधीकारान्तनाशिप्रतिपुरुषदृगावारकानेकशक्तिः ।  
पाश्यः शोध्यश्च बोध्यः स तु भवति यतो भोक्तृता पारतन्त्र्यं  
कर्मादेर्योग एतत्कृतिमनुकलिता रोधयित्रीशशक्तिः ॥ इति ॥  
(सि सा श्लो ६)  
  
१२) अयं च मलो मोहमदरागविषादतापशोषवैचित्र्याख्यकार्य-  
भेदात्सप्तधा । तत्र मोहो नामात्मनामनादिः सहजो मदादीनां   
षण्णां हेतुः जानतामपि वनितादिषु मोहकारी मलः । स्वकीयतया   
प्राप्तेष्वङ्गनादिष्वतिशयाभिमानो मदः । रागो नाम विषयाभिलाषः ।   
तदलाभे विषण्णत्वं विषादः । ततः प्रलापरूपस्तापः ।   
पुत्रमित्रकलत्रादिभिर्धनादिभिश्च मत्समो नास्तीत्यादिविषयचिन्ता   
वैचित्र्यम् । तद्विनाशे स्तब्धात्मकत्वं शोषः ।  
  
१३) उक्तं च पौष्करे �  
  
मलोऽपि सप्तधा ज्ञेयो मोहश्चापि मदस्तथा ।  
रागोऽन्यश्च विषादाख्यस्तापः शोषश्च सप्तमः ॥  
वैचित्र्यमपि सर्वेषां मलिनानां प्रकीर्तितम् ।  
मोहो नाम मलः पुंसां सहजोऽनादिमानिह ॥  
योनिः षण्णां मदादीनां प्रधानत्वाद्द्विजोत्तमाः ।  
यस्मिन्सत्यात्मनो मोहो जानतोप्यङ्गनादिषु ॥  
स मोह इति विख्यातो वर्ज्यावर्ज्याविभागतः ।  
प्राप्तामपि स्त्रियं येन स्तौति नास्याः पराङ्गना ॥  
दिव्याङ्गनेयमेवेति स मदः परिठ्यते ।  
तदलाभे विषण्णत्वं बाष्पलोचनता यतः ॥  
स विषादो मलो नाम प्राणिनामतिदुःखदः ।  
ततस्तापो भवेदन्तःप्रलापात्मातिविस्तरः ॥  
स ताप इति विख्यातो मलः शोषो भवेत्ततः ।  
स्तब्धात्मा तु यदा यस्मान्मलोऽतीव सुदुस्तरः ॥  
एष बन्धुरियं भार्या मृष्टं चेदं धनं मही ।  
कृतार्थोऽहमतो यद्वा कस्त्राता मामकस्य च ॥  
कुटुम्बस्यैवमाद्या तु चिन्ता येन नृणां भवेत् ।  
नानामतिकरः सोऽयं मलो वैचित्र्यसञ्ज्ञितः ॥  
सप्तैते सहजाः प्रोक्ता मला मलवतां नृणाम् ॥ इति ॥  
(पौ पशु प श्लो १३७-१४६)  
  
१४) कः पुनरात्ममलयोः सम्बन्धः ? समवाय इति चेत्; मलस्य   
गुणत्वप्रसङ्गः । न चेष्टापत्तिः; गुणस्य जडत्वे गुणिनोऽपि   
जडत्वप्रसङ्गात् । किं च समवायस्य नित्यतया अनिर्मोक्षप्रसङ्गाच्च ।   
तस्माद्द्रव्यमेव मलोऽयुतसिद्धभावेन गुणवद्भाति । अतस्तयोः   
सम्बन्धः संयोग एव ॥  
  
१५) ननु युतसिद्धयोः सम्बन्धः संयोग इति संयोगलक्षणात्   
संयोगोऽपि न सङ्गच्छते । सत्यम्; तस्य जन्यसंयोगलक्षणत्वात् ।   
संयोगमात्रस्य तूपादानोपादेयभावरहितयोर्द्रव्ययोः सम्बन्ध इति   
लक्षणं द्रष्टव्यम् । तदेवमाणवं तदनुग्राहिका रोधकशक्तिरिति   
पाशाख्यं सिद्धम् ॥  
  
१६) अथ बिन्दुर्निरूप्यते � शुद्धस्य तादृशानां च   
तत्त्वानामुपादानं बिन्दुः । सा च जडरूपा भगवतः परिग्रहशक्तिः   
कुण्डलिन्यपरपर्याया । अत्रैव शिवस्य लयादिरवस्थाभेदो रुद्राणूनां   
प्रबोधो विमुक्तिश्च । उक्तं च श्रीमत्पौष्करे �  
  
लयादिभेदः प्रागुक्तो यदुपाधौ शिवस्य तु ॥  
स बिन्दुरिति मन्तव्यः सैव कुण्डलिनी मता ।  
किं च रुद्राणवो येन बध्यन्ते यत्र वा स्थिताः ॥  
बिमुच्यन्ते यतो वायं स बिन्दुरिति गम्यताम् । इति ॥  
(पौ बिन्दु प श्लो १-३)  
  
१७) तत्सद्भावे मानं तु अनन्तेश्वरादिशरीराणि   
तदाधारभूततत्त्वभुवनादिकं च सोपादानं, कार्यत्वात्, घटवत् इति ।   
न चाश्रयासिद्धिः । कलादिक्षित्यन्तं कार्यं शरीरकर्तृकम्,   
दुःखानुषक्तकार्यत्वात्, सम्मतवदित्यनुमानेन   
समस्तमायेयकार्यकरणत्वेनानन्तेशशरीरस्य सिद्धिः । तथा �   
तच्छरीरं भुवनवृत्ति, शरीरत्वात्, तच्च भुवनं तत्त्वजन्यं,   
भुवनत्वात् सम्मतवदिति तत्त्वभुवनयोरपि सिद्धिसम्भवात् । न च   
माययार्थान्तरत्वम्, अनन्तशरीरादेः समस्तमायाकार्यजनकतयैव   
सिद्ध्या मायाकार्यत्वायोगात् । अन्यथा तत्रापि   
शरीरान्तरकल्पनाप्रसङ्गात् । तथा अनन्तेशः सविकल्पकज्ञानवानेव सन्   
कार्यं करोति, प्रयोज्यकर्तृत्वात्,   
कुलालवदित्यनुमितसविकल्पकज्ञानविषयतया शुद्धशब्दसिद्धौ   
तद्धेतुतयापि बिन्दुसिद्धिः । न च   
तदीयसविकल्पकज्ञानविषयत्वमशुद्धस्यैव शब्दस्यास्त्विति वक्तुं   
युक्तम्; कलादिसृष्टेः पूर्वमशुद्धस्य शब्दस्यासम्भवात् । तथा   
शुद्धाध्ववर्तिनामवकाशप्रदातृतयापि तत्सिद्धिः । मायेयस्याकाशस्य   
तत्रावकाशप्रदातृत्वायोगात् ।  
  
१८) उक्तं च श्रीमत्पौष्करे �  
  
किं च मायाद्युपादानं देहेन्द्रियकरं नृणाम् ।  
क्षुब्धं कार्यकरं तस्य कर्तुर्देहेन्द्रियादिकम् ॥  
यदुपादानतो जातं स बिन्दुरिति गम्यताम् ।  
किं च शब्दानुसंविद्धा जायन्ते प्रत्यया नृणाम् ॥  
न ह्यकारणकाः शब्दाः सम्भवेयुः कदाचन ।  
तेषां यत्कारणं विप्राः ! स बिन्दुर्बहुवृत्तिकः ॥ इति ॥  
(पौ बिन्दु प श्लो १२-१४)  
  
मायापि नात्रोपादानं मोहकत्वात्स्वतेजसा ।  
यतः प्रबुद्धपुङ्कायकरणानां न कारणम् ॥  
शुद्धाध्ववर्तिनः सर्वे प्रबुद्धाः शिवतेजसा ।  
देहेन्द्रियादिमन्तोऽपि नाबुद्धास्तेषु ते पुनः ॥  
किं च कर्मोज्झिताः सर्वे पुद्गलाः शुद्धवर्त्मनि ।  
कथं कर्मानुसारेण माया परिणता सती ॥  
तेषां देहेन्द्रियादीनामुपादानं भवेद्द्विजाः ।  
तस्माच्छुद्धाध्वनश्चास्य स्वानुकार्येव कारणम् ॥  
इष्यतां कुण्डलिन्याख्यं शुद्धमेतद्द्विजोत्तमाः ।  
सा च कुण्डलिनी शम्भोः शक्तिः शुद्धा जडात्मिका ॥  
न तादात्म्यात्स्थिता किं तु वर्तमाना परिग्रहे ।  
शिवे कर्तरि तादात्म्यान्नेयं कुण्डलिनी स्थिता ॥  
उपादानत्वतो हेतोः कुलाले मृत्तिका यथा ॥ इति ॥  
(पौ बिन्दु प श्लो ६-१२)  
  
१९) न चात्र शिवशक्तिरेवोपादानम्; चिद्रूपत्वात् । अचितः खलु   
परिणामः । ननु चितो विवर्त एवास्तु; तथा च शिवशक्तिरेव तत्तदाकारेण   
विवर्तत इति चेन्न; तथा सति कार्यजातस्य मिथ्यात्वप्रसङ्गात् । न   
चेष्टापत्तिः; सर्वप्रमाणसिद्धस्य जगतस्तथात्वानुपपत्तेः । उक्तं च   
तत्रैव �  
  
नात्र शक्तिरुपादानं चिद्रूपत्वाद्यथा शिवः ।  
परिणामोऽचितः प्रोक्तश्चिद्रूपस्य न युज्यते ॥  
चितो विवर्त एवेष्टस्तथात्वे कार्यशून्यता ।   
सर्वप्रमाणसंसिद्धं चिद्विवर्तं कथं जगत् ॥ इति ॥  
(पौ बिन्दु प श्लो ४-५)  
  
२०) अत्र शब्दवृत्तिश्चतुर्धा, सूक्ष्मा पश्यन्ती मध्यमा वैखरी   
चेति । तत्र ज्ञानैकाश्रया अर्थसामामान्यप्रकाशिका वाणी सूक्ष्मा ।   
मयूराण्डरसवदविभक्तवर्णार्थविशेषबोधनाक्षमा वाणी   
पश्यन्ती । बुद्ध्युपारूढवर्णा तत्क्रमविशेषोपेता   
प्राणवृत्त्यगोचरीभूता सैव मध्यमा । प्राणवृत्त्याभिव्यक्ता   
श्रोत्रग्राह्यार्थविशेषबोधनक्षमा सैव वैखरी । तत्र सूक्ष्मा   
पश्यन्त्याः, पश्यन्ती मध्यमायाः, मध्यमा वैखर्याश्च कारणं   
द्रष्टव्यम् । एताश्च वृत्तयोऽणूनां प्रत्ययात्मिकाः । तत्र तिस्रोन्तरेव   
स्थिताः । अन्या बहिः स्थिता । एते च शब्दाः शुद्धाध्वनि सूक्ष्माः,   
मिश्राध्वनि स्थूलाः, अशुद्धाध्वनि स्थूलतराः ॥  
  
२१) तदुक्तं तत्रैव �  
  
शब्दाश्चतुर्विधास्तेऽपि वैखर्यादिविभेदतः ।  
वैखरी मध्यमाख्या च पश्यन्ती सूक्ष्मसञ्ज्ञिता ।  
वैखरी श्रोत्रविषया स्थूलवर्णपरिग्रहा ।  
स्थानेष्वपि धृते वायौ प्रयोक्तुरुपकारिणी ॥  
बुद्ध्य वर्णानुसन्धानपूर्वमर्थस्य वाचिका ।  
प्राणवृत्तिमतिक्रान्ता वागेषा मध्यमाह्वया ।  
वर्णरूपानुसन्धानविरहान्तः समुज्ज्वला ।  
मायूराण्डरसो यद्वन्निर्विशेषार्थधारिका ।  
पश्यन्ती वागियं ज्ञेया तृतीया शिवशासने ।  
सूक्ष्मा चिदेकशरणा निवृत्ताशेषशक्तिका ॥   
वैखर्याः कारणं मध्या पश्यन्ती मध्यमां प्रति ।  
पश्यन्त्याः कारणं सूक्ष्मा निर्विकल्पस्वरूपिणी ॥  
एताश्च वृत्तयोऽणूनां चतस्रः प्रत्ययात्मिकाः ।  
अन्तरेव स्थितास्तिस्रो बहिरन्या व्यवस्थिता ॥  
आगोपालाङ्गनाबालं म्लेच्छाः प्राकृतभाषिणः ।  
अन्तर्जलगताः सत्त्वा नित्यं जल्पन्ति ता गिरः ॥  
आभ्यो न परमो बन्ध आभ्यो मुक्तिस्तु नापरा ।  
तन्निवृत्त्यविनाभूतो दृक्क्रियावारको यतः ॥  
विविक्तान्मन्वते तेभ्यः पुद्गलाः स्वान्न कुत्रचित् ।  
दुःख्यहं सुख्यहं चेति मतिर्या शब्दताडिता ॥  
सूक्ष्माः शुद्धाध्वनि गिरः स्थूला मिश्राध्वनि स्थिताः ।  
अशुद्धाध्वनि ता वाचः स्थिताः स्थूलतराः सदा ॥ इति ॥  
(पौ बिन्दु प श्लो २०-३०)  
  
२२) किं च निवृत्त्यादिकलाहेतुत्वेनापि बिन्दुसिद्धिः । उक्तं च तत्र �  
  
अन्याश्च वृत्तयो बिन्दोर्निवृत्त्यादिकलात्मिकाः ।  
निवृत्तिश्च प्रतिष्ठा च विद्या शान्तिस्तथैव च ॥  
शान्त्यातीता च पञ्चैताः शुद्धमार्गे पुरात्ङ्काः ।  
मिश्राशुद्धाध्वनोरेतास्तत्त्वाद्याधारिकाः स्थिताः ॥  
वस्तुरूपाः कला ज्ञेयाः शब्दरूपाः परोदिताः ।  
शब्दवस्तूभयात्मासौ बिन्दुर्नान्यतरात्मकः ॥ इति ॥  
(पौ बिन्दु श्लो ३०-३२)  
  
२३) अत्र बिन्द्वारब्धानि शिवशक्तिसदाशिवेश्वरशुद्धविद्याख्यानि   
पञ्च (?) तत्त्वानि । उक्तं च तत्रैव �  
  
वृत्तिस्तत्त्वात्मिका चास्य चतुर्धा संव्यवस्थिता ।  
शिवतत्त्वं सदेशाख्यमैशं विद्याह्वयं तथा ॥ इति ॥  
(पौ बिन्दु प श्लो ३३)  
  
२४) तत्र शिवतत्त्वे सूक्ष्माभिधाना वाग्वृत्तिः । अत्रैव   
शान्त्यतीतभुवनानामवस्थितिः । उक्तं च �  
  
विकल्पबोधायाणूनां तत्त्वानां स्थितये कलाः ।  
पञ्च तत्त्वानि लोकांश्च मन्त्रादीनसृजच्छिवः ॥  
शान्त्यतीता पुराधारं शिवतत्त्वं पुराभवत् ॥ इति ॥  
  
२५) अस्य च शिवाधिष्ठितत्वेन शिवतत्त्वव्यपदेशः । शिवतत्वविकारः   
शक्तितत्वम् । अत्रैव पश्यन्त्याख्याया वाग्वृत्तेः निवृत्यादिकलानां   
चावस्थानम् । अस्य च शिवशक्त्यधिष्ठानत्वेन शक्तितत्वपदवाच्यता ।   
शक्तितत्वविकारः सदाशिवतत्वम् । इदमेव मध्यमाभिधानाया वाण्या   
अधिष्ठानम् । तथा कामिकादितन्त्रभेदकारणानां प्रणवादीनां   
सामीप्यादिमुक्तिभाजां च तनुभुवनादिकारणम् । ईश्वरतत्वविकारो   
विद्यातत्वम् । इदमेव वैखर्याख्याया वाग्वृत्तेरधिष्ठानम् । तथा   
करणभूतानां सप्तकोटिसङ्ख्यानां मन्त्राणां विद्याराज्ञीनां   
च तनुभुवनादिसम्पादकम् ॥  
  
२६) उक्तं च श्रीमन्मृगेन्द्रे �  
  
भृगुणी ब्रह्मवेताली स्थाणुमत्यम्बिका परा ।  
रूपिणी नन्दिनी ज्वाला सप्त सप्तार्बुदेश्वराः ॥  
विद्याराज्ञ्यः समाख्याता विद्यायां रुद्रसंस्तुताः ।  
तासामुपरि दीप्तश्रीर्देवो विद्याधिपः स्थितः ॥  
मन्त्रेशेशचिदाविष्टरुद्रव्यूहाष्टकानुगः ।  
उच्छुष्माश्चम्बराश्चण्डा महावीर्यपदद्रुगाः ॥  
रुद्रा गणाश्च दिक्पालाः शास्त्राणि पतयःस्थिताः ।  
ते चानन्तप्रभृतयो गदिता एव नामतः ॥  
स्वरूपतश्च ते विप्राः पूर्वं प्रश्नानुषङ्गतः ।  
सदाशिवे पवित्राङ्गः सकलादिपरिच्छदः ॥  
देवः सदाशिवो बिन्दौ निवृत्त्यादिकलेश्वराः ।  
नादे ध्वनिः पतिः शक्तौ सर्वश्क्तिमतां वरः ॥  
योनिर्विश्वस्य वागीशाः पतयः परतः शिवः ॥ इति ॥  
(मृ प्र १३ श्लो १५७-१६२)  
  
२७) अन्ये तु पञ्चानामपि शिवद्वारकं लक्षणं वदन्ति ।   
ज्ञानमात्रयुक्तेन परमात्मनाधिष्ठितं तत्वं शिवतत्वम् ।   
क्रियामात्रयुक्तेनाधिष्ठितं शक्तितत्वम् ।   
समप्रवृत्तोभयवताधिष्ठितं सदाशिवतत्त्वम् ।   
अधिकक्रियावताधिष्ठितमीश्वरतत्वम् । अधिकज्ञानवताधिष्ठितं   
विद्यातत्वमिति । केचित्तु शिवादितत्वपञ्चकमपि साक्षादू   
बिन्दुकार्यमेवेत्याहुः । एतच्च शिवतत्वादिकं बिन्द्वादिविशिष्टशिवस्य   
वृत्तिरूपं कार्यम् । न परिणामः; सर्वत्र कारणानुस्यूततया   
पूर्वावस्थापरित्यागाभावात् । नाप्यारम्भवादः पुञ्जवादो वात्र   
सङ्गच्छते । एकस्यैव हि शिवस्य कारणत्वेन निश्चितत्वात् । एतच्च वृत्तिरूपं   
कार्यं कारणात्मनैव सत् । कार्यात्मनापि सत्त्वे   
तत्वानामवस्थापायरूपप्रलयायोगात् ।   
तत्वव्यपदेशस्त्वाकल्पावथायितया न विरुध्यते । अयं च शुद्धाध्वा न   
बन्धकः; कर्मान्वयाभावात् ॥  
  
२८) ननु शुद्धाध्ववर्तिनां कथं विचित्रभोगः ? तद्धेतोः   
कर्मणोऽभावात् । कथं वा ज्ञानोदयः ? तद्धेतोः कलाया अभावात् ।   
कथं वा विषयाभिमुख्यम् ? तद्धेतोर्विद्याया अभावात् । कथं च   
विषयेष्वासक्तिः ? रागाभावात् । कथं वा भोगेयत्तापरिच्छेदः ?   
कालाभावात् । कथं च भोक्तृविशेषनियमः ? नियतेरभावात् । उच्यते �   
सन्ति तावच्छुद्धाध्वनि बैन्दवानि कलादीनि तत्वानि   
तनुकरणभुवनभोगादयश्च । तत्र यद्यपि भोगवैचित्र्यकारणं कर्म   
नास्ति, तथापि मलपरिपाकवशाद्विचित्रो भोगः सम्भवति । तथा हि � यस्य   
प्रकृष्टो मलपरिपाकः स साधाख्ये भोगं भुङ्क्ते । यस्य तु   
प्रकृष्टतरः स त्वीश्वरतत्वे विद्यातत्वे च । तस्मान्न कर्मात्र   
भोगकारणम् । किं त्वीश्वरेच्छैव । न च शिवस्यात्र वैषम्यनैर्घृण्ये;   
तत्र दुःखरूपभोगाभावात् । तस्माच्छुद्धाध्वनि मलपरिपाकाधीनः   
सुखात्मैव भोगः ।  
  
२९) उक्तं च श्रीमत्पौष्करे �  
  
किञ्च कर्मान्वयाभावाच्छुद्धाध्वानो न बन्धकाः ॥ इति ॥  
(पौ बिन्दु प श्लो ४३)  
  
तथा �  
  
अध्वायं भोग्य उद्दिष्टो भोगो रागादिभिः स्थितः ।  
अत्र तेषामभावेन कथं भोगो महेश्वर ॥  
  
ईश्वरः �  
  
अत्रापि कलामुख्यानि सन्ति तत्त्वान्यधो यथा ।  
किन्तु तान्यत्र शुद्धानि बैन्दवानि द्विजोत्तमाः ॥  
(पौ बिन्दु प श्लो ५६-५७)  
  
तथा �  
  
शुद्धान्येतानि तत्त्वानि रुद्राणूनां महात्मनाम् ।  
विचित्रपुरमालाभिः खचितानि महान्ति च ॥  
दिव्यश्रीभिर्महाश्चर्यैर्भोगैर्दुःखविवर्जितैः ।  
तनुभोगेन्द्रियाद्यैश्च वर्जितान्युन्नतानि च ॥ इति ॥  
(पौ बिन्दु प श्लो ३४-३५)  
  
तथा �  
  
शुद्धाध्वनि महाभोगः कर्म नास्तीति चोदितम् ।  
कथं तद्वर्तिनां भोगो विचित्रस्तद्वदेश्वर ॥  
  
ईश्वरः �  
  
न कर्म भोगवैचित्र्ये कारणं शुद्धवर्त्मनि ।  
मलस्य परिपाको यो विचित्रः सोऽत्र कारणम् ॥  
यस्य प्रकृष्टस्तत्पाको भोगतत्त्वे स भोगभुक् ।  
इतरस्त्वीशविद्याख्यतत्त्वयोर्भोगभाग्भवेत् ॥  
किं कर्मणात्र विप्रेन्द्रा यत्रेच्छाभोग इष्यते ॥ इति ॥  
(पौ बिन्दु प श्लो ४५-४८)  
  
तथा �  
  
नैवेह शम्भोर्नैर्घृण्यं भवतीह कदाचन ॥  
दुःखेषु हि नियुञ्जानो निर्घृणो नापरत्र च ।  
शुद्धेऽध्वनि सुखात्मैव भोग एवं स च स्मृतः ॥ इति ॥  
(पौ बिन्दु प श्लो ५२-५३)  
  
एतच्च शुद्धतत्वजातं प्रलयाकलसकलानां प्रेरककाण्ड   
इत्यभिधीयते ॥  
  
३०) अथ माया निरूप्यते । सा च मयति ददाति विश्वमिति वा,   
मात्यायाति विश्वमत्रेति वा अन्वर्था ॥ तदुक्तं पौष्करे �  
  
मयत्यस्माज्जगद्विश्वं माया तेन समीरिता ॥ इति ॥  
(पौ मा प श्लो १)  
  
अन्यत्र �  
  
माति यत्र जगत्सुप्तौ सृष्ट्वा वा याति सा ततः ।  
माया तेन समाख्याता तत्त्वमुक्तं गुरुत्तमैः ॥ इति ॥  
  
इयमपि कलादेः पृथिव्यन्तस्य कार्यजातस्योपादानभूता जडा   
भगवतः परिग्रहशक्तिः । सा चैका । बहुत्वे प्रमाणाभावात् । नित्या;   
मूलकारणत्वात् । अनित्यत्वे प्रलये कर्मणां निराश्रयत्वप्रसङ्गात् । न च   
बिन्दुस्तदाश्रयः; तस्य कर्मोत्तरत्वात् । नाप्यात्मानः ; तेषां   
जडत्वप्रसङ्गात् । सा च व्यापिनी; सर्वत्र कार्योपलम्भात् ।  
  
३१) तदुक्तं पौष्करे �  
  
नित्यैका व्यापिनी वस्तुरूपा कर्माश्रयाशिवा ॥ इति ॥  
(पौ मा प श्लो २)  
  
श्रीमन्मृगेन्द्रे च �  
  
तदेकमशिवं बीजं जगतश्चित्रशक्तिमत् ।  
सहकार्यधिकारान्तसंरोधि व्याप्यनश्वरम् ॥  
कर्तानुमीयते येन जगद्धर्मेण हेतुना ।  
तेनोपादानमप्यस्ति न पटस्तन्तुभिर्विना ॥  
तदचेतनमेव स्यात्कार्यस्याचित्त्वदर्शनात् ।  
(मृ प्र ९ श्लो २-४)  
  
तदाधाराणि कार्याणि शक्तिरूपाणि संहृतौ ॥  
विकृतौ व्यक्तिरूपाणि व्याप्रियन्तेऽर्थसिद्धये ॥ इति ॥  
(मृ प्र ९ श्लो १३)  
  
तथा पौष्करे �  
  
नित्यैषाऽशेषकार्याणां कारणत्वाद्यदन्यथा ।  
न तन्नित्यं यथा तन्तुस्तस्मान्मायाप्यनश्वरा ॥  
अनित्यैषा यदीष्येत कर्मणां कुत्र संस्थितिः ।  
न बिन्दुः कर्मणां स्थानं बिन्दुः कर्मोत्तरो यतः ॥  
न चात्मनि स्थितिस्तेषां यस्मादात्मा जडो भवेत् ॥ इति ॥  
(पौ मा प श्लो २७-२९)  
  
३२) अस्याश्च विचित्रशक्तित्वं विचित्रकार्यजनकतया । अनात्मनि   
देहादावात्मभ्रमहेतुतया मोहिनीत्वं च । एषा च सर्वेषां सकलानां   
साधारणी, प्रलये लीनदेहानां तेषां सूक्ष्मस्थूलात्मकदेहादेः   
कारणम् । उक्तं च पौष्करे �  
  
साधारणी च सर्वेषां सकलानां मुनीश्वराः ।  
प्रलये लीनदेहस्य कर्मिणोऽणोरहर्मुखे ॥  
देहादेः कारणं माया सूक्ष्मस्थूलात्मकस्य तु ॥ इति ॥  
(पौ मा प श्लो २-३)  
  
इयञ्च वस्तुरूपा वस्त्वात्मकस्य जगतः कारणत्वात् ।  
  
३३) ननु प्रपञ्चस्य वस्त्वात्मकत्वमसिद्धम्;   
प्रमाणप्रमेयसम्बन्धानां दुर्निरूपत्वात् । तथा हि � न   
तावत्प्रत्यक्षम्; प्रमात्रादिभेदरूपस्येतरनिषेधस्य घटमहं   
जानामीति विधिविषयकप्रत्यक्षविषयत्वाभावात् । अतः   
प्रमातृभिन्नप्रमेयसद्भावे न प्रत्यक्षं प्रमाणम् । व्याप्तेरपि   
तन्मूलत्वेनानुमानमपि नात्र प्रमाणम् ।   
प्रत्यक्षादिविरुद्धविषयस्यागमस्य ग्रावप्लवनादिवाक्यवन्न स्वार्थे   
प्रमाण्यम् । तस्मात्प्रपञ्चसद्भावे न किञ्चिन्मानम् । अस्तु वा   
प्रमाणप्रेमयसद्भावः; कस्तयोः सम्बन्धः ? न   
तावत्तादात्म्यलक्षणः सम्बन्धः; तथात्वे स्वप्नज्ञानजनकस्य   
स्वाप्निकपदार्थस्य सत्यत्वप्रसङ्गः । तस्मात्प्रपञ्चमिथ्यात्वे   
तन्मूलभूतमायापि मिथ्येति ।  
  
३४) अत्रोच्यते � अस्ति तावत्सत्यप्रमेयगोचरं प्रत्यक्षम् । तथा हि �   
स्थाणुर्वा पुरुषो वेति संशये नायं पुरुषः; स्थाणुरेवेति   
कोट्यन्तरनिषेधपुरस्सरं जायमानं प्रत्यक्षं कथं न   
तद्भेदगोचरम् ? न चास्य सविकल्पत्वेन भ्रान्तत्वम्; बाधाभावात् । न हि   
वक्रकोटरादिमत्वेन स्थाणुत्वे निश्चिते तस्य कदाचिद्बाधः सम्भवति । न   
च रज्जुसर्पादावेवं बाधाभावः । तस्य सर्वलोकसिद्धत्वात् । किं च   
रज्जुसर्पयोः साम्येन भ्रान्तिस्तत्र सम्भवति । चैतन्यस्य घटादिरूपतया   
प्रतीतौ न किञ्चन सादृश्यं पश्यामः । अपि च प्रमेयस्य   
निर्विकल्पकविषयत्वेऽपि भेदप्रत्यक्षसिद्धिः । अन्यथा अगृहीतभेदस्य   
पुंसो देवदत्तो ब्राह्मणोऽयमिति व्यावृत्तविषयकमुत्तरं सविकल्पकं   
कथं जायेत । किञ्च प्रपञ्चमिथ्यात्वगोचरं प्रमाणं मिथ्या वा न   
वा ? आद्ये प्रपञ्चस्य सत्यत्वं सिद्धम् । द्वितीये तु मिथ्यात्वहेतोस्तत्र   
व्यभिचारः । तस्मात् प्रपञ्चस्य सत्यत्वं सिद्धम् । न च ज्ञानज्ञेययोः   
सम्बन्धानुपपत्तिः; विषयविषयिभावस्य सम्बन्धस्य विद्यमानत्वात् ।   
तस्मात्सर्वस्य जगतः सत्यत्वात्तन्मूलभूतमायापि सत्येति सिद्धम् ॥  
  
३५) तदुक्तं श्रीमत्पौष्करे �  
  
न हि प्रपञ्चो वस्त्वात्मा प्रमाणानामभावतः ।  
प्रमेयाभावतस्तद्वत्सम्बन्धाभावतोऽपि च ॥  
प्रपञ्चोऽयं प्रमात्रादिभेदात्मा नाक्षगोचरः ।  
यतः प्रत्यक्षमर्थानां विधातृ न निषेधकम् ॥  
निषेधमन्तरा भेदो न समस्ति कदाचन ।  
तस्मात्प्रपञ्चसद्भावे प्रत्यक्षं न तु साधकम् ॥  
व्याप्तेस्तत्पूर्वकत्वेन नानुमानमपि प्रमा ।  
प्रत्यक्षादिविरुद्धेऽर्थे नागमस्य प्रमाणता ॥  
तस्मात्प्रमेयाभावोऽपि प्रमाणाभावतः स्थितः ।  
अस्तु मानं प्रमेयं च सम्बन्धो दुर्लभस्तयोः ॥  
न तावज्ज्ञानघटयोर्योगस्तादात्म्यलक्षणः ।  
ज्ञानस्याभ्यन्तरत्वेन घटश्चाभ्यन्तरो भवेत् ॥  
नोत्पाद्योत्पादकात्मा प स्वप्नेऽप्यर्थस्तु सन् भवेत् ।  
एवं प्रपञ्चावस्तुत्वे वस्तु माया कथं भवेत् ॥  
अस्ति प्रमाणं सद्भावे प्रपञ्चस्य पुरातनम् ।  
प्रत्यक्षं तावदर्थानां प्रमाणं भेदगोचरम् ॥  
स्थाणुर्वा पुरुषो वेति सन्देहे स्थाणुरेव सः ।  
पुरुषो नेति भेदात्मा दृश्यते प्रत्ययोऽक्षतः ॥  
भ्रान्तोऽयं सविकल्पत्वाद्रज्जुवन्नेष्यतामिति ।  
सर्वेषां सर्वदा कुम्भः कुम्भ एवेष्यतेऽक्षतः ॥  
नैवं रज्जुः कदाचित्तु यतः सर्पायते नृणाम् ।  
मालायते तदन्येषां नैवं कुम्भघटादयः ॥  
किं चाहिरज्ज्वोस्साम्येन भ्रान्तिरत्रोपपद्यते ।  
चितो घटादिरूपेण प्रतीतौ का समानता ॥  
निर्विकल्पाक्षबोधेऽपि भेदात्मा प्रत्ययः स्थितः ।  
अन्यथोत्तरविज्ञानं व्यावृत्तं नोपजायते ॥  
अगृहीतार्थभेदस्य तन्नामादिविशेषवत् ।  
किं च येन प्रमाणेन प्रपञ्चाभाव उच्यते ॥  
तत्प्रमाणं प्रमाणं वा न वेति परिचिन्त्यताम् ।  
प्रमाणं चेत्प्रपञ्चोऽस्ति तत्तदन्तर्गतं यतः ॥  
यद्यप्रमाणं सुतरां भावरूपं जगद्भवेत् ।  
सम्बन्धो ज्ञानघटयोर्ज्ञाप्यज्ञापकलक्षणः ॥  
एवं वस्त्वात्मकं विश्वं भवेत्कथमवस्तुजम् ।  
तस्माद्वस्त्वात्मिका माया स्थिता विश्वस्य कारिणी ॥  
(पौ मा प श्लो १०-२६)  
  
३६) अस्याः सद्भावे मानं तु, कलादिक्षितिपर्यन्तं   
तत्त्वजातमविभागेन कारणे कुत्रचित्प्रलीनम्, एकस्य कार्यत्वे सति   
विभक्तत्त्वात्, बीजे स्कन्धपलाशादिवत्; कलादिकं सोपादानम्, कार्यत्वात्,   
घटवत्; प्रलयकालीनं कर्म किञ्चिदाश्रितम्, संस्कारत्वात्,   
सम्मतवदित्याद्यनुमानानि । न च कालेनार्थान्तरत्वम्; कालस्य   
वक्ष्यमाणरीत्या विनाशित्वेन तदानीमाश्रयत्वायोगात् ।  
  
३७) ननु कर्मणि सिद्धे तदाश्रयत्वेन मायासिद्धिः, तत्सद्भावे किं   
मानम् ? उच्यते � प्राणिनां सुखदुःखभोगः किञ्चिदायत्तः,   
अस्याभाविकत्वात्, पाकजरूपवत्, इष्टापूर्तादिकं   
फलोत्पत्तिप्राक्क्षणवर्तिव्यापारकम्, तदुत्पत्तिपूर्वं विनष्टत्वे सति   
तज्जनकत्वात्, कृषिचिकित्सादिवदिति । न चेश्वरप्रसाद एव व्यापारोऽस्त्विति   
युक्तम्; तस्याविलम्बितत्वेन फलजनकतया समनन्तरमेव   
फलोत्पत्तिप्रसङ्गात् । उक्तं च पौष्करे �  
  
अविशिष्टे तु भोक्तृत्वे भुञ्जते दिवि केचन ।  
केचनावीचिमुख्येषु न स्यादेतदहेतुकम् ॥  
यत्तत्र हेतुः कर्मेति मन्तव्यं मुनिपुङ्गवाः ।  
उभयोः कृषिसाम्ये तु कश्चिद्धान्यानि यच्छति ॥  
न किञ्चिदपरस्तस्य कर्म कारणकं द्विजाः ॥ इति ॥  
(पौ मा प श्लो ३१-३३)  
  
३८) न च तत्प्रकृतिजन्यमिति वाच्यम्; प्रकृतेर्भोग्यत्वेन   
भोजकत्वायोगात् । ननु प्राकृतमेव बुद्धिधर्मरूपं कर्म,   
भावात्मतया भोग्यम्, कर्मात्मकतया भोजकमस्त्विति चेत्,   
बुद्धिधर्मरूपस्य तस्य भावमात्रात्मकत्वात् । तेषां च   
साम्याभावेन केनचित्प्रयोजकेन भवितव्यम् । न च स्वयमेव स्वस्य   
प्रयोजकमिति वाच्यम्; स्वात्मनि क्रियाविरोधात् । तथा चोक्तं पौष्करे �  
  
न चात्र प्रकृतिर्हेतुर्भोग्यत्वेन विरोधतः ।  
यद्भोग्यं भोजकं नैकं तस्मात्कर्मान्यदिष्यताम् ॥  
प्रकृतेः परिणामो यो बौद्धो भावाष्टकात्मकः ।  
स स्यात्कर्मात्मकोऽन्यस्तु भोग्यः स्यादिति चेन्मतिः ॥  
तदप्यसारं भावानां प्रत्ययात्मकता यतः ।  
प्रत्ययास्ते च विविधा दृश्यन्तेऽणुषु सर्वदा ॥  
न समास्तत्र केनापि हेतुना भाव्यमग्रजाः ।  
न च स्वयं स्ववैविध्ये हेतवस्त्वनवस्थितेः ॥ इति ॥  
(पौ मा प श्लो ३३-३७)  
  
३९) एतच्च कर्म त्रिविधम् । मनोवाक्कायरूपकारणभेदात् । तत्र   
मनोजन्यमिष्टदेवतानुध्यानपरस्त्रीजिहीर्षादिरूपम् । वाचिकं   
मन्त्रजपपरापवादादिरूपम् । कायिकं देवतार्चनागम्यागमनादि-  
रूपम् । तथा तन्न कारणत्रैविध्यात् त्रिविधकर्मकार्यं च सुखदुः-  
खादिकमाध्यात्मिकादिभेदेन त्रिविधम् । तत्र चित्तप्रसादोद्वेगादिक-  
माध्यात्मिकम् । चन्दनानुलेपनखड्गघातादिजन्यमाधिभौतिकम् ।   
अभिमतानभिमतवर्षातपादिजन्यमाधिदैविकम् । तथा   
लौकिकवैदिकाध्यात्मिकाधिमार्गिकमान्त्रभेदेन पञ्चविधं कर्म । तत्र   
वापीकूपादिनिर्माणाभक्ष्यभक्षणादिजनितं   
निवृत्तिकलाव्याप्ताध्वावधिभोगस्य तद्धेतुशरीरादेश्च जनकं लौकिकम्   
। ज्योतिष्टोमाद्यनुष्ठानजनितं   
प्रतिष्ठाकलाव्याप्ताध्वावधिभोगजनकं वैदिकम् । वैराग्यादिजन्यं   
विद्याकलाव्याप्ताध्वावधिभोगजनकमाध्यात्मिकम् । योगजन्यं   
शान्तिकलाव्याप्ताध्वावधिभोगजनकमाधिमार्गिकम् । विज्ञानजन्यं   
शान्त्यतीतकलाव्याप्ताध्वावधिभोगजनकं मान्त्रम् ।   
तदेतत्पञ्चविधमपि कर्म वैषयिकसुखदुःखादिहेतुतया पाशः ।   
एतत्कर्माश्रयत्वेन सिद्धाया मायायाः साक्षात्परम्परया चा जातानि   
कलादीन्येकत्रिंशत्तत्त्वानि । तत्र भोगेयत्तापरिच्छेदात्मकस्य कलनस्य   
हेतुः कालः लवत्रुट्यादिप्रतीतिविशेष्यो मायायाः प्राथमिको विकारः ।   
केचित्तु कलैव प्रथमो विकार इत्याहुः । अयं च सृष्टिकालः स्थितिकालः   
संहारकालश्चेति त्रिविधः ॥  
  
४०) नन्वस्य कथं कार्यत्वम् ? एकत्वे सति प्रवाहानादिकार्यजन-  
कत्वेनानादित्वात् । न च विशेषणासिद्धिः; भेदे मानाभावेन   
लाघवसहकृतेन मानेन कालसिद्धौ तदेकत्वस्यापि सिद्धेः । अत एव जडत्वे   
सत्यनेकत्वेन कार्यत्वमस्यानुमीयत इत्यपि न युक्तम्; विशेष्यासिद्धेः । न   
च पूर्वापरादिभेदः कालेऽनुभूयत इति वाच्यम्; य एव पूर्वः स   
एवान्यदा पर इति पूर्वापरादिभेदस्यौपाधिकत्वावश्यम्भावात् ।   
तस्मात्कालोऽनादिरेवेति, मैवम्; कालभेदस्यौपाधिकत्वे सर्वत्रोपाधिनैव   
तत्तत्कार्योपपत्त्या कालस्यैवासिद्धिप्रसङ्गात्, कालस्यैकत्वेऽधिकरणत्वेन   
तस्य सर्वकार्यहेतुतया कालविशेषव्यतिरेकप्रयुक्तस्य   
कार्यविशेषव्यतिरेकस्यानुपपत्तिप्रसङ्गाच्च । क्षणलवादिभेदे   
उपाधेरभावाच्च । तस्मात्कालस्य स्वाभाविक एव भेदः । अत एव जडत्वे   
सत्यनेकत्वादुत्पत्तिविनाशावपि ॥  
  
४१) नन्वेवं कथमात्मनां नित्यत्वम् ? नित्यकालवृत्तित्वस्यैव   
नित्यशब्दार्थत्वादिति चेत्, न; कालावच्छेदराहित्यस्यैव   
तदर्थत्वेनात्मनां नित्यत्वसम्भवात् । तौक्तं पौष्करे �  
  
कलादिभिस्त्रिभिस्तत्त्वैः प्रवृत्तं पुरुषं ततः ।  
लवत्रुट्यादिभिः कालः कलयत्यात्मवृत्तिभिः ॥  
ताश्च भौवनदेहोर्ध्वा एव यस्मात्क्रियास्तदा ।  
अतीतवर्तमानेष्यद्वृत्तीनां कारणं तु यत् ॥  
स काल इति मन्तव्यो भोग्यार्थोत्पादको नृणाम् ॥ इति ॥  
(पौ पाश प श्लो ४७-४९)  
  
तथा �  
  
काल एको विभुर्नित्य इष्यते कैश्चिदीश्वर ।  
तथा किमिति नेष्टोऽत्र भगवन्वक्तुमर्हसि ॥  
  
ईश्वरः �  
  
काल एको यदीष्येत क्रियातो नातिरिच्यते ।  
यस्मात्स्वतः क्रियायास्तु नास्त्यतीतादिरूपता ॥  
तस्या एव यदीष्येत सैव कालः प्रसज्यते ।  
ततश्च वर्तमानादिपदार्थानां मुनीश्वराः ॥  
वर्तमानादिरूपैस्तु कालैर्भिन्नैर्व्यवस्थितिः ।  
ततश्च नैकः कालोऽयं किन्त्वनन्तात्मवृत्तिकः ॥ इति ॥  
(पौ पाश प श्लो ५३-५६)  
  
तथा �  
  
जडत्वे सत्यनेकत्वान्न नित्योऽयं यथा घटः ।  
अनित्यस्य सतस्तस्य विभुत्वं विनिवारितम् ॥ इति ॥   
(पौ पाश प श्लो ६१)  
  
ऋषयः �  
  
अनित्यः काल उद्दिष्टस्तत्कथं नित्यतात्मनाम् ।  
नित्यकालानुवर्तित्वं नत्यत्वं तद्वदेश्वर ॥  
  
ईश्वरः �  
  
कालावच्छेदशून्यत्वान्नित्यत्वं कालवत्स्थितम् ।  
न हि कालस्य नित्यत्वं कालवस्त्वनवस्थितेः ॥ इति ॥  
(पौ पाश प श्लो ६४-६५)  
  
४२) न च महार्थसंहारे कालस्याप्युपसंहारात्तत्रापि   
कालान्तरापेक्षेति वाच्यम्; ईश्वरेच्छयैव तदुपपत्तेः । तदुक्तं तत्रैव �  
  
ऋषयः �  
  
मायोत्थत्वेन कालस्य विनाशित्वं व्यवस्थितम् ।  
कथं महार्थसंहारे नियमः कालतो भवेत् ॥  
  
ईश्वरः �  
  
स्वेच्छयैवोपसंहारे नियमं विदधाति सः ।  
ततः क्रियोपसंहारे कालापेक्षा न सम्मता ॥  
प्रलयेऽप्यनुगृह्णाति सृजत्यवति हन्ति च ।  
तिरोदधाति भगवान्न कालापेक्षया सदा ॥ इति ॥  
(पौ पाश प श्लो ६८, ७०-७१)  
  
४३) दिक्तु न तत्त्वान्तरं स्यात्; प्रेरकभोगभोग्यकाण्डेषु   
नियमेनापेक्षाभावात् । ननु किं सर्वात्मना दिशो न सन्त्येव ? न ; तास्तु   
सूर्याद्युपाधिघटिताः साधारणाः प्रतिपदार्थापेक्षया   
असाधारणाश्च धर्माधर्मव्यवस्थार्थमङ्गीक्रियन्ते ॥  
  
४४) नियमनस्य कारणं तत्त्वं नियतिः । इयं च मायाया एव   
द्वितीयो विकारः । नियमनं तु दुष्कर्मकर्तुस्तत्फलेन योजनम्,   
सुकृतफलस्याकर्तृसम्बन्धव्यावर्तनम्, तच्छरीरादेः   
पुरुषान्तरसम्बन्धिभोगाजननं च । इदमेव कार्यं नियतितत्त्वे   
प्रमाणम् । नियतितत्त्वाभावे हि दुष्कृतफलं न कश्चिदपि भुञ्जीत ।   
परकृतस्यापि सुकृतस्य फलमपरो भुञ्जीत । यज्ञदत्तशरीरमपि   
देवदत्तस्य भोगं जनयेत् ।  
  
४५) ननु दुष्कृतस्य फलजनकत्वनियमात्तदनुपभोगो ह्यप्रसक्त एवा   
न हि सामग्रीसत्त्वे कार्याभावप्रसक्तिवारणाय तत्त्वान्तरमुपेयते । न च   
दुष्कृतस्य फलजनकत्वनियमोऽसिद्धः; निषेधकशास्त्रस्यैव तत्र   
मानत्वात् । एवंसुकृतस्यापि कर्तृगतं फलं प्रत्येव   
स्वरूपयोग्यत्वादकर्तुः फलभोगोऽप्रसक्तः । अतो न तत्त्वान्तरं   
तद्वारणायाङ्गीकर्तव्यम् । न हि जलस्य दाहकत्ववारणाय तत्त्वान्तरं   
स्वीक्रियते । न च तस्य जनकत्वं कर्तृगतफलं प्रत्येवेत्यसिद्धम्;   
कर्तृगामिफले विहितेनात्मनेपदेन तत्सिद्धेः; कर्ता शास्त्रार्थवत्त्वात्   
(ब्र सू २-३-३३) इत्यादिन्यायेन तत्सिद्धेश्च । अन्यथा अनुष्ठानस्य   
वैफल्यप्रसङ्गाच्च । एवं शरीरस्यापि तत्तत्कर्मार्जितत्वेनैव   
तत्तद्भोगजनकत्वनियम उपपद्यत इति न तदनुरोधेनापि नियतितत्त्वसिद्धिः ।   
तस्मादन्यथासिद्धत्वान्नियमस्य न तादर्थ्येन नियतिरङ्गीकार्येति,   
मैवम्; दुष्कृतस्य फलजनकत्वनियमेऽपि न कर्तुः फलभोगनियमः;   
अन्यस्य फलसम्बन्धेनापि तदुपपत्तेः । एवं सुकृतस्यापि   
फलजनकत्वमात्रं श्रुत्या अवधारितम्, न तु कर्तरि   
फलसम्बन्धप्रापकत्वमपि । नन्वात्मनेपदादिना   
फलस्यकर्तृसम्बन्धोऽवधारित इति चेत् � सत्यम् । अत एव तत्कारणतया   
नियतितत्त्वमुपेयम् । न च कर्मैव तत्रापि जनकम्; कृष्यादेः सस्यादिकं   
प्रतीव तस्य फलस्वरूपजनन एव चरितार्थत्वात्;   
पुरुषविशेषसम्बन्धप्रापणाय राजाज्ञादेरिव नियतेरप्यपेक्षितत्वात् ।   
एवं शरीरस्यापि तत्तत्कर्मार्जितत्वेऽपि न नियत्यभावे नियम उपपद्यते ।   
राजाज्ञाभावे तत्तत्कृष्यार्जितस्यापि सस्यादेस्तत्तद्भोगजनकत्वदर्शनात् ।   
ननु सर्वमपीदं नियमनं शिवशक्त्यैव भवतीति नियतिर्व्यर्थेति चेन्न;   
तस्य कॢप्ततत्तत्कारणसाहित्येन तत्तत्कार्यजनकतया   
केवलायास्तज्जनकत्वायोगात् । तस्मान्नियमनाय नियतितत्त्वमङ्गीकार्यम् ॥  
  
४६) नन्वातिवाहिकशरीरानुप्रविष्टेऽसाधारणे नियतितत्त्वे   
नियमनहेतुत्वसद्भावेऽपि साधारणस्य भुवनाद्याधारस्य न   
तद्धेतुत्वमिति कथं नियतितत्त्वम् ? तत्सद्भावे वा किं मानमिति चेन्न;   
तज्जातीयत्वेन तस्यापि नियमनजनकत्वात् । तत्सद्भावे त्वागम एव मानम् ।   
तदुक्तं श्रीमत्पौष्करे �  
  
समासेनाथ नियतिं शृणुध्वं मुनिपुङ्गवाः ।  
भोगायाभिप्रवृत्तस्य कलाविद्यादिवृत्तिभिः ॥  
कर्मणामार्जितानां तु फलापहरणे सति ।  
तद्विनाशे प्रवृत्तेयं नियतिः शिवशासने ॥  
न तद्वन्नियमेनापि मलमायाख्यकर्मणाम् ।  
प्रवृत्ता किन्तु तद्युक्तपुरुषस्यैव हे द्विजाः ॥  
अपि भोगेष्वनिच्छन्तं नियोजयति सा बलात् ।  
स्वार्जितेष्वेव नेहान्यैरार्जितेषु कदाचन ॥  
यदि सा न भवेदन्ये भुञ्जीरन्नार्जितं परैः ।  
राजाज्ञामन्तरा यद्वद्भुञ्जते दस्यवः परैः ।  
आर्जितानि तथैवेयमसामञ्जस्यनाशिका ।  
अनया नियतं तच्च यच्छरीरेन्द्रियादिकम् ॥  
अथ चेच्छाङ्करी शक्तिर्या सैव स्यान्नियामिका ।  
सत्यं न सा स्वतः किं तु नियतिव्यवधानतः ॥  
तत्सम्बन्धाद्विमुच्येरन् सैव चेन्नियतिर्यदि ।  
न कर्म स्वफलं पुंसां सम्बन्धयितुमर्हति ॥  
कर्मत्वात्कृषिवत्तस्मान्नेह कर्म नियामकम् ॥ इति ॥   
(पौ पाश प श्लो ७९-८७)  
  
४७) आत्मनो दृक्क्रियारूपचैतन्याभिव्यञ्जकं तत्त्वं कला ।   
अभिव्यक्तिश्चाच्छादकमलनिवृत्तिः । सापि नाच्छादकस्य स्वरूपविनाशः;   
किं त्वाच्छादनशक्तिविनाशेन तद्विशिष्टशक्तिनिवृत्तिः ।   
शैवालोदकन्यायेन कार्याक्षमत्वम् । एतत्सद्भावे मानं तु   
चैतन्याच्छादकस्य निवृत्तिः असाधारणकिञ्चिदायत्ता, कार्यत्वात्,   
सम्मतवत्, इत्यनुमानम् । अदृष्टादेः साधारणत्वान्न तेनार्थान्तरत्वम्   
। इयं च पुंसां कर्मानुसारेण मलस्यैकदेशनिवर्तनं करोति । उक्तं   
च �  
  
चैतन्यं ज्ञत्वकर्तृत्वरूपं तद्बलमात्मनः ।  
कलया व्यज्यते तत्तु तस्यैव हि तिरस्कृतम् ॥  
सर्वात्मना कला नैतच्चैतन्यं व्यञ्जयत्यणोः ।  
किं तु कर्मानुसारेण कला वृत्त्यैकदेशतः ॥ इति ॥  
  
४८) ननु दृक्क्रियाशक्त्यभिव्यक्तिर्बुद्धिधर्मेण यत्नेन भवतु;   
यत्नस्य चाभिव्यञ्जकत्वं त्वयाप्यभ्युपेयम्; अन्यथा   
मृत्पिण्डादिगोचरयत्नं विनापि कलामात्रेण दृक्क्रियाभिव्यक्त्या   
कुलालादेर्घटादिकर्तृत्वापत्तेरिति चेन्न; तस्य   
दृक्क्रियाशक्त्यभिव्यक्त्यनन्तरभावित्वेनाभिव्यञ्जकत्वानुपपत्तेः । तथा   
हि � मृत्पिण्डादिगोचरो यत्नो मृदादिगोचरेण ज्ञानेन । तदपि   
मनोव्यापारेण । सोऽपि तद्गोचरेणाधिष्ठानेन । अधिष्ठानं   
चाभिव्यक्तदृक्क्रियाशक्तिरूपम् । न च तदभिव्यक्तिर्यत्नेन सम्भवति;   
यत्नस्याप्यभिव्यक्त्यधीनमनोव्यापाराधीनत्वात् । तस्मादन्यत्र यत्नस्य   
दृक्क्रियाशक्त्यभिव्यञ्जकत्वेऽपि प्राथमिके मनोव्यापारादौ कलाया एव   
दृक्क्रियाशक्त्यभिव्यञ्जकत्वमभ्युपेयम् । तस्माद्   
दृक्क्रियाशक्त्यभिव्यक्तये कलातत्त्वमभ्युपेयम् ॥  
  
४९) कलोद्वलितचैतन्यानां पुंसां विषयेषु प्रवर्तकं तत्त्वं   
विद्या । बुद्धि संवेदनं सकरणम्, क्रियात्वात्,   
सम्मतवदित्यनुमानेनेयं सिद्धा । तदुक्तं श्रीमत्पौष्करे �  
  
कलाया कर्तृभूतस्य बुद्धिलक्षणकर्मणः ।  
आलोकने यत्करणं सा विद्या शिवशासने ॥  
बुद्धिर्हि कर्म ग्राह्यत्वादात्मनो घटकुड्यवत् ।  
ग्राह्यं करणसापेक्षं दृष्टं रूपादिकं यथा ।  
ततस्तु चक्षुराद्यैश्च क्रमेणार्थे विनिश्चिते ।  
बुद्ध्यन्तैर्निश्चितार्थैस्तां पुमान् संवेत्ति विद्यया ॥ इति ॥  
(पौ पाश प श्लो ९-११)  
  
५०) न च मनसा अर्थान्तरत्वम् । तद्व्यापाराधीननिश्चयायत्तत्वात् ।   
बुद्धिव्यापारस्य च बुद्धिसंवेदनायत्तत्वात् । तस्माद्बुद्धिसंवेदनस्य   
मनोव्यापारात्पूर्वभावितया न तत्र मनो जनकम् । मनसः   
सङ्कल्पादिमात्रहेतुत्वेनैव सिद्धत्वाच्च । यद्यपि चिच्छक्त्यभिव्यक्तौ   
बुद्धिप्रकाशो हेतुतयाऽवश्यं कल्पनीयः; तथापि   
बुद्धिप्रकाशानुकूलेन्द्रियादिगोचरचिच्छक्त्यभिव्यक्त्यादौ विद्यैव हेतुः ॥  
  
५१) विषयानुरञ्जकं तत्त्वं रागः । तदुक्तं श्रीमत्पौष्करे �  
  
कलातो जायते रागः सद्यः पुंसां प्रवृत्तये ।  
अनिच्छन्नहि भुञ्जानो दृश्यते क्वचिदप्यणुः ।  
रागाद्भोग्येषु सक्तत्वाद्भोग्यं भोक्तुमतोऽर्हति ॥ इति ॥  
(पौ पाश प श्लो २६-२७)  
  
अयं च   
प्राथमिकेन्द्रियादिव्यापारानुकूलेच्छाशक्त्यभिव्यञ्जकत्वेन सिद्धः ।   
अन्यत्र बुद्धिधर्मस्याभिषङ्गाभिव्यञ्जकत्वेऽपि तत्र रागतत्त्वस्यैव   
व्यञ्जकत्वात् । तथा बुद्धिधर्मस्याभिषङ्गहेतुत्वेनापि   
तत्सिद्धिर्द्रष्टव्या ॥  
  
५२) ननु तत्र सुखादिसाधनताज्ञानमेव जनकम् । न च विरक्तस्य   
तस्मिन्सत्यपि अभिषङ्गो नोपलभ्यत इति युक्तम्; तत्र तस्य   
विषयदोषदर्शनादिना तदनुत्पत्तेस्त्वयाप्यभ्युपेयत्वात् । अन्यथा   
रागतत्वेन तत्र तस्य त्वन्मतेऽप्यभिषङ्गोत्पत्तेरप्रतीकारात् ।   
नियतविषयाभिलाषं प्रति रागतत्वस्य हेतुत्वा योगेन   
सुखादिसाधनताज्ञानस्यैव हेतुत्वौचित्याच्च ।   
तस्माद्बुद्धिधर्मोऽभिषङ्गो विषयसौन्दर्यायत्तो न रागतत्वाधीन इति,   
मैवम्; विषयसौन्दर्याधीनस्यापि विषयविशेषाभिषङ्गस्य   
माञ्जिष्ठकादिरागस्य त्रिफलाकषायाधीनत्ववदिच्छाशक्तिसामान्या-  
भिव्यञ्जकरागतत्वाधीनत्वात् ॥  
  
५३) आत्मनः प्रकृतिभोक्तृत्वप्रयोजकं तत्वं पुरुषतत्वम् । इदं च   
कलादिपञ्चकञ्चुकेनाविद्यया चारब्धम् । एतच्च सकलस्यैवाणोर्भोजकम्   
। न विज्ञानप्रलयाकलयोः । तयोः कलादिसंस्पर्शाभावात् । न च   
कलादिकमेव तत्र प्रयोजकमस्तु, किमन्तरा तत्वान्तरेणेति वाच्यम् । तस्य   
कार्यान्तरजनकतयैव कॢप्तत्वादिहापि तस्यैव प्रयोजकत्वे   
तत्वसाङ्कर्यप्रसङ्गात्; विज्ञानाकलस्येव सकलस्यापि भोक्तृत्वायोगाच्च ।   
नाप्यविद्यादिः पुंस्त्वप्रयोजकः; कलाद्यभावे पुंसः कर्तृत्वायोगात् ।   
तस्मात्प्राकृताविद्यादिसहितकलाद्यारब्धं प्राकृतभोगप्रयोजकं   
पुंस्तत्वमभ्युपेयम् ।  
  
५४) उक्तं च श्रीमत्पौष्करे �  
  
पञ्चकञ्चुकसंयुक्तः प्रकृतिं भोक्तुमुद्यतः ।  
अविद्यादिसमायुक्तः पुरुषः परिकीर्तितः ॥  
न विज्ञानाकलस्तेन नापि प्रलयकेवलः ।  
पुरुषाख्यां लभेद्यस्मान्नाविद्यादिविवर्जितः ॥  
तस्मात्सकल एवाणुर्लभते पुरुषाह्वयम् ।  
कलादिपञ्चकस्यैव यदि पुंस्त्वे निमित्तता ॥  
तदा प्रकृतिभोक्तृत्वं न स्याज्ज्ञानाकले यथा ।  
तथाऽविद्यादिमात्रस्य नापि पुंस्त्वे निमित्तता ॥  
कलाद्यभावे कर्तृत्वाभावाद्भोक्ता कथं भवेत् ।  
प्राकृतो य्स्त्वविद्यादिः पुंसां पुंस्त्वमलः स्मृतः ॥  
तदाक्रान्तः कलाद्याढ्यः पुरुषस्तेन सम्मतः ॥ इति ॥  
(पौ पुं प श्लो १-६)  
  
प्रयोगश्च � अणोः प्रकृतिभोगः प्रतिनियतकिञ्चिदायत्तः, कार्यत्वात्,   
सम्मतवदिति । इदं च तत्वं प्रतिपुरुषनियतमेव ॥  
  
५५) ननु दीक्षायां पुंस्तत्वे भुवनान्युक्तानि । कथं तेषां   
तत्रावस्थानमिति चेदुच्यते । गङ्गायां घोष इत्यादिवद्भोग्यतया   
पुरुषसन्निकृष्टायाः प्रकृतेर्मस्तक एव तेषामवस्थानसम्भवात् ।   
उक्तं च तत्र �  
  
दीक्षायां च पुरा पुंसि भुवनान्युदितानि हि ।  
कथमत्र स्थितिस्तेषां छिन्धि सन्देहजं तमः ॥  
  
ईश्वरः �  
  
यत्र लक्षणया वृत्त्या भुवनस्थितिरीरिता ।  
ततस्तत्प्रान्तवर्तिन्यां प्रकृतावेव कल्प्यताम् ॥  
गङ्गायां ग्राम इत्युक्ते तत्तटे कल्प्यते तथा ॥ इति ॥  
(पौ पुं प श्लो ७-९)  
  
एतानि मायादीनि पुरुषान्तानि सप्त तत्त्वानि शुद्धाशुद्धरूपाणि   
भोजयितृकाण्ड इत्यभिधीयन्ते ॥  
  
५६) गुणादिपृथिव्यन्तमूलोपादानं प्रकृतिः । इयं च   
श्रीकण्ठशक्तिक्षोभ्या कलातो जायते । ननु गुणोपादानं न प्रकृतिः;   
किं तु साम्यावस्थां प्राप्ता गुणा एव । ते च परमकारणम् । कार्यत्वे   
मानाभावात् । तत् एव महदहङ्कारादयः प्रकृतिविकृतिरूपा जायन्त इति   
चेन्न; गुणानां जडत्वे सत्यनेकत्वेन कार्यतया परमकारणत्वायोगात् ।   
न च गुणानां नानात्वेऽपि तेषां साम्यमेकमेव । तदेव च प्रकृतिरिति   
युक्तम्; साम्यस्यैकत्वेऽपि गुणानां नानात्वेनोपादानसापेक्षतया   
उपादानान्तरस्य कल्पनीयत्वात् । गुणवैषम्ये सति साम्यस्योपादानस्य   
निवृत्त्या कार्यस्यापि निवृत्तिप्रसङ्गाच्च । तेषां गुणत्वान्न तत्त्वेषु   
गणना । उक्तं च �  
  
गुणादिक्षितिपर्यन्तं तत्त्वजातं यतो भवेत् ।  
तदव्यक्तमिति प्रोक्तं क्षोभ्यं श्रीकण्ठविक्रमैः ॥  
  
ऋषयः �  
  
गुणा एव समावस्थां प्राप्ताः प्रकृतिरुच्यते ।  
तत्कथं तदुपादानं प्रकृतिः प्रतिपाद्यते ॥  
  
ईश्वरः �  
  
न गुणानां समावस्था प्रकृतिः शिवशासने ।  
अचेतनत्वेनैकत्वाद्गुणानां मुनिपुङ्गवाः ॥  
इष्टं कारणपूर्वत्वं तत्तु प्रकृतिसञ्ज्ञितम् ॥ इति ॥   
(पौ पुं प श्लो १८-२१)  
  
५७) एतानि कलादिपर्यन्तानि सप्त तत्त्वानि भोजयितृकाण्ड इत्युच्यन्ते ।   
अस्मादेव प्रकृतितत्त्वाद्वैषम्योन्मुखगुणत्रयरूपं   
ज्ञानोल्लेखमात्रजनकं गुणाव्यक्तापरपर्यायं चित्ताख्यं   
तत्त्वमुत्पद्यते । चित्तं महान् गुणः अव्यक्तमिति   
कार्यमायापरपर्यायप्रकृत्यधोभागपर्यायनामानि । अयं च गुणः   
सत्त्वरजस्तमोभेदेन त्रिविधः । तत्र प्रकाशवृत्तिकं सत्त्वम् ।   
प्रवृत्त्यादिवृत्तिकं रजः । नियमनादिवृत्तिकं तमः । उक्तं च �  
  
क्रिया प्रकाशनिष्ठात्मा रजादिगुण ईरितः ॥  
  
तथा �  
  
स्थैर्यं धैर्यं तथा दाक्ष्यं मार्दवं लघुतापि च ।  
सन्तोषमार्जवं शौचं व्यवसायः क्षमा स्मृतिः ॥  
सौहित्यं परमौत्सुक्यं दान्तिः शान्तिर्दया परा ।  
सत्त्वस्य वृत्तयः प्रोक्ताः रजसश्चाथ कथ्यते ॥  
शौर्यं क्रौर्यं महोत्साहः साभिमानः सकल्कता ।   
दार्ढ्यं च निर्दयत्वं च भोगो डम्भो रजोगुणाः ॥  
अरतिर्मन्दता दैन्यं पैशुन्यं गुरुता तथा ।  
निद्राधिक्यं मदालस्यं निरोधो मूढता च या ।  
तमसो वृत्तयः प्रोक्ता विभिन्नाः सर्वजन्तुषु ।  
एवं सङ्क्षेपतो विप्रा गुणतत्त्वमुदाहृअतम् ॥ इति ॥  
(पौ पुं प श्लो २१; ३७-४१)  
  
५८) यद्यपीन्द्रियतन्मात्रादीनाम्   
अहङ्काराख्यैकतत्त्वोपादानकत्वेऽपि यथा नैकतत्त्वता तथा   
गुणानामप्येकतत्त्वता न युक्ता; तथापि सम्भूयैव कार्यकारित्वेन   
तत्त्वैक्यं युक्तम् । न च सर्वत्र कार्ये सर्वस्य गुणस्य जनकतया इदं   
सात्त्विकमिदं राजसम् इत्यादिव्यपदेशः कथमिति युक्तम्; तत्तद्वत्तीनां   
प्रकाशादीनां प्राचुर्येण तस्योपपत्तेः । गुणसद्भावे मानं तु �   
सुखदुःखमोहादिकं किञ्चिज्जन्यम्; कार्यत्वात्, सम्मतवदिति । न च   
विषयविशेषज्ञानेनैव तदुपपत्तिः; एकस्यैव वनितादेर्विषयस्य   
पुरुषभेदेन सुखदुःखादिजनकत्वात् । तथा हि - चैत्रस्य पद्मावत्यां   
प्रीतिः, तामविन्दतो मैत्रस्य दुःखम्, तत्सपत्नीनां च मात्सर्यान्मोहः ।   
पद्मावत्यां च सर्वे भावा व्याख्याताः । न च   
स्वीयत्वपरकीयत्वाभ्यां विशेषः; साधारणेऽपि सङ्गीतादौ   
पुरुषभेदेन सौमनस्यवैमनस्यादेर्दर्शनात् । न च तथापि   
गुणक्रियारब्धे विषये कथं पुरुषभेदेन सुखदुःखादिकमिति युक्तम्;   
यस्य गुणस्य यदा यं प्रत्युद्भवस्तदा तं प्रति तत्कार्यं   
सुखादिकमुत्पद्यत इति व्यवस्थोपपत्तेः ।  
  
५९) अस्मादेव चित्ततत्त्वादुद्भूतसत्त्वं न्यग्भूतरजस्तमस्कं   
बुद्धितत्त्वमुपजायते । सा बुद्धिर्द्विविधा । अध्यवसायिनी अनध्यवसायिनी   
चेति । तत्राध्यवसायिन्यां बुद्धौ संस्कारस्यावस्थानम् । एतत्सद्भावे   
मानं तु इष्टापूर्तादिजनितमपूर्वं किञ्चिदाश्रयकम्, संस्कारत्वात्,   
सम्मतवत् । न चात्मनां तदाश्रयत्वम्; विकारित्वप्रसङ्गात् । तथा   
निश्चयः किञ्चिदायत्तः, कार्यत्वात्, सम्मतवत् । तथा धर्मज्ञानादयो   
गोणाः किञ्चिन्निष्ठाः, गुणत्वात्, सम्मतवत्; तथा   
स्मृतिजनकसंस्काराश्रयत्वेनापि तत्सिद्धिः ।  
  
६०) उक्तञ्च �  
  
गुणतत्त्वापरा बुद्धिरभवन्मुनिपुङ्गवाः ।  
रजस्तमोभ्यां न्यग्भूता वृत्तिः सत्त्वेन चोत्कटा ॥  
सा बुद्धिरुदिता तन्त्रे विषयाध्यवसायिनी ।  
बोधोऽत्र द्विविधो प्रोक्तो विषयाध्यवसायकः ॥  
अन्योऽनध्यवसायात्मा व्यवसायात्मकस्तु यः ।  
सा बुद्धिरितरस्त्वात्मस्वभावो ग्राहकात्मनः ॥  
किञ्च प्रपातटाकादिक्रियाः कॢप्ताः फलार्थिभिः ।  
समनन्तरमेवेह न यच्छन्ति फलानि तु ॥  
आमुष्मिकत्वात्किं तूर्ध्वं विनष्टा अपि ताः क्रियाः ।  
फलकालानुवर्तित्वात् संस्कारोऽपूर्वसञ्ज्ञितः ॥  
कल्प्यते न स पुंसि स्याद्विकारित्वेन हेतुना ।  
कृष्यादेरपि संस्कारो न पुंसि परिदृश्यते ॥  
कुर्वन्ति यत्र संस्कारं क्रिया साष्टगुणा मता ।  
एवं ज्ञानादिसंस्कारोऽप्यूह्यतां मुनिपुङ्गवाः ॥ इति ॥  
(पौ पुं प श्लो ४२-४९)  
  
६१) ते चाष्टगुणाः   
धर्मज्ञानवैराग्यैश्वर्याधर्माज्ञानावैराग्यानैश्वर्याणि । तत्र   
धर्मज्ञानवैराग्यैश्वर्याणि सात्त्विक्यो वृत्तयः । अवैराग्यं तु राजसम् ।   
अधर्माज्ञानानैश्वर्याणि तामसानि । अत्र धर्मो द्विविधः यमो,   
नियमश्चेति । तत्र यमः पञ्चविधः,   
  
अहिंसा सत्यमस्तेयं ब्रह्मचर्यमकल्कता ॥ इति ॥  
  
नियमोऽपि पञ्चविधः,   
  
अक्रोधो गुरुशुश्रूषा शौचं सन्तोष आर्जवम् । इति ॥  
  
६२) तत्राहिंसा नाम परेषु द्रुह्यत्स्वपि तेषु दुःखानुत्पादनम् ।   
शास्त्रीयहिंसाप्याहिंसा । सत्यं तु आपद्भीतिगतेनाप्यसत्यानुल्लेखः ।   
गुरुदेवताब्राह्मणार्थेऽसत्योल्लेखश्च सत्यम् । अस्तेयं नाम अनीत्या   
परवित्तस्य स्वीकाराभावः । श्रुतदृष्टविशिष्टवस्तुनस्तृणीकारोऽपि ।   
ब्रह्मचर्यं नाम प्रार्थयन्त्यामपि स्त्रियां मातृवद्बुद्धिः,   
विकाराभावोऽपि । अपकारेऽपि कालुष्याभावोऽकल्कता । एते च यमाः पञ्च   
। अक्रोधो नाम ताडनेऽपि कोपाभावः । गुरुशुश्रूषा नाम   
गुर्वादीनामाज्ञानुपालनम्, नित्यादिकर्मसु श्रद्धा च । शौचं नाम   
मृदम्भोभिः शरीरशोधनम्, भावशुद्धिश्च । सन्तोषो नाम   
लाभालाभयोः समत्वम् । आर्जवं नाम कौटिल्याभावः । एते पञ्च   
नियमाः । ज्ञानं तु दशविधम् । तन्मुक्तिप्रकरणे वक्ष्यते । वैराग्यमपि   
व्याध्यादिसकलविषयानुभवतृप्त्याध्यात्मिकादिदुःख �   
द्रव्यार्जनादिदुःख � स्निग्धवियोग � स्त्रीदोषदर्शनदेहदुष्पूरताप्रति-  
ग्रहादिशास्त्रज्ञानहेतुकं प्राक्तनपुण्यपरिपाकमात्रहेतुकं चेति   
दशविधम् । ऐश्वर्यमप्यणिमादिभेदेनाष्टविधम् ।   
तल्लक्षणमप्युदाहरिष्यमाणवचनेषु स्फुटम् । अधर्मोऽपि हिंसा �   
चौर्य �मिथ्याकथनागम्यागमनापकार � प्रत्यपकार � मात्सर्य �   
नित्यकर्मादिलोपाशौचासन्तोष � कौटिल्यभेदेन दशविधः । अज्ञान-मपि   
तमो- मोह- महामोह-तामिस्रान्धतामिस्रभेदेन पञ्चविधम् । तत्र तमो   
नामानात्मन्यात्मभावः । तच्च चार्वाकादिदर्शनभेदेन दशविधम् ।   
मोहो नाम अणिमाद्यष्टैश्वर्यसिद्धौ तत्परत्वप्रतिपत्तिः । महामोहस्तु   
दिव्यादिव्यभेदेन दशधा भिन्नेषु शब्दादिषु परत्वाध्यवसायः ।   
तामिस्रो नाम दिव्यादिव्यभेदेन दशविधानां शब्दादीनाम्   
अणिमाद्यष्टकस्य च नाशात्तापः । अन्धतामिस्रो नाम   
शब्दादिष्वणिमादिषु च परेण भुज्यमानेषु तदसहनम् ।   
अवैराग्यमप्यतुष्टिवैचित्र्याच्छतविधम् । अनैश्वर्यमप्यष्टविधम् ।   
इदञ्चाशक्तिवशाद्भवति, अशक्तिश्च षट्सप्तत्यधिकशतसङ्ख्याका ।   
एवं च धर्मो दशविधः । ज्ञानमशीतिः । शतसङ्ख्यो विरागः ।   
चतुष्षष्टिविधमैश्वर्यम् । अधर्मो दशविधः । अज्ञानं चतुष्षटिः ।   
अवैराग्यं शतम् । अनैश्वर्यं चतुरशीत्यधिकं शतम् । आहत्य   
बुद्धेर्वृत्तयो द्वादशाधिकषट्छतसङ्ख्याकाः ।  
  
६३) उक्तं च श्रीमत्पौष्करे �  
  
धर्मो ज्ञानं च वैराग्यमैश्वर्यं बुद्धिवृत्तयः ।  
त्रयोऽत्र धर्ममुख्यास्तु सात्त्विकाः परिकीर्तिताः ॥  
रागस्तु राजसः शिष्टास्तामसाः परिकीर्तिताः ।  
एते धर्मादयश्चाष्टौ भावयन्ति यतस्ततः ॥  
लिङ्गाभावाः समुद्दिष्टाः पठ्यन्ते ते क्रमेण तु ।  
धर्मश्च द्विविधस्तत्र यमश्च नियमस्त्विति ॥  
चित्तस्य संयमस्तत्र स यमः परिपठ्यते ।  
अशास्त्रीयक्रियात्यागाच्छास्त्रीयेष्वपि कर्मसु ॥  
नियमः पठ्यते शास्त्रैर्योऽयमिन्द्रियसंयमः ।  
यमः पञ्चविधोऽहिंसा सत्यमस्तेयमेव च ॥  
ब्रह्मचर्यमकल्कत्वं यम एवं तु पञ्चधा ।  
अक्रोधो गुरुशुश्रूषा शौचं सन्तोष एव च ॥  
आर्जवं चेति नियमः पञ्चधा परिकीर्तितः ।  
परेषु दुःखानुत्पादोऽहिंसा द्रोहशतैरपि ॥  
सा न हिंसेति विज्ञेया या हिंसा शास्त्रचोदिता ।  
आपदो भीतितो वापि न तथ्यं सत्यमुच्यते ॥  
असत्यमपि तत्सत्यं गुरुदेवप्रयोजनम् ।  
अदत्तास्वीकृतिस्त्यागो वित्तस्यान्यायजस्य च ॥  
श्रुतस्य परिदृष्टस्य तृणीकारोऽप्यचोरता ।  
कर्मणा मनसा वाचा श्रवणाद्दर्शनादपि ॥  
मातृवन्मन्यते नित्यं प्रार्थयन्त्यामपि स्त्रियाम् ।  
तदेव ब्रह्मचर्यं स्याच्छेषा व्रतविडम्बकाः ।  
स्वच्छता समता प्रीतिरपकारशतैरपि ॥  
कालुष्यं नोत्सहेद्वैरं सेयमुक्ता ह्यकल्कता ।  
एते पञ्च यमाः प्रोक्ता यतीनां सुशिवात्मनाम् ॥  
नित्यं प्रध्वस्तकालुष्यो न कोपस्ताडनादपि ।  
देवानां शिवभक्तानां पित्रोरपि गुरोरपि ॥  
आज्ञानुपालनान्नित्यं काम्यनैमित्त्यकर्मणाम् ।  
दानोपवासतीर्थानां श्रूताध्ययनयोरपि ॥  
श्रद्धया करणं पुंसां शुश्रूषा परिकीर्तिता ।  
गात्रप्रक्षालनं शौचं मृदम्भोभ्यामुदाहृतम् ॥  
सन्तोष उदितस्तन्त्रे लाभेऽलाभे समा मतिः ।  
जानन्नपि च विप्रेन्द्रा जडवन्मूकवत्तथा ॥  
निवृत्तः परपीडायाः श्रद्धधानश्च भावतः ।  
आर्जवं तस्य तत्प्रोक्तं नियमस्त्विति पञ्चधा ॥  
ज्ञानं बुद्ध्यात्मकं यत्तद् गुणाव्यक्तान्तगोचरम् ।  
तस्मात्कैवल्यसंसिद्धिरिति तत्सिद्धिरुच्यते ॥  
अशीतिसङ्ख्यया सा च सङ्क्षेपात्परिकीर्तिता ।  
(पौ पुं प श्लो ४९-६७)  
  
६४) अथ वैराग्यभेदोऽपि सङ्क्षेपेणाधुनोच्यते ॥  
व्याध्यादिपीडितस्यास्य स्वदेहेऽपि विरागता ।  
सन्तुष्टः सर्वकार्येषु निःस्पृहत्वाज्जुगुप्सति ॥  
आध्यात्मिकादिदुःखेभ्यो वैराग्यं नियतं भवेत् ।  
आर्जने रक्षणे चोरहरणे द्रविणस्य यत् ॥  
दुःखं तन्मन्यमानस्य वैराग्यं सहसा भवेत् ।  
स्निग्धाद्वियुज्यमानः सन् रुदन् दुःखेन पीडितः ॥  
दुःखस्य कारणं स्नेह इति मत्वा विरज्यति ।  
कामुकस्तु स्त्रियां दृष्ट्वा किञ्चिद्वैराग्यकारणम् ॥  
सद्यो वैराग्यमायाति श्रेयसः प्राप्तिकारणम् ।  
सत्यन्ने ध्रियते देहः पानीयादौ च नान्यथा ॥  
एकहस्याप्यपाने च ग्लानिं बध्नाति तत्क्षणात् ।  
दुष्पूरोऽयमतो हेतोर्वैराग्यमुपजायते ॥   
क्वचित्प्रतिग्रहादिभ्यो वैराग्यमुपगच्छति ।  
अकस्माज्जायते कश्चिद्विरक्तः पुण्यवैभवात् ॥  
इत्येवं तुष्टयः प्रोक्ता दशधा शिवशासने ।  
अत्रैवान्तर्गताः सर्वास्तुष्टयोऽन्या द्विजोत्तमाः ॥  
एताश्च भूताद्यव्यक्ततत्त्वानां प्रापकत्वतः ।  
सम्भूय शतसङ्ख्यास्तु तुष्टयः शिवशासने ॥  
अथैश्वर्यंविभेदोऽपि लक्ष्यते लेशतोऽधुना ।  
बुद्ध्यात्मनोर्विभागेन स्थितमैश्वर्यमष्टधा ॥  
धर्मिणो ज्ञाननिष्ठस्य विरागेच्छोश्च धीमतः ।  
सत्त्वमुत्पादयेद्बौद्धमणोरैश्वर्यमिच्छया ॥  
अणिमा परमण्वादेरपि सूक्ष्मतरा स्थितिः ।  
लघिमा शीघ्रवेगित्वं पङ्कादावप्यमज्जनम् ॥  
महिमा व्याप्यवस्थानं बृहद्देहेन्द्रियादिभिः ।  
तृतीयं कार्यतः सिद्धमैश्वर्यमणिमादिकम् ॥  
प्राप्त्यादयो गुणाः पञ्च योगिनः करणात्मजाः ।  
मनसाभीष्टसंसिद्धिः प्राप्तिर्नाम गुणालयः ॥  
निर्माय स्त्रीसहस्राणि क्रीडाप्राकाम्यमाशु या ।  
आज्ञाविधानं ब्रह्मादौ तत्पूजा चेशिता मता ॥  
वशीकृतिर्वशित्वं स्याज्जगन्निर्माणमेव च ।  
भुञ्जानस्यास्य धर्माद्यैरबाधे गरिमा मतः ॥ इति ॥  
(पौ पुं प श्लो ८७-१०३)  
  
६५) एतच्चैश्वर्यं पार्थिवं पिशाचानामष्टगुणम् । राक्षसानां   
पार्थिवाप्यं षोडशगुणम् । यक्षाणां पार्थिवाप्यतैजसं   
चतुर्विंशतिगुणम् । गन्धर्वाणां पार्थिवाप्यतैजसवायव्यं   
द्वात्रिंशद्गुणम् । इन्द्रस्य पार्थिवाप्यतैजसवायव्याकाशीयं   
चत्वारिंशद्गुणम् । सोमस्य   
पार्थिवाप्यतैजसवायव्याकाशीयमानसमष्टाचत्वारिंशद्गुणम् ।   
प्रजापतेस्तु पार्थिवाप्यतैजसवायव्याकाशीयमानसाहङ्कारिकं   
षट्पञ्चाशद्गुणम् । ब्रह्मणस्तु   
पार्थिवाप्यतैजसवायव्याकाशीयमानसाहङ्कारिकबौद्धं   
चतुष्षष्टिगुणम् । उक्तं च शिवधर्मोत्तरे �  
  
तत्राष्टगुणमैश्वर्यं पार्थिवं पिशिताशिनाम् ।  
तत्सायुज्यगतानां च नराणां तत्समं स्मृतम् ॥  
रक्षसां षोडशगुणं पार्थिवाप्यं च तद्द्विधा ।  
एतन्निरवशेषेण यक्षेष्वन्यच्च तैजसम् ॥  
गन्धर्वाणां च वायव्यं याक्षं च सकलं स्मृतम् ।  
पाञ्चभौतिकमिन्द्रस्य चत्वारिंशद्गुणं महत् ॥  
सोमस्य मानसं दिव्यं यच्चाधः पाञ्चभौतिकम् ।  
सौम्यात्प्रजापतिस्थानमहङ्कारगुणान्वितम् ॥  
चतुष्षष्टिगुणं ब्राह्मं बौद्धमैश्वर्यमुत्तमम् ॥ इति ॥  
  
६६) तथा श्रीमत्पौष्करे �  
  
पिशाचानां यथोद्दिष्टमणिमादिगुणाष्टकम् ।  
रक्षसां द्विगुणं ज्ञेयं यक्षाणां त्रिगुणं भवेत् ॥  
चतुर्गुणं तु गान्धर्वमैन्द्रं पञ्चगुणं भवेत् ।  
सोमानां षड्गुणं सप्तगुणं स्यात्तु प्रजापतेः ॥  
चतुष्षष्टिगुणं बौद्धमैश्वर्यं ब्रह्मणः स्मृतम् ।  
ततः समासादैश्वर्यं चतुष्षष्टिगुणं मतम् ॥  
ततस्त्वैश्वर्यभोगेन विषयेष्वपि संस्थिताः ।  
चरन्ति क्षीणकर्माणः शुचीनां श्रीमतां गृहे ॥  
ततो धर्मेण युज्यन्ते भोगनिद्रामदाकुलाः ।  
हिंसायामपि चौर्ये वा मिथ्याकथन एव वा ॥  
गुर्वङ्गनाधिगमनेऽप्यपकारप्रतीकृतौ ।  
क्रोधे नित्यादिलोपे वाशौचे वातोष एव वा ॥  
अनार्जवे च सततं प्रवर्तन्तेऽन्धदृष्टयः ।  
अधर्मवृत्तयस्त्वेता दशसङ्ख्यास्तु पूर्ववत् ॥  
अथाधर्मे प्रवृत्तं तमणुमज्ञानसन्ततौ ।  
नियुनक्ति महेशानो यथा मूढो न पश्यति ॥  
तमो मोहो महामोहस्तामिस्रञ्चान्धपूर्वकम् ।  
तामिस्रमिति पञ्चैव मता अज्ञानवृत्तयः ॥  
अनात्मन्यात्मभावो यः स तमः परिकीर्तितम् ।  
भूताद्यव्यक्तपर्यन्तं तत्त्वदर्शनभेदतः ॥  
दशधा तम उद्दिष्टं मोहस्त्वष्टविधो मतः ।  
अणिमादिषु लब्धेषु परत्वप्रतिपत्तितः ॥  
दिव्यादिव्यविभेदेन शब्दादिषु दशस्वपि ।  
परताध्यवसायो यो महामोहः प्रकीर्तितः ॥  
शब्दादीनां दशानां च दिव्यादिव्यविभेदतः ।  
अणिमाद्यष्टकस्यापि वैकल्यात्साधनेऽथ वा ॥  
प्राप्तानां नाशतस्तापो यस्तामिस्रं प्रकीर्तितम् ।  
शब्दादावणिमादौ च भुज्यमाने परेण तु ॥  
तत्सुखाहरणे यत्तत्तामिस्रं चान्धपूर्वकम् ।  
ततश्चाज्ञानभेदोऽयं चतुष्षष्टिविधो मतः ॥  
अवैराग्यं च शतधा तुष्टीनां व्यत्ययात्मतः ।  
न जुगुप्सादयः सर्वपदार्थेषु तदा नृणाम् ॥  
अष्टभेदमनैश्वर्यमैश्वर्यव्यत्ययात्मकम् ।  
तच्चाशक्त्या भवेत्सा च षट्सप्तत्यधिकं शतम् ॥  
अज्ञानातुष्टिरूपत्वाच्चतुष्षष्ट्युत्तरं शतम् ।  
बुध्द्यशक्तिश्च तुष्टिः स्यात्कारणस्यार्कसङ्ख्यया ॥  
अशक्तिरेवं सङ्क्षेपात् षट्सप्तत्यधिकं शतम् ।  
इति धर्मादयो भावा बुद्धिस्था वासनात्मना ॥  
क्रमेण प्रत्ययात्मानः प्रोक्तास्तद्वृत्तिभेदतः ।  
प्रत्याययन्ति क्षेत्रज्ञं तेन ते प्रत्ययाः स्मृताः ॥  
धर्मो दशविधो ज्ञानमशीतिशतसङ्ख्यया ।  
विरागोऽष्टाष्टधैश्वर्यमधर्मो दशधा मतः ॥  
अज्ञानं च चतुष्षष्टिरवैराग्यं शतं भवेत् ।  
अष्टसङ्ख्यमनैश्वर्यं षट्त्रिंशच्च चतुश्शतम् ॥  
षट्सप्तत्यधिकाशक्तिः सङ्ख्यया शतधा मता ।  
सम्म्भूय वृत्तयो बुद्धेः षट्शतं द्वादशाधिकम् ॥  
एवं सङ्क्षेपतः प्रोक्ता बुद्धिर्भावाष्टकात्मिका ।  
अष्टारेऽस्मिन्महाचक्रे पर्यटन्ति पुनः पुनः ॥  
पुद्गलास्तेन तेषां तु नान्तं पश्यन्ति पुद्गलाः ॥ इति ॥  
(पौ पुं प श्लो १०४-१२८)  
  
६७) ननु धर्मादयो भावाः परस्परविरुद्धाः   
कथमेकस्मात्कारणाज्जाताः ? उच्यते � धर्मादयः परस्परविरुद्धा न   
भवन्ति, प्रत्ययात्मकत्वात् । अत एव ज्ञानाभावो नाज्ञानम्;   
किन्त्वन्यथाज्ञानमेव । ततश्चाधर्मादीनामपि ज्ञानत्वेन   
सामान्यविशेषभावाद्विरोधाभावः । उक्तं च पौष्करे �  
  
अष्टौ धर्मादयो भावा विरुद्धास्तु परस्परम् ।  
गुणाः सत्त्वादयश्चैवमेककारणकाः कथम् ॥  
  
ईश्वरः �  
  
न विरुद्धास्तु धर्माद्या यतस्ते प्रत्ययात्मकाः ।  
ज्ञानाभावोऽत्र नाज्ञानमन्यथाज्ञानमेव तत् ॥  
तस्माज्ज्ञानविशेषास्ते सर्वे धर्मादयः स्थिताः ।  
न विशेषास्तु सामान्याद्विरुद्धा हि कदाचन ॥ इति ॥  
(पौ मा प श्लो ४४ - ४६)  
  
६८) अस्मादेव बुद्धितत्त्वादिन्द्रियाद्यारम्भकं तत्त्वमहङ्कारः   
स्वोपधानेन आत्मन्यहम्बुद्धिहेतुश्चोत्पद्यते ।   
एतद्व्यापारात्प्राणादीनां सञ्चारः । एतत्सद्भावे मानं तु   
अहमाकाराध्यवसायः किञ्चित्कारणकः, कार्यत्वात्,   
सम्मतवदित्यनुमानमेव । न च बुद्ध्यैव तुदुपपत्तिः; बुद्धेः   
कार्यस्याध्यवसायस्य प्रत्यर्थं भिन्नरूपत्वं   
विषयग्राहकरूपत्वं च, अहमाकाराध्यवसायस्य त्वेकरूपत्वं   
विषयिग्राहकरूपत्वं चेति, बुद्धिकार्यादध्यवसायादस्य विलक्षणत्वात् ।   
बुद्धेरहमध्यासहेतुत्वे विषयग्रहे सर्वत्राहमुपरागप्रसङ्गाच्च । न   
च विषयग्रहे आत्मभानसामग्र्यनुप्रवेशाननुप्रवेशाभ्यां   
तदुपरागानुपरागयोरुपपत्तिः; आत्मनः संयोगस्य   
सर्वत्रानुप्रवेशेनाननुप्रवेशाभावात् । अस्मन्मते तु   
अहङ्कारव्यापाराव्यापाराभ्यामुपरागानुपरागावुपपन्नाविति न   
काप्यनुपपत्तिः । तदेवमहमाकाराध्यवसायहेतुत्वेनाहङ्कारसिद्धिः ॥  
  
६९) तदुक्तं श्रीमत्पौष्करे �  
  
अत ऊर्ध्वमहङ्कारतत्त्वं सङ्क्षिप्य वर्ण्यते ।  
प्रत्यात्मनियतं तच्च प्रसिद्धमहमात्मकम् ॥  
मनः पूर्वमधस्तत्त्वं यत एवोपजायते ।  
  
ऋषयः �  
  
प्रत्ययोऽधोऽहमात्मात्र व्यवसायात्मको यतः ॥  
बुद्धिरेव ततो भूयात्किमनेन वदेश्वर ।  
  
ईश्वरः �  
  
विषयाध्यवसायो यः प्रत्यर्थं भेदतः स्थितः ।  
अयमित्यात्मकः सर्वो बुद्धिशब्देन गण्यते ॥  
अहमात्मैकरूपस्तु सर्वतः संव्यवस्थितः ।  
ग्राहकव्यवसायात्मा बुद्धिरेषा कथं भवेत् ॥  
विषयाभिमुखी बुद्धिरहं विषयसङ्ग्रहः ।  
ऐक्यं कथं तयोर्विप्राः कथ्यतेऽत्यन्तभिन्नयोः ॥  
  
ऋषयः �  
  
अहङ्कृदेकमेष्टव्यं सर्वेषाम् अहमात्मनः ।  
प्रत्ययस्योदयात्तत्किं प्रत्यात्मनियतं भवेत् ॥  
  
ईश्वरः �  
  
इदमित्येव सर्वत्र धीस्तावदुपजायते ।  
नैतावता तदेकत्वं वाच्यं प्रत्यक्षबाधतः ॥  
किं च सर्वेषु कुम्भेषु कुम्भ इत्येव जायते ।  
सर्वेषां प्रत्ययो वापि कुम्भैक्यं न प्रदृश्यते ॥  
प्रत्यात्मनियतोऽहङ्कृद्गच्छामीति च वर्तते ।  
एकस्यान्यस्य पश्यामीत्येवं बुद्ध्युदयस्तथा ॥  
अन्यथैकप्रकाराहम्मतिः स्यादुभयोरपि ।  
अहङ्कारः पृथक्सार्वजनीन इति बुद्ध्यताम् ॥  
यद्यभिन्नमहङ्कृत्स्याद्देवदत्तेऽप्यहम्मतिः ।  
अन्यस्य चोपजायेत नात्मैकत्वं ततः स्थितम् ॥ इति ॥  
(पौ पुं प श्लो १२९-१४०)  
  
७०) अयं चाहङ्कारः प्रथमं तावज्जीवनसंरम्भगर्वभेदेन   
त्रिविधः । तत्र जीवनो नाम पञ्चप्राणवायुधारकः । संरम्भो नाम   
प्रयत्नः । गर्वो नामाहमिति ग्राहकाध्यवसायः । उक्तं च तत्त्वप्रकाशे   
� स्यात्त्रिविधोऽहङ्कारो जीवनसंरम्भगर्वभेदेन इति । मृगेन्द्रे �  
  
संरम्भाद्यस्य चेष्टन्ते शरीराः पञ्च वायवः । इति ॥  
  
अन्यत्र च �  
  
संरम्भोऽहङ्कृतो वृत्तिः ------------------------ । इति च ॥  
  
७१) अयं पुनः सात्त्विकादिभेदेनापि त्रिविधः । तत्र तैजसः   
सात्त्विकसञ्ज्ञः, राजसो वैकारिकाभिधः, तामसो भूतादिनामा । तत्र   
तैजसाहङ्कारात्मनः चक्षुरादीनि पञ्च ज्ञानेन्द्रियाणि चोत्पद्यन्ते ।   
वैकृतादहङ्काराद्वागादीनि पञ्च कर्मेन्द्रियाण्युत्पद्यन्ते ।   
भूतादेरहङ्काराच्छब्दादीनि पञ्च तन्मात्राण्युत्पद्यन्ते । तत्र   
सङ्कल्पविकल्पकारणं तत्त्वं मनः । चक्षुरादिनालोचिते अयं   
ब्राह्मणः इत्यादिनिश्चयः सङ्कल्पः । सम्यग्विशेषणविशेष्यभावेन   
अर्थकल्पनारूपत्वात् । तादृशेऽर्थे अयं ब्राह्मणो वा क्षत्रियो वा   
इत्यादिसंशयो विकल्पः । विविधकल्पनारूपत्वात् । तत्सद्भावे मानं तु   
सङ्कल्पविकल्पप्रत्ययः सकारणकः, कार्यत्वादिति । अयं च नाहङ्कारिको   
नापि बौद्धः; बुद्ध्यहङ्कारयोर्निश्चयाहम्प्रत्यययोर्हेतुत्वेन   
कॢप्तत्वात् । न चायमैन्द्रियिकः; चक्षुरादिदृष्टस्यार्थस्य मानसैव   
बुद्ध्युपारोहणात् । अन्यथा घटे दृष्टे पटस्यापि निश्चयः स्यात् । न च   
बुभुत्सैव तन्नियामिकेति वाच्यम् । बुभुत्साया इच्छारूपत्वेन   
मनोजन्यत्वात् । तस्मात्सङ्कल्पविकल्पकारणत्वेन मनः सिद्धम् ॥  
  
७२) इदं च मनो महत् । ननु क्रमेणार्थप्रकाशनादण्वेव ।   
महत्त्वे सर्वदा सर्वपदार्थप्रकाशनप्रसङ्ग इति चेन्मैवम् । मनसो   
महत्त्वेऽपि कर्मवशात्सामग्र्यपेक्षणात्तमसाभिभवादपि ज्ञानस्य   
क्रमिकत्वोपपत्तेः । किं च मनसोऽणुत्वे अणोरेव पदार्थस्यावभासनं   
स्यात् । यस्य कारणस्य यावती व्याप्तिस्तावत्येवार्थभासनस्य   
प्रदीपसूर्यादौ दृष्टत्वात् । न च महताल्पस्य ग्रहणमयुक्तमिति वाच्यम् ।   
विरोधाभावात् । तस्मान्मनो महदिति स्थितम् । तच्च प्रत्यात्मनियतम् ।  
  
७३) उक्तं च श्रीमत्पौष्करे �  
  
स च त्रिविध उद्दिष्टः प्रथमस्तत्र तैजसः ।  
वैकारिको द्वितीयः स्यात्तथा भूतादिकः परः ॥  
सत्त्वेनोत्कृष्टभागो यः स तैजस इहोच्यते ।  
वैकृतो रजसोत्कृष्टो भूतादिस्तमसाधिकः ॥  
तैजसादप्यहङ्कारान्मनो बुद्धीन्द्रियाणि च ।  
पञ्च कर्मेन्द्रियाणि स्युरहङ्कारात्तु वैकृतात् ॥  
अहङ्कारात्तु भूतादेर्जाता तन्मात्रसंहतिः ।  
यः सङ्कल्पविकल्पात्मा प्रत्ययोऽन्तर्गतो नृणाम् ॥  
स नाहङ्कारिको नापि बौद्धो व्यापारभेदतः ।  
स तु मानस एवेष्टस्तन्त्रेऽस्मिन्मुक्तिसागरे ॥  
चक्षुषालोकिते ह्यर्थे तमर्थं बुद्धिगोचरम् ।  
विदधातीह यद्विप्रास्तन्मनः परिपठ्यते ॥  
अन्यथालोचिते कुम्भे पटेऽपि स्याद्विनिश्चयः ।  
किं च सास्नादिमत्पिण्डे गोशब्दमनुभूय यत् ॥  
भूयस्तत्सदृशे दृष्टे गोशब्दोच्चारहेतुकम् ।  
तन्मनः कथ्यते तन्त्रे विकल्पप्रत्ययात्मकम् ॥  
केचिन्मनोऽणुमिच्छन्ति क्रमेणार्थविराजनात् ।  
महच्चेत्सर्वदा सर्वपदार्थावगतिर्भवेत् ॥  
तदसत् कर्मवशतः क्रमाज्ज्ञानोदयो नृणाम् ।  
सामग्र्यपेक्षातश्चापि तमसाभिभवादपि ॥  
मनोऽणु चेदणुद्रव्यग्राहकं सर्वदा भवेत् ।  
यावती ग्राहकव्याप्तिस्तावद्ग्राह्यं च गृह्यते ॥  
दीपेन ग्रहणं यद्वत्तथा आदित्यरश्मिभिः ।  
अल्पार्थग्राहकत्वेन मनोऽल्पमिति चेन्मतिः ॥   
तदसन्महतोऽप्यल्पग्रहणं परिदृश्यते ।  
महदेव मनस्तत्त्वं प्रत्यात्मनियतं च तत् ॥ इति ॥   
(पौ पुं प श्लो १४०-१५३)  
  
७४) एतानि च चित्तबुद्ध्यहङ्कारमनांसि बाह्यार्थालोचने   
असामर्थ्यादन्तःकरणानि । तथा च न   
श्रोत्रादिवद्वर्तमानमात्रग्राहकाणि । अपि तु भूतभविष्यतोरपि   
ग्राहकाणि । सात्त्विकराजसाहङ्कारान्यतरप्रभवं तत्त्वमिन्द्रियम् । तच्च   
द्विविधम् । बुद्धीन्द्रियं कर्मेन्द्रियं चेति । तत्र   
सात्त्विकाहङ्कारप्रभवं ज्ञानेन्द्रियम् । प्रकाशकत्वात् ।   
राजसाहङ्कारप्रभवं कर्मेन्द्रियम् । क्रियाजनकत्वात् । तत्र   
ज्ञानेन्द्रियं श्रोत्रादिभेदेन पञ्चविधम् । तत्र शब्दग्राहकमिन्द्रियं   
श्रोत्रम् । स्पर्शग्राहकं त्वक् । रूपग्राहकं चक्षुः । गन्धग्राहकं   
घ्राणम् । रसग्राहकं रसनम् । उक्तं च श्रीमत्पौष्करे �  
  
बुद्धीन्द्रियाणि कथ्यन्ते श्रोत्रं त्वक्चक्षुरेव च ।  
जिह्वा घ्राणं च पञ्चेति सुप्रसिद्धानि तानि च ॥  
प्रत्यक्षविषयत्वेन तेषां सिद्धेर्न युक्तयः ।  
कथ्यन्ते तान्यहङ्कारादुपजातानि सात्त्विकात् ॥ इति ॥  
(पौ पुं प श्लो १५८, १५९)  
  
७५) ननु श्रोत्राद्यधिष्ठानत्वाभिमतानि कर्णशष्कुल्यादीन्येव   
शब्दादिग्राहकाणि सन्तु । कृतं श्रोत्रादिभिरिन्द्रियैः । न च   
प्राप्यकारित्वानुरोधेनाधिष्ठानातिरिक्तमिन्द्रियं स्वीकर्तव्यमिति युक्तम् ।   
त्वगाद्यधिष्ठानस्यैव प्राप्यकारित्वोपपत्तेः । चक्षुःश्रोत्रयोः   
प्राप्यकारित्वासिद्धेश्च । न चैवं   
कुड्यादिव्यवहितस्याप्युपलम्भप्रसङ्गः । कुड्याद्यभावस्यापि तत्र   
हेतुत्वेन कुड्यादिसत्वे तदनुपलम्भोपपत्तेः । स्फटिकाद्यन्तरितस्यापि   
दर्शनाच्च । प्राप्यकारित्वे शाखाचन्द्रयोर्युगपदुपलम्भायोगाच्च ।   
तस्मादधिष्ठानातिरिक्तमिन्द्रियं नोपेतव्यमिति मैवम् । चक्षुषः   
प्राप्यकारित्वाभावे कुड्यादिव्यवहितस्याप्युपलम्भप्रसङ्गात् । न च   
कुड्यं प्रतिबन्धकम् । तस्य साक्षात्प्रतिबन्धकत्वे कुड्याद्बहिः   
स्थितस्येव कुड्यपुरुषयोर्मध्यगतस्यापि अनुपलम्भप्रसङ्गेन   
सन्निकर्षविघटनद्वारैव प्रतिबन्धकत्वस्याङ्गीकार्यत्वात् । न च   
ग्राह्यग्राहकमध्यगतत्वेन तत्प्रतिबन्धकम्; मध्यावस्थानस्यापि   
सन्निकर्षविघटनायैवापेक्षितत्वात् । अन्यथा अभिमुखस्थितस्येव   
पश्चाद्भागस्थितस्यापि ग्रहणप्रसङ्गाच्च । ग्रहीतृग्राह्ययोर्मध्ये   
अन्यस्याभावात् । स्फटिकान्तरितानुपलम्भप्रसङ्गस्तु तवापि समानः ।   
त्वन्मतेऽपि मध्यवर्तिपदार्थस्य प्रतिबन्धकस्य सद्भावात् । अस्वच्छस्य   
तस्य प्रतिबन्धकत्वे मन्मतेऽपि सन्निकर्षे तस्यैव प्रतिबन्धकत्वं   
सुवचम् । तस्मात्सन्निकृष्टमेव चक्षुर्ग्राहकम् । न च नयनगोलकस्य   
घटादिभिः सन्निकर्षः सम्भवतीति तदधिष्ठानकं   
सङ्कोचविकासधर्मकमन्यदेव चक्षुरङ्गीकार्यम् । न च   
चक्षूरश्मीनां घटादिसन्निकर्षे अन्तरा पुरुषादिव्यवधानेऽपि   
तद्ग्रहः स्यात् । सनिकर्षविघटनहेतोराश्रयविनाशस्यान्यतरकर्मणो वा   
अभावादिति वाच्यम् । गवाक्षपिधाने तदन्तर्गतानां सूर्यरश्मीनां   
विनाशवदपसरणवद्वा इहापि विनाशापसरणान्यतरसम्भवेन   
संयोगविघटनस्यैवोपपत्तेः ॥  
  
 ७६) ननु श्रोत्रस्य कथं विषयसम्बन्धः ? न च चक्षुर्वृत्तेरिव   
श्रोत्रवृत्तेर्बहिर्निर्गमेन सम्बन्धोपपत्तिः । दूरदेशस्थस्य तारस्येव   
मन्द्रस्यपि ग्रहणप्रसङ्गादिति चेन्न । वीचीतरङ्गन्यायेन सन्तत्या   
कर्णदेशोत्पन्नस्य शब्दस्य ग्रहणोपपत्तेः । न च कर्णदेशोत्पन्नस्येव   
दूरदेशोत्पन्नस्य श्रोत्रसंयुक्त आकाशे समवायेन ग्रहः स्यादिति   
वाच्यम् । कर्णावच्छिन्नाकाशसमवायस्यैव ग्राहकत्वात् । नन्वेवं   
वीचीतरङ्गन्यायेनोत्पत्त्यभ्युपगमे कर्णस्यैव   
सन्निकर्षसम्भवादतिरिक्तेन्द्रिये मानं नास्तीति चेत्, बधिरस्य सत्यपि कर्णे   
शब्दानुपलब्ध्या तदधिष्ठानकस्यान्यस्याभ्युपेयत्वात् ।   
तस्मात्कर्णशष्कुल्यवच्छिन्ननभोदेशाधिष्ठानकं श्रेत्रेन्द्रियं   
सिद्धम् । तच्च वीचितरङ्गन्यायेन सन्तत्या   
कर्णदेशोत्पन्नशब्दग्राहकमिति । यत्त एवं सति अतिदूरोत्पन्नोऽपि शब्दः   
सन्तत्या श्रोत्राकाशदेशेऽपि शब्दमुत्पादयेदिति तदसत्; तथात्वे   
मन्द्रतारशब्दभेदेन समीपदूरग्रहव्यवस्थापि न स्यात् ।   
तस्मान्निमित्ततारतम्यादेकस्यैव बाणस्य यथा दूरसमीपपातित्वं   
तथा एकः शब्द एव निमित्ततारतम्याद्दरसमीपस्थपुरुषकर्णप्रदेशं   
प्राप्नोति । एवं कुष्ठादिना त्वगाद्युपघाते स्पर्शाद्यप्रतीत्या   
तदधिष्ठानमिन्द्रियमङ्गीकार्यम् । कुष्ठादेः स्वतो दोषत्वे   
मानाभावात् ।  
  
७७) नन्वेकमेवेन्द्रियमधिष्ठानभेदेन भिन्नविषयग्राहकमस्तु;   
कृतमिन्द्रियभेदेन; अन्धबधिरत्वादिव्यवस्थापि तत्तच्छक्तिविनाशेन   
भविष्यतीति चेन्न । धर्मिग्राहकेणोक्तेन प्रमाणेन   
भिन्नतयैवेन्द्रियाणां सिद्धेः । अभेदे प्रमाणसिद्धे   
कथञ्चिच्छक्तिभेदेन व्यवस्थोपपादनीया । न च तत्र प्रमाणमस्ति ।   
तदेवमिन्द्रियाणि भिन्नानि ।  
  
७८) तदुक्तं श्रीमत्पौष्करे �  
  
ननु गोलकमेवेष्टं चक्षः कैश्चित्सहेतुकम् ।  
सान्तरग्रहणाच्छाखाचन्द्रयोर्युगपत्स्थितेः ॥  
स्थूलार्थग्रहणाच्चैव तथा किमिति नेष्यते ।  
  
ईश्वरः �  
  
गोलकादीन्द्रियत्वेन सान्तरग्रहणं मतम् ॥  
व्याप्तमेवं हि गृह्येत ग्राहको दीपवन्मतः ॥  
गोलकस्य तदव्याप्त्या चाक्षुष्यं दूरवारितम् ।  
पृथ्वर्थग्रहणं यत्तद्व्यापकत्वेन युज्यते ॥  
नो चेद्गोलकमात्रस्य भावस्य ग्रहणं भवेत् ।  
एककाले तु शाखेन्द्वोर्ग्रहणं व्यापकत्वतः ॥  
वस्तुस्थित्या तु शाखेन्द्वोर्ग्रहणं नैककालजम् ।  
आशुत्वेनाभिमानं तत्सहस्रदलभेदवत् ॥  
  
ऋषयः �  
  
ननु गोलकमेवेष्टमाधारत्वेन चक्षुषः ।  
यत्रैवाधारसद्भावस्तत्राधेयो व्यवस्थितः ॥  
व्यापकत्वेन या सत्ता सा त्वकिञ्चित्करी मता ।  
व्यापकोऽपि यथा जीवो व्योमदेशे न बोधकः ॥  
कथं पुनर्दविष्ठार्थं प्राप्य गृह्णाति लोचनम् ।  
  
ईश्वरः �  
  
तदसत्तैजसत्वेन गोलकस्य बहिष्कृतेः ।  
दीपवत्तत्कृतास्थानं चक्षुर्गृह्णाति नोद्भुतम् ॥  
दीपेनोपकृतं चक्षुस्तमसा वार्थसञ्चयम् ।  
ततो गन्धादिनोक्तेन प्रसङ्गो दूरवारितः ॥  
चक्षुराधारभूतस्य गोलकस्य प्रवृत्तितः ।  
ननु नायनतेजोभिर्निस्सृतैर्मिलितैरपि ॥  
अर्थो गृह्येत तन्नाशुविनाशान्मीलनोत्तरम् ।  
घटान्तस्थस्य दीपस्य प्रभा इव पिधानतः ॥  
दृशो गोलकमात्रत्वे ह्यप्राप्तग्रहणं भवेत् ।  
यद्यप्राप्तं च गृह्णीयात्तत्तु स्याद्व्यवधानतः ॥  
तस्माद्व्यापकमेष्टव्यं चक्षुर्दूरार्थदर्शने ।  
एवं सति त्वगादेश्च गत्वार्थग्रहणं भवेत् ॥  
इति चेत्तन्न वाय्वादिभूताधिष्ठानगोचरम् ।  
गत्वार्थग्रहणं नैषां किं तु प्राप्तार्थमापकाः ॥  
  
ऋषयः �  
  
नेत्रवच्छ्रवणं गत्वा न गृह्णाति यदि ध्वनिम् ।  
दिग्देशोपहितः शब्दः कथमत्रोपगृह्यते ॥  
  
ईश्वरः �  
  
तदसद्वेगतः शब्दः सन्तत्या श्रोत्रमागतः ।  
बाणादिपातवत्सद्यो दिग्देशाननुमापयेत् ॥  
तदा प्रागनुभूत्यैव भेर्याद्यनुमितिश्च या ।  
गृह्णाति प्राप्तमेवार्थमिन्द्रियाणीत्यतः स्थितिः ॥  
नैकमिन्द्रियमेष्टव्यं चक्षूरूपाद्यवेदनात् । इति ॥  
(पौ पुं प श्लो १७३-१९१)  
  
७९) नन्वेतानि कथमाहङ्कारिकाणि ? प्रतिनियतगुणग्राहकत्वेन   
भौतिकत्वस्यैवोचितत्वात् । यथा हि � श्रोत्रादीनि शब्दाद्याश्रयप्रकृतिकानि,   
तदभिव्यञ्जकत्वात्, यद्यस्याभिव्यञ्जकं तत्तदाश्रयप्रकृतिकम्, यथा   
कुङ्कुमगन्धाभिव्यञ्जकं घृतमिति, मैवम्; नीलाभिव्यञ्जकेन   
तदाश्रयपृथिवीप्रकृतिकत्वरहितेन चक्षुषानैकान्तिकत्वात् । नन्वेषां   
प्रकृतिभेदाभावे कथं विषयप्रतिनियम इति चेत्, न प्रकृतिभेदप्रयुक्तो   
विषयनियमः । किं तर्हि ? नियतिविशेषप्रयुक्तः । किं च विषयप्रतिनियमः   
कीदृग्रूपः ? किं यत्प्रकृतिकं यदिन्द्रियं तत्तस्यैव गुणं गृह्णाति   
नान्यस्येति ? किं वा यदिन्द्रियं यत्प्रकृतिकं तत्तद्गुणमेव गृह्णाति न तु   
तद्गुणान्यदिति । नाद्यः ; चक्षुषा पृथिवीगुणस्य नीलादेरग्रहप्रसङ्गात् ।   
न द्वितीयः; कर्मसामान्यादेरग्रहप्रसङ्गात् । नन्विन्द्रियाणि तत्तदा-  
श्रयप्रकृतिकानि, शब्दादिषु पञ्चसु मध्ये तत्तन्मात्राभिव्यञ्ज-  
कत्वादिति चेत्, न । शब्दमात्रव्यञ्जकत्वादित्यत्र दृष्टान्ताभावात् । एवं   
रसमात्रव्यञ्जकत्वादित्यत्रापि जलस्य नवशरावादिगन्धव्यञ्जकत्वाद्-  
दष्टान्ते साधनवैकल्यम् । सर्वत्र वाप्रयोजकत्वमाहङ्कारिकत्व-  
बोधकागमबाधितत्त्वं च । तस्मान्न भौतिकानीन्द्रियाणि, किं   
त्वाहङ्कारिकाणीति सिद्धम् ॥  
  
८०) तदुक्तं श्रीमत्पौष्करे �  
  
ऋषयः �  
  
यदभिव्यञ्जकं यस्य सजातीयं हि तस्य तत् ।  
यथाभिभूतगन्धस्य निम्बत्वक्चन्दनस्य च ॥  
शब्दाभिव्यञ्चकं श्रोत्रमाकाशात्मकमेव तत् ।  
त्वगादेश्चैवमुन्नेयमाहङ्कारिकता कथम् ॥  
  
ईश्वरः �  
  
भौतिकत्वेन मूर्तत्वमिन्द्रियाणां घटादिवत् ।  
ग्राह्यत्वं चेन्द्रियैरन्यैरवस्थानं न कुत्रचित् ॥  
किं च मूर्तोपरोधेन मूर्तानां ग्रहणं न हि ।  
स्फटिकान्तर्गतं वस्तु न गृह्णीयात्तु लोचनम् ॥  
पानीयान्तर्गतं वापि तस्माच्चक्षुर्न तैजसम् ।  
  
ऋषयः �  
  
यद्येवं सति कुड्यान्तर्निहितस्यापि वस्तुनः ॥  
ग्रहणं स्यादमूर्तत्वेनाहङ्कारोद्भवत्वतः ।  
  
ईश्वरः �  
  
तदसत्तामसत्वेन कुड्यादेर्गतिरोधतः ॥  
व्यङ्ग्यव्यञ्जकयोर्यत्तु सजातीयत्वमीरितम् ।  
तदप्यचारु यत्कर्मजात्योर्दृग्विषयत्वतः ॥  
रूपैकविषयं नातस्तैजसत्वं च हीयते ।  
तथात्वे तद्दविष्टार्थग्रहणं नोपपद्यते ॥  
नाप्राप्तग्रहणं दृष्टं यत्किञ्चिद्व्यवधानतः ।  
प्राप्तमेवेन्द्रियं सर्वं गृह्णाति त्वग्यथेन्द्रियम् ॥  
किं च मूकाद्यनुत्पत्तिर्देहाङ्गत्वे प्रसज्यते ।  
घ्राणाद्यवयवोपेतो मूकादिः परिदृश्यते ॥  
ततो व्यापकमेवेष्टं चक्षुर्दूरार्थदर्शने ।  
श्रोत्रादीनि क्रमोक्तानि तद्ग्राह्याः पञ्च च क्रमात् ॥  
भूतपञ्चकसम्बन्धशब्दानां ग्राहिका श्रुतिः ।  
ततोऽवशिष्टभूतेषु स्पर्शस्त्वग्ग्राह्य इष्यते ॥  
एवमन्येष्वपि ज्ञेयं तद्ग्राह्याः पञ्च च क्रमात् ।  
श्रोत्रत्वग्लोचनादीनां क्रमेणोत्पत्तिरीरिता ॥ इति ॥  
(पौ पुं प श्लो १६०-१७२)  
  
८१) कर्मेन्द्रियाणि तु वाक्पादपाणिपायूपस्थानि । तेषां   
व्यापारास्तु वचनादानविहरणोत्सर्गानन्दाः । ते च   
सत्यपीन्द्रियाधिष्ठानत्वाभिमते क्वचिन्नोत्पद्यन्ते ।   
तस्मादधिष्ठानातिरिक्तेन्द्रियसिद्धिः । तदुक्तं पौष्करे �  
  
कर्मेन्द्रियाणि वाक्पादपाणिगुह्यगुदानि च ।  
वचनादानगमनानन्दोत्सर्जनहेतवः ॥ इति ॥  
  
८२) तामसाहङ्कारप्रभवं तत्त्वं तन्मात्रम् । तच्च पञ्चविधम् ।   
शब्दतन्मात्रं स्पर्शतन्मात्रं रूपतन्मात्रं रसतन्मात्रं   
गन्धतन्मात्रं चेति । तत्र   
ध्वनित्ववर्णत्वतारत्वमन्द्रत्वादिविशेषहीनं शब्दसामान्यं   
शब्दतन्मात्रम् । शीतोष्णत्वादिविभागरहितं स्पर्शसामान्यं   
स्पर्शतन्मात्रम् । शुक्लत्वादिविशेषशून्यं रूपसामान्यं   
रूपतन्मात्रम् । मधुरत्वादिविभागविधुरं रससामान्यं   
रसतन्मात्रम् । सुरभित्वादिविशेषानाक्रान्तं गन्धसामान्यं   
गन्धतन्मात्रम् ॥  
  
८३) ननु तन्मात्रसद्भावे किं मानम् ? न तावत् आकाशादीनि   
भूतानि उपादानारब्धानि, कार्यत्वात्, इत्यनुमानं मानम्;   
तामसाहङ्कारेण परमाणुभिर्वार्थान्तरत्वात्; नापि तारादयो विशेषाः   
सामान्यपूर्वकाः, विशेषत्वादित्यनुमानम्; खण्डमुण्डादिषु   
विशेषेषु गोसामान्यपूर्वकत्वाभावेन विरुद्धत्वात् । तस्मात्   
तन्मात्रसद्भावे मानं नास्तीति, मैवम्;   
तामसाहङ्कारस्याकाशादिकारणत्वे   
आकाशादिषूत्तरोत्तरगुणाधिक्यस्यादृष्टमात्रहेतुकत्वं स्यात् । अतो   
दृष्टहेतुकत्वात् शब्दतन्मात्रादिहेतुकत्वमभ्युपेयम् । एवं ह्याकाशस्य   
शब्दतन्मात्रारब्धतया शब्दगुणकत्वम् । वायोः   
शब्दस्पर्शतन्मात्रारब्धतया गुणद्वयकत्वम् । तेजसः   
शब्दस्पर्शरूपतन्मातारब्धतया गुणत्रयकत्वम् । जलस्य   
शब्दस्पर्शरूपरसारब्धतया गुणचतुष्टयाधिकरणत्वम् । पृथिव्याः   
शब्दस्पर्शरूपरसगन्धतन्मात्रारब्धतया   
गुणपञ्चकाधिकरणत्वं युज्यते । न च   
तत्तद्गुणाधिकरणपरमाणूपादानतया   
तत्तद्गुणाधिकरणत्वमेतेषामिति युक्तम्; सूक्ष्मस्य गुणस्यैव   
कारणत्वसम्भवे गुणाधिकरणस्य सूक्ष्मस्य कारणत्वकल्पनायां   
गौरवात् । तस्मात्तन्मात्राण्येव भूतानामुपादानत्वेनाभ्युपेतव्यानि ।  
  
८४) तदुक्तं श्रीमत्पौष्करे �  
  
तन्मात्राण्यपि वर्ण्यन्ते क्रमात्प्राप्तानि सम्प्रति ।  
बाह्येन्द्रियपरिच्छेद्यगुणत्वाद्भूतसंहतिः ॥  
प्रत्यक्षत्वेऽस्मदादीनां स्थिता कारणपूर्विका ।  
यत्तत्र कारणम् विप्राः सा तु तन्मात्रसंहतिः ॥  
विशेषत्त्वाच्च शब्दादेस्ते च सामान्यपूर्वकाः ।  
यत्तत्रापि च सामान्यं तन्मात्रमिति भावयेत् ॥  
एकद्वित्रिचतुःपञ्चगुणास्तन्मात्रसंहतिः ।  
अत एव हि भूतानामभियोगो गुणैः क्रमात् ॥  
स्थौल्यसौक्ष्म्यकृतो भेदो भूततन्मात्रयोरिव ॥ इति ॥  
(पौ पुं प श्लो २४१-२४५)  
  
८५) तन्मात्ररभ्यं तत्त्वं भूतम् ।   
इन्द्रियग्राह्य(जातीय)गुणाधिकरणं वा । तच्चाकाशादिभेदेन   
पञ्चविधम् । तत्रावकाशप्रदानव्यापारकं तत्त्वमाकाशः ।   
स्पर्शतन्मात्रानुपादेयत्वे सति शब्दतन्मात्रोपादेयं वा । अस्य च शब्द   
एव गुणः । गुणत्वं चास्योत्कर्षापकर्षयोगित्वेनानुमेयम् । ननु शब्दस्य   
भेर्यादिगुणत्वोपपत्तेः कथमाकाशसिद्धिरिति चेन्न; श्रोत्रसन्निकर्षाय   
शरपातन्यायेन शब्दं प्रत्युपादानत्वेनाकाशसिद्ध्युपपत्तेः   
भेर्यादिर्नोपादानम्; किन्तु निमित्तमेव । नन्वस्य कथं शब्द एव गुणः ?   
नीलं नभ इत्यनुभवेन रूपस्यापि सत्त्वात् । निस्पर्शत्वादिना   
नीरूपत्वानुमानस्य प्रत्यक्षबाधितत्वादिति चेन्न; यस्मिन्नेव प्रदेशे   
दूरान्नीलोपलम्भस्तत्रैव समीपोपसर्पणेन तदभावोपलब्धेः   
तज्ज्ञानस्य दूरत्वादिदोषजन्यतया भ्रमत्वनिश्चयात् । न चास्य   
सकलमूर्तद्रव्याभावत्वेनोपपत्तेस्तत्त्वान्तरत्वकल्पनं निरर्थकमिति   
वाच्यम्; शब्दगुणस्य निराश्रयत्वप्रसङ्गात् । अभावस्य   
समस्तभूतावकाशप्रदानगमनागमनाद्याधारत्वरूपभाव-  
धर्मानुपपत्तेश्च ।  
  
८६) तदुक्तं श्रीमत्पौष्करे �  
  
महाभूतानि जायन्ते क्रमात्तन्मात्रपञ्चकात् ।  
आकाशं पवनस्तेजस्तोयं भूरिति सञ्ज्ञया ॥  
गमागमादिव्यापारो यस्मिन्सति नृणां भवेत् ।  
तद्धेतुभूतमाकाशमिष्यतां मुनिपुङ्गवाः ॥  
नो चेत्तदवकाशाख्यं विहरेयुः क्व जन्तवः ।   
न हि भूम्यन्तरा दृष्टौ प्राणिनां तु गमागमौ ॥  
तस्मादाकाशमेष्टव्यमवकाशस्य कारणम् ।  
किं च तीव्रादयः शब्दा गुण्यपेक्षा गुणत्वतः ॥  
गुणी चाकाशमित्युक्तं तच्च नॄणामतीन्द्रियम् ।  
  
ऋषयः �  
  
ननु प्रत्यक्षमाकाशमुत्पतत्खगदर्शनात् ॥  
अनक्षं चेन्न दृश्येत पक्षिणो दिवि यद्गतिः ।  
  
ईश्वरः �  
  
एवं चेन्मूर्तमाकाशं स्पर्शादिगुणयोगतः ॥  
इत्यादि वदतः पृथ्वीसाधर्म्येणातिशोभते ।  
अन्यस्य कार्येणान्यस्य स्वरूपपरिनिश्चये ॥  
आलोकेन हि संयोग आकाशे दृश्यते तयोः ।  
नीलं व्योमेति तन्मिथ्या दूरत्वादिनिबन्धनात् ॥  
व्योमानक्षं दविष्टत्वाद्यथा तन्मात्रसंहतिः ।  
  
ऋषयः �  
  
व्योमाह्वयकृतः कश्चिद्भावो नास्त्यवकाशतः ॥  
अवकाशश्च पृथ्व्यादेरभावात्मक एव सः ।  
इत्याहुरपरे तत्र समाधानं विधीयताम् ॥  
  
ईश्वरः �  
  
अभावो भावधर्मस्तु तथा भावोऽपि तद्गतः ।  
यद्यभावो न तद्ध्र्मो घटाभावः पटस्य च ॥  
अभावोऽयं पदार्थस्य धर्मश्चेच्छशशृङ्गवत् ।  
सर्वदानुपलम्भः स्यादिति चैतदचोदनम् ॥  
अभावोऽनुपलब्धिर्हि सा च कार्यसमाश्रिता ।  
तद्धेतोः कार्यभूता सा तामसोद्रेकतः स्थिता ॥  
अभावः शक्त्यवस्थातो भावकार्यात्मना स्थितिः ।  
भावाभावौ न चैकत्र भावानां तेन सम्मतौ ॥  
मूर्ताभावोऽप्यभावत्वान्मूर्तेष्वेव व्यवस्थितः ।  
तत्कथं तदभावोऽयमवकाशो भवेदिह ॥  
यो यस्य धर्मस्तस्येह युक्ता तद्ध्र्मिणि स्थितिः ।  
अवकाशः पुनः सोऽयं व्यापी सर्वत्र दृश्यते ॥ इति ॥  
(पौ पुं प श्लो २७९-२९४)  
  
८७) रूपतन्मात्रानारब्धत्वे सति स्पर्शतन्मात्रारभ्यो वायुः । अस्य   
च शब्दस्पर्शौ गुणौ । ननु शब्दो न वायुगुणः, श्रोत्रग्राह्यत्वात्, यो   
वायुगुणः स न श्रोत्रेण गृह्यते, यथा स्पर्शः; वायुर्वा न   
शब्दगुणकः, आकाशेतरत्त्वात्, यः शब्दगुणकः स आकाश   
इत्यनुमानाभ्यां शब्दस्य वायुगुणकत्वाभावनिश्चयात् कथं   
शब्दस्य वायुगुणत्वमिति चेन्न; शकशकादिध्वनेर्वायुगतत्वेनोपः   
लम्भेनानुमानयोः प्रत्यक्षबाधितत्वात् । एवं धमधम, छलछल,   
खडखडादिध्वनीनामग्न्यादिगतत्वानुभवात्तेजःप्रभृतीनामपि   
शब्दगुणकत्वम् । अयं च त्वगिन्द्रियजप्रत्यक्षविषयः; वायुं   
स्पृशामीत्यनुभवादुद्भूतस्पर्शवत्त्वाच्च । न च नीरूपस्य कथं   
प्रत्यक्षविषयत्वमिति युक्तम्; रूपस्य चाक्षुषतायामेव प्रयोजकत्वात् ।  
  
८८) रसतन्मात्रानारभ्यत्वे सति रूपतन्मात्रारभ्यं तेजः । अस्य च   
शब्दस्पर्शरूपाणि गुणाः । तस्य च यद्यपि प्रकाशस्वभावतया   
ज्ञानेन्द्रियवत्सात्त्विकाहङ्कारारब्धत्वमेवोचितम्; तथापि   
घटाद्यपेक्षया प्रकाशकत्वेऽपि इन्द्रियापेक्षया प्रकाश्यत्वात्   
परम्परया तामसाहङ्कारारब्धत्वमुक्तमिति द्रष्टव्यम् ।  
  
८९) गन्धतन्मात्रानुपादेयत्वे सति रसतन्मात्रोपादेयं जलम् । अस्य   
रसोऽपि गुणः । अस्य च शब्दः छलछलः, स्पर्शः शीतो, रूपं शुक्लं   
रसो मधुरः । कूपादिषु रसभेदप्रतीतेराश्रयभेदकृतत्वात् ॥  
  
९०) गन्धतन्मात्रारभ्या पृथिवी । अस्याश्च गन्धोऽपि गुणः । अत्र   
रूपं श्वेतनीलपीतहरितरक्तकपिशभेदभिन्नम् । रसोऽपि   
मधुराम्ललवणतिक्तकटुकषायभेदभिन्नः । स्पर्शोऽनुष्णाशीतः ।   
गन्धः सुरभिरसुरभिश्च । स च पाकजापाकजभेदेन द्विप्रकारः ।   
अस्याश्च शब्दः खडखडः । एते च प्रकृत्यादयः पृथिव्यन्ता   
अप्यशुद्धभोग्यकाण्ड इत्यभिधीयन्ते । इन्द्रियादीनां स्वतो   
भोग्यत्वाभावेऽप्यालोचनादिद्वारा बुद्धौ विषयार्पकत्वेन   
विषयावच्छिन्नबुद्धिरूपभोग्यसम्पादकत्वेन भोग्यत्वमिति   
भोग्यकाण्डान्तर्भाव उपपन्नः ।  
  
९१) तदुक्तं श्रीमत्पौष्करे �  
  
वाय्वादीनां समुत्पत्तिः क्रमेणैवाभिधीयते ।  
वायुरग्निस्तथा तोयं पृथ्वीत्येतच्चतुष्टयम् ॥  
अनिलः स्पर्शतन्मात्रादभवद्व्यूहनात्मकः ।  
उत्क्षेपणादिव्यापारहेतुत्वेनोपकारकः ॥  
दशधा वर्तमानोऽन्तःशरीरे सर्वजन्तुषु ।  
प्राणापानसमानादिव्यानोदानादिसञ्ज्ञया ॥  
अनलो रूपतन्मात्राज्जायते पक्तिलक्षणः ।  
स च त्रिधा स्थितो लोके गार्हपत्यादिसञ्ज्ञया ॥  
अतोऽन्य एव शैवाग्निस्ततो बिन्दूदरान्तरे ।  
यद्यदश्नाति लोकोऽयं तदनेनैव पच्यते ॥  
अतोऽयमनलोऽत्यन्तं प्राणिनामुपकारकः ।  
अभवद्रसतन्मात्रात्तोयं सङ्ग्रहणक्रियम् ॥  
तोयेनैव प्रतिष्ठास्य स्थिता लोकस्य वस्तुनः ।  
स्वतो धूल्यात्मकत्वेन पृथ्वी चानेन वै दृढा ॥  
पृथिवी गन्धतन्मात्रादभवद्धारणक्रिया ।  
नाकाशाज्जायते वायुर्न वायोरग्निसम्भवः ॥  
नाग्नेरापस्ततः पृथ्वी धर्मातिशयदर्शनात् ।  
कारणाद्गुणसङ्क्रान्तिर्युक्ता कार्येषु न स्वतः ॥  
व्योम्नः पञ्चगुणत्वं स्यात्तथा सृष्टिक्रमो यदि ।  
तन्मात्रपञ्चकाज्जातं ततो व्योमादिपञ्चकम् ॥ इति ॥  
(पौ पुं प श्लो ३४९-३५८)  
  
९२) तथा श्रीमन्मतङ्गे �  
  
अभवच्छब्दतन्मात्रं सूक्ष्मं नैवोपलभ्यते ।  
तन्मात्रशब्दः शेषार्थविनिवृत्यर्थमुच्यते ॥  
अतोऽन्यत्स्पर्शतन्मात्रं किञ्चिच्छब्दसमन्वितम् ।  
रूपतन्मात्रमप्येवं शब्दस्पर्शसमन्वितम् ॥  
ततोऽन्यद्रसतन्मात्रं प्रागुक्तत्रितयान्वितम् ।  
गन्धतन्मात्रमप्येवं चतुष्टयसमन्वितम् ॥ इति ॥  
(मतङ्ग अहं प श्लो १०१-१०४)  
  
श्रीमन्मृगेन्द्रे च �  
  
व्योमप्रभञ्जनाग्न्यम्बुभूमयो भूतपञ्चकम् ।  
शब्दाद्येकोत्तरगुणमवकाशादिवृत्तिमत् ॥  
धूननज्वलनप्लावखरत्वावेदिनो गुणाः ।  
शब्दा वाय्वादिषु व्योम्नि सवर्णप्रतिशब्दगाः ॥  
व्यूहोऽवकाशदानं च पक्तिस्तद्ग्रहधारणाः ।  
वायुव्योमहुताशाम्बुधरणीनां च वृत्तयः ॥ इति ॥  
(मृ प्र ११ श्लो १७-१९)  
  
अन्यत्र �  
  
खविशेषगुणः शब्द आश्रयादन्यतः स्थितेः ।  
हेतुर्वैशेषिकोक्तोऽयं हेत्वाभासोऽवगम्यते ॥  
कालात्ययोपदिष्टश्च प्रत्यक्षागमबाधतः ।  
पृथिव्यां खडखडः शब्दो जले छलछलोऽनले ॥  
धकधकः शकशको वायौ व्योम्नि प्रतिध्वनिः ॥ इति ॥  
  
९३) श्रीमन्मृगेन्द्रे च �  
  
इति पञ्चसु शब्दोऽयं स्पर्शो भूतचतुष्टये ।  
अशीतोष्णौ महीवाय्वोः शीतोष्णौ वारितेजसोः ॥  
भास्वदग्नौ जले शुक्लं क्षितौ शुक्लाद्यनेकधा ।  
रूपं त्रिषु रसोम्भस्सु मधुरः षड्विधः क्षितौ ॥  
गन्धः क्षितावसुरभिः सुरभिश्च मतो बुधैः ।  
व्यूहोऽवकाशदानं च पक्तिसङ्ग्रहधारणाः ॥  
वायुव्योमहुताशाम्बुधरणीनां च वृत्तयः ।  
देहेऽस्थिमांसकेशत्वङ्नखदन्तेषु चावनिः ॥  
मूत्ररक्तकफस्वेदशुक्लादौ वारि संस्थितम् ।  
हृदि पक्तौ दृशोः पित्ते तेजस्तद्धर्मदर्शनात् ॥  
प्राणादिवृत्तिभेदेन नभस्वानुक्त एव ते ॥ इति ॥  
(मृ प्र १२ श्लो २६-३०)  
  
९४) एतैश्च कलाद्येकत्रिंशत्तत्त्वैरारब्धानि शरीराणि पुंसां   
भोगसाधनानि । लोकान्तरगत्यागतिहेतुभूतं तु पुर्यष्टकाख्यं   
सूक्ष्मशरीरम् । तच्च तन्मात्रपञ्चकमनोबुद्ध्यहङ्कारात्मकम् ।   
तदुक्तं त्रिशतीकालोत्तरे �  
  
शब्दः स्पर्शश्च रूपं च रसो गन्धश्च पञ्चमः ।  
मनो बुद्धिरहङ्कारः पुर्यष्टकमुदाहृतम् ॥ इति ॥  
  
एतत्सद्भावेऽनुमानमपि � आत्मनः परलोकगत्यादिकं,   
किञ्चित्करणसाध्यम्, क्रियात्वात्, स्थूलशरीरक्रियावत् । न   
चैतद्व्यापकस्यात्मनः स्वतः सम्भवतीति औपाधिकं   
वाच्यमित्युपाधित्वेन तत्सिद्धिः ॥  
  
तदेवं तिरोधानशक्तिमलबिन्दुमायाकर्मरूपाः पञ्च पाशा इति   
सिद्धम् ॥  
  
इति श्रीमदतिवर्णाश्रमाचार्यवर्यशैवपरिपालकशिवाग्रयोगीन्द्र-  
ज्ञानशिवाचार्यविरचितायां शैवपरिभाषायां   
पाशपदार्थो नाम चतुर्थः परिच्छेदः ॥  
  
  
  
पञ्चमः परिच्छेदः  
  
१) एतेषां च पाशानामसंस्पर्शे शिवैक्येन शिवानन्दाभिव्यक्ति-  
लक्षणां मुक्तिं क्रमेणायमात्मा प्राप्नोति । तथा हि � ब्राह्मणः   
क्षत्रियो वैश्यः सच्छूद्रः सवर्णाद्यनुलोमजातिश्च यदा कर्मसाम्य-  
मलपरिपाकाभ्यां युज्यते तदा तस्मिन् पारमेश्वरी शक्तिः पतति । तदा   
तस्य श्रेयोवेदने श्रद्धा जायते । विषयेभ्यश्च दोषदर्शनाद्यधीनं   
वैराग्यं भवति । एवं सञ्जातवैराग्यः श्रेयोवेदनाय गुरुकुलमुपसर्-  
पति । तस्माच्च गुरोर्भक्त्याद्यनुमितस्वाधिकारात् समयदीक्षां लब्ध्वा   
समयिधर्मान् शिवारामपरिपालनशिवालयसम्मार्जनशिवपूजोपयुक्त-  
पुष्पाद्याहरणशिवभक्तपूजाभस्मोद्धूलनत्रिपुण्ड्ररुद्राक्षादि-  
धारणादीननुतिष्ठति ॥  
  
२) एवमनुतिष्ठतोऽस्य पूर्व मन्दतरतया स्थितः शक्तिपातो मन्दो   
भवति । तदा अस्य शिवपूजागमाध्ययनादौ श्रद्धा जायते । अनन्तरं   
तादृशश्रद्धापरिपाकाभिज्ञाद्गुरोरागमाध्ययनशिवपूजाद्यधि-  
कारभूतां विशेषदीक्षां लभते । तदनन्तरं   
गुरूपदिष्टागमाध्ययनादौ श्रद्धा जायते । शिवपूजादीन्   
पुत्रकधर्माननुतिष्ठति । एवमागमोक्तपुत्रकधर्मान् वैदिकांश्च   
नित्यादीनाचरतोऽस्य पूर्वं मन्दतया स्थितः शक्तिपातस्तु तीव्रो भवति ।   
तदा चातिपक्वमलतया प्रथममापातप्रतिपन्नेषु आगमार्थेषु   
पूर्वापराविरोधेन तत्त्वजिज्ञासा जायते । अनन्तरं   
तदभिज्ञाद्गुरोस्तत्त्वज्ञानप्रतिबन्धकर्तृसकलसञ्चितकर्मनिबर्हणीं   
निर्वाणदीक्षां प्रपद्यते । अनन्तरं स्वात्मनः किञ्चिज्ज्ञत्वादि   
कर्ममलादिकृतं, शिवैक्येन सर्वज्ञत्वादिकमेव स्वाभाविकमिति   
गुरूपदेशेन प्रतिपद्यते । अनन्तरं च तमेवार्थं युक्तिभिः प्रतिष्ठाप्य   
निरन्तरं ध्यायते । एवं निरन्तराभ्यासे तत्परिपाकसहकृतया   
गुरुकृपया स्वरूपज्ञानमभिव्यज्यते । तस्मिन्नेव क्षणे मलेन च   
विनिर्मुक्तो भवति । एवं मलविमुक्तोपि प्रारब्धेन   
कर्मणादेहबन्धमनुभवन्नास्ते । एवं निष्पन्नतत्त्वज्ञानतया   
तदुत्पादककर्मणोऽनपेक्षितत्वेऽपि कदाचित् तदनुतिष्ठति । कदाचित्   
तत्परित्यजति । कदाचिन्निबिडमपि कर्मानुतिष्ठति । न च तैर्लिप्यते । एवं   
प्रारब्धकर्मफलं सुखं दुःखं वानुभवति । तथापि तत्र न सज्जते ।   
न वा विषीदति । एवं स्थितः प्रारब्धभोगान्ते मलकर्मणोरभावेन   
मायाया अपि देहादिद्वारा बन्धकत्वासम्भवेनैकीभूतः सन्   
अलौकिकमद्भूतं वाचामगोचरम् अखण्डाकारसच्चिदात्मकं   
शिवानन्दं लभते । इयमेव मोक्षावाप्तिः । एतत्सर्वं क्रमेणोपपाद्यते ।  
  
३) तथा हि � दीक्षायां चत्वारो वर्णाः   
षडनुलोमाश्चाधिकारिणः । अनुलोमाश्च सवर्णादयः । तत्र   
क्षत्रियायां ब्राह्मणाज्जातः सवर्णः । वैश्यायां तस्मादेव जातो   
निषादः । तस्मादेव शुद्रायां जातः पारशवः । वैश्यायां   
क्षत्रियाज्जातो महिष्यः । तस्मादेव शुद्रायां जातो दौष्यन्तः ।   
शूद्रायां वैश्याज्जात उग्रः । एतेभ्यो दशभ्योऽतिरिक्ता दीक्षायां   
नाधिकारिणः । तेषामागमपुराणादिश्रवणस्य �  
  
अन्ये च ब्राह्मणा विष्णो राजानश्च तथैव च ।  
वैश्याश्च तारतम्येन ज्ञानाभ्यासेऽधिकारिणः ॥  
अस्ति शूद्रस्य शुश्रूषोः पुराणेनैव वेदनम् ।  
अन्येषामपि सर्वेषां ज्ञानाभ्यासो विधीयते ॥  
भाषान्तरेण कालेन तेषां सोऽप्युपकारकः ।  
  
इत्यादिना भाषान्तरश्रवणविधानमुखेन निषिद्धत्वात् । यद्यपि चात्र   
अन्य शब्द अनुलोमानामप्युपस्थापकः, तथापि   
जामदग्न्यविदुरादीनामनुलोमानां   
वेदाध्ययनभागवतश्रवणादेस्तत्र तत्रोक्ततया तदन्यविषयः । एवं च   
वर्णानुलोमातिरिक्तानामागमाध्ययनं प्रत्यनधिकारे   
तदङ्गभूतदीक्षायामप्यनधिकार एव । प्रधानाधिकारिण   
एवाङ्गेऽधिकारात् । यद्यपि शूद्रस्यापि �  
  
दीक्षा कार्या हि सर्वेषां तच्छक्तिविधियोगिनाम् ।  
त्रयाणामपि वर्णानां न तु शूद्रान्त्यजातिषु ॥  
  
इति दीक्षायामधिकारो निषिद्धः, तथापि �  
  
अमद्यपास्तु ये शूद्राः शौचाचारक्रियादराः ।  
शिवभक्ताश्च ये तेषां दीक्षा कार्यान्यथा न हि ॥  
  
इति निषेधोऽसच्छूद्रविषयतया व्यवस्थापित इति   
सच्छूद्रस्यैवाधिकारः ।  
  
४) तथा मलपरिपाकः कर्मसाम्यं चाधिकारिविशेषणम् ।  
  
परिपाको मलस्यैव किं त्वनुग्रहकारणम् ।  
  
इत्यादिवचनात् ।  
  
तस्य शिष्यस्य विप्रेन्द्राः कर्मसाम्ये सति द्विजाः ।  
शाम्भवी शक्तिरत्यन्तं तस्मिन् पतति चिद्घना ॥  
  
इत्यादि वचनाच्च । तत्र कर्मसाम्यं समबलयोः विरुद्धफलयोः   
पुण्यरूपयोरपुण्यरूपयोः पुण्यापुण्यरूपयोर्वा   
युगपत्फलौन्मुख्यम् । इदं च तिरोधानशक्तिनिवर्तनद्वारा   
अनुग्रहशक्तिनिपाते हेतुरित्यधिकारिविशेषणम् । अतुल्यबलत्वे   
अविरुद्धफलत्वे च तत्फलभोगस्यावश्यकत्वेन   
तिरोधानशक्तेर्निवर्तयितुमशक्यत्वान्न तत्र कर्मसाम्यमिति   
तद्व्यावर्तनाय तुल्यबलत्वं विरुद्धफलत्वं च विशेषणमुपात्तम् ।   
मलस्य परिपाको हि विश्लेषौन्मुख्यावस्थाविशेषः । मलपरिपाकादियुक्ते   
अधिकारिणि शक्तेः पातोऽपि परिपाकादेः पूर्वं संवतायाः   
परिपाकादौ सति सुव्यक्तायास्तस्या अनुग्रहौन्मुख्यमेव । अस्य च   
शक्तिपातस्य संसारविद्वेषमुमुक्षाशिवभक्त्यादीनि चिह्नानि ।   
एतैश्चिह्नैरधिकारिणं ज्ञात्वैव गुरुणा दीक्षा कर्तव्या । गुरुश्च   
चातुर्वर्णिक एव । तत्र ब्राह्मणो ब्राह्मणादीनां चतुर्णामनुलोमानां   
च षण्णां गुरुः । क्षत्रियः क्षत्रियादीनां नवानाम् । वैश्यो   
वैश्यादीनामष्टानाम् । शूद्रः शूद्रस्यैव । आश्रमक्रमेऽपि सन्न्यासी   
सन्यासिप्रभृतीनां चतुर्णाम् । वानप्रस्थो वानप्रस्थादीनां   
त्रयाणाम् । गृहस्थो गृहस्थब्रह्मचारिणोः । ब्रह्मचारी तु यदि   
नैष्ठिकस्तदा सन्न्यासिव्यतिरिक्तानां त्रयाणाम् । । उक्तरूपस्य   
गुरोरसम्भवे क्षत्रियो ब्राह्मणस्य गुरुः । वैश्योऽपि क्षत्रियस्य । शूद्रस्तु   
शूद्रस्यैव । न कदाचित् स्वोत्तमवर्णस्य गुरुः । एवमाश्रमक्रमेऽपि   
वानप्रस्थः सन्न्यासिनोऽपि गुरुः । गृहस्थो वानप्रस्थसन्न्यासिनोरपि ।   
ब्रह्मचारी गृहस्थवानप्रस्थसन्न्यासिनामपि । चातुर्वर्णिकोपि   
वृत्तवयोयोनिगुणाकारादिसम्पन्नो दोषहीन एव गुरुः । गुरुश्च न   
पशुत्वयोगी । किं तु   
निगमागमादिश्रवणमनननिदिध्यासनपरिपाकाधीनसाक्षात्कारेण   
सम्पन्नशिव भावः ।  
  
आचार्यमूर्तिमास्थाय चतुर्धा शक्तिपाततः ।  
भगवाननुगृह्णाति स एव सकलानपि ॥  
आचार्यः शिव एवाहुः -------------------------- ।  
  
इत्यादिवचनात् । कुम्भादिष्विव गुरौ सन्निधानेन   
शिवस्यानुग्रहकर्तृत्वमिति औपचारिकार्थपरिग्रहस्य   
मुख्यार्थबाधाभावेऽयुक्तत्वात् । एवं   
विधाद्गुरोरुक्तरूपेणाधिकारिणा प्रथमं समयदीक्षा लब्धव्या ॥  
  
५) दीक्षासामान्यलक्षणं तु आगमिकनित्याद्यधिकारागम-  
श्रवणाद्यधिकारान्यतरनिर्वर्तनसमर्थशिवव्यापारत्वम् । तत्र   
समयदीक्षा विशेषदीक्षा च शिवालयपरिचर्याशिवपूजादिनित्याद्य-  
धिकारसम्पादिका । निर्वाणदीक्षा तु आगमश्रवणमननाद्यधिकार-  
सम्पादिका । चातुर्वर्णिकत्वादिनियतव्यापारानुलोमनियतव्यापार-  
व्यावृत्तये शिवव्यापारग्रहणम् । इयं च दीक्षा चाक्षुष्यादिभेदेन   
सप्तविधा । तत्र पाशबन्धविमोक्षाभिप्रायेण वीक्षणं चाक्षुषी   
दीक्षा । तेनैवाभिप्रायेण दक्षिणहस्तेन स्पर्शनं स्पर्शदीक्षा ।   
तदुद्देशेनैव संहितामन्त्रोच्चारणं वाचिकी दीक्षा । अस्य पाशविमोक्षो   
भवत्विति मनसाभिध्यानं मानसदीक्षा । तदभिप्रायेण   
शास्त्रप्रदानं शास्त्रदीक्षा । तदुद्देशेनैव शिवे संयोजनं   
योगदीक्षा । कुण्डमण्डपादियुक्ता हौत्री । सापि द्विविधा, ज्ञानवती   
क्रियावती चेति । यत्र कुण्डमण्डपादिषु क्रियमाणं कर्म क्रमेण   
मनसैव निर्वर्त्यते सा ज्ञानवती । इयं च ज्ञानवती दीक्षा   
शैवसन्न्यासपद्धतौ स्पष्टमुक्ता तत्र द्रष्टव्या । यत्र तु   
कायव्यापारेण सा क्रियावती । क्रियावत्यपि द्विविधा । निर्बीजा सबीजा चेति ।   
तत्र स्त्रीबालवृद्धव्याधिग्रस्तादीनामसमर्थानां   
समयाचारसंशोधनेन समयाचारहीना निर्बीजा । इयमपि द्विविधा ।   
सद्योनिर्वाणदा असद्योनिर्वाणदा चेति । यत्र प्रारब्धकर्मणोऽपि   
विशोधनं सा सद्योनिर्वाणदा । यद्यपि प्रारब्धस्य भोगेनैव तत्र तत्र   
विनाशः प्रतिपादितः, तथापि स तीव्रवेगप्रारब्धविषयः । प्रारब्धं हि   
तीब्रवेगमन्दसुप्तभेदेन चतुर्विधम् । तत्र तीव्रवेगयोः भोगं विना न   
विनाशः । मन्दस्य दीक्षायां संयोजनसञ्जननपूर्वक भोगभोजनेन   
विनाशः । सुप्तस्य तु भोगभोजनं विनैव नाशः । एवं च यत्र   
शिष्यगतं तीव्रतरं शक्तिनिपातं तादृशं च मलपरिपाकं मन्दं   
सुप्तं च प्रारब्धं ज्ञात्वात्यन्तसमर्थेन गुरुणा भोगभोजनेन   
तद्विना वा विनाशः क्रियते, सा सद्योनिर्वाणदा । यत्र   
प्रारब्धसंशोधनं नास्ति सा असद्योनिर्वाणदा ।   
समयाचारसमर्थानां क्रियमाणा सबीजा । इयमपि शिवधर्मिणी   
लोकधर्मिणी चेति द्विविधा । धर्माधर्मयोरुभयोरपि यत्र संशोधनं   
सा शिवधर्मिणी । अधर्ममात्रस्य यत्र संशोधनं सा लोकधर्मिणी ।   
क्रियावती प्रकारान्तरेण त्रिविधा । समयदीक्षा विशेषदीक्षा   
निर्वाणदीक्षा चेति । यत्र रुद्रपदे योजनं क्रियते सा समयदीक्षा ।   
यत्रेश्वरपदे योजनं सा विशेषदीक्षा । अनयोरुभयोरपि नास्ति   
शिखाच्छेदः । यत्र शिवपदे योजनं सा निर्वाणदीक्षा । यत्र   
निर्वाणदीक्षापूर्वकं सन्न्यासः तत्र त्वस्ति शिखाच्छेदः ।   
निर्वाणदीक्षायामध्वशुद्धिः कार्येति अध्वा निरूप्यते ।  
  
६) अध्वा च मन्त्रपदवर्णभुवनतत्त्वकलाभेदेन षड्विधः । तत्र   
उत्तरोत्तरः पूर्वपूर्वव्यापकः । मन्त्रा एकादश । पदान्येकाशीतिः ।   
वर्णाः पञ्चाशत् । भुवनानि चतुर्विंशत्यधिकद्विशतसङ्ख्यानि ।   
तत्त्वानि षट्त्रिंशत् । कलाः पञ्च । तत्र निवृत्तिकलायां पृथिव्याख्यं   
तत्त्वमेकम् । कालाग्न्यादीनि अष्टोत्तरशतं भुवनानि । तत्र   
ब्रह्माण्डकरण्डमध्ये षट् । प्राच्याद्यासु दशसु दिक्षु दश दश ।   
ऊर्ध्वं द्वे । तदेवमष्टोत्तरशतं भुवनानि । सद्योजातहृदयाख्यौ   
मन्त्रौ । अष्टाविंशतिः पदानि । वर्ण एकः । पदवर्णानां   
स्वरूपमन्यत्र प्रदर्शितम् । वर्णः पीतः । मण्डलं चतुरश्रम् ।   
गन्धादयो विषयाः । ब्रह्मा कारणम् । प्रतिष्ठाकलायां तत्त्वानि   
त्रयोविंशतिः । तानि च जलादीनि प्रकृत्यन्तानि । षट्पञ्चाशद्भुवनानि ।   
तानि चामरेशादीनि श्रीकण्ठान्तानि । तानि जलतेजोऽनिलाकाशेषु   
तन्मात्रेन्द्रियमनोगर्भेऽहङ्कारे बुद्ध्यव्यक्तयोश्चाष्टावष्टौ ।   
शिरोवामदेवौ मन्त्रौ । एकविंशतिः पदानि । वर्णास्त्रयोविंशतिः । वर्णः   
शुक्लः । मण्डलमर्धचन्द्राकारम् । विषया रसादयः । कारणं विष्णुः   
। विद्याकलायां तत्त्वानि सप्त । तानि च पुरुषादिमायान्तानि । भुवनानि   
सप्तविंशतिः । तानि च वामादीन्यङ्गष्ठमात्रान्तानि । तत्र पुरुषे षट् ।   
रागनियतिमायासु पञ्च पञ्च । इतरेषु द्वे द्वे । शिखाघोरौ मन्त्रौ ।   
विंशतिः पदानि । वर्णाः सप्त । वर्णः शोणः । मण्डलं त्रिकोणम् ।   
विषया रूपादयः । कारणं रुद्रः । शान्तिकलायां तत्त्वानि त्रीणि । तानि   
(शुद्ध) विद्यादीनि सदाशिवान्तानि । भुवनान्यष्टादश । तानि वामादीनि   
सदाशिवान्तानि । तत्र विद्यायां नव । ईश्वरे अष्टौ । सदाशिव एकम् ।   
तत्पुरुषकवचौ मन्त्रौ । पदान्येकादश । वर्णास्त्रयः । मण्डलं   
षट्कोणम् । विषयाः स्पर्शादयः । कारणमीश्वरः । शान्त्यतीतकलायां   
शक्तिशिवाख्ये तत्त्वे । भुवनानि पञ्चदश । तानि निवृत्त्यादीनि   
अनाश्रितान्तानि । तत्र शक्तितत्त्वे चत्वारि । शिवतत्त्वे एकादश । शिवास्त्रेशाना   
मन्त्रास्त्रयः । पदमेकम् । वर्णाः षोडश । (शुक्लवर्णः) स्फटिकाभः ।   
मण्डलं वृत्तम् । विषयः शब्दः । कारणं सदाशिवः । तदेवं   
पञ्चाध्वगर्भितासु कलासु संयोजनादिक्रमेण शुद्धिः कार्या ॥  
  
७) तदेवं स्थिते समयदीक्षां लब्ध्वा गुरुणा शिक्षितान्   
समयिधर्माननुतिष्ठेत् । समयिधर्माश्च   
शिवालयशिवभक्तपरिचर्यादयः त्रिपुण्ड्ररुद्राक्षधारणादयश्च । अस्य   
च समयिधर्मस्य दासमार्ग इति व्यवहारः । एतच्च   
त्रिपुण्ड्ररुद्राक्षधारणादिकं न केवलं समयिमात्रस्यानुष्ठेयम् ।   
किं तु सर्वेषामपि नित्यकर्मवन्नित्यतयानुष्ठेयम् । अननुष्ठाने   
पातकादिश्रवणेनानुष्ठानश्रद्धाप्रशंसया नित्यत्वोक्त्यादिभिश्च   
तस्य नित्यतया विधानात् । तथा हि � स्कान्दे अकरणे पातकं श्रूयते �  
  
त्रिपुण्ड्रोद्धूलनादौ च तन्मानश्रवणेऽपि च ।  
वाञ्छा न जायते येषां ते महापापसंयुताः ॥ इति ॥  
  
वासिष्ठलैङ्गे �  
  
येषां भस्मनि विद्वेषो वर्तते हृदये सदा ।  
सङ्कीर्णा तु भवेद्ब्रह्मंस्तेषां वंशपरम्परा ।   
(अ ५ श्लो २६-२७)  
  
येषां क्रोधो भवेन्नित्यं ललाटे भस्मदर्शनात् ।  
तेषामुत्पत्तिसाङ्कर्यमनुमेयं विपश्चिता । (अ ५ श्लो २२)  
  
ये भस्मधारिणं दृष्ट्वा वाचा निन्दन्ति मानवाः ।  
तेषां शूद्रेण सम्भूतिरनुमेया विपश्चिता । (अ ५ श्लो २३)  
  
ये भस्मधारिणं दृष्ट्वा नराः कुर्वन्ति ताडनम् ॥  
तेषाम् चण्डालतो जन्म ब्रह्मन्नूह्यं विपश्चिता । (अ ५ श्लो २४)  
  
येषां श्रद्धा मुने नास्ति श्रौतभस्मनि सर्वदा ॥  
गर्भाधानादिसंस्कारस्तेषां नास्तीति निश्चयः ॥ (अ ५ श्लो २५-२६)  
  
इत्यादिना अननुष्ठातॄणां जन्मसाङ्कर्यं   
द्विजसंस्काराभावश्च श्रूयते ।  
  
८) तथा पराशरोपपुराणे �  
  
त्वद्भक्ता ब्राह्मणाः साक्षात्त्रिपुण्ड्रे भस्मकुण्ठने ।  
भवेयुर्विमुखा नित्यं वेदसिद्धे विमुक्तिदे ॥ (अ ३ श्लो ३५)  
  
इति तत्परित्यागस्य शापफलत्वं श्रूयते ॥ तथा तत्रैव �  
  
वेदोत्कर्षे शिवोत्कर्षे विद्योत्कर्षे तथैव च ।  
त्रिपुण्ड्रोद्धूलनोत्कर्षे श्रद्धा पुण्यवतो भवेत् ॥  
अनेकजन्मसिद्धानां श्रौतस्मार्तानुवर्तिनाम् ।  
वेदोक्तेनैव मार्गेण त्रिपुण्ड्रे जायते मतिः ॥  
(अ। ६ श्लो। २१, अ। ४ श्लो। २७-२८)  
  
इति त्रिपुण्ड्रादिश्रद्धा महापुण्यफलत्वेन स्तूयते । तथा तत्रैव �  
  
ब्राह्मणो विधिनोत्पन्नं त्रिपुण्ड्रं भस्मनैव तु ।  
ललाटे धारयेन्नित्यं तिर्यग्भस्मावकुण्ठनम् ॥  
(अ। ५ श्लो। २५- २६)  
  
इति नित्यशब्दयोगेन विधानं दृश्य्ते   
  
आदिब्राह्मणभूतेन त्रिपुण्ड्रं भस्मना धृतम् ।  
यतोऽत एव विप्रस्तु त्रिपुण्ड्रं धारेयत्सदा ॥  
भस्मना वेदसिद्धेन त्रिपुण्ड्रं धारयेत्सदा ।  
(पराशरोप अ ५ श्लो २७-२८)  
  
इत्यादिना सदाशब्दयोगेन विधानं दृश्यते । किं च तत्रैव �  
  
भस्मना वेदसिद्धेन त्रिपुण्ड्रं देहकुण्ठनम् ।  
रुद्रलिङ्गार्चनं चापि मोहतो वापि न त्यजेत् ॥ इति ॥   
(पराशरोप अ १० श्लो ४०)  
  
स्कान्दे च �  
  
त्रिपुण्ड्रं धारयेद्भक्त्या मनसापि न लङ्घयेत् ।  
  
इति त्यागो निषिध्यते ।  
  
९) तथा रुद्राक्षधारणमपि अकरणे दोषकीर्तनादिभिर्नित्यम् । तथा   
हि स्कान्दे �  
  
अरुद्राक्षधरो भूत्वा यत्किञ्चित्कर्म वैदिकम् ।  
कुर्वन् विप्रस्तु मोहेन नरके पतति ध्रुवम् ॥  
  
इत्यकरणे दोषः कीर्त्यते । बृहन्नारदीये �  
  
बहूनां जन्मनामन्ते महादेवप्रसादतः ।  
रुद्राक्षधारणे श्रद्धा स्वभावादेव जायते ॥  
  
इति श्रद्धायाः पुण्यफलत्वोक्तिः । स्कान्दे �  
  
कण्ठे मूर्ध्न्युम्पवीते वा कर्णे कारयुगेऽथवा ।  
रुद्राक्षं धारयेन्नित्यं भक्त्या परमया युतः ॥  
  
इति नित्यशब्दः । वायवीये �  
  
नाभक्त्या धारयेदक्षान् सदा भक्त्यैव धारयेत् ।  
  
इति सदाशब्दयोगेन विधानं द्रष्टव्यम् । अयं च समयिधर्मः   
तज्जन्मनि विशेषनिर्वाणदीक्षाद्यलाभे सालोक्यफलं दत्वा   
जन्मद्वयव्यवधानेनैकजन्मव्यवधानेन वा मुक्तिं जनयति ।   
शिवधर्मोत्तरे �  
  
अथ ये सततं भक्त्या भजन्ति शिवयोगिनः ।  
ते विन्दन्ति महाभोगानन्ते योगं च शाङ्करम् ॥  
भोगयोगार्थिभिस्तस्मात्सम्पूज्याः शिवयोगिनः ।  
प्रतिश्रयान्नपानेन शय्यावस्त्रासनादिभिः ॥  
इति यः कुरुते भक्तिं सततं शिवयोगिनाम् ।  
स द्वितीये तृतीये वा देहे योगमवाप्नुयात् ॥  
  
इत्यादिवचनैस्तथा प्रतिपादनात् । एते च समयिधर्मा यद्यपि सर्वेषामपि   
पुत्रकानां साधकानाञ्च साधारणाः, तथापि   
तेषामसाधारणधर्मान्तरसत्त्वादेते समयिधर्मा इत्युच्यन्ते । इत्थं   
समयिधर्मानुष्ठानाद्विशेषदीक्षाधिकारलाभे विशेषदीक्षां कृत्वा   
शिवपूजागमाध्ययनादिपुत्रकधर्माननुतिष्ठेत् ।  
  
इत्थं समयदीक्षायां विशिष्टायां विशेषतः ।  
वह्निहोमागमज्ञाने योग्यः सञ्जायते शिशुः ॥  
  
इति प्रतिपादितस्य समययुक्तविशेषदीक्षारूपस्य तदधिकारस्य सद्भावात्   
। तत्र शिवार्चनं मानसं प्रशस्तम् । तत्राशक्तस्तु   
पञ्चविधशुद्धिकरणपूर्वकम्   
अभिषेकालङ्करणनिवेदनस्तोत्रपाठनमस्कारादिकं   
बहिर्यागशब्दाभिधेयं कुर्यात् । तथा वर्णाश्रमधर्मानप्यनुतिष्ठेत्   
। तेषां तत्त्वज्ञानसाधनत्वात् ॥  
  
१०) नन्वस्तु तेषां साक्षादेव मुक्तिसाधनत्वम् ।   
गौतमधर्मस्कान्दादिषु तथा प्रतिपादनात् । तत्र गौतमधर्मे � यस्यैते   
चत्वारिंशत्संस्कारा अष्टावात्मगुणाः स ब्रह्मणःसायुज्यं   
सलोकतामाप्नोति इति कर्मणां साक्षान्मोक्षहेतुत्वं प्रतिपादितम् । तथा   
स्कान्देऽपि �  
  
वर्णाश्रमसमाचारादेव मुक्तिर्न चान्यथा । इति ॥  
  
अन्यत्रापि �  
  
कर्मणैव हि संसिद्धिमास्थिता जनकादयः ।  
(भगवद्गीता अ ३ श्लो। २०)  
  
इति श्रूयते । न च तेषां फलान्तरे उपयुक्तत्वान्मोक्षफले न सम्बन्ध इति   
युक्तम् । तथा सति कर्मणां ज्ञानफलेऽपिसम्बन्धाभावप्रसङ्गात् ।   
यद्युत्पत्तिवाक्यावगतस्वरूपाणां कर्मणामधिकारवाक्यद्वयेन   
परस्परानपेक्षया फलद्वयसम्बन्धः संयोगपृथक्त्वन्यायेन   
बोधयितुं शक्यत इत्युच्यते, तर्हि प्रकृतेऽपि मोक्षफलसम्बन्धोऽपि तथा   
वक्तुं शक्यत इति समानम् ॥  
  
११) ननु कमनुष्ठानस्य पुण्यजननद्वारा भोगहेतुत्वं   
नोपपद्यत इति चेत्, न; भोगकामनयानुष्ठितानां तेषां भोगहेतुत्वेऽपि   
मोक्षकामनयानुष्ठितानां मोक्षजनकत्वाविरोधात् । अन्यथा तवापि   
ज्ञानोत्पादाय तदनुष्ठाने तैर्भोगजननप्रसङ्गात् । न   
चानेकजन्मार्जितानां सञ्चितकर्मणां ज्ञानं विना निवर्तकाभावात्   
केवलकर्मभिर्न मोक्षः सम्भवतीति युक्तम् ।   
योगादिसम्पादिताणिमाद्यैश्वर्यायत्तेन कायव्यूहपरिग्रहेण   
भोगद्वारैव तेषामपोह्यत्वात् । वर्णाश्रमसमाचारादेव � इत्यादिना   
कर्मणोऽपीतरव्यवच्छेदेन कारणत्वस्य   
प्रतिपादनाद्वचनद्वयाविरोधाय परस्परनैरपेक्ष्येण विकल्पेन   
साधनत्वस्य कल्पयितुमुचितत्वात् । तस्मात्साक्षात्कर्मणां   
मोक्षजनकत्वम् । न तु ज्ञानद्वारा इति, मैवम् । ज्ञानतिलके �  
  
न दानैर्न तपोयज्ञैर्न होमैर्न यमैर्व्रतैः ।  
न स्नानतीर्थसम्पातैर्लभ्यते परमं पदम् ॥  
अनेकैः पापसङ्घातैरनेकैः पुण्यसञ्चयैः ।  
बध्नन्ति सर्वदात्मानं कोशागारक्रिमिर्यथा ॥  
  
इत्यादिना कर्मणां मोक्षहेतुत्वाभावस्य प्रत्युत बन्धहेतुत्वस्य च   
प्रतिपादनात् । किञ्च मलनिवृत्तिं विना न मोक्षः सम्भवति ।   
शिवानन्दानुभवाच्छादकस्यानुवत्तेः । न चाज्ञानरूपस्य मलस्य   
ज्ञानेन विना विनिवृत्तिर्युज्यते ।  
  
ज्ञानेन च तदज्ञानं निवर्तेत न कर्मभिः ।  
ज्ञानं लब्ध्वाचिरादेव शिवसायुज्यमाप्नुयात् ॥  
  
इति शिवधर्मोत्तरे मलस्य ज्ञानमात्रनिवर्त्यताप्रतिपादनात् ।   
ज्ञानाभावे सञ्चितकर्मणां प्रक्षयानुपपत्तेश्च । भोगेन प्रक्षये,   
पुनः पुनः कर्मार्जनस्यानिवारणात् । कर्मानुष्ठाने   
आनुषङ्गिकस्याधर्मस्यानिवृत्तेश्च । तस्मान्न केवलकर्मणा मोक्षः ॥  
  
१२) नन्वस्तु तर्हि ज्ञानकर्मणोः समप्राधान्येन समुच्चिततया   
मोक्षहेतुत्वम् । अत एव न विकल्पप्रयुक्तदोषष्टकमपि । एवञ्च न दानैः   
इत्यादिनिषेधोऽपि ज्ञानं विना कृतकर्मविषयकतयोपपद्यते ।   
समप्राधान्येन समुच्चये तु �  
  
ज्ञानं प्रधानं न तु कर्महीनं   
कर्म प्रधानं न तु बुद्धिहीनम् ।  
तस्मात्तयोरेव भवेत् प्रसिद्धिः  
न ह्येकपक्षो विहगः प्रयाति ॥  
  
यथान्नं मधुसंयुक्तं मधु चान्नेन संयुतम् ।  
एवं तपश्च विद्या च संयुक्तं भेषजं महत् ॥  
  
इत्यादिकं वचनं मानम् । तस्माज्ज्ञानकर्मणी समप्रधान्येन   
मोक्षसाधनमिति । मैवम् ।  
  
न कर्म करणीयं हि बहिस्तस्य महात्मनः ।  
ज्ञानामृतेन तृप्तस्य भक्त्या च विवशात्मनः ।  
  
इति शिवधर्मोत्तरे,   
  
न लिङ्गं नाश्रमाचारः परमात्मनि संस्थितौ ।  
(विद्यापादे श्लो ७)  
  
इति सर्वज्ञानोत्तरे,   
  
न ध्यानं न तपः पूजा न होमो नैव साधनम् ।  
अग्निकार्यादिकार्यं च नैव तस्य महेश्वरि ॥  
नियमोऽपि न तस्यास्ति क्षेत्रपीठादिसेवनम् ।  
नार्चनं पितृकार्यं च तीर्थयात्राव्रतानि च ॥  
  
इति देवीकालोत्तरे च सञ्जातज्ञानस्य कर्मनिषेधेन कर्मणां   
ज्ञनार्थत्वावगमात् । कर्मणां हि ज्ञानवत्साक्षान्मोक्षहेतुत्वे   
जातेऽपि ज्ञाने तानि कर्तव्यानि स्युः । ज्ञानद्वारा तु साधनत्वे द्वारस्य   
निष्पन्नतया तदर्थानि कर्माणि न कर्तव्यानीति तन्निषेध उपपद्यते ।   
कर्मणां दृष्टज्ञानद्वारकत्वसम्भवेऽदृष्टद्वारकत्वकल्पनस्या-  
युक्तत्वाच्च । ज्ञानं प्रधानम् इत्यादिवचनमप्युक्तनिषेधपर्यालोच-  
नया, ज्ञानं प्रधानं, साक्षात्कारणम् । तत्त कर्मणा स्वजनकेन   
विहीनं चेत् स्वस्यैवानिष्पत्त्या कार्याजनकम् । तथा, कर्म प्रधानं,   
ज्ञानोत्पादकतया अवश्यापेक्षणीयम् । अत एव द्वारभूतया बुद्ध्या   
विनाकृतं न जनकम् । अत उभयोः सत्त्व एव मुक्तिर्भवतीति   
द्वारद्वारिभावसमुच्चयपरतया योजनीयम् ।  
  
१३) कर्मणां ज्ञानजनकत्वे �  
  
वेदानुवचनेनापि यज्ञेनाध्ययनेन च ।  
दानेन तपसा देवास्तथैवानशनेन च ॥  
वेत्तुमिच्छति यो विद्वान् स मुनिर्नेतरो जनः ।  
  
इति स्कान्दवचनं मानम् । न च वेदानुवचनादेस्तृतीयान्तस्य, प्रधान्येन   
इच्छतीत्यनेनान्वयादिच्छासाधनत्वमेव; न ज्ञानसाधनत्वमिति युक्तम् ।   
अश्वेन गन्तुमिच्छतीत्यत्र शब्दतोऽप्रधानेऽपि गमनेऽर्थतः   
प्राधान्यादश्वस्येव वेदानुवचनादेः सर्वापेक्षा च   
यज्ञादिश्रुतेरश्ववत् (ब्र सू ३-४-२६) इति न्यायेन वेदने सम्बन्धात् ।   
शब्दतः प्राधान्याश्रयणेऽपि तादृशेच्छाद्वारा वेदनसम्बन्धाद्वा   
लौकिकव्युत्पत्त्याश्रयणेऽपि कर्मणां वेदनसाधनत्वलाभात् । वस्तुतस्तु   
मीमांसाशास्त्रीयव्युत्पत्त्याश्रयणे तु इच्छतीति पञ्चमलकारस्य   
वेदानुवचनादिसम्बन्धे विविदिषुं प्रति वेदानुवचनादि विहितमिति   
कर्मणां वेदनसाधनत्वमस्माद्वाक्यात्प्रतीयत एव । अथवा यस्यैते   
चत्वारिंशत्संस्काराः इति वाक्यं कर्मणां ज्ञानसाधनत्वे   
मानम् । संस्कारा हि प्रोक्षणादिजनितसंस्कारवत्स्वतः   
फलकरणत्वाभावादुपकार्यं फलकरणमपेक्षन्ते । प्रकृते   
शिवसायुज्यरूपफलकरणं ज्ञानमेव । ज्ञानादेव तु   
कैवल्यमित्याह परमा श्रुतिः इत्यादिना तस्य फलकरणत्वेनोपस्थितत्वात्   
। उपस्थितपरित्यागेन अनुपस्थितकल्पने गौरवात् ।   
तस्माच्चत्वारिंशत्संस्कारोपकृतेन ज्ञानेन शिवसायुज्यं   
भवतीत्येवमर्थकतया संस्कारवाक्यं भवति कर्मणां   
ज्ञानसाधनत्वे मानम् । तथा यागादीन्यपि कर्मणि   
ज्ञानोत्पत्तिनिमित्तं तु क्रिया चर्या प्रकीर्तिता इति   
वचनाज्ज्ञानजनकान्येव । एवं काशीमरणादिकमपि ज्ञानद्वारैव   
मोक्षसाधनम् । मलस्य ज्ञानमात्रनिवर्त्यत्वेन तेन विना   
मुक्तेरसम्भवात् । अत एव स्कान्दे �  
  
श्रीमद्वाराणसी पुण्या पुरी नित्यं मम प्रिया ।  
यस्यामुत्क्रममाणस्य प्राणैर्जन्तोः कृपाबलात् ॥  
तारकं ब्रह्मविज्ञानं ददामि श्रेयसे हरे ।  
  
इति तस्य ज्ञानसाधनत्वं प्रतिपादितम् ।  
  
१४) न च तत्र कथं सञ्चितकर्मणां निवृत्तिरिति युक्तम् । ज्ञानेन   
शिवकृतया दीक्षया वा तेषां निवृत्त्युपपत्तेः । तस्मात् कर्माणि   
ज्ञानद्वारैव मुक्तिसाधनानि । तेन वैदिकान्यागमिकानि च कर्माणि   
ज्ञानार्थिना कर्तव्यानि । न केवलं वेदागमयोर्विहितान्येव   
कर्माणिज्ञानजनकानि; अपि तु यानि तत्र अविहितानि प्रतिषिद्धानि पातकानि   
तान्यपि शिवाराधनत्वेन कृतानि ज्ञानजनकानि । स्कान्दे �  
  
यानि लोके निषिद्धानि कर्माण्यविहितानि च ।  
तानि शम्भोः परा पूजेत्येतज्ज्ञानं महामखम् ॥  
यानि कर्माणि सर्वाणि निषिद्धानि श्रुतौ स्मृतौ ।  
तानि चाराधनं शम्भोरिति ज्ञानं महामखम् ॥  
ईश्वरार्थधिया पापान्यपि कर्माणि सुव्रताः ।  
भवन्ति पूतान्यत्यन्तं सत्यमेव न संशयः ।  
आर्द्रं काष्ठं महानग्निः शुष्कं कृत्वा दहेद्यथा ।  
तथेश्वरधिया पापं विशुद्धं ज्ञानदं भवेत् ॥  
वैदिकं तान्त्रिकं हित्वा मार्गं स्वप्रज्ञया द्विजाः ।  
सोऽपि यज्ञ इति प्रोक्तो मया वेदार्थवित्तमाः ॥  
श्रद्धया सहितं सर्वं श्रेयसे भूयसे भवेत् ॥  
  
इत्यादिना तथा प्रतिपादनात् । अयं च प्रपन्नधर्मः ।  
  
१५) अप्रपन्नस्य वर्णाश्रधर्मा एवानुष्ठेयाः । एवं   
पुत्रकधर्माननुतिष्ठतो यदा दैववशेन निर्वाणदीक्षाया   
असम्भवस्तदा सामीप्यफलमनुभूयान्ते जन्मान्तरे मुक्तिर्भवति । यदा   
तु तीव्रतीव्रतरशक्तिनिपातयोरन्यतरलाभेन निर्वाणदीक्षां लभते तदा   
तया सञ्चितकर्मणां निवृत्त्या तत्त्वज्ञानप्रतिबन्धकदूरितविगमेन   
तत्त्वज्ञानार्थं श्रवणादिकं कुर्यात् ।  
  
शुद्धशैवमिदं तन्त्रं न देयं न प्रकाशयेत् ।  
दीक्षितस्य च धीरस्य शिवभक्तिपरस्य च ॥  
श्रावणीयं न चान्यत्र कथनं हि प्रशस्यते ।  
  
इति श्रवणाधिकारत्वेन प्रतिपादिताया दीक्षाया निष्पादात् ।   
यद्यप्यधीतागमस्य पदपदार्थव्युत्पत्तिमात्रेणार्थज्ञानं भवति,   
तथापि तात्पर्यापरिज्ञाने आपाततः पूर्वापरविरोधप्रतिसन्धानेन   
सन्देहादिकलुषितमेव स्यादित्यकलुषितप्रतिपत्तये तात्पर्यपरिज्ञानरूपं   
श्रवणमादरणीयम् । एतच्च �  
  
यावत्कालं शिवज्ञानं दृढीभवति तस्य तु ।  
तावत्कालं च कर्तव्यं श्रवणादि विशेषतः ॥  
  
इत्यादिना विहितम् ।  
  
१६) यद्यपि तात्पर्यज्ञानं वाक्यार्थज्ञानजनकतया लोकत एव   
प्राप्तमिति न विधातव्यम्, तथापि निगमागमादिविचारेणैवायमर्थो   
निश्चेतव्यो न भाषाप्रबन्धादिविचारेणेतीतरव्यवच्छेदाय विधीयते ।   
तथा चावघातादिविधिवदयं नियमविधिः । न च तत्र   
नियमदृष्टसाध्यं परमापूर्वमस्तीति नियमविधित्वं युक्तम्; इह तु   
तत्साध्यं नास्तीति न तद्युज्यत इति वाच्यम् । साक्षात्कारस्य   
तत्साध्यत्वोपपत्तेः । अत एव भगवता बादरायणेन सर्वापेक्षा च   
यज्ञादिश्रुतेरश्ववत् (ब्र सू ३-४-२६) इति सर्वादृष्टसाध्यत्वं   
ज्ञानस्याभिहितम् । एवं श्रवणेन जायमानं ज्ञानं च स्वस्य   
शिवेनाभेदावगाहि । न तु नियन्तृनियाम्यभावादिना भेदावगाहि ।  
  
अहमात्मा शिवो ह्यन्यः परमात्मेति यः स्मृतः ।  
एवं यो भावयेन्मोहान्न शिवत्वमवाप्नुयात् ॥  
शिवोऽन्यस्त्वहमेवान्यः पृथग्भावं विवर्जयेत् ।  
(सर्व वि पा श्लो ३९-४०)  
  
इति भेदज्ञाननिषेधपूर्वकं �  
  
यः शिवः सोऽहमेवेति अद्वैतं भावयेत्सदा ॥  
(सर्व वि पा श्लो ४०)  
  
इत्यनेन सर्वज्ञानोत्तरवचनेनाभेदज्ञानस्यैव मुक्तिसाधनतया   
बोधनात् । इदं चाचार्यमूर्तिस्थाद्गुरोः निर्वाणदीक्षापुरस्सरं   
श्रवणं सकलानाम् । विज्ञानाकलप्रलयाकलयोऽस्तु निरधिकरणस्य   
शिवस्यानुग्रहमात्रेण दीक्षा तत्त्वज्ञानं च भवतीति वेदितव्यम् । एवं   
श्रवणे निर्वृत्ते युक्तिभिस्तदर्थस्यानुचिन्तनरूपं   
मननमयोग्यतानिरासेन श्रवणप्रतिष्ठार्थं कर्तव्यम् । अनन्तरं च   
श्रुतस्यार्थस्यानुध्यानरूपं निदिध्यासनं विपरीतभावनानिवृत्तये   
चित्तैकाग्र्याय च करणीयम् । अनादिजन्मानुवृत्ता विपरीतवासना हि न   
सकृच्छ्रवणमात्रेण निवर्तते; किं तु ध्यानाहितयैव वासनया । न   
विपरीतवासनायां सत्यां साक्षात्कारः सम्भवति । तथा चित्तैकाग्र्यं   
विना न सूक्ष्मवस्तुसाक्षात्कारः । केशादिसाक्षात्कारे तथा दर्शनात् ।   
अतो विपरीतवासनानिवृत्तये चित्तैकाग्र्याय च निदिध्यासनं कर्तव्यम् ।   
श्रवणादिकं च यदा साक्षात्काराय न पर्याप्तं तदा अर्चिरादिद्वारा   
फलभोगाननुभूय प्रलयसमये शिवानुग्रहे सति तत्र तदैव मुक्तिः ।   
तदा शिवानुग्रहाभावे गुरुणा जन्मान्तरे मुक्तिः । यदा तु पर्याप्तं   
तदा गुरुकृपापरिपाकेन सूर्यकिरणसन्निधानेनेव   
स्वात्मज्ञानमभिव्यज्यते । अयमेव साक्षात्कारोदयः फलसाधनमपि ॥  
  
१७) नन्वाच्छादके मले सति कथमभिव्यक्तिः । न च   
मलनिवृत्त्यनन्तरमभिव्यक्तिरस्त्विति वक्तुं युक्तम् । अभिव्यक्तिसाध्यत्वेन   
मलनिवृत्तेस्त्वया स्वीकारात् । तस्मादभिव्यक्तिमलनिवृत्त्योः   
परस्पराश्रयपरिहाराय मलस्य दीक्षानिवर्त्यत्वमेवाभ्युपगन्तव्यम् ।   
युक्तञ्चैतत् । मलस्य द्रव्यत्वेन काचादिदोषस्य चिकित्साव्यापारेणेव   
शिवव्यापारेणैव निवर्तनीयत्वात् । न चाज्ञानत्वेन मलस्य   
ज्ञानमात्रनिवर्त्यत्वं युक्तम् । अज्ञानशब्दस्य भ्रान्तिवाचकत्वे वा   
मलस्य भ्रान्तित्वाभावेन पक्षधर्मत्वाभावात् । एवं   
ज्ञानाभाववाचकत्वेऽप्यपक्षधर्मत्वमेव ।   
भ्रान्तिहेतुद्रव्यवाचकत्वे तादृशक्रियानिवर्त्यत्वस्यैव दर्शनेन विरोधात् ।   
आणववाचकत्वे तस्यैव पक्षतया सहचारग्रहस्थलाभावात् । तस्मात्   
साक्षात्कारः फलमेव; न साधनम् । न चैवं फलस्याविधेयतया   
साक्षात्कारस्य विधेयत्वमनुपपन्नं स्यादिति वाच्यम् । इष्टापत्तेः ।   
श्रूयमाणो विधिस्तु यथा साक्षात्कारो निष्पद्यते तथा   
यतितव्यमित्येवमर्थकतया योजनीयः । तस्मात् दीक्षैव साधनम् । अत एव �  
  
दीक्षैव मोचयत्यूर्ध्वं परं धाम नयत्यपि ।  
  
इत्यादिकं वचनमपि सङ्गच्छते । तस्मान्न साक्षात्कारः   
फलसाधनमिति ।  
  
१८) मैवम् �  
  
ज्ञानेन हि तदज्ञानं निवर्त्येत न कर्मभिः ।  
  
इत्यादिना अज्ञानस्य ज्ञाननिवर्त्यताविधानपूर्वकं   
कर्मनिवर्त्यतानिषेधात् । अप्रकाशरूपस्य मलस्य प्रकाशेनैव   
निवर्तनीयत्वाच्च । अप्रकाशरूपस्य तमसः आलोकादिना प्रकाशेन   
निवृत्तिरनुभूयत इति न सहचारग्रहस्थलस्याभावः । न च द्रव्यत्वेन   
कर्मनिवर्त्यत्वं ज्ञानानिवर्त्यत्वं वा अनुमातुं शक्यते ।   
अज्ञानान्यत्वस्योपाधित्वे पक्षेतरत्वस्याप्युपाधित्वापत्तेरिति वाच्यम् ।   
आगमबाधितत्वात् । न चाभिव्यक्तिमलनिवृत्त्योः परस्पराश्रयत्वम् ।   
तमोनिवृत्तिप्रकाशयोरिव तदभावोपपत्तेः । तत्रापि हि सति तमसि न   
प्रकाशोदय इति तमोनिवृत्तिः प्रकाशोदये अपेक्षिता । प्रकाशोदयश्च तमो   
निवृत्ताविति प्रसक्तः परस्पराश्रयः । स च � सत्येव तमसि उदितेन प्रकाशेन   
निवर्तते तमः; तमःप्रकाशयोरपि क्षणमात्रमस्त्येव सहावस्थानमिति   
वा, एककालीनेनापि प्रकाशेन तमोनिवृत्तिर्जायते; जनकत्वं न   
पूर्वभावित्वम्; किं तु शक्तत्वमिति वा परिहार्यः । तद्वदेवात्रापि   
परिहारः सम्भवतीति न काप्यनुपपत्तिः । दीक्षैव मोचयति इत्यपि वचनं   
दीक्षाया आवश्यकत्वमात्रपरम् । न तु ज्ञानव्यवच्चेदपरमिति न   
तद्विरोधोऽपि । तस्मात्साक्षात्कारेणैव मलनिवृत्तिः । अभिव्यक्तं   
स्वरूपज्ञानमेव साक्षात्कारः । न तु बुद्धिवृत्त्यादिरूपः । तस्य चेतने   
अप्रवृत्तेः । कारणाभावाच्च । न च शब्द एव कारणम् । तस्य   
परोक्षज्ञानजनकत्वस्व भावत्वेनापरोक्षज्ञानजनने   
सामर्थ्याभावात् न चापरोक्षत्वादौ करणस्वभावो न प्रयोजकः । अपि तु   
विषयस्वभाव इति वाच्यम् । पुरोवर्तिनि घटे अयं घटः   
इत्यादिवाक्येनापरोक्षज्ञानजननप्रसङ्गात् । न चेष्टापत्तिः ।   
निमिलिताक्षं प्रति तस्य परोक्षज्ञानजनकतयैव सर्वसम्मतत्वात् ।   
यस्यापि तत्रेन्द्रियसन्निकर्षोऽस्ति तमनिमीलिताक्षं प्रति   
प्रयोजकत्वेऽन्यस्यापि तदुत्पत्त्यापत्तेः । दशमस्त्वमसीत्यत्रापि शब्दात्   
परोक्षज्ञानानन्तरम् ऐन्द्रियिकमेवापरोक्षज्ञानं जायते । न   
चैन्द्रियिके ज्ञाने शब्दापेक्षा किमर्थेति युक्तम् ।   
दशत्वसङ्ख्यापूरकतया   
स्वगतैकत्वस्यापेक्षाबुद्धावभानाद्दशमस्त्वमसीतिवाक्येन   
स्वगतमपि एकत्वं सङ्ख्यापूरकमिति ज्ञापिते युक्तस्तत्साक्षात्कारः । अत   
एव स्वात्मगतैकत्वस्य तत्सङ्ख्यापूरकत्वाभिज्ञं प्रति न   
तद्वाक्यमुपयुज्यते । तस्माच्छब्दस्य न साक्षात्कारजनकत्वम् ।  
  
१९) एवमभिव्यक्तस्वरूपज्ञानतया साक्षात्कारान्मुक्तो जीवन्मुक्त   
इत्युच्यते । अस्य च करणीयं कर्म किमपि नास्ति । तथापि ज्ञानोत्पत्तेः   
प्राङ्निरन्तरकर्मानुष्ठानवासनाबलात् प्रारब्धनाशाय   
लोकसंरक्षणाय च कर्मानुष्ठाने प्रवर्तते । न च कर्मभिर्जनितेन   
पुण्येन सम्बध्यते । न च कर्मणः पुण्यजननसमर्थस्य कथं   
तदजनकत्वमिति वाच्यम् । अग्निस्तम्भाभिज्ञं प्रति अग्नेरदाहकत्ववदत्र   
तत्त्वज्ञानिनं प्रति कर्मणोऽप्यजनकत्वस्योपपत्तेः । एवं   
प्रारब्धभोगार्थ निषिद्धानुष्ठानेऽपि अधर्मस्यानुत्पत्तिरुपपन्ना ।   
कर्मणस्तज्जनकताबोधको निगमागमादिरपि प्रमाणम्; तस्य   
तत्त्वज्ञानरूपप्रतिबन्धकाभावसहकृतं कर्म   
तज्जनकमित्येवम्परत्वात् । विहितस्य निषिद्धस्य च सुहृद्दर्हृदोः   
धर्माधर्म जनकत्वस्य सद्भावाच्च ।   
कर्मकर्तृगतपुण्यापुण्यजनकत्वप्रतिपादकवचनस्य सामान्यविषयस्य   
विशेषविषयेण तत्त्वज्ञानिना कृतं कर्म तस्य सुहृदि दुर्हृदि वा   
पुण्यादिकं जनयतीत्येतदर्थप्रतिपादकेन वेदवचनेन सङ्कोचोपपत्तेः ॥  
  
२०) नन्वस्य तत्त्वज्ञानोत्पत्त्यनन्तरमेव सर्वाणि कर्माणि नश्यन्ति ।  
  
यथा वह्निर्महादीप्तः काष्ठमात्रं च निर्दहेत् ।  
तथा शुभाशुभं कर्म ज्ञानाग्निर्दहति क्षणात् ॥  
  
---------- ------------------- ----------------- --------------- ----------  
ज्ञानाग्निः सर्वकर्माणि भस्मसात्कुरुते तथा ॥  
(भगवद्गीता अ ४ श्लो ३७)  
  
इत्यादिवचनात् । एवं च कर्मणोऽभावाद्भोगोऽपि न सम्भवतीति न   
तदर्थस्य देहस्यावस्थानं युज्यते । अस्तु वा प्रारब्धकर्मणोऽवस्थानम्   
। तथापि निवृत्तमलस्यानावृतज्ञानतया कथं   
वैषयिकसुखदुःखादिभोगः । तस्य रागादिसाध्यत्वात् । निर्मलस्य च   
रागाद्यभावात् । तस्मात्तत्त्वज्ञानिनो देहावस्थानमयुक्तमिति   
जीवन्मुक्तिरनुपपन्नेति । मैवम् ।  
  
प्रारब्धं भोगतो नश्येच्छेषं ज्ञानेन दह्यते ।  
  
इत्यादिवचनानुसारेण यथा वह्निः इत्यादेः प्रारब्धेतरविषयकत्वं   
कल्पनीयमित्यतोऽस्त्येव प्रारब्धकर्मणोऽवस्थानम् । तेन तदधीनस्य   
भोगस्योत्पादनाय देहस्यावस्थानमपेक्षितमेव । न च निर्मलस्य कथं   
रागाद्यधीनो भोग इत्यपि युक्तम् । रागाद्यभावेऽपि   
प्रारब्धविनाशाभिसन्धिना भोगोपपत्तेः । अथवा रागादिवासनया   
भोगः । अत एव प्रारब्धकर्मणोऽपि विनाशे तया वासनयैव भोग   
उपपद्यते ॥  
  
२१) केचित्तु �  
  
नाभुक्तं क्षीयते कर्म कल्पकोटिशतैरपि ।  
(वासिष्टलैङ्गे अ १० श्लो। ३३)  
  
इत्यादिवचनात् सर्वमपि कर्म भोगनाश्यम् । ज्ञानाग्निः इत्यादिकमपि   
उक्तवचनाविरोधाय कायव्यूहपरिग्रहपूर्वकभोगोत्पादनद्वारक-  
विनाशपरमेवेति वदन्ति । तन्न युक्तम् । सर्वस्यापि भोगनाश्यत्वे   
प्रारब्धाप्रारब्धयोर्विशेषाभावेन �  
  
प्रारब्धं भोगतो नश्येच्छेषं ज्ञानेन दह्यते ।  
  
इत्यादिवचनव्याकोपप्रसङ्गात् । नाभुक्तम् इत्यादिवचनमपि अनेनैव   
वचनेन प्रारब्धविषयतया निवेदितमिति न तद्विरोधोऽपि ।   
जीवन्मुक्तलक्षणं तु मायिकदेहादियुक्तत्वे सति निर्मलत्वम् । निर्मलत्वञ्च   
न मलध्वंसवत्त्वम् । मलस्यैकत्वेनैकमुक्तौ सर्वमुक्तिप्रसङ्गात् । किं   
तु मलसंयोगध्वंसवत्त्वम् । संयोगस्तु प्रतिपुरुषं भिद्यत इति एकस्य   
विनाशेऽप्यन्यस्याविनाशान्नोक्तदोषः । अन्ये तु � तत्तदावरणशक्तीनां   
विभेदेनोक्तदोषं परिहरन्ति ।  
  
२२) अस्य च जीवन्मुक्तस्य हासक्रन्दनवल्गनादीनि चिह्नानि ।   
यद्यप्येतान्युन्मत्तादिसाधारणानि, तथापि उन्मादादिहेतुकेभ्यस्तेभ्यो   
विलक्षणानि तत्त्वज्ञानकारुण्यादिजनितान्येतानि चिह्नानि । यथा हि � तत्र   
शिवशास्त्रोक्तमार्गे विद्यमाने पशुशास्त्रोक्तमार्गमाचरन्त्यज्ञानतो   
जनाः । अहो! प्रत्यक्षेऽपि विषये इत्थं मोहो जातः � इति ज्ञानं   
हासजनकम् । ल्पस्य वैषयिकसुखस्याभिलाषेण   
महद्दुःखमनुभवत्ययं जनः, कथमेतन्निराकरणीयमिति कारुण्यं   
क्रन्दजनकम् । स्वात्मनः संसारसमुद्रादुत्तीर्णताज्ञानं वल्गनहेतुः   
। तदुक्तं तत्त्वसारे �  
  
धृतिधैर्यसमायुक्तः सदानन्दसमावृतः ।  
हसते नृत्यते चैव क्रन्दते वल्गतेऽपि च ॥  
  
कार्तिकेय उवाच �  
  
हसनादि त्वया प्रोक्तं योगीन्द्राणां च चेष्टितम् ।  
तस्यार्थं नैव जानामि किमर्थं कुर्वते प्रभो ॥  
  
ईश्वर उवाच �  
  
सुव्यक्तं दूषयित्वा तु विमार्गेण जनो रतः ।  
तं दृष्ट्वा हसते योगी अहो! व्यामोहितं जगत् ॥  
  
ज्ञात्वा भवस्यासद्भावं क्रीडन्ते भवमध्यतः ।  
क्रीडान्तोऽपि न लिप्यन्ते तेन नृत्यन्ति योगिनः ॥  
  
रसलुब्धो यथा मत्स्यो लोहशक्तिं न पश्यति ।  
सुखलुब्धस्तथा लोको यमलोकं न पश्यति ॥  
  
तत्त्वहीनो महद्दुःखं सहतेऽतीव दारुणम् ।  
तेनासौ क्रन्दते योगी दृष्ट्वा दुःखं जनस्य च ॥  
 अपारस्य समुद्रस्य पारं हि तरितं मया ।  
इति मत्वा च गर्वित्वा वल्गन्ते तेन योगिनः ॥ इति ॥  
  
इत्थमेवागमान्तरोक्तानि चिह्नान्तराणि ज्ञेयानि । एतैश्च चिह्नैः   
जीवन्मुक्तं विनिश्चित्य तस्मिन् परां प्रीतिं कुर्यात् । न कदाचिदपि द्वेषम् ।   
यतो द्वेषे कृते तदीयनिषिद्धकर्मभिः स्वस्मिन् पापं जायेत । ईदृशे च   
जीवन्मुक्ते स्वरूपसाक्षात्कारेण निवृत्तावरणतया शिवानन्दः   
प्रकाशते । तथापि वैषयिकसुखदुःखादिकमपि विक्षेपवशाज्जायेत । अतः   
परममुक्तिरेव परमः पुरुषार्थः ॥  
  
२३) तस्याश्च परममुक्तेः स्वरूपं वादिनः   
स्वस्वमत्यनुसारेणान्यथान्यथा वदन्ति । तथाहि � चार्वाकास्तावत् �   
देहस्यैव दुःखनिदानत्वात् तद्विनाशे दुःखानुत्पत्तेः   
सकलदुःखनिदानभूतदेहरूपात्मनाश एव मोक्ष इत्याहुः । तन्न ।   
अपुरुषार्थत्वात् । यद्यपि मोक्षदूशायां दुःखमूलस्य विनाशः   
सर्ववादिसम्मतः, तथापि स स्वयं न पुरुषार्थो भवितुमर्हति । न हि   
सर्पकण्टकादिनिवृत्तिरेव पुरुषार्थः । दुःखाभाव एव पुरुषार्थ इति चेत्   
स किं दुःखध्वंसः ? उत दुःखप्रागभावः ? नाद्यः । तदानीं   
दुःखस्यानुत्पत्तौ तद्ध्वंसाभावात् । उत्पत्तौ च तज्ज्ञानादेव नाश इति   
पुरुषप्रवृत्तिवैफल्यात् । न द्वितीयः । दुःखप्रागभावस्यानादेः   
साध्यत्वाभावेन पुरुषार्थत्वायोगात् । अस्तु तर्हि दुःखनिदाननाश एव   
पुरुषार्थ इति चेत्; न । पूर्वोक्तदोषात् । देहरूपस्यात्मनो भोक्तुः   
मुक्तिदशायामभावेनाभुज्यमानत्वेनापुरुषार्थत्वाच्च । नावेद्यः   
पुरुषार्थः इति न्यायात् । पुरुषार्थो हि तत्प्रेप्सुना भुज्यमानः सन्नेव   
पुरुषार्थः । न च स्वात्मनाशः स्वेन भुज्यते । देहस्य दुःखनिदानत्ववत्   
सुखनिदानत्वस्यापि सद्भावेन तन्नाशस्योद्देश्यत्वायोगाच्च ।   
शरीरात्मवादश्च पूर्वमेव निरस्तः । एतेन ज्ञानसन्ततिविच्छेदो मोक्ष इति   
माध्यमिकपक्षोऽपि निरस्तः । ज्ञाननाशस्यानुद्देश्यत्वाच्च ।   
ज्ञानक्षणिकत्ववादश्च पूर्वमेव निरस्तः । विषयोपरागाभावेन   
निरुपप्लवा ज्ञानसन्ततिर्मोक्ष इति योगाचारमतमप्ययुक्तम् । ज्ञानहेतोः   
शरीरादेरभावात् । न च विषयावच्छिन्नज्ञान एव शरीरस्य हेतुता ।   
लाघवेन ज्ञानमात्र एव तस्य हेतुत्वात् ॥  
  
२४) साङ्ख्यास्तु � प्रकृतिपुरुषविवेकख्यातौ   
प्रकृतिकार्यमहदाद्यनुपधानेनावस्थानरूपं कैवल्यं   
मोक्षमाचक्षते । तथा हि � पुरुषस्य भोगनिमित्तं प्रकृतिर्महदादिसृष्टौ   
प्रवर्तते । निर्लेपस्य च पुरुषस्य स्वतो   
भोगासम्भवाद्भोक्तृभूतबुद्ध्यविवेकादेव भोगो वाच्यः । बुद्ध्या च   
पुरुषस्य विवेकोदयेऽविवेककृतभोगासम्भवेन प्रकृतौ   
महदादिकार्यानिष्पत्तेस्तदुपधानविरहेणैवावस्थानरूपं कैवल्यं   
सम्भवतीति । तदयुक्तम् । चैतन्यप्रकाशविरहेण पाषाणताकल्पेऽस्मिन्   
कैवल्ये सदाशिवादितत्तद्भुवनभोगपरित्यागेन लिप्साया अनुदयात् ।   
सांसारिकदुःखासंस्पृष्टं निरतिशयं सुखं यदि मुक्तौ स्यात्तदा   
तत्रेच्छा स्यात् । सकलभोगविरोधिकैवल्यमात्रे तु न कस्यापीच्छा   
उदेतुमर्हति । तस्मान्न कैवल्यं पुरुषार्थः ॥  
  
२५) एतेनात्यन्तिको दुःखोच्छेदो मोक्ष इति नैयायिकमतमप्यपास्तम् ।   
तन्मते मुक्तिदशायामात्मनो विशेषगुणशून्यत्वेन   
दुःखाभावस्याज्ञायमानत्वेन अपुरुषार्थत्वात् । ननु दुःखाभावस्य   
स्वरूपेण पुरुषार्थत्वम्, न तु ज्ञायमानतया । न हि दुःखाभावं   
जानीयाम् दत्युद्दिश्य प्रवृत्तिः । अपि तु दुखं मे मा भूत् दुःखं मे   
इदानीं जायमानं नश्यतु इत्येवम् । सुखादावपि स्वरूपेणैव   
पुरुषार्थत्वम् । ज्ञानं तु नान्तरीयकमेवेति चेत्, न, अज्ञायमानस्य   
दुःखभावस्य मूर्च्छादिसाधारण्येनापुरुषार्थत्वात् । तदुक्तम् �  
  
दुःखाभावोऽपि नावेद्यः पुरुषार्थतयेष्यते ।  
नहि मूर्च्छाद्यवस्थार्थं प्रवृत्तो दृश्यते सुधीः ॥ इति ॥  
  
एतेनात्यन्तिको दुःखसाधनध्वंसो मोक्ष इति नैयायिकैकदेशिमतं   
चापास्तम् ॥  
  
२६) भाट्टास्तु � नित्यसुखाभिव्यक्तिर्मुक्तिरित्याहुः । तदपि न   
अभिव्यक्तिर्जन्या अजन्या वा ? आद्येऽपि अभिव्यक्तिरावरणनिवृत्तिर्वा ?   
ज्ञानं वा ? आवरणनिवृत्तिरिति चेत् तस्यास्मन्मतत्त्वेन तवापसिद्धान्तात् ।   
ज्ञानमिति चेत् यत्कृतं तदनित्यम् इति न्यायेन तस्य विनाशित्वेन   
मुक्तेरनित्यत्वप्रसङ्गात् । अभिव्यक्तेरजन्यत्वे पुरुषासाध्यत्वेन   
पुरुषार्थत्वायोगात् ॥  
  
२७) आर्हतास्तु � आत्मनः सततोर्ध्वगमनमेव मोक्षः ।   
तस्योर्ध्वगमनं च बन्धविगमेन भवति ।   
संसारदशायामधोगमनं च स्वतो लघोरपि   
कर्मबन्धनेनालघुभूतस्य तस्य लोहपञ्जरान्तःस्थितस्यालाबुकस्य जले   
क्षिप्तस्येव युक्तम् । ऊर्ध्वगमनमपि कर्मबन्धविगमेन   
लोहपञ्जरविच्छेदेनालाबुकस्येव युक्तमेवेत्याहुः । तदप्ययुक्तम् ।   
आत्मनोऽणुमध्यमपरिमाणयोर्निरस्तत्वेन व्यापकस्य गमनासम्भवात्   
। ऊर्ध्वगमनस्य सुखदुःखाभावेतरत्वेनापुरुषार्थत्वाच्च ।  
  
२८) रुद्रविष्णिवन्द्रादिपदप्राप्तिर्मुक्तिरित्यपि न युक्तम्, तस्य   
विनाशित्वात् । तन्मुक्तित्वप्रतिपादकपुराणादिवचनानामपि   
गौणमुक्तिपरत्वात् ॥   
  
२९) केचित्तु सत्त्वमुक्तिरेव मुक्तिरित्याहुः । तथा हि पुरुषस्य   
प्रकृतिभोक्तृत्वमनादि । सादित्वे ततः पूर्वं पुरुषस्यापि सत्त्वे   
मानाभावेन तस्यापि सादित्वप्रसङ्गात् । न चानादेर्निवृत्तिः कल्पयितुं   
युक्ता । पुरुषस्यापि निवृत्त्यापत्तेः । ततो मुक्तिदशायामप्यस्यैव   
भोक्तृत्वम् । इयांस्तु भेदः । यत् संसारदशायां कर्मवशेन   
दुःखमोहान्तरितसुखरूपा प्रकृतिर्भोग्या; मुक्तौ   
कर्मणामभावान्निरतिशयानन्दात्मकसत्त्वरूपा प्रकृतिर्भोग्येति ।   
एतदपि भोगजन्यत्वाजन्यत्वविकल्पेन भाट्टमतनिरासेनैव निरस्तम् ॥  
  
३०) शिवसाम्यमपि न मोक्षः । तच्च साम्यम्   
उत्पत्तिसङ्क्रान्तिसमावेशाभिव्यक्तिभिश्चतुर्धा सम्भवति । तत्र   
महाव्रतिनः उत्पत्त्या साम्यमुपगच्छन्ति । तथा हि � मुक्तौ   
तावच्छिवसाम्यमस्ति । तच्च सर्वज्ञत्वादिरूपम् । तच्च तदैवोत्पद्यते ।   
अन्यथा पूर्वमपि तत्प्रसङ्गात् । तस्माच्छिवगुणसदृशगुणोत्पत्त्यैव   
शिवसाम्यमिति ॥  
  
३१) पाशुपताः सङ्क्रान्त्या साम्यमुपगच्छन्ति । तथा हि �   
कस्तूरिकाद्यामोदः पटादाविवेश्वरस्थं सार्वज्ञ्यादिकं मुक्तपुरुषे   
सङ्क्रामति । तस्माच्छिवगुणसङ्क्रान्त्या साम्यमिति ॥  
  
३२) कापालिकाः समावेशेन साम्यमुपगच्छन्ति तथा हि � यथा   
ग्रहाः पुरुषेष्वाविशन्ति तथेश्वरगुणा मुक्तेष्वाविशन्ति ।   
तस्माच्छिवगुणसमावेशेन साम्यमिति ॥  
  
३३) दौवैकदेशिनः अभिव्यक्त्या साम्यमुपगच्छन्ति । तथा हि �   
शिवस्येव जीवानामपि सार्वज्ञ्यादिकं पूर्वमेवास्ति । किन्तु   
संसारदशायां मलरुद्धं न प्रकाशते । मुक्तौ तु   
मलविगमेनाभिव्यज्यते । तस्मात् स्वीयगुणाभिव्यक्त्या शिवसाम्यमिति ॥  
  
३४) तत्र उत्पत्तिसाम्यपक्षस्तावदयुक्तः । मुक्तौ   
ज्ञानोत्पादकशरीराद्यभावान्न तावत्सार्वज्ञ्यस्योत्पत्तिः सम्भवति ।   
तस्योत्पत्तिमत्त्वेऽनित्यत्वप्रसङ्गात् स्वर्गादिभ्यो मुक्तेरविशेषप्रसङ्गाच्च ॥  
  
३५) सङ्क्रान्तिसाम्यपक्षोऽप्ययुक्तः । तथा हि � किं   
स्वाश्रयपरित्यागेन आश्रयान्तरप्राप्तिः सङ्क्रमः? उत तदपरित्यागेन ?   
नाद्यः । ईश्वरज्ञानस्य मुक्ते सङ्क्रान्त्यभ्युपगमे ईश्वरस्य   
ज्ञानाभावप्रसङ्गात् । नापि द्वितीयः । ज्ञानस्य निरंशत्वेनांशेन   
सङ्क्रमस्यायोगात् । तथा विज्ञानसद्भावे मानाभावाच्च ।   
शिवज्ञानं नान्यत्र सङ्क्रमते, गुणत्वादित्यनुमानेन   
सङ्क्रान्त्यभावसाधनाच्च । न चाप्रयोजकत्वम् । गुणपरित्यागेन   
गुणस्यान्यत्र गमने गुणितादात्म्यभङ्गप्रसङ्गेन   
गुणत्वस्यैवायुक्तत्वात् । तदुक्तम् �  
  
त्यक्त्वा स्वगुणिनं यान्ति न च गुण्यन्तरं गुणाः ।   
गच्छतां च व्यवस्थेयं पदार्थानां विरुध्यते ॥ इति ॥  
  
ननु-  
  
निन्दनाद्द्विजसाधूनां पापानामथ सेवनात् ।  
पापं सङ्क्रमते पुंसां स्वपुण्यमपयाति च ॥  
क्षमावति त्वनाक्रोशात् पुण्यवद्भिः सह स्थितेः ।   
पुण्यं सङ्क्रमते पुंसां पापं याति ततोऽन्यतः ॥  
  
इति स्मृत्यादौ पुण्यपापादेः सङ्क्रमणं प्रतिपाद्यते । तथा   
आचार्यनिष्ठज्ञानस्य शिष्ये सङ्क्रमणं श्रूयते स्वायम्भुवादौ   
आचार्याभिषेके �  
  
अद्य सङ्क्रमितो योऽयमधिकारो मया त्वयि ।  
स कर्तव्यस्त्वया तावद्यावत्सङ्क्रमितोऽन्यतः ॥ इति ॥  
  
एवञ्च पूर्वोक्तगुणत्वहेतोर्व्यभिचार इति चेन्न । स्मृत्यादौ पुण्यपापयोः   
सङ्क्रान्तिप्रतिपादकवचनस्य तज्जातीयोत्पत्तिपरत्वात् ।   
ज्ञानसङ्क्रान्तिप्रतिपादकवचनस्यापि गुरुनियोगेन गुरुवद्व्याख्यानादौ   
स्वातन्त्र्यप्रतिपादनपरत्वात् । तथा च तत्र न मुख्या सङ्क्रान्तिः । न च   
कस्तूरिकामोदादेः पटे सङ्क्रान्तिदर्शनाद्व्यभिचारः । तत्रापि   
कस्तूरिकावयवानामेव सङ्क्रान्तेः । तत्र च गुणत्वाभावेन   
हेतोरभावात् । न च वह्निगतस्यौष्ण्यस्य जले सङ्क्रान्तिः दृश्यते; अन्यथा   
जलसम्बन्धे करादौ दाहो न स्यादिति व्यभिचार इति वाच्यम् । तत्रापि   
जलस्थस्यानुद्भूतरूपवह्नेरेव दाहकत्वात् । तथा च न गुणस्य   
स्वाश्रयादन्यत्र सङ्क्रम इति सिद्धम् । तस्मात्सङ्क्रान्तिसाम्यपक्षः   
अयुक्त एव ॥  
  
	३६) नाप्यावेशसाम्यम् । तथा सति   
भूताविष्टस्येवास्वातन्त्र्यापत्त्या पुरुषार्थत्वायोगात् ॥  
  
३७) अभिव्यक्तिसाम्यपक्षोऽप्ययुक्तः ।   
ज्ञानक्रियाभिव्यक्त्यात्मनस्तस्य सुखदुःखाभावेतरत्वेन स्वतः   
पुरुषार्थत्वायोगात् । न च तत्कालीनो दुःखाभावः पुरुषार्थः । तस्य   
त्वया मोक्षत्वेनानङ्गीकारात् । ज्ञानक्रियाभिव्यक्तेरेव   
साम्यपदाभिधेयायास्तथात्वेनाभ्युपगमात् ।   
विविधतत्तद्भुवनभोगहानेन तुल्यायव्ययतया तस्य   
पुरुषार्थत्वायोगाच्च । शिवाद्भिन्नस्य शिवसमस्य मुक्तस्य   
पारतन्त्र्यनिवृत्तौ शिवस्य सर्वेश्वरत्वविघातापत्तेश्च । मुक्तानां   
पारतन्त्र्यनिवृत्तौ जगत्कारणशक्तिमत्त्वेन स्वयमपि   
जगन्निर्माणप्रसङ्गाच्च । किं च मुक्तस्य शिवस्य च भेदकाभावाद्भेदो   
न युक्तः । शिवसाम्यस्य मुक्तित्वे एकदेशेन साम्यं वा सर्वात्मना   
साम्यं वा मुक्तिः ? आद्ये बद्धानामपि यत्किञ्चित्साम्यसत्त्वेन   
बद्धमुक्ताविशेषप्रसङ्गः । द्वितीयेऽपि मुक्तस्य सावयवत्वाभावे   
निरवयवस्य सार्वज्ञ्यादिगुणवतः स्वतन्त्रस्य च मुक्तस्य तादृशस्य   
शिवस्य च भेदकाभावेन मुक्तः शिव एव स्यात् । न शिवसमः । मुक्तस्य   
सावयवत्वाङ्गीकारे सावयवत्वं बैन्दवादिशरीरयोगित्वमेव वाच्यम् ।   
अन्यादृशस्य तस्यासम्भवात् । तथा च मुक्तस्य बद्धस्य   
चाविशेषप्रसङ्गः । किं च सर्वथा साम्यस्याभेद एव पर्यवसानम् ।   
तस्मान्न शिवसाम्यं मुक्तिः ॥  
  
३८) किं च शिवैकीभावेन शिवानन्दानुभव एव मोक्षः । तथैव   
स्वस्मिन् परमशिवाभेदज्ञानस्य मोक्षहेतुत्वेन   
श्रीमत्सर्वज्ञानोत्तराद्यागमेषु बोधितत्वात् । तथा हि सर्वज्ञानोत्तरे   
वचनानि �  
  
योऽसौ सर्वगतो देवः सर्वात्मा सर्वतोमुखः ।  
सर्वतत्त्वमयोऽचिन्त्यः सर्वस्योपरि संस्थितः ॥  
सर्वतत्त्वव्यतीतश्च वाङ्मनोनामवर्जितः ।  
सोऽहमेवमुपासीत निर्विकल्पेन चेतसा ॥  
यदेवं निष्फलं ज्ञानं शाश्वतं ध्रुवमव्ययम् ।  
निर्विकल्पमनिर्देश्यं हेतुदृष्टान्तवर्जितम् ॥  
  
अलिङ्गमक्षरं शान्तं विषयातीतगोचरम् ।  
अविभाव्यमसन्देहं तदहं नात्र संशयः ॥  
  
अहमेव परो देवः सर्वमन्त्रमयः शिवः ।  
सर्वमन्त्रव्यतीतश्च सृष्टिसंहारवर्जितः ॥  
  
मया व्याप्तमिदं सर्वं दृश्यादृश्यं चराचरम् ।  
अहमेव जगन्नाथो मत्तः सर्वं प्रवर्तते ॥  
  
अनेकाकारसम्भिन्नं विश्वं भुवनसञ्चयम् ।  
शिवाद्यवनिपर्यन्तं तत्सर्वं मयि संस्थितम् ॥  
  
यच्च किञ्चिज्जगत्यस्मिन् दृश्यते श्रूयतेऽपि वा ।  
बहिरन्तर्विभागेन तत्सर्वं व्यापितं मया ॥  
  
अहमात्मा शिवो ह्यन्यः परमात्मेति यःस्मृतः ।  
एवं यो भावयेन्मोहान्न शिवत्वमवाप्नुयात् ॥  
  
शिवोऽन्यस्त्वहमप्यन्यः पृथग्भावं विवर्जयेत् ।  
यः शिवः सोऽहमेवेति अद्वैतं भावयेत्सदा ॥  
  
अद्वैतभावनायुक्तः सर्वत्रात्मनि संस्थितः ।  
सर्वगं सर्वदेहस्थं पश्यते नात्र संशयः ॥  
एवमेकात्मभावेन संस्थितस्य तु योगिनः ।  
सर्वज्ञत्वं प्रकल्प्येत विकल्परहितस्य च ॥  
  
योऽसौ सर्वेषु शास्त्रेषु पठ्यते ह्यज ईश्वरः ॥  
  
अकायो निर्गुणो ह्यात्मा सोऽहमस्मि न संशयः ।  
अविज्ञातः पशुः सोऽसौ सृष्टिधर्मं समाश्रितः ॥  
  
विज्ञातः शाश्वतः शुद्धः स शिवोऽत्र न संशयः ।  
तस्मादात्मा सदा वेद्यः सुविचार्य विचक्षणैः ॥ इति ॥  
  
एतेषां वचनानां गौणार्थतामवलम्ब्य महता प्रयासेन   
द्वैतपरतया रचितान्येकदेशिनां व्याख्यानान्तराणि न समञ्जसानीति   
सर्वज्ञानोत्तरव्याख्यानेऽस्माभिः प्रतिपादितम् ॥  
  
३९) ननु सर्वज्ञेन नित्यमुक्तेन शिवेन किञ्चिज्ज्ञस्य बद्धस्य   
पशोरैक्यं कथं सम्भवति ? विरुद्धधर्माणां भिन्नेष्वेव   
सम्भवात् । अन्यथा पशुशिवयोरभेदे पशुधर्मस्य बन्धस्य शिवे,   
शिवधर्मस्य नित्यमुक्तत्वस्य च पशौ प्रसङ्गः । न चैकस्मिन्नेव   
बदरीफले कालभेदेन श्यामरक्तरूपयोरिवैकत्रैव   
सर्वज्ञत्वकिञ्चिज्ज्ञत्वादिविरुद्धधर्मयोः सम्भव इति वाच्यम् । तथा सति   
शिवस्यैव पशुत्वदशायां बद्धत्वापत्त्या तस्य   
नित्यमुक्तत्वाभ्युपगमविरोधप्रसङ्गात् । अत एव शिवस्य   
बद्धमुक्तावस्थाप्रसङ्गेन घटे नष्टे घटाकाशस्य   
महाकाशैक्यमिव मायादिबन्धापगमे जीवस्य शिवैक्यमिति पक्षोऽपि   
निरस्तः । नदीनां समुद्रे विलयेन ऐक्यमिव मायादिबन्धविगमे   
पशूनां शिवे विलयेनैक्यमित्यपि न युक्तम् । लये एकीभावस्य एकीभावे   
लयस्य चासम्भवात् । लीनस्य मुक्तिरूपपुरुषार्थानुभवायोगाच्च । न च   
पशूनां लयोक्तिरत्र न स्वरूपलयः, किन्तु पशुत्वावस्थाविलयः;   
नदीनामपि समुद्रैक्ये नदीभावलय एव, न स्वरूपलय इति वाच्यम् । तथा   
सति यानि जलानि पूर्वं नदीभावेनावस्थितानि तान्येव प्राक्तनं   
नदीभावं विहाय समुद्रेणैकीभूतानीत्यनेन किं विवक्षितम् ? किं   
प्राक्तनजलानि प्राक्तनसमुद्रेण मिलित्वा कञ्चिदवयविनमारभन्त इति   
विवक्षितम् ? उत एकजातीयतया संश्लेषः ? अथ    
पूर्वतनभेदलयेनाभेदोत्पत्तिः? आद्ये पक्षे तद्वदेव जीवचैतन्यस्य   
शिवेन सह मेलनेन कस्यचिदवयविन आरम्भकत्वं स्यात्; न च   
तथाभ्युपगम्यते । द्वितीयपक्षे शिवजीवयोः संश्लेषसिद्धावपि   
अभेदासिद्धिः । तृतीयपक्षे भेदस्य नित्यत्वेन नाशायोगः । अभेदस्य च   
जन्यत्वे विनाशावश्यम्भावेन मुक्तेरनित्यत्वप्रसङ्गः । किं च   
भेदध्वंसेनाभेदोत्पत्तिपक्षे मुक्तिदशायामेकस्यैव विद्यमानत्वं   
वाच्यम् । तथा सति मुक्तौ विद्यमानः शिवो वा? जीवो वा ? आद्ये शिवस्यैव   
सत्त्वेन मुक्तिफलभोक्त्रभावप्रसङ्गः । द्वितीये जीवस्यैव सत्त्वेन   
शिवाभावेन भोग्यशिवानन्दाभावप्रसङ्गः । तस्माज्जीवस्य न   
शिवस्वरूपैक्यं सम्भवति । किं तु ताम्रस्य रसगुडिकादिवेधेन   
कालिमविगमेन स्वर्णताप्राप्तौ स्वर्णैक्योक्तिरिव,   
विश्वामित्रमुनेस्तपोबलेन क्षत्रियत्वविगमेन ब्राह्मण्यप्राप्तौ   
ब्राह्मणैक्योक्तिरिव च, जीवस्य ज्ञानबलेन पशुत्वविगमेन   
स्वगतशिवधर्मभूतशिवत्वाभिव्यक्तौ   
शिवैक्योक्तिरित्येवाभ्युपगन्तव्यमिति चेत्; उच्यते ॥  
  
४०) गुणगुणिनोरिव प्रकाशतदाश्रययोरिव च ईषद्भेद एवैक्यम् । अत   
एव बद्धमुक्तादिव्यवस्थोपपत्तिः । यथा हि � गुणगुणिनोरभेदसत्त्वेऽपि   
गुणस्य रूपस्यैव धर्मत्वं चक्षुर्मात्रग्राह्यत्वं च, गुणिनो   
घटादेरेव धर्मित्वं त्वगिन्द्रियेणापि ग्राह्यत्वं चेति व्यवस्थोपपद्यते ।   
तयोर्भेदस्यापि सत्त्वात् । तथैव शिवजीवयोरैक्यसत्त्वेऽपि जीवस्यैव   
किञ्चिज्ज्ञत्वं बन्धादियोगश्च, शिवस्यैव सर्वज्ञवं   
नित्यमुक्तत्वादियोगश्चेति व्यवस्थोपपद्यते ।   
शिवजीवयोर्भेदस्याप्यङ्गीकारात् । तच्चैक्यं न मुक्तिदशायामुत्पद्यते ।   
तथात्वे विनाशित्वप्रसङ्गात् । तथा च संसारदशायामप्यैक्यमस्त्येव ।   
किं तु आवरणवशात्तदा अनभिव्यक्तम् आवरणापगमे   
मुक्तावभिव्यज्यते । यथा ह्यरणिप्रभृतिषु काष्ठेषु तादात्म्येना वस्थित   
एव काष्ठाकारतिरोहितो वह्निः पश्चान्मथनक्रियादग्धावारकगुरु-  
कठिनद्रवपार्थिवाप्यावयवरूपकाष्ठाकारत्वेनाभिव्यज्यते तद्वत् ॥  
  
४१) न च तथा सति वस्त्रस्थाप्यावरणभूततन्त्वाकारापगमे सति   
अभिव्यक्तेरेवोत्पत्तिरूपत्वेन अत्राप्यावरणापगमे अभिव्यक्तेरुत्पत्तिरूपत्व-  
मेवेति मुक्तेरनित्यत्वप्रसङ्गदोषतादवस्थ्यमिति वाच्यम् । यत्र कारण-  
रूपाश्रयगतावस्थाविशेषेणावृतं तदवस्थापनयनेनाभिव्यज्यते   
तत्रोत्पत्तिः; यत्र तु आश्रयगतद्रव्यान्तरेणावृतं तन्निवृत्त्याभिव्यज्यते   
तत्राभिव्यक्तिरित्युत्पत्त्यभिव्यक्त्योर्भेदाभ्युपगमात् । वस्त्रस्याश्रयभूत-  
तन्त्ववस्थारूपावरणापगमे अभिव्यक्तेरुत्पत्तिरूपत्वेऽपि प्रकृते   
आश्रयभूतात्मनि विद्यमानमलरूपद्रव्यान्तरेणावतत्वात् शिवैक्यस्य   
तदावरणनिवृत्तौ तृणशैवालाद्यपगमे कूपे पूर्वमेव विद्यमान-  
जलस्येवाभिव्यक्तेरुत्पत्तिरूपत्वाभावान्नानित्यत्वदोषप्रसङ्गः । एतेन   
शिवैक्यस्य पूर्वमेव सत्त्वे तादर्थ्येन पुरुषप्रवृत्तिवैयर्थ्यमित्येतद-  
पास्तम् । तदाच्छादकमलनिवृत्तौ कृतिसाध्यत्वपर्यवसानात् । तथा च   
घटाकाशमहाकाशदृष्टान्तेन नदीसमुद्रदृष्टान्तेन च   
वेदागमेष्वैक्योक्तिरुक्तेषद्भेदगर्भाभेदरूपतादात्म्यमात्रसा-  
धर्म्यविषया । न त्वात्यन्तिकाभेदांशपूर्वसिद्धभेदहान्यंशावपि   
दृष्टान्तदार्ष्टान्तिकयोस्तत्र विवक्षितौ । न हि दृष्टान्तदार्ष्टान्तिकयोस्तत्र   
सर्वात्मना साम्यं विवक्षणीयम् । तयोरभेदापत्त्या   
दृष्टान्तदार्ष्टान्तिकभावस्यैवोच्छेदापत्तेः । तथा च न पूर्वोक्तदोषः   
॥  
  
४२) ननु तथापि शिवैक्यमात्रमपि न मोक्षः । तस्य   
सुखदुःखाभावेतरत्वेन स्वतः पुरुषार्थत्वाभावात् । न   
चानन्दानुभवेन पुरुषार्थत्वम् । आनन्दसद्भावे मानाभावात् ।   
आनन्दभोगसद्भावे भोगस्याध्यासरूपत्वेन संसारित्वापत्तेः ।   
क्वचिदानन्दादिश्रवणस्य पूर्णत्वादिपरत्वादिति चेत्; न ।  
  
निस्तत्त्वे निष्कलीभूते विन्दत्यात्मनि यत्सुखम् ।  
निर्विकल्पमचिन्त्यं च हेतुदृष्टान्तवर्जितम् ॥  
  
तत्सुखं परमं प्रोक्तमात्यन्तिकमनौपमम् ।  
निरस्य विषयासङ्गं मनोवृत्तिं विवर्जयेत् ॥  
  
यदा यात्युन्मनीभावं तदा तत्परमं सुखम् ।  
  
इति सर्वज्ञानोत्तरगतवचनेन सुखस्य प्रतिपादनात् । अत्र   
दुःखनिवृत्त्यात्मकं सुखमिति केषाञ्चिद्व्याख्यानं   
सुखशब्दमुख्यार्थपरित्यागे हेत्वभावादनुपपन्नम् ॥  
  
४३) न च सुखस्य जन्यत्वनियमात् सुखानुपपत्तिः । एवं सति   
ज्ञानस्याप्यभावप्रसङ्गात् । प्रमाणबलान्नित्यज्ञानाभ्युपगमे   
नित्यसुखस्याप्यविरोधात् । अत एव सुखभोक्तृत्वे संसारित्वं   
स्यादित्यपास्तम् । अनित्यसुखभोक्तृत्व एव संसारित्वोपगमात् । अन्यथा   
ज्ञानादिमत्त्वेन संसारित्वापत्तेः । तस्मान्न नित्यशिवानन्दभोगेन   
संसारित्वप्रसङ्गः ॥  
  
४४) न चैवं शिवैक्यापन्नजीवस्यापि सुखस्वरूपत्वेन   
मोक्षस्वरूपसुखानुभव एवास्तु, किं शिवानन्दानुभवाभ्युपगमेनेति   
वाच्यम् । यथा रसवदपि रसनेन्द्रियं स्वेतरद्रव्यगतमेव रसं गृह्णाति   
। न तु स्वगतम् । यथा वा प्रकाशवदपि चक्षुरिन्द्रियं न स्वप्रकाशेन   
सूर्यादिप्रकाशं गृह्णाति । तथा सति सूर्यादिप्रकाशं विनैव   
घटादिरूपग्रहणापत्तेः । किं तु सूर्यादिप्रकाशेनैव चक्षुर्गृह्णाति ।   
तथा च सूर्यादिप्रकाशानुभवे चक्षुःप्रकाश उपयुज्यते । तद्वदेव   
शिवानन्दानुभव एव जीवन्मुक्तस्य ज्ञानानन्दस्वरूपमुपयुज्यते । न तु   
स्वात्मगतसुखानुभव इति सम्प्रदायः ॥  
  
४५) एतेन मन्त्रौषधादिवीर्येण विषशक्तिप्रतिबन्धवज्ज्ञानावार-  
काज्ञानस्यापि ज्ञानेन शक्तिप्रतिबन्धमात्रं क्रियते । न तु ज्ञानेन   
निवृत्तिः क्रियत इति मतमपास्तम् । तथा सति शिवैक्यालाभात् । लाभे च   
शिवेऽप्यज्ञानप्रसङ्गात् । शिवागमेषु   
अज्ञाननित्यत्ववचनानामनादित्वेन बहुकालावस्थायित्वपरत्वात् ॥  
  
४६) तस्मात्पूर्वोक्तप्रकारेण तत्त्वसाक्षात्कारोदये मलासंस्पर्शे   
आगामिकर्मास्पर्शे च सति सञ्चितकर्मणां च दीक्षया निवृत्तौ   
प्रारब्धस्य च भोगेन क्षये मलकर्मोभयाभावेन   
मायाद्वयस्यागामिशरीराद्युत्पादनशक्तिविलोपेन प्रारब्धकर्मभोगेन   
वर्तमानशरीरादिनाशे शिवानन्दानुभवविरोधिपाशापगमेन   
शिवेनैक्यं प्राप्यालौकिकनिरतिशयशिवानन्दानुभवात्मकपरम-  
मुक्तिं प्राप्नोतीति सिद्धम् ॥  
  
इति श्रीमदतिवर्णाश्रमाचार्यवर्यशैवपरिपालकशिवाग्रयोगीन्द्र-   
ज्ञानशिवाचार्यविरचितायां शैवपरिभाषायां   
मुक्तिनिरूपणं नाम पञ्चमः परिच्छेदः ॥  
  
  
