+++
"Catalog number" = "M00034"
"Uniform title" = "mahānayaprakāśa"
"Main title" = "mahanayaprakāśaḥ"
Author = [ "unknown (see catalog record notes)",]
Editor = [ "śāstrī k. s.",]
Subjects = [ "tantric / āgamic literature", "śaiva", "non-dual  śaivism of Kashmir", "kālīkula / krama",]
Description = "The e-text is from the Trivandrum Sanskrit Series No. CXXX,    also published in Sri Citrodaya-mañjari Series No. XIX, 1937."
Publisher = [ "Trivandrum Sanskrit Series",]
"Publication year" = [ "1937",]
"Publication city" = [ "Trivandrum",]
"Publication country" = "India"
title_iast = "mahānayaprakāśa"
author_iast = "unknown (see catalog record notes)"
title = "महानयप्रकाश"

+++
  
  
॥ श्रीः ॥  
महानयप्रकाशः  
  
(प्। १) यस्याः क्रमाक्रमपदोज्झितवृत्तिरूपः (-पदोजत्सितनृ-)  
साक्षाद् विराजतितरां (-* रां) क्रमभूमिकान्तः ।  
तां कामपि प्रगहनानुभवैकरूपां  
देवीं नमाम्यपटटङ्कमयप्रतिष्ठाम् ॥ १।१ ॥  
  
विचक्षणैर्यद्यपि सम्ययुक्तो   
महार्थचक्रक्रमसम्प्रदायः ।  
प्रकुर्वते हन्त तथापि युक्त्या   
यथान्वितः स्वानुभवाविलुप्तः ॥ १।२ ॥  
  
स्वात्मस्वरूपमनिकेतनमप्रमेयं   
स्वाभासमच्छमविलुप्तमतिस्वतन्त्रम् ।  
विश्वात्मकं तदतिवर्ति च यत् तदस्य  
मिथ्याविकल्पजनितौ किल बन्धमोक्षौ ॥ १।३ ॥  
  
एवंविधं यदघिगन्तुमिहात्मतत्त्वम्   
मिथ्याविकल्पविभवोद्दलनं च सम्यक् ।  
युक्तिं महानयमयीं न विहाय शक्यं  
सर्वोत्तमोत्तमतमो हि ततो महार्थः ॥ १।४ ॥  
  
(प्। २) तस्यास्य सम्प्रति यथास्थितलोकयात्रा-  
रूपस्य सर्वविषयप्रतिपत्तियुक्त्या ।  
उन्मील्यते कथनपूजनसङ्क्रमात्मा  
नित्याविलुप्तविभवो गुरुसम्प्रदायः ॥ १।५ ॥  
  
इदमनुभवसारयुक्तिगर्भं  
गुरुमुखमुद्गतसंशयावसानम् ।  
झटिति परपदाप्तयेऽन्तरं  
हृदि परिमृश्य निधीयते महद्भिः ॥ १।६ ॥  
  
अतितीव्रंशक्तिपातादारूढे शाम्भवे समावेशे ।  
स्वानन्दामृतरूपं जीवन्मुक्तेः प्रकल्पते विश्वम् ॥ १।७ ॥  
  
अतिमात्रमध्यमृदुताभेदेनापि प्रवर्तमानस्य ।  
सूक्ष्मेक्षिकाप्रकारो विलसति तस्यातिशक्तिपातस्य ॥ १।८ ॥  
  
अनिदम्प्रथमतया यद्विश्वगतं व्यापकं निजं रूपम् ।  
अनुपाययोगयुक्त्या गुरुमुखदृष्टेन सम्प्रदायेन ॥ १।९ ॥  
  
सर्वानुभवदशायां यदलुप्तः सर्वदा भवेत् पृथक् ।  
तस्य स्वभावविलसद्विश्वमयस्य स्वरूपकिरणस्य ॥ १।१० ॥  
  
सोऽयं पुराणाधिष्ठानः क्रमः क्रमविवर्जितः ।  
महार्थस्य परा निष्ठा गलितस्वपरस्थितेः ॥ १।११ ॥  
  
पुराणस्यादिसिद्धस्य यदधिष्ठानमात्मनः ।  
गीतं पुराणाधिष्ठानं भाषयातु (-तत्) तदुत्तमम् (तू-) ॥ १।१२ ॥  
  
युक्तिचर्यादिविक्षेपवासनाक्षोभवर्जितः ।  
अनुपायक्रमः सोऽयं यस्य रूढः स (रूढस्य) योगिराट् ॥ १।१३ ॥  
  
(प्। ३) सर्वावरणनिर्मुक्तो हानादानपदोज्झितः ।  
स्थितये स्वस्वरूपस्य नान्यत् किञ्चिदपेक्षते ॥ १।१४ ॥  
  
निर्विकल्पविकल्पादिसंविदोघसमाश्रया ।  
या चितिस्तन्मयस्पर्शात् (चित-) परानन्दचमत्कृतिः (-तेः) ॥ १।१५ ॥  
  
सा भूतव्योम वामेशी गुरुदृक्पातसाहसात् ।  
पीठक्रमादौ सर्वत्र विशुद्धिस्तस्य जायते ॥ १।१६ ॥  
  
अनपह्नवनीयस्य विश्वस्यास्य यथोदयः ।  
स्थितिनाशौ स्वभावस्य स्वरूपे च विलेपनम् ॥ १।१७ ॥  
  
निरावरणता चापि यथास्मिन् सति जायते ।  
परानन्दचमत्कारचन्द्रिकाच्छान्तचेतसः ॥ १।१८ ॥  
  
अत्र सर्वत्र विषये निर्विकल्पः प्रवर्तते ।  
गुरुप्रसादाद् यज्ज्ञानं * * * * किलोच्यते ॥ १।१९ ॥  
  
महातिव्रतमे * * * * स्वानुभवस्थिते ।  
कथनादिक्रमातीता विशुद्धिस्तत्र काशते ॥ १।२० ॥  
  
महातीव्रतमे चास्मिन् प्रवृत्ते गुरुशासनात् ।  
दृष्टादृष्टादिसङ्केतकथामात्रा प्रकाशते ॥ १।२१ ॥  
  
प्रकाशन्ते (-ते) महातीव्रे व्यवहारदशासु याः (-दरासु याः) ।  
प्रत्येकविषयावृत्त्या बहिरन्तर्मुखोदयाः ॥ १।२२ ॥  
  
संविद्देव्यो महाव्योमसङ्घादित्रोटिताश्शलाः(?) ।  
तासां पूजनविच्छित्त्या स्वरूपं सम्प्रकाशते ॥ १।२३ ॥  
  
विकल्पवासनाशून्यप्ररूढस्वात्मसंविदः (-रूढस्सा-) ।  
प्रथते कस्यचिज्ज्ञानमनपेक्षितसाधनम् ॥ १।२४ ॥  
  
(प्। ४) उद्रिक्तनिर्विकल्पांशं मन्दमन्दविकल्पतः ।  
प्रथते कस्यचिज्ज्ञानं सङ्केतादिकथाश्रयात् ॥ १।२५ ॥  
  
पूजनादिक्रमापेक्षं संस्थिते (स्वं-) * * कस्यचित् ।  
विकल्पसामनन्तर्यान्निर्विकल्पः प्रवर्तते ॥ १।२६ ॥  
  
अप्रवृत्तस्य * * * शक्तिपातस्य या स्थितिः ।  
अतिमात्रादिभेदेन ततोऽयमुदितः (-मुचितः) क्रमः ॥ १।२७ ॥  
  
परधारासमारूढमाहेश्वर्यप्रदर्शकः ।  
शक्तिपातक्रमो योऽयं महातीव्रतमादिकः ॥ १।२८ ॥  
  
नान्यत्र स तथोद्दिष्ट इत्यतो गुरुगौरवात् ।  
महानयक्रमे पूर्वं महाशब्दोऽर्थयुक्तिभाक् (उहाशब्दो-)॥ १।२९ ॥  
  
कुलकौलादिकाम्नायशाक्तत्रिकमतादिषु ।  
सरहस्यप्रप्रञ्चेषु स्वरूपस्थितिहेतुषु ॥ १।३० ॥  
  
सिद्धान्ततन्त्रभेदेषु नान्योपायात्मकेषु च ।  
स्थितेष्वपि च सोल्लेखो व्यापको हि महानयः ॥ १।३१ ॥  
  
पौर्वापर्यपरिक्षीणा ये महार्थार्थिनः किल ।  
अस्ति नान्या गतिस्तेषां विकल्पग्राससाहसात् ॥ १।३२ ॥  
  
सुप्रबुद्धोऽनपेक्षोऽत्र प्रबुद्धोऽपेक्षते पुनः ।  
सङ्केतादिकथामात्रं तथा चक्रप्रपूजनम् ॥ १।३३ ॥  
  
दृष्टनष्टादि सङ्केतकथामात्रस्य मर्म यत् ।  
तत् प्रपञ्चितमन्यत्र यदतः साम्प्रतं मनाक् ॥ १।३४ ॥  
  
एतत्पूजनमक्रमक्रममयं पीठक्रमोपक्रमः   
चक्रोल्लासविभागयुक्तिघटनासत्सम्प्रदायोज्ज्वलः । (वक्रोल्लास- -  
घटनं-)  
(प्। ५) मा गाल्लुप्तमिहेदृशं (गा * * मिहे) गुरुमुखं कालक्रमादित्यतः   
सम्यक् * * * * * * * नवशादस्माभिरुन्मील्यते ॥ १।३५ ॥  
  
  
इति श्रीमहानयप्रकाशे सर्ववैलक्षण्यप्रतिपादनो नाम प्रथमोल्लासः ॥   
  
  
  
  
अथ द्वितीय-उल्लासः ।  
  
(प्। ५) परमरहस्या * * * गुरुवरमुखसम्प्रदायसद्बीजम् ।  
पीठक्रमस्वरूपं नत्वा सन्तन्यते प्रथमम् ॥ २।१ ॥  
  
यथास्थितं समाश्रित्य भूतभावात्मकं जगत् ।  
पीठक्रमस्य संस्थानं कथ्यते हृदयङ्गमम् ॥ २।२ ॥  
  
देवीचक्रस्य यः स्फारः पीठक्रमतया स्थितः ।  
यागादिक्रमरूपेण रज्ज्ञप्तिर्गुरुणोच्यते ॥ २।३ ॥  
  
प्राधान्येन स्थितो लोके व्यवहारः क्रियात्मकः ।  
अतः पीठक्रमज्ञप्तिस्तन्मुखेनैव कथ्यते ॥ २।४ ॥  
  
अनेनैवाशयेनादौ चरुप्राशनपूर्वकः ।  
गुरुणा सम्प्रदायस्य भाजनं क्रियते पशुः ॥ २।५ ॥  
  
पीठश्मशानक्षेत्रेशमेलयागात्मको हि यः ।  
पीठक्रमोऽत्र पीठेभ्यो व्योमेश्वर्यादयः क्रमात् ॥ २।६ ॥  
  
यः शून्यप्राणधीबुद्धिकर्मेन्द्रियचयात्मकः ।  
कायो यश्च जडत्वेन बाह्येन विषयात्मना ॥ २।७ ॥  
  
व्योम्न आरभ्य पृथिवीपर्यन्तेन व्यवस्थितः ।  
अनन्तानुभवाधारसिद्धयोगिनिषेवितः ॥ २।८ ॥  
  
(प्। ६) एतत्सङ्केतकस्थानमाश्रिताश्चिन्मरीचयः ।  
दृश्यन्ते प्रकटं यस्मादसौ पीठक्रस्ततः ॥ २।९ ॥  
  
कर्मेन्द्रियात्मनो यागाच्छून्यान्तं यावदास्थितः ।  
उद्योगादिक्रमः काये बहिः पृथ्व्याद्यनुक्रमात् ॥ २।१० ॥  
  
पूर्वं पूर्वं महाव्याप्तिरत्र सर्वत्र वर्तते ।  
आश्रयाश्रयिभावश्चाप्यविभिन्नतया स्थितः ॥ २।११ ॥  
  
निशावरणरूपत्वादनन्तत्वादनाकुला ।  
पीठस्वरूपे (-रूपं) व्योमेशि विश्रान्तिः सर्वसंविदाम् ॥ २।१२ ॥  
  
अन्तश्शून्यात्मना काये सैव पठितया स्थिता ।  
यः कर्मेन्द्रियपर्यन्तः संवित्स्फारस्तदाश्रयः ॥ २।१३ ॥  
  
पातादारभ्य पृथिवीपर्यन्तं यज्जडात्मकम् ।  
एतस्यैवाश्रयत्वेन नभः पीठकला बहिः ॥ २।१४ ॥  
  
अकालकलिते व्योम्नि स्पन्दमाना तु या चिति ।  
कालदाहैकभूः सैषा श्मशानं खेचरी मता ॥ २।१५ ॥  
  
अपवेद्ये सुषुप्तेषु प्राणः स्पन्दनशक्तिमान् ।  
कालं ग्रसति देहान्तः श्मशानं स तथा स्मृतः ॥ २।१६ ॥  
  
वेद्यस्य कलनारूपे (-रूपं) कालस्त्वपि समाप्यते ।  
कालग्रसनशीलत्वात् त्वक् श्मशानं तु सा बहिः ॥ २।१७ ॥  
  
एतद्रूपं परं क्षेत्रं प्रकाशानन्दभूमिगम् ।  
पालये * * * * भ्यां भूपरि क्षेत्रपस्ततः ॥ २।१८ ॥  
  
बुद्धिप्रमाता देहान्तः शून्यप्राणमयं यतः ।   
क्षेत्रं पालयते तेन क्षेत्रेशश्चैव (-शवस्यै) तन्मयः ॥ २।१९ ॥  
  
(प्। ७) बाह्येऽपि विषये तेजस्त्वङ् नभोमण्डलात्मकम् ।  
क्षेत्रं पालयते तेन तदात्मत्वेन सैव तत् ॥ २।२० ॥  
  
विश्वाभासमयं ज्ञानं यद्गतं परसंविदि ।  
सामरस्यात्मना सैषा मेलः संहारभक्षिणी ॥ २।२१ ॥  
  
आभासानां स संहारो या प्रकाशान्तरास्थितिः ।  
सामरस्यात्मना सैषा प्रत्यावृत्त्या समन्ततः ॥ २।२२ ॥  
  
भक्षयन्त्यान्तरस्पर्शादतः संहारभक्षिणी ।  
विषयाभोगसम्भूतचमत्कारोपबृंहितम् ॥ २।२३ ॥  
  
बुद्धीन्द्रियाभासमयं ज्ञानं यत्रोपशाम्यति ।  
बीजभावात्मना मेलः स्निग्धो यः प्रत्यगात्मना ॥ २।२४ ॥  
  
अ * वता बहिर्येयं प्रतिबिम्बग्रहक्षमा ।  
साम्यान्तररसास्वादमेलावात्मानुभूयते ॥ २।२५ ॥  
  
वासनावेधसंस्कारसामरस्यात्मना स्थितिः ।  
आहन्यमाने रभसात् परतर्पणहेतुतः ॥ २।२६ ॥  
  
पूर्णान्तरमहारावद्रावणादलिकुलाकुला (-द्रावणा * लि-) ।  
निरावरणदुर्ल्लक्ष्यस्वविश्रान्तिपदोन्मुखी(म्?) ॥ २।२७ ॥  
  
आद्ययागमयी (आद्यगाय-) ये (यो) यं गभीरोदारभूमिका ।  
रौद्ररौद्रेश्वरी यागस्तस्मादिष्टो गुरूत्तमैः ॥ २।२८ ॥  
  
अलङ्ग्रासङ्क्रमः सोऽयं महासाहसजन्मभूः ।  
अधिकप्रियमेलावाद्धठमेलोपलक्षणः ॥ २।२९ ॥  
  
अन्तःकायेऽपि ये भावा ह्युक्ताः कर्मेन्द्रियैः स्फुटाः ।  
तत्क्षणे विस्मृतिस्तेषामाकाङ्क्षायाः परिक्षयात् ॥ २।३० ॥  
  
(प्। ८) सान्तरीयकविश्रान्तिर्योऽयं यागः स्वसाक्षितः ।  
अत्रानुगुण्यमेतस्या देव्याः सञ्चेत्यते स्फुटम् ॥ २।३१ ॥  
  
दृश्यते यत् तया पृथ्वी (बहिः पृथिवी) तत्तत्कर्मव्यपाश्रया ।  
स यागो यत्र भावानां विश्रान्तिः समनन्तरम् ॥ २।३२ ॥  
  
इत्थं श्मशानतारूपचिज्जडात्मप्रमेयता (स्माश्यानता- -म्)।  
पीठक्रमेण संश्रित्य देवीचक्रं विजृम्भते ॥ २।३३ ॥  
  
सर्वयापकरूपत्वात् तथा प्रत्यक्षवेदनात् ।  
सर्वाद्यन्तप्रतिष्ठानादेतत् सर्वोत्तमत्वतः ॥ २।३४ ॥  
  
सर्वंसहस्वभावत्वात् परानुग्रहहेतुतः ।  
प्रकर्षनुतिमात्रत्वात् पीठं प्रणवसञ्ज्ञितम् ॥ २।३५ ॥  
  
महाचक्रक्रमो योऽयं कथ्यमानो यथायथम् ।  
अत्रान्तर्नेत्रनाथस्य प्रकटानुभवोऽभवत् (न्) ॥ २।३६ ॥  
  
ततो ध्यातं (ध्यानं) तु तत्पीठं सर्वपीठोत्तमं बहिः ।  
योगिनीसिद्धसंसेव्यमुत्तरस्यां दिशि स्थितम् ॥ २।३७ ॥  
  
धामक्रमस्यापि वपुरन्तरेव निरूपितम् ।  
सर्वज्ञानाश्रयत्वेन लोकयात्राप्रतिष्ठितम् ॥ २।३८ ॥  
  
यत्र यत्र पतन्त्येता अन्तर्वा यदि वा बहिः ।  
संविद्देव्यो व्याप्तिसारास्तद्धाम परिकीर्तितम् ॥ २।३९ ॥  
  
यदि काचिदिहान्यास्ति सूक्ष्मा संशयकालिमा (-ता) ।  
प्रमेयलोचनादग्रे सा स्वयं विनिवर्तते ॥ २।४० ॥  
  
प्रत्यक्षकायविषयानुभवैकनिष्ठः   
पीठक्रमस्य कथितो गुरुसम्प्रदायः ।  
(प्। ९) अत्रैव दत्तहृदया विलयं नयन्ति  
मिथ्याविकल्पजनितं भवमोक्षजालम् ॥ २।४१ ॥  
  
  
इति श्रीमहानयप्रकाशे पीठस्वरूपनिरूपणं नाम द्वितीयोल्लासः ॥ २ ॥  
  
  
  
अथ तृतीय उल्लासः ।  
  
(प्। ९) उदयावभासकालग्रासादीनां (* *) [-स] स्वरूपविश्रान्तिः ।  
आकुञ्चनप्रसारणवशतो (-कारणवशतो) यत्रास्ति तत्पदं नत्वा ॥ ३।१ ॥  
  
आमूलविश्वविभवप्रस्पन्दनयुक्तिसुन्दरोदारम् ।  
प्रातीतिकस्वरूपं ब्रूमो व्योमेश्वरीचक्रम् ॥ ३।२ ॥  
  
पीठक्रमे यत् प्रकटं रश्मिचक्रं प्रतिष्ठितम् ।  
आ मूलात् तस्य संस्थानं कथ्यते संविदात्मना (-विदुन्मना) ॥ ३।३ ॥  
  
शब्दादिपञ्चवर्गात्मविश्वं हि यदिदं स्थितम् ।  
न शक्यं तदपह्नोतुं स्वसंवेदनसिद्धितः ॥ ३।४ ॥  
  
संवेदनाद् बहिर्भावेनास्य सिद्धिः कथञ्चन ।  
ज्ञानात्मतां विना यस्माद् बाह्यतापि न सिध्यति ॥ ३।५ ॥  
  
अतो बाह्यात्मता लोके शरीरापेक्षया स्थिता ।  
संवेदनं पृथक् तस्य (* *) सर्वज्ञेनापि दुष्करम् ॥ ३।६ ॥  
  
अतः संवेदनायत्ता सत्ता विश्वस्य सर्वतः ।  
ज्ञानाधिकत्वात् सिद्धेस्तु न माया नापि वासना ॥ ३।७ ॥  
  
(प्। १०) दिग्देशकालाकारादिकलातङ्कविवर्जितम् (-काला * रादि-) ।  
कल्प्यविश्वात्मकत्वेऽपि (कत्प-) तदुत्तीर्णतया स्थितम् ॥ ३।८ ॥  
  
ननु विश्वमयी संवित् सर्वस्यानुभवात् स्थिता ।  
तदुत्तीर्णस्वरूपायास्तस्या नानुभवस्तदा ॥ ३।९ ॥  
  
प्रथैव चेत् कथं विश्वं चिन्मात्रं हि प्रशेक्ष्यति (प्रथेष्यति) ।  
निरावरणरूपायाश्चितो विश्वात्मता कुतः ॥ ३।१० ॥  
  
नीलप्रकारो नीलात्मा प्रकाशातिशयो न चेत् ।  
नीलप्रकारो नैव स्यादात्मसंवित्प्रथाबलात् (स्यादाद्ध-) ॥ ३।११ ॥  
  
तस्मान्नीलप्रकाशो यः स नीलातिशयात्मकः ।  
नीलाभिन्नप्रथासिद्धा नीलताप्यनुभूयते ॥ ३।१२ ॥  
  
तस्याः प्रथैकरूपत्वे नीलनिह्नवसम्भवः ।  
प्रथाबहिष्ट्वेऽप्येषैव न्यायोक्तिर्यदतः पृथक् ॥ ३।१३ ॥  
  
वासनाहेतुवैचित्र्याद् (-चित्र्या) विश्ववैचित्र्यसङ्गतिः (-गति) ।  
नतु शुद्धस्वरूपायाः प्रथाया एव जृम्भणात् ॥ ३।१४ ॥  
  
प्रकाशमानं विश्वं तदित्युक्तिरुपपद्यते ।  
प्रकाश एव विश्वं तु सर्वानुभववासितम् ॥ ३।१५ ॥  
  
विश्वोत्तीर्णप्रकाशस्तु स्वतन्त्रो नानुभूयते ।  
यदतः स्वप्रथोऽप्येष सिद्धो विश्वनियन्त्रितः ॥ ३।१६ ॥  
  
अत्रोच्यते यदुक्तं तु विश्वोत्तीर्णचितिः कथम् ।  
सञ्चेत्यते समाविश्य विश्वानुभवभूमिकाम् ॥ ३।१७ ॥  
  
नीलानुभवकाले हि नीलरूषणयोज्झिता ।  
निर्विकल्पपराहन्तास्वरूपा प्रथते प्रथा ॥ ३।१८ ॥  
  
(प्। ११) सविकल्पदशात्वेऽपि सुखनीलादिसंविदाम् ।  
विशेषानुभवो नास्ति विवादोऽन्तर्बहिष्ठया ॥ ३।१९ ॥  
  
तथैव नीलानुभवादभिन्नोऽपि तदुज्झितः ।  
अन्तर्मुखप्रकाशो यः पराहन्तात्मकः स्थितः ॥ ३।२० ॥  
  
हेवाकात् केवलं सोऽन्यैस्तत्त्वज्ञैरुपलभ्यते ।  
अन्यथा नीलसंवित्तिरपि नैव प्रसिध्यति ॥ ३।२१ ॥  
  
आभासं न विना यस्मात् सत्ता संविद इष्यते ।  
आभासोऽपि कथं सिध्येत् किल संवेदनं विना ॥ ३।२२ ॥  
  
अन्योन्यापेक्षया हीत्थं नीलसंविन्न सिध्यति ।  
आभासनिरपेक्षात्र द्रष्टव्या संविदः स्थितः ॥ ३।२३ ॥  
  
परतन्त्रस्वतन्त्रत्वे तत्राकिञ्चित्करे यतः ।  
नीलानुभवसंसिद्धिं न समर्थयितुं क्षमे ॥ ३।२४ ॥  
  
सिद्धेः प्राक् परतन्त्रत्वं समं नीलप्रकाशयोः ।  
सिद्धे रूपे स्वतन्त्रत्वं समं नीलप्रकाशयोः ॥ ३।२५ ॥  
  
अथ नीलं परापेक्षां (-पेक्षं) प्रथयेन्न (प्रथयान्न) प्रथा पुनः ।  
स्वयम्प्रथनशीलत्वान्नीलमात्मन्यपेक्षते ॥ ३।२६ ॥  
  
परतन्त्रमतो नीलं स्वतन्त्रा तु प्रथा मता ।  
परतन्त्रस्वतन्त्रत्वे तत्राकिञ्चित्करे कथम् ॥ ३।२७ ॥  
  
ज्ञातमेतद् यथा नीलमुत्पन्नमपि हेतुतः ।  
प्रकाशापेक्षया (प्रकाशयापे-) ह्यक्तं परतन्त्रं न रूपतः ॥ ३।२८ ॥  
  
नीलं नीलात्मके रूपे स्वतन्त्रं न प्रथात्मके ।  
प्रकाशस्तु प्रथामात्रादतिरिक्तो न विद्यते ॥ ३।२९ ॥  
  
(प्। १२) तावन्मात्रे प्रकाशस्य नीलापेक्षा न युज्यते ।  
नीलात्मनि तु नीलस्य प्रथापेक्षास्ति (प्रथाकेपक्षास्ति) सर्वथा ॥ ३।३० ॥  
  
नीलात्मकं हि नीलस्य रूपं सिद्धं स्वहेतुतः ।  
न प्रकाशात्मकमपि प्रायशोऽन्धादिदर्शनात् ॥ ३।३१ ॥  
  
प्रकाशरूपे तूत्पन्ने स्वपरप्रथनात्मके ।  
यथानुभवसंसिद्धौ सर्वापेक्षा निवर्तते ॥ ३।३२ ॥  
  
नीलं तर्हि स्वसिद्ध्यर्थं (स्वसिद्धा-) न प्रकाशमपेक्षते ।  
प्रकाशस्तूपलम्भार्थं नीलमात्मन्यपेक्षते ॥ ३।३३ ॥  
  
पारतन्त्र्यं प्रकाशस्य सुतरामित्थमुल्लसेत् ।  
आभासरहिता यस्मान्नैतस्योत्पत्तिरिष्यते ॥ ३।३४ ॥  
  
ननु (नतु) नीलप्रकाशे यः (या) प्रकाशांशो व्यवस्थितः ।  
तस्य स्वरूपसत्तार्थं नीलापेक्षा कथं भवेत् ॥ ३।३५ ॥  
  
स्वरूपलाभः पूर्वस्मात् प्रथांशात् कारणात्मकात् ।  
नीलापेक्षा न तत्रास्ति स्वस्फुरत्त्वेन संविदः ॥ ३।३६ ॥  
  
नीलांशस्य प्रथार्थत्वे (-त्वं) प्रथापेक्षास्ति वस्तुतः ।  
तदेतद्धि स्वतन्त्रत्वं परतन्त्रत्वलक्षणम् ॥ ३।३७ ॥  
  
इत्थं किमेतदुक्तं स्यात् सोपाधि निरुपाधि वा ।  
प्रकाशस्य निजं रूपमथवाप्युभयात्मकम् ॥ ३।३८ ॥  
  
सोपाधि चेदुपाधेश्च तस्य चान्योन्यसंश्रयात् ।  
उभयासिद्धितो रूपं सिध्येत् सोपाधिकं कथम् ॥ ३।३९ ॥  
  
अथानुपाधि तद्रूपमुपाधेः प्रथनं कथम् ।  
परस्यापरनिष्ठत्वादेवं दुष्येज्जगत्स्थितिः ॥ ३।४० ॥  
  
(प्। १३) अथोभयात्मकं रूपं सोपाध्यपि तदुज्झितम् ।  
तथा सर्वं समीचीनमिति चेत् तर्हिचेत्य (-चप्त्य)ताम् ॥ ३।४१ ॥  
  
तत्रानुपाधि यद्रूपं तस्यानुभवनं कथम् ।  
स्वसंवेदनरूपायां निर्विकल्पभुवि स्थितम् ॥ ३।४२ ॥  
  
नचापलापः कर्तव्यः पूर्वदोषप्रसङ्गतः ।  
नचानुपाधिरूपस्य नीलांशत्वेन वेदनम् ॥ ३।४३ ॥  
  
पराहन्तात्मकं तस्मात् तदसाङ्केतिकं मतम् ।  
प्रत्यक्षभेदः कथितो यः स्वसंवेदनात्मकः ॥ ३।४४ ॥  
  
तत्राशयो नचेदेष तद्भेदः किन्निबन्धनः ।  
ननु रक्तोदकन्यायाद् (-यो) भवतोऽपि स्मृतिः कथम् ॥ ३।४५ ॥  
  
रक्तोदकात्मकं रूपमेकमेव हि तात्त्विकम् ।  
विकल्पस्तु स्वशिल्पेन तद्भिनत्ति (तद्भुनर्ति) विशेषतः ॥ ३।४६ ॥  
  
तद्वन्नीलप्रकाशात्मरूपञ्चाखण्डतः (-माखण्ड्यतः) स्थितम् ।  
विकल्पशिल्पतस्तत्र केवलं खण्डनं स्थितम् ॥ ३।४७ ॥  
  
अविभागात्मकाद् भासात् तादृशादेव कारणात् ।  
कार्यस्य तादृशस्यैव प्रबन्धेन प्रवर्तनम् ॥ ३।४८ ॥  
  
अन्योन्याश्रयताद्यास्तु दोषा वैकल्पिका मताः ।  
सम्भवेयुः कथं तत्र निर्विकल्पप्रतिष्ठितौ ॥ ३।४९ ॥  
  
ज्ञातं किन्त्वेष विगुणो [द्वि-] न्यायो नीलप्रकाशयोः ।  
विरोधात् तावदेकत्वं स्याज्जडाजडयोः कथम् ॥ ३।५० ॥  
  
निरंशस्वप्रकाशश्च प्रकाशस्तात्त्विको मतः ।  
साङ्गश्चान्यप्रथाधीनोऽप्यभ्यासस्तात्त्विको [-भासस्तात्त्विको] मतः ॥ ३।५१ ॥  
  
(प्। १४) सर्वथैक्येऽन्य * * * सत्यासत्यत्वहानितः ।  
एकानेकस्वभावत्वात् स्वभावो न निरुध्यते ॥ ३।५२ ॥  
  
स्वभावविनिरोधस्तु बाधितोऽनुभवेन यत् ।  
तत् स्वसिद्धप्रकाशोऽन्यव्य (-शोऽन्यद्वय)वस्थाहेतुतामियात् ॥ ३।५३ ॥  
  
अखण्ड्योऽपि तदेष्टव्योऽभेदो नीलप्रकाशयोः ।  
ततो रक्तोदकन्यायोऽसङ्गतोऽत्र कथं भवेत् ॥ ३।५४ ॥  
  
अन्यच्च नीलप्रथयोरभेदे वास्तवे कथम् ।  
आभासविगमादच्छान्मुक्तिभूता प्रथा भवेत् ॥ ३।५५ ॥  
  
अनादिकप्रवाहात्मा * * * * * * * * ।  
  
ज्ञातृत्वकर्तृत्वकर्तृतासारं * * * * * ।  
  
प्रथावासनयोश्चान्या सामग्री नास्ति वास्तवी ।  
प्रकाशविगमेऽपि स्याद् यद्धेतोर्वासनाक्षयः ॥ ३।५८ ॥  
  
तन्मुक्तिकाले यस्तज्ज्ञैराभासोच्छेद इष्यते ।  
नस्वप्राप्तास्य (?) विकलस्वहेतोरविरामतः ॥ ३।५९ ॥  
  
तत्रोपादानशुद्द्यादि यत्किञ्चित् परिकल्प्यते ।  
न तत् सर्वज्ञताबीजं युक्तितः पर्यवस्यति ॥ ३।६० ॥  
  
तस्मात् सोपाधिकं ज्ञानं परस्परसमाश्रयात् ।  
तादात्म्येऽपि कथं नाम प्रतिष्ठामधिगच्छति ॥ ३।६१ ॥  
  
प्रकाशस्य च चिन्मात्ररूपं यत् स्वप्रतिष्ठितम् ।  
तदुपाधिं प्रति कथं मात्रयापि प्रसर्पति ॥ ३।६२ ॥  
  
(प्। १५) प्रतीतौ यच्च नारूढं तादात्म्येऽपि न तद् भवेत् ।  
प्रतीतिभाजनं यद्वन्मणिरौप्यादिकैरलम् ॥ ३।६३ ॥  
  
अनेनैवाशयेनोक्तो युक्तितत्त्वविचक्षणैः ।  
प्रकाशार्थोपरक्तोऽपि स्फटिकादि जालोमपम्(?) [जडोपमः] ॥ ३।६४ ॥  
  
ननु नीलप्रथाकाले नीलात्मातिरयोऽधिकः ।  
अपह्नोतुं कथं शक्यः परतन्त्रमय(ः?)प्रथः ॥ ३।६५ ॥  
  
अधिकश्चेत् कथं भाति भाति चेदधिकः कथम् ।  
भासते चाधिकञ्चेति परस्परमसङ्गतम् ॥ ३।६६ ॥  
  
प्रकाश एव तर्हि स्यान्निरुपाधिर्निरञ्जनः ।  
एवञ्च नानानुभवमयी नश्येज्जगत्स्थितिः ॥ ३।६७ ॥  
  
अत्रोच्यते यदधिकं भानात् तत्तावत्प्रथमयुक्तिकः(?) ।  
  
यदा स्वोल्लेखविभवः प्रथया जगदुद्गमः ।  
अनवच्छिन्नरूपत्वं तदा तस्य निजं प्रति ॥ ३।६९ ॥  
  
चिदुल्लेखमयं (वि- -लं) विश्वं चिदुल्लेखे प्रतिष्ठितम् ।  
चिदुल्लेखादनधिकं लोकयात्राप्रसाधकम् ॥ ३।७० ॥  
  
उल्लेखश्च विमर्शात्मा स्वाभासमयनिर्मितः ।  
इयं सा वस्तुनः सिद्धिस्तात्त्विकी विदुषां मता ॥ ३।७१ ॥  
  
सेयं स्फुरत्ता बोधस्य महासत्तास्वरूपिणी ।  
स्वोल्लेखकर्तृतासारा प्रत्यक्षानुभवात् स्थिता ॥ ३।७२ ॥  
  
एतत् (* तत्) स्वोल्लेखविभवमयं विश्वं स्वभावतः ।  
स्वतन्त्रत्वादनुन्भग्नमुन्मग्नमिव भासयेत् ॥ ३।७३ ॥  
  
(प्। १६) अखण्डविषयानन्दमयादनुभवाच्च (-विषया * द) तत् ।  
सामरस्येन सर्वत्र स्थितञ्चिन्मात्रसारतः (स्थितश्चि-) ॥ ३।७४ ॥  
  
दिग्देशकालवैचित्र्यभेदाद् भागवताद् यदि ।  
तदात्मवर्तिनि ज्ञाने भेदः स्यात् तत्प्रथा कथम् ॥ ३।७५ ॥  
  
प्रथासामर्थ्यतः (-* ) तस्मात् तद्भेदो न व्यवस्थितः ।  
नवांशांशिकया भेद आभासेऽप्यनुभूयते ॥ ३।७६ ॥  
  
तिलराशिवदज्ञानात् सङ्गतत्वेन वासनात् ।  
अतः प्रथैकरूपत्वमाभासस्य (प्रशेथक-) व्यवस्थितम् ॥ ३।७७ ॥  
  
अन्यच्च चित्रविज्ञानमेतदेवावभासते (-मेतमेवा-) ।  
तत्प्रपञ्चो विभिन्नोऽपि तद्रूपं ज्ञातुमक्षमः (ज्ञे-) ॥ ३।७८ ॥  
  
न च व्यस्तः समस्तो वा तत्स्वरूपस्य भेदकः ।  
तथात्वानुभवासिद्धेः समं तत्प्रथनं कथम् ॥ ३।७९ ॥  
  
तद्वद् विश्वमयी संविदेका चेत् तत्प्रथा कथम् ।  
तन्नियन्त्रणया चास्या एकत्वं परिहीयते ॥ ३।८० ॥  
  
विश्वावेशेऽपि तत्संवित् तत्तद्रूपणयोज्झिता (-टा रूप-) [रूषण-] ।  
अखण्डानुभवात्मत्वात् सामरस्यतया स्थिता ॥ ३।८१ ॥  
  
अपटाटङ्कता सेयं गम्भीरोदारता तथा ।  
इदं तद् दुर्घटैश्वर्यमसामान्यस्वभावकम् ॥ ३।८२ ॥  
  
संविदा भासमाने च रूपे भ्रान्तिर्न विद्यते ।  
अन्यावष्टम्भतोऽन्यस्य प्रथनं भ्रान्तिरिष्यते ॥ ३।८३ ॥  
  
न स्वभासप्रथा भ्रान्ता स्वसंवेदनसिद्धितः ।  
स्वसंवेदनसिद्धत्वं न कथञ्चन बाधितम् ॥ ३।८४ ॥  
  
(प्। १७) बहिश्चन्द्रद्वयाभावात् तद्बाधोत्तरकालिका ।  
ननु द्विचन्द्रानुभवे प्रथामात्रैकजीविते ॥ ३।८५ ॥  
  
स्वसंवेदनरूपस्य यदि बाधा भवेत् ततः ।  
तदेकमयरूपत्वाद् भवेद् भाधापि बाधिता ॥ ३।८६ ॥  
  
तस्मान्निजोल्लेखमयं स्वस्वसंवेदनात्मकम् ।  
संविद्देवी जगच्चित्रं निर्मिमीते स्वभित्तिकम् ॥ ३।८७ ॥  
  
विवर्तपरिणामादि न किञ्चित् संविदोऽधिकम् ।  
यदसत्यादिकलनावशाद् विश्वस्य सम्भवः ॥ ३।८८ ॥  
  
नचापि विश्ववैचित्र्यं तस्य स्याद् वासनात्मकम् ।  
यथर्द्धि प्रातिर्यादि(?)गम्भीरोदारसंविदः ॥ ३।८९ ॥  
  
उल्लिख्यमानं तद्रूपं नाम्ना (ना *) नावैचित्र्यशोभितम् (*-) ।  
फेनवत् संविदुद्बुद्धं तत्सामर्थ्याद् विजृम्भते ॥ ३।९० ॥  
  
ईदृक् स्वातन्त्र्यमाश्रित्य् संविदः पारमार्थिकम् ।  
प्रमेयजातमखिलं स्थितं शक्यसमर्थनम् ॥ ३।९१ ॥  
  
प्रत्यक्षरूपमाश्रित्य विषयानुभवात्मकम् ।  
महानयस्यानुगुणं चिद्रूपं प्रतिपादितम् ॥ ३।९२ ॥  
  
बहुवक्तव्यता यस्मात् प्रमेयस्यास्य वर्तते ।  
अतो विरम्यतेऽस्माभिर्दिङ्मात्रं तु प्रकाशितम् ॥ ३।९३ ॥  
  
संविदः साश्रयाः काश्चित् काश्चनापि निराश्रयाः ।  
तत्रापि तासां वैचित्र्यं सविकल्पाविकल्पतः ॥ ३।९४ ॥  
  
तत्रापि बहुवैचित्र्यं नियतानियतात्मकम् ।  
ज्ञानज्ञेयप्रपञ्चश्च तत्रापि बहुभूमिकः ॥ ३।९५ ॥  
  
(प्। १८) श्रद्धाश्रद्धाक्रियाजालफलानुगुणयोगतः ।  
तत्रापि स्वर्गनरकाद्यनन्तमतिविभ्रमाः (-नतिवि-) ॥ ३।९६ ॥  
  
अतात्त्विका बन्धमोक्षविभेदा अपि तत्र च ।  
अनन्तलोकसंस्थान (ः?) प्रभवाश्च तथाविधाः ॥ ३।९७ ॥  
  
तथाश्यानं (-द्यन्म) मनोभूमिमतिक्रम्यातिवर्तते (* नो-) ।  
आश्यानसंविदंशस्य (आद्या-) तदेतत् स्फूर्जितं मतम् ॥ ३।९८ ॥  
  
अविकल्पनिजाभोगविमर्शात्ममयं च तत् ।  
स्वच्छैकरूपस्वच्छन्दचिद्रसाश्यानतामयम् ॥ ३।९९ ॥  
  
क्रमाक्रमपदावेशि प्रतिभारूषणादिके ।  
अनन्तागाधगम्भीरे संविद्रूपे निमज्जति ॥ ३।१०० ॥  
  
विश्वात्मकं तदन्यच्च रूपमेतद् यदीशितुः ।  
अस्तिनास्तिव्यतिक्रान्तं सर्वाश्रयनिराश्रयम् ॥ ३।१०१ ॥  
  
अप्रकाशप्रकाशात्माप्यसमञ्जसमञ्जसम् (-सा) ।  
परां शक्तिं विना तस्य स्थितस्यापि स्वभावतः ॥ ३।१०२ ॥  
  
चिच्चमत्कारविश्रान्तिवैक्लव्यादप्रतिष्ठितेः (-तेः) ।  
असत्कल्पत्वमित्यस्य (असङ्कल्प *-) तदपेक्षित्वमिष्यते ॥ ३।१०३ ॥  
  
महेशस्यात्मविश्रान्तिः पराहन्तात्मिका हि या ।  
तस्या � अपि परावस्थाभाति (-याति) सूक्ष्मप्रभेदतः ॥ ३।१०४ ॥  
  
तद्देवीधाम यत्रासौ (या-) कान्दिशीको विभुर्भवेत् ।  
भावाभावौ प्रकाशेऽन्तः प्रतिष्ठामधिगच्छतः ॥ ३।१०५ ॥  
  
स चापि सकलापेक्षाशून्यायां चिच्चमत्कृतौ ।  
तारतम्यादिकलनावासनावेधदूरगे ॥ ३।१०६ ॥  
  
(प्। १९) परविश्रान्तिपर्यन्ते सापि विश्राम्यति स्वतः ।  
परप्रकाशविश्रान्तिदशायामपि यत् स्थिताः ॥ ३।१०७ ॥  
  
वासनावेधसंस्कारा भावाभावोभयात्मकाः ।  
अतस्तामसनीकृत्य या विश्रान्तिरनुत्तरा ॥ ३।१०८ ॥  
  
सा देवी कथ्यते तस्या नयोऽसौ देवतानयः ।  
यत्रापटे परिक्षीणोऽपि (परिक्षीणा-) टङ्कोऽसौ नयस्ततः ॥ ३।१०९ ॥  
  
या कालग्रासविश्रान्तिस्तद्रूपं परमेशितुः ।  
या तु विश्रान्तिविश्रान्तिस्तद्देवीरूपमिष्यते ॥ ३।११० ॥  
  
इत्थं सूक्षेक्षितारूपो (सूक्ष्मि-) भेदो यत् परमेशयोः ।  
ऐक्येऽपि दर्शितं सम्यक् प्रतीतिपरिशुद्धये ॥ ३।१११ ॥  
  
इत्थं संवेदनापेक्षा रूपे ज्ञप्तौ च सर्वथा ।  
विश्वस्येति कथं पूर्वमुत्पत्तिरिति संशयम् (-ये) ॥ ३।११२ ॥  
  
छेत्तुं व्योमेश्वरीचक्रं स्फुटमत्र प्रकाश्यते ।  
निरावरणचित्सिन्धौ (-द्धौ) स्फुरत्तासारसुन्दरम् ॥ ३।११३ ॥  
  
परप्रकाशविश्रान्तिर्यत्र विश्राम्यति स्वयम् ।  
तद्देवीरूपमत्रान्तः प्रथमस्पन्दनात्मना ॥ ३।११४ ॥  
  
पञ्चाकाशमयं चक्रं विश्वबीजं तथोदितम् ।  
सर्वापेक्षाविरहितं स्वोच्चलत्तास्वरूपकम् ॥ ३।११५ ॥  
  
तत्रापि चान्यत् संवित्खमन्येषां नभसां परम् ।  
तन्मयं च तदुत्तीर्णं व्यापकत्वेन वर्तते ॥ ३।११६ ॥  
  
प्रथमप्रतिभारूपा व्योमेशी सेयमुच्यते ।  
खेचर्यादिस्वरूपं यत् तदस्या - एव जृम्भितम् ॥ ३।११७ ॥  
  
(प्। २०) प्रत्येकं सामरस्येन देवीपञ्चकमञ्चितम् ।  
स्वातन्त्र्योल्लासकोद्रेकप्राधान्यात् पृथगुच्यते ॥ ३।११८ ॥  
  
शब्दाद्यनुभवस्थाने संवित् स्पन्दादिरूपणी ।  
प्रत्येकं सूक्ष्मया वृत्त्या स्वौचित्येनानुभूयते ॥ ३।११९ ॥  
  
इत्थं प्रत्येकविषये पञ्चानुभवबृंहितम् ।  
सामरस्यात्मना सर्वं देवीचक्रं प्रकाशते ॥ ३।१२० ॥  
  
एवं पञ्चात्मकं विश्वं सिद्धं स्वानुभवेन यत् ।  
पञ्चाकाशतया पूर्वं तदुक्तं संविदात्मना ॥ ३।१२१ ॥  
  
परप्रकाशप्राधान्याच्चिदाद्यं शक्तिपञ्चकम् ।  
परविश्रान्तिविश्रान्तिप्राधान्यात् त्विदमिष्यते ॥ ३।१२२ ॥  
  
व्यापकत्वं च नित्यत्वं पूर्णत्वं सर्ववेदिता (म्?) ।  
सर्वकर्तृत्वमित्येतत् शक्तिपञ्चकलक्षणम् ॥ ३।१२३ ॥  
  
स्वरूपलाभो विश्वस्य पूर्वं ज्ञप्तिस्ततः परम् ।  
ज्ञानाधिकत्वात् सिद्धेस्तु स तु चिन्मात्रलक्षणः ॥ ३।१२४ ॥  
  
इत्थं विश्वस्य संस्थानं प्रथमं संविदात्मना ।  
पश्वात्मकेन स्फुरितं परशक्तिस्वभावतः ॥ ३।१२५ ॥  
  
स्वप्रकाशात्मकानन्दस्फूर्तिबिन्दुक्रमात्मकः (-मूर्ति-) ।  
चक्रपञ्चकविष्फारो व्योमेश्यादिमयः स्थितः ॥ ३।१२६ ॥  
  
अक्रमोऽपि क्रमात्मायमुपदेशभुवि स्थितः ।  
तत् तत् प्रतीतिवैचित्र्यविभागप्रतिपादनात् ॥ ३।१२७ ॥  
  
तदेव संविदो रूपं पञ्चात्मत्वेन संस्फुरत् ।  
सामरस्यात्मना पूर्वं व्योमेशीचक्रमुच्यते ॥ ३।१२८ ॥  
  
(प्। २१) गुरोः स्वरूपमेतच्च सर्वावरणभेदकम् ।  
परस्वरूपविश्रान्तिसमावेशनतत्परम् ॥ ३।१२९ ॥  
  
एतस्य ज्ञप्तिमात्रेण देहाद्यावरणक्षयः ।  
पूजनेन तु संरूढिरतः पूज्यतमं हि तत् ॥ ३।१३० ॥  
  
निश्शेषविश्वविभवप्रतिपत्तिहेतुर्-  
व्योमेश्वरीप्रथमचक्रनिरूपणेन ।  
लब्धावधानवशतः (लब्ध्वा-) कृतिनो भजन्त  
आद्यन्तवर्जितपदं परमात्मनिष्ठाः ॥ ३।१३१ ॥  
  
  
इति श्रीमहानयप्रकशे व्योमेश्वरीचक्रनिरूपणं नाम तृतीयोल्लासः ॥   
  
  
  
अथ चतुर्थ उल्लासः ।  
  
(प्। २१) नानानुभवविलासप्रसरणबीजस्वरूपमविभिन्नम् (-बीजं-) ।  
ज्ञात्वा स्वयुक्तिगर्भं प्रकाशचक्रक्रमं तनुमः ॥ ४।१ ॥  
  
पञ्चात्मकं स्वचक्रं यत् प्रथितं संविदात्मना ।  
ज्ञानक्रियात्मकत्वेन प्रत्येकं तद् द्विधा मतम् ॥ ४।२ ॥  
  
बुद्धिकर्मेन्द्रियव्रातौ स्थितौ ज्ञानक्रियात्मना ।  
दशधाप्याप्तिसारत्वात् तयोरपि परिस्फुटम् ॥ ४।३ ॥  
  
आश्रये बुद्धिमनसी स्थिते सामान्यरूपतः ।  
एवं द्वादशकं यत्र प्रकाशकलिलात्मकम् ॥ ४।४ ॥  
  
अविभिन्नतयोत्पन्ननिर्विकल्पमयप्रथम् ।  
प्रकाशचक्रपूज्यं * * * द्वादशधा स्थितम् ॥ ४।५ ॥  
  
(प्। २२) संवित्कदम्बकगुहास्थितं (-बकल-) सिद्धनिषेवितम् ।  
प्रकाशमात्रप्राधान्यादन्वर्थं नामतः स्थितम् ॥ ४।६ ॥  
  
प्रमाणसृष्टिप्रवणा अत्र संविन्मरीचयः ।  
अवधानधनैर्ज्ञेया (-नैव्येया) द्वादशात्मावशुद्धये ॥ ४।७ ॥  
  
सम्मूर्च्छितप्रकाशात्मा मरीचीनामयं चयः ।  
देशकालक्रियारूपकलासृष्टिलयावनिः ॥ ४।८ ॥  
  
मासराश्यादिरूपोऽपि द्वादशात्मानुभूयते ।  
कालक्रमो बहिस्तत्तद्भावभावकसंवृतः ॥ ४।९ ॥  
  
प्रमाणसृष्टिसंरम्भलम्पटासु (-रभंलप-) मरीचिषु ।  
बहिर्मुखास्वहङ्कारो निलीनोऽत्र व्यवस्थितः ॥ ४।१० ॥  
  
अन्तःस्पन्दप्रधानत्वात् खे निरावरणात्मनि ।  
चरन्त्या एव विष्फारः खेचर्या द्वादशात्मना ॥ ४।११ ॥  
  
ज्ञानक्रियासामरस्यमयशक्तिस्वभावतः (-ञ्च) ।  
तदाकारमयत्वेन (आ *-) पूर्वं विश्वस्य सम्भवः ॥ ४।१२ ॥  
  
ततः प्रमाणरूपेण द्वादशात्मतयोदयः ।  
ज्ञानक्रियासामरस्यात् (स्यं-) किञ्चिदुद्रेकलक्षणः ॥ ४।१३ ॥  
  
अत्र दत्तावधानानां देशकालक्रियात्मनः ।  
कालक्रमस्य सहसा ग्रासो भवति योगिनाम् ॥ ४।१४ ॥  
  
स्वभावावरकत्वेन (*-) ये लोकस्य व्यवस्थिताः ।  
ज्ञानिनः स्वस्वरूपस्य विष्फारस्तैस्तु तन्यते ॥ ४।१५ ॥  
  
अतः कालक्रमस्यास्य द्वादशात्मा य उद्भवः ।  
स एवं सन्निविष्टान्तत्(?)ग्रासेन सहसावनिः ॥ ४।१६ ॥  
  
(प्। २३) इति कथितमुदारयुक्तियोगा-  
दनुभवभूमिगतं प्रकाशचक्रम् ।  
गुरुवरमुखसम्प्रदायगम्यं  
परमसमाधिमतामतन्द्रितं स्यात् ॥ ४।१७ ॥  
  
  
इति श्रीमहानयप्रकाशे प्रकाशचक्रनिरूपणं नाम चतुर्थोल्लासः ॥   
  
  
  
अथ पञ्चम उल्लासः ।  
  
(प्। २३) स्वात्मप्रमेयमयनिर्मितपूर्णभावा-  
दिच्छानुरूपविभवेन समुल्लसन्त्यः ।  
चिद्रश्मयो न च चमत्कृतयो हि यस्मिन्-  
नानन्दचक्रमधुना तदिदं प्रवच्मः ॥ ५।१ ॥  
  
प्रकाशचक्रं यत् पूर्वं प्रमाणाद् विनिरूपितम् ।  
विषयाभोगविभवा प्रसृतेच्छास्य पूर्यते (प्रपूर्यते) ॥ ५।२ ॥  
  
तन्मात्राभूतरूपं च संविदाश्यानतामयम् ।  
पञ्चात्मकं यद्विषयस्वरूपमनुभूयते (यद्विषय * रूप) ॥ ५।३ ॥  
  
तत्र संविन्मरीचीनां बुद्धिकर्मेन्द्रियात्मनाम् ।  
विषयाभोगनिर्ज्ञातनिर्विकल्पप्रतिष्ठिते ॥ ५।४ ॥  
  
ऐकध्याद् बुद्धिमनसोर्य एकादशधोद्यमः ।  
षोडशात्मा स सञ्जातो विषयाभोगपूरणात् ॥ ५।५ ॥  
  
आनन्दचक्रं तदिदं षोडशात्मतया स्थितम् ।  
चिन्मरीचिचमत्कारप्रमेयोल्लेखदन्तुरम् ॥ ५।६ ॥  
  
(प्। २४) स्वस्वरूपापरित्यागात् प्रमेयीकरणं हि यत् ।  
स्वात्मनो दुर्घटैश्वर्यप्रतिपादनलक्षणम् ॥ ५।७ ॥  
  
अनेन परिपूर्णत्वादिच्छाभोग्यस्य सर्वतः ।  
महानन्दप्रधानत्वाच्चक्रमानन्दसञ्ज्ञितम् ॥ ५।८ ॥  
  
अत्रापि दत्तचित्ता ये भवन्ति ज्ञानशालिनः ।  
विषया एव एतेषां भवेत् संवित्स्वरूपभूः ॥ ५।९ ॥  
  
अत्र विश्वस्वरूपस्य सर्वाकारं समापनात् ।  
चर्वणात्मापि संहारो नान्तरीयतयोदितः ॥ ५।१० ॥  
  
सामरस्यक्रियोद्रेकान्निष्पन्नेऽन्तर्जगद्भरे ।  
विषयाभोग औत्सुक्यं मरीचीनां निवर्तते ॥ ५।११ ॥  
  
चिच्छक्तिभूतायामस्यामिच्छात्मन्युदितो (-या * * मिच्-) भुवि ।  
चरन्त्या एव विष्फारो भूमय्याः षोडशात्मकः ॥ ५।१२ ॥  
  
आनन्दचक्रस्य यथोपपत्ति प्रदर्शितं स्वानुभवस्वरूपम् ।  
समाधिलाभाय सदैव भूयाद् भावोपभोगेन महाजनस्य ॥ ५।१३ ॥  
  
  
इति श्रीमहानयप्रकाशे आनन्दचक्रनिरूपणं नाम पञ्चमोल्लासः ॥  
  
  
  
अथ षष्ठ उल्लासः ।  
  
(प्। २४) यत्रावृत्तिवशेन विश्वविभवोल्लासोपभोगात्मनां  
रश्मीनां विलयो ह्यकृत्रिमतमेऽहङ्काररूपे भवेत् ।  
तत्तत्कालकलाकलापकबलव्यापारपारङ्गमं  
ध्यात्वा सम्प्रति मूर्तिचक्रमुचितं व्या *? न्यते (युक्तिभिः) ॥ ६।१ ॥  
  
(प्। २५) आनन्दचक्रं यदिदं षोडशात्म निर्रुपितम् ।  
विश्रान्तिरुदिता (-चिरा) तस्य प्रत्यावृत्त्या प्रमातरि ॥ ६।२ ॥  
  
अतः प्रमातृरूपस्य मूर्ततात्रानुभूयते ।  
अहङ्कारस्य सकलप्रयोगार्थदशात्मनः ॥ ६।३ ॥  
  
बहिर्मुखमरीचीनां प्राधान्ये सति यो भवेत् ।  
अव्यक्तरूपोऽहङ्कारः स मूर्तोऽत्र स्फुटं स्थितः ॥ ६।४ ॥  
  
प्रमाणरूपः प्रथमं द्वादशात्मा यतः स्थितः ।  
कालसृष्टिमयः स्फारो (स्फुरा) मरीचीनां चिदुत्कटः ॥ ६।५ ॥  
  
विषयाभोगरूपेण कामेनास्य प्रपूर्यते ।  
बहिर्मुखे वा यदतः कालकामात्मकं जगत् ॥ ६।६ ॥  
  
निष्पन्ने जगतो रूपे कालकामक्रमात्मके ।  
विषयाभोगविष्फारविषण्णासु मरीचिषु ॥ ६।७ ॥  
  
प्रत्यावृत्त्या स्वस्वरूपमेलनाभासतत्परः ।  
सप्तदशः (-श) षोडशानां मरीचीनां विनायकः ॥ ६।८ ॥  
  
प्रमातृरूपोऽहङ्कारो मूर्तत्वेन समुत्थितः ।  
सप्तदशात्म तदिदं मूर्तिचक्रं विमृश्यताम् ॥ ६।९ ॥  
  
कामोपभोगकालात्मग्राससाहसतत्परम् ।  
तत्तत्प्रतीतिवैचित्र्यवासनालयभूमिगम् ॥ ६।१० ॥  
  
पूर्वं बहिर्मुखात्मा यो मरीचीनां चयो भवेत् ।  
इदानीं स समापन्नो मातृमेलावभाजनम् [-मेलाप-] ॥ ६।११ ॥  
  
कालसृष्टिमयं मानं (भानं) मेयं कामक्रियात्मकम् ।  
एतद् द्वयं यत्र लीनं सामरस्येन वर्तते ॥ ६।१२ ॥  
  
(प्। २६) बीजभावात्मना सैषा कालग्रासप्रनालिका ।  
आवासनेन (अव-) सहसा मूर्तिचक्रेऽनुभूयते ॥ ६।१३ ॥  
  
कालात् कामस्य विष्फारः कामात् कालस्तु वर्धते ।  
इति विश्वक्रमे हेतू कालकामौ न तात्त्विकौ ॥ ६।१४ ॥  
  
कामात्मतां विना कालः कथं स्यात् कलनात्मकः ।  
कलनात्मकतावर्ज्यं कथं कामस्य सम्भवः ॥ ६।१५ ॥  
  
अतः (* *) परस्परापेक्षौ कालकामौ न तात्त्विकौ ।  
अकालकलिताद् रूपादकामाच्च समुत्थितौ ॥ ६।१६ ॥  
  
तयोः कबलनं यत्र प्रत्यावृत्त्या भवेत् स्फुटम् ।  
तद् विश्वग्रासरसिकं स्वरूपं परमेशितुः ॥ ६।१७ ॥  
  
एतत् प्रमेयानुगमात् कालकाममयं (* यं) द्वयम् ।  
बाह्यं ददाह शिखिनां स्थूलरूपधरो हरः ॥ ६।१८ ॥  
  
तदित्थं यो ह्यहङ्कारो निर्माता कालकामयोः ।  
प्रत्यावृत्त्या स एवान्तः संहर्ता कालकामयोः ॥ ६।१९ ॥  
  
अहङ्कारस्य मूर्तत्वप्राधान्यान्मूर्तिसञ्ज्ञितम् ।  
चक्रं सप्तदशमयक्रममेलपसुन्दरम् ॥ ६।२० ॥  
  
तत्तादृशाद् विचित्रत्वात् प्रतीतीनां स्वभावतः ।  
नामसंस्थानयोर्भेदं प्रति चक्रं प्रवर्तते ॥ ६।२१ ॥  
  
स्वसिद्धरूपप्राधान्यात् तत्र सिद्धतया स्थितेः (स्थितिः) ।  
निर्मेययोगतः शक्तेर्योगिनीत्वेन सम्भवः ॥ ६।२२ ॥  
  
परं रहस्यं कथितं किञ्चित् किञ्चित् क्वचित् क्वचित् ।  
सर्वं सभयभीरुत्वान्नैकत्रैव प्रकाश्यते ॥ ६।२३ ॥  
  
(प्। २७) महानयप्रकाशेऽस्मिन् ये पूर्वापरवेदिनः ।  
हस्तामलकवत् तेषां वस्तुतत्त्वं प्रकाशते ॥ ६।२४ ॥  
  
इत्थं विश्वस्य संस्थानं प्रमात्रन्तं निरूपितम् ।  
गुरुदृक्पातपात्राणां संशयत्रासविच्छिदे ॥ ६।२५ ॥  
  
यथाक्रमं मानमेयमातृरूपतया बहिः ।  
खचक्रात् प्रसृतं विश्वं परशक्तिस्वभावतः ॥ ६।२६ ॥  
  
स्तोत्रकारस्येदमेव स्थितं चेतसि यज्जगौ ।  
संवित् स्तोत्रैः समालोकप्रमाणार्थप्रमातृतः (-तृदः) ॥ ६।२७ ॥  
  
प्रत्यावृत्त्या वितन्वत्याः संहारस्यापि भक्षणम् ।  
देव्याः संहारभक्षिण्याः स्फार एष सुसङ्गतः ॥ ६।२८ ॥  
  
मूर्तिचक्रवरसम्प्रदायतः कालघट्टनमयी समन्ततः ।  
संविदत्र परमार्थयोगिनां भासतामसमसाहसावनिः ॥ ६।२९ ॥  
  
इति श्रीमहानयप्रकाशे मूर्तिचक्रनिरूपणं नाम षष्ठोल्लासः ॥  
  
  
  
अथ सप्तम उल्लासः  
  
  
(प्। २७) अविकल्पविकल्पसंविदां सकलं वृन्दमनुज्झितक्रमम् ।  
उदयादिमयं (-मया) यदन्तरे हठपाकेन गलत्यनारतम् ॥ ७।१ ॥  
  
अनुभूय गुरुप्रसादतः परविश्रान्तिदशामनुत्तराम् ।  
तदिदं समुदायपूर्वकं किल वृन्दक्रमचक्रमुच्यते ॥ ७।२ ॥  
  
प्रत्यक्षानुभवं श्रित्वा भूतभावमयं जगत् ।  
पीठक्रमदृशा पूर्वं गुरुणा प्रतिपादितम् ॥ ७।३ ॥  
  
(प्। २८) अन्यहेतुनिरासेन तस्य मूलात् समुद्भवः ।  
खचक्रात्मतयोन्मग्नः पञ्चात्माथ प्रकाशितः ॥ ७।४ ॥  
  
स्वप्रकाशकरान्तस्थस्फुटज्ञानक्रियात्मकः ।  
प्रमाणात्मा द्वादशधा ततोऽपि प्रतिपादितः ॥ ७।५ ॥  
  
ततोऽपि दुर्घटैश्वर्यपारिपूर्ण्यचमत्कृतेः ।  
आनन्दाख्यः षोडशधा प्रमेयात्मा निरूपितः ॥ ७।६ ॥  
  
ततो बहिर्मुखैश्वर्यतृप्तेरुपरमे सति ।  
स्वप्रतिष्ठतया सृष्टिसंहारात्मा व्यवस्थितः ॥ ७।७ ॥  
  
प्रत्यावृत्त्यात्मतश्चापि यत्र सर्वं प्रलीयते ।  
मातुः सप्तदशस्यास्य मूर्तत्वेन समुद्भवः ॥ ७।८ ॥  
  
तदित्थं सर्वजन्तूनां व्यवहारदशाक्रमे ।  
सिद्धोऽपि यो बहिर्भावः सर्वः सर्वविदात्मकः ॥ ७।९ ॥  
  
मेयमानप्रमात्रात्म बहिः सिद्धमपीह यत् ।  
तत् प्रकाशं विना सिध्येन्न कथञ्चन कस्यचित् ॥ ७।१० ॥  
  
अतः प्रकाशनिष्पत्त्या निष्पत्तिर्यस्यकस्यचित् ।  
परस्यापरनिष्ठत्वान्नत्वैक्यं चिज्जडात्मनोः ॥ ७।११ ॥  
  
अतो यद् विश्ववैचित्र्यं [-चित्यं] जडात्मैवानुभूयते ।  
स्वोल्लेखरेखासंस्थानं तत् स्वतन्त्रं चिदात्मकम् ॥ ७।१२ ॥  
  
पराकाशात् स्पन्दनत इच्छातोऽथ यथाक्रमम् ।  
इन्द्रियद्वारतः पश्चाद् भावाभासः प्रवर्तते ॥ ७।१३ ॥  
  
बहिःसिद्धेऽपि विषये प्रमातॄणां स्वभावतः ।  
तदत्र यावद् गुरुणा विश्वस्योदयसंस्थितिः ॥ ७।१४ ॥  
  
(प्। २९) संहृतिः स्वस्वभावश्च स्वसाक्षित्वेन दर्शितः ।  
अतः सर्वत्र चक्राणां स्वरूपप्रतिपादनम् ॥ ७।१५ ॥  
  
महानुभावाधिष्ठानात् सामरस्यं प्रवर्तते ।  
आरघट्टघटीयन्त्रन्यायेनैतावतः सदा ॥ ७।१६ ॥  
  
जगतः सृष्टिसंहारौ (-संसारौ) भावाभावमयौ स्थितौ ।  
अने(क)क्रमयोगेनाप्याक्षिप्ते (अने * - -ते) * * गोचरम् ॥ ७।१७ ॥  
  
विचित्रसृष्टिसंहारप्रबन्धः परिवर्तते ।  
शून्यादारभ्य देहान्तं सङ्कोचात्मा हि योऽग्रतः ॥ ७।१८ ॥  
  
स संसारो विमुक्तिस्तु तत्स्वरूपविपर्ययः ।  
तदत्र यावत् संसारस्तत्तद्रूपतया स्थितः ॥ ७।१९ ॥  
  
न भावत्यागतो मुक्तिर्नापि भावोपभोगतः ॥ ७।२० ॥  
  
भावनालम्बनान्नापि (भावनाशाल-) शून्यमात्रोपलम्भतः ।  
अनाग्रहादाग्रहाद्वा कस्यचिन्नापि तात्त्विकी ॥ ७।२१ ॥  
  
असङ्कोचापटात्मा सा विमुक्तिः पारमार्थिकी ।  
यदपेक्षावशात् सर्वाः संसारोन्या(?) विमुक्तयः ॥ ७।२२ ॥  
  
एतदात्मनि विश्वस्य स्वस्वरूपविलापनम् ।  
सङ्कोचदलनाभ्यासाद् वासनालयभूमिगम् ॥ ७।२३ ॥  
  
निरावरणताहेतोरतस्तत्प्रतिपत्तये ।  
वृन्दक्रमस्य संस्थानं कथ्यते गुर्वनुग्रहात् ॥ ७।२४ ॥  
  
स्वविमर्शावधानेनाप्याकालाग्नि शिवावधि ।  
विश्वस्य भावः सहसा स्वस्वरूपे विचीयते ॥ ७।२५ ॥  
  
(प्। ३०) महानयमहायानवेदान्ताद्वयवादिनः ।  
सदृशाः प्रतिपाद्यन्ते चार्वाकाद्वयवादिभिः ॥ ७।२६ ॥  
  
ये हस्तिमशकन्यायादर्थादर्थास्तु भेदिनः ।  
तैर्जडा विप्रलम्यन्ते सदृशैरभिधायकैः (-सायतैः) ॥ ७।२७ ॥  
  
अतो नास्तिकतातत्त्वं चित्ते कृत्वा दुरात्मभिः ।  
महानयोपदेशेन पात्येते स्वपरावधः ॥ ७।२८ ॥  
  
सर्वोत्कृष्टस्वभावस्य शिवस्यापि महात्मनः ।  
स्थितः सङ्कोचसंस्कारः का कथान्येषु जन्तुषु ॥ ७।२९ ॥  
  
अतो नित्यावधानेन स्वस्वरूपमयस्थितेः ।  
सर्वाग्रहग्राहवशाज्जीवन्मुक्तिः प्रकाशते ॥ ७।३० ॥  
  
तच्चावधानं विषयिस्वरूपपरिशीलनात् ।  
अविकल्पविकल्पात्मस्थैर्यरूपतया पुनः ॥ ७।३१ ॥  
  
विकल्पशृङ्खलाबद्धो हेतुकार्यात्मको हि यः ।  
नानाविधाग्रहग्रन्थिवासनावेधबृंहितः (-जहितः) ॥ ७।३२ ॥  
  
न शक्योऽसावपह्नोतुं किल प्रत्यात्मवेदनात् ।  
अतः संहाररूपोऽयं * * * * विना कथम् ॥ ७।३३ ॥  
  
सहसा ग्रसितुं शक्यः संवादैरेव पेशलैः ।  
तस्मात् स्वरूपदार्ढ्येन सर्वावरणभेदिना ॥ ७।३४ ॥  
  
परावधानरूपेण स्थातव्यं परयोगिना ।  
अतो विश्वस्य संस्थाने यन्मुखेन यदागतम् ॥ ७।३५ ॥  
  
तन्मुखेनैव तत् तस्य हठपाकेन लीयते ।  
विश्वं प्रकाशाधीनत्वात् तन्मयत्वाच्च वस्तुतः ॥ ७।३६ ॥  
  
(प्। ३१) संवित्स्वरसवाहित्वाच्छून्यं स्थापयितुं यथा ।  
तथैव हठपाकेन प्रत्यावृत्तिक्रमात्मना ॥ ७।३७ ॥  
  
निरावरणतां नेतुं शक्यं संस्थानशीलनात् ।  
एतस्मिन् विदिते सम्यङ्मुक्तिः संसारभूमितः (-नाम्) ॥ ७।३८ ॥  
  
अन्यथा मुक्तिरूपं तु संसारस्यापरो विधिः ।  
यथास्थितस्य विश्वस्य यथैवानुभवे स्थिते ॥ ७।३९ ॥  
  
सङ्कोचसंस्थानलयाज्जिवन्मुक्तिः प्रकाशते ।  
यथैव पश्यन्ति विश्वं तथैव परिवर्तते ॥ ७।४० ॥  
  
संवित्स्वातन्त्र्यतस्त्यक्तसर्वोपायकदर्थनम् ।  
अतो विमर्शरूपोऽयं कथनात्मा प्रकाशते ॥ ७।४१ ॥  
  
सत्सम्प्रदायो गुरुणा सर्वावरणभेदकः ।  
मूर्तिचक्रे ह्यहङ्कारः प्रमात्रात्मा य उत्थितः ॥ ७।४२ ॥  
  
स्वात्मसङ्कोचसंहारपूर्वे स हठपाकतः ।  
भावसंस्काररूपस्य रश्मिवृन्दस्य सर्वतः ॥ ७।४३ ॥  
  
तिष्ठतो बीजभावेन मातृमेलावरूपिणः (मात्र-) ।  
निर्विकल्पविकल्पांशान् भावाभावद्वयानुगान् ॥ ७।४४ ॥  
  
विनिर्भिद्य विनिर्भिद्य संहरत्यान्तरानपि ।  
निर्विकल्पविकल्पांशाः प्रायः सङ्कलनावशात् ॥ ७।४५ ॥  
  
सम्भवन्ति चतुष्षष्टिः प्रतीतीनां स्वभावतः ।  
तत्रापि ज्ञेयसंस्काराभिज्ञरूपाः प्रतीतयः ॥ ७।४६ ॥  
  
सम्भवन्ति चतुष्षष्टिः सोपानक्रमयोगतः ।  
अन्या - अपिच तन्निष्ठा हठपाकैकलम्पटाः ॥ ७।४७ ॥  
  
(प्। ३२) ज्ञातृभोगस्वरूपिण्यस्तत्सङ्ख्या एव वस्तुतः ।  
ज्ञातृभोगस्वरूपाणां मरीचीनां कदम्बकम् ॥ ७।४८ ॥  
  
प्रत्येकं हठपाकेन ग्रसितुं तत्र वर्तते ।  
तच्च स्फुटास्फुटत्वेन वर्ततेऽनुभवादपि ॥ ७।४९ ॥  
  
ज्ञेयसंस्काररूपाणां (ज्ञेयं-) प्रतीतीनामनुक्रमात् ।  
आसां सर्वप्रतीतीनां परविश्रान्तिलक्षणम् ॥ ७।५० ॥  
  
न क्षणं च्यवते रूपं यस्याः सा पारमार्थिकी ।  
सर्वोत्तीर्णा सर्वमयी सर्वसर्वात्मकप्रथा ॥ ७।५१ ॥  
  
अविभिन्ना विभिन्नेव या काचित् पारमेश्वरी ।  
व्यपदेशातिगा तस्याः स्वस्वरूपमयस्थितेः ॥ ७।५२ ॥  
  
पञ्चषष्टिप्रतीतित्वमुपचारेण गीयते ।  
रौद्रेश्वर्या अयं स्फारः प्राधान्येन व्यवस्थितः ॥ ७।५३ ॥  
  
संस्कारहठपाकात्मा ग्रासव्यापारपारगः ।  
संहारभक्षिणीरूपाद् व्योमेश्यन्तं हि यत् स्थितम् ॥ ७।५४ ॥  
  
चक्रसंस्थानमेतस्य निजचक्रक्रमान्तरे ।  
निर्विभज्य स्वकं रूपं हठपाकक्रियात्मकम् (कः?) ॥ ७।५५ ॥  
  
प्रत्यावृत्त्या स्वस्वरूपे निरावरणसुन्दरे ।  
इच्छासंस्कारविरहे क्षीणा विश्राम्यति स्वतः ॥ ७।५६ ॥  
  
परधारासमारूढसामरस्यावसानभूः ।  
एषा कृशतनुर्देवी सर्वेच्छाविलयावनिः ॥ ७।५७ ॥  
  
अनपायपदप्राप्त्यै कैश्चिदेवाभ्युपास्यते ।  
यां (*) यां (या) स्वचक्रे चक्रेशी तां तामाविश्य युक्तितः ॥ ७।५८ ॥  
  
(प्। ३३) रौद्रेश्वरी सर्वचक्राण्यामूलाद् ग्रसति स्वयम् ।  
अतो वृन्दक्रमे सर्वमुपादेयतया स्थितम् ॥ ७।५९ ॥  
  
प्रमेयजातं सङ्कोचकलाविच्छेदनक्षमम् ।  
मुद्रामन्त्रनिरीहादिप्रमेयप्रतिपादनात् ॥ ७।६० ॥  
  
कथनात्मा सम्प्रदायो निष्ठामत्र परां गतः ।  
कथनात् संशयच्छेदः पूजनं परिपूर्णता ॥ ७।६१ ॥  
  
सङ्क्रमात् सामरस्यस्य परा निष्ठा प्रवर्तते ।  
अतोऽत्र सावधानेन हृदयेन विमृश्यताम् ॥ ७।६२ ॥  
  
चतुष्षष्टिमरीचीनां संस्थानं हृदयङ्गमम् ।  
प्रत्यक्षानुभवात् (* * वात्) सर्वं स्वात्मा भवति योगिनाम् ॥ ७।६३ ॥  
  
अतो गुरुमुखात् तद्यत् प्रत्यक्षेणानुभूयते ।  
विषयाभोगसंस्काररूपो यः कामसम्भवः ॥ ७।६४ ॥  
  
कालेनासाद्यते भूयः स तद् बीजक्रमात्मना ।  
तद्भोगेनापि कालस्य तृप्तेरुपरमे सति ॥ ७।६५ ॥  
  
यथाक्रमं स्वस्वरूपहानिः सञ्जायते स्फुटम् ।  
तदित्थं प्रथमः कालः कामं सृष्ट्वा ततः क्रमात् ॥ ७।६६ ॥  
  
प्रत्यावृत्त्या तु तद्ग्रासात् स्वं स्वं रूपं ग्रसत्यपि ।  
तदेतद् वस्तुतः सर्वं मरीचीनां विजृम्भितम् ॥ ७।६७ ॥  
  
अक्रमाणां क्रमाभासरूपमप्रत्यक्षतः स्थितम् ।  
तत्र कालस्य या सृष्टिर्द्वादशात्मा निरूपिता ॥ ७।६८ ॥  
  
प्रत्यावृत्तिक्रमोन्माना मूर्ताहङ्कारमेलनात् ।  
त्रयोदशात्मतां प्राप्ता सा विश्रान्तिपदोन्मुखी ॥ ७।६९ ॥  
  
(प्। ३४) त्रयोदशानां रूपाणां प्रत्येकमुदयादिभिः ।  
पञ्चात्मिका पञ्चषष्टिस्तत एता मरीचयः ॥ ७।७० ॥  
  
अन्त्या क्रमाक्रमोत्क्रान्त्या विश्रान्तिरिति गीयते ।  
चतुष्षष्टिमरीचीनां सामरस्यावसानभूः ॥ ७।७१ ॥  
  
उदयादिमयोल्लासद्वादशात्ममरीचयः ।  
तन्मयोल्लासपरमाहङ्कारानुगमूर्तयः ॥ ७।७२ ॥  
  
प्रतिभावं प्रवर्तन्ते हठग्रसनलम्पटाः ।  
भावानुभवभूमौ हि स्तिमितिव्यन्तरात्मनि ॥ ७।७३ ॥  
  
सर्वेन्द्रियमरीचीनां चक्रं युगपदुल्लसेत् ।  
यस्या यस्या यत्र यत्र रूपादावधिकारिता ॥ ७।७४ ॥  
  
तस्यास्तस्यास्तत्र तत्र स्वोद्रेकः केवलं स्थितः ।  
तन्निलीनत्वमन्यासामित्येकोऽनुभवो नचेत् ॥ ७।७५ ॥  
  
कथं स्याद्रूपलावण्यविकासाढ्यपरस्त्रियाम् ।  
अभिलाषस्तथाह्येष प्रायः स्पर्शेन्द्रियात्मकः ॥ ७।७६ ॥  
  
नचात्र रूपलावण्यविलासः स्पर्शनात्मकः ।  
एवं वचनमाधुर्यं तथाङ्गश्वाससौरभम् ॥ ७।७७ ॥  
  
अधरामृतपानं च सर्वं स्यात् तच्च निष्फलम् ।  
तदित्थं सर्वरश्मीनां सर्वसर्वात्मतामयम् ॥ ७।७८ ॥  
  
प्रमातृपरितोषात्मसामरस्यव्यवस्थितम् ।  
स एष परमो वीरः पराहङ्कारलक्षणः ॥ ७।७९ ॥  
  
युगपत् सर्वरश्मीनां परं द्रावणलक्षणम् ।  
आद्ययागं समासाद्य सामरस्येन वर्तते ॥ ७।८० ॥  
  
(प्। ३५) चक्रेश्वरः स एवायमाद्ययागादनन्तरम् ।  
चतुष्षष्टिमयेनान्तः शक्तिचक्रेण सङ्गतः ॥ ७।८१ ॥  
  
निर्विकल्पविकल्पात्मसंस्कारान् पशुरूपिणः ।  
गगलनक्षमा ततोऽपि परिविश्रामविलीना(?) ॥ ७।८२ ॥  
  
हठेनाहन्ति रभसात् स्वचक्रपरितृप्तये ।  
मध्ये च परमामोदचमत्काररसात्मिका (पर * -) ॥ ७।८३ ॥  
  
मदिरा जृम्भते कापि विभस * कलक्रियः ।  
कान्दिशीकत्वमायाति परशक्तावसावपि (-त्सावपि) ॥ ७।८४ ॥  
  
वीरसिंहासनस्थेयं देवी (-वीं) परममङ्गला (-लाम्) ।  
चलनान्मोहरूपस्य क्रमणात् परसंविदः ॥ ७।८५ ॥  
  
गुरुः सकलचक्राणां क्रमाक्रमपदोज्झितः ।  
उद्द्योतातिक्रमश्चापि (उद्योगातिक *श्चापि) द्वैविध्येन व्यवस्थितः ॥ ७।८६ ॥  
  
पराकाशस्पन्दनेच्छादृक्क्रियात्मा बहिर्मुखः ।  
एकस्तद्व्युक्रमात्मान्यः पराकाशप्रतिष्ठितः ॥ ७।८७ ॥  
  
बहिर्मुखत्वेऽपीच्छातश्चर्वणं तत्त्रयात्मनः ।  
कामसंसर्गतस्तस्य प्रत्यावृत्त्या (+त्म)समन्ततः ॥ ७।८८ ॥  
  
ज्ञानक्रियातः कालस्य ग्रासो विश्रान्तिरप्यथ (-*) ।  
विषयाभोगनिर्ज्ञातनिर्विकल्पेऽपि यत् स्फुटम् ॥ ७।८९ ॥  
  
कालग्रसनविश्रान्ती सर्वेषां भवतः क्षणम् ।  
अन्तर्मुखत्वे तूद्द्योताद् भावामर्शक्रियात्मकात् ॥ ७।९० ॥  
  
आरभ्य चिति विश्रान्तिपर्यन्तं पञ्चकं स्थितम् ।  
एवं बहिर्मुखाभावावसरे ह्युदयादिकम् ॥ ७।९१ ॥  
  
(प्। ३६) व्योमेश्वरीक्रमाद् यावद् रौद्रेशीपञ्चकं स्थितम् ।  
तद् (*) बहिर्विश्वमाश्रित्या * * * थ क्रियात्मनः ॥ ७।९२ ॥  
  
विमर्शात् परमाकाशपर्यन्तमपि तत् स्थितम् ।  
  
यागादिभेदरूपेण तज्ज्ञप्तिर्गुरुणा कृता ।  
ततो विश्वस्य संस्थानमामूलात् प्रतिपादितम् ॥ ७।९४ ॥  
  
मानमेयप्रमात्रात्ममूर्तिचक्रान्तमित्यतः ।  
इदानीं येन रूपेण सर्वाकारं विलीयते ॥ ७।९५ ॥  
  
यथास्थितक्रमेणैव तद् बृन्दं प्रतिपाद्यते ।  
सामरस्ये प्रवृत्तेऽपि ज्ञानमेलापलक्षणे (-मेलाव-) ॥ ७।९६ ॥  
  
वासनावेधसंस्काराः कालग्रासेऽपि यत् स्थिताः ।  
अतः क्रियां विना तेषां हि (न) निर्हरणं भवेत् ॥ ७।९७ ॥  
  
चिद्विमर्शस्वरूपेण स्वात्मयागमयात्मना ।  
अलं ग्रासप्रवृत्तेन क्रियावेशेन तत्त्वतः ॥ ७।९८ ॥  
  
भूय � उन्मज्जनं न स्यादेषामिति विशेषतः ।  
रौद्रेश्वरीमयः स्फारः परानुग्रहभूमिकः ॥ ७।९९ ॥  
  
मिथ्याभिमानरूपो (-विमान-) यः संसारोऽत्र विलीयते ।  
निस्संस्कारप्रकामात्मा पराशक्तिः प्रवर्तते ॥ ७।१०० ॥  
  
अस्या एव ततो देव्या अपि प्राधान्यमिष्यते ।  
निरावरणता (-णं *) यस्मादतः सञ्जायते स्फुटम् ॥ ७।१०१ ॥  
  
पूर्वं या ज्ञेयसंस्कारभित्तिरूपाः प्रतीतयः ।  
सोपानक्रमरूपेण चतुष्षष्टिर्निरूपिताः ॥ ७।१०२ ॥  
  
(प्। ३७) स्वचक्रे पशुरूपाणां तासां धामत्रयात्मनाम् ।  
चिद्विमर्शस्वरूपेण हठपाकेन गालनम् ॥ ७।१०३ ॥  
  
क्रियते चरुचर्यादिप्रक्रमानुभवात् स्थिरम् (-रः) ।  
तत्र रौद्रेश्वरीरूपं प्रथमं षोडशात्मनः ॥ ७।१०४ ॥  
  
मेयसंस्कारचक्रस्य विषयाभोगरूपिणः ।  
निरावरणतां नेतुं प्रवृत्तं चिद्विमर्शतः (-कः) ॥ ७।१०५ ॥  
  
कामस्वरूपमामूलादत्र ग्रस्तं समन्ततः ।  
अहङ्कारेण सिद्धत्वं श्रित्वा तत्तन्मरीचिनाम् ॥ ७।१०६ ॥  
  
संहारभक्षिणीरूपं ज्ञानं सिद्धमयात्मताम् ।  
आविश्य मेयसंस्कारचक्रं तत्र प्रलीयते ॥ ७।१०७ ॥  
  
ततः कालस्वभावस्य द्वादशात्ममयस्थितेः ।  
मानसंस्कारचक्रस्य प्रत्यावृत्तिक्रमात्मनः ॥ ७।१०८ ॥  
  
अविकल्पविकल्पाभ्यां चतुर्विंशतिरूपतः ।  
मननत्राणधर्माभ्यां मन्त्रसिद्धमयात्मताम् (-नाम्) ॥ ७।१०९ ॥  
  
आविश्य तत्स्वरूपस्य विकल्पोपक्रमो लयः ।  
भूचरीरूपमाविश्य क्रियतेऽनुभवात्मना ॥ ७।११० ॥  
  
ततो विकल्परूपस्य निर्विकल्पप्रतिष्ठितेः ।  
मेलापसिद्धतां (मेलाव-) श्रित्वा कालग्रासो हि तन्यते ॥ ७।१११ ॥  
  
द्वादशात्मक्रमोन्मग्नमेलापानन्तरं (-मेलावा-) ततः ।  
तन्मात्ररूपसंस्कारास्तथान्तःकरणत्रयम् ॥ ७।११२ ॥  
  
अष्टाविह विशिष्यन्ते शाक्ता अव्यक्तमूर्तयः ।  
तद्विनिर्हरणाद्युक्तं शाक्तमष्टात्मकं हठात् ॥ ७।११३ ॥  
  
(प्। ३८) खेचरीरूपमाविश्य सूक्ष्मकालांशभेदकम् (-कः) ।  
सूक्ष्मेक्षिताप्रकारेण परं तन्मात्ररूपिणः ॥ ७।११४ ॥  
  
एकस्य कामसंस्कारवेधस्याप्यस्ति (-न्ति) सम्भवः ।  
तथैव चान्तःकरणत्रयसंस्कारभूमिगः ॥ ७।११५ ॥  
  
अनुवेधोऽस्ति यस्याप्युद्युगाप्यत्र संलयः (?) ।  
चक्ररूपं शाम्भवं * तञ्चक्रं क्रमतः स्थितम् ॥ ७।११६ ॥  
  
श्रेयसः पररूपस्य शंस्वभावतया यतः ।  
भवनं शाम्भवं तेन चक्रमेतत् प्रकीर्तितम् ॥ ७।११७ ॥  
  
व्योमेश्वरी स्वस्वरूपे प्रत्यावृत्तिक्रमात्मना ।  
रौद्रेशीरूपमाविश्य कालग्रासादनन्तरम् ॥ ७।११८ ॥  
  
स्वकृत्यं सकलं कृत्वा सम्यग् विश्राम्यति स्वतः ।  
तदत्र सर्वसंस्कारचक्रमक्रमरूपिणा ॥ ७।११९ ॥  
  
ज्ञातृभोगस्वरूपेण चतुष्षष्टिमयात्मना ।  
स्फुटास्फुटत्वभिन्नेन मेयाभ्यासाद् यथायथम् ॥ ७।१२० ॥  
  
मेयमानप्रमातृत्वं विचित्रक्रमरूपतः ।  
चतुष्षष्टिमयं मेयं सर्वाकारं (-*) रसिष्यते (-स्यते) ॥ ७।१२१ ॥  
  
मुद्रामन्त्रात्मकोऽत्रैव सम्प्रदायोऽनुवर्तते ।  
प्रसङ्गादिह तस्यापि स्वरूपं प्रतिपाद्यते ॥ ७।१२२ ॥  
  
स्वरूपज्ञापनारूपं मुद्रासंस्थानमिष्यते ।  
स्वविमर्शात्मना त्राणमिष्यते मन्त्रलक्षणम् ॥ ७।१२३ ॥  
  
नानानुभवरूपासु व्यवहारदशास्वपि ।  
एतद् द्वयं व्याप्तिसारं स्फुटं प्रत्यक्षतः स्थितम् ॥ ७।१२४ ॥  
  
(प्। ३९) अद्याप्यभिन्नरूपत्वात् परोक्षमिव वर्तते ।  
यत्परिज्ञानवशतो भवो भवति मुक्तिभूः ॥ ७।१२५ ॥  
  
मुद्रामन्त्रौ बिन्दुनादौ निरीहात्मा तदाश्रयः ।  
अविभागेन वर्तन्ते सर्वानुभवभूमिषु ॥ ७।१२६ ॥  
  
करङ्किणी क्रोधिनी च भैरवी लेलिहानिका ।  
खेचरी चेति मुद्रायाः पञ्चात्मकतया स्थितिः ॥ ७।१२७ ॥  
  
यो ज्ञानमन्त्रमेलापशाक्तशाम्भवभेदतः (-मेलाव-) ।  
क्रमस्तस्य यथासङ्ख्यमेताभिः सर्वथान्वयः ॥ ७।१२८ ॥  
  
मुद्रामन्त्रनिरीहाणां धामवर्णचिदात्मनाम् ।  
अन्योन्याव्यभिचारेण सामरस्यादभिन्नता ॥ ७।१२९ ॥  
  
क्रमे सर्वज्ञपर्यन्तं प्रत्यक्षा कापि या स्थिता ।  
यत्परिज्ञानवशतः कायवङ्मनसाश्रयम् ॥ ७।१३० ॥  
  
सङ्कोचसंस्कारलयात् सर्वाकारं विशुध्यते ।  
आणवादिसमावेशत्रयव्यापकरूपता ॥ ७।१३१ ॥  
  
यत्रापि भिन्नानुभवात् स्वरूपस्थितये भवेत् ।  
यादिकर्मादिकल्म(?)त्रयमक्रमतो लयम् ॥ ७।१३२ ॥  
  
यत्प्रसादेन यत्स्फारात् त्र्युट्यते कालघट्टनम् ।  
इच्छानिर्हरणात् सृष्टमाकालाग्नि शिवावधि ॥ ७।१३३ ॥  
  
मेयमद्याप्यनुन्मग्नप्रथाकथनरूपतः ।  
केषाञ्चिदेव सङ्क्रान्ता मुखान्मुखमनुक्रमात् ॥ ७।१३४ ॥  
  
महार्थकथनं यस्या विना यादृशतादृशम् ।  
यां विनापि नयस्यास्य वैलक्षण्यं न जायते ॥ ७।१३५ ॥  
  
(प्। ४०) सैषा रहस्यरूपत्वान्मुखाम्नायैकगोचरा ।  
लिपौ पातयितुं शक्त्या न सम्यग्वदते मनाक् (*) ॥ ७।१३६ ॥  
  
कटाक्षीक्रियते (* टा-) बुद्धौ तज्ज्ञानं सूक्ष्मदर्शिनाम् ।  
प्रत्यक्षानुभवादस्या भेदग्रासो हि यत्नतः ॥ ७।१३७ ॥  
  
अवर्णाकारसंस्थानां प्रमातॄणां स्वभावतः ।  
अपटाटङ्कसङ्केतात् कायसंस्थानतः स्थिता (-तम्) ॥ ७।१३८ ॥  
  
कायसंस्थानरूपा च मुद्रा सार्वत्रिकी मता ।  
करङ्कानुभवात्मत्वात् प्रथमं साकरङ्किणी (-रकिङ्किणी)॥ ७।१३९ ॥  
  
ततः करङ्करूपस्य स्वात्मन्याधारतावशात् ।  
संरभात् क्रोधिनीरूपमसावाश्रित्य वर्तते ॥ ७।१४० ॥  
  
ततोऽपि तत्स्वरूपस्य सान्तर्विपरिवर्तिनः ।  
यथायथं सम्भरणाद् भैरवीति प्रकीर्तिता ॥ ७।१४१ ॥  
  
ततोऽपि वासनारूपपुर्यष्टकविलापनात् ।  
महाविलयरूपत्वाल्लेलिहानेति कथ्यते ॥ ७।१४२ ॥  
  
ततश्चापि स्वस्वरूपे (* स्व-) प्रतिष्ठामभ्युपेयुषि ।  
निरावरणरूपत्वात् खेचरीरूपमास्थिता ॥ ७।१४३ ॥  
  
इयं सा परमा मुद्रा ह्यापातालाच्छिवावधि ।  
तर्पयित्वा जगत्कृत्स्नं निजसंस्थानतः स्थिता ॥ ७।१४४ ॥  
  
एवंविधं हि यत् स्थानं जङ्गमस्थावरात्मकम् ।  
वाचकात्मस्वरूपान्तरध्यस्तं मन्त्ररूपतः ॥ ७।१४५ ॥  
  
आपाद्यते परामर्शात् स्वरूपत्राणयोगतः ।  
अवर्णमयवाक् कल्प * * कारतया स्थितः ॥ ७।१४६ ॥  
  
(प्। ४१) अवर्णात्मा महामन्त्रो विश्वावरणतत्परः ।  
निजस्वरूपटङ्कान्तपञ्चमुद्रात्मकं जगत् ॥ ७।१४७ ॥  
  
आकृष्य घट्टयत्युञ्चैरनाहतहतोज्झितः ।  
भेदप्रपञ्चोपशमः परामर्शान्तकोटिगः (-शः) ॥ ७।१४८ ॥  
  
एतद् द्वयं संविदन्तः सामरस्यतया स्थितम् ।  
निरीहरूपे विश्रान्तिः परविश्रान्तिलक्षणे ॥ ७।१४९ ॥  
  
वाच्यवाचकसंस्थानं वस्तुतः संविदेव हि ।  
निरावरणता यस्मात् स्थिता तत्रापि वस्तुतः ॥ ७।१५० ॥  
  
परस्परापेक्षतया कालकामौ न तात्त्विकौ ।  
नचापि न स्थितौ यस्मात् प्रतीतिपथि वर्तते ॥ ७।१५१ ॥  
  
निरावरणत्वञ्चि तदेवचितो यथा (?) ।  
स्वसंवेदनसंसिद्धं तद्वदेवानयोर्न किम् ॥ ७।१५२ ॥  
  
आमुखाद् भासमानं तु यद्रूपमनयोः स्थितम् ।  
केशोण्डुकाभाससमं तन्निरावरणं पुनः ॥ ७।१५३ ॥  
  
अपरामर्शदोषेण केवलं ह्यनयोः स्थितिः ।  
परामर्शः पुनर्देवी परानुग्रहभूमिका ॥ ७।१५४ ॥  
  
परामर्शे प्रवृत्ते तु शालनं यदि वा स्थितिः ।  
अनयोः समतामेति योगिनः प्रति वस्तुतः ॥ ७।१५५ ॥  
  
एतद्रूपपरिज्ञानद्वयघट्टनसम्भवा ।  
निरीहात्मा संविदेव प्रथतेऽनुपयोगिनः ॥ ७।१५६ ॥  
  
(प्। ४२) मुद्रामन्त्रनिरीहाणां धामवर्णचिदात्मनाम् ।  
ऐकध्यमनया भङ्ग्या प्रतिभावं व्यवस्थितम् ॥ ७।१५७ ॥  
  
मुद्रा स्वरूपकथनं मन्त्ररूपं च पूजनम् ।  
सङ्क्रामश्च (-ञ्च) निरीहात्मा त्रयमेकतयाप्यदः ॥ ७।१५८ ॥  
  
पञ्चशून्यात्मकाकाशपिण्डरूपतया विभुः ।  
संवित्संस्थानमाश्रित्या (-आश्रित्य) वर्णात्माजो (-* जो) विराजते ॥ ७।१५९ ॥  
  
षोडशस्वररूपत्वमस्यान्तः प्रकटं स्थितम् ।  
अपटाटङ्कसङ्केतात् केवलं न विभाव्यते ॥ ७।१६० ॥  
  
एतत्प्रभावाद् व्युत्थाने समाधिर्योगिनां भवेत् ।  
अनुकार्यानुकरणसमानप्रतिपत्तितः ॥ ७।१६१ ॥  
  
एकस्वभावा (-वः) सर्वासु लिपिष्वेव विभुस्थितिः ।  
अन्ये वर्णा विभिद्यन्ते यथा नायं पुनस्तथा ॥ ७।१६२ ॥  
  
एकस्वरूपं मुद्रायाः करङ्कात्मतया स्थितम् ।  
आक्षितेः शिवपर्यन्तं महासामान्यलक्षणम् ॥ ७।१६३ ॥  
  
तथैव वर्णराजस्य महामन्त्रस्वरूपिणः (-णिम्) ।  
सर्ववाचकसामान्यध्वनिरूपतया स्थितम् ॥ ७।१६४ ॥ ७।  
  
तथा खचक्ररूपायाः संविदोऽनुगमः स्थितः ।  
निरीहात्मतयाप्येतद्द्वयविश्रान्तिलक्षणः ॥ ७।१६५ ॥  
  
तदिदं धारणाध्यानसमाधीनां स्वभावतः ।  
व्युत्थानेऽपि स्थितं साक्षात् त्रयमेकत्र संयमः ॥ ७।१६६ ॥  
  
एतत् परिज्ञानवशाद् विक्षेपो नास्ति वस्तुतः ।  
एतद्रूपापरिज्ञानात् का न विक्षेपभूमयः ॥ ७।१६७ ॥  
  
(प्। ४३) तदेतत् परमं गुह्यं योगिनीनां मुखे स्थितम् ।  
मुखागमम्लानभयादुद्घाट्य प्रतिपादितम् ॥ ७।१६८ ॥  
  
एतत्प्रकटनाज्जातो योऽपराधो महान् मम ।  
मरीचिमण्डलं तन्मे क्षम्यतां गुर्वनुग्रहात् ॥ ७।१६९ ॥  
  
पञ्चपिण्डस्वरूपस्य (पण्ड-) सूक्ष्मप्राणक्रमात्मनः ।  
अस्यैव वर्णराजस्य लिपिसंस्थानमन्यथा ॥ ७।१७० ॥  
  
आश्रित्य परमा संविन्मुण्डदण्डतया (-न्मण्ड-) स्थिता ।  
हृत्संविदुत्थरूपाया वर्णारणिमयात्मनः ॥ ७।१७१ ॥  
  
ध्वनन्त्याः परमं नादं महासामान्यवाचकम् ।  
अधः कुण्डलिनीस्रोतोमहावर्तफणाहतेः ॥ ७।१७२ ॥  
  
स्वस्फारध्वनिरूपस्य (-राध्वान-) निष्पत्त्या रचितास्थितेः ।  
प्रत्यावृत्त्या तु यद्धाममेयसंहरणात्मनः ॥ ७।१७३ ॥  
  
अमाकलान्तं पश्यन्त्यास्ततोऽपि परमे पदे ।  
बिन्दुशून्यात्मनि स्थानान्निरावरणता ततः ॥ ७।१७४ ॥  
  
मुण्डनं ज्ञानरूपेण दण्डनं च क्रियात्मना ।  
मुण्डदण्डक्रमौ तेन मतौ ज्ञानक्रियात्मकौ ॥ ७।१७५ ॥  
  
शिरःप्रदेशे मुण्डात्मा ज्ञानेन्द्रियमयाश्रयः ।  
कर्मेन्द्रियस्फारमयो (-धो) दण्डात्मा तु ततोऽपरः ॥ ७।१७६ ॥  
  
आद्यो व्योमेश्वरीस्पन्दरूपो विश्वोदयोन्मुखः (विश्व-) ।  
अन्यो रौद्रेश्वरीस्फारमयो विश्वविलापकः ॥ ७।१७७ ॥  
  
कस्यापि पिण्डनाथस्य देहसंस्थानरूपिणी ।  
व्याप्तिसारा स्थिता मुद्रा पञ्चप्राणक्रियात्मिका ॥ ७।१७८ ॥  
  
(प्। ४४) सूक्ष्मप्राणक्रमोल्लासपिण्डनाथानुसन्धितः ।  
महाप्रभावाज्जायन्ते योगिनामक्रमोदयाः ॥ ७।१७९ ॥  
  
प्रत्यक्षानुभवात् सोऽयमुत्तमः पिण्डवर्णराट् ।  
योगिनां मुख्यविश्रान्तिश्चिदानन्दाय (मुद्द्य-) कल्पते ॥ ७।१८० ॥  
  
परस्थूलक्रमौ प्रायो व्याप्तिसारौ व्यवस्थितौ ।  
सूक्ष्मक्रमप्रभावानामाकारो योगिनां मतः ॥ ७।१८१ ॥  
  
अतोऽत्र पिण्डनाथस्याप्युपयोगो व्यवस्थितः ।  
धामवर्णचिदैकाग्र्यमस्याप्यनुभवस्थितम् ॥ ७।१८२ ॥  
  
आलिङ्ग्यकायं (-* कां) ग्रसितुं यदा कालः प्रवर्तते ।  
तदा भोगविनाशाय तदा कालोपि (-वि) कल्प्यते ॥ ७।१८३ ॥  
  
वाच्यवाचकविच्छेदमयप्राणक्रमात्मना ।  
अक्रमोच्चाररूपेण चित्प्रकाशः प्रकाशते ॥ ७।१८४ ॥  
  
अक्रमोच्चाररूपस्य क्रमात्मायं व्यवस्थितः ।  
अदूरविप्रकर्षेण सामान्यात्मतया पुनः ॥ ७।१८५ ॥  
  
इत्थं स्वानुभवं त्यक्त्वा ये सङ्ख्यामात्रपूरणात् ।  
यथाकथञ्चिच्चक्राणां ग्रन्थ्याधारकलादिभिः ॥ ७।१८६ ॥  
  
वर्णक्रमान्त्यैरन्यैश्च प्रकारैरसमञ्जसैः ।  
स्वरूपं बोधयन्त्युच्चैः तेऽपि (के-) न (*) ज्ञानशालिनः ॥ ७।१८७ ॥  
  
नातः क्रमादयोऽप्यत्र ये तज्ज्ञैः प्रतिपादिताः ।  
आणवत्वात् (अन-) प्रपञ्चस्य नास्माभिस्ते प्रपञ्चिताः ॥ ७।१८८ ॥  
  
आमूलाद् विलसति शाकिनीक्रमेऽस्मिन्  
शक्ता * द्विगलितसंशयोदयो यः ।  
(प्। ४५) भव्यानामनुभवनिष्ठसम्प्रदायः   
स्वानन्दामृतरसतृप्तये स भूयात् ॥ ७।१८९ ॥  
  
  
इति श्रीमहानयप्राकशे बृन्दचक्रनिरूपणं नाम सप्तमोल्लासः ॥   
  
  
  
अथाष्टम उल्लासः ।  
  
स्वात्मज्ञानप्रवणं महाप्रभावप्रवर्तनोपायम् ।  
सृष्टिस्थितिसंहारस्वरूपनिष्ठक्रमं तनुमः ॥ ८।१ ॥  
  
प्रत्यभिज्ञागम्यरूपप्रथनात्मगुरूदयः ।  
बृन्दक्रमान्तैः स्फुरितः सर्वसंशयभेदकः ॥ ८।२ ॥  
  
अतो बृन्दक्रमस्यान्ते पूज्यते गुरुसन्ततिः ।  
आत्मरूपपरिज्ञाने परानुग्रहकारिणी ॥ ८।३ ॥  
  
अत आत्मपरिज्ञाने सम्पन्ने निर्विकल्पकः ।  
विकल्पवासनाविद्धः पूजनात्मा प्रवर्तते ॥ ८।४ ॥  
  
पूजा नाम न पुष्पाद्यैर्या मतिः क्रियते दृढा ।  
निर्विकल्पे महाव्योम्नि सा पूजा ह्यादरालया ॥ ८।५ ॥  
  
इति पूजास्वरूपस्य तत्त्वतः प्रतिपादनात् ।  
स्वसङ्कोचकलालोपे निर्विकल्पं हि पूजनम् ॥ ८।६ ॥  
  
पञ्चाकाशस्वरूपस्य खचक्रस्यानुरूपतः ।  
योन्यादिपञ्चरूपेण पूजनात्मा यतः स्थितः ॥ ८।७ ॥  
  
तत्र योनिर्महासत्ताविश्रान्तिः सर्वसंविदाम् ।  
महायोनिस्वरूपस्य पिकायात्मतयोदिता (?) ॥ ८।८ ॥  
  
(प्। ४६) प्रमेयभूमिकावर्तशङ्खयोनितयोदिता ।  
प्रत्यावृत्तिक्रमाद् भूयः स्वरूपपदरूपिणी ॥ ८।९ ॥  
  
पद्मयोनितया ख्याता ततोऽपि परमे पदे ।  
निजविश्रान्तिमापन्नो दिव्ययोनितयोदिता ॥ ८।१० ॥  
  
इति सङ्क्षेपतस्तत्त्वं पञ्चवाहक्रमस्य यत् ।  
तन्निर्विकल्पतारूपसृष्ट्यात्मा पूजनोदयः ॥ ८।११ ॥  
  
युगनाथप्रसादेन सर्वदास्य स्थितिर्यतः ।  
अतस्तदात्मकत्वेन स्थित्यात्मा पूजनक्रमः ॥ ८।१२ ॥  
  
तत्र व्योमेश्वरीरूपं खगेन्द्रात्मतया स्थितम् ।  
पञ्चाकाशस्वभावस्य निरावरणतामयम् (निशा-) ॥ ८।१३ ॥  
  
मानमेयमयस्वाङ्गसङ्कोचप्रसरक्षमम् ।  
खेचरीभूचरीरूपं कूर्मनाथतयोदितम् ॥ ८।१४ ॥  
  
प्रत्यावृत्त्या प्रमेयस्य महासंहाररूपकृत् ।  
संहारभक्षिणीरूपं मेषनाथतयोदितम् ॥ ८।१५ ॥  
  
भावात्ममयरूपत्वात्मच्छन्द इति वस्तुतः ।  
रौद्ररौद्रेश्वरीरूपं श्रीमच्छन्दतयोदितम् ॥ ८।१६ ॥  
  
तदित्थं युगनाथानां व्याप्तिसारतया स्थितम् ।  
अदृष्टविग्रहाविष्टं व्योमेश्वर्यादिपञ्चकम् ॥ ८।१७ ॥  
  
अविकल्पकविज्ञानस्थैर्येण तदनन्तरम् ।  
देवतारूपमासाद्य स्वस्वातन्त्र्यविजृम्भणात् ॥ ८।१८ ॥  
  
मनसः खण्डनोद्युक्ता एकादश मरीचिकाः ।  
बुद्ध्याद्या एष संहारः प्रधानः पूजनक्रमः ॥ ८।१९ ॥  
  
(प्। ४७) सर्गावतारसंहारचक्राणामित्थमिष्यते ।  
पूजनात्मस्वरूपाणां क्रमोऽयं निर्विकल्पकः ॥ ८।२० ॥  
  
अत्राधिरूढवृत्तीनां व्युत्थानावसरेऽपि यत् ।  
कालग्रासो भवेन्नित्यं नानानुभवभूमिषु ॥ ८।२१ ॥  
  
अतः पूजनरूपोऽयमात्मज्ञानतया स्थितः ।  
उपदेशतरोः पुष्पं चिदामोदमनोहरम् ॥ ८।२२ ॥  
  
ततोऽपि सर्ववृत्तिनां कालग्रासपुरस्सरम् (कलि-) ।  
निरावरणविश्रान्तिः सङ्क्रमात्मा प्रवर्तते ॥ ८।२३ ॥  
  
कथनादेव येषां तद्विश्रान्तिर्जायते परा (पराम्) ।  
सृष्टिस्थितिसंहारचक्रापेक्षां न कुर्वते ॥ ८।२४ ॥  
  
वृन्दक्रमानन्तरं तैरनाख्यं चक्रमिष्यते ।  
सृष्ट्यादिचक्रत्रितयं तन्मते नैव पूज्यते ॥ ८।२५ ॥  
  
अस्मन्मतेऽपि तदपि परिपूर्णार्थमिष्यते ।  
एतत् समारूढिवशात् प्रभावो हि प्रवर्तते ॥ ८।२६ ॥  
  
एतद्विमर्शसम्भूतवीरावल्यादितर्पणात् ।  
आसीद्वामनवीर्यस्य यद्विष्णुस्तम्भनादिकम् ॥ ८।२७ ॥  
  
पूजनात् खेचरत्वं हि सिद्धसूत्रेषु गद्यते ।  
आत्मज्ञानात् प्रवर्तन्ते यथेच्छमणिमादयः ॥ ८।२८ ॥  
  
कथने (कथं न) पूजने चैव सङ्क्रामेऽपि स्वभावतः ।  
प्रत्येकमस्ति त्रैविध्यमुद्रेकाद् भेद इष्यते ॥ ८।२९ ॥  
  
आत्मज्ञानसमुद्यतैरिति निजैर्भावानुभासात्मकैः   
संविन्मज्जनसारतामुपगतैः सृष्ट्यादिभिः पूजनैः ।  
(प्। ४८) सम्पूर्णामलसुन्दरामृतमयस्फारासवानन्दिताः  
कालग्रासचरूपहाररसिका नन्दन्तु योगिव्रजाः ॥ ८।३० ॥  
  
  
इति महानयप्रकाशे सृष्ट्यादिचक्रनिरूपणं नाम अष्टमोल्लासः ॥  
  
  
  
  
अथ नवम उल्लासः ।  
  
यत्सर्गस्थितिसंहृतिक्रममयैश्चक्रैरुपारूपितं  
न (*) स्वस्माच्च्यवते मनागपि पदाद्विश्रान्तिलाभात्मिकात् ।  
आविश्याथ तदक्रमक्रमकलोत्तिर्णप्रथं साम्प्रतं  
तत् सङ्क्राममनाख्यचक्रमुचितैर्युक्तिक्रमैर्दृश्यते ॥ ९।१ ॥  
  
इत्थं गुर्वात्मदेवानां कथनादिकमात्मना ।  
लोलीभावस्थितं नित्यं सर्वानुभवभूमिषु ॥ ९।२ ॥  
  
अभेदेऽपि (-दोऽपि) किलोद्रेकादेतेषां भेद इष्यते ।  
तमाश्रित्यानुरूपेण प्रमेयं प्रतिपाद्यते ॥ ९।३ ॥  
  
प्रायो हि मैथुने मद्ये मांसे च परिदृश्यते ।  
आसक्तिः सर्वजन्तूनां विशेषात् कस्यचित् क्वचित् ॥ ९।४ ॥  
  
यदि तत्त्यागसंरम्भः पूर्वं तेषां विधीयते ।  
उपदेशो न स मनागपि चित्ते प्ररोहति ॥ ९।५ ॥  
  
जन्मान्तरशताब्यस्ता विषयेषु मतिर्नृणाम् ।  
जरद्गौरिव सस्येभ्यः सा हि दुःखेन वार्यते ॥ ९।६ ॥  
  
इति संवादतस्तेषां परित्यागो हि दुष्करः ।  
अभ्यसूयन्ति ते यस्मादुपदेशकराय च ॥ ९।७ ॥  
  
(प्। ४९) यथास्थितोपभोगात्मपूर्वं यत्तूपदिश्यते ।  
तत्राधिरूढिर्लोकस्य श्रद्धापूर्वं प्रजायते ॥ ९।८ ॥  
  
प्रथैकरूपाभावाच्च निर्ह्वियन्ते(??) ततः कथम् ।  
प्रथाया भावपर्यन्तं रूपं तद् भिद्यते कथम् ॥ ९।९ ॥  
  
भेदश्चेद् कल्प्यते तर्हि कल्पनेयं न सत्यभूः ।  
स्फुरणादेव वै तेषां गालनं नापि तात्त्विकम् ॥ ९।१० ॥  
  
तच्च कल्पैरसङ्ख्येयैर्बहुदुष्करचर्यया ।  
नचास्ति स्फुरणाभावो (स्फुर *-) ह्यन्यस्यानुपलम्भतः ॥ ९।११ ॥  
  
अभावमात्रं नास्त्येव स्याच्चेत् तद् भाति सर्वदा ।  
तस्मात् तत्त्वमतत्त्वं वा न भावेन विना भवेत् ॥ ९।१२ ॥  
  
स्वसाम्राज्यवशाद् भानं सतत्त्वातत्त्वयोः समम् ।  
हानोपादानकलनातन्त्रे त्वित्थं समर्थना ॥ ९।१३ ॥  
  
यथास्थितस्य तस्यातः स्वरूपमुपपद्यते ।  
एतत्परिज्ञानमयी जीवन्मुक्तिर्निगद्यते ॥ ९।१४ ॥  
  
एकं स्वरूपरूपं हि मेयमानप्रमातृतः ।  
सर्गावतारसंहारमयिराक्रम्य वर्तते ॥ ९।१५ ॥  
  
स्वस्वरूपानुगुण्येन प्रत्येकं कलनावशात् ।  
सृष्टिस्थित्यादिभिर्भेदैश्चतुर्धा अपि ताः स्थिताः ॥ ९।१६ ॥  
  
कालग्रासान्तमुदयाच्चतुर्धा विहितो हि यः ।  
तस्य विश्रान्तिरेकैव ततो देव्यस्त्रयोदश (देव्यात्र-) ॥ ९।१७ ॥  
  
अनाख्यचक्रप्राधान्यात् (अन्या-) पूजनीयतया स्थिताः ।  
तासामन्त्या स्वविश्रान्तिर्महाविलयभूः परा ॥ ९।१८ ॥  
  
(प्। ५०) सर्गावतारसंहाराः क्रमात्मानो व्यवस्थिताः ।  
अनाख्यमक्रममपि क्रमात्मैव तदाश्रयात् ॥ ९।१९ ॥  
  
अक्रमात्मपरामर्शात् क्रमारूषणरूपिणः ।  
कालस्य सहसा ग्राससङ्क्रमादित्थमिष्यते (ग्रा *-) ॥ ९।२० ॥  
  
यस्मिन् यस्मिन् हि विषये सङ्क्रामन्ति मरीचयः ।  
तत्र तत्र ह्यनायासादनाख्यस्फुरणं स्थितम् ॥ ९।२१ ॥  
  
उद्योगेनावभासश्चेत् कथं सक्तस्य सम्भवे ।  
अचर्वितोऽवभासः स्यात् तदमृष्टतया कथम् ॥ ९।२२ ॥  
  
तत् सर्गस्थितिसंहाररूपे यो यः क्रमः स्थितः ।  
तत्र तत्राक्रमत्वेन अनाख्यं प्रथमं स्थितम् ॥ ९।२३ ॥  
  
अत्रान्तरेऽपि विश्रान्तिः क्रमाक्रमपदोज्झिता ।  
कालोपाधेरनाक्रम्य नान्तरीयतया स्थिता ॥ ९।२४ ॥  
  
नो चेद् भावान्तरे संवित् प्रसरेत् कथमन्यथा ।  
तद्रूपमात्रावष्टम्भात् परिच्छिन्नात्मरूपतः ॥ ९।२५ ॥  
  
नीले तावत् स्थितं भानं भानं च किल (तिल) चर्वणे ।  
अक्रमेण स्थितं नो चेन्नीलसंविन्न सिध्यति ॥ ९।२६ ॥  
  
आदौ नीलं ततो भानं ततश्च यदि चर्वणम् ।  
अन्योन्यपरिहारेण नीलसंविन्न तद् भवेत् ॥ ९।२७ ॥  
  
कालक्रमात्मा कथितः क्रमश्चान्योन्यवर्जनात् ।  
नैवं काचित् प्रतीतिः स्याद्विविधांशाभभेदतः ॥ ९।२८ ॥  
  
तन्निरंशविदां (-दं) भोगमयानाख्यानुभावतः ।  
सर्वानुभवसंसिद्धौ लोकयात्रा प्रतिष्ठिता ॥ ९।२९ ॥  
  
(प्। ५१) आमुखाद् भासमानश्च क्रमो योऽयं व्यवस्थितः ।  
यथानुभवमेतस्य भेदेऽनाख्यं स्फुटं स्थितम् ॥ ९।३० ॥  
  
तत्र मेयस्वरूपस्य चतुर्धा भेदसम्भवः ।  
आदावकलितोल्लासस्तत्सम्भोगस्ततः परम् ॥ ९।३१ ॥  
  
ततोऽपि चर्वणं तत्र विरामस्तदनन्तरम् ।  
एवं मानस्वरूपेऽपि चतुर्धा भेदसम्भवः ॥ ९।३२ ॥  
  
स्वौचित्येन परिज्ञेयो मातृरूपे तथैव च ।  
अत्र सर्वत्र विश्रान्तिरेकैव निरुपाधिका ॥ ९।३३ ॥  
  
आसां द्वादशदेवीनां परामर्शबलात् स्फुटम् ।  
विकल्पवासनाशून्यं निर्विकल्पं प्रवर्तते ॥ ९।३४ ॥  
  
ये तु योषिद्व्यसनिनस्तन्मुखेनैव ते क्रमात् ।  
कालग्रासपदे सम्यक् प्रविशन्ति निराश्रये ॥ ९।३५ ॥  
  
केचिद् दर्शनमात्रेण तथाङ्गस्पर्शनात् परे ।  
द्वीन्द्रियोत्पत्तितश्चान्ये विश्राम्यन्ति निराश्रये ॥ ९।३६ ॥  
  
इत्थं योषिद्व्यसनिनां तिस्रोऽनुभवभूमिकाः ।  
दृश्यन्ते कालविलये विश्रान्तिर्निरुपाधिका ॥ ९।३७ ॥  
  
सृष्ट्यसृष्ट्यादिभेदेन (सृष्टि-) चतस्रोऽनाख्यदेवताः ।  
प्रमेयभूमिमाश्रित्य कालग्रासपराः स्थिताः ॥ ९।३८ ॥  
  
क्षेपार्थस्य कलेर्धातोरन्वर्थानुगमात् स्फुटम् ।  
कालीशब्दश्चतसृणां देवीनां वाचकः स्थितः ॥ ९।३९ ॥  
  
क्षेपो बहिर्मुखेच्छात्मयोषित्सम्भोगजन्मनि ।  
प्रवृत्तेस्ता (-ता) स्तम्यादिवशात् कालग्रासः (-मयः) स्थितः ॥ ९।४० ॥  
  
(प्। ५२) एवं मद्यव्यसनिनो ये केचिज्जन्तवः स्थिताः ।  
तेषां तदाश्रयेणैव कालग्रासोऽभिधीयते ॥ ९।४१ ॥  
  
तस्यापि दर्शनस्पर्शपानयोगवतः (-ता) स्फुटम् ।  
उद्रेकात् कर्षतो दृष्टः कालग्रासस्य सम्भवः ॥ ९।४२ ॥  
  
प्रविष्टेऽन्तः शीधुरसे (-सं) भेदनिर्हरणात्मके ।  
स्थैर्यमेति चमत्कारो विना विषयसङ्गतिम् ॥ ९।४३ ॥  
  
प्रतिबिम्बमहाभोगमध्यभूमिविकासतः ।  
प्रमाणभूमिमाश्रित्य चतस्रः कालिकाः स्थिताः ॥ ९।४४ ॥  
  
शब्दसङ्ख्यानवृत्तेश्च कलेर्धातोः किलार्थतः ।  
स्थितिसृष्ट्यादिभेदेन चतुर्धा कालिकोदयः ॥ ९।४५ ॥  
  
एवं मांसव्यसनिनामन्तरास्वादभूमिनाम् ।  
प्रमातृरूपमाविश्य चतस्रः कालिकाः स्थिताः ॥ ९।४६ ॥  
  
गतार्थस्य कलेर्धातोरर्थस्यानुगमादिमाः ।  
दर्शनस्पर्शसम्भोगविरामोद्रेकता मताः ॥ ९।४७ ॥  
  
संहारसृष्ट्यादिमयश्चतुर्धायं क्रमः स्थितः ।  
स्त्रीमद्यमांसभोगेषु चमत्कारानुवृत्तितः ॥ ९।४८ ॥  
  
कालग्रासो व्यसनिनां कञ्चित्कालं स्फुटं स्थितः (-तम्) ।  
एतत् परिकरस्त्वन्यो भाववर्गो व्यवस्थितः ॥ ९।४९ ॥  
  
युक्त्यानयैव तत्रापि कालग्रसमयी स्थितिः ।  
अनेनैवाशयेनैव परब्रह्मोपलब्धये ॥ ९।५० ॥  
  
ललनामधुमांसानि पूज्याग्राणि विशेषतः ।  
तदित्थं सर्वभावानां सर्वानुभवभूमिषु ॥ ९।५१ ॥  
  
(प्। ५३) महार्थदृष्ट्या सुगमः कालग्रासोऽप्ययत्नतः ।  
सम्यग्वस्तुविचारेण (सम्यग-) भावानामास्वभावतः (-नाम-) ॥ ९।५२ ॥  
  
लब्धबोधोदयानन्दं (-बोधो *-) वन्दे संस्थानमात्मनः ।  
इति सिद्धमुखाम्नाययुक्त्या नैवास्ति वस्तुतः ॥ ९।५३ ॥  
  
वस्तुस्वभावो यत्रायं कालः स्यात् कलनात्मकः ।  
स्वविष्फारमयं सर्वमिदं संस्थानमात्मनः ॥ ९।५४ ॥  
  
इति बोधोदयानन्दात् कः कालो ग्रस्यते हि यः ।  
तद्ग्राससंरम्भपरा याश्च द्वादश कालिकाः ॥ ९।५५ ॥  
  
इत्थं विचार्यमाणानां न किञ्चिदिति निश्चयात् ।  
एकैव चिदचिद्भोगभोगनिर्भोगलक्षणा ॥ ९।५६ ॥  
  
विश्रान्तिः परमा देवी कालोपाधिविवर्जिता ।  
सविकल्पाविकल्पानां सर्वासा संविदालयः ॥ ९।५७ ॥  
  
क्रमाक्रमपदोत्तीर्णा (क्रमात्-) तदाभोगात्मिकापि या ।  
अचला स्पन्दरहिता सर्वस्पन्दोपभोगिनी ॥ ९।५८ ॥  
  
प्रत्यक्षभूता सर्वस्याप्यद्यापि विविधैर्मुखैः ।  
तथा पूजनसङ्क्रामैरुपायैरुपलक्षिता ॥ ९।५९ ॥  
  
आसां द्वादशदेवीनां स्वरूपविलयावनिः ।  
त्रयोदशीति या देवी कथ्यते ह्युपचारतः ॥ ९।६० ॥  
  
उपादेयतया सैव परोपास्यतया स्थिता ।  
त्रयोदशीनां देवीनां स्वौचित्यार्थानुसारतः ।  
अभिधानानि (-न्नि) वर्तन्ते हृदयङ्गमयुक्तितः ॥ ९।६१ ॥  
  
एतासामभिधानेन या मन्त्राक्षरमालिकाः ।  
कालिकाक्रमदृष्टत्वादुपचारेण ताः स्थिताः ॥ ९।६२ ॥  
  
(प्। ५४) मेलापदर्शने (मेलाव-) ह्यत्र प्रत्यक्षज्ञानगोचरे ।  
कथं मन्त्रस्य सद्भावः स प्रत्यक्षोऽपि वा कथम् ॥ ९।६३ ॥  
  
अवर्णराजप्रत्यक्षः कायानुभवभूमिकः ।  
पञ्चपिण्डात्मकोऽपि स्यात् सूक्ष्मप्रत्यक्षदर्शिनः ॥ ९।६४ ॥  
  
नान्यानि मन्त्रवर्णानि प्रत्यक्षानीव सर्वथा ।  
उपचारेण तद्वृत्तिकालिका क्रमगोचरा ॥ ९।६५ ॥  
  
तत्तद्विकल्पसम्भूतवासनावेधसङ्क्षयात् ।  
सर्वाकाङ्क्षाविरहिता विश्रान्तिर्जायते परा ॥ ९।६६ ॥  
  
इत्थमुत्थानविषये भावानुभवभूमिषु ।  
प्रत्यक्षः सर्वजन्तूनां स्थितोऽसौ (स्थितो *) पूजनक्रमः ॥ ९।६७ ॥  
  
अन्यैरावरकत्वेन ये भावाः परिवर्जिताः ।  
तैरेव ज्ञानिनामित्थं जाज्वलीति परा चितिः ॥ ९।६८ ॥  
  
एतदर्थानुसारेण स्तोत्रभट्टारके मया ।  
स्फुटं ये विवृताः श्लोकास्तत् * * * * * * * * ॥ ९।६९ � ॥  
  
  
॥ शुभं भूयात् ॥  
  
