+++
"Catalog number" = "M00016"
"Uniform title" = "īśānaśivagurudevapaddhati Volume 1"
"Main title" = "īśānaśivagurudevapaddhatiḥ Volume 1"
Author = [ "īśānaśivagurudeva",]
"Alternate name" = [ "īśānaśiva",]
Editor = [ "gaṇapati śāstrī",]
Subjects = [ "tantric / āgamic literature", "Paddhati",]
Description = "Volume 1 of 4 volume edition by  University of Trivandrum, Gov. of Travancore, 1921."
Publisher = [ "bharatiya vidya prakāśan",]
"Publication year" = [ "1921",]
"Publication city" = [ "Delhi",]
"Publication country" = "India"
title_iast = "īśānaśivagurudevapaddhati 1"
author_iast = "īśānaśivagurudeva"
title = "ईशानशिवगुरुदेवपद्धति १"

+++
  
  
  
  
  
श्रीः   
  
ईशानशिवगुरुदेवपद्धतिः   
  
श्रीमदीशानशिवगुरुदेवमिश्रविरचिता ।  
  
(प्रथमः सामान्यपादः)  
  
  
वागीश्वरं तं गिरिशं गिरं तां गौरीं गणेशं च मतङ्गजास्यम् ।  
दूर्गां च दुर्गार्तिहरां विरिञ्चं लक्ष्मीं च लक्ष्मीशमपि प्रपद्ये ॥ १-१ ॥  
  
गुरूनलं गौरवतो गरीयसः समाहितः सर्वसमान् महीयसः ।  
महामहिम्ना मिहिरानिवोदितांस्तमोमहामोहहरान् नतोऽस्म्यहम् ॥ १-२ ॥  
  
विस्तृतानि विशिष्टानि तन्त्राणि विविधान्यहम् ।  
यावत्सामर्थ्यमालोच्य करिष्ये तन्त्रपद्धतिम् ॥ १-३ ॥  
  
अनन्यतन्त्रसापेक्षस्वार्थसन्दोहसङ्गतिम् ।  
ऋद्धैर्विधानमन्त्रार्थैर्वेद्यां श्रुतिमिवापराम् ॥ १-४ ॥  
  
प्रसन्नां नातिकुटिलां नातिसङ्क्षेपविस्तराम् ।  
चित्रां बहुगुणां विष्णोः शय्यां भोगवतीमिव ॥ १-५ ॥  
  
विविधच्छन्दसं नानावृत्तालङ्कारवर्णकाम् ।  
सेव्यां कामिजनस्येष्टां ललितां प्रमदामिव ॥ १-६ ॥  
  
विषग्रहामयादीनां प्रशमोपायदर्शिनीम् ।  
मन्त्रबिम्बौषधिध्यानैर्विद्यां सञ्जीविनीमिव ॥ १-७ ॥  
  
असुहृन्निग्रहोच्चाटविद्वेषस्तम्भमोहनैः ।  
उत्सादमारणोपायैर्दण्डनीतिमिवापराम् ॥ १-८ ॥  
  
पूतनानरकारिष्टदमनादौ विचक्षणाम् ।  
सत्यभामासमाश्लिष्टां यथा मूर्तिं मुरद्विषः ॥ १-९ ॥  
  
मनुभिर्बहुभिर्युक्तां दैवतैश्चापि तत्समम् ।  
कृतत्रेतादिकल्पैश्च शरदं ब्रह्मणो यथा ॥ १-१० ॥  
  
निजसङ्केतमार्गज्ञैरधिगम्यां पृथग्विधैः ।  
यन्त्रैर्दूरीकृतानर्थां दुर्गभूमिमिवापराम् ॥ १-११ ॥  
  
निर्गतद्वापरां धर्मतनयस्वर्गयोगतः ।  
कलिप्रसङ्गकटुकां कालस्येह गतिर्यथा ॥ १-१२ ॥  
  
पादैश्चतुर्भिर्नात्यर्थं भिन्नार्थप्रसवैर्युताम् ।  
चतुर्युगक्रमायत्तां वैधसीमिव कल्पनाम् ॥ १-१३ ॥  
  
एकामपि पृथग्लक्ष्यपूर्वार्धापरलक्षणाम् ।  
मूर्तिं विनायकस्येव गजवक्त्रां नराकृतिम् ॥ १-१४ ॥  
  
महेन्द्रजालविज्ञानप्रपञ्चजननीं यथा ।  
तद्विदां प्रत्ययावेद्यां मुक्तिदां शक्तिमैश्वरीम् ॥ १-१५ ॥  
  
मोक्षप्रसाधनीं तत्तत्क्रमावेद्यां त्रयीमिव ॥ १-१६ ॥  
  
सप्रयोगा हि मनवः साङ्गदैवपुरस्क्रियाः ।  
सच्छन्दोमुनिदिग्बन्धाः सध्यानाः सप्रयोजनाः ॥ १-१७ ॥  
  
सविधानाश्च लक्ष्यन्ते मन्त्रास्ते स्युश्चतुर्विधाः ।  
बीजानि बीजमन्त्राश्च मन्त्रा मालाख्यमन्त्रकाः ॥ १-१८ ॥  
  
नानाक्षराणां संयोगाद् बीजं स्याद्वैकमक्षरम् ।  
बीजमन्त्रा दशार्णाधो मन्त्राः स्युर्विंशतेरधः ॥ १-१९ ॥  
  
विंशत्यर्णाधिका ये तु मालामन्त्रा भवन्ति ते ।  
प्रायेण बाल्ये बीजानि सिद्धिं यच्छन्ति भूयसीम् ॥ १-२० ॥  
  
बीजमन्त्रास्तु कौमारे मन्त्रा यौवनसिद्धिदाः ।  
वार्द्धकेऽपि च सिध्यन्ति मालामन्त्राः सदैव हि ॥ १-२१ ॥  
  
श्रद्धाभक्तिसमभ्यासात् सर्वे सिध्यन्ति सर्वदा ।  
मननत्राणधर्मित्वं वाचके दैवतस्य तु ॥ १-२२ ॥  
  
यत्र तन्मन्त्रसञ्ज्ञं स्यान्न तद् बीजेषु वा भवेत् ।  
  
  
अत्र रत्नत्रये �  
  
मननात् सर्वभूतानां त्राणात् संसारसागरात् ।  
मन्त्ररूपा हि तच्छक्तिर्मननत्राणधर्मिणी ॥ इति ॥  
  
  
वाच्यवाचकयोरैक्यमधिगम्य गुरावपि ॥ १-२३ ॥  
  
तद् दैवतसमां भक्तिं विदधीतात्मसिद्धये ।  
लिपिर्वै सर्वमन्त्राणां शब्दानां चैव मातृका ॥ १-२४ ॥  
  
सा तु शक्तेः समुत्पन्ना शक्तिबीजात्मिका मता ।  
निर्विकल्पात्मकं ब्र(ह्म) यन्नित्यानन्दविग्रहम् ॥ १-२५ ॥  
  
शिवं तदचलं विश्वस्वभावं भासकं परम् ।  
सुसूक्ष्मं चिर्द्धनं व्यापि सर्वगं तदणोरणु ॥ १-२६ ॥  
  
महतोऽपि महच्छुद्धमिच्छाज्ञानक्रियोदयम् ।  
आदिसर्गमुखे ज्ञानचिकीर्षायत्नधारणात् ॥ १-२७ ॥  
  
स्वशक्तिव्यक्तिमाधत्ते प्रदीपः स्वप्रभामिव ।  
सत्त्वं रजस्तमश्चैतच्छुक्लरक्तासितप्रभम् ॥ १-२८ ॥  
  
शक्तिर्भवत्यजा ह्येका विश्वोद्भवविधायिनी ।  
सा शक्तिर्बिन्दुतामेति बिन्दुः सोऽपि त्रिधा भवेत् ॥ १-२९ ॥  
  
बिन्दुर्नादो रवश्चेति स रवोऽव्यक्तमिष्यते ।  
अव्यक्तादुदितं तत्त्वं महान्नाम त्रिभेदकम् ॥ १-३० ॥  
  
महतश्चाप्यहङ्कारस्त्रेधा स च निगद्यते ।  
वैकारिकस्तैजसश्च भूतादिरिति चापरः ॥ १-३१ ॥  
  
तस्माच्छाक्तादहङ्काराद्धकारो घोषवानभूत् ।  
  
  
अत्र श्रीकालोत्तरे �  
  
नादाख्यं यत् परं बीजं सर्वभूतेष्ववस्थितम् ।  
मुक्तिदं परमं दिव्यं सर्वसिद्धिप्रदायकम् ॥  
  
सान्तं सर्वगतं शून्यं मात्राद्वादशभिः स्थितम् ।  
ह्रस्वा ब्रह्म समाख्याता दीर्घा ह्यङ्गानि षण्मुख ॥ इति ॥  
  
रत्नत्रयेऽपि �  
  
स तु शब्दश्चतुर्धा वाग्वैखर्यादिविभेदतः ।  
जायते बिन्दुसङ्क्षोभादनन्तस्यार्थसिद्धये ॥ इति ।  
  
  
शक्तिर्नादो महामाया व्योमेति च चतुर्विधम् ॥ १-३२ ॥  
  
बिन्दोरेवास्य तु पुनश्चतस्रो वृत्तयः स्मृताः ।  
वैखरी मध्यमा चैव पश्यन्ती चापि सूक्ष्मया ॥ १-३३ ॥  
  
व्युत्क्रमेण भवन्त्येताः कुण्डलिन्यादितः क्रमात् ।  
सूक्ष्मा कुण्डलिनीमध्ये ज्योतिर्मात्रात्यणीयसी ॥ १-३४ ॥  
  
अश्रोत्रविषया तस्मादुद्गच्छन्त्यूर्ध्वगामिनी ।  
स्वयं प्रकाशा पश्यन्ती सुषुम्नामाश्रिता भवेत् ॥ १-३५ ॥  
  
सैव हृत्पङ्कजं प्राप्य मध्यमा नादरूपिणी ।  
अन्तःसञ्जल्पमात्रा स्यादविभक्तोर्ध्वगामिनी ॥ १-३६ ॥  
  
सैवोरःकण्ठतालुस्था शिरोघ्राणद्विजोपगा ।  
जिह्वामूलोष्ठनिष्ट्यूता कृतवर्णपरिग्रहा ॥ १-३७ ॥  
  
शब्दप्रपञ्चजननी श्रोत्रग्राह्या तु वैखरी ।  
हकारः सविकारोऽथ रेफेण समयुज्यत ॥ १-३८ ॥  
  
ईकारमभजत् तस्माद् बिन्दुनादविभूषितः ।  
शक्तिबीजं हि तद्योगात् प्रपञ्चोत्पत्तिकारणम् ॥ १-३९ ॥  
  
हरत्वाच्च हरित्वाच्च पुम्प्रकृत्योस्तु युक्तयोः ।  
श्लिष्टोच्चारितयोः शाब्दं रूपं तद्बीजमीरितम् ॥ १-४० ॥  
  
हकारस्तु भवेत् प्राणो रेफो वह्निरुदाहृतः ।  
ईकारस्तु भवेन्माया बिन्दुरीश्वर उच्यते ॥ १-४१ ॥  
  
नादः सदाशिवो ज्ञेयो नादान्तस्तु शिवः स्वयम् ।  
हकारो व्यक्तिमापन्नो हार्दघोषविवक्षितः ॥ १-४२ ॥  
  
अकारतां गतस्तस्य भेदो ह्यक्षरसङ्गतिः ।  
ऊकारान्तान्यकारादीन्यक्षराणि षडस्य तु ॥ १-४३ ॥  
  
विकृतिः स्याद् विशेषेण रेफस्य तु ऋ ॠ ऌ ॡ ।  
ईकारभेदतस्त्वासन्नेकाराद्यक्षराणि षट् ॥ १-४४ ॥  
  
इत्थं षोडशधोत्पन्नाः स्वराख्याः शक्तिबीजतः ।  
शक्त्यङ्गत्वात् कलास्ते स्युरमृतांशुकलात्मकाः ॥ १-४५ ॥  
  
ह्रस्वाः स्वरा बिन्दुयुताः पुमांसोऽग्न्यर्करूपिणः ।  
दीर्घस्वरा विसर्गान्ताः स्त्रीलिङ्गाः सोमरूपिणः ॥ १-४६ ॥  
  
ॠऋऌॡचतुष्कं तु सौम्याग्नेयं नपुंसकम् ।  
स्वराणामुदयाद्यं तु पुरस्तादिह लिख्यते ॥ १-४७ ॥  
  
इति स्वराधिकारः ।  
  
हकारः शब्दगुणवानकारमसृजत् पुरः ।  
व्योम्नः स्पर्शगुणो वायुः स्पर्शाख्याः कादयोऽभवन् ॥ १-४८ ॥  
  
पञ्चपञ्चाक्षरास्ते स्युः पञ्चवर्गास्त्विनात्मकाः ।  
याद्यक्षरचतुष्कं तु वाय्वग्निक्ष्माम्भसां तनुः ॥ १-४९ ॥  
  
स्पर्शो रूपं तथा गन्धो रसाख्यस्तद्गुणाः क्रमात् ।  
शेषास्तु व्यापकाः शाद्याः साग्नीषोमाः स्वरस्पृशः ॥ १-५० ॥  
  
इत्थं पञ्चाशदुत्पन्ना वर्णाः शक्तिप्रभेदतः ।  
कादयः पञ्चविंशार्णा यादयः शादयस्तथा ॥ १-५१ ॥  
  
स्थानप्रयत्नभेदेन जायन्ते खल्वकारतः ।  
अकारादिस्वरैर्युक्तहलां योगान्मिथोऽपि च ॥ १-५२ ॥  
  
शब्दप्रपञ्चः सर्वोऽपि विचित्रं जायते स्फुटम् ।  
  
हलामधिकारः ।  
  
सैव शक्तिर्द्विधा भूता तारो वाग्भवमित्यपि ॥ १-५३ ॥  
  
अकारश्चाप्युकारोऽथ मकारो बिन्दुनादवान् ।  
ताराख्यः प्रणवो ह्येष शब्दब्रह्मात्मको मतः ॥ १-५४ ॥  
  
अ-ईमबिन्दुनादाढ्यं वाग्भवं बीजमीरितम् ।  
विश्ववाग्भूतिदं तत्तु वागीश्वर्यास्तनुर्भवेत् ॥ १-५५ ॥  
  
प्रणवस्तु शिवः साक्षाद् वाग्भवं शक्तिरैश्वरी ।  
शक्तिबीजं तथा तारो वाग्भवं च ततः परम् ॥ १-५६ ॥  
  
अकारादीनि पञ्चाशदक्षराण्यनुपूर्वशः ।  
तद्भेदजाश्च या वाचो देशभाजा विलक्षणाः ॥ १-५७ ॥  
  
वेदाः साङ्गाः पुराणानि शास्त्राणि विविधानि च ।  
आकाशादीनि भूतानि तन्मात्राणीन्द्रियाणि च ॥ १-५८ ॥  
  
मनो बुद्धिरहङ्कारो रागः कालः कलास्तथा ।  
बहुना किं प्रलापेन यः शब्दार्थात्मकोऽखिलः ॥ १-५९ ॥  
  
प्रपञ्चः शक्तिजो ह्येष शक्तिस्तस्मात्तु मातृका ।  
अस्यां तु मातृकाख्यायां लिपित्वं लिख्यते यतः ॥ १-६० ॥  
  
अक्षरत्वं क्षराभावाद् वर्णत्वं वर्णसङ्ग्रहात् ।  
अर्णत्वममृतात्मत्वादर्णोऽम्भः कथ्यते यतः ॥ १-६१ ॥  
  
खानिलाग्न्यब्धरित्र्याख्या हयरेफा वलावपि ।  
उपादानानि विश्वात्ममातृकायास्तु पञ्च वै ॥ १-६२ ॥  
  
अवर्गोऽस्या मुखं साङ्गं कचवर्गौ भुजद्वयम् ।  
टतवर्गौ तथा पादौ पार्श्वयुग्मं पफौ मतौ ॥ १-६३ ॥  
  
पृष्ठं बकारो नाभिस्तु भकारो हृन्मकारतः ।  
त्वगसृङ्मांसमेदोस्थिमज्जाशुक्लानि यादयः ॥ १-६४ ॥  
  
धातवः सप्त वर्णाः स्युर्हकारः प्राण इष्यते ।  
स्फूर्तिः क्षकारः सक्रोधो विश्वलोकमयी तनुः ॥ १-६५ ॥  
  
भूराद्याः सप्त ये लोकाः पातालानि च सप्त वै ।  
ब्रह्मादिस्तम्बपर्यन्तं मातृकायां व्यवस्थितम् ॥ १-६६ ॥  
  
सूर्याद्यास्तु ग्रहाः सप्त वर्गेभ्यः पृथगुद्गताः ।  
अवर्गादुद्गतः सूर्यः कवर्गादपि भूसुतः ॥ १-६७ ॥  
  
चवर्गाद् भार्गवो ज्ञस्तु टवर्गाद् ता(लि?दि)काद् गुरुः ।  
पवर्गाच्च शनिश्चन्द्रो यवर्गादभवद् विभुः ॥ १-६८ ॥  
  
नक्षत्राण्याश्विनादीनि मेषाद्या राशयस्तथा ।  
मातृकाक्षरसम्भेदात् कथ्यन्ते परतोऽत्र वै ॥ १-६९ ॥  
  
पञ्चाशदक्षरेभ्यस्तु पञ्चाशद् रुद्रमूर्तयः ।  
समुद्गतास्तथा रुद्रशक्तयस्तत्प्रसङ्ख्यया ॥ १-७० ॥  
  
विष्णुमूर्तिविशेषाश्च तावत्यो विष्णुशक्तयः ।  
ओषध्यश्चापि पञ्चाशदष्टत्रिंशत् कलास्तथा ॥ १-७१ ॥  
  
तारात् पञ्चप्रभेदात् तु पञ्चाशदभवन् कलाः ।  
एवं हि मातृकोत्पत्तिरागमोक्ता प्रदर्शिता ॥ १-७२ ॥  
  
प्रपञ्चसारकथिता यथावदिह सङ्ग्रहात् ।  
अत्रोद्ध्रियन्ते बीजानि बीजमन्त्राः समन्त्रकाः ॥ १-७३ ॥  
  
उद्धारव्यत्ययादि स्यान्मालामन्त्रेषु कल्पना ।  
ततः परं यथापाठं विज्ञेया निपुणैः स्फुटम् ॥ १-७४ ॥  
  
हुम्फट् वषट् नमो वौषडङ्गानि परिवारकाः ।  
यथावदत्र लिख्यन्ते भगवच्छब्दसंयुताः ॥ १-७५ ॥  
  
युक्ताक्षराणि च स्पष्टं स्वाहाकारे च ठद्वयम् ।  
दण्डार्धेन्दुर्भवेद् बिन्दुः सर्गो बिन्दुद्वये मतः ॥ १-७६ ॥  
  
मन्त्रास्तु मानवः ख्याताः वकारो ब्रह्मसञ्ज्ञितः ।  
विषकालौ मकारः स्याद् धातवो यादयो मताः ॥ १-७७ ॥  
  
त एव मरुदग्नीलाम्भांसि वान्ता भवन्ति हि ।  
खः प्राणभुवनेशाख्यो हकारः शिवसञ्ज्ञितः ॥ १-७८ ॥  
  
कचवर्गौ टतौ तद्वद् व्यत्यस्तौ हि परस्परम् ।  
पफबाश्च भमक्षाश्च व्यत्ययं ते त्रयस्त्रयः ॥ १-७९ ॥  
  
यशवर्गौ मिथस्तद्वद् वेद्यौ व्यत्यस्तवर्णकौ ।  
स्वरेषु व्यत्ययो नेष्टस्तद्वद् युक्ताक्षरेष्वपि ॥ १-८० ॥  
  
श्रीकण्ठाद्याश्च ये रुद्रा न्यासस्थानानि वा लिपेः ।  
तत्तदक्षरविज्ञप्त्यै सङ्केताय भवन्ति हि ॥ १-८१ ॥  
  
सङ्ख्यास्तृतगणो देवा भूतानि भुवनानि च ।  
यथासङ्ख्यं तथा विद्यात् स्वराः सप्त दिशो दश ॥ १-८२ ॥  
  
बाणास्तु पञ्च वै सप्त समुद्रा मुनयस्तथा ।  
वेदाश्चत्वार एव स्युस्त्रयो रामाश्त्रयोऽग्नयः ॥ १-८३ ॥  
  
नन्दास्तु नव चत्वारो युगा वेद्या रसाश्च षट् ।  
उक्तात्युक्ता तथा मध्या प्रतिष्ठा सुप्रतिष्ठिता ॥ १-८४ ॥  
  
गायत्र्युष्णिगनुष्टुप् च बृहती पङ्क्तिरेव च ।  
तृष्टुप् च जगती तद्वत् ततोऽतिजगती मता ॥ १-८५ ॥  
  
शक्वरी चातिशक्वर्या ह्यष्टिरत्यष्टिरेव च ।  
धृतिश्चातिधृतिश्चैव कृतिः प्रकृतिराकृतिः ॥ १-८६ ॥  
  
विकृतिः सङ्कृतिश्चैव प्रोक्ताभिकृतिरुत्कृतिः ।  
एतासां छन्दसां सङ्ख्या क्वचिदत्र विधीयते ॥ १-८७ ॥  
  
तत्त्वसङ्ख्या भवेद् यत्र ग्राह्यं षट्त्रिंशदेव हि ।  
तथा षट्त्रिंशदेव स्युः शैवे तत्त्वानि सङ्ख्यया ॥ १-८८ ॥  
  
कटपायचतुर्वर्गा नञसन्धिस्वरैर्मृतैः ।  
नवभिर्नवपञ्चाष्टवर्णैः सङ्ख्यात्र वा भवेत् ॥ १-८९ ॥  
  
सङ्केताधिकारः ।  
  
इत्ययं वस्तुनिर्देशो ग्रन्थेऽस्मिन् विदितो यथा ।  
सुखावबोधो ह्यर्थानां भवत्येवेष्टसिद्धये ॥ १-९० ॥  
  
शब्दब्रह्म यदेकमक्षरमजं चैतन्यमात्रं यतो   
विश्वोत्पत्तिविनाशपालनविधौ नित्योत्थिता मूर्तयः ।  
  
यस्मादक्षरविग्रहा भगवती जाता स्वयं मातृका   
तच्छाक्तं प्रणवाख्यबीजमखिलं न्यग्रोधबीजं विदुः ॥ १-९१ ॥  
  
  
इति श्रीमदीशानशिवगुरुदेवमिश्रविरचिते तन्त्रसारपद्धतौ वस्तुनिर्देशमातृकोपपत्तिनिर्णयो नाम प्रथमः पटलः ॥  
  
अथ द्वितीयः पटलः   
  
श्रीकण्ठोऽनन्तसूक्ष्मौ च त्रिमूर्तिरमरेश्वरः ।  
अश्वीशो भारभूतिश्च तिथीशः स्थाणुको हरः ॥ २- १ ॥  
  
झण्टीशो भौतिकः सद्योजातश्चानुग्रहेश्वरः ।  
अक्रूरश्च महासेनः षोडशैते स्वरेश्वराः ॥ २-२ ॥  
  
अथ क्रोधेशचण्डेशपञ्चान्तकशिवोत्तमाः ।  
एकरुद्रश्च कूर्मैकनेत्रौ च चतुराननः ॥ २-३ ॥  
  
अजेशशर्मसोमेशास्त्रयो लाङ्गलिदारुकौ ।  
अर्धनारीश्वरश्चोमाकान्तश्चाषडिडिण्डिनौ ॥ २-४ ॥  
  
अत्रिमीनौ च मेषश्च लोहितोऽथ शिखी तथा ।  
छगलण्डो द्विरण्डश्च महाकालोऽथ पालिना ॥ २-५ ॥  
  
भुजङ्गश्च पिनाकी च खड्गीशो बक एव च ।  
ततः श्वेतो भृगुश्चैव तथैव लकुलीश्वरः ॥ २-६ ॥  
  
अन्त्यः संवर्तकाख्यः स्याद् रुद्राः पञ्चाशदीरिताः ।  
  
रुद्राधिकारः ।  
  
पूर्णोदरी च विरजा तृतीया शाल्मली भवेत् ॥ २-७ ॥  
  
लोला च वर्तुलाक्षी च दीर्घघोणा ततो भवेत् ।  
सुदीर्घमुखिगोमुख्यौ दीर्घजिह्वा ततो भवेत् ॥ २-८ ॥  
  
कुण्डोदरी चोर्ध्वकेशी तथैव विकृतानना ।  
ततो ज्वालामुखी चोल्कामुखी श्रीमुख्यथो भवेत् ॥ २-९ ॥  
  
विद्यामुखी च कथिताः षोडश स्वरशक्तयः ।  
महाकालीसरस्वत्यौ सर्वसिद्धाद्यगौर्यथा ॥ २-१० ॥  
  
ततस्त्रैलोक्यविद्या स्याद् मन्त्रशक्त्यात्मशक्तिके ।  
भूतमाता भवेत् पश्चात् ख्याता लम्बोदरी ततः ॥ २-११ ॥  
  
द्राविणी नगरा चैव खेचरी चापि मञ्जरी ।  
रूपिणी वीरिणी चैव कोटरी पूतना तथा ॥ २-१२ ॥  
  
भद्रकाली गोमिनी च शङ्खिनी गर्जिनी ततः ।  
कालरात्रीकपर्दिन्यौ परतः कर्षणी मता ॥ २-१३ ॥  
  
महाज्ञाना जया चैव सुमुखा रेवती ततः ।  
माधवी वारुणी चैव वायवी प्ररतो भवेत् ॥ २-१४ ॥  
  
रक्षोवधारिणी चान्या ततस्तु सहजा भवेत् ।  
लक्ष्मीर्माया च पञ्चाशदेता वै रुद्रशक्तयः ॥ २-१५ ॥  
  
रुद्रशक्तयः ।  
  
केशवः प्रथमा मूर्तिस्ततो नारायणाह्वयः ।  
माधवस्त्वथ गोविन्दो विष्णुश्च मधुसूदनः ॥ २-१६ ॥  
  
त्रिविक्रमो वामनश्च श्रीधराख्यो हृषिकराट् ।  
पद्मनाभो दामोदरो वासुदेवस्ततो भवेत् ॥ २-१७ ॥  
  
सङ्कर्षणश्च प्रद्युम्नोऽनिरुद्धश्च स्वराधिपाः ।  
ततश्चक्री गदी शार्ङ्गी खड्गी शङ्खी हली तथा ॥ २-१८ ॥  
  
मुसली शूलिना पाशी तथा स्यादङ्कुशी ततः ।  
मुकुन्दो नन्दजो नन्दी नरो नरकजिद्धरिः ॥ २-१९ ॥  
  
कृष्णः सत्त्वः सात्त्वतश्च शौरिः सूरो जनार्दनः ।  
भूधरो विश्वमूर्तिश्च वैकुण्ठपुरुषोत्तमौ ॥ २-२० ॥  
  
बली बलानुजो बालो वृषघ्नश्च वृषस्तथा ।  
हंसो वराहो विज्ञेया नृसिंहश्चेति विष्णवः ॥ २-२१ ॥  
  
विष्णुमूर्त्यधिकारः  
  
कीर्त्तिः कान्तिस्तुष्टिपुष्टी धृतिः शान्तिः क्रिया (तथा?दया ) ।  
मेधा च हर्षिणी श्रद्धा लज्जा लक्ष्मीः सरस्वती ॥ २-२२ ॥  
  
प्रीतिरत्यौ स्वराणां तु शक्तयः स्युरिमाः क्रमात् ।  
जया दुर्गा प्रभा सत्या चण्डा वाणी विलासिनी ॥ २-२३ ॥  
  
विजया विरजा विश्वा विमदा नन्दना स्मृतिः ।  
ऋद्धिः समृद्धिः सिद्धिश्च बुद्धिर्भक्तिर्मतिः क्षमा ॥ २-२४ ॥  
  
रमोमा क्लेदिनी क्लिन्ना वसुदा वसुधा परा ।  
परा परायणा सूक्ष्मा सन्ध्या प्रज्ञा प्रभा निशा ॥ २-२५ ॥  
  
अमोघा चेति पञ्चाशद्वर्णोक्ता विष्णुशक्तयः ।  
  
विष्णुशक्त्यधिकारः   
  
ओषध्योऽप्यथ चन्दनद्वयलघूकर्पूरकौशीरंरु-  
ग्ध्रीबेराणि तकोलजातिसहिता मांसीमुरं चोरकम् ।  
ग्रन्थी भास्करवर्तिनी च कथिता ह्यश्वत्थबिल्वौ गुहा -  
रक्तश्चापि लवङ्गकुम्भिसहिता वन्दिन्यथोदुम्बरः ॥ २-२६ ॥  
  
कार्ष्मर्यम्बुदशङ्खपुष्पिशिखिनीप्लक्षाग्निमन्थास्तथा  
सिंहीदर्भकुशापराजितयुतः स्याद् रोहिणो डुण्डुकः ।  
ख्याता स्याद् बृहती च पाटलतरं चैत्रातुलस्यावपा-  
मार्गः शक्रलतामधुव्रतहरिक्रान्तामुसल्योऽपि च ॥ २-२७ ॥  
  
स्याद् भीता हरितालिका हरिवधूस्तद्वत् सहा श्रीलता   
भद्रा चेति यथाक्रमेण तु लिपेरोषध्य उक्तास्त्विमाः ।  
याभिः स्याद् गुलिकाकषायभसितैरालेपनस्नापना-  
ल्लक्ष्मीर्वाग्विभवोऽपमृत्युविजयो रक्षाकरं पावनम् ॥ २-२८ ॥  
  
लिप्योषध्यधिकारः ।  
  
अमृता मानदा पूषा तुष्टिपुष्ट्यौ रतिर्धृतिः ॥ २-२९ ॥  
  
शशिनी चन्द्रिका कान्तिर्ज्योत्स्ना श्रीः प्रीतिरङ्गना ।  
पूर्णा पूर्णामृता चेति कलाः स्युः स्वरसम्भवाः ॥ २-३० ॥  
  
तपनी तापनी धूम्रा मरीचिर्ज्वालिनी रुचिः ।  
सुषुम्ना भोगदा विश्वा बोधनी धारणी क्षमा ॥ २-३१ ॥  
  
कादिद्वादशवर्णानां ठान्तानां क्रमशः कलाः ।  
धूम्रार्चिरूष्मा ज्वलिनी ज्वालिनी विष्फुलिङ्गिनी ॥ २-३२ ॥  
  
सुश्रीः सुरूपा कपिला हव्यकव्यवहे तथा ।  
याद्यर्णयुक्ताः कथिता दशैतास्तु कलाः क्रमात् ॥ २-३३ ॥  
  
अष्टत्रिंशत्कलाधिकारः ।  
  
पञ्चभेदस्य तारस्य पञ्चाशदभवन् कलाः ।  
सृष्टिश्चर्द्धिः स्मृतिर्मेधा कान्तिर्लक्ष्मीर्धृतिः स्थिरा ॥ २-३४ ॥  
  
स्थितिः सिद्धिरकारोत्थाः कला दश समीरिताः ।  
ऋग्वेदब्रह्मसृष्ट्यर्थाः प्रपञ्चे कथितं यथा ॥ २-३५ ॥  
  
जरा च पालिनी शान्तिरैश्वरी रतिकामिके ।  
वरदाह्लादिनी प्रीतिर्दीर्घा चोकारजाः कलाः ॥ २-३६ ॥  
  
यजुर्विष्णुसमायुक्ता जगतः स्थितिहेतवः ।  
तीक्ष्णा रौद्रा भया निद्रा तन्द्री क्षुत् क्रोधनी क्रिया ॥ २-३७ ॥  
  
उत्कारिका च मृत्युश्च मकारप्रभवाः कलाः ।  
सरुद्रसामवेदास्ताः ख्याताः संहृतये कलाः ॥ २-३८ ॥  
  
पीता श्वेतारुणा गौरी बैन्दवाः सूर्यदेवताः ।  
चतस्रं साथर्ववेदाः सेश्वराः सर्वकामदाः ॥ २-३९ ॥  
  
निवृत्तिश्च प्रतिष्ठा च विद्या शान्तिस्तथैव च ।  
इन्धिका दीपिका चैव रेचिका मोचिका ततः ॥ २-४० ॥  
  
सूक्ष्मासूक्षामृताज्ञाना मृता चाप्यायनी ततः ।  
व्यापिनी व्योमरूपा च ननन्ता चापि नादजाः ॥ २-४१ ॥  
  
कलाः षोडश सङ्ख्याता भुक्तिमुक्तिप्रदायिकाः ।  
सदाशिवात्मिकास्त्वेताः सामान्येन व्यवस्थिताः ॥ २-४२ ॥  
  
इति प्रणवकलाधिकारः ।  
  
केशान्ते मुखवृत्तेऽक्ष्णोः श्रोत्रयोर्घ्राणयोरपि ।  
गण्डयोरोष्ठयोर्दन्तपङ्क्त्योर्मूर्धास्ययोः स्वरान् ॥ २-४३ ॥  
  
कवर्गं दक्षिणे हस्ते चवर्गमितरे भुजे ।  
टतवर्गौ तथा पद्भ्यां पफौ पार्श्वद्वये न्यसेत् ॥ २-४४ ॥  
  
पृष्ठे नाभौ च हृदये न्यसेद् बभमसञ्ज्ञितान् ।  
त्वगसृङ्मांसमेदोस्थिमज्जाशुक्लासुपङ्कजे ॥ २-४५ ॥  
  
हृत्स्थे तत्पत्रगान् यादीनष्टार्णानात्मनि न्यसेत् ।  
क्षकारं कर्णिकायां तु सर्वशः संस्मरन् न्यसेत् ॥ २-४६ ॥  
  
लिपिन्यासस्थानाधिकारः ।  
  
स्थानान्युक्तान्यकारादिवर्णानां क्रमशोऽधुना ।  
लिपेर्न्यासविशेषास्तु लिख्यन्ते साङ्गदैवतम् ॥ २-४७ ॥  
  
लिप्यर्णैरेव बिन्द्वन्तैर्न्यासः शुद्धलिपेः स्मृतः ।  
  
  
सञ्जीवनि! ऊर्ध्वकेशिनि! ज्वलितशिखिशिखे! त्रैलोक्यरूपिणि! सहस्रपरिवर्तिनि! ॐ ह्रीं सौं नेत्रत्रयाय वौषट् मारुतवारुणि!  
  
  
काद्यैः षड्वर्गकैर्युक्तान्यादावङ्गानि षड् लिपेः ॥ २-४८ ॥  
  
प्रायः सर्वाङ्गमन्त्राणाः हृदयं स्यान्नमोन्तकम् ।  
शिरः स्वाहान्तमुद्दिष्टं वषडन्तं शिखा भवेत् ॥ २-४९ ॥  
  
अन्ते हुं कवचस्य स्यात् फडन्तं चास्त्रमिष्यते ।  
वौषडन्तं तथा नेत्रं नेत्रान्तं त्वेवमीरितम् ॥ २-५० ॥  
  
अस्त्रान्ताङ्गविधिः क्वापि तत्रास्त्रान्तं तु विन्यसेत् ।  
षडङ्गस्यैव मन्त्रस्य कथ्यते नेत्रकल्पना ॥ २-५१ ॥  
  
पञ्चाङ्गस्य मनोस्तस्य नेत्रमन्त्रो न विद्यते ।  
प्रागङ्गमन्त्रमुच्चार्य ततोऽङ्गं सचतुर्थिकम् ॥ २-५२ ॥  
  
नमःस्वाहादिकं पश्चाद् योजयेदङ्गमुद्रया ।  
प्रसारिताङ्गुलिर्हस्ततलं तु हृदये न्यसेत् ॥ २-५३ ॥  
  
कुञ्चिताग्राङ्गुलिर्मुक्ताङ्गुष्ठं शिरसि तत् पुनः ।  
बद्धमुष्टिनिसृष्टेन त्वङ्गुष्ठाग्रेण वै शिखाम् ॥ २-५४ ॥  
  
वपुः स्वमस्पृशन्नूर्ध्वमुत्क्षिप्य तु करद्वयम् ।  
आकुञ्चिताङ्गुलोत्तानतलं दक्षिणवामयोः ॥ २-५५ ॥  
  
पार्श्वयोरानयेद् रक्षामानाभेः कवचं तु तत् ।  
तावेवाकण्ठमुत्क्षिप्य करौ सङ्कुचिताङ्गुली ॥ २-५६ ॥  
  
ज्येष्ठाग्रक्रान्ततर्जाग्राच्छोटिकोत्सर्जनात् पृथक् ।  
अस्त्रं स्यान्नेत्रमुद्रा तु दक्षिणान्मुष्टिबन्धनात् ॥ २-५७ ॥  
  
उत्सृष्टानामिकामध्यातर्जाभिः सहसाग्रतः ।  
नेत्रत्रयस्पर्शनेन भवेन्नेत्रद्वयं यदि ॥ २-५८ ॥  
  
तत्र तर्जनिकामध्यायोगान्नेत्रद्वयं स्पृशेत् ।  
शुक्लं पीतं ज्वलज्ज्योतिर्विद्युद्वर्णम् हुताशभम् ॥ २-५९ ॥  
  
रक्तं चाप्यङ्गषट्कं च सामान्येन पृथक् क्रमात् ।  
  
अङ्काधिकारः ।  
  
मुद्रार्थस्फटिकाक्षसूत्रकलशांश्चाबिभ्रती पुस्तकं   
हस्तैर्दक्षिणपूर्वकैस्त्रिणयना शुक्लस्रगालेपना ।  
कुन्दाभाक्षरविग्रहा शशिकलां मौलौ प्रसन्नानना   
धत्ते या लिपिदेवताम्बुजगता मुक्ताभरालङ्कृता ॥ २-६० ॥  
  
पञ्चाशद्वर्णमूर्तिं तामेवं ध्यात्वा स्वविग्रहे ॥ २-६१ ॥  
  
स्थानेषु क्रमशो न्यस्य पूर्वोक्तेषु जपेल्लिपिम् ।  
पञ्चाशत्सङ्ख्यया नित्यं यावल्लक्षं प्रपूर्यते ॥ २-६२ ॥  
  
तिलैस्त्रिमधुराक्तैस्तु हुत्वा शक्त्यनुरूपतः ।  
वाग्विशुद्धिमसौ विन्देत् कविता चास्य जायते ॥ २-६३ ॥  
  
ग्रन्थ तत्त्वार्थविद् विद्वान् प्राज्ञो नीरोगविग्रहः ।  
संसाध्यैवं लिपि देवीं सिद्धसर्वमनुर्भवेत् ॥ २-६४ ॥  
  
शुद्धलिपिः ।  
  
सरुद्रांस्तु जपेद् वर्णान् प्राग्वद् विन्यस्य तु क्रमात् ।  
न्यासः श्रीकण्ठपूर्वोऽसौ क्षुद्ररोगादिशान्तिदः ॥ २-६५ ॥  
  
मं मम् अम् अम् आम् आं क व च इं र क्ष  
  
हृल्लेखाव्योमसौपूर्वममून्यङ्गानि षट् क्रमात् ।  
  
श्रीकण्ठादि ।  
  
लिप्यर्णानि सबिन्दूनि रुद्रशक्तिविभक्तिहृत् ॥ २-६६ ॥  
  
युक्तानि विन्यसेदेष श्रीकण्ठादिः सशक्तिकः ।  
अङ्गानि प्राक्तनान्येव तुल्यान्यस्यापि कल्पयेत् ॥ २-६७ ॥  
  
न्यासयोरनयोश्छन्दो विराडित्यभिधीयते ।  
श्रीब्रह्मा मुनिरुद्दिष्टो वाग्देवी दैवतं भवेत् ॥ २-६८ ॥  
  
द्वितीयस्यार्धनारीशो न्यासस्येत्यपि केचन ।  
  
साक्षस्रक्वलशोर्ध्वबाहुयुगलां चाधः समुद्राभयं   
हस्तं दक्षिणमन्यतः सवरदे यस्याः करे पुस्तकम् ।  
ध्यायेत् तां शशिखण्डमण्डितजटां देवीं त्रिनेत्रां सितां   
श्रीकण्ठाद्यधिदेवतां च धवलैराकल्पकैर्भूषिताम् ॥ २-६९ ॥  
  
सिन्दूरहेमोभयभागवर्णं त्वर्धाम्बिकं साङ्कुशपाशहस्तम् ।  
साक्षावलिं स्वेष्टदपाणिमीशं श्रीकण्ठपूर्वं स्मरतु स्वसिद्ध्यै ॥ २-७० ॥  
  
सशक्तिश्रीकण्ठन्यासः ।  
  
तारं सशक्तिलिप्यर्णैरजपा सोऽहमेव च ॥ २-७१ ॥  
  
प्रपञ्चयागन्यासोऽयं न्यासजप्यादिनेष्टदः ।  
लकुली बिन्दुमान् सर्गी भृगुश्चाप्यजपामनुः ॥ २-७२ ॥  
  
ऋषिर्ब्रह्मास्य गायत्री छन्दः स्याद् देवतापि च ।  
परमात्मा परं ज्योतिर्ध्येयः स्वहृदयाम्बुजे ॥ २-७३ ॥  
  
सशक्तिठद्वयं हृत् स्याच्छिरः सोऽहमिहोच्यते ।  
अजपा तु शिखा ज्ञेया वर्मैव कवचं स्मृतम् ॥ २-७४ ॥  
  
तार एव तु नेत्राणि हरीशार्णाविहास्त्रकम् ।  
कर्णस्तु हरिबीजं स्याद् विषमीशाक्षरं विदुः ॥ २-७५ ॥  
  
ध्येया स्यादभयाक्षसूत्रंशुकधृग् या पुस्तकं बिभ्रती   
देवी पाण्डुरपुण्डरीकपटलस्वच्छेन्दुकुन्दद्युतिः ।  
हृद्याङ्गी मणिकुण्डला त्रिनयना कोटीरभारोज्ज्वला   
सार्धेन्दुः सितमाल्यगन्धवसना ब्राह्मी प्रपञ्चेश्वरी ॥ २-७६ ॥  
  
प्रपञ्चयागन्यासः ।  
  
शक्त्याद्यैर्वा लिपेर्वर्णैः शक्तिः श्रीपूर्वकैस्तु वा ।  
शक्तिः श्रीमन्मथाद्यैर्वा मोमानङ्गादिकैस्तु वा ॥ २-७७ ॥  
  
न्यासाः समृद्धिकास्त्वृद्ध्यै मुनिरेषां प्रजापतिः ।  
छन्दस्तु दैवी गायत्री मोमानङ्गास्तु देवताः ॥ २-७८ ॥  
  
स्वादिबीजैर्यथालिङ्गं षडङ्गानि भवन्ति हि ।  
उमादिदेवताः स्मृत्वा न्यासे ध्येया सरस्वती ॥ २-७९ ॥  
  
मन्दारदामकलितेन्दुजटाकिरीटा  
सिन्दूररोचिरभिरामवपुस्त्रिनेत्रा ।  
कुन्दावदातवसनाङ्कुशपाशविद्या-  
सन्दोहपङ्कजकरावतु भारती वः ॥ २-८० ॥  
  
समृद्धिन्यासः  
  
कलासनस्थो लकुली वामाक्षार्धशशाङ्कवान् ।  
लिप्यर्णोभयगो न्यस्तः क्षोभणीन्यास ईरितः ॥ २-८१ ॥  
  
कामारूढस्तु लङ्कुली प्राग्वद् दीर्घस्वरैर्युतः ।  
यथालिङ्गं षडङ्गानि छन्दो गायत्रमेव हि ॥ २-८२ ॥  
  
वामदेवो मुनिः कामो दैवतं चाक्षरेश्वरी ।  
सिन्दूरारुणसुन्दराङ्गरुचिरा रक्ताम्बरालेपना   
मन्दारावृतकुन्तला स्मितमुखी गण्डोल्लसत्कुण्डला ।  
ध्येया स्याद् दधती करैः सरसिजं पाशाङ्कुशे पुस्तकं   
बिम्बोष्ठी मणिभूषणा भगवती सङ्क्षोभणी भूतये ॥ २-८३ ॥  
  
क्षोभणीन्यासः ।  
  
पाशश्रीशक्तिमदनैर्लिप्यर्णमदना रमा ॥ २-८४ ॥  
  
लक्ष्म्यङ्कुशकलाहृद्भिर्युक्तो न्यासस्तु मालिनी ।  
अनन्तो बिन्दुमान् पाशः श्रीबिन्द्वन्ताः स्वयं मनुः ॥ २-८५ ॥  
  
ब्रह्मा समांसवामाक्षदण्डो बीजं तु मान्मथम् ।  
शक्तिः ख्याता तु कः साग्निदन्तबिन्दुस्तथाङ्कुशम् ॥ २-८६ ॥  
  
कलास्त्वक्षरजा ग्राह्याः पञ्चाशत् प्रणवोदिताः ।  
वीप्सितानि स्वबीजानि सर्गी संवर्तकश्च षट् ॥ २-८७ ॥  
  
अङ्गान्यमूनि मालिन्याश्छन्दश्चोष्णिगृषिर्गुहः ।  
देवतास्य जगन्माता देवी त्रिपुरभैरवी ॥ २-८८ ॥  
  
न्यासश्चानेन होमश्च मधुरैः सर्वसिद्धिदः ।  
जपध्यानादिना सद्यः सर्वानाकर्षयेदपि ॥ २-८९ ॥  
  
बन्धूकारुणविग्रहां त्रिनयनां रक्ताम्बरालेपनां   
चञ्चत्काञ्चनकुण्डलां सवरदां पाशाङ्कुशे बिभ्रतीम् ।  
नीहारामलहारकुङ्कुमरसैराताम्रकम्रस्तनीं   
ध्यायेत् तां तु कपर्दचन्द्रशकलां सव्याभयां मालिनीम् ॥ २-९० ॥  
  
मालिनीन्यासः ।  
  
पाशाङ्कुशाभ्यां पुटितैर्लिप्यर्णैः कर्षणी भवेत् ।  
न्यासस्तु कादिषड्वर्गैः पाशाङ्कुशपुटैर्यथा ॥ २-९१ ॥  
  
षडङ्गानि भवन्त्यस्यच्छन्दोऽनुष्टुप् प्रजापतिः ।  
ऋषिर्वाग्वादिनी दैवं न्यासाद्यैः सर्वसिद्धिदः ॥ २-९२ ॥  
  
ध्येया स्याद् रोचनाम्भोद्रुतकनकवपुर्वल्लकीपुस्तकाभ्यां   
या सा पाशङ्कुशाढ्या मणिगणरुचिरैर्भूषणैर्भूषिताङ्गी ।  
कोटीराबद्धमौलौ धृतशशिशकला रक्तगन्धाम्बराद्या   
स्वैक्यं वाग्वादिनीयं त्रिभिरपि नयनैर्भ्रूविलासस्मितास्या ॥ २-९३ ॥  
  
वाग्वादिनीन्यासः ।  
  
लिप्यर्णानि सबिन्दूनि केशवाद्याश्च विष्णवः ।  
तच्छक्तयश्च क्रमशो न्यस्तव्या स्युर्नमोन्तकम् ॥ २-९४ ॥  
  
केशवाद्यैर्भवेन्न्यासो विष्णुमन्त्रेषु सिद्धिदः ।  
अष्टाक्षरतनुर्विष्णुर्देवता तमपि स्मरन् ॥ २-९५ ॥  
  
न्यसेच्छन्दस्तु गायत्री नारदोऽस्य मुनिर्भवेत् ।  
  
देवी कुन्देन्दुगौरी स्फुरदमृतकलाहारिहाराभिरामा   
ध्येया मालेयहृद्यं वपुरपि दधती लेखनीं चाक्षसूत्रम् ।  
सौधं कुम्भं च विद्यानिधिमपि जलजं जाटजूटाहितेन्दु   
र्या सा क्षौमाम्बराढ्या त्रिभुवननमिता षट्भुजा सत्रिणेत्रा ॥ २-९६ ॥  
  
केशवादिन्यासः ।  
  
एवम्प्रकारा गदिता लिपेर्न्यासास्तु सिद्धिदाः ॥ २-९७ ॥  
  
एषामेकतरं न्यासमाश्रयेदेव साधकः ।  
न्यस्तलिप्यर्णदेहस्तु जपहोमार्चनादिकम् ॥ २-९८ ॥  
  
कुर्यान्मन्त्रात्मरक्षार्थं तथा तत्कर्मसिद्धये ।  
न्यस्तां लिपिं ततो ध्यात्वा पूजयेन्मातृकाम्बुजे ॥ २-९९ ॥  
  
सप्तवर्गान्त्ययुग्माष्टदिक्पत्रं सितपङ्कजम् ।  
बिन्दौ मदग्निरुद्धान्त्यकर्णिकं स्वरकेसरम् ॥ २-१०० ॥  
  
सप्तार्णवैः परिवृतं पृथ्वीबिम्बेन वेष्टितम् ।  
मातृकावर्णपद्माख्यं विषमृत्युजरापहम् ॥ २-१०१ ॥  
  
चिन्तितं तच्छिरस्येव मृत्युक्ष्वेलरुजो हरेत् ।  
ध्यात्वा दुग्धाब्धिमध्यस्थं दिव्यस्फटिकमण्डपम् ॥ २-१०२ ॥  
  
तत्र पीठाम्बुजे ह्यास्मिन् शक्तयोऽष्तौ दलाग्रतः ।  
मेधा प्रज्ञा प्रभा विद्या धीर्धृतिस्मृतिबुद्धयः ॥ २-१०३ ॥  
  
विद्येश्वरी च मध्यस्था शुक्ला शुक्लाम्बरादिकाः ।  
कृताञ्जलीद्वयकरास्तथैवोर्ध्वकरद्वये ॥ २-१०४ ॥  
  
दधत्यः पुस्तकं कुम्भं शान्ताः सुन्दरमूर्तयः ।  
विदिक्ष्वङ्गानि दिक्ष्वस्त्रं दलेषु नयनं पुरः ॥ २-१०५ ॥  
  
ततः स्वराश्च तत्सङ्ख्यकलाभिरमृतादिभिः ।  
अमृता मानसी तुष्टिः पुष्टिप्रीतिरतिश्रियः ॥ २-१०६ ॥  
  
शान्तिः सुधा तथा कान्तिर्ज्योत्स्ना हैमवती ततः ।  
छाया च पूरणी वामाप्यमा चेन्दुकलास्त्विमाः ॥ २-१०७ ॥  
  
अमृतासारवर्षिण्यो द्वन्द्वशो दलगाः स्मरेत् ।  
ततो वर्गाक्षराणि स्युस्ततो ब्राह्म्यादिमातः ॥ २-१०८ ॥  
  
ब्राह्मी माहेश्वरी चैव कौमारी वैष्णवी तथा ।  
वाराह्यैन्द्री च चामुण्डी महालक्ष्मीश्च दिक्क्रमात् ॥ २-१०९ ॥  
  
ततो दश दिगीशाः स्युरिन्द्रोऽग्निर्यम एव च ।  
निरृतिर्वरुणो वायुर्धनदेशानकौ ततः ॥ २-११० ॥  
  
प्रागादिदिक्षु तेऽष्टौ स्युरथेन्द्रेशानमध्यगः ।  
ब्रह्मा स चोर्ध्वलोकेशोऽनन्तो वरुणरक्षसोः ॥ २-१११ ॥  
  
अधोलोकेश्वरस्त्वेतान् षडावरणगान् यजेत् ।  
मध्येऽब्जकर्णिकासंस्थां चेतनात्मतया लिपिम् ॥ २-११२ ॥  
  
स्वन्यासोक्ताकृतिं ध्यायेदुपचारैर्यथोदितैः ।  
आसनावाहनार्घाणि पाद्यं चाचमनीयकम् ॥ २-११३ ॥  
  
साङ्गोपाङ्गं तथा स्नानं वसनाभरणानि च ।  
गन्धपुष्पे तथा धूपो दीपश्चरुनिवेदनम् ॥ २-११४ ॥  
  
अग्निकार्यं नमस्कारो राजपूजासमर्पणम् ।  
  
षोडशोपचारः   
  
एवं स्थण्डिलगामिष्ट्वा मनसा वा समर्चयेत् ॥ २-११५ ॥  
  
ऋष्यादीनपि विघ्नेशं गुरुं चाप्युत्तरे यजेत् ।  
ततोऽष्टपुष्पिकां कुर्यात् सा चाहिंसा क्षमा दया ॥ २-११६ ॥  
  
तथेन्द्रियाणां नियमो ज्ञानं भावविशुद्धता ।  
अक्रोधो ध्यानमित्यष्टौ भावपुष्पाण्यनुक्रमात् ॥ २-११७ ॥  
  
आसनं चैव तन्मूर्त्तिर्देवता चाङ्गपञ्चकम् ।  
इत्यष्टौ पूजयेन्मन्त्रैः स्यादेवं चाष्टपुष्पिका ॥ २-११८ ॥  
  
सिद्धये साधकेन्द्राणां देवतानां प्रसादने ।  
प्रचेतव्यानि मन्त्राणां स्फुरणाय विशेषतः ॥ २-११९ ॥  
  
क्षमस्वेति ततो देवीं परिवारैश्च तैः सह ।  
निरञ्जने लयं गच्छ शिरोन्तं मनुनामुना ॥ २-१२० ॥  
  
द्वादशान्ताम्बुजस्थेन्दौ योजयेच्चेतनात्मिकाम् ।  
  
लिपिपूजाविधिः ।  
  
पूजाक्रमोदितं चक्रभूर्जहेमादिके लिखेत् ॥ २-१२१ ॥  
  
तद्धारणेन सर्वार्थाः सिद्ध्यन्त्यस्याप्ययत्नतः ।  
प्रातस्त्रिवारमनया जपित्वाम्भः पिबेत् सुधीः ॥ २-१२२ ॥  
  
संवत्सराद् भवेत् प्रज्ञा कविता चास्य जायते ।  
अष्टोत्तरसहस्रं तज्जपाद् ब्राह्मीरसं पिबेत् ॥ २-१२३ ॥  
  
अहोरात्रमविच्छिन्नमथवाप्युपरागयोः ।  
पलं श्वेतवचाचूर्णं कर्षं तुरगगन्धिनी ॥ २-१२४ ॥  
  
कृष्णा हरिद्रा सिन्धूत्थं धात्री रुग् विश्वभेषजम् ।  
प्रतिनिष्कं तु सञ्चूर्ण्य घृतप्रस्थे विनिक्षिपेत् ॥ २-१२५ ॥  
  
ब्राह्मीरसचतुष्प्रस्थे पचेन्मृद्वग्निपाकवित् ।  
ब्राह्मीघृतमिदं प्राज्ञमनयायुतमन्त्रितम् ॥ २-१२६ ॥  
  
पिबेत् सूर्योपरागे तु सर्वज्ञत्वमवाप्नुयात् ।  
दिनादौ वा लिहेन्नित्यं पञ्चाशदभिमन्त्रितम् ॥ २-१२७ ॥  
  
संवत्सराद् भवेत् प्राज्ञः कविर्विद्वत्सुसम्मतः ।  
मध्ये तु मातृकापद्मे लिप्योषध्यम्बुपूरितम् ॥ २-१२८ ॥  
  
कलशं विधिवन्नित्यं जपेद् दशशतं ततः ।  
तेनाभिषिक्तो मासेन वागायुःकान्तिकीर्त्तिभिः ॥ २-१२९ ॥  
  
अरोगी युज्यते लक्ष्म्या बन्ध्या सूते सुतं शुभम् ।  
आधारशक्तिबिन्दूत्थां प्रभां सौषुम्नमार्गगाम् ॥ २-१३० ॥  
  
द्वादशान्तेन्दुगां ध्यात्वा तस्यां क्षाद्यक्षरं लिखेत् ।  
बह्निसोमाभिसम्प्रोताद् रोगान्मुच्येत पातयन् ॥ २-१३१ ॥  
  
लिपिमिति विदितार्थां विन्यसेदेकमार्गां  
गुरुमुखसमवाप्तां तां जपेच्चापि लक्षम् ।  
सितकुसुमतिलाज्यैस्तद्दशाशेन हुत्वा   
वशयति जगदिष्टं प्राप्तवागीश्वरोऽसौ ॥ २-१३२ ॥  
  
ग्रहरिपुविषरोगान् वोप्लवान् हन्ति चान्यान्   
निजवपुषि परे वा न्यासतः स्वार्णसङ्ख्यम् ।  
जगति निखिलमन्त्राः साधिताः स्युर्न नूनं   
न हि लिपिरभिराद्धा साधयेत् सर्वकामान् ॥ २-१३३ ॥  
  
इति श्रीमदीशानशिवगुरुदेवपद्धतौ तन्त्रसारे श्रीकण्ठादिपटलो द्वितीयः ।  
  
अथ तृतीयः पटलः  
  
अथ सकलमनूनां मातृकां जन्मभूमि-  
स्तदधिकृतविशेषा वर्गवर्गादियुक्त्या ।  
पृथगिह परिपाट्या लिख्यते च स्वराणा-  
मुदयविहृतिवर्णैश्चाप्तिराश्यात्मलिङ्गैः ॥ ३-१ ॥  
  
अविदितमनुवर्णप्रक्रियाकार्यरूपः  
कथमिह फललिप्सुस्तज्जपादौ प्रवृत्तः ।  
गणविषयविभागानौषधानामजानन्   
कुभिषगिव चिकित्सालौलुपो बालिशोऽसौ ॥ ३-२ ॥  
  
अविदितगजशिक्षश्चासृणिर्वाधिरोहे-  
दविरलमदधाराः संस्रवन्तं गजेन्द्रम् ।  
अगणितपरिशुद्धिर्मन्त्रतत्त्वानभिज्ञः  
स पतति खलु मूर्खो देशिकः साधको वा ॥ ३-३ ॥  
  
इति लिपिमनुचक्रव्याक्रियार्थस्त्वतोऽस्मिन्  
प्रकटितबहुमन्त्रो देशिकैर्वेदितव्यः ।  
अकचटतपयाख्याः सप्त शाख्यश्च वर्ग-  
स्त्विह रविशशिवर्णः स्यादवर्गः स्वरात्मा ॥ ३-४ ॥  
  
पुरुषयुवतिभेदा रौद्रसौम्याः स्वरास्ते  
नहि पृथगुदयाः स्युहस्वदीर्घाः क्रमेण ।  
उदयति रविवर्णे ह्रस्वके दक्षिणस्थे   
शशिनि च खलु दीर्घे वामनासापुटेऽर्णे ॥ ३-५ ॥  
  
नसि पुटयुगलेऽस्मिन्नूर्ध्वमग्निस्तु तिर्यङ्  
मरुदुदकमघस्तान्मध्यकुण्ड्यं धरित्री ।  
सुषिरमिह हि यत् स्वं पञ्च भूतानि चैवं  
सवितरि च शशाङ्के ते स्वरास्तूदयन्ते ॥ ३-६ ॥  
  
उभयमपि च विद्याद् यत्र निश्वासवायुः   
प्रसरति समकाये स्वस्थदेहेन्द्रियस्य ।  
वदतु च परिपृष्टः कार्यसिद्धिं च हानिं  
स्वरमुदितमवेक्ष्य स्वस्य वान्यस्य युक्त्या ॥ ३-७ ॥  
  
कपिलवकुशरामाः कामनिम्ने निशाज्ञः   
पशुरणियमगावः किं वनं सङ्ख्यनाड्यः ।  
क्रमपठितयुगार्णा राशयो द्वादश स्यु-  
र्दिनरजनिविभागस्तैस्तु षड्भिश्च षड्भिः ॥ ३-८ ॥  
  
अजवृषमिथुनाख्याः कर्किहर्यक्षकन्याः  
समतुलमलिचापे नक्रकुम्भाह्वमत्स्याः ।  
चरनचरयुगास्ते राशयस्त्रिक्रमाः स्युः   
सह खलु लिपिवर्णैः श्वासवेद्योदयाद्याः ॥ ३-९ ॥  
  
उदयति चरराशिर्दक्षिणघ्राणसूर्ये  
मरुति हि शशिसञ्ज्ञे वामके स्थास्नुराशिः ।  
उभयपुटनिसृष्टं चोदयेद् युग्मराशिः  
सकलभुवनकालज्ञापकः श्वासचारः ॥ ३-१० ॥  
  
उभयमरुति जीवः सौम्यवायौ जले वा   
शशिदहनधरण्यो मारुतो धातुशंसी ।  
उभयधरणिसूर्ये चाप्सु मूलं शशाङ्के   
पयसि च फलसिद्धिः सूर्यभूम्यप्सु न स्यात् ॥ ३-११ ॥  
  
कुजमुभयगवह्नौ सूर्यवह्नौ मृतिः स्यात्   
सवितृवियति नष्टं स्यान्मृतं वाल्पमायुः ।  
वदतु मरुति चन्द्रे दीर्घमायुस्तदद्भिः  
सुखमपि शशिभूमौ चाल्पसिद्धिस्तु तत्स्वे ॥ ३-१२ ॥  
  
उभयधरणिरिष्टं साधयेद् दीर्घकाला-  
दुभयमरुति किञ्चित्कालपाके स सिद्ध्येत् ।  
उभयगगनवह्न्योर्नैव सिद्धिर्न हानि-  
र्मरुदुभयजलस्थः क्षिप्रमल्पेष्टदः स्यात् ॥ ३-१३ ॥  
  
शशिजलधरणिस्थे शान्तिकं पौष्टिकं वा   
शशिमरुदनवाभ्यां(?) वश्यमाकर्षणं च ।  
दिनकरभुवि कुर्यात् स्तम्भनं त्वर्कतोये   
रुजमिनमरुता स्वे भ्रामणोच्चाटनाभ्याम् ॥ ३-१४ ॥  
  
दिनकरवियति स्यान्मोहनं चार्कवह्नौ  
द्रुततरमरिवर्गान् मारयेत् सादयेच्च ।  
इति जपहुतविद्याः साधयन् वै यथावत्   
स्वरमुदितमपेक्ष्य त्वारभेताशु सिद्ध्यै ॥ ३-१५ ॥  
  
स्वरोदयाधिकारः ।  
  
कचटतपसमाख्याः पञ्चवर्गास्तु धात्री-  
मरुदनलखतोयैः संयुतास्तत्र वेद्याः ।  
अनिलदहनपृथ्व्यो वारि चाप्यत्र याद्या-  
स्त्रिगुणगगनवर्णाः शादयोऽन्त्यस्तु रागः ॥ ३-१६ ॥  
  
कनकरुगमलस्रग्वस्त्रगन्धोऽष्तबाहु-  
स्त्रिशिखवरगदाधृत्क् कूर्मवाहोऽष्टनेत्रः ।  
शशधरचतुरास्यो वृत्तपीठे कपर्दी  
कुवलयसमगन्धो मन्दराभो ह्यकारः ॥ ३-१७ ॥  
  
धवलरुचिरथाब्जे सूपविष्टा द्विबाहु-  
र्गजवरमधिरूढा साङ्कुशा पाशहस्ता ।  
तुहिनविमलहारैर्भूषिता षष्टिदीर्घा  
त्रिदशविततिराख्या योजनानां पुरन्ध्री ॥ ३-१८ ॥  
  
कुलिशधृगतिपीतं कूर्मवाहं कुबिम्बे  
द्विभुजमलसगन्धं योजनद्वन्द्वदीर्घम् ।  
स्मरतु विविधमायं विस्तृतं दैर्घ्यतोऽर्धं  
रिपुदुरितगदघ्नं स्तम्भनं सूक्ष्मसञ्ज्ञम् ॥ ३-१९ ॥  
  
कनकफलकरा स्त्री पञ्चगब्यूतिवृता  
सितरुचिरमृतार्द्रा हारिहाराभिरामा ।  
द्विगुणधरणिबिम्बे हंसगा योजनानां  
दशपरिणतमूर्तिः पुष्टिदा स्यात् त्रिमूर्तिः ॥ ३-२० ॥  
  
द्विशतरचितदैर्घ्यं विस्तृतं योजनानां  
शतमतिकटुगन्धं काकवाहं द्विहस्तम् ।  
अनलभवनसंस्थं ताम्रवर्णं सशूलं  
सगदमखिलरक्षां(?)स्यादयुग्मं तु षण्डम् ॥ ३-२१ ॥  
  
द्विभुजमरुणमग्नेर्मण्डलस्थोष्ट्रवाहं  
दशशतविततं तद्द्वन्द्वदीर्घं त्रियुग्मम् ।  
भुजगभुजगवर्गैर्भूषितं दुष्टगन्धं  
स्मरतु विषविघाते षण्डकं शक्तिपाशम् ॥ ३-२२ ॥  
  
कुलिशधरमुदग्रं हंसवाहं सपाशं  
द्विलपनमतिपीतं पार्थिवाब्जे सुगन्धम् ।  
शतविततिलुयुग्मं त्रिंशदायामि षण्डं  
स्मरतु रिपुगणघ्नं स्तम्भनं स्वर्णचूडम् ॥ ३-२३ ॥  
  
रथचरणफलास्यं षण्डकं शङ्खपद्म-  
स्फुरितभुजचतुष्कं चन्द्रकीकण्ठनीलम् ।  
सुमुखममलहारं पद्मगन्धं कपर्दि  
स्मरतु निखिलवश्यं झण्डिनं चक्रवाके ॥ ३-२४ ॥  
  
द्विभुजगरुडवाहां भूषितां वह्निबिम्बे   
त्रिशिखकुलिशहस्तां शुक्लवर्णां सुगन्धाम् ।  
स्मरतु विमलहारां भौतिकीं वा प्रसूत्यै  
प्रविततशतकोटिं योषितं तां तथोच्चाम् ॥ ३-२५ ॥  
  
अखिलभुवनमध्यव्यापकं पीतवर्णं   
दशशतभुजयुग्मं द्योतमानं त्रिणेत्रम् ।  
द्विगुणदहनबिम्बे गोवृषे भूषिताङ्गं  
पुरुषयुवतिदेहं मुक्तिदं ध्येहि सद्यम् ॥ ३-२६ ॥  
  
सितकुसुमसुगन्धिः शुक्लवासाः सुवर्ण-  
द्युतिरपि कुसुमाभो वज्रपाशौ च बिभ्रत् ।  
धरणिकमलबिम्बे योजनानां सहस्रं  
तततनुरिह चिन्त्यः पौष्टिकेऽनुग्रहेशः ॥ ३-२७ ॥  
  
घुसृणरुचिरनेकैर्भूषणैश्चित्रिताङ्गो  
युगलयुगलजाड्याः स्वेष्टदः पद्महस्तः ।  
सरसिजमधितिष्ठन् श्रीकरोऽक्रूरवर्णः   
सकलदुरितमुक्त्यै चिन्तनीयोऽवतान्नः ॥ ३-२८ ॥  
  
दहनपुरगतस्तत्षण्डकं युग्महस्तं   
करगतमपि कृष्णैर्वस्त्रगन्धैस्त्रिणेत्रम् ।  
त्रिशिखकुलिशहस्तं क्षुद्रविद्वेषदक्षं  
दशशतपरिमाणं चिन्तयेच्च स्वरान्त्यम् ॥ ३-२९ ॥  
  
स्वरमूर्त्यधिकारः ।  
  
कुलिशमुसलहस्तो भूमिबिम्बेऽजगन्धः  
कनकरुगिभसंस्थो ब्रह्मशक्राधिदेवः ।  
द्विभुजपुरुषवेषो वश्यकृत् कः कपर्दी  
दशशतपरिवृत्तः पातु नास्तद्द्विरुच्चः ॥ ३-३० ॥  
  
शतमखमणिनीलः सर्पयज्ञोपवीतो   
धवलवदनरौद्रः पातु वः पिङ्गपादः ।  
ज्वलनकमलमेषे पावनः स्तम्भनः स्वो  
दशशतपरिमाणस्तोमरी शक्तिपाणिः ॥ ३-३१ ॥  
  
फणिनि विकचपद्मे रक्तवर्णे निविष्टः  
शतविततिरनुग्रः पुष्टिदस्तावदुच्चः ।  
गणपतिधनदेशो हंसवाहः सुगन्धो-  
ऽवतु भुजधृतपाशः साङ्कुशो वो गकारः ॥ ३-३२ ॥  
  
दशशतपरिवृत्तं तद्विमानोच्चषण्डं   
कुलिशवरगदाढ्यं ध्येयमुष्ट्राधिरूढम् ।  
द्विभुजमसितयाम्यद्वेषणोच्चाटकृत्यैः  
स्मरतु च घमुदग्रं यन्मुखोलूखलस्थम् ॥ ३-३३ ॥  
  
त्रिशिखमुसलटङ्कैः शक्तिदण्डाहिहस्तं  
यमपतिमतिकृष्णं षड्भुजः काकवाहम् ।  
स्मरतु भुजगरूढं कोटिदीर्घार्धवृत्तं  
श्वयथुचरणगात्रं द्वेषणेष्वेकरुद्रम् ॥ ३-३४ ॥  
  
सितरुचिररिशङ्खौ चाम्बुजं मातुलुङ्गं  
दधदरुणसुगन्धस्रग्विभूषः कपर्दी ।  
जगति निखिलभूत्यै पातु वो गुह्यकेशो  
धरणिकमलसंस्थः कोटिमानस्तु कूर्मः ॥ ३-३५ ॥  
  
मकरकमलरूढः सूर्यकान्तिः स वोऽव्या-  
दरिजलजगदाब्जान्यादधद् दिव्यगन्धः ।  
धवलवसनगन्धः स्रग्धरः कोटिमानो  
विमलमणिविभूषो वश्यदस्त्वेकनेत्रः ॥ ३-३६ ॥  
  
सितकमलशशाङ्कोदुद्गताविन्दुवर्णौ  
सफलकुलिशपाशौ सौधकुम्भौ दधानौ ।  
दशशतपरिमाणौ वोऽवतां शान्तवर्णौ   
पलितमृतिगदघ्नौ क्ष्वेलशान्तिप्रधानौ ॥ ३-३७ ॥  
  
असितमशुभषण्डं दुर्मतिं काकवाहं  
यमपुरुषमनेकैरायसैर्भूषिताङ्गम् ।  
त्रिशिखपरशुहस्तं द्वेषकृत्येषु विद्याद्  
दशशतपरिमाणं शर्मसञ्ज्ञं तु वर्णम् ॥ ३-३८ ॥  
  
जलधिसमनिनादः सद्गदो वज्रपाणि-  
र्भुजगभुजगनद्धो युग्मबाहुः सुतीव्रः ।  
प्रथमरिपुरुजानां ध्वंसनः क्रौञ्चवाहः  
कपिलरुचिरुदारो वः स सोमेश्वरोऽव्यात् ॥ ३-३९ ॥  
  
अमलशशिनिकाशः शङ्खगोक्षीरगौरो  
विमलमणिविचित्रैर्भूषितो हारजालैः ।  
धरणिपवनपद्मे पद्महस्तो गजोऽव्यात्   
सकलविषहरो वो लाङ्गली लक्षमानः ॥ ३-४० ॥  
  
तुरगकुवलयस्थः पक्वरम्भाद्युतिर्वः  
कनकमणिविचित्रस्तुर्यवक्त्रोऽष्टबाहुः ।  
दशशतपरिमाणः पद्मपाशाङ्कुशाब्जा-  
न्यभयवरदशूलैरादधद् दारुकोऽव्यात् ॥ ३-४१ ॥  
  
अनलपुरगमेषे वह्निदेवः स वोऽव्यात्  
कुलिशवरभुसृण्ठीभिण्डिपालेषुपाशान् ।  
परशुमपि रथाङ्गं कार्मुकं चादधानो  
दशपरिणतिरुच्चैरर्धनारीश्वरार्णः ॥ ३-४२ ॥  
  
त्रिशिखपरशुहस्तं व्याघ्रवाहं सुधूम्रं  
त्रिमुखमहितरोगान् ध्वंसयन्तं कुबिम्बे ।  
अरिकुलिशभुसृण्ठीपाशदण्डध्वजाढ्यं  
स्मरतु दशशतोच्चं चाप्युमाकान्तवर्णम् ॥ ३-४३ ॥  
  
द्विपवरमधिरूढं शङ्खटङ्काब्जपाशान्  
दधदलसमगन्धो वः सहस्रप्रमाणः ।  
शतमखवरुणेशो वश्यदो भूषिताङ्गः  
कटकमकुटनिष्कैराषढीपाटलोऽव्यात् ॥ ३-४४ ॥  
  
वृषगतशितिवर्णस्तुर्यवक्त्रोऽष्टबाहु-  
र्मरुदनलपतिर्वः कोटिमानस्त्रिशूली ।  
मुसलपरशुशक्तीस्तोमरं भिण्डिपालं  
दधदवतु च दण्डं प्रासमप्येष दिण्डी ॥ ३-४५ ॥  
  
असितमथ यमेशं षड्भुजं वस्त्रिवक्त्रं  
भुजगवलयहारं शूलटङ्कासिदण्डान् ।  
कुलिशमपि भुसृण्ठिं षण्डमव्याद् दधद् य-  
न्महिषगतकरोटौ कोटिमानोऽत्रिसञ्ज्ञम्(?) ॥ ३-४६ ॥  
  
मृगवरमधिरूढो यः स सर्पोपवीतो  
निरृतिपतिरुदग्रः खड्गपाशो भुसृण्ढीम् ।  
दधदतिकपिशोऽव्यान्मुद्गरी बोऽब्जपीठे  
प्रतिभयरिपुभेदी यश्चतुर्लक्षमानः ॥ ३-४७ ॥  
द्विभुजमसितवर्णं व्याघ्रचर्मोत्तरीयं  
डमरुकमपि शूलं बिभ्रदारक्तनेत्रम् ।  
चिरमवतु पिशङ्गैरम्बराद्यैर्युतं वो  
दशशततति नाख्यं काकवाहं च षण्डम् ॥ ३-४८ ॥  
  
गरुडमधिगतोऽब्जे सर्पयज्ञोपवीती  
दशवदनसिताङ्गो विंशतिं यो भुजानाम् ।  
दधदपि मणिचित्रः पातु कोटिप्रमाणो  
विविधविषहरोऽसौ ब्राह्मणो लोहितार्णः ॥ ३-४९ ॥  
  
परशुरथपदाढ्यः सिंहपद्माधिरूढः  
प्रविततदशकोटिर्युग्मबाहुर्द्विजन्मा ।  
हरतु भवदरिष्टं मौक्तिकब्रह्मसूत्र-  
स्तडिदनलपिशङ्गो यः शिखी रक्षणेष्टः ॥ ३-५० ॥  
  
कुवलयविनिविष्टो हंसवाह षडास्यो  
धनपतिपतिरब्जं शङ्खमप्यादधानः ।  
धवलवसनगन्धो बन्धुजीवारुणो वः  
प्रविततदशकोटिः श्रीकरोऽव्याद् बकारः ॥ ३-५१ ॥  
  
त्रिमुखनयनरौद्रं पिङ्गकेशं तरक्षो-  
रुपरिदहनबिम्बे धूम्रवर्णं त्रिहस्तम् ।  
रथचरणगदाढ्यं षण्डकं शूलि वोऽव्यात्   
प्रविततदशलक्षं यद्द्विरण्डेशसञ्ज्ञम् ॥ ३-५२ ॥  
  
उदितमिहिरकान्तिः कल्पवह्निप्रकाशो  
जटिलशिरसि चन्द्रं मुण्डमालां च बिभ्रत् ।  
त्रिशिखपरशुनागांश्चानलं भूतये वो   
विषमयवपुरब्जे स्यान्महाकालवर्णः ॥ ३-५३ ॥  
  
मृगगतिरतिध्रूम्रो वायुबिम्बे स पायाद्  
ध्वमुसलगदाग्नीनादधद् वायवीयः ।  
सकलभुवनमानश्चाटनः क्षुद्रकृत्ये -  
ष्वरुणवसनगन्धैर्भूषितो वो यकारः ॥ ३-५४ ॥  
  
ज्वलदनलनिकाशो बह्निबिम्बेऽम्बुजस्थः  
सकलभुवनमानो मेषवाहः प्रसन्नः ।  
अभयवरदशक्तिस्वस्तिकानादधानः  
सितवसनसुगन्धिः पातु युष्मान् भुजङ्गः ॥ ३-५५ ॥  
  
कमलगतकरीन्द्रे योषिदापीतवर्णा  
कलमकनकवल्लीवज्रपाशान् दधाना ।  
दिशतु धरणिबिम्बे भूषिता सर्वपीता  
धरणिविततिरिष्टं धारिणी स्तम्भिनी वः ॥ ३-५६ ॥  
  
अमृतकिरणगौरी नक्रपङ्केरुहो वो   
धवलकमलपाशौ बिभ्रती वारिबिम्बे ।  
विविधविषरुजार्तिं ध्वंसयन्ती विभूत्यै  
भुवनविततिरस्तु क्षीरपीयूषमूर्तिः ॥ ३-५७ ॥  
  
धवलकमलहस्ता पुण्डरीकोपविष्टा  
विमलवसनगन्धैर्भूषिता हेमवर्णा ।  
दशशतपरिमाणा हारिधम्मिल्लभारा  
प्रदिशतु बकवर्णास्याकृतिर्वो विभूतिम् ॥ ३-५८ ॥  
  
शतमखमणिनीलः कूर्मवाहो द्विबाहुः  
कपिशवसनगन्धो वज्रपाशौ च बिभ्रत् ।  
दशशतपरिमाणः क्षोभणो वोऽस्तु लक्ष्म्यै  
प्रहसितवदनेन्दुः श्वेतसञ्ज्ञः प्रमत्तः ॥ ३-५९ ॥  
  
शशधररुचिगौरो वज्रपद्माब्जपाशान्   
निधिकलशकरण्डे चक्रमप्यादधानः ।  
सरसिजगतहंसे भूषितः कोटिमानो  
धनदपतिरभीष्तं यो भृगुर्वस्तनोतु ॥ ३-६० ॥  
  
धवलवसनगन्धस्रग् जटी चन्द्रमौलि-  
र्हर इव लकुलीशो भूरिगौरस्त्रिणेत्रः ।  
हरिणपरशुशूलैश्चान्वितो विश्वमानः   
शिवगिरितनयेन प्राणस्वात्मावताद्वः ॥ ३-६१ ॥  
  
सुरपतिभवनाब्जे शङ्खवज्रारिपाशान्  
सृणिमुसलभुसृण्ठीखड्गघण्टाकपालम् ।  
दधदवतु गजस्थः क्षेत्रपालेन्द्रदेवो  
भुवनविततपीतस्त्रीक्षणोऽन्त्यो द्विदंष्ट्रः ॥ ३-६२ ॥  
  
धवलरुचिरवर्णा ब्राह्मणास्तेऽथ रक्ताः  
क्षितिभुज इह पीता ये विशो येऽपि कृष्णाः ।  
वृषलकुलसजाता ह्यक्षराश्च स्वलिङ्गैः  
पुरुषयुवतिषण्डास्ते प्रतिश्लोकवेद्याः ॥ ३-६३ ॥  
  
प्रत्यक्षरमूर्त्यधिकारः  
  
गुरव इह हि दीर्घा बिन्दुसर्गाभियुक्ता-  
स्तदुपरि विनिविष्टो युक्तवर्णोऽपि यस्य ।  
स च गुरुरिति वेद्यः शेषितोऽस्माल्लघुः स्या-  
ल्लघुरयुगलमात्रः स्याद् गुरुश्च द्विमात्रः ॥ ३-६४ ॥  
  
मयरसतजभाख्या नस्तथाष्टौ गणास्ते   
पृथगिह खलु हल्भिस्ते त्रिभिः स्युस्त्रिभिश्च ।  
सकलगुरुमसञ्ज्ञो यो गणः सोऽवनिः स्यात्  
प्रथमलघुयसञ्ज्ञः स्याद् गणस्तोयमूर्तिः ॥ ३-६५ ॥  
  
रगणमिति लमध्यं वह्निदैवं तु विद्यात्   
सगणमपि च वायुं सोऽन्तगुर्वक्षराढ्यः ।  
तगणमपि खमाहुस्तस्य चान्ते लघुस्या-  
ज्जगणमपि च मध्ये स्याद् गुरुः सूर्यदैवम् ॥ ३-६६ ॥  
  
प्रथमगुरुभसञ्ज्ञः स्याद् गणः सोमदेवः  
सकललघुगणो द्यौर्नाभिधेयोऽष्टमः स्यात् ।  
इति गुरुलघुभिन्नैरष्टभिर्व्याप्तविश्वै-  
र्लिपिपरिपठितार्णैः स्याद् गणैः शब्दसूतिः ॥ ३-६७ ॥  
  
अनलसलिलवर्णा ये गणाः शत्रवस्ते  
पवनदहनखार्णा मित्रमन्योन्यमुक्ताः ।  
सलिलधरणिसञ्ज्ञास्तेऽपि मित्रं मिथः स्युः  
सलिलपवनखाख्या ये गणास्तेऽत्र मध्याः ॥ ३-६८ ॥  
  
पुरुषयुवतिषण्डाः स्नेहिनः षण्डमध्याः  
पुरुषपुर्षयोषिद्योषितोऽन्योन्यदुष्टाः ।  
सुहृदि सुहृदमर्णं वा गणं मध्यमं वा  
घटयतु स तु मन्त्रो वाचको देवतायाः ॥ ३-६९ ॥  
  
मनुरपि विधिनैकः साधितो येन देवः  
स भवति सगणानां सिद्धिभाक् तन्मनूनाम् ।  
किमु बहुविधमन्त्रान् वेत्ति यः साधयेद् वा   
स भवति शिवतुल्यस्तत्फलानां निधानम् ॥ ३-७० ॥  
  
प्रियफलकटिरम्या श्रीप्रिया रात्रिरन्या  
खगकुलकटकस्त्रीपात्रगर्भार्णसञ्ज्ञा ।  
अभिहितलिपिवर्णानश्विनाद्येषु भेषु  
स्वरपरिणतियुग्मं पौष्णभे स्यान्नियोज्यम् ॥ ३-७१ ॥  
  
लकारश्च ।  
  
कुरुवृषदधिसङ्ख्याः शोभनास्तारकाः स्यु-  
र्भयमृतिगददुःखं गोमिथोऽसङ्ख्यभैः स्यात् ।  
कृतमिह खलु यत् स्यान्नाम मातापितृभ्यां  
जननभमपि यत् स्यात् तद्द्वयस्यानुकूलम् ॥ ३-७२ ॥  
  
फलगुरुरुरुशाणाः शर्मशर्वास्त्वजाद्या  
निगदितलिपिवर्णा राशयः शादयः स्त्र्याम् ।  
जननभनिजनाम्नस्त्वादिवर्णाभियोगा-  
दभिमतमनुभेनाप्यादिवर्णेन शोध्यम् ॥ ३-७३ ॥  
  
शुद्धायामवनौ सगोमयजलैरालिप्य तत्रालिखे-  
च्चक्रं षोडशकोष्ठकं तु परितः पङ्क्त्यैकया राशयः ।  
विघ्नक्षेत्रपवास्तुवेशविधयः कोष्ठेषु मध्ये स्थितां-  
स्तानिष्ट्वा लिपिवर्णराशिघटनां मन्त्रात्मनाम्नोर्नयेत् ॥ ३-७४ ॥  
  
एको वाप्यथ पञ्चमोऽपि नवमो राशेः स्वकाद् बान्धवो  
राशिः स्याद् दशमद्वितीयसहितः षष्ठो भवेत् सेवकः ।  
रुद्राग्निस्वरसङ्ख्यया यदि मतस्तन्त्रेष्वयं पोषकः  
स्याद् यो द्वादशमोऽष्टमः श्रुतिमितो मन्त्रः स्मृतो घातकः ॥ ३-७५ ॥  
  
यो बन्धुर्भवति मनुः स रक्षतीमं   
सर्वार्थानपि वितनोति सेवकाख्यः ।  
पुष्टिश्रीविभवयशांसि पोषकात्मा   
प्राणार्थानपि च निहन्ति घातकाख्यः ॥ ३-७६ ॥  
  
ईशाद्यं तु चतुश्चतुष्पदलिपौ स्वाख्यादिवर्णे पदे  
ये सिद्धाः खलु ते द्वितीयपदगाः साध्याः सुसिद्धाः परे ।  
वर्णा येऽप्यरयश्चतुर्थपदगास्ते मृत्युदुःखप्रदाः  
शिष्टास्ते त्वचिराच्चिराज्जपहुतैः सिध्यन्ति पाठादपि ॥ ३-७७ ॥  
  
प्राक् साध्याख्यां साधकाख्यां च पश्चाद्   
धृत्वाष्टाभिस्तत्र शेषादृणं स्यात् ।  
स्वाख्यावर्णैर्वर्धितैः साध्यवर्णैर्-  
हृत्वाष्टाभिस्तद्विलोमादृणं वा ॥ ३-७८ ॥  
  
साधकाह्वयवर्णानां सह मन्त्राक्षरैस्तु यत् ।  
सिद्धाद्यैर्गणनां कृत्वा ज्ञेयो मन्त्रांशकस्त्वयम् ॥ ३-७९ ॥  
  
पश्चिमात् प्राग्गतं लेख्यं पङ्क्त्योर्दक्षिणवामयोः ।  
मन्त्रनाम्नोर्यथा वर्णान् पृथक् तद्व्यञ्जनस्वरैः ॥ ३-८० ॥  
  
नाम्नोर्मन्त्रस्य वा वर्णा विषमाः स्युर्यदा तदा ।  
तत्तदक्षरमालेख्य समं यावत् प्रपूरयेत् ॥ ३-८१ ॥  
  
ततः सिद्धादिभिर्हृत्वा ज्ञेयं प्राग्वत् फलादिकम् ।  
  
पङ्क्तौ लिखेत् साधकसाध्यनाम्नो वर्गान् स्वरव्यञ्जनभेदभिन्नान् ।  
हृत्वा त्रिभिः शात्रवमित्रमध्यान् विद्याच्च शत्रुर्यदि तं प्रजंह्यात् ॥ ३-८२ ॥  
  
संहितोच्चारणात् प्राप्तं शोधनेष्वक्षरं त्यजेत् ॥ ३-८३ ॥  
  
अधिकं चाप्यनुस्वारं जिह्वामूलं विसर्गकम् ।  
त्यक्त्वैवं सोधयेन्मन्त्रान् यथोक्तं तत्त्वसागरे ॥ ३-८४ ॥  
  
यथैवाद्याक्षरे शुद्धिं तथा सर्वाङ्गशोधनम् ।  
कृत्वा कियन्तः सिद्धाद्या मन्त्रेऽस्मिन्निति चाङ्कयेत् ॥ ३-८५ ॥  
  
सिद्धार्णाश्चतुरो यस्मिन् मन्त्रोऽसौ सिद्धनामभाक् ।  
सिद्धहीनस्तु साध्याख्यः सुसिद्धो रिपुवर्जितः ॥ ३-८६ ॥  
  
सुसिद्धहीनः शत्रुः स्याच्चतुर्धैवं प्रकल्पयेत् ।  
सुसिद्धमन्त्रः स्यादन्ते सिद्धये स हि कामधुक् ॥ ३-८७ ॥  
  
अशत्रुरादिसिद्धो यः सुसिद्धार्णादिको मनुः ।  
अरिवर्णविहीनश्च सर्वकामप्रदो ह्यसौ ॥ ३-८८ ॥  
  
यस्याद्यन्तगतः साध्यः कृच्छ्रसाध्यः स वै मनुः ।  
आदावन्तेऽथवाद्यन्ते यस्यारिर्न तमभ्यसेत् ॥ ३-८९ ॥  
  
स्वभ्यस्तोऽपि हिनस्त्येवं जन्मान्तरशतैरपि ।  
सुसिद्धो यस्य चाद्यन्ते सोऽस्य चिन्तामणिर्मनुः ॥ ३-९० ॥  
  
एवं विशोधयेन्मन्त्रान् यथोक्तं तत्त्वसागरे ॥ ३-९० १।२ ॥  
  
प्रत्यक्षरं तु कथितं खलु मातृकायां   
रूपादिकं तदभियुक्तजपादिनार्थाः ।  
सिध्यन्ति मन्त्रनिकुरुम्बविशिष्टवर्णै-  
र्युक्तैस्तु यद् भवति तच्च समस्तमूह्यम् ॥ ३-९१ १।२ ॥  
  
इत्थं विशोध्य बहुधा प्रथमाक्षरं तन्-  
मन्त्रस्य शिष्टमपि वर्णगणं विचार्य ।  
शुद्धाक्षरादिकमनुं तलिनेतरार्णं   
दद्याद् गुरुस्तदधिकारिविशेषयुक्त्या ॥ ३-९२ १।२ ॥  
  
इति श्रीमदीशानगुरुदेवपद्धतौ तन्त्रसारे स्वरोदयमातृकाप्रत्यक्षररूपादिकथनं नाम तृतीयः पटलः ॥  
  
अथ चतुर्थः पटलः  
  
मन्त्रास्त्रेधा स्त्रीपुमांसश्च षण्डाः   
स्वाहान्ताः स्युर्योषितो ये नमोन्ताः ।  
ते षण्डाख्याः शिष्टमन्त्राः पुमांसः   
प्रोक्तं मन्त्रव्यापृतौ गौतमेन ॥ ४-१ ॥  
    
पुम्भिः कुर्याच्चाटवश्ये विषघ्नं   
स्त्रीभिर्मोहं चान्त्ययोत्सादनाद्यम् ।  
शेषं सर्वं कर्मजातं तु षण्डैर्  
मन्त्रैः कुर्यादाशु तत्तत्फलाप्त्यै ॥ ४-२ ॥  
  
ताराकाशावन्त्यवाय्वग्निवर्णा   
ह्याग्नेयाः स्युः सौम्यमन्त्रास्त्वतोऽन्ये ।  
आग्नेयोऽपि स्यात् ससौम्यो नमोन्तः   
सौम्योऽपि स्यादग्निमन्त्रः फडन्तः ॥ ४-३ ॥  
  
स्यादाग्नेयैः क्रूरकार्यप्रसिद्धिः   
सौम्यैः सौम्यं कर्म कुर्याद् यथावत् ।  
सौम्याग्नेयास्तूभयैर्लक्षणैः स्युः   
कुर्यात् सर्वं कर्म तैः क्रूरसौम्यम् ॥ ४-४ ॥  
  
स्वापोद्बोधौ तद्वदभ्यासकालं   
विद्यादेषां त्वासनं चारभेदात् ।  
सौम्यानां स्यात् सौमयतोऽभ्यासकालस्  
त्वाग्नेयानां सौरतोऽभ्यास उक्तः ॥ ४-५ ॥  
  
सौम्यः स्वापः सूर्यचारेऽथ सौम्ये   
त्वाग्नेयानां स्वाप उक्तोऽथ बोधः ।  
द्विष्ठश्चारस्तुल्य एवोभयोः स्यात्   
सुप्तोऽभ्यासे बुद्धमात्रोऽपि नेष्टः ॥ ४-६ ॥  
  
जापं कुर्यादुक्तकाले मनूनामुद्बन्धान् वा जप्यहोमक्रियादौ ।  
आरभ्यैतान् पूर्वमभ्यासकाले मध्ये स्वापः कर्मणां नैव दुष्येत् ॥ ४-७ ॥  
  
मन्त्रलिङ्गाधिकारः ।  
  
षडङ्गो यो मन्त्रः स भवति सनेत्रो ह्यनयनो   
मनुः पञ्चाङ्गः स्यात् खलु यदुभयोरङ्गमनवः ।  
पृथक् ते स्युर्नो चेत् क्वचिदपि च मूले नवदश-  
स्वरैः कुर्याद् दीर्घैरनृणयुगलैरङ्गरचनाम् ॥ ४-८ ॥  
  
स्वैरर्चिर्भिर्यद्वदेवाप्रधृष्यः   
सूर्यो वाग्निस्तेजसाग्र्यः समर्थः ।  
तद्वत् साङ्गैर्मन्त्रमूर्तिस्तदात्मा   
तद्युक्ताङ्गैः स्यात् समर्थोऽप्रधृष्यः ॥ ४-९ ॥  
  
हृद् बुद्धिगम्यं हृअदयस्थ आत्मा   
स्याच्चेतनावान् हृदयेन मन्त्रः ।  
यद् बुद्धिपूर्वं क्रियते नमोऽस्मै   
मुख्यं हृदङ्गं तत एव वेद्यम् ॥ ४-१० ॥  
  
शिरस्तु मूर्तस्य मनोः प्रधानमङ्गं हि सर्वेशगुणार्थतुङ्गम् ।  
स्वतो हि तस्माद् विषयापहारे स्वाहेति युक्तं शिरसोऽङ्गमुक्तम् ॥ ४-११ ॥  
  
शिखा तु कर्माङ्गतया मनूनां   
यतो वषड्व्युष्टिकरं तदङ्गम् ।  
अधृष्यतेजाः शिखया यदग्निर्-  
वषट्शिखायां विनियुज्यतेऽतः ॥ ४-१२ ॥  
  
कचग्रहार्थग्रहणात् तु धातोः   
सङ्गृह्य देहं कवचं मनूनाम् ।  
तेजस्तु हुं सर्वमरिष्टजातं   
निवारयेत् तत्कवचाय युक्तम् ॥ ४-१३ ॥  
  
नेत्रेण सर्वं परिपश्यतीह   
मन्त्रः स्फुटं यं दृशि दर्शनाय ।  
वौषड् भवेदङ्गमतस्तु नेत्रं   
नेत्रे तु सिद्ध्यै दृशि वौषडुक्तम् ॥ ४-१४ ॥  
  
असूनदः पालयतीत्यतोऽस्त्रं   
धातोरसुक्षेपणवाचकार्थात् ।  
अनिष्टमाक्षिप्य तु पाति मन्त्रं   
त्रैङ्पालनेऽस्त्रायफडित्यतोऽस्त्रम् ॥ ४-१५ ॥  
  
पूर्वं गुरुर्योऽस्य मनोर्विधानं   
विज्ञाय संसाधितवानृषिः स्यात् ।  
इच्छाप्रधानार्थकथां तु योगाच्-  
छन्दो भवेद् वर्णगतं यथावत् ॥ ४-१६ ॥  
  
ददात्यभीष्टानवतीह दुःखाद्   
या देवता दैवतभावदानात् ।  
सा देवताख्या मनुवाच्यवस्तु-  
स्वरूपिणी यत् कथितं प्रपञ्चे ॥ ४-१७ ॥  
  
मन्त्रात्मिकायास्त्वथ देवताया   
मूर्तिर्हि सर्वो मनुवर्णपूगः ।  
शक्तिस्तु तत्पूर्तिकरी चितिः स्याद्   
बीजाख्यमस्यैव तु जीवभूतम् ॥ ४-१८ ॥  
  
तच्छन्दो मुनिरहितं जपेद् यदासौ   
तुच्छं वै दिशति फलं तु बीजशक्त्योः ।  
अज्ञानाद् व्रजति मनुर्जडत्वमङ्गैर्-  
अन्यस्तैरसुरगणा हरन्ति जप्यम् ॥ ४-१९ ॥  
  
शुद्धो विष्णुर्येन केन स्वरेण स्पृष्टो वह्निर्होमसंवर्तको वा ।  
ठोपोवोमा (?) सोऽपि वामाक्षयुक्तो बीजं खड्गी सामरेशोऽपि मन्त्रे ॥ ४-२० ॥  
  
सानन्तो वा वामपार्श्वं भुजादिर्वामाक्षाढ्यो वाथ मेषोधिसूक्ष्मौ ।  
सामान्याः स्युः सर्वमन्त्रेषु बीजान्येतान्येवं यत्र नोक्तं तु बीजम् ॥ ४-२१ ॥  
  
एकाक्षरस्य तु मनोर्न परं तु देवबीजं वदन्ति यदतः परतः पुरोक्तम् ।  
शक्तिश्च नादसमबिन्दुरनिश्चिता चेद् बीजादजः परतरः खलु शक्तिरुक्ता ॥ ४-२२ ॥  
  
राशेस्तथा साधकसाध्यनाम्नोर्नक्षत्रयोः सर्वमिहानुकूलम् ।  
यो मन्त्र उक्तेन सिध्येत् सिध्येन्न मन्त्रोऽपि चिरेण वान्यः ॥ ४-२३ ॥  
  
नामर्क्षराश्यादिकमानुकूल्यं मन्त्रेषु सप्तस्वनपेक्ष्यमेषु ।  
हंसाष्टपञ्चाक्षरवह्नितारैः सावित्रिसञ्जीवनगोपकेषु ॥ ४-२४ ॥  
  
लिप्यर्णानां संविभागेन योक्ता   
नक्षत्राणां विंशतिः सप्तयुक्ता ।  
तत्सङ्ख्याः स्युर्देवताश्चापि वृक्षास्-  
तान् न छिन्द्याद् यत् स्वमन्त्रर्क्षवृक्षम् ॥ ४-२५ ॥  
  
स्वायुर्वृद्ध्यै वर्धयेत् तं तु रक्षेद्   
वन्देदेनं सिद्धये मन्त्रवृक्षम् ।  
मन्त्रर्क्षेशां देवतां चार्चयेत् तां   
ये वर्गोत्थास्तान् ग्रहांश्च स्ववारे ॥ ४-२६ ॥  
  
दस्रो यमोऽथ दहनः कथितः प्रजेशः   
सोमः शिवादितिसुरेड्यभुजङ्गमाश्च ।  
पित्रर्यमाख्यभगभास्करविश्वकर्म-  
प्राणा महेन्द्रदहनावथ मित्रसञ्ज्ञाः ॥ ४-२७ ॥  
  
इन्द्रस्तथापि निरृतिः सलिलं च विश्वे   
चक्रायुधोऽथ वसवो वरुणोऽप्यजाङ्घ्रिः ।  
ख्यातोऽहिपूर्वपदबुन्धिरथोऽत्र पूषा   
ख्याता क्रमेण भगणस्य तु देवतामी (?) ॥ ४-२८ ॥  
  
कारस्करामलकपूर्वमुदुम्बराख्या   
जम्बूस्तथैव खदिराप्यथ कृष्णवंशौ ।  
सास्वत्थनागतरुरोहिणकाः पलाशाः   
प्लक्षस्ततस्त्वमितिपूर्वकबष्ठसञ्ज्ञः ॥ ४-२९ ॥  
  
बिल्वार्जुनावपि विकङ्कतकेसराख्या   
वृक्षास्तथा शबरसर्जकवञ्जुलाह्नाः ।  
उक्ताः क्रमेण पनसार्कशमीकदम्बा   
भानां तु चूततरुनिम्बमधूकसञ्ज्ञाः ॥ ४-३० ॥  
  
एभ्यः सदेवताभ्यस्तु नक्षत्रेभ्यः समुद्गताः ।  
तिथयः प्रतिपत्पूर्वाः पक्षयोः शुक्लकृष्णयोः ॥ ४-३१ ॥  
  
सोमवृद्धिक्षयवशाद् द्विधा स्युस्तिथयस्तु ताः ।  
तिथीनां क्रमशस्त्वासां देवताः प्रभवन्ति याः ॥ ४-३२ ॥  
  
अग्निर्दस्रावम्बिकाविघ्ननागाः   
स्कन्दः सूर्यो मातरश्चापि दुर्गा ।  
आशा श्रीदश्चाथ वैकुण्ठधर्मौ   
रुद्रश्चन्द्रश्चाथ पित्र्या कुहूः स्यात् ॥ ४-३३ ॥  
  
सराशिताराल्लिप्यर्णतिथिभ्यः शक्तिजृम्भितात् ।  
करणान्यभवन् सप्त बवादीनि तु पक्षयोः ॥ ४-३४ ॥  
  
बवं च बालवं चैव कौलवं तैतिलं तथा ।  
गरजं वणिजाख्यं च विष्टिश्चैव तु सप्तमी ॥ ४-३५ ॥  
  
पशवः सप्त सिंहाद्या बवादीनां तु योनयः ।   
सिंहव्याघ्रवराहाश्च स्वरेभच्छागकुक्कुराः ॥ ४-३६ ॥  
  
देवताः सप्त शक्राजमित्रार्यमधराश्रियः ।  
यमश्च करणानां स्युः पूज्यास्तत्करणेषु ते ॥ ४-३७ ॥  
  
एवं हि मातृकावर्णविवृतिः सम्प्रकीर्तिता ।  
गौतमीये यथा प्रोक्तं मन्त्रव्याकरणेषु च ॥ ४-३८ ॥  
  
प्रपञ्चसारे च यथा यथोदग्गार्ग्यभाषितम् ।  
मातृकावर्णविततिर्विश्वमेतदिति स्फुटम् ॥ ४-३९ ॥  
  
विन्दोरग्रे रवोऽभूदथ रवजनिताः षोडशादौ स्वराः स्युः   
काद्यर्णाः पञ्च वर्गास्त्वथ खलु यमुखा धातुभिः पञ्चभूतैः ।  
तन्मात्राभिस्तथाक्षैः प्रकृतिरथ गुणैर्विश्वरूपा नसञ्ज्ञा   
शक्तिर्वागीश्वरीयं ननु जगदखिलं यत् प्रपञ्चाभिधेयम् ॥ ४-४० ॥  
  
  
इति श्रीमदीशानगुरुदेवपद्धतौ तन्त्रसारे मन्त्रलिङ्गादिकं नाम चतुर्थः पटलः ॥  
  
अथ पञ्चमः पटलः  
  
अथ मन्त्रजपार्चनाहुताद्यैर्विविविधानामपि कर्मणां तु युक्त्या ।  
पृथगत्र हिताय साधकानां कथयिष्ये निखिलेन साधनाद्यम् ॥ ५-१ ॥  
  
कथिताः खलु तत्त्वसागरादौ विधयः पल्लवयोगरोधनाद्याः ।  
हरितश्च सदेशकालयुक्त्या विविधद्रव्यदिनासनादिकुण्डैः ॥ ५-२ ॥  
  
अपि पल्लवयोगरोधनानि ग्रथनं सम्पुटकं विदर्भणं च ।  
इति कर्मसु योजनं हि षोढा मनुवर्णैः सह साधकार्णयुक्त्या ॥ ५-३ ॥  
  
मनुरन्तनिविष्टसाधकाख्यः कथितः पल्लवमादितस्तु योगः ।  
उभयत्र मनोस्तु नामरौधौ ग्रथनेऽर्णान्तरितं द्वयोः क्रमेण ॥ ५-४ ॥  
  
उभयत्र तु साधकस्य मन्त्रो विनिविष्टो यदि सम्पुटं तदाहुः ।  
मनुवर्णयुगेन साधकार्णं यदि चैकं क्रमशो विदर्भणं स्यात् ॥ ५-५ ॥  
  
ग्रहभूतपिशाचनिग्रहादौ विषसंहारविनाशमारणेषु ।  
अरिचाटनसादनेषु तेषामपि विद्वेषविधौ च पल्लवं स्यात् ॥ ५-६ ॥  
  
परमोहनकर्मणां तु रोधः परसंस्तम्भनकेषु योगमाहुः ।  
जनशीलनकेषु सम्पुटं स्याद् वशकृच्छान्तिकपुष्टिदो विदर्भः ॥ ५-७ ॥  
  
पल्लवाद्यधिकारः   
  
वृषशान्तिकपौष्टिकेषु पूर्वा त्वनलाशा खलु चाटने ज्वरे च ।  
ननु मारणमोहयोर्यमाशा कथिता द्वेषणकेषु राक्षसाशा ॥ ५-८ ॥  
  
जलदिग् जलवृष्टिदाहशान्त्यां भ्रमणस्तम्भनयोश्च मारुताशा ।  
शिववाग्यजनेषु वश्यकृत्ये धनदाशा कथितेशदिग् विमुक्त्यै ॥ ५-९ ॥  
  
शिवदक्षिणमूर्तिपश्चिमाशा मुखशर्वालयगोष्ठपुण्यनद्यः ।  
परदेवहुताशविप्रगेहैर्वनशैलाः खलु शान्तिकेषु देशाः ॥ ५-१० ॥  
  
वटपिप्पलबिल्वमूलदेशाः प्रथमोक्ताः शुभपौष्टिकेषु शस्ताः ।  
अपि कर्षणवश्यकर्मणोस्ते खलु शस्ताः स्वगृहादिकं च रम्यम् ॥ ५-११ ॥  
  
परिशोध्य भुवं तु शल्यहीनां गतलोष्टात्ममषीतुषादिदोषाम् ।  
सिकतासममृत्स्नयाभिपूर्णां मुकुराभामुदगिन्द्रदिक्प्लवान्ताम् ॥ ५-१२ ॥  
  
अभिपूजितवास्तुपधिदैवां सुरभेः सूतकरोगवर्जितायाः ।  
गगनात्तनवेन गोमयेनाप्युपलिप्याम्बरगालितैश्च तोयैः ॥ ५-१३ ॥  
  
प्रकृतानुगुणं तु तत्र कुर्यात् परिशुद्धेष्टकदारुबल्बजाद्यैः ।  
अपि यज्ञियसाधनैर्यथेष्टं मठशालादिकमिष्टदण्डमानम् ॥ ५-१४ ॥  
  
परमाणुरजः कचश्च लिक्षाः सहयूकाश्च यवाः क्रमाष्टसङ्ख्याः ।  
यवकोटरकोष्ठकं तु तिर्यक् खलु मानाङ्गुलमिष्यते स्म तन्त्रे ॥ ५-१५ ॥  
प्रवदन्ति वितस्तिका द्विषट्कैरिति मानाङ्गुलकैर्वितस्तियुग्मम् ।  
कथयन्ति हि किष्कुसञ्ज्ञहस्तं निपुणा हस्तचतुष्टयं च दण्डम् ॥ ५-१६ ॥  
  
धनुरित्यपि दण्ड एव तेषां धनुषामष्टकमुच्यते हि रज्जुः ।  
मुरतारसुराङुलैः प्रजेशं सधनुर्मुष्टि धनुर्गृहे च विद्यात् ॥ ५-१७ ॥  
  
ऋजुमध्यमपर्वमध्यमायास्त्विह मात्राङ्गुलमिष्यते तदान्यत् ।  
भवनादिषु पूर्वमङ्गुलं स्यात् खलुं मात्राङ्गुलमेव साधनेषु ॥ ५-१८ ॥  
  
गृहविस्तृतिदैर्घ्यदण्डपूगं त्रिगुणं तद्वसुभक्तशिष्टदण्डाः ।  
क्रमशो ध्वजधूमकेसरिश्ववृषभाः स्युः स्वरहस्तिवायसाख्याः ॥ ५-१९ ॥  
  
ध्वजसिंहवृषेभलक्षणाः प्राग्यमनीरेशधनेशदिक्षु शालाः ।  
अपि मध्यगृहे समे च वृत्ते सममेतच्छुभदण्डमेव कुर्यात् ॥ ५-२० ॥  
  
अपि चाटनमारणादिकानामशुभानामिह कर्मणां प्रयोगे ।  
ननु वायसगर्दभश्वधूमैरधिदण्डं भवनदिकां विधेयम् ॥ ५-२१ ॥  
  
विषवृक्षपरेतभूमिकाष्ठैरशुभैः कण्टकिभिश्च तत्र शालाः ।  
यमवह्निनिशाटदिक्प्लवा भूर्निखिलक्षुद्रविधौ विशेषरौद्राः ॥ ५-२२ ॥  
  
विपिनानि चिता स्वयम्भुवैकं शिवलिङ्गं भवनं करालिकायाः ।  
महिषासुरमर्दिनीनिवासोऽप्यभिचारेषु निरालयाश्च शस्ताः ॥ ५-२३ ॥  
  
अचलाश्च विविक्तनिर्जला ये मुसलस्त्रीशिशुशब्दवर्जिताः स्युः ।  
अशुभेषु शुभेषु चापि देशाः परिहीणान्त्यजरासभाश्वशूर्पाः ॥ ५-२४ ॥  
  
कृकवाकुविलालजुष्टदेशे जपहोमादि कृतं फलाय न स्यात् ।  
विधवा विकलाश्च पापिनो वाप्यृतुमत्यश्च निहन्ति कर्म सर्वम् ॥ ५-२५ ॥  
  
शुभकर्मसु कन्यकाश्च सत्यः शुभलक्ष्मप्रबराङ्गनाश्च विप्राः ।  
ध्वनयोऽपि गवाश्वकुञ्जराणां फलदाः स्युः सह शङ्खवाद्यगीतैः ॥ ५-२६ ॥  
  
अभिचारविधौ तु कन्यकाद्या विधवाद्याश्च गवाश्ववेदघोषाः ।  
अपहन्युरिमे प्रयोगशक्तिं सुतरां माङ्गलिकानि तत्प्रदेशे ॥ ५-२७ ॥  
  
विजनेषु विशेषतोऽभिगुप्तेऽनतिदूराद् विविधाप्तरक्षिवर्गैः ।  
विपिनादिपुरोक्तलक्षणेऽन्यैर्यददृष्टे विदधातु मारणाद्यम् ॥ ५-२८ ॥  
  
ह्रदिनीनदसह्यविन्ध्यशैलास्त्वपि रत्नाकरगा विशिष्टनद्यः ।  
उदधेः सलिलं च हन्युरेते यदि मध्ये स्युरलं प्रयोगशक्तिम् ॥ ५-२९ ॥  
  
प्रकृतार्थविशेषकर्मणामप्यभिरूपे सुविचारितप्रदेशे ।  
यदसौ विदधाति बीजमुप्तं ननु देशानुगुणं फलाय रोहेत् ॥ ५-३० ॥  
  
देशाधिकारः ।  
  
विदधीत वशीकरं वसन्त परविद्वेषणकं निदाघकाले ।  
वर्षास्वरिचाटनप्रयोगं शिशिरे मारणकर्म चेत् करोतु ॥ ५-३१ ॥  
  
शरदेव हि शान्तिके प्रशस्ता खलु हेमन्तकृतानि पौष्टिकानि ।  
ननु शान्तिकपौष्टिके हिमे वा मधुमासेऽपि तथा परे वदन्ति ॥ ५-३२ ॥  
  
उदयात् परतो रवेस्तु यामाविह हेमन्तवसन्तकौ क्रमोक्तौ ।  
प्रहरावधि पश्चिमौ निदाघाह्वयमासावुदितौ दिनावसानात् ॥ ५-३३ ॥  
  
मिहिरास्तमयात् तु विंशतिः स्याद् घटिकाः शारदकालसञ्ज्ञितोऽसौ ।  
परतो घटिकास्तु शैशिरः स्यादुदयात् प्रागिति तत्त्वसागरोक्तम् ॥ ५-३४ ॥  
  
कालाधिकारः ।  
  
सिततण्डुलभक्तपञ्चगव्यैस्तिलपुष्पाक्षतशुक्लगन्धयोगैः ।  
ननु नित्यविधौ पलाशदूर्वायवशालिप्रमुखाश्च धान्यवर्गाः ॥ ५-३५ ॥  
  
अथ शान्तिककर्मणां विशिष्टे हवनादौ च यथोदितं समिद्भिः ।  
विदधीत शमीवटाम्रनित्याखदिरोदुम्बरमार्गबोधिबिल्वैः ॥ ५-३६ ॥  
  
दधिमाक्षिकदुग्धपायसाज्यैश्चरवो बिल्वतिलाश्च शालिभेदाः ।  
फलमोदकशर्करोक्तपुष्पैः समिधः स्युर्विविधाश्च पौष्टिकेष्टाः ॥ ५-३७ ॥  
  
लवणस्तिलसर्षपौ यथोक्ताः समिधः पुष्पफलानि पुत्तलीकाः ।  
मधुराणि सजन्मवृक्षहेमैः स्युरमी चन्दनरोचने च वश्ये ॥ ५-३८ ॥  
  
मधुपेन्द्रलते सहा च भीता हरिपत्नी हरिलङ्घितासुभद्राः ।  
मुसली गिरिकर्णिमोहनीकाः सुरताल्युत्पलमादलाब्जदूर्वाः ॥ ५-३९ ॥  
  
गजदानशिले सितार्कमूलं कनकं क्षीरनगाः स्वदेहजानि ।  
उदितानि हि वश्यकर्षणार्थं जतुभूर्जादि च तत्र तन्त्रगीतम् ॥ ५-४० ॥  
  
तुषसर्षपकाककाकवैरिच्छददण्डीविषनिम्बमातुलुङ्गैः ।  
महिषाश्च जलेऽप्यलक्तसारं ननु विद्वेषणकर्मवस्तु गीतम् ॥ ५-४१ ॥  
  
फणिसूरणचित्रलोणपिण्डैः कनकाम्भोगृहधूम्रकोषणैर्यत् ।  
परिपिष्टमिदं विषं वदन्ति द्विषतां द्वेषणमारणक्रियेष्टम् ॥ ५-४२ ॥  
  
पिचुमन्दतरुस्थकाकनीडं वसनाङ्गारमृदः श्मशानलब्धाः ।  
नगदारुकमर्कटीकदण्डीनृकचास्थ्यादि च वस्तु चाटने स्यात् ॥ ५-४३ ॥  
  
भ्रमणे च पिशाचवृक्षनिम्बावसिस्तोन्मत्तकलाङ्गलीशणैश्च ।  
रुजिचित्रकदण्डिशाल्मलाद्यैर्विषभल्लातविभीतकैश्च कुर्यात् ॥ ५-४४ ॥  
  
विषवृक्षविषाजसर्पिषोऽहीन् नृकपालास्थि फलानि चैत्यकाष्ठैः ।  
वसनान्यसितानि सर्षपाअद्यं नखकेशाङ्घ्रिरजांसि साध्यजानि ॥ ५-४५ ॥  
  
द्विकशात्नवकाकरक्तपीतैः कुसुमैर्लोहितपुष्परक्तगन्धैः ।  
अपि जन्मनगादिपुत्तलीभिः कटुकोष्णैरपि मारणं विधेयम् ॥ ५-४६ ॥  
  
बुससर्षपपीतगन्धपुष्पैः कटुकोष्णाम्बुनिशाजमाहिषाणि ।  
कुपटच्चरकोकिलाक्षचक्रीमृदिति स्तम्भनकृत्यसाधनानि ॥ ५-४७ ॥  
  
द्रव्याधिकारः ।  
  
तपनाहिनगात्मभाश्विनीनां तिथयोऽंशा दिवसाः शुभग्रहाणाम् ।  
हरदस्रहरीन्द्रसूर्यपूषादितिदैवानि च भानि शान्तिकेस्युः ॥ ५-४८ ॥  
  
तिथयो महिषारिविघ्नयाम्याः शशिजीवांशदिनोदयादिकं च ।  
गुरुविष्णुशशाङ्कभैर्भगर्क्षं कथितं पौष्टिकसिद्धिदं यथावत् ॥ ५-४९ ॥  
  
नवमी हरिमातृदिग्गुहानां तिथयः शुक्रकुजार्कवासराश्च ।  
रवितिष्ययुताश्च सिद्धयोगाः कथिताः संवननेषु कर्षणे च ॥ ५-५० ॥  
  
नवमी शशिमातृवह्निदैवास्तिथयः शुक्रकुजार्कवासराद्यम् ।  
यमवह्निहराहिदैवपूर्वाः खलु विद्वेषणकर्मसिद्धिदाः स्युः ॥ ५-५१ ॥  
  
असिताहनि चासितप्रदोषोऽप्यसिताष्टम्यथ तच्चतुर्दशी च ।  
हरवह्नियमाहिवायुतारास्त्वखिलोच्चाटनकर्मसिद्धिदाः स्युः ॥ ५-५२ ॥  
  
असिताथ चतुर्दशी कुहूरप्यसिताष्टम्यसितार्कभौमवारैः ।  
कुलिकस्थविरे यमाम्बुभे वा कुजमन्दाभ्युदयाश्च मारणे स्युः ॥ ५-५३ ॥  
  
द्विषतोऽष्टमराशिनैधनर्क्षेष्वथ वैनाशिकमार्गसङ्ख्यमानि ।  
कुजमन्ददिनोदयादियोगैरभिचर्यासु भवन्ति सिद्धिदानि ॥ ५-५४ ॥  
  
कुजशुक्रबुधेन्दुसूर्यसौम्या भृगुजारौ गुरुमन्दसौरिजीवाः ।  
क्रमशोऽश्वयुजादिभाङ्घ्रिपास्ते खलु मेषादिकराशिपाश्च ते स्युः ॥ ५-५५ ॥  
  
कुजमास्करजीवमन्दशुक्राः बुधशुक्रार्कजसौम्यचन्द्रभौमाः ।  
धिषणोऽप्यधिपास्त्वजादि सिंहाद्यपि चापादिषु राशिषु त्रिधैयम् ॥ ५-५६ ॥  
  
गुरुमन्ददिनेऽथ जीवमन्दांशकनक्षत्रतदंशके सरिक्ते ।  
स्थविराख्यमुदाहरन्ति शस्तं रिपुरोगार्णविनाशनप्रयोगे ॥ ५-५७ ॥  
  
दिवसं प्रविभज्य चाष्टधान्त्यप्रथमौ मोक्ष्यति तद्दिनग्रहांशौ ।  
प्रहरार्धभुजौ ग्रहाः षडन्ये क्रमशोऽसो गुलिकोऽत्र यः शनेः स्यात् ॥ ५-५८ ॥  
  
जननर्क्षकतोऽंशकादशीतेरधिको यस्य तु योऽष्तमोऽंश उक्तः ।  
स विनाशकसञ्ज्ञको विनाशी निजभात् सप्तमभं तु नैधनाख्यम् ॥ ५-५९ ॥  
  
निजभाद्रवितोदधिग्रसङ्ख्याः शुभताराः शुभकर्मणां प्रशस्ताः ।  
शुभकर्म करोतु रागधामा सधनैकादशसङ्ख्यया स्वराशेः ॥ ५-६० ॥  
  
दिनाधिकारः ।  
  
न च यानगतो न वाहनस्थो न च यन्त्रस्थलगो न वाशुचिः सन् ।  
विषयेष्वभिषक्तमानसो वा जपहोमादिकृतं फलं लभेत् ॥ ५-६१ ॥  
  
अतिनीचमपीह नोच्छ्रितं वा न च शुद्धेतरचर्मकम्बलाढ्यम् ।  
अशुभाङ्घ्रिपजं च भिन्नदग्धं नृजलोच्छिष्टमलाक्तमासनं स्यात् ॥ ५-६२ ॥  
  
कुशदर्भकृताः शुभाश्च बृस्यः फलकाः पुण्यरूद्भवा विशालाः ।  
सकषायतरक्षुचर्म चैणं त्वपि शस्तानि सुलोहदन्तजानि ॥ ५-६३ ॥  
  
सितशुद्धविधौतवाससा + समवास्तीर्णविशङ्कटासनानि ।  
प्रभवन्ति हि सौम्यकर्मसिद्ध्यै विषवृक्षादिकृतान्यसौम्यकृत्ये ॥ ५-६४ ॥  
  
उपविश्य तु विष्टरेऽथ जान्वोर्विवरेऽङ्गुष्ठनिपीडनं विधाय ।  
ऋजुमध्यगलेक्षणाग्रकायो भवति स्वस्तिकमासनं निविष्टम् ॥ ५-६५ ॥  
  
चरणाग्रयुगं त्वथोपरिष्टादधिरोप्योरुयुगस्य मूलदेशे ।  
उपविश्य पुरेव पद्मसञ्ज्ञं कथितं तद्विपरीततस्तु भद्रम् ॥ ५-६६ ॥  
  
अधिरोप्य तु दक्षिणाङ्घ्रिमूरावथ सव्ये चरणे तु दक्षिणोरुम् ।  
अधिरोप्य पुरेव सूपविष्टो यदि योगासनमिष्टदं तदाहुः ॥ ५-६७ ॥  
  
वृषणे तु निगृह्य वामजङ्घापदगुल्फे त्वधिरूढसस्फिगूरुः ।  
उपरिस्थितदक्षिणोरुजानुः खलु योगी स तु गोमुखासनस्थः ॥ ५-६८ ॥  
  
विनिवेशितजिह्मदक्षिणाङ्घ्रिः फलकादावुपविश्य वामपादम् ।  
अवनौ विनिधाय चोर्ध्वजङ्घं ननु तत् स्वस्तिकमर्धपूर्वमाहुः ॥ ५-६९ ॥  
  
उपविश्य तथासने तु पादौ भुवि संस्थाप्य मिथो निबद्धजङ्घौ ।  
समतोरणजानुरूढहस्तो यदि वीरासनयोगपट्टनद्धः ॥ ५-७० ॥  
  
स्थित एव पदद्वयेन भूमौ फलकाद्यं च विना स चेन्निविष्टः ।  
समतोरणवत् स्थितोरुजङ्घो भवतीहोत्पुटिकं च कुक्कुटं तत् ॥ ५-७१ ॥  
  
मरुतां विजये तथेन्द्रियाणां भवमुक्तौ च सुधारणे समाधौ ।  
कमलासनमिष्टमत्र भद्रं हितमुक्तं खलु नित्यपौष्टिकादौ ॥ ५-७२ ॥  
  
कथितं खलु शान्तिकेषु कर्मस्वखिलं स्वस्तिकमेव चाभिषेके ।  
अपि शान्तिकजप्यहोमपूजास्वथवा स्वस्तिकमर्धपूर्वमिष्टम् ॥ ५-७३ ॥  
  
सकलीकरणे निजैक्यदेवेष्वभिजप्येषु समाधिहंसयोगे ।  
परमार्थनिरूपणेषु चेष्टं खलु योगासनमग्रतो गुरुश्चेत् ॥ ५-७४ ॥  
  
पृतनाविजये च तन्निरोधेष्वपि संस्तम्भनभूतनिग्रहादौ ।  
अपि संवननेषु कर्षणे वा ननु वीरासनमुक्तमाशुसिद्ध्यै ॥ ५-७५ ॥  
  
कथितं खलु कुक्कुटं रिपूणां रुचिविद्वेषणचाटनभ्रमेषु ।  
अथ मारणकेषु पार्ष्णिसञ्ज्ञं विदितं वासनमर्धकुक्कुटं तत् ॥ ५-७६ ॥  
  
विजये मरुतां स्वदोषशान्त्यै पृतनास्तम्भविधौ च गोमुखं वा ।  
प्रमदाजनकर्षणेषु चाब्जं विजितं यद् विदितं गुरुपदिष्टम् ॥ ५-७७ ॥  
  
विजयेन यथैवमासनानां फलमेकाग्रतया मनःप्रसादः ।  
मन एव हि सर्वकारणं तत् स्ववशं चेद् विजितं हि किं न सर्वम् ॥ ५-७८ ॥  
  
आप्यं मण्डलमुच्यतेऽत्र पुरतो यत् तत्र शान्त्यादिकं   
भौमं वाखिलनित्यपौष्टिकविधौ शस्तं त्वथो मारुतम् ।  
द्वेषोच्चाटनकेषु संवननकेऽप्याग्नेयमाकर्षणे   
संस्तम्भे खलु भौममैन्द्रमथवा स्याच्छान्तिके पौष्टिके ॥ ५-७९ ॥  
  
मारणं तु विदधीत वायुना वेष्टितानि कुलिशाङ्कमण्डले ।  
वह्निसम्पुटषडश्रकेऽथवा शान्तिकान्यपि वशीकराण्यपि ॥ ५-८० ॥  
  
आसनाद्यधिकारः ।  
  
विज्ञायैतदशेषमेव बिधिना विद्याविशिष्टाद् गुरो-  
स्तत्तत् कर्म समादधीत नियतं संसिद्धमन्त्रात्मवान् ।  
यद् यत् स्वार्थपरार्थकारणतया कृत्यं भवेत् साधकः   
कृत्वा तत् फलमश्नुते स्म भुवने सञ्जाततत्प्रत्ययः ॥ ५-८१ ॥  
  
इति श्रीमदीशनशिवगुरुदेवपद्धतौ तन्त्रसारे साधनपटलः पञ्चमः ।  
  
अथ षष्ठः पटलः  
  
अत्राग्निकुण्डानि च मण्डलानि प्रत्येकशस्तान्यथ तेषु तेषु ।  
तन्त्रेषु यानि प्रथितानि सम्यक् सङ्क्षिप्य वक्ष्यामि यथाप्रधानम् ॥ ६-१ ॥  
  
वेदाश्रकं शान्तिकपौष्टिकादौ वृत्तं च योनिप्रतिमं हि वश्ये ।  
आकृष्टयेऽश्वत्थदलं तु कुण्डं स्तम्भेऽष्टकोणं भमणे षडश्रम् ॥ ६-२ ॥  
  
वज्राङ्ककोणत्रिषडश्रकुण्डे स्यातां द्विषन्मारणचाटनादौ ।  
सर्वाणि कुण्डानि हरित्सु कुर्याल्लिङ्गप्रतिष्ठासु च देवतानाम् ॥ ६-३ ॥  
  
प्रसादे मण्डपे वापि गृहे वा यत्र कर्म तत् ।  
क्रियते तत्र संशुद्धे स्थले गव्योपलेपिते ॥ ६-४ ॥  
  
मध्येऽत्र सूत्रं वरुणेन्द्रदीर्घं निवेश्य चास्फाल्य तु तस्य मध्ये ।  
बिन्दुं विधायापरपूर्वयोस्तदथाङ्कयेत् सूत्रवशात् समानम् ॥ ६-५ ॥  
  
पुनस्ते सूत्रखण्डे तु समं भित्त्वाङ्कयेदपि ।  
बिन्दोस्तु पूर्वापरमध्यमाङ्कैर्मितेन सूत्रेण तदाहितेन ।  
बिन्दोः सयाम्योत्तरदिक्समाङ्कभ्रमैः समालिख्य तु मत्स्ययुग्मम् ॥ ६-६ ॥  
  
तयोर्निधाय सूत्रं स्याद् दक्षिणेनोदगायतम् ॥ ६-७ ॥  
  
इत्थं ब्रह्माह्वयं सूत्रमुदक्सूत्रं च साधयेत् ।  
क्षेत्रार्धमानेन तु बिन्दुसंस्थश्चतुर्दिशं सूत्रवशाद् यथेष्टम् ।  
अङ्कान् विधायाथ तदङ्कयुग्मात् सूत्रद्वयात् स्युः खलु कोणमत्स्याः ॥ ६-८ ॥  
  
तेषु मत्स्येषु परितो दिक्षु सूत्रैर्निपातितैः ॥ ६-९ ॥  
  
चतुरश्रं भवेत् क्षेत्रं चतुष्कोष्ठं समं शुभम् ।  
सर्वमण्डलकुण्डादेः सामान्योत्पत्तिकारणम् ॥ ६-१० ॥  
  
चतुरश्रसाधनम् ।  
  
कुण्डं प्रशस्तं चतुरश्रमादावश्वत्थपत्रं च तथार्धचन्द्रम् ।  
तद्वत् त्रिकोणं त्वपि वर्तुलं स्यात् षट्कोणकं पद्ममथाष्टकोणम् ॥ ६-११ ॥  
  
रत्निमात्रं शातार्धे स्याच्छतहोमे त्वरत्निकम् ।  
सहस्रे हस्तमानं स्याद्युते च द्विहस्तकम् ॥ ६-१२ ॥  
  
लक्षे चतुष्करं कुण्डं दशलक्षे तु षटकरम् ।  
कोटिहोमेऽष्टहस्तं स्याद् यथा भोजेन्द्रपद्धतौ ॥ ६-१३ ॥  
  
सर्वाणि कुण्डानि यथोक्तमानादायामविस्तारसमानि तानि ।  
स्वातं तु विस्तारसमं विधेयं तिस्रः क्रमाच्चोपरि मेखलाः स्युः ॥ ६-१४ ॥  
  
समं स्यात् सर्वतः खातं खातोपरि चतुर्दिशम् ।  
एकाङ्गुलं परित्यज्य कुर्यात् तिस्रोऽथ मेखलाः ॥ ६-१५ ॥  
  
स्त्निप्रमाणे खलु मेखला स्यादाद्याङ्गुलाभ्यामपराङ्गुलेन ।  
अर्धाङ्गुलाद्या त्वथवा त्वरत्नौ त्रिद्व्येकमात्राङ्गुलकैर्विधेया ॥ ६-१६ ॥  
  
  
अत्र भोजराजः �  
  
कुण्डहस्तप्रमाणस्याद्या द्व्यङ्गुला द्वितीयाङ्गुलेनार्धाङ्गुलेन च  
तृतीया अरत्निप्रमाणस्य त्र्यङ्गुलद्व्यङ्गुलाङ्गुलमाना इति ।  
  
  
हस्तकुण्डे मेखलाः स्युश्चतुस्त्रिद्व्यङ्गुलाः क्रमात् ।  
षट्चतुस्त्र्यङ्गुलैः कुर्याद् द्विहस्तेऽपि यथाक्रमम् ॥ ६-१७ ॥  
  
चतुष्करे त्वष्टकषट्चतुष्कैः षड्ढस्तके चापि दशाष्टषड्भिः ।  
स्युरङ्गुलैरष्टकरेऽपि कुण्डे ताः षोडशद्वादशकाष्टसङ्ख्यैः ॥ ६-१८ ॥  
  
सर्वाः सर्वेषु कुण्डेषु विस्तारोच्छ्रयतः समाः ।  
परितः स्वसमायामा निम्नोन्नतविवर्जिताः ॥ ६-१९ ॥  
  
  
अत्र भोजराजः �  
  
क्रमेण सर्वकुण्डेषु तिस्रो मेखलाः कुण्डानुरूपेण विधातव्याः इति ।  
  
  
कुण्डस्य पश्चिमे योनिं कुर्याद् दक्षिणतोऽपि वा ।  
मध्यतो मेखलानां तु सर्वासामुपरि स्थिताः ॥ ६-२० ॥  
  
सूर्याङ्गुलायामवती तु योनिरामूलतोऽग्राद् वसुवेददस्रैः ।  
विस्तारतः स्यात् क्रमशोऽङ्गुलोच्चा द्राङ्निर्गताग्रापि च रत्निकुण्डे ॥ ६-२१ ॥  
  
अरत्न्यादिषु कुण्डेषु द्व्यङ्गुलं द्व्यङ्गुलं पृथक् ।  
क्रमादायामविस्तारवृद्ध्या योनिर्विधीयते ॥ ६-२२ ॥  
  
  
अत्र भोजराजः �  
  
एवं प्रथमकुण्डस्य । शेषाणां द्व्यङ्गुलवृद्ध्या योनिर्विधातव्ये ति ।  
  
मञ्जर्यां च हस्तमात्रकुण्डस्य �  
  
तालायता जलपतेर्दिशि संस्थिता स्या-  
दश्वत्थपत्रसदृशी क्रमशोऽथ निम्ना ।  
नाभिर्दशङ्गुलषडङ्गुलतः क्रमेण   
विस्तारतश्च चतुरङ्गुलगोलकाग्राः ॥ इति च ।  
  
  
चतुरश्रं तु वा वृत्तं कुण्डं नित्ये च शान्तिके ।  
सार्वकामिकमित्यन्ये चतुरश्रं च वर्तुलम् ॥ ६-२३ ॥  
  
श्रुत्येकांशं तु सीम्नो बहिरपि पुरतोऽथाङ्कयित्वाम्बुनाथे  
तन्मानात् सूत्रमन्तर्निहितमुभयतः कोष्ठयोर्भ्रामयित्वा ।  
मध्याद्यन्यस्य कर्णान्तिकमपि परतः कोणयोः पूर्वचिह्ने   
सूत्रे त्वास्फाल्य योनिप्रतिममपि भवेत् कुण्डमश्वत्थपत्रम् ॥ ६-२४ ॥  
  
चतुरश्रं युगांशांशं कृत्वान्त्यं चोत्तरे त्यजेत् ।  
भागं त्वनेन प्राक्प्रत्यग्बहिरङ्कौ निधाय तु ॥ ६-२५ ॥  
  
तद्वद् दक्षिणतो मध्यस्थितसूत्रभ्रमाद् द्वयोः ।  
अर्धचन्द्रसमाकारं कुण्डं भवति शोभनम् ॥ ६-२६ ॥  
  
वेदाश्रे चतुरंशके भुजमिते प्रागंशमाप्याद् बहिः   
क्षिप्त्वा मध्यमवारुणाङ्कनिहिते सूत्रे द्विधा भ्रामिते ।  
स्यातां द्वौ शफरौ तयोश्च पुरतश्चाङ्केऽथ सूत्रत्रयं  
क्षिप्त्वा तत्समखाततो भवति तत् कुण्डं त्रिकोणाह्वयम् ॥ ६-२७ ॥  
  
षष्ठांशं पूर्वनिहितं गृहीत्वा नैरृतस्थितम् ।  
वायव्यान्ते च सूत्रे द्वे क्षिप्त्वा वा स्यात् त्रिकोणकम् ॥ ६-२८ ॥  
  
मध्यबिन्दुस्थितं सूत्रं प्राग्भुजाद् द्व्यङ्गुलं बहिः ।  
परिभ्रम्य भवेत् कुण्डं वर्तुलं तत् सुशोभनम् ॥ ६-२९ ॥  
  
बाह्यस्थं षष्ठमंशं शतमखवरुणाशाश्रितं वेदकोणे   
मध्ये संस्थाप्य सूत्रं सममिह तु तयोर्भ्रामयित्वा तु बाह्ये ।  
चत्वारस्तत्र मत्स्यास्तदनु धनददिग्दक्षिणस्थे च सूत्रे   
तत्रस्थेष्वेषु चिह्नेष्वथ समपतितैः स्यात् षडश्रं हि कुण्डम् ॥ ६-३० ॥  
  
वृत्तकुण्डेऽब्जपत्राणि कुर्यात् तन्मेखलोपरि ।  
कुण्डार्धमायतान्यष्टौ मध्ये तत्कर्णिका भवेत् ॥ ६-३१ ॥  
  
पद्मोक्तलक्षणेनैवं कृत्वा स्यात् पद्मसंस्थितिः ।  
  
आदित्याङ्गांशमन्तर्बहिरिह परितो दिक्षु सम्भ्राम्य ताभ्यां   
द्वाभ्यां मत्स्यौ भवेतां दिशि दिशि पतितैस्तेषु सूत्रैर्यथावत् ।  
कुण्डं स्यादष्टकोणं सुरुचिरमथवाप्यर्धदिक्सूत्रकोणा-  
च्छिष्टाप्यैन्द्राच्छरांशात् कृतशफरयुगाज्जातमीनाष्टकैर्वा ॥ ६-३२ ॥  
  
क्षेत्रे त्रिपञ्चाङ्गुलमात्रवृत्तं त्रिभिस्त्रिभिश्चाङ्गुलकैर्विभज्य ।  
रेखांशकान् पञ्चदशात्र कुर्यात् कोणान्तराणि त्रिभिरंशकैः स्युः ॥ ६-३३ ॥  
  
स्थित्वा तु बिन्दावथ पञ्चधास्मिन् सूत्राणि सूर्याङ्गुलमायतानि ।  
दत्त्वाश्रिमध्येन समं विभक्तैः सूत्रैर्हि कोणद्वयसन्धयः स्युः ॥ ६-३४ ॥  
  
बिन्दोस्तु कोणान्तगसूत्रमानात् सम्भ्राम्य तत्क्षेत्रचतुर्थभागात् ।  
बिन्दुस्थसूत्रभ्रमणं विधाय स्युः सन्धयः पञ्च तथात्र सूत्रैः ॥ ६-३५ ॥  
  
पञ्चकोणकुण्डाधिकारः ।  
  
चतुरश्रं तु संसाध्य द्व्यष्टधा विभजेत् पुनः ।  
षट्पञ्चाशच्च कोष्ठानां द्विशतं चात्र वै भवेत् ॥ ६-३६ ॥  
  
षण्णां षड्भिस्तु कोष्ठैर्लिखतु सरसिजं मध्यदेशेऽस्य बाह्ये  
पङ्क्त्या पीठं च पीठाद् बहिरपि परितः पङ्क्तियुग्मेन वीथीम् ।  
तद्बाह्ये पङ्क्तियुग्मे दिशि विदिशि तथा द्वारकण्ठोपकण्ठाद्   
गण्डांश्चैवोपगण्डान् रजनिचरमरुद्वह्निशर्वेषु कोणान् ॥ ६-३७ ॥  
  
  
कण्ठोपकण्ठात् कपोलोपकपोलात् शोभोपशोभा इति केचिदाहुः ।  
  
  
पद्मक्षेत्रस्थदिक्सूत्रे संस्थाप्यान्यद् विमृज्य तु ।  
बहिर्द्वादशकं भागं त्यक्त्वान्यत् परिवर्तयेत् ॥ ६-३८ ॥  
  
क्षेत्रं चतुर्धा विभजेत् तु वृत्तं सूत्रं परिभ्राम्य समं क्रमेण ।  
तत्कर्णिकाकेसरपत्रसन्धिच्छदावसानानि भवन्ति तानि ॥ ६-३९ ॥  
  
पूर्वं द्वादशकांशं यत् त्यक्तं तद् भ्रमयेद् बहिः ।  
पञ्चमं तद् भवेत् क्षेत्रं व्योमाख्यं तद् दलाग्रकम् ॥ ६-४० ॥  
  
प्रसार्य कोणसूत्रे द्वे कोणदिङ्मध्यमेन तु ।  
चत्वारि सूत्राण्यास्फाल्य सूत्रषोडशकं भवेत् ॥ ६-४१ ॥  
  
दलान्तसिद्ध्यै दलसन्धिमध्ये निधाय सूत्रं तु दलान्तमानम् ।  
दलान्तरालद्वयसम्भ्रमोत्थैः शशाङ्कखण्डैस्तु दलं प्रसिध्येत् ॥ ६-४२ ॥  
  
पद्मषोडशसूत्राणां मध्यं सूत्रैर्विभज्य तु ।  
द्वात्रिंशत् खण्डसूत्राणि स्युर्दलाग्रवृतौ समम् ॥ ६-४३ ॥  
  
दलाग्रसूत्रोदयपार्श्वसूत्रयोरङ्ग्रस्थितं सूत्रमथास्य मूलतः ।  
दलाग्रसूत्रान्तमुपानयेल्लिखन्नेवं दलाग्रं तु भवेन्मनोहरम् ॥ ६-४४ ॥  
  
स्याच्छालिपिष्टं सितचूर्णमिष्टं हारिद्रमीषत्सितयुक्सुपीतम् ।  
कौसुम्भसिन्दूरकधातुरक्तं दग्धैर्यवाद्यैरपि नीलचूर्णम् ॥ ६-४५ ॥  
  
शम्यब्जबिल्वादिदलैर्यज्ञियैः श्यामलं स्मृतम् ।  
तत्तद्वर्णैस्तु वा धान्यैः पूरयेन्मण्डलानि वै ॥ ६-४६ ॥  
  
शक्तस्तु वाञ्छेद् यदि सिद्धिमग्र्यां तद्वर्णरत्नैर्हिह मण्डलानि ।  
आपूरयेन्मौक्तिकपुष्यरागैर्माणिक्यनीलैर्हरितैश्च रत्नैः ॥ ६-४७ ॥  
  
एवंविधेषु चूर्णेषु सिद्धिकामो मुक्ताविद्रुमादिकैस्तदेवं कुर्याद् इति भोजराजः ।  
  
रेखास्तु सर्वाः सर्वत्र शुक्लाः स्युर्मध्यमामिताः ।  
द्विहस्तेऽङ्गुष्टमात्रा वा हस्ते चानामिकासमाः ।  
द्विहस्तेऽङ्गुष्ठमात्राः स्युर्हस्ते मध्यमया मिताः ॥  
  
इत्यन्ये ।  
  
  
मध्ये सुपीता खलु कर्णिका स्यात् तस्यां तु बीजानि नवासितानि ।  
द्वे द्वे पृथक् केसरके दलानां मध्येषु लेख्ये कुटिलाग्रमीषत् ॥ ६-४८ ॥  
  
मूले तनून्यापीतानि मध्ये स्थूलारुणान्यपि ।  
अन्ते द्राक् तनुपीतानि तदन्तेऽल्पसितानि वै ॥ ६-४९ ॥  
  
  
मूलमध्याग्रेषु पीतरक्तशुक्लं केसरजालमि ति भोजराजः ।  
  
  
शुक्लानि तान्यष्टदलानि कुर्यात् समानि तुङ्गाग्रमनोरमाणि ।  
भुक्त्यै तथा प्राञ्जलिकानि मुक्त्यै स्मरादियागेषु शिताग्रवन्ति ॥ ६-५० ॥  
  
अत्राजिते�  
  
दलाग्राण्यपि सर्वाणि रक्तवर्णानि कारयेदि ति ।  
  
  
गौरीसरस्वत्यादीनां दलान्यश्वत्थपत्रवत् ।  
विद्येशानां ग्रहाणां च गोकर्णाग्राणि कारयेत् ॥ ६-५१ ॥  
  
दिक्पालकानामधराग्रकाणि स्युश्चापि नन्द्यादिगणेश्वराणाम् ।  
विघ्नेशपद्मोद्भवविष्णुसूर्यस्कन्दादिकानां च यथा शिवस्य ॥ ६-५२ ॥  
  
श्लक्ष्णश्यामेन रजसा दलसन्धीस्तु पूरयेत् ।  
पीठान्तरालकोणानि संरक्तान्येव कारयेत् ॥ ६-५३ ॥  
  
पीठं तु शुक्लारुणपीतकृष्णैः पादैस्तथा नीलककीलशोभम् ।  
गात्रैश्चतुर्भिस्तु विचित्रवर्णैः कुर्याद् यथेष्टं त्वथवापि वर्णैः ॥ ६-५४ ॥  
  
  
अत्र तत्त्वसागरे �  
  
पीठं कोष्ठद्वयं दिक्षु लोप्यं, तथा कोणे त्रीणि त्रीणि विलोपयेद् इति ।  
  
  
वीथीं लतावितानाद्यैः पत्रकैश्चोपशोभयेत् ।  
तद्बाह्ये दिक्षु शुक्लेन चतुर्द्वाराणि पूरयेत् ॥ ६-५५ ॥  
  
दिक्सूत्रकाणामुभयत्र कोष्ठे द्वारार्थमभ्यन्तरपङ्क्तिसंस्थे ।  
तद्बाह्यपङ्क्तौ द्वितयद्वयं तत् षट्कोष्ठमित्थं विमृशेद् दिशासु ॥ ६-५६ ॥  
  
कोष्ठत्रयं त्रयं चान्तर्द्वाराणां पार्श्वयोर्द्वयोः ।  
ऐक्येन शोभासिद्ध्यर्थमेकैकं विमृजेद् बहिः ॥ ६-५७ ॥  
  
एवं पृथक्कोष्ठचतुष्कवन्तः कण्ठोपकण्ठाः प्रभवन्ति चाष्टौ ।  
तत्पार्श्वतस्तद्विपरीतवक्त्रास्तद्वत् कपोलोपकपोलकाः स्युः ॥ ६-५८ ॥  
  
ततः कोणेषु शिष्टानि षट्कोष्ठानि पृथक् पृथक् ।  
विमुक्त्यै कोणसिद्ध्यर्थं वृषभानेषु वा लिखेत् ॥ ६-५९ ॥  
  
नीलेनाच्छाद्य कोणांस्ताञ्छाखान् शुक्लेन वा लिखेत् ॥ ६-६० ॥  
  
कण्ठोपकण्ठान् रक्तेन कपोलोपकपोलकान् ।  
पीतेनाच्छादयेदभौ(?) यथा भूमिर्न दृश्यते ॥ ६-६१ ॥  
  
बहिर्गुणाद् वै परितः क्रमोक्ताल्लिखेत् ततः सत्त्वरजस्तमांसि ।  
रजोभिरङ्गुष्ठमितांस्तु शुक्लारुणासितान् मध्ययवान्तरांस्तान् ॥ ६-६२ ॥  
  
भद्रकाधिकारः ।  
  
चतुरश्रेऽष्टधा भक्ते चतुःषष्टिपदे कृते ।  
मध्ये कोष्ठचतुष्केण पद्मं पीठं च संलिखेत् ॥ ६-६३ ॥  
  
तद्बाह्यपङ्क्त्या खलु वीथिका स्यात् तद्बाह्यपङ्क्तिद्वयदिक्चतुष्के ।  
द्वाराणि कोष्ठैः खलु वेदसङ्ख्यैः सम्मृज्य शुक्लानि समानि कुर्यात् ॥ ६-६४ ॥  
  
द्वाराणां पार्श्वयोर्बाह्यपङ्क्तावेकैककोष्ठकम् ।  
द्वारेणायोज्य विमृजेत् स्यातां कण्ठोपकण्ठकौ ॥ ६-६५ ॥  
  
संस्थाप्य कोणेष्वथ कोष्ठमेकं शिष्टैः पृथक् कोष्ठकपञ्चकैः स्युः ।  
एकीकृतैर्वेदकपोलकास्ते तावन्त एवोपकपोलकाश्च ॥ ६-६६ ॥  
  
  
अत्राजिते �  
  
कपालं तु भवेत् तेषु पदं पूर्वापरायतम् ।  
दक्षिणोत्तरगं चापि भवेदुपकपोलकम् ॥ इति ।  
  
  
प्रागुक्तमार्गेण तु कर्णिकाद्यं चापूर्य वीथिं च यथोक्तवर्णैः ।  
द्वाराणि शुक्लेन कपोलकास्ते रक्तास्तथा पतिरुचोऽध च स्युः ॥ ६-६७ ॥  
  
  
अत्राजिते बृहत्कालोत्तरे च �  
  
कपोलोपकपोलास्तु वह्निकोणादिषु क्रमात् ।  
रक्तं पीतं तथा श्यामं श्वेतं च परिकल्पयेत् ॥ इति  
  
  
वह्न्यादिकोणकोष्ठानि पीतश्यामासितारुणैः ।  
पूरयेद् वाथ सर्वाणि कृष्णेन परिपूरयेत् ॥ ६-६८ ॥  
  
बाह्ये तु शुक्लारुणकृष्णवर्णैः प्राग्वत् समालिख्य गुणत्रयं तत् ।  
स्यात् सर्वतोभद्रमिदं तु कोणे षट्कोष्ठकैकीकरणेन भद्रम् ॥ ६-६९ ॥  
  
मण्डलेष्वपि सर्वेषु शुक्लान्यब्जदलानि तु ।  
द्वाराणि चाथ वीथी स्याल्लताद्यैरविशेषिते ॥ ६-७० ॥  
  
सर्वतोभद्राधिकारः ।  
  
द्वात्रिंशदंशे चतुरश्रकेऽस्मिन् सहस्रकं सङ्कृतिसङ्ख्यकं च ।  
कोष्ठानि तन्मध्यगतत्त्वसङ्ख्यैः कोष्ठैः सरोजं तु लिखेत् पुरोवत् ॥ ६-७१ ॥  
  
तद्वाह्यपङ्क्त्या पीठं स्यात् तद्बाह्ये सप्तपङ्क्तिभिः ।  
लिङ्गाष्टकं तु विलिखेद् दिक्सूत्रोभयपार्श्वयोः ॥ ६-७२ ॥  
  
ऋतुवेदाक्षिवेदर्तुकोष्ठैः स्यात् तिर्यगायतैः ।  
पीठं सकण्ठं ब्रह्मादिजलपादान्तक शुभम् ॥ ६-७३ ॥  
  
पीठोपरिष्टात् खलु मध्यपङ्क्त्योर्युग्मस्थतत्कोष्ठचतुष्टयेन ।  
लिङ्गं भवेत् तद्गतमध्यसूत्रान्मध्यान्तसंवर्तितमस्तकं वा ॥ ६-७४ ॥  
  
अन्तर्मुखानि लिङ्गानि बुभुक्षूणां समालिखेत् ।  
विपरीतं मुमुक्षूणामन्तःपीठानि कारयेत् ॥ ६-७५ ॥  
  
तत्कण्ठपीठोभयपार्श्वसंस्थे भद्रे चतुष्कोष्ठवशाद् भवेताम् ।  
लिङ्गान्तरालेष्वपि पञ्चविंशैः कोष्ठैस्तु कोणेषु लता विधेयाः ॥ ६-७६ ॥  
  
गोमूत्रिकावत् संस्पृष्टा रेखास्तत्कोष्ठगा यथा ।  
तथान्यरेखालोपेन लताः स्युर्विदिगायताः ॥ ६-७७ ॥  
  
अश्र्यन्तरेषु वल्लीनां पत्राण्यप्यथवा लिखेत् ।  
वल्ल्यादौ सक्तमूलानि कुटिलाग्रादिकान्यपि ॥ ६-७८ ॥  
  
तद्बाह्ये पङ्क्तियुग्मेन वीथीं प्राग्वत् तु मार्जयेत् ।  
  
वीथीं तथा कल्पलताविशेषैराभूष्य तद्बाह्यवृतित्रयेऽपि ।  
कोष्ठानि वेदर्तुवसुप्रसङ्ख्यं द्वारार्थमन्तः प्रभृतीह लुम्पेत् ॥ ६-७९ ॥  
  
शोभोपशोभेऽपि स्यातां द्विचतुष्षड्विलोपतः ।  
त्रिःसप्तकोष्ठानि पृथक् कोणे कोणे तु मार्जयेत् ॥ ६-८० ॥  
  
पद्मादिकं भद्रकवत् तु सर्वमाभूषयेत् पञ्चविधैस्तु चूर्णैः ।  
लिङ्गाष्टकं पञ्चमुखोक्तवर्णैरिच्छानुरूपं परिपूरयेद् वा ॥ ६-८१ ॥  
  
इतीदं पार्वतीकान्तमुक्तं प्रासादमण्डलम् ।  
अष्टलिङ्गलतापद्मवीथीप्राकारमण्डितम् ॥ ६-८२ ॥  
  
पार्वतीकान्तप्रासादाधिकारः ।  
  
चतुरश्रं चतुर्हस्तं क्षेत्रं विंशतिभागिकम् ।  
स्याच्चतुःशतकोष्ठं तन्मध्येऽब्जं तत्त्वकोष्ठकैः ॥ ६-८३ ॥  
  
पङ्क्त्यैकया पीठमथैकया स्याद् बीथी ततः पङ्क्तिचतुष्टयेन ।  
तद्द्वारलिङ्गैः परितो लताः स्युस्तद्बाह्यपङ्क्त्यापि च बाह्यवीथी ॥ ६-८४ ॥  
  
कुर्याद् भद्रकवत् पद्मपीठबीथीर्यथाविधि ।  
प्रतिपङ्क्तिद्विकोष्ठाष्टकोष्ठैर्द्वाराणि दिक्ष्वपि ॥ ६-८५ ॥  
  
वीथ्यन्तरा द्वारनिबद्धकोष्ठत्रयेण भूपीठमथैककोष्ठम् ।  
स्यात् कण्ठपीठं त्वथ तोयपट्टं कोष्ठैस्त्रिभिर्लिङ्गमथैककोष्ठम् ॥ ६-८६ ॥  
  
अधश्चोर्ध्वं च तत्कोष्ठात् पीठकोष्ठचतुष्टये ।  
कोष्ठान्तः कोणगं सूत्रं कोष्ठसूत्रार्धमानतः ॥ ६-८७ ॥  
  
भ्रमयित्वा त्यजेद् बाह्ये खण्डिताश्रिचतुष्टयम् ।  
पीठमेवं भवेद् रम्यं द्वादशाश्रैरलङ्कृतम् ॥ ६-८८ ॥  
  
प्राग्वत् समापूर्य तु वर्णचूर्णैः पद्मादिवीथ्यन्तमशेषबिम्बम् ।  
ख्यातं लतालिङ्गसमुद्भवाख्यं तन्मण्डलं शङ्करवल्लभं यत् ॥ ६-८९ ॥  
  
लतालिङ्गोद्भवाधिकारः ।  
  
क्षेत्रे षोडशधाभक्तचतुरश्रे चतुर्दिशम् ।  
पार्वतीकान्तवत् कोष्ठैः कुर्याल्लिङ्गचतुष्टयम् ॥ ६-९० ॥  
  
मध्ये विशिष्टैरपि वेदकोष्ठैर्लिङ्गान्तरालेष्वपि तत्प्रसङ्ख्यैः ।  
चतुर्दलाब्जं खयमेव तैः स्याल्लिङ्गेषु संवर्तितमस्तकेषु ॥ ६-९१ ॥  
  
भद्राष्टकं स्यात् कण्ठेषु लताः कोणेषु पूर्ववत् ।  
लिखित्वा मण्डलं तत् स्यात् पञ्चब्रह्माभिधानकम् ॥ ६-९२ ॥  
  
मध्येऽम्बुजे वर्तुलकर्णिका स्यात् पीता च रक्ता तनुकेसराली ।  
ईशस्तु मध्ये पुरुषादयोऽपि खवर्णदिग्लिङ्गगता भवन्ति ॥ ६-९३ ॥  
  
अस्यैव तु लतास्थानेष्वालिख्य स्वस्तिकानि तु ।  
कोणार्धपङ्क्त्योर्वीथी स्याद् गौरीतिलकमण्डले ॥ ६-९४ ॥  
  
नाभेः समीपे प्रथमं तु कोष्ठं वक्रायतं द्वेऽथ पुनर्विलुम्पेत् ।  
तद्दक्षिणावर्तचतुष्पथाङ्कं स्यात् स्वस्तिकं चान्तरवीथियुक्तम् ॥ ६-९५ ॥  
  
श्यामपीतासितारक्तैर्मार्गानाभूषयेत् क्रमात् ।  
खण्डवीथीस्तु शुक्लेन लिङ्गादन्येन भद्रके ॥ ६-९६ ॥  
  
पञ्चब्रह्ममण्डलगौरीतिलकाधिकारः ।  
  
क्षेत्रे तथाष्टादशधा विभक्ते कोष्ठानि चास्मिन् त्रिशतं च वेदैः ।  
विंशत्यपि स्यात् खलु तत्त्वसङ्ख्यैर्मध्ये सरोजं विलिखेत् पुरोवत् ॥ ६-९७ ॥  
  
अष्टाशास्वपि षट्त्रिंशत्कोष्ठैः स्युः स्वस्तिकान्यपि ।  
एकं त्रीणि ततः पञ्च कोष्ठलोपक्रमः स्मृतः ॥ ६-९८ ॥  
  
एतत् खलु स्वस्तिकमण्डलाब्जं क्षेत्रेऽथवा द्वादशभागितेऽस्मिन् ।  
मध्येऽम्बुजं षोडशकोष्ठकैः स्यात् स्युः स्वस्तिकान्यष्टदिशासु तद्वत् ॥ ६-९९ ॥  
  
स्वस्तिकान्यपि पद्मं च प्राग्वदापूर्य वर्णकैः ।  
स्वस्त्यर्थं स्वस्तिकं शस्तं सर्वदेवाभिनन्दनम् ॥ ६-१०० ॥  
  
स्वस्तिकाब्जद्वयाधिकारः ।  
  
क्षेत्रे तथाष्टादशभागिकेऽस्मिन् तन्मध्यगः स्वस्तिकनाभिमादौ ।  
सङ्कल्प्य लुम्पेत् तु चतुष्पथाभं समन्ततः कोष्ठकपञ्चकानि ॥ ६-१०१ ॥  
  
कोष्ठमात्रायता रेखाः कुटिलाः स्वस्तिकाकृतौ ।  
परस्परपयोधिन्यः स्थाप्याः स्युः शेषलोपतः ॥ ६-१०२ ॥  
  
पञ्चाशदस्मिन् खलु सप्तकं च स्यात् स्वस्तिकानां सह चार्कभद्रैः ।  
मध्ये द्विपञ्चाशदपि द्वयं च स्यात् सर्वतोभद्रचतुष्पथानाम् ॥ ६-१०३ ॥  
  
कोणेषु चैककोष्ठानि शिष्टान्याभूषयेत् सितैः ।  
नीलपीतारुणश्यामैर्भद्राण्यपि चतुष्पथान् ॥ ६-१०४ ॥  
  
एतद्धि सर्वतोभद्रस्वस्तिकं नाम मण्डलम् ।  
सर्वस्वस्तिकमित्येते प्राहुर्यच्छिवयोः प्रियम् ॥ ६-१०५ ॥  
  
क्षेत्रेऽथवा षोडशधा विभक्ते मन्वर्कदृग्वस्वृतुभेदिते वा ।  
प्राग्वद् विलोमात् खलु मण्डलानि स्युः सर्वतः स्वस्तिकभद्रवन्ति ॥ ६-१०६ ॥  
  
स्वस्तिकसर्वतोभद्राणि ।  
  
चतुरश्रे द्विहस्ते तु चक्राब्जं पीठवर्जितम् ।  
स्यादेकनाभं तल्लक्ष्म भवेन्मानाङ्गुलक्रमात् ॥ ६-१०७ ॥  
  
निधाय सूत्रं त्वथ मध्यबिन्दौ पद्मार्धमानेन नवाङ्गुलेन ।  
त्रिभिश्च वस्वब्धिमितैर्भ्रमैस्तैः सरोरुहं नाभ्यरनेमयः स्युः ॥ ६-१०८ ॥  
  
पद्मं पुरोवदालिख्य नाभिं पीतेन पूरयेत् ।  
दलतुल्यारके चक्रे दलरेखाः प्रसार्य तु ॥ ६-१०९ ॥  
  
लिखेत् ततस्तेष्वरकान् यथावद् दलाद् द्विसङ्ख्येष्वरकेषु तद्वत् ।  
दलाग्रसूत्रैर्दलसन्धिसूत्रैः प्रसारितैस्तावदिहारकाः स्युः ॥ ६-११० ॥  
  
विभज्यारभुवं त्रेधा द्वाभ्यामन्तरथाङ्कयेत् ।  
मत्स्यवत् तेष्वथास्फाल्य सूत्राण्येषु लिखेदरान् ॥ ६-१११ ॥  
  
इन्दीवराश्वत्थदलोपमा वा ते मातुलुङ्गाकृतयोऽथवा स्युः ।  
अब्जच्छदाभाश्च यवोदरा वा मध्यैः कृशैर्वाथ पिपीलिकाभाः ॥ ६-११२ ॥  
  
अरकास्त्वरुणाः श्यामास्ते स्युरेकान्तराः क्रमात् ।  
अन्ते गोरोचनाभाः स्युः पीताः स्युररसन्धयः ॥ ६-११३ ॥  
  
नेमिं त्रिधा सम्प्रविभज्य कुर्याच्छुक्लेन मध्ये त्वसितेन बाह्ये ।  
पीतेन चान्तः परिपूर्य कोणान् कृष्णेन सस्वस्तिकचिह्नरम्यान् ॥ ६-११४ ॥  
  
अरसन्ध्यन्तरालस्थो बहिर्नेमेः परिभ्रमेत् ।  
अरसन्धेस्तु मध्यस्थो भ्रमयेदरमूलकम् ॥ ६-११५ ॥  
  
मध्येऽरकाणां स्थित्वा तु भ्रमयेदरमध्यकम् ।  
मातुलुङ्गफलाकारा एवं सिध्यन्त्यराः क्रमात् ॥ ६-११६ ॥  
  
अराग्रसंस्थस्त्वरसन्धिमूलात् सूत्रं तथारोभयपार्श्वसंस्थम् ।  
पृथक् समास्फाल्य तथारकाः स्युर्विस्तारितेन्दीवरपत्रकल्पाः ॥ ६-११७ ॥  
  
अरमध्यस्थितोऽराग्रं किञ्चित् त्यक्त्वाब्जपत्रवत् ।  
अरसन्धेर्भ्रमाच्चाग्रभ्रमादब्जदलारकाः ॥ ६-११८ ॥  
  
शान्ताग्रमूलाः पृथवस्तु मध्ये कार्यास्तृतीयांशतयारसन्धेः ।  
अन्तः प्रविष्टास्तु यवोदराख्याः सिध्यन्ति ते स्युः क्रमशः शिताग्राः ॥ ६-११९ ॥  
  
त्रिधा विभज्यारक्षेत्रं द्वितीयप्रथमांशयोः ।  
मध्ये स्थित्वा परिभ्रम्य तृतीयांशे दलाग्रवत् ॥ ६-१२० ॥  
  
अर्धचन्द्राभरेखाभ्यां पत्राग्रं च समालिखेत् ।  
इत्थमश्वत्थपत्राभास्तत्राराः सम्भवन्ति हि ॥ ६-१२१ ॥  
  
स्थित्वारसन्धेरथ मध्यमांशे तिर्यग्भ्रमाच्चोभयतोऽरकार्घात् ।  
रेखाद्वयान्तः कृशमध्यकाः स्युः पिपीलिकाक्रोडसमाह्वयाराः ॥ ६-१२२ ॥  
  
अरसन्ध्यन्तरा पुष्पैर्विचित्रैरभिभूष्य तु ।  
बिम्बबाह्येऽथवा लिप्ते पुष्पालीभिर्विभूषयेत् ॥ ६-१२३ ॥  
  
उक्तं तु चक्राम्बुजमेकनाभं प्रियं शिवार्याहरिभास्कराणाम् ।  
अन्यानि च स्युर्नवनाभकान्तान्यूह्यानि चक्राम्बुजमण्डलानि ॥ ६-१२४ ॥  
  
चक्राब्जाधिकारः ।  
  
कर्णिकार्धप्रमाणेन प्राक्स्थसूत्रभ्रमक्रमात् ।  
तद्रेखापार्श्वयोगेन मत्स्यद्वादशकं भवेत् ॥ ६-१२५ ॥  
  
सूत्रेषु तेष्वापतितैर्यथावत् सन्धिस्थसूत्रैर्दिनकृच्छताब्जम् ।  
अष्टच्छदाब्जस्य समप्रभेदात् स्यदम्बुजं षोडशपत्रशोभम् ॥ ६-१२६ ॥  
  
केसरव्योमरेखान्तसूत्रात् तत्केसराग्रगात् ।  
मत्स्यवल्लाञ्छयित्वा स्यात् पञ्चपत्रं तु पङ्कजम् ॥ ६-१२७ ॥  
  
कर्णिकादलसन्धिभ्यां प्राग्वत् षट्पत्रसिद्धये ।  
व्योमरेखाकर्णिकाभ्यां दलाग्रस्थं तु सप्तके ॥ ६-१२८ ॥  
  
दलसन्धिकर्णिकाभ्यां दलसन्धौ न्यस्य मत्स्यचिह्नेन ।  
नवदलकं स्यात् सूत्रैः पञ्चभिरास्फाल्य पङ्क्तिपत्रं स्यात् ॥ ६-१२९ ॥  
  
केसराकाशयोर्मध्यं व्योम्नि विन्यस्य लाञ्छयेत् ।  
एकादशच्छदं त्वेवं पद्मं स्यात् सूत्रपाततः ॥ ६-१३० ॥  
  
पत्राग्रपत्रसन्धिभ्यां पत्राग्रे न्यस्य लाञ्छिते ।  
आस्फाल्य तेषु सूत्राणि तत् स्यादभिकृतिच्छदम् ॥ ६-१३१ ॥  
  
अतः परं चेद् दलवृद्धिमिच्छेद् दिशानयैवात्र यथाक्रमेण ।  
तदूहतो मध्यवशेन सूत्रैर्लिखेत् सरोजानि यथाभिलाषम् ॥ ६-१३२ ॥  
  
दलभेदलक्षणम् ।  
  
अर्धचन्द्रादिकुण्डानां लक्ष्मणा सूत्रपाततः ।  
अर्धचन्द्रादिबिम्बानि कुर्यात् कामानुसारतः ॥ ६-१३३ ॥  
  
वेदाश्रिके दिग्विदिगन्तरे स्युर्द्व्यष्टसूत्रैः पतितैस्तु दीर्घैः ।  
द्वात्रिंशदंशाः परितोऽथ तेषु क्षेत्राणि पञ्च भ्रमणाद् भवन्ति ॥ ६-१३४ ॥  
  
अष्टाङ्गुलैः स्यात् कमलार्धमादौ त्रिभिस्तु पीठं त्रिभिरेव नाभिः ।  
वीथीश्चतुर्भिस्तु षडङ्गुलैः स्युर्द्वाराणि शोभास्त्वपि चोपशोभाः ॥ ६-१३५ ॥  
  
प्राग्वत् सरोजं त्विह वृत्तपीठं नाभिर्गुणैर्हंसशराब्जशङ्खैः ।  
वीथिर्भवेद् वारचतुष्टयाढ्यं वर्णक्रमाद् भद्रकवद् विधेयम् ॥ ६-१३६ ॥  
  
द्वारादिषु विशेषोऽत्र स्यात् तत्क्षेत्रं द्विधा भ्रमात् ।  
अन्तर्वेदांशकैर्बाह्यैर्द्वाराणि स्युः षडंशकैः ॥ ६-१३७ ॥  
  
प्राग्वच् शोभोपशोभे स्तां कोणलक्ष्मापि कथ्यते ।  
अन्तर्मुखास्ते कलशास्तु कोणा वेदांशवक्त्रा द्वितयांशकण्ठाः ।  
तत्कोणपार्श्वान्तविवर्तने स्युः पृथूदरावर्तितविष्टरान्ताः ॥ ६-१३८ ॥  
  
मायाचक्राह्वयं त्वेवं शक्तीनां मण्डलं स्मृतम् ॥ ६-१३९ ॥  
  
मायाचक्राधिकारः ।  
  
वक्ष्येऽथ बिम्बं त्रिपुराभिधानं क्षेत्रं तु कुर्याच्चतुरश्रदीर्घम् ।  
युक्त्या पुरोवच्च परैश्च सूत्रैः स्याद् द्वित्रिहस्तायतविस्तृतं तत् ॥ ६-१४० ॥  
  
प्रागायतं त्रयस्त्रिंशत्सूत्राण्यत्र निपातयेत् ।  
याम्योदगायतं सप्तचत्वारिंशच्च सङ्ख्यया ॥ ६-१४१ ॥  
  
कोष्ठानि चास्मिन्नथवर्य(?)सङ्ख्यं   
मध्येऽस्य कोष्ठैरपि तत्त्वसङ्ख्यैः ।  
स्यात् पङ्कजं तत्परितस्तु पङ्क्तिं   
त्यक्त्वास्य पूर्वापरतोऽम्बुजे स्ताम् ॥ ६-१४२ ॥  
  
परितोऽब्जत्रयस्यात्र पङ्क्तिमेकां विलोपयेत् ।  
चतुरश्राकृतिर्दीर्घा सा चान्तर्वीथिसञ्ज्ञिता ॥ ६-१४३ ॥  
  
तद्बाह्यपङ्क्त्या परितस्तु पीठं कोष्ठैस्तथा पञ्चभिरस्य कोणात् ।  
कुर्याच्च पूर्वापरदक्षिणोदग्गात्राणि वस्वष्टचतुष्कवेदैः ॥ ६-१४४ ॥  
  
कोणागात्रकमध्येषु पञ्च कोष्ठानि लोपयेत् ।  
पीठमेकं त्रिपद्मानां स्याद् दीर्घचतुरश्रकम् ॥ ६-१४५ ॥  
  
तद्वाह्ययाम्योत्तरपूर्वपश्चाल्लिङ्गानि षट्सप्तककोष्ठकैः स्युः ।  
तिर्यग्रसैस्तद्दिशि सप्तपाङ्क्तैः कोष्ठैर्यथोक्तं चतुरश्रकेषु ॥ ६-१४६ ॥  
  
लिङ्गानां पार्श्वयोर्द्वन्द्वे चतुरश्रे विलोपयेत् ।  
पृथक्पृथग्वै षट्त्रिंशत्कोष्ठैस्तानि भवन्ति हि ॥ ६-१४७ ॥  
  
तद्वत् कोणचतुष्केषु षट्त्रिंशत्सङ्ख्यकोष्ठकैः ।  
दीर्घेषु चतुरश्रेषु नृत्यद्धंसान् समालिखेत् ॥ ६-१४८ ॥  
  
रक्तानि पद्मच्छदनानि लक्ष्मीजयार्थसौभाग्यकराणि कुर्यात् ।  
शुक्लानि विद्याकवितादिसिद्ध्यै शेषं पुरोवत् खलु कर्णिकाद्यम् ॥ ६-१४९ ॥  
  
अन्तर्वीथीं तु पीतेन चतुरश्रेष्वथाष्टसु ।  
शङ्खौ चक्रे च संलिख्य चत्वार्यब्जानि चालिखेत् ॥ ६-१५० ॥  
  
वीथ्यां लता स्यात् परिशिष्टपङ्क्तित्रयेण दिग्द्वारचतुष्टयाद्यम् ।  
लुम्पेत् षडष्टौ दश कोष्ठकानि द्वारद्वये दक्षिणतश्च सौम्ये ॥ ६-१५१ ॥  
  
शोभोपशोभासिद्ध्यर्थं कोष्ठान्युत्तरयाम्ययोः ।  
चतुःषडष्टौ प्रागाप्ये द्वे चतुःषट् च लोपयेत् ॥ ६-१५२ ॥  
  
द्वारे प्राक्पश्चिमे स्यातां वेदर्तुवसुकोष्ठकैः ।  
त्रिसप्तकोष्ठैः कोणाः स्युस्तत्पादाश्चर्तुकोष्ठकैः ॥ ६-१५३ ॥  
  
त्रिपुरामण्डलाधिकारः ।  
  
क्षेत्रे विंशतिधा द्विधा पुनरिदं निर्भिद्य वेदाश्रकं   
कोष्ठानां खलु षट्शतं दशशतं चात्रास्ति तन्मध्यतः ।  
षट्त्रिंशत्कचतुष्टयेन तु भवेल्लिङ्गं सपीठं महत्   
तत्त्रिंशद्द्वयनागषोडशमितैः कोष्ठैस्तु पीठादिकम् ॥ ६-१५४ ॥  
  
पङ्क्तिं तत्परितो विमृज्य तु बहिःपङ्क्त्या च पीठं भवेत्   
तद्बाह्ये मुनिपङ्क्तितत्त्वगणनाकोष्ठैः पृथक् पूर्ववत् ।  
पद्मानि क्रमशोऽष्टदिक्षु विलिखेल्लिङ्गे च तत्पार्श्वयोः   
षड्भिर्विंशतिकोष्ठकैश्च परितः पङ्क्तिद्वयाद् वीथिकाः ॥ ६-१५५ ॥  
  
ईशानादिब्रह्मवर्णानि चास्मिन् लिङ्गानि स्युः शिष्टलिङ्गानि पद्मात् ।  
व्यस्तैर्वर्णैः शुक्लरक्ताच्छरक्तैः प्रागाद्यब्जे संलिखेदुक्तमार्गान् ॥ ६-१५६ ॥  
  
संयुक्तान् क्रमशः प्रदक्षिणमथो वीथ्यां तु शङ्खाल्लिखे-  
च्छुक्लाभान् यदि मण्डलं भवति तद्यच्छङ्खमालाह्वयम् ।  
हंसाश्चेदिह हंसमालमृतुभिः स्यादष्टदिक्संस्थितै-  
र्द्वाराणि त्रिशरांश्च कोष्ठविहिताः शोभाश्च पङ्क्तित्रये ॥ ६-१५७ ॥  
  
कोणाः स्युः सप्तविंशत्या कोष्ठानां तत्त्रिपङ्क्तिषु ।  
कृष्णेनाच्छाद्य तत्रापि स्वस्तिकाब्जादिकं लिखेत् ॥ ६-१५८ ॥  
  
लिङ्गोदरशङ्खमालाद्यधिकारः ।  
  
चक्राब्जादितराणि शक्तिशिवयोः पूजासु दीक्षादिके   
शस्तान्यत्र पवित्रकादिषु तथा सस्वस्तिलिङ्गान्यपि ।  
चक्राब्जान्यपि भद्रकाणि सवितुर्विष्णोश्च लक्ष्म्या विधेः   
शक्तीनां त्रिपुराख्यशङ्खकलशा मायाम्बुजं चोदितम् ॥ ६-१५९ ॥  
  
यथोदितस्तु शक्तिनां तथेन्द्रस्मरभोगिनाम् ।  
विघ्नेशानलषड्वक्त्राः पूज्याः स्युः स्वस्तिकेष्विह ॥ ६-१६० ॥  
  
सर्वे सर्वेषु वा पूज्यास्तत्तत्कर्मानुसारतः ।  
  
इति कुण्डमण्डलविधिः प्रधानतः कथितः शिवादिसुरपूजनोचितः ।  
बहुधा निरूप्य विविधान् शिवागमानिह साधकेन्द्रमानसां प्रियङ्करः ॥ ६-१६१ ॥  
  
  
  
इति श्रीमदीशानशिवगुरुदेवपद्धतौ तन्त्रसारे कुण्डमण्डलविधिः षष्ठः पटलः ।  
अथ सप्तमः पटलः  
  
वक्ष्ये स्रुक्स्रुवयोश्च लक्षणमथो स्रुग्घस्तमात्रायता  
पालाशी खदिरोद्भवापि च तथा स्याच्छामिली शोभना ।  
वेदाश्रं तु मुखं स्वराङ्गुलमितं श्रेष्ठं रसैर्वा शरै-  
र्मध्यं चाप्यधमं च निम्नमिह तन्मध्ये त्रिभागास्तृतम् ॥ ७-१ ॥  
  
विस्तारेण समं हि खातमपि तद् वृत्तं बहिर्मेखला -  
स्रिस्रः स्युः कमलं तथैव परितस्तासां तु बाह्ये भवेत् ।  
कण्ठो गोलकविस्तृताङ्गुलमितो दैर्घ्येण तस्योर्ध्वतः   
स्यादग्रं चतुरङ्गुलायतमथो विस्तारतस्तत्समम् ॥ ७-२ ॥  
  
कण्ठस्याप्यथ मध्यवर्ति सुषिरं तद् वै त्रिकोणायतं  
निर्गच्छेद्धि यथायतं तदवटं यावत् कनिष्ठा विशेत् ।  
तत्पृष्ठं कमलाङ्कितं खलु मुखं सर्वं गजोष्ठोपमं  
शिष्टं वर्तुलदण्डमस्य तु भवेदग्रं सरोजाङ्कितम् ॥ ७-३ ॥  
  
दण्डाग्रं परिणाहतः सरसिजस्याधो यथर्त्वङ्गुलं  
स्थूलोऽसौ क्रमशः प्रकोष्ठमिव तन्मूलं च वस्वङ्गुलम् ।  
तत्र स्याद् वृषभोऽथवा सरसिजं श्लक्ष्णाकृतिः सर्वतो  
निर्दोषः शुभदेशजान् क्षितिरुहाञ्छित्वा स्रुचं कारयेत् ॥ ७-४ ॥  
  
स्रुग्जातिस्तु भवेत् स्रुवं सुविहितं तालद्वयायामकं  
कुर्याद् वर्तुलमङ्गुलेन वदनं तस्यावटेऽर्धाङ्गुले ।  
भित्तिर्मध्यगता स्मृता यवमिता तद्गर्तयोः श्लक्ष्णयोः  
कर्षाज्यस्थिति गोष्पदाकृति च तत्पृष्ठे यवाभ्यां स्फिजौ ॥ ७-५ ॥  
  
स्फिङ्मध्येन यवप्रमाणविहिता रेखा च वक्त्रादधः   
कण्ठः पङ्कजलक्षणस्तु तदधो दण्डः सुवृत्तः समः ।  
दण्डाग्रं परिणाहतोऽङ्गुलमितं मूलं ततोऽध्यर्धतः  
स्याद् गोपुच्छनिभं गलात् प्रभृति तत् स्थूलं हि मूलं यथा ॥ ७-६ ॥  
  
  
बाहुमात्रियोऽरत्निमात्रियो वा स्रुच इत्यन्ये ।  
  
स्रुक्स्रुवाधिकारः ।  
  
भित्त्वा शोभनशाखिकां यदि भवेच्छम्युद्गताश्वत्थजा  
नो चेत् केवलपिप्पलात् तदरणिर्भान्वङ्गुलैरायता ।  
नाहोऽस्यास्तु षडङ्गुलेन तु शिरो मूलेऽङ्घ्रिरग्रे स्मृतो   
योनिर्मध्यगताङ्गुलैः श्रुतिमितैर्मन्थानयोग्या भवेत् ॥ ७-७ ॥  
  
अश्वत्थेन तथोत्तरारणिरपि स्यात् षड्भिरेवाङ्गुलैः  
कुर्याद् भ्रामकमस्य खादिरमृजं नेत्रं च रज्जुं दृढाम् ।  
तत्राग्निं जनयेत् तथेन्धनमपि त्वग्वर्जितं सारवद्   
भिन्नं शस्ततरूद्भवं धमनमप्यग्नेर्धवित्रादिना ॥ ७-८ ॥  
  
अरण्यादिविधिः ।  
  
वक्राः शीर्णदलाः कृशाः कृमिहता भिन्नास्त्वशस्त्राहृता  
ह्रस्वाः स्थूलगतत्वचोऽप्युपहता दीर्घाग्निदग्धादयः ।  
वर्ज्याः स्युः समिधः शुचिस्थलभुवः शेषाः समं छेदिता  
मध्यानामिअकयोस्तु नाहसदृशाः शस्ताः कनिष्ठाधमाः ॥ ७-९ ॥  
  
तालायतास्तु समिधः खलु शान्तिकादौ   
सप्ताङ्गुला भ्रमणचाटनकेषु शस्ताः ।  
विद्वेषसाधनविधौ चतुरङ्गुलास्ता   
वक्राः षडङ्गुलमिता अपि मारणेषु ॥ ७-१० ॥  
  
आकृष्टिवश्यविषयेषु शराङ्गुलाः स्युः   
प्रादेशमात्रसमिधोऽप्यविशेषकृत्ये ।  
क्षुद्रेषु पृष्ठमनले जुहुयात् तथाग्रं   
चाग्नौ जुहोति हि शुभेषु यथोपदेशम् ॥ ७-११ ॥  
  
इध्मोऽष्टादशभिः समिद्भिरुदितः प्रादेशमात्रोऽथवा  
रत्न्यायाममितः क्वचित् परिधयो हस्तायताः स्युस्रयः ।  
दीर्घो दक्षिणतस्तु पश्चिमशयः स्थूलस्तनुर्ह्रस्वकः  
सौम्ये कौशिकजाश्च पालककुशाः श्रेष्ठा हि दर्भाः क्रमात् ॥ ७-१२ ॥  
  
व्यग्रा हस्तनखाहृताः कृमिहताः कर्मान्तरायोजिताः  
याम्या व्याघ्रविलङ्घनाद्युपहता धूम्रोर्ध्वशुष्कादयः ।  
वर्ज्याः श्यामलकोमलाः प्रतिनवालूनार्द्रशुष्कास्तथा  
दर्भाः स्युर्यदिहाग्निकार्यपटले वेण्यादिकं चोदितम् ॥ ७-१३ ॥  
  
  
तत्र त्रिंशद्दर्भदलकृता वेणिः । अष्ट्यत्यष्टिधृत्यतिधृतिसङ्ख्या वा दर्भाः परिस्तरणे स्युः । तत्त्वसङ्ख्यादर्भैर्बद्धं कूर्चं ज्ञानखड्गः । दर्भद्वयेन सामान्यम् । दर्भपञ्चकेन विशेषकूर्चमिति संहिताटीकायाम् ।  
  
  
पञ्चभिः पञ्चभिर्दर्भैः प्रणीताप्रोक्षणीविधौ ।  
कूर्चद्वयं भवेत् सप्तदशभिर्ब्रह्मकूर्चकम् ॥ ७-१४ ॥  
  
द्वादशाङ्गुलकं दण्डं ब्रह्मग्रन्थ्येकमङ्गुलम् ।  
तदग्रं त्र्यङ्गुलायामं कूर्चानां तु प्रकल्पयेत् ॥ ७-१५ ॥  
  
मध्येन ग्रथितं तु दर्भयुगलं प्रादेशमात्रं भवेत्   
संस्कारे तु पवित्रकं स्मृतमथ द्वन्द्वं च विद्योतने ।  
स्रुक्सम्मार्जनके त्वतुष्टयमिह स्याद् वै कुशानां घृते   
दर्भाग्रद्वयमङ्गुलायतमथात्रार्काङ्गुलं प्रस्तरे ॥ ७-१६ ॥  
  
तालायताभ्यां दर्भाभ्यां ग्रथितं चतुरङ्गुलम् ।  
पवित्रं स्याद् द्विजातीनां त्रिभिः क्षुद्रेषु हस्तयोः ॥ ७-१७ ॥  
  
ब्रह्मग्रन्थिर्द्विजातीनां स्मृतो हस्तपवित्रके ।  
केवलश्चानुलोमानां दूर्वैव स्त्रीचतुर्थयोः ॥ ७-१८ ॥  
दशोत्तरशतं त्वेवं दर्भाः स्युः प्रस्तारं विना ।  
  
  
इति बौधायनमतम् ।  
  
  
इध्मवर्हिषां विधिः ।  
  
भूमिः स्थण्डिलसञ्ज्ञिता सपदि या गोगोमयालेपिता  
गोकर्णाष्टकमात्रकं षडथ वा गोचर्ममात्रं स्मृतम् ।  
नद्यादेः सिकताः शुभास्तु धवलाः प्रस्थैर्मिताः पञ्चभिः  
सामान्येन तदाह होमविषये बोधायनः स्थण्डिले ॥ ७-१९ ॥  
  
स्थाल्याज्यस्य भवेच्छरावसदृशी विस्तारतोऽष्टाङ्गुला  
विस्तारार्धसमुच्छ्रयापि च भवेन्नालं च वेदाङ्गुलम् ।  
विस्तारेण षडङ्गुलोच्छ्रितसमं पात्रं प्रणीताम्भसां  
स्यादष्टाङ्गुलविस्तृतोच्छ्रयसमा नालान्विता प्रोक्षणी ॥ ७-२० ॥  
  
  
अत्र पौष्करे �  
  
सर्वत्र स्वर्णरजतताम्रमृन्मयानि पात्राणि उत्तममध्यमाधमफलानि भवन्ति इति ।  
  
  
अष्टाभिः कुडुबैः प्रपूरितचरुः स्थाली स्मृता चाधमा  
मध्यार्कैर्वसुयुग्मकैः परिमिता स्यादुत्तमा ताम्रजा ।  
श्रेष्ठाद्यास्त्वधमास्त्रिसप्तकमिता दर्व्यङ्गुलानां भवेद्   
दैर्घ्यात् सप्तशराङ्गुलैरिह शिरोवृत्तं तु पुच्छं द्वयात् ॥ ७-२१ ॥  
  
शालीनां सिततण्डुलाः सकलमा नीवारजाः षाष्टिकाः  
संशुद्धास्तुषशर्करादिरहिताः शुक्लार्जिताः स्युश्चरोः ।  
श्रेष्ठं यत् स्वपशोर्नवं घृतमथ क्रीतं नवं मध्यमं  
क्रीताज्यं यदनूतनं तदधमं गव्यं भवेद् गालितम् ॥ ७-२२ ॥  
  
क्षौद्रं गन्धरसाद्यदूषितमपि क्रीतं पुनर्गालितं   
ग्राह्यं क्रीतसितोपलाद्यभिनवं खण्डं गुलं चैक्षवम् ।  
पूर्वं पूर्वमिह प्रशस्तमखिलं शुद्धं च शुक्लार्जितं   
होमादेश्च तिलादिधान्यमखिलं संशोध्य तु क्षालितम् ॥ ७-२३ ॥  
  
यच्चान्यत् फलमूलवस्तु सुरसं ग्राह्यं विशुद्धं नवं   
तत्राङ्गुष्ठमिताहुतिस्तु कथिता ह्यन्नस्य शाल्यादिषु ।  
स्यात् पञ्चाङ्गुलिभिर्धृतं द्रवरसेषूक्तं स्रुवापूरितं  
लाजानां खलु मुष्टिरेव कुसुमेष्वेकैकमब्जादिषु ॥ ७-२४ ॥  
  
वल्लीनां चतुरङ्गुलं कणतिले सक्तुष्वपि स्यान्मृगी  
साङ्गुष्ठा खलु मध्यमाङ्गुलियुता नाम्ना मृगीसञ्ज्ञिता ।  
गन्धानां चणकीमितं तु बदरीबीजोपमं गुग्गुलो-  
र्भक्ष्याणां च महाफलादिषु भवेदक्षप्रमाणाहुतिः ॥ ७-२५ ॥  
  
खर्जूरेङ्गुदगोस्तनीबदरिकाजम्बूफलानां तथा   
पत्राणां पृथगेकमेकमुदिता पर्वैकमिक्षोरपि ।  
नानाभक्ष्यविमिश्रहोमविषये पञ्चाङ्गुलीभिर्धृतं  
दूर्वाग्रत्रितयं तथैव समिधामेकैकमेवाहुतिः ॥ ७-२६ ॥  
  
आहुतिप्रमाणम् ।  
  
स्याद् वर्धन्यपि पूर्णभारसलिला कुम्भश्च खार्यम्बुभृद्  
द्रोणाम्भःपरिपूरितस्तु कलशः पूर्णं शिवात् कर्करी ।  
पूर्णा स्याद् घटिकाढकेन कुडुबद्वन्द्वं शरावं भवे-  
दापूर्णं कुडुबेन वा प्रसरतः शङ्खश्च दीपस्तथा ॥ ७-२७ ॥  
  
पात्रमानम् ।  
  
वक्ष्ये शुद्धिमपीह पात्रविषयां द्रव्यादिकानां तथा  
यावद् गन्धविलेपनाद्यपगमस्तावज्जलैः क्षालयेत् ।  
चूर्णैरप्यवघर्षयेत् पुनरपि प्रक्षाल्य चोष्णैर्जलैः  
पात्राणां भवतीह शुद्धिरधुना शुद्धिर्विशिष्टोच्यते ॥ ७-२८ ॥  
  
सौवर्णं सलिलेन शुध्यति यथा लेपापनोदो भवेत्   
पात्रं शुल्बमयं तथाम्लसलिलैस्तारोद्भवं गोमयात् ।  
कांस्यं भस्मजलैस्तथा मणिमयं सूर्यांशुभिर्वाम्भसा  
मृत्पात्रं दहनेन चेदभिनवं तत्तक्षणाद् दारवम् ॥ ७-२९ ॥  
  
दाहादायसशुद्धिरेवमुदिता लौहानि तत्कर्तृभिः  
स्पर्शाद् वा तुरगाननाभिगमनाच्छुध्यन्त्यनत्याहतौ ।  
शुद्धिश्चर्मसु रज्जुवस्त्रविषये चेत् क्षारवारिप्लवात्  
स्याच्चालाबुकवैणवेऽम्बुपवनं गोपालकाघर्षणात् ॥ ७-३० ॥  
  
शुद्धिः सोदकभाजनेष्वपि भवेत् पर्यग्नि कृत्वा तथा   
धान्यानां फलदर्भमूलसमिधां सम्प्रोक्षणाधावनैः ।  
कौशेयादिदुकूलपट्टवसनान्यालब्धरङ्गानि या-  
न्यम्भःसेकविरागकाणि धवलैः शुध्यन्ति सिद्धार्थकैः ॥ ७-३१ ॥  
  
त्याज्यं दारववैणवादिकमथो भाण्डं तथा मार्त्तिकं  
श्लेष्मोच्छिष्टमलादिदुष्टमथवा निर्माल्यसन्दूषितम् ।  
स्नेहानामपि शुद्धिरत्युपहतिर्नोचेदभिद्योतना-  
च्छुध्येदम्बुजलाशयादिषु निशास्वग्नेः शिखादर्शनात् ॥ ७-३२ ॥  
  
गोभिर्वाध्युषिता निखानिततलाकृष्टाथवा सूद्घृता   
भूः शुध्येद् भवनादिकं च सलिलैः सद्गोमयालेपितम् ।  
पुण्याहाद् द्विजभोजनैरपि तथा चोल्लेखनाद् वा स्थलं  
शुध्येत् पातकीनाभिभाष्य वचसां शुद्धिर्द्विजाभाषणात् ॥ ७-३३ ॥  
  
प्राणायामैः शुध्यति देहः समनस्कः   
स्पृष्ट्वास्पृश्यानप्सु निमग्नः सहचेलः ।  
जग्ध्वा यत्तद् वा क्षुतनिष्ठीवनजृम्भा-  
स्वाचम्याद्भिश्चान्त्यजशूद्राद्यवलोके ॥ ७-३४ ॥  
  
निः सार्याम्भः कूपजलादेर्महदर्णो-  
वेगात् स्पृष्टं वांशुभिरंशोरिह शुध्येत् ।  
सामान्याग्निः प्रोक्षणतोऽन्यत्र गतो वा   
प्रायश्चित्ताद् चाग्निमुखाच्चाहितवह्निः ॥ ७-३५ ॥  
  
गन्धादीनां मन्त्रजलैः प्रोक्षणतः स्याच्-  
छुद्धिः क्षीरे चान्धसि वाज्यं त्वभिधार्य ।  
दर्भोद्योताच्छुध्यति नातिप्रहतिश्चे-  
च्छिष्टानामप्येवमिवोह्या परिशुद्धिः ॥ ७-३६ ॥  
  
सामान्येयं सर्वगुणानामपि हेतुः   
कर्मद्रव्यस्वात्मसु सुद्धिर्मनसो या ।  
शुद्धिः सा साद्यस्य तु रागाद्यविदुष्टा  
चेच्चत्वारोऽप्यस्य करस्थाः पुरुषार्थाः ॥ ७-३७ ॥  
  
इति श्रीमदीशानशिवगुरुदेवपद्धतौ तन्त्रसारे स्रुक्सुवादिलक्षणं नाम सप्तमः पटलः ।  
  
अथाष्टमः पटलः  
  
अथ मन्त्रात्मभूतानां देवतानां यथोचिता ।  
पूजा सिद्धिकरी ज्ञेया दृष्टादृष्टफलप्रदा ॥ ८-१ ॥  
  
तया स्युर्देवतास्तुष्टाः पुरुषार्थफलप्रदाः ।  
पूजा सा त्रिविधा ज्ञेया श्रेष्ठमध्याधमक्रमात् ॥ ८-२ ॥  
  
पूजोत्तमा भवति षोडशधोपचारैर्या मध्यमा प्रभवतीह दशोपचारा ।  
पञ्चोपचारविधिना त्वधमा सपर्येत्यासां यथा विभवमर्चनमाश्रयीत ॥ ८-३ ॥  
  
कल्पतन्त्रगुरुप्रोक्ता यस्य मन्त्रस्य यादृशी ।  
पूजा श्रेष्ठादिभेदेन तयाराध्यैष साधयेत् ॥ ८-४ ॥  
  
आसनावाहनार्घ्यादि पाद्यमाचमनीयकम् ।  
साङ्गोपाङ्ग तथा स्नानं वासनाभरणानि च ॥ ८-५ ॥  
  
गन्धः पुष्पं तथा धूपो दीपश्चरुनिवेदनम् ।  
अग्निकार्यं नमस्कारो जपपूजासमर्पणम् ॥ ८-६ ॥  
  
इति षोडशधोद्दिष्टा ह्युपचाराः समासतः ।  
अर्घ्यं पाद्यं तथाचामः स्नानं गन्धश्च पुष्पकम् ॥ ८-७ ॥  
  
धूपदीपनिवेद्यानि नमस्कारश्च ते दश ।  
मध्यमायां तु पूजायामुपचाराः प्रकीर्तिताः ॥ ८-८ ॥  
  
गन्धः पूष्पं धूपदीपौ निवेद्यं पञ्चैवं स्युस्तूपचाराः कनिष्ठे ।  
अप्येतेषां लक्षणानां प्रभेदाः संलिख्यन्ते साधकानां हिताय ॥ ८-९ ॥  
  
शक्त्यादिस्वाङ्गशक्त्यन्तं पीठाब्जं वाब्जमेव वा ।  
यत् तन्मत्रविधानोक्तमासनं तत् प्रचक्षते ॥ ८-१० ॥  
  
आधारो वेत्यासनं देवतायाः स्वासीनास्मिन् पूज्यते देवतेष्टा ।  
धातोरासेत्यस्य चैवोपवेशः सिद्धं तस्मादासनं प्राक् प्रशस्तम् ॥ ८-११ ॥  
  
व्योमाम्बुजादथो बिन्दोर्हृदयाद्वार्कमण्डलात् ।  
यत् तत्त्वमानयीताअस्मिन् तदावाहनसञ्ज्ञितम् ॥ ८-१२ ॥  
  
स्वत एवाभिपूर्णस्य तत्त्वस्येहार्चनादिषु ।  
सादरं सम्मुखीभावस्तदावाहनमिष्यते ॥ ८-१३ ॥  
  
पुष्पैरञ्जलिमापूर्य हृदयादिस्थितं विभुम् ।  
सौषुन्नमार्गेणादाय बिन्दोरभ्युदितं स्मरन् ॥ ८-१४ ॥  
  
तावदुच्चारयेन्मन्त्रं यावन्निष्कलगोचरम् ।  
तस्मादादाय विस्रब्धः स्थिरधीः पुरतः स्थिते ॥ ८-१५ ॥  
  
बिम्बे वा स्थण्डिले वापि न्यसेदावाहनं तु तत् ।  
आवाहनाङ्गभूतानि स्थापनं सन्निधापनम् ॥ ८-१६ ॥  
  
सन्न्निरोधामृतीकाराववकुण्ठनमेव च ।  
साकारस्येष्टदेवस्य पूजार्थं कल्पितासने ॥ ८-१७ ॥  
  
उपवेशनमुद्दिष्टं स्थापनं नाम भक्तितः ।  
आकर्मकाण्डपर्यन्तं सन्निध्यः दैवतस्य तु ॥ ८-१८ ॥  
  
अविच्छेदेन पूजायां सन्निरोधः स कथ्यते ।  
अविभिन्नस्वभावानां यदभिन्नं प्रयोजनम् ॥ ८-१९ ॥  
  
अङ्गानामङ्गिना सार्धममृतीकरणं हि तत् ।  
आनन्दायतनं तत्त्वं सच्चिदानन्दविग्रहम् ॥ ८-२० ॥  
  
तदेतन्मूर्तगं ध्येयं यत् तत् स्यादवकुण्ठनम् ।  
अवकुण्ठनवत् तेजो रुचिराङ्गप्रवर्धनम् ॥ ८-२१ ॥  
  
लावण्यामृतपूराढ्यं यत्तदुक्तं प्ररोचनम् ।  
पूजां प्रयुज्यमानां तु गृहीत्वानुग्रहादिकम् ॥ ८-२२ ॥  
  
कर्तुं सामर्थ्यमस्यास्ति यत् तत् स्यात् सन्निधापनम् ।  
  
आसनावहानाधिकारः   
  
अर्घ्यं नामार्हणं प्रोक्तं तदर्हायागताय यत् ॥ ८-२३ ॥  
  
कल्पितं दीयते तत् तद्विधानादर्चनादिषु ।  
तच्चास्य त्रिविधं ज्ञेयं शैवं शाक्तं च वैष्णवम् ॥ ८-२४ ॥  
  
शैवमर्घ्यं षडङ्गं चाप्यष्टाङ्गं च द्विधा भवेत् ।  
गन्धपुष्पाक्षतकुशा दूवार्ग्रं च तथोदकम् ॥ ८-२५ ॥  
  
भोजेन्द्रब्रह्मशम्भूक्तं षडङ्गार्घ्यमुदाहृदम् ।  
कुशाक्षततिला दूर्वा गन्धः पुष्पं यवास्तथा ॥ ८-२६ ॥  
  
क्षीरं चाष्टाङ्गमर्घ्याम्भः शैवं स्याद् विजयोदितम् ।  
गन्धपुष्पाक्षतयवाः कुशदूर्वाग्रसर्षपाः ॥ ८-२७ ॥  
  
आपश्चेत्यष्टभिर्द्रव्यैः शाक्तमर्घ्यमुदीरितम् ।  
सिद्धार्थाक्षतदर्भाग्रगन्धपुष्पयवाः फलम् ॥ ८-२८ ॥  
  
तिलाश्चेत्यष्टभिर्युक्तमम्भोऽर्घ्यं वैष्णवं स्मृतम् ।  
हैरण्यं राजतं ताम्रमलाभे वाथ दारवम् ॥ ८-२९ ॥  
  
पात्रं त्रिकुडुवैः पूर्णमर्घ्ये शङ्खस्तु वा भवेत् ।  
आपूर्यार्घ्यं तु मूलाङ्गैरभिमन्त्र्यामृतीकृतम् ॥ ८-३० ॥  
  
ध्यात्वा तु सकलोपाधिविग्रहं सम्मुखं विभुम् ।  
परमामृतनिःष्यन्दधवलीकृतदिङ्मुखम् ॥ ८-३१ ॥  
  
समुत्क्षिप्य विशेषार्घ्यभाजनं वामपाणिना ।  
पश्चान्निवेदयेदर्घ्यं दक्षिणेन करेण तु ॥ ८-३२ ॥  
  
अर्घ्यविधिः ।  
  
पाद्यं तु सर्वसामान्यं दूर्वाश्यामाकपङ्कजैः ।  
लक्ष्म्याम्भसा समापूर्य पाद्यं दद्यात् तु पादयोः ॥ ८-३३ ॥  
  
सजातीफलतक्कोललवङ्कं शीतलं जलम् ।  
प्रपञ्चादिषु यत् प्रोक्तं सामान्याचमनीयकम् ॥ ८-३४ ॥  
  
दधिमध्वाज्यदुग्धाम्भांस्येकीकृत्य विधाय तु ।  
सहेमं कांस्यपात्रेण कूर्चाभ्यां परिगृह्य च ॥ ८-३५ ॥  
  
मधुपर्कं तु तद् दद्यात् सामान्यं तच्च मन्त्रतः ।  
  
न नित्ययजनेष्विष्टं मधुपर्कनिवेदनम् ।  
नैमित्तिकेषु तच्छस्तं प्रतिष्ठास्नापनाअदिषु ॥  
  
इति पौष्करे ।  
  
पुनराचमनीये च शस्तमम्भः सुगन्धि च ॥ ८-३६ ॥  
  
नमः स्वधा तथा स्वाहा वषड्जातियुजा हृदा ।  
अर्घ्यादिकचतुष्कं तु दद्यादेवं यथाक्रमम् ॥ ८-३७ ॥  
  
अर्घ्यस्य त्रीणि पात्राणि पाद्यस्यापि त्रयं भवेत् ।  
षडाचमनपात्राणि तथैकं मधुपर्कके ॥ ८-३८ ॥  
  
अर्घ्यमादौ तथा स्नाने पूजान्ते च प्रदीयते ।  
आदौ स्नाने विभूषान्ते पाद्यं कालेषु वै त्रिषु ॥ ८-३९ ॥  
  
पाद्यान्ते मधुपर्कान्ते स्नानाद्यन्ताम्बरादिषु ।  
निवेद्यान्ते च षट्स्वेषु दद्यादाचमनीयकम् ॥ ८-४० ॥  
  
धूपे दीपे च नैवेद्ये ताम्बूलं वा फलादिकम् ।  
निवेद्याचमनं दत्त्वा कर्तव्यं कर्म चोत्तरम् ॥ ८-४१ ॥  
  
प्रथमाचमनीयान्ते मधुपर्कं प्रदाय तु ।  
सकृदाचमनं दत्त्वा ततो गन्धादिनार्चयेत् ॥ ८-४२ ॥  
  
पाद्याचमनमधुपर्काधिकारः ।  
  
अपनीय तु निर्माल्यं गन्धपुष्पादिनार्चयेत् ।  
मूर्ध्नि दूर्वाक्षतान् दत्त्वा ततः स्नानं समारभेत् ॥ ८-४३ ॥  
  
नि(र्मत्स?मज्ज)नं तु देवस्य प्रथमं कारयेत् ततः ।  
सुगन्धतैलेनाभ्यज्य तथा तैलापनुत्तये ॥ ८-४४ ॥  
  
यवगोधूममाषादिचूर्णैरुद्वर्तयेदपि ।  
ईषदुष्णाम्बुशीताद्भिः सेकाल्लेपापनोदनम् ॥ ८-४५ ॥  
  
समूलाङ्गमनोर्न्यासः पुष्पधूपसमर्पणम् ।  
फलापूपादिनैवेद्यं गीतवाद्यादिमङ्गलम् ॥ ८-४६ ॥  
  
पञ्चगव्यामृतस्नानं पुनर्लेपापनोदनम् ।  
गन्धामलकहारिद्रकुङ्कुमोद्वर्तनानि च ॥ ८-४७ ॥  
  
मूलाङ्गवैदिकैर्मन्त्रैः सुगन्धाम्भोभिषेचनम् ।  
यथोपपत्तिकलशैरभिषेकश्च सम्भवेत् ॥ ८-४८ ॥  
  
माङ्गल्यपिष्टदीपाद्यैर्नीराजनविधिस्तथा ।  
विशुद्धवाससा बिम्बस्थिततोयापमार्जनम् ॥ ८-४९ ॥  
  
हेमपुष्पादिना शश्वदशून्यं मस्तकं यथा ।  
इत्थं हि विंशत्यङ्गं तु स्नानं सामान्यमीरितम् ॥ ८-५० ॥  
  
एतेषां यदलभ्यं स्यान्मनसा तत् प्रकल्पयेत् ।  
  
स्नानाधिकारः   
  
ततो वासांसि शुद्धानि सूक्ष्माण्यभिनवानि तु ॥ ८-५१ ॥  
  
दुकूलपट्टकार्पासदेवाङ्गादीनि यानि ह ।  
अन्यत्रानुपयुक्तानि विकेशान्यहतानि च ॥ ८-५२ ॥  
  
भक्त्या यथोपपन्नानि शस्तान्यत्र प्रदापयेत् ।  
भूषणानि च हैमानि नानारत्नोज्ज्वलानि तु ॥ ८-५३ ॥  
  
पादाद्याकेशयोग्यानि यथाविभवसारतः ।  
अलाभे मनसा वापि तं तु सम्यग् विभूषयेत् ॥ ८-५४ ॥  
  
दर्पणं निर्मलं चात्र स्थापयेत् पुरतः प्रभोः ॥  
  
वस्त्रभूषणविधिः ।  
  
गन्धश्च त्रिविधो ज्ञेयः शैवः शाक्तश्च वैष्णवः ॥ ८-५५ ॥  
  
चन्दनं कुङ्कुमं कुष्ठं दलोशीरं तथागरु ।  
कर्पूरं हिरिबेरं च शैवं गन्धं प्रचक्षते ॥ ८-५६ ॥  
  
चन्दनागरुकर्पूरमांसीकुङ्कुमरोचनाः ।  
कच्चोरवानराभ्यां च शाक्तो गन्ध उदाहृताः ॥ ८-५७ ॥  
  
चन्दनोशीरतोयाह्वैर्मांसीकुष्ठं मुरागरू ।  
कुङ्कुमं चेति वै गन्धमष्टाङ्गं वैष्णवं विदुः ॥ ८-५८ ॥  
  
पुष्पाणि चैव कथ्यन्ते प्राग्वच्छैवादिभेदतः ।  
तान्याग्नेयानि सौम्यानि सौम्याग्नेयानि च त्रिधा ॥ ८-५९ ॥  
  
सात्त्विकानीह शुक्लानि राजसान्यरुणानि तु ।  
कृष्णानि तामसानि स्युः पीतं राजससात्त्विकम् ॥ ८-६० ॥  
  
श्यामं तमोरजोमिश्रं पत्रेष्वप्येवमेव हि ।  
सात्त्विकाद्यैस्तु कुसुमैः फलं स्यात् सात्त्विकादिकम् ॥ ८-६१ ॥  
  
श्वेतार्कं करवीरकं च कमलं दुर्धूरकार *?धे  
राजार्कं च सिताम्बुजं च तुलसीसाशोकसच्चम्पकैः ।  
कल्हारं बकपाटले वकुलकं द्वे मल्लिके मालती-  
पालाशस्थलपद्मदर्भदम(ने? नै) र्मार्गच्छदं दूर्वया ॥ ८-६२ ॥  
  
तद्वद् ग्रन्थिशमीबृहन्मरुवकैः पुन्नागनागासनै-  
र्नन्द्यावर्ततमालकुब्जविजयामन्दारकाश्मीरकैः ।  
शस्तान्युत्पलकर्णिकारकुसुमैः कादम्बबैल्वान्यथो  
नीलं चोत्पलमित्यमूनि कुसुमान्युक्तानि शैवान्यलम् ॥ ८-६३ ॥  
  
शस्ते द्वे तुलसी सिताम्बुजमथो रक्ताब्जपालाशके  
जातीकुब्जकमाधवीदमनकैः पुन्नागनागासनैः ।  
नन्द्यावर्तशमीस्थलाब्जविजयासन्मल्लिकाचम्पकै-  
र्बिल्वं चोत्पलकेतकाद्यभिनवं कुन्दं तथा पाटलम् ॥ ८-६४ ॥  
  
लक्ष्मीदेविसहाः सभृङ्गमुसलीभीतेन्द्रवल्ल्यस्तथा   
भद्रा श्रीपतिलङ्घिता च दशमी दूर्वाथ जम्बूच्छदम् ।  
कल्हारं करवीरमेकदलकं पद्मं कुशाः कैरवं   
रक्तं चेति विलोमतोऽधिकफलं पुष्पं भवेद् वैष्णवम् ॥ ८-६५ ॥  
  
अम्भोजोत्पलबन्धुजीवविजयाः पुन्नागनागान्यथो   
जातीकुन्दकरण्डचम्पकजपायूथीरमापाटलैः ।  
बिल्वाशोकहयारिकुब्जदमनैर्मन्दारदूर्वादलै-  
र्नन्द्याह्वाप्यपराजितेति कुसुमान्युक्तानि शाक्ताम्यलम् ॥ ८-६६ ॥  
  
निर्गन्धानि तथोग्रगन्धकटुकान्यस्पृश्यदुष्टानि चा-  
प्यन्यायोपहृतानि वा नखकृमीचिह्नानि तुन्नानि वा ।  
ऊर्णासूत्रशिरोरुहाद्युपगतैर्म्लायत्पुराणानि वा   
कालातीतविलङ्घितानि च तथा पुष्पाण्यथो वर्जयेत् ॥ ८-६७ ॥  
  
त्रेधा चोदितपुष्पजातिषु न चेदुक्तानि वर्ज्यानि तान्य-  
न्योन्यप्रतिषेधदर्शनमपि स्याद् यत्र चोक्तं विना ।  
अन्यस्मै परिकल्पितानि च तथा वर्ज्यानि तद् युक्तितो  
यद्यस्यात्र विशेषतस्तु विहितं तद्दैवतं तोषयेत् ॥ ८-७८ ॥  
  
सूर्याग्न्योस्त्रिविधैस्तथैव कुसुमैरिष्टं हि विघ्नेशितुः  
शाक्तान्यप्यथ शाम्भवानि च तथा स्कन्दार्यचण्डादिषु ।  
शाक्तान्येव मनोजवाग्गिरिसुतादुर्गाष्टमातृप्रिया-  
ण्यम्भोजासनदेवराजकमलाः पूज्यास्तथा वैष्णवैः ॥ ८-६९ ॥  
  
नन्द्यावर्तैरर्धरात्रे च काल्ये प्राग् रात्रेः स्यान्मालतीमल्लिकाभिः ।  
अह्व्येवाब्जैरुत्पलैः सर्वदा वा हैमैः प्रातः केसरैरर्धरात्रे ॥ ८-७० ॥  
  
आ वैवर्ण्यात् केसराणां सरोजं बैल्वं पत्रं दामनं च त्रिरात्रम् ।  
पूजायोग्यं कार्णिकारं तु पक्षं न स्याज्जीर्णं मासषट्कं बकाख्यम् ॥ ८-७१ ॥  
  
पुष्पाधिकारः  
  
धूपद्रव्येषु सर्वेषु श्रेष्ठः कृष्णागरुर्भवेत् ।  
कर्पूरमधिकश्रेष्ठमगरूपहितं तथा ॥ ८-७२ ॥  
  
गुग्गुलुश्च तथोशीरचन्दने मध्यमे स्मृते ।  
श्रीवाससर्जावधमौ तद्वल्लाक्षा धृतं मधु ॥ ८-७३ ॥  
  
सर्वैरेतैः सितोपेतैर्धूप उक्तो दशाङ्गिकः ।  
निर्धूमस्फुरदङ्गारे निर्ज्वाले च निरिन्धने ॥ ८-७४ ॥  
  
धूपं दद्यादधः किञ्चिद् घण्टां वामेन वादयेत् ।  
विशुद्धसितसूत्रेण स्युर्वर्त्त्यो वाथ तूलजाः ॥ ८-७५ ॥  
  
दीपार्थं गोघृतं मुख्यं मध्यान्त्ये तैलमाहिषे ।  
सकर्पूरदशो दीपः फलं दद्याच्छताधिकम् ॥ ८-७६ ॥  
  
दीपः केवलकर्पूरः सहस्रगुण उच्यते ।  
प्रभूतस्नेहसम्पूर्णैर्दशभिर्वा नवाष्टकैः ॥ ८-७७ ॥  
  
दीपैः प्रतिनवैराराद् भ्राम्यमारात्रिकं भवेत् ।  
न दग्धशेषवर्त्या तु पुनर्दीपं प्रवर्तयेत् ॥ ८-७८ ॥  
  
नोच्छिष्टाशुचितैलाद्यैर्नान्यतैलघृतादिना ।  
  
धूपदीपविधिः ।  
  
व्रीहेः पञ्चशतं तलं द्विगुणितं ते द्वे प्रकुञ्चं स्मृतं  
ते द्वेऽथ प्रसरं तथैव कुडुबं प्रस्थार्धकं तद्द्वयम् ।  
प्रस्थं पात्रमथाढकं शिवमथो द्रोणं च खारिः क्रमात्  
खारीणां त्रितयं हि भार उदितो मानं यथाशास्त्रतः ॥ ८-७९ ॥  
  
नित्यं नैमित्तिकं चेति नैवेद्यं द्विविधं मतम् ।  
तच्चोत्तमोत्तमाद्यं तु नवभेदेन वक्ष्यते ॥ ८-८० ॥  
  
तण्डुलाः शालिजाः शस्ताः कलमा राजशालिजाः ।  
नीवारजास्त्वथो मध्या व्रीहिजा वैणवास्तथा ॥ ८-८१ ॥  
  
प्रियङ्गुयवगोधूमश्यामाकास्त्वधमाः क्रमात् ।  
तण्डुलेभ्योऽष्टमांशाः स्युरुपदंशास्तथा दधि ॥ ८-८२ ॥  
  
द्वात्रिंशदंशमाज्यं स्याच्छर्करामधुनी तथा ।  
तत्र नित्यविधेरष्टद्रोणशालिजतण्डुलैः ॥ ८-८३ ॥  
  
सार्धरात्रं चतुष्कालं पूजायां विनिवेदयेत् ।  
पायसं कृसरं गौलमन्नं तच्च चतुर्विधम् ॥ ८-८४ ॥  
  
यथोचितोपदंशाज्यदध्यपूपरसोत्तरम् ।  
सगीतनृत्तवादित्रं सभूतबलिमङ्गलम् ॥ ८-८५ ॥  
  
तत्र पञ्चशतं दीपास्त्वेवं स्यादुत्तमोत्तमम् ।  
षड्भिर्द्रोणैश्चतुष्कालमभ्यर्च्य विनिवेदयेत् ॥ ८-८६ ॥  
  
सहोमं द्विशतं दीपाः स्युर्गीतबलिनर्तनैः ।  
कुर्यात् पूर्वानुसारेण तत् स्यादुत्तममध्यमम् ॥ ८-८७ ॥  
  
पञ्चद्रोणैश्चतुष्कालं निवेद्यं पूजनं तथा ।  
अष्टोत्तरशतं दीपैर्गीतवाद्यबलिक्रियाः ॥ ८-८८ ॥  
  
अग्निकार्यं च कुर्वीत स्यादेवं तूत्तमाधमम् ।  
सचतुर्द्रोणनैवेद्यं चतुष्कालोचितार्चनम् ॥ ८-८९ ॥  
  
गीताद्यं बलिहोमौ च प्रदीपाः स्युश्च सप्ततिः ।  
मध्यमोत्तममेवं स्यान्मध्यमध्येमथोच्यते ॥ ८-९० ॥  
  
भारार्धतण्डुलैः प्राग्वन्नैवेद्यं चार्चनादिकम् ।  
मध्याह्न एव होमः स्याद् द्विकालं नर्तनादिकम् ॥ ८-९१ ॥  
  
चत्वारिंशत् प्रदीपाः स्युर्मध्यमध्ये बलिस्तथा ।  
खारितण्डुलनैवेद्यं चतुष्कालार्चना बलिः ॥ ८-९२ ॥  
  
होमो द्वादश दीपाः स्युर्गीताद्यं मध्यमाधमम् ।  
  
सायम्प्रातस्त्वाढकाभ्यां शिवं तन्मध्याह्ने स्यादह्नि वेदप्रदीपाः ।  
रात्रावष्टौ स्युस्त्रिकालं च पूजा पञ्चातोद्यैः स्यात् कनिष्ठोत्तमाख्ये ॥ ८-९३ ॥  
  
प्रातः पात्रं सायमप्यत्र पात्रं स्यान्मध्याह्ने त्वाढकं चाह्नि दीपौ ।  
तत्वारो वै रात्रिदीपास्त्रिकालं पूजेत्युक्तं मध्यमं यत् कनिष्ठे ॥ ८-९४ ॥  
  
सायम्प्रातः प्रतिप्रस्थद्वयनैवेद्यमर्चनम् ॥ ८-९५ ॥  
  
दीपोऽह्नि निशि दीपावित्युक्तं स्यादधमाधमम् ।  
  
नित्यनैवेद्यप्रकरणम् ।  
  
अष्टद्रोणं समारभ्य यावद् द्वादशभारकम् ॥ ८-९६ ॥  
  
नैमित्तिकं स्यानैवेद्यं नवधात्रापि पूर्ववत् ।  
उत्तमोत्तमपूर्वं तु पूजां चैवं समूहयेत् ॥ ८-९७ ॥  
  
स्यात् काम्यमपि नैवेद्यं यावद् वा प्रार्थितं भवेत् ।  
न कालनियमस्तत्र साङ्गं पूजा प्रशस्यते ॥ ८-९८ ॥  
  
नैमित्तिककाम्यविधिः ।  
  
क्षीरं त्रिभागं भागस्तु तण्डुलाः पायसस्य तु ।  
क्षीराज्यतण्डुलतिलाः समाः स्युः कृसरान्नके ॥ ८-९९ ॥  
  
भिन्नमुद्गैः शुभास्तण्डुलाः स्युः समास्तस्य चार्धं घृतं स्याद् घृतार्धं गुलम् ।  
तण्डुलेभ्यस्तथा योपयः षड्गुणं स्याद् गुलान्नं तु तद् युक्तरम्भाफलम् ॥ ८-१०० ॥  
  
धौतदन्ता द्विजाः स्नातशुक्लाम्बरा वज्रपूतैर्जलैर्मौनिनस्तण्डुलान् ।  
क्षालयेयुस्तथा सप्तकृत्वोऽङ्गकैर्ज्वालयेयुस्तथाग्निं धवित्रादिना ॥ ८-१०१ ॥  
  
ध्यात्वा चुल्लिं शक्तिमग्निं च रुद्रं वह्नेर्बीजात् तारकाद् वाभिपूज्य ।  
तस्मिन्नग्नौ तद्धविः साधयेयुरोङ्काराज्यं चाभिधार्याहरेयुः ॥ ८-१०२ ॥  
  
बृहत्यः कदल्यस्तथा कुण्डहाल्यः सकूश्माण्डमुक्तं भवेत् कर्करी च ।  
तथा कारवेल्लं च चूतार्द्रकाख्ये बृहन्मुद्गमुद्गास्तथा नालिकेरम् ॥ ८-१०३ ॥  
  
सशिम्बाश्च माषास्तथा चिद्भटाख्यः कुलस्थाश्च शस्ताः प्रकृष्टोपदंशाः ।  
कदल्यादिपक्वैः सिताप्योषलोणैर्युतः स्याद् यवानीदधिक्वाथसूपः ॥ ८-१०४ ॥  
  
तथा मोदकांश्चोपदंशांश्च कुर्याद् घृतव्योषलोणैर्यवानीष्टपिष्टैः ।  
ततः पात्रवर्गं बहिः शोधयित्वा सशङ्खध्वजच्छत्रमुत्थापयेच्च ॥ ८-१०५ ॥  
  
हिरण्याद्यमन्त्रं हृदा धौतमद्भिः कदल्यादिपत्राणि वात्राभिघार्य ।  
हविस्तत्र दत्त्वा युतं चोपदंशैः कदल्यादिपक्वैः फलैर्मोदकैश्च ॥ ८-१०६ ॥  
  
सिताक्षौद्रदुग्धेऽथ दध्ना तु गव्यं घृतं चारुगन्धं नवं रागभागम् ।  
निवेद्यात् प्रदेयं तु पुष्पार्पितेऽस्मिंस्ततो धेनुमुद्रामृतैः प्लावयित्वा ॥ ८-१०७ ॥  
  
सम्प्रोक्ष्य मूलमन्त्रेण दत्त्वाम्भोऽग्निप्रियान्तिकम् ।  
सपुष्पदक्षिणकरो हविः स्पृष्ट्वा निवेदयेत् ॥ ८-१०८ ॥  
  
ध्यायेत् तन्मनसा दिव्यमन्नाज्यं तृप्तिकारकम् ।  
पानीयं च निवेद्यास्मै हृद्यं शीतं सुगन्धि च ॥ ८-१०९ ॥  
  
बहिर्निर्गत्य तच्छेषमन्नं हुत्वानलेऽपि च ।  
मूलाङ्गादिविधानेन तत्तन्मन्त्रेण साधकः ॥ ८-११० ॥  
  
तत्र किञ्चिद् बलिं दत्त्वा वह्निं भक्त्या क्षमापयेत् ।  
प्रदक्षिणनमस्कारस्तुतिभिः सम्प्रसादयेत् ॥ ८-१११ ॥  
  
प्रक्षाल्य चरणौ सम्यगाचान्तोऽन्तः प्रविश्य तु ।  
सुतृप्तं दैवतं स्मृत्वा दद्यादाचमनीयकम् ॥ ८-११२ ॥  
  
ततो लवङ्ककर्पूरतक्कोलक्रमुकान्वितम् ।  
निवेदयेच्च ताम्बूलं गन्धपुष्पार्चितं ततः ॥ ८-११३ ॥  
  
धूपयित्वा नमस्कृत्य जपेन्मूलं तु शक्तितः ॥  
  
नैवेद्याधिकारः ।  
  
अङ्गानि चैव परिवारगणांश्च सर्वान् पञ्चोपचारविधिना तु यथोपपत्त्या ।  
सम्पूजयेदनुपपन्नमिहार्चनेयं तत्कल्पयेच्च मनसैव समहितात्मा ॥ ८-११४ ॥  
  
अत्रोपचारभेदेन पूजाभेदांस्तथापरे ॥ ८-११५ ॥  
  
वदन्ति तांश्च वक्ष्यामः किञ्चिद्भेदात् पुरोदितात् ।  
दशोपचाराः कथिता निवेद्यान्ते तु पूजने ॥ ८-११६ ॥  
  
होमान्तके तु कथिता ह्युपचारास्तु षोडश ।  
बल्यन्ते चापि ते ख्याताः पञ्चविंशतिसङ्ख्यया ॥ ८-११७ ॥  
  
नृत्तान्ते चापि षट्त्रिंशदुपचाराः प्रकीर्तिताः ।  
उत्तमोत्तमपूजायामुत्तमे वा भवन्त्युत ॥ ८-११८ ॥  
  
आसनावाहनार्घ्याणि पाद्यमाचमनीयकम् ।  
साङ्गं स्नानं तथा वस्त्रमुपवीतं च भूषणम् ॥ ८-११९ ॥  
  
अञ्जनं गन्धपुष्पे च धूपो दीपश्च दर्पणम् ।  
नीराजनं च नैवेद्यमग्निकार्यं प्रदक्षिणम् ॥ ८-१२० ॥  
  
नमस्कारः स्तुतिर्वाद्यगीते नित्यबलिस्तथा ।  
पूजासमर्पणं चेति पञ्चविंशतिचोदिता ॥ ८-१२१ ॥  
  
अथासनादयः पञ्च पञ्चगव्याभिषेचनम् ।  
दुग्धेन दध्ना चाज्येन मधुनक्षुरसन च ॥ ८-१२२ ॥  
  
अभिषेकस्तु तत्स्नानं चक्रवर्त्युपचारतः ।  
वस्त्रोपवीताभरणान्यञ्जनं गन्धपुष्पके ॥ ८-१२३ ॥  
  
धूपदीपौ च मुकुरं नीराजनविधिस्ततः ।  
मुद्राणां दर्शनं तद्वन्नैवेद्यं पुस्तकार्चनम् ॥ ८-१२४ ॥  
  
होमकर्म च ताम्बुलं पादुके चामरध्वजौ ।  
छत्रं च नित्ययात्रा च बलिदानमतः परम् ॥ ८-१२५ ॥  
  
प्रदक्षिणनमस्कारस्तोत्राण्यातोद्यमेव च ।  
गीतं नृत्तं च पूजादेः समर्पणमतः परम् ॥ ८-१२६ ॥  
  
षट्त्रिंशदुपचाराः स्युरेवमुक्ताः क्रमात् क्वचित् ।  
व्यत्यस्तक्रमतो वा स्युस्तत्तत्तन्त्रोदितास्त्वमी ॥ ८-१२७ ॥  
  
त्रिविधोपचाराधिकारः ।  
  
बलियात्रोत्सवाः शस्ताः स्थिरलिङ्गादिपूजने ।  
न चलस्थण्डिलविधौ मण्डलक्षणिकादिषु ॥ ८-१२८ ॥  
  
इति निगदितमार्गास्तूपचाराः प्रदिष्टाः  
पृथगिह परिपाट्या तन्त्रभेदेषु दृष्टाः ।  
विविधमनुसुराणां ये च सामान्यकल्पाः  
स्वभिमतफलसिद्धिः साधकानां यथा स्यात् ॥ ८-१२९ ॥  
  
इति श्रीमदीशानगुरुदेवपद्धतौ तन्त्रसारे उपचारपटलोऽष्टमः ॥  
  
अथ नवमः पटलः  
  
अथोच्यते नैत्यकमत्र कर्म सामान्यतः सिद्धिकरं मनूनाम् ।  
समस्तवर्णाश्रमलिङ्गभाजामावश्यकं यत् करणीयमेकम् ॥ ९-१ ॥  
  
प्रभावतीष्वेव हि तारकासु कौलं तु सूर्योदयदर्शनात् प्राक् ।  
वदन्ति सन्ध्यां मुनयः प्रभातां तस्यां विनिद्रः शयनं च जह्यात् ॥ ९-२ ॥  
  
अत्र पितामहः: -  
  
नक्षत्रज्योतिरारभ्य आ सूर्योदयदर्शनात् ।  
प्रातःसन्ध्येति तां प्राहुर्मुनयो वेदपारगाः ॥ इति ।  
  
स्मरन् हृदम्भोरुहकोटरस्थं शैवं परं ज्योतिरथात्मसञ्ज्ञम् ।  
व्रजेत् समुत्थाय दिशं विशुद्धामम्भः प्रभूतं सुलभं च यस्याम् ॥ ९-३ ॥  
  
अत्र स्मृतिः: -  
  
निवीतं दक्षिणे कर्णे समासज्याम्बरेण तु ।  
अवकुण्ठ्य शिरो मौनी मलोत्सर्गमथाचरेत् ॥ इति ।  
  
विदूरतो मार्गजलाशयादेश्छन्ने तृणैर्भूमितले निवीती ।  
उदङ्मुखो याम्यमुखोऽह्नि रात्रौ त्यक्त्वा मलं चाथ गृहीतशिश्नः ॥ ९-४ ॥  
  
जलान्तिकं प्राप्य मृदं विशुद्धामादय चाष्टाङ्गुलखातलब्धाम् ।  
निधाय तां दक्षिणतो धृताभिरद्भिस्तु शौचं विधिवत् प्रकुर्यात् ॥ ९-५ ॥  
  
एकैव लिङ्गे करयोस्तु तिस्रस्तथा गुदे पञ्च मृदः प्रयोज्याः ।  
वामे करे सप्त दशैव पाण्योः कनिष्ठकल्पं खलु शौचमेतत् ॥ ९-६ ॥  
  
द्वे चापि लिङ्गे करयोश्चतस्रो गुदे दश स्युर्दश वामपाणौ ।  
हस्तद्वये द्वादश चेति मृत्स्नाः शौचेष्वयं मध्यविधिः प्रदिष्टः ॥ ९-७ ॥  
  
तिस्रोऽथ लिङ्गे करयोश्च पञ्च त्रिपञ्चसङ्ख्यास्तु गुदे मृदः स्युः ।  
वामे करे द्वादश तत्प्रसङ्ख्याः पाण्योरयं शौचविधिर्हि मुख्यः ॥ ९-८ ॥  
  
उत्थाय वासः परिधाय सम्यगाजानुसन्धेश्चरणौ करौ च ।  
प्रक्षाल्य मृत्स्नासलिलैर्विशुद्धैर्वक्त्रं च गण्डूषजलैर्विशोध्य ॥ ९-९ ॥  
  
प्लक्षाम्रजम्बूककुभाश्वकर्णमालूरकाशोकलवङ्कजाद्यम् ।  
वैकङकतोदुम्बरचम्पकं वा शस्तं बुभुक्षोः खलु दन्तकाष्ठम् ॥ ९-१० ॥  
  
स्वैरङ्गुलैर्द्वादशभिर्मितं तत्कनिष्ठिकानाहसमं सवल्कम् ।  
पूर्वामुखोऽद्यादुपविश्य मौनी प्रदक्षिणं वामरदादधः प्राक् ॥ ९-११ ॥  
  
मोक्षार्थिनां कण्टकिनस्तु शस्तास्तद्वच्छिरीषार्जुननक्तमालः ।  
शस्तो ह्यपामार्ग इतीह तेषामष्टाङ्गुलं दन्तविशोधनं तत् ॥ ९-१२ ॥  
  
प्। ८२) सनिम्बधात्रीधवशेलुशिग्रुवानीरकैरण्डतृणैः कुशैर्वा ।  
स्थितः प्रजल्पन् शयितोऽथवाद्यात् तैलावसिक्तोऽपि न दन्तकाष्ठम् ॥ ९-१३ ॥  
  
नोपोषितः पारणपूर्वकालं न जन्मभे पर्वणि नासिताहे ।  
नाप्यष्टमीश्राद्धदिनेषु दन्तान् प्रधावयेदङ्गुलिभिर्नखैर्वा ॥ ९-१४ ॥  
  
अपिच सार्धत्रिशतिकायामत्र कालोत्तरे -  
  
प्रतिपत्पर्वषष्ठीषु नवम्यामपि वा गुह! ।  
दन्तानां काष्ठसंयोगे महान् दोषोऽभिधीयते ॥ इत् ।  
  
तद्वत् तु जिह्वामपि मार्जयित्वा तद्दन्तकाष्ठादि विसृज्य दूरे ।  
गण्डूषकद्वादशकेन पश्चादाचम्य तु स्नानमुपक्रमेत् ॥ ९-१५ ॥  
  
सरित्सु गङ्गादिषु मुख्यमुख्यं तीर्थेषु चान्यासु नदीषु मुख्यम् ।  
सरस्तटाकादिषु मध्यमं स्यात् स्नानं तु कूपेषु गृहेषु नीचम् ॥ ९-१६ ॥  
  
स्नायात् तु कूपादिषु शुद्धपात्रैः स्नातैर्द्विजैरेव समाहृताद्भिः ।  
स्नायात् तु नोष्णाम्भसि कर्मयोग्यं नैतद् यतो रोगिषु सम्मतं तत् ॥ ९-१७ ॥  
  
भुवमष्टाङ्गुलां खात्वा त्यक्त्वाधो मृदमस्नतः ।  
खातां मृदं समादाय तत् खातं परिपूर्य च ॥ ९-१८ ॥  
  
शिरसा पयसस्तीरे धौते संस्थाप्य तां पुनः ।  
शिखया शोधयित्वा तु वर्मणा विभजेत् त्रिधा ॥ ९-१९ ॥  
  
लिप्त्वैकभागमा नाभेः प्रक्षाल्याचम्य वाग्यतः ।  
द्वितीयेनास्नयुक्तेन दीप्तेनाङ्गानि लेपयेत् ॥ ९-२० ॥  
  
द्विजश्चेदुद्धृतासीति मन्त्रेण प्रार्थयेद् भुवम् ।  
इतरो वक्ष्यमाणेन * * * * * * * * ॥ ९-२१ ॥  
  
धारणं पोषणं त्वत्तो भूतानां देवि! सर्वदा! ॥  
तेन सत्येन मां पापं पापान्मोचय धारिणि! ॥ इत् ।  
  
प्राणानायम्य सलिले निमज्ज्यास्नमनुस्मरन् ॥ ९-२२ ॥  
  
कालानलप्रतीकाशमथोपतटमम्भसि ।  
उपविष्टो ह्यनुदिते सूर्ये सन्ध्यां भजेद् द्विजः ॥ ९-२३ ॥  
  
ब्राह्मीं पूर्वं ततोऽस्त्राख्यां मन्त्रसन्ध्यां तथेतरः ।  
उपास्योर्ध्वं जलं क्षिप्त्वा विधिस्नानं समाचरेत् ॥ ९-२४ ॥  
  
स्वमन्त्रसन्नद्धतनुः स्मृत्वात्मानं हृदम्बुजे ।  
तृतीयं पूर्वमृद्भागमादायानाभि वारिणि ॥ ९-२५ ॥  
  
स्थित्वा वामकरे कृत्वा त्रिधा तां विभजेत् पुनः ।  
दक्षिणं भागमस्त्रेण प्राक् स्वमूलेन तूत्तरम् ॥ ९-२६ ॥  
  
अङ्गमन्त्रेणाभिमन्त्र्य गृहीत्वास्त्रेण दक्षिणम् ।  
हुम्फडन्तेन रक्षायै दशदिक्षु क्षिपेत् सुधीः ॥ ९-२७ ॥  
  
मूलाभ्यस्तेन पूर्वेण जले दक्षिणपाणिना ।  
निक्षिप्य भ्रामयेद् वारि शिवतीर्थमनुस्मरन् ॥ ९-२८ ॥  
  
अङ्गाभ्यस्तार्कदीप्तेन शिष्टभागेन विग्रहम् ।  
सर्वमालिप्य तत्तीर्थं स्वनाम्नावाह्य पूजयेत् ॥ ९-२९ ॥  
  
गन्धपुष्पैर्यथालाभं मनसा वा समाहितः ।  
मुख्यनद्यब्धितीर्थेषु नान्यतीर्थानि कीर्तयेत् ॥ ९-३० ॥  
  
कीर्तनान्निष्फलं तत् स्यात् क्रुध्येच्चातो न कीर्तयेत् ।  
केवलाम्भस्सु गङ्गादितीर्थानां कीर्तनं स्मृतम् ॥ ९-३१ ॥  
  
तत्तत्फलप्रदं तस्मात् तत्र तीर्थानि कीर्तयेत् ।  
ततः प्राणान् समायम्य त्रिर्निमज्ज्य समाहितः ॥ ९-३२ ॥  
  
निमग्न एव साङ्गं स्वं मूलं शक्त्या जपेद्धृदा ।  
  
अपिच द्विजश्चेत् -  
  
हिरण्यशृङ्गं वरुणं प्रपद्य इत्यथादितः सूक्तमुदीरयन् हृदा ।  
निमग्न एवाम्भसि शक्तितोऽखिलान् हरत्यघौघानघमर्षणे स्थितः ॥ ९-३३ ॥  
  
यथा जलौघे लवणस्य सञ्चयः प्रयाति सद्यो विलयं महानपि ।  
तथा महानप्यघमर्षणेऽंहसां चयोऽपि नाशं व्रजतीति निश्चयः ॥ ९-३४ ॥  
  
ततः स्थितो वारिणि वामदक्षिणौ करौ शशाङ्कार्कशिवद्वयात्मकौ ।  
विभाव्य मूलेन च कुम्भमुद्रया शिरस्यथाङ्गैरपि वाभिषेचयेत् ॥ ९-३५ ॥  
  
द्विजस्तु सूक्तैः पवमानपूरुषश्रियां यथाशक्त्यभिषिच्य तज्जलात् ।  
तटं गतः स्वे परिधाय वाससी विशुद्धशुक्ले क्षतिदोषवर्जिते ॥ ९-३६ ॥  
  
स्नातो नाङ्गानि निर्मृज्यात् पाणिना वार्द्रवाससा ॥ ९-३७ ॥  
  
तथा नेक्षेत पाषण्डिपातकिश्वान्त्यजाशुचीन् ।  
चितिं च चितिकाष्ठं च यूपं चण्डालमेव च ॥ ९-३८ ॥  
  
स्पृष्ट्वा देवलकं चापि सचेलो जलमाविशेत् ।  
नैमित्तिकेषु कृत्येषु ग्रहणेन्दुक्षयादिषु ॥ ९-३९ ॥  
  
अयनद्वयतीर्थादौ सचेलः स्नातुमर्हति ।  
सन्ध्यासु वमने शुक्लविण्मूत्रोच्छिष्टकुष्ठिनाम् ॥ ९-४० ॥  
  
सम्पर्के वपने चाब्धेः स्पर्शने चाप्यपर्वणि ।  
वृषलप्रतिलोमानां मार्जारस्पर्शनेऽपि च ॥ ९-४१ ॥  
  
श्मश्रुकर्मणि चोत्तीर्य नदीं वारुणमाचरेत् ।  
दानादौ स्नानजप्यादौ तर्पणे हवनेऽपि वा ॥ ९-४२ ॥  
  
सर्वत्र सपवित्रः स्यादन्यथा स्यात् तदासुरम् ।  
यद्वा मुक्तशिखो नग्नः प्रलपन् वावकुण्ठितः ॥ ९-४३ ॥  
  
करोति कृत्यं दैवाद्यं सर्वं विद्यात् तदासुरम् ।  
पादप्रक्षालने मृत् स्यात् सकृत् पाण्योश्च सर्वदा ॥ ९-४४ ॥  
  
स्नानादिसर्वकृत्यादौ भोजनादौ च संविशेत् ।  
मूत्रादिशौचस्यान्ते च हस्तपादौ प्रधावयेत् ॥ ९-४५ ॥  
  
अथाचमनकल्पोऽत्र सामान्यस्मृतिचोदितः ।  
कथ्यते वैदिकी सन्ध्या तथास्त्राख्या च तान्त्रिकी ॥ ९-४६ ॥  
  
अङ्गुल्यग्रे दैवमङ्गुष्ठमूले ब्राह्मं तीर्थं पर्वसन्धिष्वथार्षम् ।  
प्राजापत्यं स्यात् कनिष्ठामथोऽथ पित्र्यं तर्जामूलदेशे द्विजानाम् ॥ ९-४७ ॥  
  
हस्ते तूक्तं दक्षिणे तत्तले स्यादाग्नेयाख्यं तीर्थमन्यत्र सौम्यम् ।  
दैवाद्यं यत् कर्म कुर्यात् स्वतीर्थादाचामेत् तु ब्रह्मतीर्थेन तोयैः ॥ ९-४८ ॥  
  
ज्येष्ठाग्रेऽग्निस्तर्जनीमूर्ध्नि वायुर्मध्याग्रेऽर्कोऽनामिकाग्रे सुरेन्द्रः ।  
प्रजापत्या स्यात् कनिष्ठेति देवैरङ्गुल्यः स्युर्दर्क्षिणे विप्रपाणौ ॥ ९-४९ ॥  
  
प्राग्वक्त्रो वोदङ्मुखः सोपवीतो बद्ध्वा चूडां जानुमध्यस्थवाहुः ।  
तोयोत्क्षेपी सूपविष्टोऽथ मौनी स्यादाप्रह्वस्त्वेकधीराचमिष्यन् ॥ ९-५० ॥  
  
अदुष्टरसगन्धाद्यैरकीटाफेनबुद्बुदैः ।  
अनुष्णैरम्बुभिः शुद्धैराचामेदभिवीक्षितैः ॥ ९-५१ ॥  
  
हृत्कण्ठास्यगताः पुनन्ति विधिनैवापो द्विजातीन् क्रमात्   
त्रिः पीता वृषलस्त्रियावपि तथा कुण्डानुलोमादिकान् ।  
आचम्य त्रिरपस्त्रिवेदपुरुषान् प्रीणाति निर्मार्ष्टि यद्   
द्विः साथर्वषडङ्गयज्ञपुरुषाः प्रीताः स्युरप्यग्नयः ॥ ९-५२ ॥  
  
प्रीणात्यर्कमनामिकानयनयोः स्पर्शात् तथाङ्गुष्ठयुक्  
साङ्गुष्ठा त्वथ तर्जनीसममिता घ्राणद्वये मारुतान् ।  
अङ्गुष्ठेन कनिष्ठिकाश्रवणयोराशाश्च नाभेर्वसू-  
नात्मानं तु हृदोऽंसयोर्दिवमृषीन् मूर्ध्नः समस्ताङ्गुलैः ॥ ९-५३ ॥  
  
आचम्येत्थं द्विर्विशुध्येत सर्वेषूच्छिष्टेषु क्षालने पादयोश्च ।  
कक्ष्यामोक्षे वा शिखाबन्धमोक्षे निष्ठीव्याथो जृम्भिकायां क्षुते च ॥ ९-५४ ॥  
  
आत्मविद्याशिवैस्तत्त्वैरीश्वरायनमोन्तकैः ।  
अपः पिबेत् त्रिरभ्यस्तास्तच्छैवाचमनं स्मृतम् ॥ ९-५५ ॥  
  
ओष्ठावस्त्रेण संसृज्य खानि सर्वात्मना स्पृशेत् ।  
एवं सन्ध्याप्रसङ्गेन वारुणस्नानमीरितम् ॥ ९-५६ ॥  
  
वारुणस्नानाचमनाधिकारः ।  
  
आग्नेयादीनि चान्यानि कुर्यात् स्नानानि सम्भवे ॥ ९-५७ ॥  
  
आग्नेयं भस्मना स्नानं निखिलाघनिबहर्णम् ।  
स्वतेजः सम्भवेनैव येन स्नातः स्वयं शिवः ॥ ९-५८ ॥  
  
स्नानं प्राग् वारुणं कृत्वा पश्चादाग्नेयमाचरेत् ।  
आपद्यपि तथा शक्तौ देहस्याग्नेयमेव वा ॥ ९-५९ ॥  
  
सन्ध्यात्रये च जप्यादौ चर्या पूर्वावसानयोः ।  
भुक्त्वा सुप्त्वाम्बु पीत्वा वा कृत्वाप्यावश्यकादिकम् ॥ ९-६० ॥  
  
स्त्रियं वाप्यनुलोमादीन् स्पृष्ट्वा वा मूषिकाशुचीन् ।  
आचरेत् स्नानमाग्नेयं यथैवाथर्वचोदितम् ॥ ९-६१ ॥  
  
देवाग्निगुरु(विद्या? वृद्धा)नां समीपेऽन्त्यजदर्शने ।  
अशुद्धभूमौ मार्गे वा स्थितो नोद्धूलयेद् बुधः ॥ ९-६२ ॥  
  
कल्पानुकल्पोपकल्पभेदात् तद्वदकल्पकम् ।  
चतुर्धा भस्म शैवोक्तं पूर्वं पूर्वं गुणाधिकम् ॥ ९-६३ ॥  
  
अरोगायाः सवत्साया भूमावपतितं तु गोः ।  
गोमयं पद्मपालाशपत्राद्यन्यतमेन तु ॥ ९-६४ ॥  
  
गृहीत्वा तु विशुद्धात्मा गायत्र्या तु द्विजोऽपरः ।  
साङ्गमूलेन शैवाग्नौ कल्पं तद्भस्म कीर्तितम् ॥ ९-६५ ॥  
  
आरण्यगोमयं दूरे ग्रामादेः पूतमाहरेत् ।  
प्राग्वच्छिवाग्निना दग्धं यत्तत् स्यादनुकल्पकम् ॥ ९-६६ ॥  
  
अग्निदग्धेष्वरण्येषु गृहीत्वा भस्म तत् पुनः ।  
गोमूत्राबद्धपिण्डं तु विशोध्याथ शिवानले ॥ ९-६७ ॥  
  
दग्धं भस्मोपकल्पं स्यादकल्पकमथोच्यते ।  
विशिष्टविप्रगोवाटजातं वा देवतालयात् ॥ ९-६८ ॥  
  
गृहीत्वा साधितं प्राग्वत् तद् भस्म स्यादकल्पकम् ।  
चतुर्विधं च तद् भस्म जातिसङ्करवर्जितम् ॥ ९-६९ ॥  
  
अपरिग्रहमन्येषां कर्मस्पर्शाद्यदूषितम् ।  
श्लक्ष्णं पूतमरोगं च पात्रस्थं भसितं सितम् ॥ ९-७० ॥  
  
आग्नेयस्नानयोग्यं स्याद् यथोक्तं ब्रह्मशम्भुना ।  
तद्भस्म शिवमन्त्रेण शक्त्याभ्यस्तं सुरक्षितम् ॥ ९-७१ ॥  
  
आदाय हस्तेनाधाराद् दक्षिणेनाभिमन्त्र्य तु ।  
विशोध्य धारणाभिस्तु भूतशुद्धिविधानतः ॥ ९-७२ ॥  
  
षडङ्गेनाभिमन्त्र्यादौ कृत्वा वामकरे पुनः ।  
कृत्वास्त्रेण मलस्नानं मस्तकप्रभृति क्रमात् ॥ ९-७३ ॥  
  
ततस्त्वीशानपुरुषाघोरवामैः ससद्यकैः ।  
क्रमान्मूर्धास्यहृद्गुह्यजङ्घान्ताशेषविग्रहम् ॥ ९-७४ ॥  
  
उद्धूलयेद् द्विजोऽन्ये तु ललाटांसहृदादिषु ।  
धारयेयुस्त्रिपुण्ड्राणि तथैव ब्राह्मणादयः ॥ ९-७५ ॥  
  
त्रियायुषं धारयेयुर्वेदप्रामाण्यदर्शनात् ।  
  
त्रियायुषं जमदग्नेः कश्यपस्यागस्त्यस्य त्रियायुषमृषीणां त्र्यायुषं यद् देवानां त्रियायुषं तन्मेऽस्तु त्रियायुषं शिवो नामासी" ति स्रुतेः ॥  
  
आग्नेयस्नानाधिकारः ।  
  
अनभ्रे प्रतपत्यर्के वृष्टिं दृष्ट्वोर्ध्वबाहुना ॥ ९-७६ ॥  
  
माहेन्द्रस्नानमीशानात् कार्यं सप्तपदावधि ।  
गवां खुरपुटोत्खातरेणुभिः पवनोपगैः ॥ ९-७७ ॥  
  
गोमध्यगस्तत्पुरुषं गोसूक्तं वा जपन् द्विजः ।  
अन्यस्तु गोस्तुतिं गोभ्यो नमो वेत्यभ्युदीरयन् ॥ ९-७८ ॥  
  
वायव्यमाचरेत् स्नानमखिलाघनिबर्हणम् ।  
स्नानानामिह सर्वेषां मूलं श्रेष्ठं च वारुणम् ॥ ९-७९ ॥  
  
तस्मात् प्राग् वारुणं कृत्वा ततः स्नानान्तरं व्रजेत् ।  
आपोहिष्ठादिभिर्मन्त्रैर्मन्त्रस्नानं हि वैदिकम् ॥ ९-८० ॥  
  
सम्प्रोक्षणविधानेन स्वाङ्गमूलैस्तु तान्त्रिकम् ।  
इत्थमुत्थानकावश्यशौचदन्तविशोधनैः ॥ ९-८१ ॥  
  
स्नानेन च विशुद्धस्य सन्ध्योपासनमिष्यते ।  
द्विजः प्राग् वैदिकीं सन्ध्यामुपासीताथ तान्त्रिकीम् ॥ ९-८२ ॥  
  
क्षत्रवैश्यावपि तथैवान्ये केवलतान्त्रिकीम् ।  
उपासीरन्नतः पूर्वं वैदिकी लिख्यतेऽधुना ॥ ९-८३ ॥  
  
पितामहादिस्मृत्युक्ता तान्त्रिकी चागमोदिता ।  
स्नातसूक्तप्रकारेण क्षालिताङ्घ्रिकरद्वयः ॥ ९-८४ ॥  
  
स्वाचान्तः सपवित्रस्तन्मन्त्रवत् प्रोक्षयेद् द्विजः ।  
मन्त्राणां तदृषिच्छन्दोदेवताविनियोगवत् ॥ ९-८५ ॥  
  
अनुष्ठानं फलाय स्यादन्यथा चेत् तदासुरम् ।  
दधिक्राविण्ण इत्यादेर्वामदेवो ह्यृषिः स्मृतः ॥ ९-८६ ॥  
  
छन्दोऽनुष्टुप् तथैवापो विश्वेदेवाश्च दैवतम् ।  
अनया प्रोक्षयित्वाथ मन्त्रिताम्भः पिबेद् द्विजः ॥ ९-८७ ॥  
  
सूर्यश्चेत्यादिमन्त्रस्यच्छन्दो गायत्रमेव हि ।  
सविता देवतागस्त्यो ह्यृषिरग्निर्भवेदपि ॥ ९-८८ ॥  
  
तेन पीत्वाप आचम्य प्रोक्षयेदाप्यदैवतैः ।  
दधिक्राविण्ण- आद्येनाप्यापोहिष्ठादिभिस्तथा ॥ ९-८९ ॥  
  
आपोहिष्ठादिकानां तु सिन्धुद्वीप ऋषिः स्मृतः ।  
आपो वै देवता छन्दो गायत्रं प्रोक्षणे विधिः ॥ ९-९० ॥  
  
ततोऽञ्जलिं समापूर्य तोयैः प्राग्वदनः स्थितः ।  
ध्यायेज्ज्योतिः परं ब्रह्म सर्वलोकहृदि स्थितम् ॥ ९-९१ ॥  
  
आदित्यमण्डलान्तस्थं विद्याद् देहात्मकं पुरम् ।  
तारव्याहृतिसावित्र्या क्षिपेदूर्ध्वं यथाश्रुति ॥ ९-९२ ॥  
  
ता आपो घ्नन्ति रक्षांसि वज्रीभूताः क्षणेन तु ।  
ततः प्रदक्षिणीकृत्य समाचम्य तु तां जपेत् ॥ ९-९३ ॥  
  
शुद्धायां भुवि वाग्यतस्त्वभिमुखः सूर्यं कुशेसु स्थितो   
गायत्रीं दशतारकां सशिरसं सव्याहृतिं त्रिः पठन् ।  
प्राणायामपरो भवेज्जपविधेरादौ यथाशक्तित-  
स्तेन स्यात् परिशुद्धकल्मषतनुर्योग्यश्च जप्यादिषु ॥ ९-९४ ॥  
  
प्रणवस्य मुनिर्ब्रह्मा छन्दो गायत्रमेव च ।  
ध्यानकाले परं ब्रह्म होमकाले हुताशनः ॥ ९-९५ ॥  
  
जपकाले त्रयी देवो विश्वेऽन्यत्र तु दैवतम् ।  
विनियोगस्तु वेदादौ वाचामुद्घात एव च ॥ ९-९६ ॥  
  
गायत्र्युष्णिगनुष्टुभश्च बृहतीं पङ्क्तिं सत्रिष्टुब्जग-  
त्याख्या व्याहृतिसप्तकस्य तु पुनश्छन्दांसि तासामृषीन् ।  
अत्रिं चैव भृगुं च कुत्समपरं प्राहुर्वसिष्ठं तत-  
स्तद्वद् गौतमकाश्यपावपि पुनस्तत्राङ्गिराः सप्तमः ॥ ९-९७ ॥  
  
अग्निर्वायुः सूर्यवागीश्वराभ्यां यादोनाथो वासवश्चाथ विश्वे ।  
सप्त ख्याता देवता व्याहृतीनां स्थानान्याहुः सप्त भूरादिलोकान् ॥ ९-९८ ॥  
  
विश्वामित्रस्त्वृषिर्देवः सविता भगवान् स्वयम् ।  
छन्दस्तथैव गायत्रं सावित्र्यास्तत्त्रयं स्मरेत् ॥ ९-९९ ॥  
  
सेयं चतुर्विंशतिवर्णवेद्या त्रिपाज्जपेऽष्टार्णविभागतः स्यात् ।  
होमे च पूजाविषये चतुष्पात् स्ववर्णषट्कप्रविभक्तपादा ॥ ९-१०० ॥  
  
ओमापोज्योतिरित्यादेर्गायत्रीशिरसो मुनिः ।  
ब्रह्मानुष्टुब् भवेच्छन्दः परमात्माधिदैवतम् ॥ ९-१०१ ॥  
  
प्रजापतिस्तथा दैवं शिरसोऽन्तस्य वा भवेत् ।  
  
आयात्वादेर्वामदेवो मुनिः स्याच्छन्दोऽनुष्टुब् दैवतं सैव देवी ।  
गायत्रीत्थं सम्यगावाह्य विद्वान् मन्त्रेणातो दर्भपाणिर्जपेत् ताम् ॥ ९-१०२ ॥  
  
षट्कुक्षिं त्रिपदां च पञ्चशिरसं शुक्लां सरोजेक्षणां   
वह्न्युद्द्योतशिखां च वेदजननीं भूपादपीठामपि ।  
शक्रप्रेतपनीरपार्थदहरित्स्वोर्ध्वाधराशोदरां   
क्रोडीभूतजगत्त्रयामभिमुखां पौराणनाभिं स्मरेत् ॥ ९-१०३ ॥  
  
शीक्षा कल्पो ज्योतिषं शब्दशास्त्रं मूर्धानोऽस्याः स्युर्निरुक्तं च पञ्च ।  
वायुः प्राणो विष्णुरात्मा ललाटं ब्रह्मा रुद्रस्तच्छिखा वाक् च जिह्वा ॥ ९-१०४ ॥  
  
छन्दसां तु विचितिस्तनयुग्मां धर्मशास्त्रहृदयां घनकेशीम् ।  
न्यायविस्तरमुजामनलास्यां चन्द्रसूर्यनयनामुडुहाराम् ॥ ९-१०५ ॥  
  
मीमांसा (चा)थर्ववेदश्च चेष्टा वेदान्तः स्यान्मानसं योगसाङ्ख्ये ।  
श्रोत्रे घ्राणं चापि मन्त्रास्तु यज्ञाः सर्वे चास्याः स्वाङ्गकान्तिप्रकर्षः ॥ ९-१०६ ॥  
  
एवंरूपां सर्वदा सर्वसिद्ध्यै ध्यात्वा देवीं साधयेत् तां जपाद्यैः ।  
सन्ध्याभेदाद् ध्येयभेदां विशषात् संलिख्यन्ते जप्यसंसिद्धिहेतोः ॥ ९-१०७ ॥  
  
हंसारूढां सिताब्जे त्वरुणमणिलसद्भूषणां साष्टनेत्रां   
वेदास्यामक्षमालां स्रुचमथ कलशं दण्डमप्यादधानाम् ।  
ध्यायेद् दोर्भिश्चतुर्भिस्त्रिभुवनजननीं पूर्वसन्ध्याभिवन्द्यां  
सावित्रीमृक्सवित्रीमभिनववयसं मण्डले चण्डरश्मेः ॥ ९-१०८ ॥  
  
तार्क्ष्यारूढाम्बुजाक्षी शतमखमणिभा शङ्खचक्रे दधाना ।  
दोर्भिर्युक्ता चतुर्भिः स्थितिरिह जगतां या यजूंष्युद्गिरन्ती ।  
व्यालोलानेकहारद्युतिरुचिरुचिरा वैष्णवी मध्यमेऽह्नः   
सावित्री ध्येयरूपा विलसति सवितुर्मण्डले पीतवस्रा ॥ ९-१०९ ॥  
  
पञ्चास्यां पिङ्गविद्युत्ततिरुचिरजटामण्डलां चन्द्रमौलिं   
रङ्गद्भूषाभुजङ्गस्फुटमणिकिरणव्यक्तभस्माङ्गरागाम् ।  
ध्यायेत् खट्वाङ्गशूले भयहरवरदे व्याघ्रचर्माम्बराढ्यां   
सावित्रीं सत्रिनेत्रां परिणतवयसं सामसूतिं दधानाम् ॥ ९-११० ॥  
  
ऋषभवाहनामपरसन्ध्यायां ध्यायेदिति यावत्   
  
  
इत्थं सन्ध्यात्रये त्रेधा सावित्री ध्येयविग्रहा ॥ ९-१११ ॥  
  
अथास्याः प्रतिवर्णं तु दैवतानि भवन्ति हि ।  
अग्निः प्रजापतिः सोम ईशानः सूर्य एव च ॥ ९-११२ ॥  
  
वृहस्पतिस्तथैवेन्द्रो भगश्चैवार्यमा तथा ।  
साविता च ततस्त्वष्टा पूषाथेन्द्रानलौ मरुत् ॥ ९-११३ ॥  
  
ईश्वरो मित्रावरुणौ स्कन्दो विश्वेऽथ चक्रभृत् ।  
वसवो मरुतोऽर्थेशश्चाश्विनौ चा पितामहः ॥ ९-११४ ॥  
  
प्। ९१) तत्काराद्यक्षराणां तु देवताः क्रमशो मताः ।  
  
पुरैव सामान्यतयात्र तारकः प्रकाशितो व्याहृतिसप्तकक्रमात् ।  
यथार्थसङ्गो विधिवन्निरुच्यते सभूर्भुवःस्वर्महसां जनस्तपः ॥ ९-११५ ॥  
  
तदेव सत्यं सवितुर्हि मण्डले स्थितं तु तेजः खलु भूर्हि सत्तया ।  
भुवश्च तत्कारणकार्यसत्तया सुवो जगत्स्वीरितमात्मवत्तया ॥ ९-११६ ॥  
  
महः प्रकाशात्मतया महत्तया जनस्तथा सर्वजनान्तरात्मता ।  
तमोहरं यत् तपतीत्यतस्तपः परं हि तत् सत्यमनन्तमुच्यते ॥ ९-११७ ॥  
  
प्रणवेनाथ सम्बन्धो व्याहृतीनामिहोच्यते ॥ ९-११८ ॥  
  
भुः स्यादकारस्तु भुवो ह्युकारः स्वः स्यान्मकारोऽपि महोऽथ बिन्दुः ।  
नादो जनः स्यात् तप एव शक्तिर्नादान्तसञ्ज्ञं पदमत्र सत्यम् ॥ ९-११९ ॥  
  
अथार्थप्रतिपत्त्यर्थं सावित्र्यास्तन्निरुच्यते ।  
तदिति स्याद् द्वितीयैकवचनं ब्रह्मवाचकम् ॥ ९-१२० ॥  
  
सूर्यमण्डलगं तेजस्तद् ब्रह्म परमं हि यत् ।  
षष्ठ्यन्तः सवितुःशब्दो धातोः प्रसववाचकात् ॥ ९-१२१ ॥  
  
वृष्टेश्च प्राणिजातानां साक्षात् प्रसवितुर्विभोः ।  
वरेण्यं वरणीयत्वाच्चतुर्वर्गफलार्थिभिः ॥ ९-१२२ ॥  
  
प्रथमाष्टाक्षरस्यास्य व्याप्या भूर्व्याहृतिः स्मृता ।  
भक्तिगम्यं भवेद् भर्गः पापभञ्जनतोऽपि वा ॥ ९-१२३ ॥  
  
देवस्येति च षष्ठ्यन्तं वृष्ट्यादेर्दातुरीशितुः ।  
दीव्यमानस्य वा दीप्त्या स्वप्रकाशतयाथवा ॥ ९-१२४ ॥  
  
तद् धीमहि ध्यैचिन्तायाङ्घातोः सिद्धं हि यत् पदम् ।  
तेजः सूर्यात्मकं ज्ञेयं चिन्तयामः शिवात्मकम् ॥ ९-१२५ ॥  
  
द्वितीयाष्टाक्षरस्यास्य व्याप्या स्याद् व्याहृतिर्भुवः ।  
धियो बुद्धीर्मनोरस्य च्छान्दसत्वमुदीरितम् ॥ ९-१२६ ॥  
  
कृतश्च लिङ्गव्यत्यासः सूत्रात् सुप्तिङ्गुपग्रहात् ।  
य इत्यत्र तु यत् तेजो नः षष्ठी युष्मदस्मदोः ॥ ९-१२७ ॥  
  
तस्मादस्माकमित्यर्थः प्रार्थनायां प्रचोदयात् ।  
तृतीयाष्टाक्षरस्यापि व्याहृतिः स्वरिति स्मृता ॥ ९-१२८ ॥  
  
इत्थं जगत्प्रसवितुर्वरणीयमर्थं पापप्रभञ्जनकरं यदभीष्टदस्य ।  
तेजस्तदेकममलं प्रविचिन्तयामः प्रज्ञां प्रयच्छतु स नो भगवान् महेशः ॥ ९-१२९ ॥  
  
इत्युक्तोऽर्थोऽत्र सावित्र्यास्तच्छिरः कथ्यतेऽधुना ।  
आपो ज्योती रस इति सोमाग्न्योस्तेज उच्यते ॥ ९-१३० ॥  
  
तत्तेजो ह्यमृतं ब्रह्म सूर्य आत्मेति चोदना ।  
एवं ज्ञात्वार्थतस्त्वेतान् न्यस्येद् देहे यथाक्रमम् ॥ ९-१३१ ॥  
  
शिरोभ्रूमध्यनयनवक्त्रकण्ठेष्वथो हृदि ।  
नाभौ च गुह्यजान्वङ्घ्रिद्वये चास्याः पदैर्न्यसेत् ॥ ९-१३२ ॥  
  
ब्रह्मा विष्णुश्च रुद्रश्चापीश्वरोऽपि सदाशिवः ।  
एते सर्वात्मने जातियुक्ताङ्गमनवः क्रमात् ॥ ९-१३३ ॥  
  
इत्थं विन्यस्य गायत्रीमृष्यादीनभिवन्द्य च ।  
जपेदायम्य तु प्राणाननन्तफलभाग् भवेत् ॥ ९-१३४ ॥  
  
प्रणवान्तरितं सप्तव्याहृतिप्रणवं पुनः ।  
सावित्रीं शिरसा युक्तां जपेच्छतगुणं फलम् ॥ ९-१३५ ॥  
  
अष्टोत्तरसहस्रं तु जपेदेवमनन्यधीः ।  
तदशक्तौ शतं वापि दशमात्रमथापि वा ॥ ९-१३६ ॥  
  
पूर्वः पूर्वोऽत्र मुख्यः स्याज्जपशक्तिं न हापयेत् ।  
अथोद्वासनमन्त्रस्य तूत्तमेशिखरेत्यृचः ॥ ९-१३७ ॥  
  
सावित्री देवतानुष्टुब् वामदेव ऋषिर्मतः ।  
मित्रस्येत्याद्युपस्थानमन्त्राणां कौशिकस्त्त्वृषिः ॥ ९-१३८ ॥  
  
मित्रस्तु देवता छन्दो गायत्रं चाप्यनुष्टुभात् ।  
प्रदक्षिणं परिक्रम्य दिशोऽथ सदिगीश्वराः ॥ ९-१३९ ॥  
  
अभिवन्द्य ततः पञ्च सन्ध्याद्या देवताः क्रमात् ।  
सहस्ररश्मिमुद्यन्तमुपतिष्ठेद् दिवाकरम् ॥ ९-१४० ॥  
  
आत्मानं परमात्मानं ध्यात्वा पादाभिवादनम् ।  
कृत्वाथ देवपूजां च होमजप्यं समाचरेत् ॥ ९-१४१ ॥  
  
अथातो विनियोगाद्यं सावित्र्याः कथ्यतेऽधुना ।  
  
प्रत्याहारः शस्तदेशे तु लक्षं तिष्ठन् युक्तात्मा सूर्यबिम्बं जपित्वा ।  
पश्यन् गव्याक्तैस्तावदग्नौ तिलैः स्याद्धुत्वा भक्तश्चेन्मन्त्रसिद्धो महात्मा ॥ ९-१४२ ॥  
  
अयुतं तु जले स्थितो जपित्वा ननु पापानि निहन्ति नाभिमात्रे ।  
प्रयुतादुपपातकानि लक्षादखिलान्येव हि पातकानि हन्यात् ॥ ९-१४३ ॥  
  
दशलक्षजपेन कण्ठमात्रे सुमहापातकिनोऽप्सु यान्ति शुद्धिम् ।  
त्रिसहस्रजपादभोज्यदोषात् परिशुध्येदपि वाङ्मनःकृताघैः ॥ ९-१४४ ॥  
  
अपहन्त्यपमृत्युरोगदुःखान्ययुतानां त्रितयं तिलाज्यहोमात् ।  
मधुरत्रयसिक्तदौर्वलक्षत्रयहोमादपहन्ति कालमृत्युम् ॥ ९-१४५ ॥  
  
पुत्रं शालिहुतेन बिल्वकमलैर्लक्ष्मीं पलाशैः पशू-  
नन्नाद्यं सघृतान्नतस्तु कुमुदैर्वासांसि चैवोत्पलैः ।  
वृष्टिं वेतसजैः सगोमयशिलामालेयगोरोचना-  
कप्तं? लोकवशीकरं तु लिलकं स्पृष्टं सहस्रत्रयम् ॥ ९-१४६ ॥  
  
पादपांसुकृतपुत्तलिहोमान्मारयेत् परमतीत्य तु विप्रम् ।  
द्वेषयेच्च कलिवृक्षसमिद्भिश्चाटयेत् तदनले कलिपत्रैः ॥ ९-१४७ ॥  
  
कुन्दपुष्पहवनेन कुमारीं विन्दतेऽथ करवीरहुतात् स्युः ।  
सिद्धयः स खलु कोटिजपात् स्यात् खेचरः सुरमुनीन्द्रसमेतः ॥ ९-१४८ ॥  
  
जुहुयात् पायसेनाज्यतिलदूर्वाङ्कुरैरपि ॥ ९-१४९ ॥  
  
चतुः क्षीरसमिद्भिश्च प्रत्येकं त्रिसहस्रकम् ।  
यत्तदुद्दिश्य तत् सर्वमचिरेणैव सिध्यति ॥ ९-१५० ॥  
  
जुहुयात् पायसाज्याभ्यां तिलदूर्वाङ्कुरैरपि ।  
प्रत्यक्षरसहस्रं तु दीर्घमायुरवामुयात् ॥ ९-१५१ ॥  
  
मधुरत्रयसिक्तरक्तपद्मैरयुतं यो जुहुयाच्छ्रियं स विन्देत् ।  
सघृतान्नहुतादथान्नवान् स्याद् विधिवद्वह्निमुखादिकं च कृत्वा ॥ ९-१५२ ॥  
  
आधाय वह्निं विधिवत् सूर्यमावाह्य तन्मुखे ।  
तमप्याराध्य विधिवत् सावित्रीं तद्धृतम्बुजे ॥ ९-१५३ ॥  
  
समावाह्य तु मन्त्रेण ध्यायेत् सन्ध्योक्तलक्षणाम् ।  
सपूज्य गन्धपुष्पाद्यैर्द्वादशान्तामृताप्लुताम् ॥ ९-१५४ ॥  
  
स्वकृत्यं चापि सङ्कल्प्य जुह्वन् स लभते फलम् ।  
अथ माध्यन्दिनं कर्म स्नानपूर्वं समाचरेत् ॥ ९-१५५ ॥  
  
स्नानं प्राग्वद् विशेषोऽत्र वैदिकः कथ्यतेऽधुना ।  
प्रातःस्नानमृतेऽन्यत्र स्नास्यन् दन्तान् न धावयेत् ॥ ९-१५६ ॥  
  
हिरण्यशृङ्गमित्यादि पुनन्तु पुनरन्ततः ।  
जपेन्निमज्ज्याथाचम्य गृहीत्वाञ्जलिना जलम् ॥ ९-१५७ ॥  
  
सुमित्राद्येन सन्त्वन्तं जपित्वारिदिशं प्रति ।  
दुर्मित्राद्येन द्विष्मोऽन्तं प्रक्षिप्याचम्य वाग्यतः ॥ ९-१५८ ॥  
  
यदपाङ्क्रूरमित्यादि गच्छतादन्तमम्भसि ।  
त्रिरावर्त्य करेणाथ निमज्ज्याम्भस्तटं गतः ॥ ९-१५९ ॥  
  
उपविश्य तथाचम्य पाणिस्थाम्भोऽभिमन्त्र्य तु ।  
आपः पुनन्त्वित्याद्येन स्वाहान्तं तत् पिबेत् पुनः ॥ ९-१६० ॥  
  
आचामेदस्य चर्षिः स्याद् ब्रह्मणस्पतिसञ्ज्ञितः ।  
देवताप्याप एव स्याच्छन्दोऽनुष्टुप् प्रकीर्तिता ॥ ९-१६१ ॥  
  
आपोहिष्ठादितिसृभिः प्रोक्षयेद् दर्भपाणिना ।  
हिरण्यवर्णाः शुचयः पवमानः सुवर्जनः ॥ ९-१६२ ॥  
  
इत्यादिमन्त्रैः सम्प्रोक्ष्य ततोऽम्भोमग्नविग्रहः ।  
ऋतं च सत्यं चेत्यादिखरित्यन्तमृचां त्रयम् ॥ ९-१६३ ॥  
  
प्राणानायम्य मनसा जपेत् त्रिरघमर्षणम् ।  
शक्तः स चेदिमाग्।स्तदापोवरुणपूर्वकैः ॥ ९-१६४ ॥  
  
सुवानो-इन्दुरित्यन्तमन्त्रैः कृत्वाघमर्षणम् ।  
उत्तीर्य वासो निष्पीड्याथाम्बरे शुचिनिर्मले ॥ ९-१६५ ॥  
  
परिधायाथ सङ्क्षाल्य पादावाचम्य वाग्यतः ।  
सन्तर्प्य पूर्वसन्ध्यावत् सावित्रीं शक्तितो जपेत् ॥ ९-१६६ ॥  
  
तिष्ठंश्चेदीक्षमाणोऽर्कमासीनः प्राङ्मुखो जपेत् ।  
ततः पुष्पाञ्जलिं दद्याद् भानवे केवलाम्बु वा ॥ ९-१६७ ॥  
  
अथोर्ध्वबाहुरादित्यमुपतिष्ठेदिमां जपन् ।  
उद्वयादिमुदुत्यादिं चित्रन्तच्चक्षुरादितः ॥ ९-१६८ ॥  
  
हिरण्ययूपनामा स्यादृषिरासां प्रकीर्तितः ।  
उदुत्यादिद्वयेच्छन्दस्त्रिष्टुप् स्याद् दैवतं रविः ॥ ९-१६९ ॥  
  
गायत्री स्यात् तृतीयायाश्चतुर्थ्या जगती मता ।  
उष्णिक् तच्चक्षुराद्यस्य मन्त्रस्य सविता विधिः ॥ ९-१७० ॥  
  
ब्रह्मयज्ञं ततः कुर्यात् स्वाध्यायः स उदीरितः ।  
ब्रह्मयज्ञोत्तरं कालं तर्पणस्याश्वलायनः ॥ ९-१७१ ॥  
  
प्राहेतरेषां तु मतं तूपस्थानादनन्तरम् ।  
साङ्गमूलादिभिर्मन्त्रैः स्वागमोक्तविधानतः ॥ ९-१७२ ॥  
  
देवान् ऋषीन् पितॄंश्चान्यान् तर्पयेयुर्हि दीक्षिताः ।  
स्नानकालेऽम्भसः क्षोभं न कुर्याच्चरणादिभिः ॥ ९-१७३ ॥  
  
अन्तर्मलापनयनं वस्त्रनिर्णेजनादि वा ।  
यदि कुर्यात् प्रमादेन प्रायश्चित्तमिहोच्यते ॥ ९-१७४ ॥  
  
नमोऽग्नयेऽप्सुमते नमोद्ब्योन्तं जपेद् द्विजः ।  
उअपतिष्ठेद् द्विजातिश्चेदितरोऽद्ब्यो नमो वदेत् ॥ ९-१७५ ॥  
  
ततोऽनुज्ञां गृहीत्वाद्ब्यिस्तार्थानुद्वास्य दैवतैः ।  
ऋषीन् पितॄनप्युद्वास्य ततो यागगृहं व्रजेत् ॥ ९-१७६ ॥  
  
तत्रेष्टां देवतामिष्ट्वा स्वागमाचार्यदर्शनात् ।  
तत्तन्मन्त्रं जपेद्धोमवैश्वदेवबलिक्रियाः ॥ ९-१७७ ॥  
  
समाप्यातिथिपोष्यादीन् भोजयित्वा स्वशक्तितः ।  
स्वयं भुञ्जीत पुत्राद्यैः सहितोऽन्नमकुत्सयन् ॥ ९-१७८ ॥  
  
भुक्त्वान्नगन्धलेपाद्यमपनीय च शोधयेत् ।  
दन्तानथ समाचम्य मुखवासं भजेदपि ॥ ९-१७९ ॥  
  
ततो विद्याविनोदाद्यैर्दिनशेषं सुखं नयेत् ।  
अथार्धास्तमिते भानौ सन्ध्यामासाद्य पश्चिमाम् ॥ ९-१८० ॥  
  
उपासीत यथापूर्वं दन्तधावनवर्जितम् ।  
स्नात्वाचम्याथ सम्प्रोक्ष्य पीत्वाम्भोऽग्निश्चमन्त्रतः ॥ ९-१८१ ॥  
  
ऊर्ध्वं त्वापस्तथा क्षिप्त्वा गायत्रीं शक्तितो जपेत् ।  
इमम्मेवरुणाद्याभिरुपस्थायाथ पूर्ववत् ॥ ९-१८२ ॥  
  
गन्धाद्यैर्देवतामिष्ट्वा यथापूर्वं स्वशक्तितः ।  
जपित्वाथ नमस्कृत्य वैश्वदेवबलिक्रियाः ॥ ९-१८३ ॥  
  
समाप्यातिथिभूत्याद्यैः सह भुञ्जीत चेद् गृही ।  
शयीत शयने शुद्धे स्वास्तीर्णे शुक्लवाससा ॥ ९-१८४ ॥  
  
गोविप्रदेववह्नीनां नोपरिष्टान्न सङ्कटे ।  
नानुवंशं शयीतासौ नोत्तरापरदिक्शिराः ॥ ९-१८५ ॥  
  
न नग्नो नार्द्रपाण्यङ्घ्रिर्न तैलाक्तो न चाशुचिः ।  
वितानदीपकलशैः शोभिते विभवे सति ॥ ९-१८६ ॥  
  
मन्त्रसन्नद्धदेहस्तु रक्षागन्धाद्यलङ्कृतः ।  
स्वपत्नीं साधुशीलाढ्यां स्वनुरक्तां स्वलङ्कृताम् ॥ ९-१८७ ॥  
  
अपर्वस्वभिगच्छेत् तु गृही सन्तानकारणात् ।  
  
सन्ध्योपास्तिप्रसङ्गादिति विधिविहितं नैत्यकं कर्मचक्रं   
श्रौतस्मार्तेषु तन्त्रोदितमपि कथितं वर्णिनां यत् समासात् ।  
दृष्टादृष्टेष्टसिद्धिप्रदमिह मुनिभिः सेवितं चेति सन्तः   
स्वीकुर्वन्तु स्वकीयं धनमिव सुहृदः सत्पथे वर्तयन्तः ॥ ९-१८८ १।२ ॥  
  
इति श्रीमदीशानगुरुदेवपद्धतौ तन्त्रसारे नित्यकर्मविधिर्नाम नवमः पटलः ॥  
  
  
अथ दशमः पटलः   
  
प्रणम्य शम्भुं शशिखण्डशेखरं भवं भवच्छेदकरं समासतः ।  
सभूतशुद्धिक्रममात्मशोधनं निगद्यते योगजपादिसिद्धये ॥ १०-१०-१ ॥  
  
स्नातो यथावत् समुपास्य सन्ध्यां यागालयं प्राप्य कृताङ्घ्रिशौचः ।  
आचम्य चान्तर्विधिवत् प्रविष्टः शस्तासने वाग्यमवान् निविष्टः ॥ १०-१०-२ ॥  
  
आमस्तकाङ्घ्रिद्वयमात्मदेहे ध्यायन् सुसूक्ष्मं सुषिरं तदन्तः ।  
बाह्ये तु विन्यस्य तु शक्तिमच्छां व्योमत्विषं तामथ देहमध्ये ॥ १०-१०-३ ॥  
  
हुङ्कारबीजं रुचिमद् विचिन्त्य प्राणान् नियम्याथ निवेश्य चित्तम् ।  
तद्रेचकान्तोऽत्र फडन्तमस्त्राद् ग्रन्थिप्रभेदं क्रमशो विदध्यात् ॥ १०-४ ॥  
  
ये ग्रन्थयः पञ्च तमोमलिष्ठा हृत्कण्ठतालुस्थितयः प्रसिद्धाः ।  
भ्रूमध्यतो मूर्धनि चेति तेषां भेदात् तु नाडीसरणिः प्रसिध्येत् ॥ १०-५ ॥  
  
वायुं निवर्त्यात्मनि पूरकान्तं चैतन्यसान्तात्मकजीवरूपम् ।  
तं बिन्दुभूतं च निरामयं स्वे हृत्पङ्कजे कुम्भकतो विभाव्यम् ॥ १०-६ ॥  
  
तत्रोर्ध्ववायोः प्रसरेण जीवं सौषुम्नमार्गान्निहितं स्वमूर्ध्नि ।  
उद्धातमात्रेण तु बीजवृत्त्या तं द्वादशान्तस्थशिवं नयेत् ॥ १०-७ ॥  
  
कादङ्गुलद्वादशके त्वसौम्यं शुक्लं सहस्रच्छदपुण्डरीकम् ।  
व्योमामृतव्याप्तमधोमुखं तन्मध्यं शिवाध्यासितमभ्युपेयम् ॥ १०-८ ॥  
  
लीनः शिवेऽङ्गैरभिरक्षितात्मा साधोमुखं देहतरुं विभाव्य ।  
तत्त्वानि षट्त्रिंशदथो विलोमान्नीत्वा लयं स्वेष्विह कारणेषु ॥ १०-९ ॥  
  
भूम्यम्बुतेजोमरुदम्बरैः स्याद् गन्धो रसश्चाप्यथ रूपमुक्तम् ।  
स्पर्शाख्यशब्दौ कथितावुपस्थं पाय्वङ्घ्रिपाण्योऽपि च वाक् च नासा ॥ १०-१० ॥  
  
जिह्वाक्षिचर्मश्रवणैर्मनः स्यात् साहङ्कृतिर्बुद्धिरपि प्रधानम् ।  
पुमांश्च रागो नियतिस्त्वशुद्धा विद्या कला कालयुता च माया ॥ १०-११ ॥  
  
संशुद्धविद्या च तथेश्वराख्यः सादाह्वयः शक्तिरथो शिवः स्यात् ।  
षट्त्रिंशदित्थं प्रतिलोमतः स्युस्तत्त्वानि तत्तत्परकारणानि ॥ १०-१२ ॥  
  
पञ्चाथ भूतानि परस्परान्तः शोध्यानि खादीनि विलोममार्गात् ।  
ईशानपूर्वैः समधिष्ठितैस्तैरक्षैश्च बिम्बार्णकलाधिदैवैः ॥ १०-१३ ॥  
  
भूमण्डलं यच्चतुरश्रपीतं वज्राङ्कितं गन्धगुणं ससद्यम् ।  
घ्राणेन्द्रियं तत्कलया निवृत्त्या युक्तं च दैवेन चतुर्मुखेन ॥ १०-१४ ॥  
  
ह्लाम्बीजतः पूरककुम्भकाभ्यां व्याप्तं तदा पादतलं शिरस्तः ।  
शोध्यं तदुद्धातकपञ्चकात् स्याद् वायौ प्रविष्टं परिभावयेच्च ॥ १०-१५ ॥  
  
अब्बिम्बमर्धेन्दुसिताब्जचिह्नं शुक्लं रसाढ्यं रसनेन्द्रियं च ।  
वामास्थितं विष्णुसमन्वितं स्याद् युक्तं प्रतिष्ठाकलया विशोध्यम् ॥ १०-१६ ॥  
  
ह्री।बीजमुद्धातचतुष्टयान्तं तच्चाणिभूतं प्रविशन्त्यपश्चात् ।  
वह्नेस्त्रिकोणारुणमण्डलं स्याद् विद्यातलं स्वस्तिकलाञ्छनं च ॥ १०-१७ ॥  
  
दृगिन्द्रियं रूपगुणं सरुद्रं ह्रूम्बीजतोऽघोरयुतं विशोध्यम् ।  
त्र्युद्धाततस्तत्सलिले प्रविष्टं विचिन्तयेद् व्याप्तसमस्तदेहम् ॥ १०-१८ ॥  
  
षड्बिन्दुचिह्नं त्वथ वायुबिम्बं कृष्णं षडश्रं पुरुषास्थितं तत् ।  
त्वक्स्पर्शशान्त्यन्वितमीश्वरेण ह्यैंयुक्तमुद्धातयुगात् कुभूतम् ॥ १०-१९ ॥  
  
वृत्तं स्वबिम्बं स्फटिकावदातं सश्रोत्रशब्दं च सबिन्दुशक्ति ।  
ईशानसादेशयुतं त्वतीतं चोद्धातशोध्यं खलु हुम्फडन्तात् ॥ १०-२० ॥  
  
तद्द्वादशान्तःस्थितमूलमन्त्राच्चन्द्रामृतासारजलैः समस्तम् ।  
आप्लाव्य निर्वर्तितभूतशुद्धिः सम्पाद्य तत्त्वानि यथाक्रमेण ॥ १०-२१ ॥  
  
शिवेच्छयोत्पादितशुद्धदेहो हृद्यासनं तु प्रणवेन दत्त्वा ।  
तद्व्यापिनीं न्यस्य शिवां तु शक्तिं स्वबीजजीवं निहितं शिवाख्ये ॥ १०-२२ ॥  
  
तद्द्वादशान्तादथ पूरकेण त्वानीय नाड्या हृदयाब्जमध्ये ।  
संस्थाप्य मूलामृतवारिपूरैराप्लाव्य पूजादिकमारभेत् ॥ १०-२३ ॥  
  
भूतशुद्ध्यधिकारः   
  
अत्रोच्यतेऽन्या स्फुटमात्मशुद्धिर्या शोषणादिक्रमशोध्यदेहा ।  
निश्शेषदोषक्षयशुद्धिदानाद् रोगान् जरां मृत्युमपि क्षिणोति ॥ १०-२४ ॥  
  
प्राग्वत् स्वदेहे सुषिरं तु चिन्त्य तद्व्यापिनीं चान्तरबाह्यशक्तिम् ।  
हुङ्कारमध्यस्थितचित्तजीवः प्राणान् नियम्याहृतपूरकेण ॥ १०-२५ ॥ १०-  
  
ग्रन्थीन् विदार्याहृतरेचकान्तं चास्त्रेण वायुं विनिवर्त्य पूरात् ।  
चैतन्यमाहृत्य ससान्तजीवं हृत्सम्पुटं ज्योतिरनामयाख्यम् ॥ १०-२६ ॥  
  
तत्कुम्भकोद्धातवशात् तदूर्ध्वं त्वाकृष्य सौषुम्नपथा स्वकान्तम् ।  
तद्द्वादशान्तस्थशिवे नियुज्य तत्त्वानि नीत्वा विलयं विलोमात् ॥ १०-२७ ॥  
  
वर्णान् विलोमात् क्षहसक्रमोक्तं नीत्वा लयं शब्दततिं च शक्तौ ।  
शून्यं तु देहं मलपापमात्रं विचिन्त्य कृष्णं त्वथ नाभिचक्रे ॥ १०-२८ ॥  
  
बिम्बे तु वायोरतिधूम्रवर्णं यङ्कारमुद्भाव्य तु चण्डवायुम् ।  
ध्यायेदधःशाखमथोर्ध्वमूलं संसारवृक्षात्मकमात्मदेहम् ॥ १०-२९ ॥  
  
अत्र ब्रह्मशम्भुः -  
  
देहात्माधोमुखस्तत्र ध्यातव्यो भवपादपः इति ।  
  
तं शोषयेन्नाभिविनिर्गतेन ध्यात्वानिलेनाघमले च शोष्ये ।  
उद्धातकैः पञ्चभिरस्य शोषं वायोर्निरोधेन विधाय पश्चात् ॥ १०-३० ॥  
  
हृत्पङ्कजेऽन्त्यं विषवह्निवायुं सानुग्रहार्धेन्दुयुतं सनादम् ।  
बीजं तु चिन्तामणिसञ्ज्ञमेतद् बिम्बे हुताशस्य तु वह्निरूपम् ॥ १०-३१ ॥  
  
विन्यस्य षट्कोणलसत्त्रिशूलज्वालासहस्रप्रसरैरघौघम् ।  
सम्यग् दहन्तं तु कलेबराख्यं तद्भस्मसाद्भूतमपीह चिन्त्यम् ॥ १०-३२ ॥  
  
  
	दहेत् पाशुपतास्त्रेण इति पराख्यपौष्करयोरुक्तत्वात् पाशुपतास्त्रेण वा तद् दहेत् ।  
  
  
प्रोत्सार्य चण्डानिलवायुबीजात् तद् भस्म सर्वं तु दिशो विकीर्य ।  
शून्यं खतुल्यं परिभाव्य देहं शुद्धं तु तत् केवलपुण्यशेषम् ॥ १०-३३ ॥  
  
अत्र ब्रह्मशम्भुः -  
  
कुम्भकेनाग्निना शुष्कं निर्दग्ध च विचिन्तयेत् ।  
रेचकेनाथ वायव्याद् भस्मीभूतं दिशो दश ॥  
प्रलीनमन्त्यया शुद्धं निर्मलं व्योम भावयेत् ॥ १०-इति  
कलेबरं दहेद् धीमन् भस्मकूटव्यवस्थितम् ॥  
  
इति श्रीकालोत्तरे -  
  
व्योमाम्बुजान्तस्थशिवस्य शक्तेरिच्छाक्रियाज्ञानवशात् सिसृक्षोः ।  
शक्तेर्यथावल्लिपिवर्णपूगैस्तत्त्वानि चोत्पाद्य तु तैः शरीरम् ॥ १०-३४ ॥  
  
सृष्ट्वा तदण्डात्मकविश्वलोकं सम्भाव्य शुद्धं गतपाशबन्धम् ।  
प्राग्द्वादशान्ताहितबीजजीवं त्वाकृष्य तत्पूरकवायुमिश्रम् ॥ १०-३५ ॥  
  
तद्ब्रह्मरन्ध्रेण निवेश्य मार्गाद्धृदब्जमध्ये शिवमात्मरूपम् ।  
व्योमाब्जमध्येन्दुकलास्वराढ्यं द्व्यष्टच्छदाधारसुधाकलाभिः ॥ १०-३६ ॥  
  
सौषुम्नमार्गेण पृथग् यथावदापूरयेद् व्युत्क्रमतः स्वराणाम् ।  
  
  
सामृता मानसी तुष्टिपुष्टी तथा प्रीतिरुक्ता रतिः श्रीश्च शान्तिः स्वधा ।  
कान्त्यथ ज्योत्स्नया हैमवत्या प्रभा पूरणी वामया स्यादमा षोडशी ॥ १०-३७ ॥  
  
दक्षिणाङ्गुष्ठतो गुल्फजानू कटिश्चोदरं पाणिसन्धिर्भुजो दक्षिणः ।  
मूर्ध्नि चार्धं क्रमाद् वामभागेऽपि च स्थानमुक्त कलास्तद्विलोमान्न्यसेत् ॥  
  
  
अः अमायै नमः । अं वामायै नमः । औं पूरण्यै नमः ।   
  
इत्यङ्गुष्ठादिमूर्धान्तं षोडशकला विन्यस्य तदमृतैः क्रमादापूरयेदित्युपदेशः ।   
  
तोयमर्धेन्दुमत्पूर्णचन्द्रप्रभं स्वाम्बुजे भावयेत् तत्कलार्तस्वरम् ।  
शङ्खकुन्देन्दुगोक्षीरगौरामृतैर्ब्रह्मनीडापथापूर्य देहं स्वकम् ॥ १०-३९ ॥  
  
अत्र ब्रह्मशम्भुः -  
  
तत्सुधाधवलापूरसिक्तं कृत्वा निरन्तरम् । इति ।  
  
श्रीकालोत्तरे च -  
  
चन्द्रबिम्बं स्मरेत् तत्र श्वेतपद्मोपरि स्थितम् ।  
स्रवन्तममृतं दिव्यं शरीरोत्पत्तिकारणम् ॥ १०- इति ।  
  
द्व्यष्टवर्षाकृतिं शुद्धविद्यातनुं तत् सुधापूरणप्लाव्यमानाकृतिम् ।  
पुण्यपूगार्जितं शुद्धमित्थं धिया यः स्मरेदेकदाप्येष योगी भवेत् ॥ १०-४० ॥  
  
इत्थमभ्यासतः शुद्धसत्त्वः स्वयं शक्तिपातं लभेतेश्वरानुग्रहात् ।  
जप्यपूजादिभिश्चेष्टसिद्धिं तदा सुप्रसन्ना मुखान्निस्सरेद् भारती ॥ १०-४१ ॥  
  
नहि सलिलविशेषैः केवलं क्षालनाद्यैः प्रभवति परिशुद्धं यन्मलिष्ठं शरीरम् ।  
द्विविधमितिह सद्भिः सान्तरङ्गात्मशुद्धिः सविधिकमुपदिष्टां तां भजे नित्यशोऽपि ॥  
  
  
इति श्रीमदीशानशिवगुरुदेवपद्धतौ तन्त्रसारे  
भूतशुद्ध्यादिपटलो दशमः ॥  
  
अथैकादशः पटलः ।  
  
अथोच्यते सिद्धिकरी मनूनां दीक्षा यथा सा च चतुष्प्रकारा ।  
तथाहि मन्त्री प्रथमाथ शैवी शाक्तेयिकाख्या त्वथ वैष्णवी च ॥ ११-१ ॥  
  
ददाति यस्मादिह दिव्यभावं मायामले कर्म च सङ्क्षिणोति ।  
फलं चतुर्वर्गमयं च यस्यास्तस्मात् तु दीक्षेत्यभिधानमस्याः ॥ ११-२ ॥  
  
सामान्यभूता खलु मान्त्रिकी स्याद् दीक्षा स्मृता मन्त्रगणेषु तद्वत् ।  
वर्णेषु चापि द्विजपूर्वकेषु स्याच्छैवशाक्तेष्वपि वैष्णवेषु ॥ ११-३ ॥  
  
कौबेरदिग्भागगते दिनेशे पुण्यर्क्षयोगे सुतिथौ सुलग्ने ।  
पक्षे तु पूर्वे विदधीत दीक्षामाचार्यशिष्याभ्युदयप्रदे च ॥ ११-४ ॥  
  
दीक्षासु देवालयमण्डपानां वेश्मादिकृत्येऽपि च विघ्नशान्तौ ।  
वास्त्वीशपूजां प्रथमं विदध्यात् संवर्तयेत् सर्वसमीहितानाम् ॥ ११-५ ॥  
  
वास्त्वीशनामा ह्यसुरोऽतिकायो देवैः पुरा दत्तवरोऽतिपूज्यः ।  
शेते स्म भूम्यां प्रविसार्य पादौ हस्तौ तथाधोवदनः सदैवः ॥ ११-६ ॥  
  
तद्देहसंस्थाः खलु देवतास्ता द्वात्रिंशदन्ये प्रकृतिप्रसङ्ख्याः ।  
पूज्याश्चतुःषष्टिपदेषु विप्रैरेकोत्तराशीतिपदे नृपाद्यैः ॥ ११-७ ॥  
  
उद्दिष्टदेशे नवगोमयाम्भःसेकोपलिप्ते चतुरश्रमादौ ।  
कृत्वाष्टधा तद् विभजेदथैवमुक्तं चतुष्षष्टिपदं तु तत् स्यात् ॥ ११-८ ॥  
  
तस्मिन् विभक्ते नवधा तु सूत्राण्यास्फाल्य सम्मिश्रितपिष्टचूर्णम् ।  
एकोत्तराशीतिपदं तदुक्तं देवालयानामपि भूमिपानाम् ॥ ११-९ ॥  
  
कृत्वा चतुष्षष्टिपदं तु तस्मिन् कोणेषु सूत्रेऽपि निवेश्य तत्र ।  
मध्ये पदानां हि चतुष्टये स्याद् ब्रह्मादिपूज्यस्तदनन्तरश्च ॥ ११-१० ॥  
  
पूर्वादिदिक्कोष्ठयुगेषु तद्वच्चार्यो विवस्वानथ मित्रनामा ।  
महीधराख्यश्च तदन्तराले कोणार्धयुग्मेषु वदामि देवान् ॥ ११-११ ॥  
  
सावित्रः सविता च वह्निदिशि तत् स्यातां पदार्धे गता-  
विन्द्रश्चेन्द्रजयश्च राक्षसदिशि (ख्या?स्या)तामथो मारुते ।  
रुद्रो रुद्रजयस्तथेशदिशि चाप्यापापवत्साह्वयौ  
बाह्ये कोणचतुष्टयेऽपि च पुनर्वक्ष्यामि देवाष्टकम् ॥ ११-१२ ॥  
  
शर्वस्कन्दो यमाह्नश्च जम्भकः पिलिपिञ्जकः ।  
चरकी च विदारी च पूतना पापराक्षसी ॥ ११-१३ ॥  
  
अथ प्रान्तचतुष्पङ्क्तिद्वात्रिंशत्कोष्ठदेवताः ।  
प्रागादिक्रमशो ज्ञेयाश्चतुर्धैव चतुर्दिशम् ॥ ११-१४ ॥  
  
प्राअच्यामीशानपर्जन्यजयन्तेन्द्रार्कसत्यकाः ।  
भृशान्तरिक्षावित्यष्टौ देवताः स्युः प्रतिक्षणः ॥ ११-१५ ॥  
  
अग्निः पूषाध वितथो यमश्च गृहरक्षकः ।  
गन्धर्वभृङ्गराजौ च मृगाख्योऽपि च दक्षिणे ॥ ११-१६ ॥  
  
निर्-ऋतिर्दौवारिकश्च सुग्रीववरुणावपि ।  
पुष्पदन्तासुरौ शोषः पापयक्ष्मा च पश्चिमे ॥ ११-१७ ॥  
  
मारुतो नागमुख्यौ च भल्लाटश्च निशाकरः ।  
अर्गलश्च दितिस्तद्वददितिश्चोत्तरस्थिताः ॥ ११-१८ ॥  
  
ईशानस्य शिरो निवेशितमभूद् वास्तोष्पतेर्मारुते   
वह्नौ चापि करद्वयं पदयुगं नक्तञ्चरे स्थापितम् ।  
पर्जन्यो नयने दितिश्च वदने स्यादापवत्सो गले   
कर्णौ चाप्यदितिस्तथार्गलयुतावंसौ जयन्ताश्रितौ ॥ ११-१९ ॥  
  
शक्रश्चाथ निशाकरश्च भुजयोः पृष्ठे तु रुद्रः स्थितः  
सावित्रः सविता च रोगसहिताः होषश्च पाण्योः स्थिताः ।  
नाभौ स्याच्चतुराननोऽस्य कुचयोर्भूभृत् तथैवार्यमा   
मित्रश्चापि विवस्वता तदुदरे गुह्येन्द्रकश्चापरः ॥ ११-२० ॥  
  
ईशानपूजा तु घृताक्षताद्भिः पर्जन्यकस्योत्पलगन्धतोयैः ।  
पीता जयन्तस्य भवेत् पताका रक्तान्नदीपैश्च यजेन्महेन्द्रम् ॥ ११-२१ ॥  
  
सूर्यस्य पीतान्नवितानकाभ्यां सत्यस्य साज्येन तथौदनेन ।  
गोधूमकान्नेन भृशस्य पूजा कार्यान्तरिक्षस्य तु माषमांसैः ॥ ११-२२ ॥  
  
अग्निं स्रुचाभ्यर्च्य तथैव लाजैः पूषाणमिष्ट्वा वितथं च हेम्ना ।  
मध्वोदनाभ्यां गृहरक्षकं च मांसौदनाभ्यां यममर्चयेच्च ॥ ११-२३ ॥  
  
गन्धर्वमिष्ट्वा कुसुमैः सगन्धैः स्यात् पक्षिजिह्वा त्वथ भृङ्गराजे ।  
पूजा मृगस्यापि तिलैर्यवैः स्या पित्र्यं निर्-ऋत्यै कृसरं यथावत् ॥ ११-२४ ॥  
  
दौवारिकं शोभनदन्तकाष्ठैः सुग्रीवमिष्ट्वा तु यवैः सधूपैः ।  
स्तम्बैः कुशानामपि पुष्पदन्तं तद्वज्जलेशं सितपुण्डरीकैः ॥ ११-२५ ॥  
  
मध्वक्षताभ्यामसुराय पूजा शोषाय चान्नं घृतमिश्रितं स्यात् ।  
नीवारकान्नं त्वथ पापयक्ष्मण्याज्येन वायोरपि मण्डकानि ॥ ११-२६ ॥  
  
नागप्रसूनैरपि नागपूजां कुर्यात् तु मुख्याय तु मोदकैश्च ।  
भल्लाटसञ्ज्ञस्य समुद्गमन्नं सोमाय राज्ञे मधुपायसाज्यम् ॥ ११-२७ ॥  
  
शाल्यक्षतैरर्गलमर्चयित्वा संरक्तशाल्यन्नघृतैर्दितिं च ।  
माषान्नभक्ष्यैरदितिं यथावद् द्वात्रिंशदित्थं क्रमशोऽर्चयित्वा ॥ ११-२८ ॥  
  
आपस्तु दुग्धेन तथापवत्सः पूज्यस्तु दध्ना घृतलड्डुकैश्च ।  
सावित्रमिष्ट्वाथ कुशार्गलान्नैस्तथा सवित्रे यजनं विदध्यात् ॥ ११-२९ ॥  
  
हारिद्रमन्नं सघृतं तथेन्द्रे शुद्धान्नमेवेन्द्रजयाय शस्तम् ।  
रुद्राय मांसं विहितं तु पक्वं मांसं तथा रुद्रजये त्वपक्वम् ॥ ११-३० ॥  
  
अ(त्रा)भिपूज्याः समरीचकाद्यास्ते लड्डुकालोहितशुक्लभक्तैः ।  
तथैव भाषैः सघृतैर्यथावत् स्वे स्वे पदे स्युश्चतुरः क्रमेण ॥ ११-३१ ॥  
  
ब्रह्माणमाज्याक्षतपञ्चगव्यैः पुष्पैः सगन्धैश्चरुणा तिलैश्च ।  
सम्पूज्य तु प्राग् घृतपायसेन शर्वाह्वयं स्कन्दमथो यजेत् ॥ ११-३२ ॥  
  
याम्येऽर्यम्णे समांसाज्यं ततः पीतस्रगामिषे ।  
जम्भकाय तु वारुण्यां पिलिपिञ्जाय चोत्तरे ॥ ११-३३ ॥  
  
सान्द्रलोहितपुष्पान्नैर्बलिमित्थं प्रदापयेत् ।  
मांसौदनघृतापूपैरैशान्यां चरकीबलिः ॥ ११-३४ ॥  
  
बाह्ये पित्तेन मांसेन विदार्यै बह्निदिग्बलिः ।  
पूतनायास्तु राक्षस्यां दधिरक्तौदनैर्दिशि ॥ ११-३५ ॥  
  
क्षीरपित्तास्थिरक्तान्नैर्वायव्यां पापराक्षसीम् ।  
यजेत् सर्वान् स्वनाम्नैव नमोन्तं सोपचारकम् ॥ ११-३६ ॥  
  
बाह्ये त्वष्टविधेभ्योऽथ भूतेभ्यो बलिमाहरेत् ।  
प्रत्येकमुक्तद्रव्याणामलाभे कुसुमाक्षतैः ॥ ११-३७ ॥  
  
सुगन्दधूपदीपैश्च शुद्धान्नेन स्मृतो बलिः ।  
  
स्वैर्नामभिस्तु प्रणवादियुक्तैर्नमोन्तकैरर्चनमेषु कृत्वा ।  
पञ्चोपचारैर्निशि शुक्लवासा विशुद्धभावस्तु बलिं विदध्यात् ॥ ११-३८ ॥  
  
इत्थं वास्तुशरीरस्था देवताः सम्यगर्चिताः ।  
तत्तत्कर्मसु संसिद्धिं प्रयच्छन्ति च शान्तिकम् ॥ ११-३९ ॥  
  
एकाशीतिपदेषु पूर्ववदमुं विन्यस्य वास्तोष्पतिं   
मध्ये तस्य तु वेधसं नवपदेष्वभ्यर्च्य तद्बाह्यतः ।  
कोणेष्वत्र पदद्वयेष्वघ्निगताः सावित्रपूर्वाः सुरा-  
स्तन्मध्ये समरीचपूर्वकसुराश्चत्वार उक्ताः क्रमात् ॥ ११-४० ॥  
  
पूर्वाद्यासु दिशासु बाह्यवृतिगा एकैककोष्ठस्थिता   
द्वात्रिंशत् पृथगीशपूर्वकसुराः पूज्याः पुरोवत् क्रमात् ।  
बाह्येऽन्याः पदवर्जितास्तु चरकी चैशे विदार्यानले   
कोणे रक्षसि पूतनाथ पवनस्याशागता राक्षसी ॥ ११-४१ ॥  
  
शर्वस्कन्दादिचत्वारः पदवर्जं बहिः स्थिताः ।  
प्राग्याम्यवारुणाशासु कौबेर्यां च क्रमाद् यजेत् ॥ ११-४२ ॥  
  
अनयोर्मार्गयोरेकमाश्रित्यावाह्य वास्तुपम् ।  
तदङ्गपदगाश्चापि देवताः क्रमशोऽर्चयेत् ॥ ११-४३ ॥  
  
वास्तुविन्यासपूजाधिकारः  
  
एवं समाराध्य तु वास्तुदेवान् द्विजातयश्चेदथ वास्तुहोमम् ।  
कुर्युर्यथा वास्तुपतिः प्रशाम्येद् यथैव बोधायनदृष्टमार्गात् ॥ ११-४४ ॥  
  
नवं गृहाद्यं प्रविविक्षुरग्रे तत् साध्वलङ्कृत्य तु तोरणाद्यैः ।  
प्रकल्प्य कर्तुः शयनप्रदेशं तारेण संशोध्य गणेशमिष्ट्वा ॥ ११-४५ ॥  
  
तद्वास्तुमध्यं च विधाय तस्मात् पूर्वोत्तरस्यां दिशि गोमयेन ।  
गोचर्ममात्रं चतुरश्रबिम्बं त्वालिप्य चोल्लेखनकादि कृत्वा ॥ ११-४६ ॥  
  
तस्मिन् स्वगृह्योक्तविधानतोऽग्निमाधाय तत्राग्निमुखं विधाय ।  
गोक्षीरसिद्धं चरुमाज्यसिक्तं मन्त्रैर्यथावत् क्रमशो जुहोति ॥ ११-४७ ॥  
  
वास्तोष्पते प्रतिजानीह्यस्मानित्यादिमुक्त्वा तु पुरोनुवाक्याम् ।  
वास्तोष्पते शं मया संसदा तेत्याद्यां तु याज्यां जुहुयादुदीर्य ॥ ११-४८ ॥  
  
वास्तोष्पते ध्रुवा स्थूणां सत्त्वमित्यादिमन्त्रतः ।  
गृह्यं भयं यदित्याद्यमक्षिस्पन्देति चादिना ॥ ११-४९ ॥  
  
दुःस्वप्ने पापस्वप्ने च यत् स्वप्नाशन-आदिना ।  
वास्तोष्पते प्रतरणो न एधीत्यादिनापि च ॥ ११-५० ॥  
  
अमीवहा वास्तोष्पतेत्यादिना च जुहोति वै ।  
एभिस्तु वैदिकैर्मन्त्रैर्हुत्वाज्येन स्रुवेण तु ॥ ११-५१ ॥  
  
ततः स्विष्टकृतं कुर्यादाधेनुवरदानतः ।  
अथाग्नेः पुरतो दर्भानास्तीर्य हुतशेषितम् ॥ ११-५२ ॥  
  
नमो रुद्राय वास्तोष्पत इत्यादिना निक्षिपेत् ।  
अनेनैव तु मन्त्रेण स्थालीं सङ्क्षाल्य तज्जलम् ॥ ११-५३ ॥  
  
पात्रे प्रक्षिप्य कस्मिंश्चिच्छेषाज्यं शेषमम्बु च ।  
एकीकृत्य तु मन्त्रेण शाखयोदुम्बरस्य वा ॥ ११-५४ ॥  
  
पालाशशाखया वाथ दर्भमुष्ट्याथवा पुनः ।  
प्रासादभवनादौ तत् सर्वत्र त्रिः प्रदक्षिणम् ॥ ११-५५ ॥  
  
पर्युक्षन्नथ पर्येति ततः सम्पूज्य वै द्विजान् ।  
त्वं विप्रस्त्वं क्विरिति मन्त्रेणानेन भोजयेत् ॥ ११-५६ ॥  
  
आशिषो वाचयित्या तु शिवं वास्त्विति वाचयेत् ।  
  
वास्तुहोमाधिकारः ।  
  
प्रसादं भवनं प्रपादिकमथो यद्वापि यागालयं   
कृत्वा तक्षकरात् प्रगृह्य तु ततः सूत्रत्रयावेष्टितान् ।  
कौश्या चापि च मालया तु परितः संवेष्ट्य धान्याक्षतैः   
सर्वत्र प्रविकीर्य पूर्णकलशं दीपं च मध्ये न्यसेत् ॥ ११-५८ ॥  
  
ततः कृणुष्वादिकमत्र सूक्तं त्वर्धर्चशोऽन्ते तु दहाशसाद्यम् ।  
ऋचोऽर्धमायोज्य जपेदशेषं रक्षोघ्नमेवं तु जपादिषु स्यात् ॥ ११-५९ ॥  
  
कृत्वा पुनः स्थण्डिलमग्निभागे तत्राग्निमाधाय यथाविधानम् ।  
हुत्वा पुरैवाग्निमुखं जुहोतु रक्षोहणं वाजिनमुत्युभाभ्याम् ॥ ११-६० ॥  
  
पुनः कृणुष्वादिभिरत्र मन्त्रैराज्येन हुत्वा तु यथाक्रमेण ।  
तद्वद् विभिन्नैरथ पञ्चभिश्च वेदादिमन्त्रैर्जुहुयाच्चतुर्भिः ॥ ११-६१ ॥  
  
इषे त्वेत्यादिना तद्वदग्निमीले तु चादिना ।  
अग्न-आयाहिपूर्वेण शन्नोदेवीरथादिना ॥ ११-६२ ॥  
  
ततस्तु पञ्चदुर्गाभिर्वेदोक्ताभिर्जुहोति च ।  
जातवेदस इत्याद्या ऋग् दुर्गा प्रथमा भवेत् ॥ ११-६३ ॥  
  
तामग्निवर्णामित्याद्या द्वितीया ऋगुदीरिता ।  
अग्नेत्वम्पारयानव्यो-अस्मानाद्यं तृतीयकम् ॥ ११-६४ ॥  
  
विश्वानिनोदुर्गहाद्यश्चतुर्थो मन्त्र ईरितः ।  
पृतनाजितमित्यादिः पञ्चमो मन्त्र उच्यते ॥ ११-६५ ॥  
  
एताभिः पञ्चदुर्गाभिराज्येन जुहुयात् पृथक् ।  
ततो व्याहृतिभिस्तद्वदघोरास्त्रेण वै पुनः ॥ ११-६६ ॥  
  
पश्चादपामार्गसमिद्घृताभ्यामन्नेन साज्येन शतं जुहोतु ।  
अष्टोत्तरं स्विष्टकृतं च पश्चाच्छिष्टाज्यमादाय तथाम्बुशेषम् ॥ ११-६७ ॥  
  
आदाय तद् भस्म च मिश्रयित्वा पात्रे त्वपामार्गरसेन युक्तम् ।  
तेनाखिलं तद्भवनं प्रमार्ज्य सम्प्रोक्षयेत् तत्परितस्तु दर्भैः ॥ ११-६८ ॥  
  
तमग्निमादाय तथेशकोणे संस्थाप्य पश्चात् तु चतुष्पथे वा ।  
विसर्जयेदुक्तजलान्नपिण्डैर्दत्त्वा बलिं दिक्षु समाप्य चैवम् ॥ ११-६९ ॥  
  
एवं तु रक्षोहणशान्तिरुक्ता रोगापमृत्युग्रहदोषहन्त्री ।  
रक्षाकरी श्रीविजयायुषां स्याद् वृद्धिप्रदैषा विधिवत् प्रयुक्ता ॥ ११-७० ॥  
  
दीक्षाप्रसङ्गादिति वास्तुपूजा बलिश्च होमोऽपि च तन्त्रसिद्धः ।  
रक्षोघ्नशान्तिश्च यथावदुक्तो बौधायनाचार्यमतं विदित्वा ॥ ११-७१ ॥  
  
इति श्रीमदीशानशिवगुरुदेवपद्धतौ तन्त्रसारे वास्तुविद्यापटल एकादशः ॥  
  
अथ द्वादशः पटलः ।  
  
उत्सवेषु विविधेष्वपि दीक्षास्थापनादिषु पवित्रविधौ च ।  
मङ्गलाङ्कुरविरोपणपूर्वं मङ्गलं भवति कर्म कृतं तत् ॥ १२-१ ॥  
  
शस्तयागदिवसात् तु पुरस्तात् सप्तमेऽहनि शुभे नवमे वा ।  
पञ्चमेऽपि सुदिने सुमुहूर्ते मङ्गलाङ्कुरविधिं विदधीत ॥ १२-२ ॥  
  
पात्रमत्र विहितं त्रिविधं तत् पालिका च घटिका च शरावम् ।  
विष्णुपद्मभवशङ्करदैवं तत्त्रयं पृथगनुक्रमशः स्यात् ॥ १२-३ ॥  
  
अङ्गुलैः कृतिमितैः स्फुटमुच्चा पालिकावदनविस्तरतोऽपि ।  
उत्तमा च यरयाङ्गुलसङ्ख्ये मध्यमाधमविधौ कथिते वै ॥ १२-४ ॥  
  
पादविस्तृतिरथोर्ध्वमिता स्यात् तत्त्रिभागमितकण्ठबिलं च ।  
दण्डवद् भवति शिष्टमशेषं कण्ठतुल्यं परिणाहमनोज्ञम् ॥ १२-५ ॥  
  
व्याससोच्छ्रयसमा घटिकाख्या तालमात्रमिह पञ्चमुखी स्यात् ।  
दिक्षु तन्मुखचतुष्टयमेकं मध्यमं तु समवर्तितभागम् ॥ १२-६ ॥  
  
तालविस्तृतमुखं तु शरावं तत्समोच्छ्रयमतोऽर्धमिताङ्घ्रि ।  
दण्डकस्य चतुरङ्गुलनाहं कण्ठमस्य बिलवर्ज्यमुदग्रम् ॥ १२-७ ॥  
  
सम्भवे कनकरूप्यकताम्रैर्मार्तिकान्यभिनवान्यथ वा स्युः ।  
क्षालितानि सलिलेन निजास्त्रात् सूत्रवेष्टितगलानि निदध्यात् ॥ १२-८ ॥  
  
शुद्धमृत्सिकतगोमयचूर्णैः पूरितानि कुशकूर्चयुतानि ।  
मङ्गलाङ्कुरगृहे सविताने पात्रकाणि निदधातु मनोज्ञे ॥ १२-९ ॥  
  
गोमयाद्भिरुपलिप्य तु भूमिं स्वाङ्गमूलमनुयुक्तजलास्त्रात् ।  
प्रोक्ष्य पिष्टपरिरूषितसूत्रैरुक्तलक्ष्मविहिते चतुरश्रे ॥ १२-१० ॥  
  
विघ्ननाथमभिपूज्य पुरस्तात् पुण्यकाहमपि वेदविशिष्टैः ।  
वाचयेदधिकमेकमशीते स्यात् पदं तु विहितं चतुरश्रे ॥ १२-११ ॥  
  
मध्यतो नवपदैरथं शुक्लं कर्णिकाष्टदलकेसरशोभि ।  
आलिखेत् सरसिजं तु रजोभिः शालिभिः सुविहितोच्छ्रितमध्यम् ॥ १२-१२ ॥  
  
तत्र सूत्रविनिवेष्टितकुम्भं धूपितं तु विनिधाय कुशेषु ।  
द्वादशान्तगलितामृततोयैः पूरयेत् सकुशकूर्चहिरण्यम् ॥ १२-१३ ॥  
  
पिप्पलाम्रनवपल्लवगन्धैर्माल्यदामकुसुमाक्षतवस्त्रैः ।  
शालितण्डुलफलाढ्यविधानं वस्त्रयुग्मकुसुमैरभिरामम् ॥ १२-१४ ॥  
  
मातृकाम्बुजगतं तु कलाभिः षोडशस्वरयुताभिरुपेतम् ।  
तं विभाव्य शिशिरांशुमुदंशुं तारकेशमुडुचक्रसमेतम् ॥ १२-१५ ॥  
  
पूजयेत् तदुपचारविशेषैः पायसं चरुघृतं विनिवेद्य ।  
शोभितेषु रजसाथ पदेषु स्थापयेत् तु पृथगङ्कुरपात्रम् ॥ १२-१६ ॥  
  
आदित्ये समरीचे च विवस्वति यमे तथा ।  
जलाधिपे च मित्रे च सोमे च पृथिवीधरे ॥ १२-१७ ॥  
  
एषां पदेषु घटिकाः स्थापयेदष्ट वै क्रमात् ।  
अग्नौ पूषणि चित्राख्ये दौवारे रोगनागयोः ॥ १२-१८ ॥  
  
अदितावपि चैशाने शरावाण्यष्ट विन्यसेत् ।  
एषां मध्यपदेष्वष्टौ दिग्विदिक्क्रमयोगतः ॥ १२-१९ ॥  
  
स्थानानि पालिकानां तु कथितान्यष्ट विन्यसेत् ।  
पदान्यादौ विलिख्यैषु शुक्लचूर्णेन पूरयेत् ॥ १२-२० ॥  
  
पृथक् शाल्याढकं क्षिप्त्वा दर्भविष्टरके पृथक् ।  
संस्थाप्य घटिकादीनि तेषु बीजानि वापयेत् ॥ १२-२१ ॥  
  
माषमुद्गकुलस्थानि निष्पावतिलशालयः ।  
सर्षपो मार्गगोधूमश्यामाकव्रीहयो यवाः ॥ १२-२२ ॥  
  
प्रियङ्गवस्तथाढक्यो वैणवश्चेत्यनुक्रमात् ।  
त्रिपञ्चवर्गबीजानि कथितान्युत्तमाङ्कुरे ॥ १२-२३ ॥  
  
वर्गद्वयं मध्यमे स्यादधमे बीजपञ्चकम् ।  
बीजानि क्षालयित्वाद्भिः क्षीरेण तदनन्तरम् ॥ १२-२४ ॥  
  
वस्त्रखण्डे दृढं बद्ध्वा दिनमात्रं जले स्थितम् ।  
उद्धृत्य यामद्वितये समतीते तु वापयेत् ॥ १२-२५ ॥  
  
बीजानां दैवतं सोमः स रात्रौ कान्तिमान् यतः ।  
तस्माद् बुभुक्षुर्बीजानि निशायामेव वापयेत् ॥ १२-२६ ॥  
  
अभिमन्त्र्य हृदा पूर्वं मन्त्रेणानेन वापयेत् ।  
ॐ त्र्यम्बकाय शर्वाय शङ्कराय शिवाय च ॥ १२-२७ ॥  
  
सर्वलोकप्रधानाय शाश्वताय नमो नमः ।  
अनेनैव तु मन्त्रेण सिञ्चेद् हारिद्रवारिणा ॥ १२-२८ ॥  
  
पञ्चोपचारैरभ्यर्च्य चाच्छाद्य वसनैः सितैः ।  
सप्तरात्रं बलिं दद्याद् वक्ष्यमाणक्रमेण तु ॥ १२-२९ ॥  
  
ब्रह्मभूतेन्द्रगन्धर्वयक्षरक्षः पिशाचकाः ।  
गणा बलिभुजः सप्त क्रमात् तन्नामलक्षिताः ॥ १२-३० ॥  
  
सान्नपुष्पकुशं ब्रह्मरात्रे तु प्रथमे बलिः ।  
अन्नं दधि निशाचूर्णं लाजाः सक्तुतिलास्तथा ॥ १२-३१ ॥  
  
भूतक्रूरमिति ख्यातं भूतरात्रे प्रदापयेत् ।  
इन्द्रवल्लीरसोन्मिश्रमन्नं सक्तुपयोदधि ॥ १२-३२ ॥  
  
इन्द्ररात्रे तृतीये तु बलिं दद्यात् तु देशिकः ।  
वैणवान्नं पयोयुक्तं गान्धर्वे स्याच्चतुर्थके ॥ १२-३३ ॥  
  
पञ्चमे यक्षरात्राख्ये पुष्पान्नाज्याम्बुभिर्बलिः ।  
रक्तान्नं सतुषं मृत्स्नायुक्तं षष्ठे तु राक्षसे ॥ १२-३४ ॥  
  
सप्तमे त्वथ पैशाचे माषान्नं कृसरं मधु ।  
हारिद्रचूर्णं तैलाढ्यं सामिषं तु प्रदापयेत् ॥ १२-३५ ॥  
  
अन्यथा केचिदाचार्याः प्राहुर्वै गुणसप्तकम् ।  
तच्चात्र कथ्यते भूताः पितरोऽपि च गुह्यकाः ॥ १२-३६ ॥  
  
नागा ब्रह्मा शिवो विष्णुर्देवताः सर्वरात्रिषु ।  
प्रणवादिनमोन्तैः स्वैर्नामभिर्दापयेद् बलिम् ॥ १२-३७ ॥  
  
प्रथमे भूतरात्रे तु भूतक्रूरेण दापयेत् ।  
तिलैस्तण्डुलमिश्रैस्तु पितृरात्रे द्वितीयके ॥ १२-३८ ॥  
  
तृतीये नालिकेराम्भः शाल्यन्नैर्यक्षरात्रके ।  
सक्षीरपिष्टसक्त्वद्भिर्नागरात्रे चतुर्थके ॥ १२-३९ ॥  
  
सपद्माक्षान्नमाज्यं च ब्रह्मरात्रे तु पञ्चमे ।  
सापूपान्नेन साज्येन षष्ठे शैवे तु दापयेत् ॥ १२-४० ॥  
  
शुद्धौदनेन साज्येन सप्तमे वैष्णवे बलिः ।  
यदा नव स्युर्दिवसाः पायसं कृसरं क्रमात् ॥ १२-४१ ॥  
  
उद्दिष्टदैवतगणमुद्दिष्टबलिनार्चयेत् ।  
न कश्चिदङ्कुराण्यन्यो निरीक्षेत कदाचन ॥ १२-४२ ॥  
  
आचार्य एव प्रविशेत् तच्छिष्यो वा तदाज्ञया ।  
प्ररूढैरङ्कुरैः कर्तुर्निर्दिशेत् तु शुभाशुभम् ॥ १२-४३ ॥  
  
श्यामैः कृष्णैरङ्कुरैरर्थहानिं तिर्यग्रूढैर्व्याधिमालोहितैश्च ।  
कुब्जैर्दुःखं च प्ररूढैर्मृतिं च ब्रूयाद् भग्नैः स्थानदेशेष्टहानिम् ॥ १२-४४ ॥  
  
शुक्लैः पीतैः सम्प्ररूढैश्च पूर्णैः शीघ्रोत्पन्नैश्चारुभिर्व्यायतैश्च ।  
लक्ष्मीं पुष्टिं चेष्टसिद्धिं समग्रां कर्ता विन्देताङ्कुरैर्मङ्गलं च ॥ १२-४५ ॥  
  
आचार्यस्तत्राङ्कुरेष्वप्रशस्तेष्वालक्ष्यास्मिंश्छान्तिकं कर्मं कुर्यात् ।  
मूलेनाङ्गैर्ब्रह्मभिश्चाथ हुत्वा व्याहृत्यन्तं स्यात् तिलैराज्यमिश्रैः ॥ १२-४६ ॥  
  
  
इति श्रीमदीशानशिवगुरुदेवपद्धतौ तन्त्रसारे अङ्कुरार्पणविधिर्नाम द्वादशः पटलः ॥  
  
अथ त्रयोदशः पटलः  
  
अथो यागगेहं चतुर्द्वारकोणं चतुस्तोरणाङ्कं वितानध्वजाढ्यम् ।  
सगोगोमयाद्भिर्विलिप्तं समन्तात् स्रगालम्बितं तत्सुगन्धं च धूपैः ॥ १३-१ ॥  
  
प्रदीपाङ्कुराढ्यैस्तथा पूर्णकुम्भैरलङ्कृत्य कुण्डं च कृत्वेन्द्रभागे ।  
यथालक्षणाढ्यं चतुष्कोणमस्मिन् निधायाग्निमग्नेर्मुखं चात्र हुत्वा ॥ १३-२ ॥  
  
ततो दक्षिणस्यां यजेद् विघ्नराजं समभ्यर्च्य गन्धैश्च भक्ष्यैश्च भोज्यैः ।  
गृहे मध्यतस्तत् स्थलं शोधयित्वा चतुष्कोणमस्मिन् विधायोक्तसूत्रैः ॥ १३-३ ॥  
  
पुनर्द्व्यष्टधा तद् विभज्यात्र च स्युः पदानां शते द्वे च पञ्चाशता षट् ।  
लिखेन्मध्यतोऽब्जं पदैर्द्व्यष्टसङ्ख्यैर्बहिर्वर्तुलानां त्रयं दर्भसङ्ख्यैः ॥ १३-४ ॥  
  
अशीत्या पदानां भवेद् राशिचक्रं प्रियायज्ञसङ्ख्यैः पदैरत्र शिष्टैः ।  
लिखेद् द्वारशोभाः प्रशोभाः सकोणाः पदैः षट्चतुर्भिश्च वेदर्तुसङ्ख्यैः ॥ १३-५ ॥  
  
लिखेद् वर्तुलं तत्तु वीथ्योस्तु मध्ये भवेत् सूत्रकाणां चतुष्कं दिशासु ।  
अरा द्वादशैवं तु ते राशयः स्युः समा मातुलुङ्गैस्तु चेन्दीवराभाः ॥ १३-६ ॥  
  
बहिर्वीथिकायां तु कल्पद्रुमाः स्युर्लताजालपत्रैः फलैः पक्षिभिश्च ।  
यथास्थानशोभं तु पद्मोत्पलाद्यैः समं कोरकैश्चाथ पुष्पैश्च गुच्छैः ॥ १३-७ ॥  
  
चतुर्धा तु पद्मस्थलं भ्रामयित्वा समं कर्णिकार्थं च तत्केसराणाम् ।  
तथा सन्धयः स्युर्दलाग्राणि चैवं समान्यष्टपत्राण्यथो वर्तयेत ॥ १३-८ ॥  
  
सितं शालिपिष्टं तु चूर्णं सुपीतं हरिद्रोद्भवं चाथ रक्तं कुसुम्भम् ।  
भवेच्छ्यामवर्णैः पलाशैस्तु तादृक् सुनीलं विदग्धैस्तथा व्रीहिभिः स्यात् ॥ १३-९ ॥  
  
भवेत् कर्णिका तस्य पीताथ सूक्ष्मा तथा केसराश्चादितः स्थूलमध्याः ।  
पिशङ्गास्तदग्रे तु पीतास्तदन्ते सिताः स्युर्दलेष्वेषु ते युग्मशः स्युः ॥ १३-१० ॥  
  
सिताः सर्वरेखास्त्वनामासमानाश्छदान्यच्छचूर्णैश्च रक्तानि च स्युः ।  
दलानां तु सन्धिर्भवेच्छ्यामवर्णस्त्रिवृत्तानि शुक्लारुणानीलभाञ्जि ॥ १३-११ ॥  
  
तथा श्यामला वारुणा राशयः स्युः सुपीताश्च वीथ्यां तु तत्सन्धयः स्युः ।  
यथाशोभवर्णं तु कल्पद्रुमाः स्युर्विचित्राश्च चक्षुर्मनोज्ञा विधेयाः ॥ १३-१२ ॥  
  
लिखेद् द्वारदेशांश्च शुक्लांस्तु शोभाः कुसुम्भारुणाः स्युश्च पीतोपशोभाः ।  
सुनीलेषु शङ्खास्तु कोणेषु शुक्लान् लिखेत् स्वस्तिकान् वा यथेष्टं मनोज्ञान् ॥ १३-१३ ॥  
  
सशिष्यो गुरुः प्रागुपोष्यैकरात्रं कृतस्नाननित्यक्रियः क्षालिताङ्घ्रिः ।  
समाचम्य शुक्लोत्तरासङ्गवासाः कृतद्वारपूजाविधिः प्रेरितास्त्रः ॥ १३-१४ ॥  
  
पदा पार्ष्णिघातत्रयं चात्र दत्त्वा पदा देहलीं चास्पृशन् दक्षिणेन ।  
प्रविश्योत्तरां त्वन्तराश्रित्य शाखां ततो वास्तुनाथं विधिं चार्चयित्वा ॥ १३-१५ ॥  
  
विधायास्त्रवप्रं तु रक्षां समन्ताद् यथोक्तासने तूपविष्टोऽथ मौनी ।  
चरेद् भूतशुद्धिं मरुत्संयमोत्थां गजास्यं तु याम्ये गुरुं चैश इष्ट्वा ॥ १३-१६ ॥  
  
ततो मन्त्रनद्धस्वदेहः शिवात्मा हृदम्भोरुहस्थं शिवं ज्योतिरेकम् ।  
मनःसाधितैस्तूपचारैस्तथेष्ट्वा यजेन्नाभिकुण्डेऽनलं मानसेन ॥ १३-१७ ॥  
  
समापूर्य चार्घ्यं समूलाङ्गमिष्ट्वा शिरः स्वं समुक्षेच्च कूर्चार्घ्यतोयैः ।  
तथा तैरथोक्ष्यार्चनद्रव्यजातं तथा यागभूमिं च तैः प्रोक्षयित्वा ॥ १३-१८ ॥  
  
ततः स्थानशुद्धिं तु तालत्रयास्त्रात् प्लुतान्तं पठन् निष्कलान्तं च मन्त्रम् ।  
समुच्चार्य स्वाब्जादथेन्दोः स्रुताद्भिः समाप्लाव्य बेरं तथास्त्राम्बु शोध्यम् ॥ १३-१९ ॥  
  
न्यसेद् वर्धनीं चोत्तरेणाम्बुपूर्णां तथा गन्धपुष्पाक्षतं दक्षिणस्याम् ।  
तदर्घ्याम्बुबिन्दुं सगन्धं च पुष्पं क्षिपेन्मूलमन्त्रं जपेद् द्रव्यचक्रे ॥ १३-२० ॥  
  
यथाशक्ति दीपानपि ज्वालयित्वा मनोज्ञान् विशुद्धान् यथोक्तप्रकारान् ।  
सुगन्धाक्षताद्यैर्यथोक्तैः पृथग् वा यजेद् वक्ष्यमाणक्रमान्मण्डलं तत् ॥ १३-२१ ॥  
  
तथाधारशक्तिं न्यसेल्लोकधात्रीं मृणालाङ्कुराभां भुवोऽधो यजेत् ताम् ।  
ततोऽनन्तमुर्वीमनन्तासनाख्यं चतुष्कोणपीठं तु तद्योगसञ्ज्ञम् ॥ १३-२२ ॥  
  
वृषाकाररक्तं तु धर्माख्यमग्नौ यजेद् ज्ञानसिंहं तु कृष्णाक्षपादे ।  
सुपीतं विरागं तथैश्वर्यमच्छं यजेन्मारुतैशस्थभूतद्विपाभौ ॥ १३-२३ ॥  
  
रजः कन्दमुक्तं तमस्तत्र नालं भवेत् सात्त्विकाख्यं सुशुक्लं सरोजम् ।  
ततः सूर्यसोमाग्निबिम्बानि वेधोहरीशात्मयुक्तच्छदादीनि विद्यात् ॥ १३-२४ ॥  
  
तथैवात्मविद्या शिवाख्यानि तत्त्वान्यथो मातृकाब्जं यजेत् तद् यथावत् ।  
समभ्यर्च्य कुम्भं तु हैमादिकं तं सुधौतं त्रिसूत्र्या समं वेष्टयित्वा ॥ १३-२५ ॥  
  
अवाग् धूपगर्भं न्यसेत् कर्णिकायां सधान्यं सदर्भं सबोधिच्छदायाम् ।  
निधायाधरास्यां कलासङ्ख्यगर्भैर्निदध्यात् तु कूर्चं ततः कुम्भपृष्ठे ॥ १३-२६ ॥  
  
निरूप्याथ तस्मिन् स्फुरच्छक्तिमाद्यां प्रपञ्चप्रसूतिं च तत्त्वैरशेषैः ।  
तमुत्तानयित्वा घटं तत्र कूर्चं तदाधाय शक्तिं जपेन् तारगर्भाम् ॥ १३-२७ ॥  
  
विलोमेन तूक्तैस्ततो मातृकार्णैः स्वपद्मेन्दुबिम्बामृतासारमिश्रैः ।  
समं तीर्थतोयैः समापूर्य पूर्वं सवर्णौषधीनां जलेनापि गन्धैः ॥ १३-२८ ॥  
  
अलाभे त्वथासां तु सर्वौषधीनां चतुःक्षीरवृक्षत्वचामम्बुभिर्वा ।  
क्षिपेदष्टगन्धान् सुपिष्टान् यथावत् सुगन्धीनि तद्वत् सुपुष्पाणि चैवम् ॥ १३-२९ ॥  
  
शुभं पद्मरागं प्रवालं च वज्रं हरिद्रत्नमुक्तास्तथा पुष्यरागम् ।  
विडूरोद्भवं चेन्द्रनीलं विशुद्धं क्षिपेच्चन्द्रकान्तं च कुम्भाधिराजे ॥ १३-३० ॥  
  
नवैर्माल्यपुष्पैरलङ्कृत्य चौतैस्तथाश्वत्थबिल्वैर्दलैः पानसैश्च ।  
विशुद्धैर्नवैश्चोन्मुखैः शक्रवल्ल्यां निबध्य स्मरेत् तं तरुं पारिजातम् ॥ १३-३१ ॥  
  
सुपूर्णं तु पात्रं सितैस्तण्डुलैस्तत्सताम्बूलपूगं निधायास्य वक्त्रे ।  
सुसूक्ष्माब्मराभ्यां सिताभ्यां नवाभ्यामलङ्कृत्य माल्यैश्च गन्धाक्षताभ्याम् ॥ १३-३२ ॥  
  
समावाह्य शक्तिं प्रपञ्चप्रसूतिं विशुद्धां च विद्यां चितिं सूक्ष्मरूपाम् ।  
पृथङ् मातृकार्णैस्तु तारान्तरस्थैः शतार्धं कलाश्चापि तारप्रसूताः ॥ १३-३३ ॥  
  
कलास्त्रिंशदष्टौ च पूर्वोदिता याः क्रमात् सन्नियुज्यात् तु शक्तौ घटेऽस्मिन् ।  
तथेच्छाक्रियाख्ये पुनर्ज्ञानशक्तिं स्वतन्त्रप्रबोधावभिव्यञ्जयेच्च ॥ १३-३४ ॥  
  
तथा शक्तिशान्तौ च हंसाख्यजीवं नियुञ्जीत तस्मिन् निजाङ्गैश्च मूलम् ।  
प्रतिष्ठां च जीवस्य मन्त्रेण कृत्वा समस्तेन्द्रियाणां स्मरेत् सन्निधानम् ॥ १३-३५ ॥  
  
ऋचः पञ्च याश्च द्विजस्तारकोक्ता नियुञ्जीत हंसः शुचीत्यादिरेका ।  
प्रतद्विष्णुरन्या त्वनुष्टुप् तथा तत्पदाद्या च विष्णोर्नुकं चेति पूर्वा ॥ १३-३६ ॥  
  
तथैवाङ्गमन्त्रैश्च मूलेन युक्त्या नियुञ्जीत तस्मिंस्तु साकारभावम् ।  
यथोक्तोपचारैः समभ्यर्च्य सम्यक् स्मरेच्छक्तिमिष्टप्रदां चारुरूपाम् ।  
  
जपापाटलाभां तु दृष्टार्थसिद्ध्यै सपाशाङ्कुशां चेष्टदाभीतिहस्ताम् ।  
विचित्राम्बरस्रक्पिशङ्गानुलेपां लसच्चञ्चलीकप्रभाकेशपाशाम् ॥ १३-३८ ॥  
  
स्फुटद्रत्नभूषाकिरीटप्रभाभिः पृथक् छत्रचापश्रियं बिभ्रतीं खे ।  
प्रपञ्चप्रसूतिं प्रपञ्चात्मिकां तां विचिन्त्यार्चयित्वा हृदम्भोरुहे स्यात् ॥ १३-३९ ॥  
  
समावाह्य शिष्।येष्टमन्त्रानुकूलां स्मरन् देवतां चेष्टरूपादिवर्णाम् ।  
विदिक्ष्वङ्गमन्त्रैश्चतुर्भिस्तदस्रं न्यसेद् दिक्षु नेत्रं तु मध्येऽर्चयीत ॥ १३-४० ॥  
  
तदब्जच्छदाग्रस्थशक्तिस्तदुक्ता यजेल्लोकपालांश्च दिक्ष्वस्त्रदेवान् ।  
क्रमात् पिङ्गपीता सिता धूम्रशुक्ला मधुच्छायपाण्डुच्छवी शुक्लरक्तौ ॥ १३-४१ ॥  
  
सरोजप्रभश्चेति लोकाधिपाः स्युर्दशेन्द्रादयश्चाब्जभूशेषयुक्ताः ।  
सुपीतं च वज्रं तु शक्तिः सुरक्ता सिताभस्तु दण्डः खड्गवर्णस्तु खड्गः ॥ १३-४२ ॥  
  
तडित्कल्प उक्तश्च पाशाङ्कुशः स्यात् सिताभा गदाप्यग्निकल्पं त्रिशूलम् ।  
दिनेशाभमब्जं तु चक्रं च तद्वत् क्रमादित्थमुक्तं यथास्त्राग्निवर्णैः ॥ १३-४३ ॥  
  
गणं वीरभद्रं तथा सप्तमातॄर्भजेद् दक्षिणस्यां पिशङ्गं गजास्यम् ।  
सुनीलं तु भद्रं तथा सप्त मातॄः स्वदेवोपमास्ताः सवाहायुधाद्यैः ॥ १३-४४ ॥  
  
कुबेरात् तु पूर्वप्रदेशे तु चण्डं तथा क्षेत्रपालं स्ववाहं च पूर्वे ।  
सतारस्वनाम्ना नमोन्तं यथावत् क्रमेणोपपत्त्योपचारैरिमेऽर्च्याः ॥ १३-४५ ॥  
  
ततो मण्डलाग्रे न्यसेत् पालिकाद्याः प्ररूढाङ्कुराढ्या यजेद् दिक्षु चैताः ।  
नवं गव्यमाज्यं चरु चाथ कृष्णांस्तिलाञ् शालिसक्तूंश्च सिद्धार्थयुक्तान् ॥ १३-४६ ॥  
  
सतारान् लिपेश्चाक्षराञ्छक्तिहंसौ ठयुग्मान्तमुक्त्वा तु तत्तज्जुहोति ।  
स्वमन्त्रेण चाङ्गैरभीष्टेन हुत्वा महाव्याहृतीश्चेद् द्विजो व्याहृतीश्च ॥ १३-४७ ॥  
  
चतुष्कर्मबन्धप्रहाणाय मन्त्रं पठन् वक्ष्यमाणं तिलाज्यं जुहोति ।  
बकोक्तिः सवामाक्षिरग्निः सझण्टीणकारस्तृतीयायुतः प्राणशब्दः ॥ १३-४८ ॥  
  
  
जाटटा स्वप्नेण लुप्तेण मनसा वाचा कर्मणा हस्ताभ्यां पद्भ्यामुदरेण शिश्ना यत् स्मृतं यदुक्तं यत् कृतं तत् सर्वं ब्रह्मार्पणं भवतु ठ ठ ॥  
  
  
  
अनेनाष्टयुक्तं शतं तत्र हुत्वा बलिं चोत्तरेणाथ पूर्णाहुतिं च ।  
तिथीनामुडूनां च राशिग्रहाणां स्वनाम्ना नमोन्तं बलिं तत्र दत्त्वा ॥ १३-४९ ॥  
  
ततस्तत्र शिष्यं विधिस्नानशुद्धं समाचान्तमस्मिन् निवेश्याथ पीठे ।  
शिरस्यस्य दूर्वाश्च कूर्चाक्षताद्यं निधायैनमिष्ट्वा सुगन्धैश्च पुष्पैः ॥ १३-५० ॥  
  
पशोरस्य बन्धच्युतिं चेष्टसिद्धिं प्रसीदेति नत्वाथ तद्देवतायाः ।  
अवाप्याभ्यनुज्ञां तु बिम्बस्थदेवान् समायोज्य कुम्भे स्वयं देशिकस्तम् ॥ १३-५१ ॥  
  
कराभ्यां तु बिभ्रत् तमुद्धृत्य तिष्ठन् कुशाग्रेषु शिष्यं निषिञ्चेत् तदद्भिः ।  
सुषुम्नापथा तत्क्रमाच्छिष्यदेहे स्रवद्वारिधारासुधामिश्रमन्त्रैः ॥ १३-५२ ॥  
  
स्फुरच्छक्तिदीप्त्याथ तद्देवतायाः प्रवेशो हृदब्जेऽथ तस्याभिचिन्त्यः ।  
त्रिवाश्यालिमोक्षं तथास्त्रेण कुर्याच्छिवत्वं च नाड्या समापाद्य तस्मिन् ॥ १३-५३ ॥  
  
समुत्थाय शिष्यस्तु शुक्लं विशुद्धं दधद् वस्त्रयुग्मं पुनः क्षालिताङ्घ्रिः ।  
समाचम्य दत्त्वा तु सूर्याय चार्घ्यं नमस्कृत्य गत्वाथ तद्द्वारदेशम् ॥ १३-५४ ॥  
  
कुशेषूपविष्टो निबद्धाञ्जलिः सन् गुरोराज्ञया तूत्तराशामुखः स्यात् । गुरुः प्राङ्मुखस्तूपविश्यार्घ्यतोयैः शिरः प्रोक्षयेच्चास्त्रतस्तस्य दर्भैः ॥ १३-५५ ॥  
  
शिरस्यस्य भूत्या त्रिराराध्य देहं ततः शोषणाद्यैस्त्रिधा शोधयित्वा ।  
पुनर्भूतशुद्धिं च शिष्यस्य देहे स्वयं चित्तवृत्त्या समापाअद्य पात्रे ॥ १३-५६ ॥  
  
विशेषार्घ्यमिष्ट्वाथ तत्कूर्चतोयैः पुनः प्रोक्ष्य तस्मिन् न्यसेन्मातृकार्णान् ।  
ततः साध्यमन्त्रं च तस्याङ्गमन्त्रान् न्यसेन्मूर्तिमत्तां समापाद्य तस्मिन् ॥ १३-५७ ॥  
  
पुनश्चावकुण्ठ्याथ तं वर्मणाथो स्वमूलाङ्गयुक्तं नवं श्क्लवस्त्रम् ।  
समादाय नेत्रेऽस्य वद्ध्वाथ बिम्बे पुरैवेष्टदेवे समभ्यर्च्य तस्मिन् ॥ १३-५८ ॥  
  
ततः क्षेपयेत् तस्य पुष्पाञ्जलिं तं स यस्यां तु मूर्तौ पतेद् बाङ्गमन्त्रे ।  
तदुक्तं हि नाम्नास्य मन्त्रं च तस्मै प्रदद्यात् त्रिवारं पठेत् सोऽपि मन्त्रम् ॥ १३-५९ ॥  
  
ततस्तारपीठे तु दर्भासनस्थः समालोक्य शिष्यं तु मूलाङ्गजापी ।  
स्वहस्तं शिरस्यस्य विन्यस्य मन्त्रं निधायाङ्गमूलैः स्पृशेत् सर्वमङ्गम् ॥ १३-६० ॥  
  
ततो दर्भमूलं तु शिष्यस्य हस्ते प्रदायोपविष्टः पुराग्नेस्तदग्रम् ।  
स्वजङ्घान्तरस्थं निपीड्यात्मनोऽस्मिन् क्रमाज्जीवनाड्योश्च सन्धिं विदध्यात् ॥ १३-६१ ॥  
  
इडापिङ्गलाख्यस्वनाड्योः स्वनस्तः सुषुम्नापथा(चा?च्चा)पि मूर्ध्नः प्रसूतम् ।  
त्रिधा युत्तु तेजस्तथा शिष्यदेहेऽप्यविच्छिन्नसन्धिं तु जीवं विभाव्यात् ॥ १३-६२ ॥  
  
समानीय शिष्यात्मनोरेकभावं घृतेन त्रिवारं तु मूलेन हुत्वा ।  
तथा शिष्यजीवं तथात्मप्रविष्टं पुनर्निर्गतं चास्य देहं प्रविष्टम् ॥ १३-६३ ॥  
  
भवेदात्मजन्मैवमुद्भाव्य शिष्यः स्फुटं शक्तिपातात् स्वतुल्यः शिवः स्यात् ।  
हरित्कीटकं यन्मृदावेष्ट्य नादं बिकुर्वन् षड्ङ्घ्रिः स्वजातिं करोति ॥ १३-६४ ॥  
  
तथा प्राकृतं शिष्यमाचार्यवर्यः क्रियादीक्षया मन्त्रमूर्तिं करोति ।  
ततोऽष्टौ शतं चापि मूलेन हुत्वा दशांशेन चाङ्गैर्घृतेनैव पञ्च ॥ १३-६५ ॥  
  
द्विजश्चेज्जयादिं जुहोतीह पूर्णां समूलाङ्गमन्त्रैः समस्तैर्जुहोतु ।  
समित्क्षीरलाजैश्च सिद्धार्थगव्यैस्तिलैः सर्पिषाङ्गैश्च मूलेन हुत्वा ॥ १३-६६ ॥  
  
द्विजः श्रौतमन्त्रैः स्वसूत्रोक्तमार्गाज्जुहोतीह सर्पिर्यथा निष्कृतिः स्यात् ।  
प्रायश्चित्तं मूलतस्त्वद्विजानां हुत्वा चाष्टौ विंशतिं चापि मन्त्री ॥ १३-६७ ॥  
  
जातिं तस्याथोद्धरेद् वक्ष्यमाणैर्मन्त्रैराज्यस्याहुतीनां त्रयेण ।  
तारः शक्तिं मूलमन्त्रो निजायां   
भवन्नस्यात्मनो योनिर्बीजाहारभावदेशशुद्धौ द्विजो भवतु मन्त्रदेहः ठ ठ ।  
तस्मादूर्ध्वं व्याहृतीभिश्च हुत्वा ॥ १३-६८ ॥  
  
भगवन्नस्यात्मा मन्त्रात्मको भवतु ठ ठ ।  
हुत्वानेनाप्याहुतीस्तत्र तिस्रो भूयो हुत्वा व्याहृतीरत्र पश्चात् ।  
अस्त्रेणैनं प्रोक्ष्य सन्ताड्य सद्यो रेचादन्तः सम्प्रविश्यास्य पाशान् ॥ १३-६९ ॥  
  
विश्लेष्यास्माच्छेदयेदप्यथास्त्रान् मुद्रां बद्ध्वा त्वङ्कुशाख्यां पुनश्च ।  
यच्चैतन्यं शिष्यदेहस्थमस्मादाकृष्येन्दौ द्वादशान्ते नियोज्य ॥ १३-७० ॥  
  
इष्टेऽम्भोजे हृद्गते पूरके तु स्वात्मन्येतद् योजयेत् कुम्भकेन ।  
समरसं तु नयेदथ रेचकान्मनुजभावमपास्य शिवात्मकम् ॥ १३-७१ ॥  
  
स्मरतु हंसजपादभिपूज्य तत् पुनरुदस्य तु शिष्यहृदं नयेत् ।  
नाडीमार्गाच्छिष्यहृत्पङ्कजे तच्चैतन्यं तु स्थापयित्वा स्वपद्मात् ॥ १३-७२ ॥  
  
सूतैरिन्दोः सौधधाराम्बुपूरैराप्लाव्यैनं मन्त्रदेहं विभाव्य ।  
अनामयं शिष्यमलुप्तशक्तिं विचिन्त्य विन्यस्य तु मातृकार्णान् ॥ १३-७३ ॥  
  
तदिष्टमूलाङ्गनिविष्टदेहं विधाय तं बालतनुं तनूजम् ।  
जातकर्मादिकं तस्य कुर्यात् ततो मूलतस्तत् क्रमात् स्यात् त्रिवारं पृथक् ।  
साङ्गमूलं जपंश्चोपवीतेन तं योजयेत् तद्व्रतैश्चोदितैर्मूलतः ॥ १३-७४ ॥  
  
मूलतस्तर्पयेत् पावकं शक्तितस्तत्र पूर्णां पुनश्चापि हुत्वा गुरुः ।  
सामयाचारिकान् धर्मसेतूनमुं श्रावयेत् तान् यथा पालयेत् साधकः ॥ १३-७५ ॥ १३-  
  
इत्थमाचार्यतो मन्त्रदीक्षामसौ सप्तजन्मांहसां शोधनीमिष्टदाम् ।  
जप्यहोमार्चनामन्त्रसिद्धिप्रदां प्राप्य सद्यः सुधीः स्यात् कृतार्थश्चिरम् ॥ १३-७६ ॥  
  
इति श्रीमदीशानशिवगुरुदेवपद्धतौ तन्त्रसारे मन्त्रदीक्षापटलस्त्रयोदशः ॥  
  
अथ चतुर्दशः पटलः ।  
  
अथाग्नेयास्तु कथ्यन्ते कल्पाः सङ्कल्पितार्थदाः ।  
वैदिकः प्रथमः कल्पः शैवो वैष्णव एव च ॥ १४-१ ॥  
  
काम्यश्चेति चतुर्धाग्नेः कल्पाः स्युस्तन्त्रचोदिताः ।  
नित्यं नैमित्तिकं काम्यं साध्यं यत् कर्म वैदिकैः ॥ १४-२ ॥  
  
द्विजैस्तु वैदिकैर्मन्त्रैस्तत् सिध्येद् वैदिकाग्निना ।  
शैवागमोदितं कर्मं शैवैर्मन्त्रैरथापि यत् ॥ १४-३ ॥  
  
कृतं पाशुपताद्यैश्च शैवोऽग्निस्तत् प्रसाधयेत् ।  
वैष्णवं कर्म तन्मन्त्रैः साधयेद् वैष्णवाग्निना ॥ १४-४ ॥  
  
पुरुषार्थचतुष्कं यत् काम्यकर्माणि यानि षट् ।  
तानि संसाधयेदग्निर्मन्त्रैर्वैदिकतान्त्रिकैः ॥ १४-५ ॥  
  
द्वात्रिंशद्भेदभिन्नोऽग्निर्द्वात्रिंशत्कर्मभेदितः ।  
इत्थमाथर्वणविदां ख्यातमङ्गिरसां मतम् ॥ १४-६ ॥  
  
लौकिकः पावकोऽग्निः स्यान्मरुत्तो गर्भधारणे ।  
पवमानः पुंसवने सीमन्ते मङ्गलाह्वयः ॥ १४-७ ॥  
  
तुङ्गे तु शोभनो नाम प्रबलो जातकर्मणि ।  
पार्थिवो नामकरणे भद्रो निष्क्रमणे मतः ॥ १४-८ ॥  
  
शुचिरन्नाशने प्रोक्तः सभ्यश्चौले समीरितः ।  
जातवेदा ह्युपनये सम्भवः स्याद् व्रतत्रये ॥ १४-९ ॥  
  
गोदाने नामतः सूर्यः सौम्यो व्रतसमर्पणे ।  
आवसथ्यो विवाहे स्यादन्वाहार्ये महेश्वरः ॥ १४-१० ॥  
  
विष्णुराहवनीये तु ब्रह्मा स्याद् गार्हपत्यके ।  
प्रायश्चित्ते वीतिहोत्रः पूर्णाहुत्यां मृडाह्वयः ॥ १४-११ ॥  
  
क्रव्यादः शवदाहे तु समुद्रे वडवामुखः ।  
वर्धनो वनदाहे तु क्षये संवर्तको मतः ॥ १४-१२ ॥  
  
वरदः शान्तिके प्रोक्तः पौष्टिके बलवर्धनः ।  
उत्सादोच्चाटयोर्धूम्रः कृष्णो विद्वेषणे मतः ॥ १४-१३ ॥  
  
वश्ये तु कामदो नाम मारणे शोषणाह्वयः ।  
पिङ्गलः स्तम्भने नाम्ना जठरे जाठरो मतः ॥ १४-१४ ॥  
  
द्वात्रिंशदग्निभेदाधिकारः   
  
शुचौ देशे तु कुण्डे वा स्थण्डिले वा यथोदिते ।  
गोमयालेपिते हेमरूप्यताम्रमयादिना ॥ १४-१५ ॥  
  
शकलेनोद्धृतां भूमिं प्रोक्षयित्वाथ वालुकाः ।  
प्राक्षिप्यारत्निमात्रं तु चतुरश्रं विधाय तु ॥ १४-१६ ॥  
  
उल्लिखेत् त्रिरथो रेखाः प्राचीनास्त्रिरुदङ्मुखाः ।  
न शर्करातृणः काष्ठैर्न लोष्टेन नखेन वा ॥ १४-१७ ॥  
  
नाङ्गारेणापि वा तूष्णीं तत्र ब्रह्माधिदैवतम् ।  
ब्रह्मजज्ञानमन्त्रेण प्राचीनं मध्यतो लिखेत् ॥ १४-१८ ॥  
  
नाकेसुपर्णात् प्राचीनं दक्षिणे तूत्तरे पुनः ।  
आप्यायस्वेति पूर्वाग्रं यो रुद्रेत्युदगायतम् ॥ १४-१९ ॥  
  
इदं विष्णुस्तथा पश्चादिन्द्रं वो विश्वतस्परि ।  
इति प्राच्यामुदीचीनभवोक्ष्य शकलं त्यजेत् ॥ १४-२० ॥  
  
स्पृष्ट्वाम्भः पात्रगं वह्निं व्याहृतीभिर्निरूप्य तु ।  
मध्ये प्रणवतः क्षिप्त्वा समाच्छाद्य सदिन्धनैः ॥ १४-२१ ॥  
  
ज्वालयित्वा तु तारेण सदर्भारचिताञ्जलिः ।  
जुष्टो दमूना इत्यादि पठन् परिसमूह्य तु ॥ १४-२२ ॥  
  
परिषिच्याम्भसा दर्भैः परिस्तीर्य यथोदितैः ।  
देवस्य त्वेति वै प्राच्यां व्याहृतीभिस्तु दक्षिणे ॥ १४-२३ ॥  
  
उद्वयं तमसः पश्चादग्न आयाहि चोत्तरे ।  
दक्षिणानुत्तरान् कुर्यादुत्तरानधरानपि ॥ १४-२४ ॥  
  
उत्तरेणाग्निमास्तीर्य दर्भान् पात्राणि सादयेत् ।  
द्वन्द्वशस्त्वाज्यपात्रं च स्रुवं च प्रोक्षणीः स्रुचम् ॥ १४-२५ ॥  
  
प्रणीतापात्रमिध्मं च चरुस्थालीं च मेक्षणम् ।  
बर्हिषः सह कूर्चैरप्यन्यद्धोमोपयोगि यत् ॥ १४-२६ ॥  
  
ब्रीहिनिर्वापपक्षे तु मुसलोलूखले तथा ।  
शूर्पं कृष्णाजिनं चापि स्यात् सर्वं तदधोमुखम् ॥ १४-२७ ॥  
  
तिर्यक् पवित्रं प्रोक्षण्यामादायापूर्य चाम्भसा ।  
अङ्गुष्ठानामिकाभ्यां तत् पाणिभ्यां परिगृह्य तु ॥ १४-२८ ॥  
  
विच्छिद्य तिः समुत्पूय पात्राण्यद्भिरवोक्ष्य तु ।  
उत्तानयित्वा त्रिः प्रोक्ष्य विस्रस्येध्मादिकं पुनः ॥ १४-२९ ॥  
  
प्रादेशसम्मितैर्दर्भैरविच्छिन्नाग्रकैरपि ।  
ब्रह्मासनं दक्षिणतः प्रणीतासनमुत्तरे ॥ १४-३० ॥  
  
आज्यस्थाल्यासनं पश्चात् सङ्कल्प्य ब्राह्मणं शुचिम् ।  
ब्रह्मार्थमुपवेश्यास्मिन् कूर्चं वा ब्राह्मणो न चेत् ॥ १४-३१ ॥  
  
तारव्याहृतिभिर्ब्रह्मन्नादिनावाह्य चार्चयेत् ।  
प्रोक्षणीवत् प्रणीतार्थं पात्रमापूर्य चाम्भसा ॥ १४-३२ ॥  
  
दर्भस्थं दर्भसञ्छन्नमुद्धत्य घ्राणसम्मितम् ।  
ब्रह्मणा समनुज्ञातः स्थापयेत् तत्तदासने ॥ १४-३३ ॥  
  
वरुणोऽसीत्यथाराध्य व्रीहीन् वा तण्डुलानपि ।  
स्रुचा स्थाल्याथवा तृष्णीमन्तर्धायाथ याज्यया ॥ १४-३४ ॥  
  
अमुष्या इति निर्दिश्य देवतायै तु निर्वपेत् ।  
ब्रीहीश्चेदवहन्त्येष प्रोक्ष्य त्रिः क्षालयेच्च तान् ॥ १४-३५ ॥  
  
पात्रेषु पातयेत् पश्चादस्मिन्नग्नौ चरुं पुनः ।  
श्रपयित्वा यथोद्दिष्टमभिधार्यावतार्य तु ॥ १४-३६ ॥  
  
उत्तरेणाग्निमासाद्य स्थाल्यामाज्यं विनिक्षिपेत् ।  
निरूह्योत्तरतोऽङ्गारानधिश्रित्याज्यमासने ॥ १४-३७ ॥  
  
दर्भाभ्यां तदभिद्योत्य चरुं चाम्भः स्पृशेत् पुनः ।  
त्रिरभिद्योत्य चाज्येऽथ दर्भाग्रे तु विनिक्षिपेत् ॥ १४-३८ ॥  
  
सह पर्यग्निकृत्वाग्नौ दर्भाङ्गारान् विनिक्षिपेत् ।  
मध्यग्रन्थिपवित्रेण त्रिरुत्पूयाज्यबिन्दुभिः ॥ १४-३९ ॥  
  
अग्नौ प्रहृत्य प्रक्षाल्य विस्रस्य क्षालितं क्षिपेत् ।  
अग्नावथ चतुर्दर्भान् स्रुक्स्रुवौ चोच्छ्रिताननौ ॥ १४-४० ॥  
  
गृहीत्वाग्नौ विनिष्टप्य त्रिस्तैः सम्मार्जयेत् पुनः ।  
आवेष्ट्य चाङ्गुलीस्तैस्तु पृथक् स्रुक्स्रुवयोः पुनः ॥ १४-४१ ॥  
  
अग्रं दर्भाग्रतो मध्यं मध्यतो मूलमादितः ।  
परिमृज्यानले दर्भान् क्षिपेत् प्रक्षाल्य तौ पुनः ॥ १४-४२ ॥  
  
दर्भासने दक्षिणतो निधायाधोमुखौ यजेत् ।  
आधाय परिधिं स्थूलं पश्चिमेऽथ कृशं पुनः ॥ १४-४३ ॥  
  
दीर्घे दक्षिणतो न्यस्य ह्रस्वं सूक्ष्मं तथोत्तरे ।  
तथोर्ध्वसमिधौ न्यस्य दक्षिणोत्तरपूर्वयोः ॥ १४-४४ ॥  
  
रक्षसामपहत्यै स्यादिति सञ्चिन्त्य वै द्विजः ।  
अदितेत्यादिना याम्ये प्राचीनं परिषिच्य तु ॥ १४-४५ ॥  
  
पश्चिमेऽनुमतेऽप्येवमुदीचीनमथोत्तरे ।  
सरस्वतेत्यादिनाथ समन्ताद् देवपूर्वकम् ॥ १४-४६ ॥  
  
सवितः प्रसवेत्युक्त्वा परिषिच्य विचक्षणः ।  
ध्यायेदथानलं देवं शक्तिस्वस्तिकपाणिनम् ॥ १४-४७ ॥  
  
त्रिणेत्रं कुङ्कमाभासं दिव्याभरणवाससम् ।  
प्रसन्नवदनं चारुजटामकुटधारिणम् ॥ १४-४८ ॥  
  
हेममालापरिक्षिप्तं वरदाभयसंयुतम् ।  
काली कराली च मनोजवा चैव सुलोहिता ॥ १४-४९ ॥  
  
सुधूम्राविष्फुलिङ्गिन्यौ जिह्वा विश्वरुचिस्ततः ।  
दिक्सप्तकस्थिता ह्येताः क्रमात् पूर्वादितः पुनः ॥ १४-५० ॥  
  
ऐशान्यां वसुधाराख्या ह्युपजिह्वा हविर्भुजः ।  
काल्यां शुद्रस्य कृत्यानि कराल्यामाभिचारकम् ॥ १४-५१ ॥  
  
भूतग्रहादिरोगाणां शान्तिं कुर्यान्मनोजवा ।  
सुलोहितायामपि च शान्तिं कुर्याद् विचक्षणः ॥ १४-५२ ॥  
  
अम्भोवृष्ट्यादि धूम्रायां द्वेषोच्चाटे स्फुलिङ्गिनी ।  
सर्वार्थसाधनी देवी जिह्वा विश्वरुचिर्मता ॥ १४-५३ ॥  
  
जुहोतु वसुधारायां श्रीकामः पौष्टिकाय वा ।  
एवं तु सप्त जिह्वाः स्युर्वसुधारा तथाष्टमी ॥ १४-५४ ॥  
  
जिह्वाभेदमविज्ञाय होमः स्यान्निष्फलो यतः ।  
ज्ञात्वा हविर्भुजो जिह्वाः स्यात् फलाप्तिर्हुतादिह ॥ १४-५५ ॥  
  
ततः सिद्त्वा घृतेनेष्मं स्वाहेत् जुहुयात् समम् ।  
स्रुवेणाज्यमुपादाय परिध्योः सन्धिमुत्तरम् ॥ १४-५६ ॥  
  
स्पृष्ट्वा चापातयेद् वह्नावृजुधारां प्रजापतेः ।  
तथा दक्षिणसन्धिं तु स्पृष्ट्वेन्द्रायेति मन्त्रतः ॥ १४-५७ ॥  
  
अथाज्यभागौ जुहुयाद् याम्योदक्पूर्वभागयोः ।  
अग्नये चैव सोमाय स्यातामस्याक्षिणी तु ते ॥ १४-५८ ॥  
  
यथोपदेशं तु समं पूर्वेणाग्नेर्मुखे ततः ।  
युक्तो वहान्दिनाज्येन चतस्रस्त्वादिना तथा ॥ १४-५९ ॥  
  
आनो भद्राद् विरूपाक्षाद् विरूपाक्षादिना पुनः ।  
यातिरश्चीनिपूर्वेण संराधन्यादिना पुनः ॥ १४-६० ॥  
  
प्रसाधन्या व्याहृतिभिर्हुत्वेत्यग्निमुखं भवेत् ।  
चरुं तमभिघार्याथ पूर्वार्धाच्चापरार्धतः ॥ १४-६१ ॥  
  
अवदानद्वयं कृत्वा त्वभिधार्य स्रुचं न्यसेत् ।  
अथाभिधार्य जुहुयाद् यथाम्नायं पृथक् पृथक् ॥ १४-६२ ॥  
  
अथाग्नये स्विष्टकृतेत्युत्तरार्धात् सकृच्चरोः ।  
अवदानं जुहोत्यग्नावभिधार्य स्रुचैव तु ॥ १४-६३ ॥  
  
पूर्वोत्तरार्धे तद्धुत्वा हविरुत्क्षिप्य मेक्षणम् ।  
संस्रावेणाभिहुत्वाथ दर्व्यामानीय तज्जलम् ॥ १४-६४ ॥  
  
अन्तःपरिधि साध्यांस्तानाम्नातांस्तु पितॄन् स्रुचा ।  
निनीयान्तःपरिधि वै निर्णिज्याग्नौ प्रताप्य तु ॥ १४-६५ ॥  
  
पूरयित्वाद्भिरेनां तु बहिःपरिधि सेचयेत् ।  
प्रहृत्य समिधं तां च या पूर्वं परिशेषिता ॥ १४-६६ ॥  
  
तथैव चेध्मसन्नाहं प्रहरेदुक्षितं ततः ।  
जयादिं जुहुयात् पश्चात् चित्तञ्चादित्रयोदश ॥ १४-६७ ॥  
  
मन्त्रास्ततोऽग्निर्भूतानां मादयोऽष्टादश क्रमात् ।  
क्वचित् समावत्वन्तं तु जुहुयादविशेषिते ॥ १४-६८ ॥  
  
विशेषितेषु कृत्येषु जुहोत्यधिपतिः समाः ।  
अवत्वस्मिनदाद् ब्रह्मन्नस्मिन्क्षत्रेत्युदीर्य तु ॥ १४-६९ ॥  
  
अस्यामान्ते तु शिष्यस्याम्पुरोधायाम्पदं ततः ।  
अस्मिन्कर्मन्वदस्यान्ते देवहूत्यां (च) ठद्वयम् ॥ १४-७० ॥  
  
समासीकृत्य जुहुयात् क्रमादष्टादशाहुतीः ।  
ऋताषाडादिभिर्मन्त्रैर्हुत्वा द्वादशभिस्ततः ॥ १४-७१ ॥  
  
तथामात्याहुतीर्गुत्वा यद्देवा देवहेडनम् ।  
इत्यादिभिस्त्वमग्नेन्तं जुहुयान्मन्त्रविंशतिम् ॥ १४-७२ ॥  
  
प्रजापते न त्वदाज्यादिध्मं प्रव्रश्चनं क्षिपेत् ।  
मनोज्योतिरयाश्चाग्नेर्यदस्मिन् कर्मणीति च ॥ १४-७३ ॥  
  
स्वस्ति नस्त्वादिकेनाथ यन्म आत्मन इत्यपि ।  
पुनरन्यादिना हुत्वा व्याहृतीभिस्तथा पुनः ॥ १४-७४ ॥  
  
आभिर्गीर्भिरनाज्ञातं तद्वत् पुरुषसम्मितः ।  
प्रत् पाकत्रा यदस्यति हुत्वा स्विष्टकृतं ततः ॥ १४-७५ ॥  
  
सम्मृज्य परिधीन् दर्भान् प्रस्तरेभ्योऽवलुम्पतु ।  
अग्रमध्यममूलानि त्वाज्यस्थाल्यां निमज्ज्य तु ॥ १४-७६ ॥  
  
अग्रादारभ्य चोर्ध्वाग्रमामूलमथ दाहयेत् ।  
नधूनयेन्न बाह्येऽग्नेः प्रक्षिपेद् विकिरेत् वा ॥ १४-७७ ॥  
  
प्। १२४) एकीकृत्य शनैः प्रास्येत् पृथक्कृततृणं तथा ।  
शम्याश्चेन्न परित्याज्याः परिधिं मध्यमं क्षिपेत् ॥ १४-७८ ॥  
  
इतरौ युगपत् प्रास्येद्धुत्वोर्ध्वसमिधावपि ।  
संस्रावमपि हुत्वाग्नौ परिषेकं विसृज्य तु ॥ १४-७९ ॥  
  
प्रणीताम्भः प्रतिदिशं तूष्णीं संसेचयेत् तथा ।  
प्राच्यां दिश्यादिभिर्मन्त्रैः सेचयेद् वा यथाक्रमम् ॥ १४-८० ॥  
  
भूमौ शिष्टाः परासिञ्चेद् ब्रह्मणे गां च दक्षिणाम् ।  
सत्यां दद्यान्नचेद् विप्रान् भोजयेद् वापि शक्तितः ॥ १४-८१ ॥  
  
प्राश्नीयाद्धुतशेषं वोदरमायुरिति स्पृशेत् ।  
आचम्य यत् इन्द्रादिमुत्तरां च जपेत् ततः ॥ १४-८२ ॥  
  
शेषं दद्याच्छ्रोत्रियायेत्याह बोधायनो विभुः ।  
  
वैदिकाग्निकल्पाधिकारः ।  
  
अथ शैवोऽग्निकल्पोअत्र कथ्यते प्रोक्तलक्षणम् ॥ १४-८३ ॥  
  
कुण्डं वा स्थण्डिलं वापि समाक्रामन् प्रदक्षिणम् ।  
शिवमन्त्रं जपन् होमद्रव्याण्यालोकथन् दृशा ॥ १४-८४ ॥  
  
गत्वा कुण्डान्तिकं कुण्डयोनिं वीक्ष्योत्तरामुखः ।  
आसीत हौं शिवायेति प्रणवादिनमोन्तकम् ॥ १४-८५ ॥  
  
जपन् निरीक्ष्य तत् कुण्डं खात्वास्त्रेण तु देशिकः ।  
शिवाङ्गान्यत्र दृश्यन्ते वक्ष्यमाणक्रियाप्तये ॥ १४-८६ ॥  
  
  
ॐ हां शिवाय नमो हृदयाय नमः ।   
ॐ हीं शिवाय नमः शिरसे स्वाहा ।   
ॐ हूं शिवाय नमः शिखायै वषट् ।   
ॐ हैं शिवाय नमः कवचाय हुम् ।   
ॐ हौं शिवाय नमो नेत्रत्रयाय वौषट् ।   
ॐ हः शिवाय नमः अस्त्राय फट् ।  
  
  
अस्त्रेण खातमुद्धृत्य हृदयेनाभिपूर्य तु ।  
तेनैव तु समीकृत्य चाभ्युक्ष्य कवचेन तु ॥ १४-८७ ॥  
  
शराणुना कोट्टयित्वा सम्मार्ज्यालिप्य तेन तु ।  
  
  
  
ॐ हौं शान्त्यतीतायै नमः ।  
ॐ हैं शान्त्यै नमः ।  
ॐ हूं विद्यायै नमः ।  
ॐ हीं प्रतिष्ठायै नमः ।  
ॐ हां निवृत्त्यै नमः ।  
  
  
इति मध्येन्द्रयाम्याप्यकौबेर्यासु यजेत् कलाः ॥ १४-८८ ॥  
  
  
ॐ हां कलामयाय कुण्डाय नमः ।  
  
  
साकल्येन कलात्मानं कुण्डं ध्यात्वाभिपूज्य तु ।  
त्रिसूत्र्यावेष्ट्य तत् कुण्डं ततोऽस्त्रेण कुशेन तु ॥ १४-८९ ॥  
  
आत्मविद्याशिवैस्तत्त्वैः प्राचीनं त्रिः समुल्लिखेत् ।  
उदीचीनं सकृन्मध्ये समिदग्रेण मूलतः ॥ १४-९० ॥  
  
ब्रह्मा विष्णुश्च रुद्रश्च शिवस्त्वासां तु दैवतम् ।  
त्रिभिर्दर्भैरथास्त्रेण वज्रीकृत्य पुनर्हृदा ॥ १४-९१ ॥  
  
पूर्वोत्तराग्रदर्भाभ्यां कुण्डे कृत्वा चतुष्पथम् ।  
इत्यष्टादशसंस्कारैः शुद्धे कुण्डे कुशैः पुनः ॥ १४-९२ ॥  
  
  
पटं कुण्डस्य सङ्कल्प्य   
  
ॐ हां वागीश्वरीवागीश्वरासनायः नम ।   
  
इति दर्भासनं न्यसेत् ।  
  
ॐ हां वागीश्वरीमावाहयामि ।  
  
  
श्यामामलङ्कृतां देवी सर्वाभरणभूषिताम् ॥ १४-९३ ॥  
  
ध्यात्वावाह्य त्वनेनैनामृतुस्नातां समर्चयेत् ।  
ततो वागीश्वरं त्वनेनैनामृतुस्नातां रागिणम् ॥ १४-९४ ॥  
  
सम्पूज्याग्निं यथोद्दिष्टज्वालाधूमेन्धनैर्विना ।  
शरावादिस्थमानीय क्रव्यादांशं त्यजेत् ततः ॥ १४-९५ ॥  
  
मूलेनावोक्ष्य चास्त्रेण प्रेक्ष्यास्त्रेणाथ वर्मणा ।  
अवकुण्ठ्याभिरक्ष्यास्त्राज्ज्योतिराकारवत् स्मरन् ॥ १४-९६ ॥  
  
ॐ हों रौं हाम्   
  
इत्यादाय ललाटाक्षान्नेत्राग्निं तेन योजयेत् ।  
पतत्पतङ्गसङ्काशं नाभिकुण्डोत्थितानलम् ॥ १४-९७ ॥  
  
रेचकात् पिङ्गलामार्गान्निस्सार्याग्नौ नियोजयेत् ।  
भौतिकं दैवतं चेत्थं जाठरं चानलत्रयम् ॥ १४-९८ ॥  
  
एकीकृत्य षडङ्गेन   
  
ॐ रां हृदयाय नमः । ॐ रीं शिरसे स्वाहा ।  
ॐ रूं शिखायै वषट् । ॐ रं नेत्रत्रयाय नमः ।  
ॐ रः अस्त्राय फट् ।  
  
तारं हौं शक्तये वषट् ।  
  
इति धेन्वामृतीकृत्य कवचेनावकुण्ठ्य तु ॥ १४-९९ ॥  
  
संरक्ष्यास्त्राद्धृदाभ्यर्च्य तमुद्यम्य करद्वयात् ।  
स्थित्वा जानुद्वयेनाथ कुण्डस्योपरि देशिकः ॥ १४-१०० ॥  
  
क्षोभार्थे त्रिः परिभ्राम्य देवी देवौ निरम्बरौ ।  
ध्यात्वेशानशिरस्कौ तौ   
  
ॐ हां शिवबीजाय नमः ।  
  
  
शिवबीजमिति स्मरन् ॥ १४-१०१ ॥  
  
आत्माभिमुखमग्निं तं देव्या गर्भपथा क्षिपेत् ।  
विकीर्णमेकीकृत्यास्त्रान्नाभौ तत्सम्पुटं नयेत् ॥ १४-१०२ ॥  
  
ॐ हां वागीश्वर्यै नमः ।  
  
परिधाप्येति वस्त्रे तु शौचाचमनकेऽपि च ।  
क्वचेनेन्धनैश्छन्नं धवित्राज्ज्वालयेदमुम् ॥ १४-१०३ ॥  
  
ॐ हां हां गर्भाग्नये नमः ।  
  
इत्यभ्यर्च्याथ संशुद्धं कुशकङ्कणकं करे ।  
दक्षिणे तु निबध्नीयाद् वागीश्वर्यास्तु कौतुकम् ॥ १४-१०४ ॥  
  
ॐ सद्योजाताय नमः ।  
  
इति सद्यं समावाह्य स्वाहान्तं हृदयेन तु ।  
पञ्चाहुतीस्तिलैर्हुत्वा गर्भाधानं समापयेत् ॥ १४-१०५ ॥  
  
ॐ हीं वामदेवाय नमः ।  
  
तमावाह्येति शिरसा हुत्वा पुंसवनं भवेत् ।  
  
ॐ हुम् अघोराय नमः ।  
  
  
ॐ हां पुर्यष्टकदेहाय नमः ।  
  
जलबिन्दुं कुशास्त्रेण देहप्राणकृते क्षिपेत् ।  
  
शिखयार्घ्यादिति यावत् ।  
  
सद्यादिभिस्तिलैर्हुत्वा वक्त्राङ्गानि च कल्पयेत् ॥ १४-१०७ ॥  
  
वक्त्रनिष्कृतिनिष्पत्त्यै पुनः पञ्चाहुतीस्तथा ।  
हुत्वा प्रसूतां वागीशीं शिशुमग्निं च संस्मरेत् ॥ १४-१०८ ॥  
  
ॐ हें तत्पुरुषाय नमः ।  
  
आवाह्य पुरुषं त्वेवं वर्मणाहुतिपञ्चकम् ।  
हुत्वास्त्रेणार्घ्यतोयेन बहिरन्तरवोक्ष्य तु ॥ १४-१०९ ॥  
  
दर्भकङ्कणकं त्यक्त्वा सूतकस्य निवृत्तये ।  
  
स्नातां विभूषितां देवीं देवं चास्त्राम्बुसेकतः ॥ १४-११० ॥  
  
वस्त्रभूषणगन्धाद्यैरलङ्कृत्याथ तौ धिया ।  
ततः शूलापनोदाय जुहोत्यस्त्रात् पलाशजाः ॥ १४-१११ ॥  
  
वितस्तिमात्राः पञ्चाग्रसमिधो घृतसेचिताः ।  
उत्तरेण तु दर्भेषु पात्रद्रव्याणि सादयेत् ॥ १४-११२ ॥  
  
परिस्तरणमप्यत्र कृत्वा वेण्या कुशैरपि ।  
दर्भासनानि विन्यस्य प्रोक्षण्यै ब्रह्मणे तथा ॥ १४-११३ ॥  
  
प्रणीतानां च परिधीन् विन्यस्य परिषेचयेत् ।  
तिरः पवित्रेणापूर्य प्रोक्षणीं सलिलेन तु ॥ १४-११४ ॥  
  
निवृत्त्यादिकलाभिस्तु परिषिच्य यथाक्रमम् ।  
दर्भेण शिवगायत्र्या तथा परिसमुह्य तु ॥ १४-११५ ॥  
  
ॐ हां ब्रह्मणे यज्ञध्यक्षाय नमः ।  
  
इति ब्रह्माणमावाह्य द्विजं वा कूर्चमर्चयेत् ।  
पवित्रेण प्रणीतार्थमापूर्याद्भिर्जलेश्वरम् ॥ १४-११६ ॥  
  
विभाव्यानासमुद्धृत्य तस्याभ्यर्च्य स्वविष्टरे ।  
  
ॐ हां विष्णवे यज्ञारिसूदनाय नमः ।  
  
इति कूर्चाहितं विष्णुं प्रणीतायां प्रपूजयेत् ॥ १४-११७ ॥  
  
ततः परिधिदर्भस्थान् ब्रह्माणं शङ्करं हरिम् ।  
अनन्तं च चतुर्दिक्षु तारं हान्नामतोऽर्चयेत् ॥ १४-११८ ॥  
  
लोकेशानपि रक्षार्थं स्वदिक्ष्वाराध्य तु क्रमात् ।  
तदस्त्राणि च तद्दिक्षु शिवाज्ञां श्रावयेत् ततः ॥ १४-११९ ॥  
  
भो भो ब्रह्मेन्द्रविष्ण्वाद्या देवाः सास्त्राः शिवाज्ञया ।  
स्वस्यां स्वस्यां दिशि स्थित्वा रक्षध्वं वह्निबासकम् ॥ १४-१२० ॥  
  
स्रुक्स्रुवावपि चादाय निरीक्ष्य सुकुशौ हृदा ।  
प्रताप्यास्त्रेण सङ्क्षाल्य शिरसोर्ध्वमुखौ हृदा ॥ १४-१२१ ॥  
  
प्रताप्य क्षालयित्वाथ मूलमध्याग्रतः कुशैः ।  
  
  
ॐ हाम् आत्मतत्त्वाधिपतये ब्रह्मणे नमः ।  
ॐ हीं विद्यातत्त्वाधिपतये विष्णवे नमः ।  
ॐ हुं शिवतत्त्वाधिपतये रुद्राय नमः ।  
  
इति क्रमेण स्म्मृज्य सङ्क्षाल्याभ्यर्च्य तत्त्रयम् ॥ १४-१२२ ॥  
  
ॐ हौं शक्तये नमः ।  
  
इति स्रुचं समाराध्य   
  
ॐ हां शिवाय नमः ।  
  
स्रुवं चानेन पूजयेत् ।  
त्रिसूत्र्यावेष्टितग्रीवो नो चेद् दर्भेण दक्षिणे ॥ १४-१२३ ॥  
  
कुशासने तौ संस्थाप्य ततो गव्यं नवं शुभम् ।  
आज्यं निरीक्षणाद्युक्तचतुस्संस्कारसंस्कृतम् ॥ १४-१२४ ॥  
  
ब्राह्मीं स्वमूर्तिं सञ्चिन्त्य कुण्डोर्ध्वानलकोणके ।  
प्रताप्यानेन जुहुयात्   
  
ॐ हां ब्रह्मणे स्वाहा ।  
  
पुनरैशे प्रप्ताप्य तु ॥ १४-१२५ ॥  
  
जुहुयाद् विष्णवे चेति विष्णुमूर्तिः स्वयं ततः ।  
इति हुत्वा कुशाग्रेण घृतबिन्दुं प्रताप्य च ॥ १४-१२६ ॥  
  
ततो रुद्रतनुर्वह्निं त्रिः परिभ्राम्य तद् घृतम् ।  
  
ॐ हां रुद्राय ठठ ।  
  
हुत्वानेन कुशाग्रेण योन्यां दर्भेषु विन्यसेत् ॥ १४-१२७ ॥  
  
कुशद्वयाग्रं प्रज्वाल्य घृते प्रक्षिप्य तं हृदा ।  
पुनरग्नौ क्षिपेद् दर्भं पवित्रीकरणं तु तत् ॥ १४-१२८ ॥  
  
कवचेन घृतं वीक्ष्य शिष्टं दर्भोल्मुकं क्षिपेत् ।  
अग्नौ तद्रञ्जनं हस्तौ प्रक्षाल्यादाय वै कुशम् ॥ १४-१२९ ॥  
  
प्रज्वाल्यज्ये समावर्त्य क्षिप्त्वाभिद्योतनं भवेत् ।  
स्वदक्षिणोत्तरौ हस्तौ पक्षौ शुक्लेतरौ स्मरन् ॥ १४-१३० ॥  
  
स्वाङ्गुष्ठानामिकाभ्यां तु प्रोत्तानाभ्यां पवित्रकम् ।  
प्राचीनमाज्ये प्रक्षिप्य दक्षिणोत्तरभागयोः ॥ १४-१३१ ॥  
  
आज्ये पूर्वापरौ पक्षौ सोमाप्यापचयान् स्मरन् (?) ।  
पिङ्गलां भावयेच्चेडां सुषुम्नां मध्यतस्तथा ॥ १४-१३२ ॥  
  
ॐ हाम् अग्नये ठठ ।  
  
अनेन दक्षिणाज्यांशात् स्रुवेणाक्षिणि दक्षिणे ।  
हुत्वा चामन्त्र्य भगेन  
  
ॐ हां सोमाय ठठ ।  
  
वह्नेर्वामविलोचने ॥ १४-१३३ ॥  
  
ॐ हाम् अग्नीषोमाभ्यां ठठ ।  
  
इति मध्वाज्यभागेन हुत्वा लालाटनेत्रके ।  
  
ॐ हाम् अग्नये स्विष्टकृते ठठ ।  
  
इत्याज्यभागत्रितयाद्धुत्वाग्नेर्मुखकल्पना ॥ १४-१३४ ॥  
  
क्रमोऽयं पूर्वपक्षे स्याद् विशेषोऽस्त्यसिते यथा ।  
  
ॐ हाम् अग्नये ठठ । ॐ हां सूर्याय ठठ । ॐ हाम् अग्नीषोमाभ्यां ठठ । ॐ ॐ हाम् अग्नये स्विष्टकृते ठठ ।  
  
एवं नेत्रत्रयं चाग्नेः स्याद् वक्त्रोद्धाटनं तथा ॥ १४-१३५ ॥  
  
आज्ये नाडित्रयाधानं पक्षयोरपि कल्पना ।  
  
अथाङ्गैरभिमन्त्र्याज्यम्   
  
ॐ हौं शक्तये वौषट् ।  
  
अनेनाप्यभिमन्त्र्य तु ॥ १४-१३६ ॥  
  
अमृतीकृत्य तद्धेनुमुद्रया वर्मणा पुनः ।  
अवकुण्ठ्यास्त्रतो रक्षेदित्युक्ताज्यस्य संस्कृतिः ॥ १४-१३७ ॥  
  
संस्कृताज्यस्य यद् बिन्दुं क्षिपेदन्यघृतादिषु ।  
संस्कृतान्येव तानि स्युर्हृदयेनाभिमन्त्रणात् ॥ १४-१३८ ॥  
  
अथ सद्यादिपञ्चास्यं प्रतिवक्त्रं त्रिलोचनम् ।  
शिवाग्निं संस्मरेत् सौम्यं सप्तजिह्वान्विताननम् ॥ १४-१३९ ॥  
  
अत्र पौष्करे -  
  
	चतुर्मुखेषु चतस्रो जिह्वास्तिस्रो मध्यमे । ताश्च दीक्षाप्रतिष्ठादिषु सात्त्विक्यः क्षुद्रेषु तामस्यः काम्येषु राजस्यः । (इति ।) ताः पूर्वमेवोक्ताः ।  
  
  
अभयं स्वस्तिकं शक्तिं वरदं दधतं भुजैः ।  
शुक्लमाल्याम्बरालेपं दिव्याभरणभूषितम् ॥ १४-१४० ॥  
  
इष्ट्वार्घ्यं गन्धपुष्पाद्यैरुपचारैर्यथाविधि ।  
  
	ॐ हां सद्योजातमूर्तये ठठ । ॐ हां वामदेवगुह्याय ठठ । ॐ हाम् अघोरहृदयाय ठठ । ॐ हां तत्पुषवक्त्राय ठठ । ॐ हाम् ईशानमूर्धाय ठठ ।  
  
एवं वक्त्राभिधारः स्याद्धुत्वा तत्तन्मुखे पृथक् ॥ १४-१४१ ॥  
  
	ॐ हां सद्योजातमूर्तये वामदेवगुह्याय ठठ । ॐ हां वामदेवगुह्यायाघोरहृदयाय ठठ । ॐ हाम् अघोराय हृदयाय तत्पुरुषवक्त्राय ठठ । ॐ हां तत्पुरुषवक्त्रायेशानमूर्धाय ठठ ।  
  
इति वक्त्राणि सन्धाय जुहुयाद् द्वन्द्वशो घृतम् ।  
  
ॐ हौं हें हुं हिं हम् ईशानतत्पुरुषाघोरवामदेवसद्योजातेभ्यः ठठ ।  
  
इत्यग्निकोणाद् वाय्वन्तं वायोर्नक्तञ्चरान्तकम् ॥ १४-१४२ ॥  
  
राक्षसादीशकोणान्तं स्रुवेणाज्यैकधारय ॥  
हुत्वा नित्येषु मुख्यत्वात् सद्यस्य वदनस्य तु ॥ १४-१४३ ॥  
  
कुण्डप्रमाणं तद्वक्त्रं ध्यात्वान्येषां तु सद्यके ।  
अनुप्रवेशाद् वक्त्राणां वक्त्रैकीकरणं स्मरेत् ॥ १४-१४४ ॥  
  
तथाचोक्तं संहितायां नित्यकर्मणि सद्यके ।  
मुख्यमूर्ध्वं स्मृतं वक्त्रं गुणत्वमितरस्य तु ॥ १४-१४५ ॥ इति ।  
  
अपि च-  
  
नैमित्तिके च काम्ये च यस्य वक्त्रस्य मुख्यता ।  
यत्र यत्र समुद्दिष्टं तस्यैकीकरणं परैः ॥ १४-१४६ ॥  
  
तथा मुमुक्षोर्दीक्षाया मुख्यं ह्यूर्ध्वमुखं स्मृतम् ।  
दृष्टसिद्ध्याप्तये पूर्वं दक्षिणं क्षुद्रकर्मसु ॥ १४-१४७ ॥  
  
उत्तरं वामदेवाख्यं शान्तिके पौष्टिकेष्टदम् ।  
नित्यकर्मसु सद्याख्यं संहितायामितीरितम् ॥ १४-१४८ ॥  
  
एतत्पर्यन्तमुद्दिष्टं जातकर्मसमापनम् ।  
  
ॐ हाम् ईशानाय नमः ।  
  
इतीशानं समावाह्य तिलास्त्राहुतिपञ्चकम् ॥ १४-१४९ ॥  
  
हुत्वा नामास्य कुर्वीत   
  
ॐ हां शिवाग्निगुताशस्त्वम् ।  
  
इयुक्त्वाराध्य चानलम् ।  
  
ॐ हां वागीश्वरीवागीश्वराभ्यां ठठ ।  
  
अनेनोद्वास्य पितरौ ।  
  
ॐ हौं शिवाय वौषट् ।  
  
पूर्णे हुत्वा त्वनेन तु ॥ १४-१५० ॥  
  
अनाहितशिवे वह्नौ पञ्चसंस्कारसंस्कृते ।  
पात्याश्चरुपुरोडाशा धूपाद्यर्थं च रक्षिते ॥ १४-१५१ ॥  
  
यथोक्तं संहितायां -  
  
  
पात्याश्चरुपुरोडाशाः पञ्चसंस्कारसंस्कृते ।  
अनावाहितदैवेऽग्नौ होमस्त्वावाहिते भवेत् ॥ इति ।  
  
अथैकादशसंस्कारानुपनिष्क्रामणादिकान् ।  
मूलेन वौषडन्ते कुत्यात् त्रिस्त्रिर्घृताद्धुतात् ॥ १४-१५२ ॥  
  
	तद्यथा - उपनिष्क्रामणान्नप्राशनचौलोपनयनोपाकर्मव्रतसङ्ग्रहणव्रतोत्-  
सर्जनगोदानसमावर्तनविवाहाग्न्याधानानीति यावत् ।  
  
स्रुच्याज्यपूर्णायां चाथ विन्यस्याधोमुखं स्रुवम् ।  
स्रुगग्रे पुष्पमाधाय पाणिभ्यां शङ्खमुद्रया ॥ १४-१५३ ॥  
  
श्लिष्टदण्डौ तौ गृहीत्वा समपादतथा स्थितः ।  
स्रुगग्रे दत्तदृष्टिः सन् मूलेन हृदयादिना ॥ १४-१५४ ॥  
  
बौषडन्तेनाज्यधारां यवमात्रामखण्डिताम् ।  
मन्त्रान्ते पातयेदग्नावित्थं पूर्णाहुतिर्भवेत् ॥ १४-१५५ ॥  
  
अनन्तरं भोः शिवाग्रे! त्वदीये हृदयाम्बुजे ।  
यागेऽस्मिन् शिवमावाह्य स्वनुज्ञाता यजामहे ॥ १४-१५६ ॥  
  
इति लब्धाभ्यनुज्ञोऽथ स्वासनाङ्गस्वमूर्तिभिः ।  
वह्नौ शिवं समावाह्य शिवसन्धानमाचरेत् ॥ १४-१५७ ॥  
  
बह्निस्थशिवनासाग्रनिष्ठ्यूताच्छिन्नतेजसा ।  
लिङ्गस्थशिवनासाग्रनिर्गतज्योतिषा सह ॥ १४-१५८ ॥  
  
सन्धानं पिङ्गलानाड्या त्वायागान्तं विभावयेत् ।  
अभ्यर्च्याज्यादिभिः प्रोक्तैर्हविर्भिस्तर्पयेछिवम् ॥ १४-१५९ ॥  
  
विध्युक्तानलजिह्वायां हूयमानं तु यद्धविः ।  
अग्नेः सौषुम्नमार्गेण शिवमूर्ध्नि सुषुम्नया ॥ १४-१६० ॥  
  
सन्धायामृतधाराभिर्गवीरूपाभिरीश्वरम् ।  
तर्पयेत् यथा स स्यात् प्रसन्नः स्वेष्टदः शिवः ॥ १४-१६१ ॥  
  
नाडीसन्धानाधिकारः ।  
  
अथाज्यं च तिलाश्चान्नं साज्यं नित्ये हुतं स्मृतम् ।  
वैशेषिकेषु कृत्येषु द्रव्यैरुक्तैर्जुहोतु च ॥ १४-१६२ ॥  
  
शिवाद् दशांशमूर्तीनामङ्गानां हविषा हुतम् ।  
पर्वसु द्विगुणं नित्याद्धोमतुल्योऽस्तु वा जपः ॥ १४-१६३ ॥  
  
ॐ हौं शिवाय स्वाहेति स्ववदानत्रयं चरोः ।  
अभिघार्य स्रुचा हुत्वा मूर्त्यङ्गानां सकृत् सकृत् ॥ १४-१६४ ॥  
  
आचामं प्रोक्षणीतोयैर्दत्त्वार्घ्यं चास्त्रमन्त्रतः ।  
गन्धैः पुष्पैर्धूपदीपैस्ताम्बूलेनापि तं यजेत् ॥ १४-१६५ ॥  
  
कृत्वाग्निं भस्म चालभ्य नाडीसन्धिं विसृज्य तु ।  
बीजादिभिर्व्याहृतीभिर्मूर्त्याङ्गैश्च सकृत् सकृत् ॥ १४-१६६ ॥  
  
हुत्वाज्यमुद्धृत्यास्त्रेण मूर्त्याङ्गानि यथास्थिति ।  
शिवे नियोज्य वह्निस्थं शिवं चाग्नेर्हृदम्बुजे ॥ १४-१६७ ॥  
  
सन्निरुध्याथवा रक्षेत् प्रत्यहं विसृजेत् तु वा ।  
  
ॐ हौं हैं हूं हीं हां शिवमूर्तये नमः ।  
  
इत्यग्नेः शिवमूर्तिं तां सङ्गृह्य कुसुमाञ्जलौ ॥ १४-१६८ ॥  
  
ॐ हौं, ॐ हों, ॐ हें, ॐ हुं, ॐ हिं शिवाय नमः ।  
  
  
अनेन लिङ्गस्थशिवे योजयेद् वा हृदम्बुजे ।  
प्रागेव नाडीसन्धानं सति लिङ्गे तु तच्छिवे ॥ १४-१६९ ॥  
  
अलिङे स्वहृदम्भोजे शिवात् तन्नासिकाग्रतः ।  
सन्धानमाचरेत् तद्वदूह्योद्वासनकल्पना ॥ १४-१७० ॥  
  
नैमित्तिकेषु कृत्येषु द्विजातिश्चेज्जयादिभिः ।  
अमात्यनिष्कृतीश्चैव हुत्वा स्विष्टकृतं तथा ॥ १४-१७१ ॥  
  
ॐ हाम् अग्नये ठठ । ॐ हां सोमाय ठठ । ॐ हाम् अग्नीषोमाभ्यां ठठ । ॐ हाम् अग्नये स्विष्टकृते ठठ ।  
  
मन्त्रैरेभिश्च जुहुयादेभिरेवाद्विजातिषु ।  
आग्नये वा पुरो वाग्नेः कृत्वा मण्डलकद्वयम् ॥ १४-१७२ ॥  
  
बलिं क्षिपेन्नमोन्तैः स्वैस्तारहृत्पूर्वनामभिः ।  
चरुशेषेण गन्धाद्यैर्दिग्विदिक्क्रमयोगतः ॥ १४-१७३ ॥  
  
रुद्रमातृगणानां च यक्षग्रहसुरद्विषाम् ।  
रक्षसामपि नागानां प्रागीशानादिकं क्रमात् ॥ १४-१७४ ॥  
  
नक्षत्राणां च तन्मध्ये चैतेषां मध्यतः पुनः ।  
राशिभ्यं पुनरीशान्ते वह्नौ विश्वेभ्य इत्यपि ॥ १४-१७५ ॥  
  
नैरृत्यां क्षेत्रपाया दुर्गायै वायुगोचरे ।  
एवमन्तर्बलिं क्षिप्त्वा द्वितीये मण्डले पुनः ॥ १४-१७६ ॥  
  
इन्द्रादिभो यथापूर्वं दशदिक्षु बलिं क्षिपेत् ।  
विसृज्यैतान् पुनर्बाह्ये मण्डलादेवलिं क्षिपेत् ॥ १४-१७७ ॥  
  
सर्वतो विकिरन् दिक्षु  
  
वायसादिभ्यः समयभेदिभ्यः ठठ ।  
  
बलिमन्त्रानथो हरेत् ।  
  
पुनः प्राङ्कणभागान्ते मण्डले तु बलिं क्षिपेत् ॥ १४-१७८ ॥  
  
ये रुद्रा रौद्रकर्माणो रौद्रस्थाननिवासिनः ।  
सौमयाश्चैव तु ये केचित् सौम्यस्थाननिवासिनः ॥ १४-१७९ ॥  
  
मातरो रौद्ररूपाश्च गणानामधिपाश्च ये ।  
सर्वे सुप्रीतमनसः प्रतिहृह्णन्त्विमं बलिम् ॥ १४-१८० ॥  
  
सिद्धिं यच्छन्तु मे क्षिप्रं भयेभ्यः पान्तु मां सदा ।  
  
सर्वेभ्यो भूतेभ्यो नम इति बलिं क्षिप्त्वा पुनश्च   
  
योगिन्यो भीषणा रौद्रा वेताला ब्रह्मराक्षसाः ॥ १४-१८१ ॥  
  
आगत्य प्रतिगृह्णन्तु शिवेच्छानुविधायिनः ।  
मया दत्तं बलिं क्षिप्रं भयेभ्यः पान्तु मां सदा ॥ १४-१८२ ॥  
  
ॐ हां हः हुं फट् । अनेन च बलिं क्षिपेत् ।  
  
दत्त्वा बलिं ततः पादौ प्रक्षाल्याचम्य वाग्यतः ।  
नमस्कृत्य महादेवं कर्म कुर्याद् यथोत्तरम् ॥ १४-१८३ ॥  
  
शैवाग्निकल्पाधिकारः ।  
  
अथ वैष्णवकल्पोऽग्निः कथ्यते तन्त्रचोदितः ।  
स्नातो धौताङ्घ्रिराचान्तः प्राणानायम्य वाग्यतः ॥ १४-१८४ ॥  
  
रेखास्तिस्रोऽथ पूर्वाग्रास्तिस्रश्चोदङ्मुखा लिखेत् ।  
द्वादशाक्षरविद्यां तु जपित्वा तु यथाक्रमम् ॥ १४-१८५ ॥  
  
निरस्य शकलं धौतपाणिः सम्प्रोक्ष्य विद्यया ।  
करदेहाङ्गविन्यासान् कृत्वा तारमनुस्मरन् ॥ १४-१८६ ॥  
  
तत्रावाह्य परां शक्तिं लक्ष्मीमृतुमतीं स्मरन् ।  
स्नातामलङ्कृतां विष्णुं तथैवावाह्य तौ यजेत् ॥ १४-१८७ ॥  
  
आरणेयाग्न्यन्यतमं शरावादिस्थितानलम् ।  
अनीतं तारतोऽवोक्ष्य विष्णोर्बीजमनुस्मरन् ॥ १४-१८८ ॥  
  
देव्या योनौ विनिक्षिप्य गर्भं ध्यात्वेन्धनैरमुम् ।  
उद्दीप्यविद्यया प्राग्वदद्भिः परिसमूह्य तम् ॥ १४-१८९ ॥  
  
दर्भेषु पात्राण्यासाद्य परिस्तीर्य यथाक्रमम् ।  
प्रोक्षणीमद्भिरापूर्य द्वादशाक्षरविद्यया ॥ १४-१९० ॥  
  
तस्यामावाह्य तु हरिं तज्जलैः प्रोक्ष्य तान्यथ ।  
उत्तानयित्वा पात्राणि विस्रस्येध्मं च वेधसम् ॥ १४-१९१ ॥  
  
दक्षिणे प्राग्वदावाह्य सम्पूज्योत्तरतः पुनः ।  
प्रणीताः पूरयित्वाद्भिः प्राग्वद् विन्यस्य तत्र तु ॥ १४-१९२ ॥  
  
साङ्गं विष्णुं समावाह्य सम्पूयाज्यं निरूप्य तु ।  
श्रपयित्वोत्तरेऽङ्गारे त्रिरभिद्योत्य तं कुशैः ॥ १४-१९३ ॥  
  
त्रिरुत्पूय निधायाग्रे सदर्भौ स्रुक्स्रुवौ पुनः ।  
प्रताप्य क्षालयेत् तारात् परिमृज्याग्रमग्रतः ॥ १४-१९४ ॥  
  
मध्यं मध्येन मूलं तु मूलेनाग्नौ क्षिपेत् कुशान् ।  
परिधीनूर्ध्वसमिधौ प्राग्वद् विन्यस्य विद्यया ॥ १४-१९५ ॥  
  
परिषिच्येध्ममादाय घृतेनावोक्ष्य तारतः ।   
सकृद्धुत्वा तथाअघारौ हुत्वा तु द्वादशाक्षरात् ॥ १४-१९६ ॥  
  
गर्भाधानादिकर्माणि तिलैः प्रत्याहुतित्रयम् ।  
हुत्वा प्रणवतस्तस्य पितरौ तौ विसृज्य तु ॥ १४-१९७ ॥  
  
हेमपीठाम्बुजे वह्नेर्मूर्तिं ध्यायेच्च वैष्णवीम् ।  
पञ्चवक्त्रं चतुर्बाहुं हेमवर्णं त्रिलोचनम् ॥ १४-१९८ ॥  
  
तस्य पृथ्वी भवेत् पादौ द्यौः शिरस्त्वसवोऽनिलः ।  
चक्षूंषि सूर्यः खं क्रोडं जिह्वाः सप्त जगन्ति ताः ॥ १४-१९९ ॥  
  
हृदये गार्हपत्यः स्यान्मुखेष्वाहवनीयकः ।  
अन्वाहार्यो भवेत् कुक्षौ वेदा वक्त्राण्यनुक्रमात् ॥ १४-२०० ॥  
  
ऋङ्मयं प्राङ्मुखं हेमवर्णं दैविकसाधनम् ।  
भिन्नाञ्जननिभं याम्यं याजुषं क्षुद्रकर्मकृत् ॥ १४-२०१ ॥  
  
पश्चिमं तूदयार्काभमाथर्वं शान्तिके मतम् ।  
उत्तरं साम चन्द्राभं काम्यकर्मप्रसाधनम् ॥ १४-२०२ ॥  
  
सर्ववेदमयं ह्यूर्ध्वं स्फटिकाभं विमुक्तिदम् ।  
एवं ध्यात्वाभिपूज्यैनं तदीये हृदयाम्बुजे ॥ १४-२०३ ॥  
  
वासुदेवं चतुर्बाहुं शङ्खचक्रगदाधरम् ।  
यथोक्तरूपमावाह्य सम्पूज्योक्तैर्जुहोति च ॥ १४-२०४ ॥  
  
जयादिभिर्द्विजातिश्चेद्धुत्वा स्विष्टकृतं तथा ।  
समापयेच्च तत् कर्म दत्त्वा तद्ब्रह्मदक्षिणाम् ॥ १४-२०५ ॥  
  
उत्सृज्याथ प्रणीताश्च तद्वत् परिधिविष्टरान् ।  
बेरे वा स्वहृदब्जे वा प्रवाह्याग्निस्थमच्युतम् ॥ १४-२०६ ॥  
  
अग्निं चापि यथापूर्वं साङ्गोपाङ्गं प्रवाहयेत् ।  
  
वैष्णवाग्निकल्पाधिकारः   
  
कल्पोऽथ मान्त्रिको वह्नेरशेषार्थप्रसाधकः ॥ १४-२०७ ॥  
  
कथ्यते स्थण्डिलं वापि कुण्डं वा प्रोक्तलक्षणम् ।  
गोमयालेपितं तारादुद्धृत्य शकलेन तु ॥ १४-२०८ ॥  
  
समीकृत्योपलिप्याथ हैमादिशकलेन तु ।  
मध्ययाम्योत्तरा रेखास्तिस्रः प्राचीनमुल्लिखेत् ॥ १४-२०९ ॥  
  
मध्यापरैन्द्रगा रेखास्ततोदीचीनमुल्लिखेत् ।  
अवोक्ष्य शकलं त्यक्त्वा सर्वत्र प्रणवं जपन् ॥ १४-२१० ॥  
  
अरणेर्वा मणेर्वाग्निं श्रोत्रियागारतोऽपि वा ।  
शरावादौ समानीतं निरीक्ष्याभ्युक्ष्य तारतः ॥ १४-२११ ॥  
  
क्रव्यादांशं परित्यज्य प्राङ्मुखो वाग्यतः शुचिः ।  
जाठरं चैन्दवं चाग्निं भौतिकेऽस्मिन् नियोज्य तु ॥ १४-२१२ ॥  
  
स्नातामृतुमतीं शक्तिमीश्वरं च सिसृक्षया ।  
सङ्गतावभिपूज्यैतौ शक्तिबीजेन साधकः ॥ १४-२१३ ॥  
  
ईशबीजं विचिन्त्याग्निं शक्तेर्गर्भे विनिक्षिपेत् ।  
इन्धनाभ्यां तमुत्थाप्य समाच्छाद्येन्धनैस्ततः ॥ १४-२१४ ॥  
  
ॐ चित्पिङ्गल हन दह पच सर्वज्ञ आज्ञापयति ठठ ।  
  
अनेन तु धवित्रेण ज्वालयित्वा हुताशनम् ।  
ॐ अग्निं प्रज्वलितं वन्दे जातवेदं हुताशनम् ॥ १४-२१५ ॥  
  
सुवर्णवर्णमनलं समिद्धं सर्वतोमुखम् ।  
उपस्थानमनेनाथ कुर्यात् पुष्पं च निक्षिपेत् ॥ १४-२१६ ॥  
  
एकैकशस्तु प्रागादिदर्भैरास्तीर्य देशिकः ।  
परिषिच्य जलैस्तूष्णीमभ्यर्च्याग्निं षडङ्गतः ॥ १४-२१७ ॥  
  
जलबिन्दुं जीवभूतं क्षिप्त्वा प्रणवतोऽनले ।  
गर्भाधानादिकर्माणि षडङ्गैः स्वैरनुक्रमात् ॥ १४-२१८ ॥  
  
प्रत्याहुतित्रयं हुत्वा परिषिच्याथ तारतः ।  
दर्भेषूत्तरतो वह्नेः पात्राण्यासाद्य पूर्ववत् ॥ १४-२१९ ॥  
  
तोयसेकदयाधेयसङ्ख्यैर्दर्भैर्यथाक्रमम् ।  
परिस्तीर्य यथापूर्वं प्रोक्षणीं वेधसं तथा ॥ १४-२२० ॥  
  
प्रणीतां चाभिपूज्याग्निं परिषिच्यादितः क्रमात् ।  
ध्यात्वा हेमासनाम्भोजधवलं केसरोज्ज्वलम् ॥ १४-२२१ ॥  
  
तदष्टपत्राग्रगता मूर्तयोऽष्टौ हविर्भुजः ।  
अग्निः स्यात् प्रथमा मूर्तिर्वैश्वानरहुताशनौ ॥ १४-२२२ ॥  
  
जातवेदा हुतवहो हुतवर्मा ततः परम् ।  
तथा देवमुखः सप्तजिह्वश्चेत्यष्टमूर्तयः ॥ १४-२२३ ॥  
  
जातवेदाः सप्तजिह्वो हव्यवाहस्तथापरः ।  
अश्वोदरस्तथैवाजस्ततो वैश्वानराह्वयः ॥ १४-२२४ ॥  
  
तद्वत् कौमारतेजाश्च विश्वेदेवमुखस्तथा ।  
अग्नयेपदपूर्वाः स्युर्मूर्तयोष्ऽटौ परे जगुः ॥ १४-२२५ ॥  
  
शक्तिस्वस्तिकसाभयं सवरदं काश्मीररक्तद्युतिं   
शुक्लालेपनमाल्यदामवसनं भास्वज्जटामण्डलम् ।  
व्यालोलामलहाररत्नमकुटं तं हेममालोज्ज्वलं  
ध्यायेत् सौम्यमभीष्टदं हुतवहं त्र्यक्षं प्रसन्नाननम् ॥ १४-२२६ ॥  
  
हिरण्या गगना रक्ता कृष्णाख्या त्वथ सुप्रभा ।  
बहुरूपातिरक्ता च सात्त्विक्यः सप्त कीर्तिताः ॥ १४-२२७ ॥  
  
पद्मरागा सुवर्णी च भद्रलोहितलोहिते ।  
श्वेता च धूमिनी चैव करालीति रजोन्विताः ॥ १४-२२८ ॥  
  
विश्वमूर्तिस्फुलिङ्गिन्यौ धूम्रवर्णा मनोजवा ।  
विलोहिता कराली च काली चेति तमोन्विताः ॥ १४-२२९ ॥  
  
धातुबीजैर्विलोमोक्तैर्वह्निवायू मभूषितैः ।  
पूर्वादिदिक्षु जिह्वाः स्युर्वसुधारेशकोणगाः ॥ १४-२३० ॥  
  
दैवेष्वपि च नित्येषु सात्त्विक्यः शान्तिकेष्वपि ।  
शस्ताः काम्येषु राजस्यस्तामस्यः क्रूरकर्मसु ॥ १४-२३१ ॥  
  
देवताः पितृगन्धर्वा यक्षनागाः पिशाचकाः ।  
क्रमेण जिह्वाधीशाः स्युस्तथैव ब्रह्मराक्षसाः ॥ १४-२३२ ॥  
  
सर्वदेवमयी ख्याता वसुधारोपजिह्विका ।  
तस्यां काम्यानि शस्तानि शेषाः स्युर्वैदिकोदिताः ॥ १४-२३३ ॥  
  
प्रणवादिनमोन्तं तु मूर्तीर्जिह्वास्तथार्चयेत् ।  
सहस्रार्चिः स्वस्तिपूर्णाश्चोत्तिष्ठपुरुषस्ततः ॥ १४-२३४ ॥  
  
धूमव्यापीसप्तजिह्वस्तथा षष्ठो धनुर्धरः ।  
षडेवमङ्गमन्त्राः स्युर्वह्नेर्जातियुताः पृथक् ॥ १४-२३५ ॥  
  
अङ्गानि मूर्तयश्चैव प्रसन्नाः स्युश्चतुर्भुजाः ।  
शक्तिस्वस्तिकदोर्द्वन्द्वरुक्माभरणभूषणाः ॥ १४-२३६ ॥  
  
तथेन्द्राद्यांश्च लोकेशानस्त्राणि च बहिर्यजेत् ।  
स्वमूर्तिमपि चाग्नेयी न्यस्ताङ्गां परिभाव्य तु ॥ १४-२३७ ॥  
  
इष्ट्वा गन्धादिभिर्वह्निमाज्यं संस्कृत्य पूर्ववत् ।  
स्रुक्स्रुवावपि सम्मृज्य वैदिकाग्न्युक्तमार्गतः ॥ १४-२३८ ॥  
  
प्राजापत्यादिभिर्मन्त्रैर्विअदिकाग्निमुखं ततः ।  
हुत्वाङ्गमूर्तीर्जिह्वानामेकैकाज्याहितिक्रमात् ॥ १४-२३९ ॥  
  
हुत्वा त्वनेन मन्त्रेण जुहोत्येकाहुतिं पुनः ।  
तार व्याहृतयस्तिस्रो वैश्वानरपदं ततः ॥ १४-२४० ॥  
  
सोऽपि भाव जातवेद इहावह सर्वकर्माणि साधय ठठ ।  
  
व्याहृत्यादिमिमं मन्त्रं मूलमग्नेर्विदुर्बुधाः ।  
ऋषिः स्यात् सविता छन्दो दैवीगायत्रसञ्ज्ञितम् ॥ १४-२४१ ॥  
  
देवता जातवेदोऽग्निः समृद्ध्यादौ नियुज्यते ।  
महासमृद्धिदो ह्येष जप्यः स्यादयुतं परः ॥ १४-२४२ ॥  
  
ब्रीहिं न्यग्रोधसमिधस्तिलराज्याज्यपायसैः ।  
पूर्वादिदिक्षु हुत्वादौ क्रमात् प्रतिपदादिषु ॥ १४-२४३ ॥  
  
साष्टोत्तरसहस्रं वा शतं वाज्यं जुहोतु च ।  
एकादश्यां यथाशक्ति भोजयित्वा शुचीन् द्विजान् ॥ १४-२४४ ॥  
  
रक्तां गां दक्षिणां दत्त्वा सिध्येत् सामृद्धिको मनुः ।  
  
उक्तैर्द्रव्यैः प्रतिपदि पृथक् साष्टकं वा स्हस्रं   
हुत्वा व्रीहिं जरदमथवा प्रत्यहं रुद्रसङ्ख्यम् ।  
व्याघातीयैर्धृतविलुलितैर्वा त्रिपक्षं तथेध्मैः   
पालाशैर्वा मधुरमिलितैः स्यात् समृद्धिस्तु पुष्पैः ॥ १४-२४५ ॥  
  
साज्यं गव्यं पायसं वा जुहोतुनित्यं क्षीरं कापिलं गोघृतं वा ।  
बन्दूकैर्वा क्षौद्रसिक्तैश्च पुष्पैर्लक्ष्मीकामो मासमष्टौ सहस्रम् ॥ १४-२४६ ॥  
  
क्षीराहारः शोणगोक्षीरहोमी लक्ष्मीं विन्देताक्षयां मासमात्रात् ।  
मेधाकामः पौर्णमासीषु लक्षं स्पृष्टं (?) ब्राह्मं वा घृतं प्राश्य विन्देत् ॥ १४-२४७ ॥  
  
लक्षं हुत्वा साज्यदूर्वाङ्कुराणां मृत्युं जित्वा दीर्घमायुश्च विन्देत् ।  
हुत्वा चैकामाहुतिं सन्निधत्ते मन्तेणादौ चाखिलेष्वध्वरेषु ॥ १४-२४८ ॥  
  
आहवन्त्यादिना प्रातरग्नेस्तिथौ पायसं सर्पिषा साष्टसाहस्रकम् ।  
यज्जुहोत्यक्षयामाहवत्येव तद्वस्रहेमान्नगास्त्वावहन्ती श्रियम् ॥ १४-२४९ ॥  
  
अस्यात्यनुष्टुप्च्छन्दः स्यादृषिरुक्तस्तु काश्यपः ।  
भद्राग्निर्देवता प्राग्वदङ्गान्यपि च साधनम् ॥ १४-२५० ॥  
  
प्राजापत्यं पङ्क्तिसहस्रं तु जपित्वा साज्यं दध्ना चौदनहोमादपि लक्ष्मीः ।  
आज्या(भ्य)क्तैः शालिहुताद् वा प्रतिपत्सु प्रोक्तैर्द्रव्यैर्व्याहृतिभिर्वा हवनं स्यात् ॥ १४-२५१ ॥  
  
त्रिष्टुबस्य भवेच्छन्दो मरीचिर्भगवानृषिः ।  
प्रजापतिर्दैवतं च साधनाङ्गानि पूर्ववत् ॥ १४-२५२ ॥  
  
उद्धृत्योत्तिष्ठशब्दः पुरुषहरिपदे सार्धचन्द्राक्षिपार्श्वे  
स्वान्तं मांसं च देहिद्वयमपि च ततो वामपादस्य मध्यम् ।  
दीर्घोऽत्रिः पार्श्वमन्ते मरुदिति गदितो वह्निजायान्त एषो  
वह्नेस्तारद्वयान्तो मनुरखिलजगत्काम्यकल्पद्रुमोऽसौ ॥ १४-२५३ ॥  
  
अस्यच्छन्दस्तु गायत्री मुनिरप्यङ्गिरा भवेत् ।  
  
भृगुरिति केचन ।  
  
देवता स्वयमेवाग्निरश्वरूपी हिरण्यदः ॥ १४-२५४ ॥  
  
नित्यं वा प्रतिपदि वा सकृत्तिकायां शाल्यन्नैर्घृतमिलितैर्जुहोतु लक्ष्म्यै ।  
दध्यन्नं घृतमथवा शमीसमिद्भिर्हुत्वेष्टां खलु लभते महासमृद्धिम् ॥ १४-२५५ ॥  
  
	हुत्वाज्यं यत् स्वेष्टां लक्षार्धं तां विन्देत् । सरोजैर्हुतैः स्यात् सुलभ्यं पुराद्यम् । पैप्पलैरिध्मकैः कन्यकां प्राप्नुयात् । घृतवच्चरुणा विजयं लभते । ज्योतिष्कतैलेन राष्ट्राणि विन्देत् । जपेन जलानि रुजोऽपि हन्ति । यत् खलु सिध्यति तज्जप सम्पदि यदिह जगति जपतु भवति ।  
  
हैरण्याश्वत्थकल्पद्रुमकुहरगृहान्निष्पतद्वाजिरूपं   
रोम्णा कूपोद्गतार्चिष्कपिशितगगनं रन्ध्रदेशैर्धनौघम् ।  
ध्यायन् वर्षन्तमग्निं प्रतिपदि जुहुयात् पायसैकाहुतिं स्या-  
दर्धप्रस्थाज्यपूर्णाम्बरचषकगतां सोऽचिरादार्थनाथः ॥ १४-२५६ ॥  
  
इति निगदितमग्नेरिष्टदं यद्विधानं   
तदभिनियतकाले त्वाहुतीनां समानम् ।  
अनुजपतु च मन्त्रं तत्फलाप्त्यै द्विजेन्द्रान्  
रसवदिह समग्रं भोजयेन्नित्यशोऽन्ते ॥ १४-२५७ ॥  
  
दशांशविप्रभोजनं तु मुख्यमाहुतिक्रमात्   
तथैव पञ्चविंशदंशभोजनं तु मध्यमम् ।  
शतांशमप्यथाधमं तु शक्तितस्तदूहयेत्   
समाप्तिदानभोजनं च देवताभिपूजनम् ॥ १४-२५८ ॥  
  
तथैव दक्षिणापि मानहेम चाहुतेः स्मृतं  
स दैविके तु पौष्टिके वशीकरे च कर्मणि ।  
विरञ्जने प्रचाटने निरोधने द्विमानकं  
रुजि भ्रमे च सादने त्रिमानकं विनिर्दिशेत् ॥ १४-२५९ ॥  
  
तथैव कृष्णलामितं हिरण्यमेव मारणे   
तथाहि तत्त्वसागरे प्रपञ्चके च दर्शितम् ।  
दहेद् विहीनदक्षिणाप्रयोगकारिणं नरं   
त्वतो न हीनदक्षिणां प्रयोजयेच्च बुद्धिमान् ॥ १४-२६० ॥  
  
इयं हि दक्षिणोत्तमा तु मध्यमाप्यतोऽर्धत-  
स्तदर्धतोऽधमा भवेत् तु शक्तितः प्रकल्पिता ।  
किमस्य दक्षिणोच्यते यदस्य कर्मणः फलं   
प्रदर्श्यतेऽनुभूयते ततः प्रदेयमीप्सितम् ॥ १४-२६१ ॥  
  
अथाभिचारकेषु वह्निकुण्डसाधानादिकं  
समुत्सृजेदरेः पुरे तथाम्बुधौ सरित्सु वि ।  
करोतु तत्र शान्तिकं सदानधर्मपूजनं  
यथा स्वदेहदेशवंशरक्षणं कृतं भवेत् ॥ १४-२६२ ॥  
  
तथैव शान्तिकादिकानि दक्षिणावसानिकं   
सामाप्यं वैदिकाग्निकल्पदर्शितक्रमेण वा ।  
निरुध्य दैवतं च वह्निमम्बरेन्दुपङ्कजे   
नियोजयेत् चामृताम्बुशीकरप्रवर्षिणि ॥ १४-२६३ ॥  
  
इतीह तत्त्वसागरादितन्त्रचोदितो विधि-  
स्तथैव वैदिकप्रयोगवृत्तिगृह्यदर्शितः  
शिवागमोदितश्च यो निरूप्य सम्प्रदर्शितः  
प्रयोगतस्तु साधकैरलं निषेव्यतां सुखम् ॥ १४-२६४ १।२ ॥  
  
  
इति श्रीमदीशानशिवगुरुदेवपद्धतौ तन्त्रसारे अग्निकल्पविधिर्नाम चतुर्दशः पटलः ॥  
  
  
इति सामान्यपादः प्रथमः समाप्तः ।  
  
  
शुभं भूयात्   
  
  
  
  
