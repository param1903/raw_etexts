+++
"Catalog number" = "M00166"
"Uniform title" = "devīnāmavilāsa"
Author = [ "kaula sahiba",]
"Alternate name" = [ "kaul sahib",]
Editor = [ "śāstrī m k",]
Subjects = [ "tantric / āgamic literature", "śākta",]
"Photographic facsimile" = []
Description = "Photographed from volume 63 of the Kashmir Series of Texts and Studies."
Publisher = [ "Research Department, Jammu and Kashmir State",]
"Publication year" = [ "1942",]
"Publication city" = [ "Lahore",]
"Publication country" = "India"
title_iast = "devīnāmavilāsa"
author_iast = "kaula sahiba"
title = "देवीनामविलास"

+++
  
  
ॐ  
  
नमो विघ्नहर्त्रे ।  
  
देवीनामविलासः ।  
  
महामाहेश्वराचार्यवर्यसाहिबकौलानन्दनाथविरचितः ।  
  
प्रथमा भक्तिः ।  
  
चिद्रूपं कृतनामरूपविभवं त्रैरूप्यरूप्यं बुधै-  
रासीदस्ति भविष्यतीति वचसां दूरेऽपि सत्तावपुः ।  
त्यक्तायुक्तवियुक्तियुक्तिकलनं भक्तेषु सूक्तिप्रथं  
श्रीशम्भोर्जयति स्वभावमधुरं तच्छक्तिरूपं महः ॥ १ ॥  
  
प्। २) सोऽहं तेन मुहुः प्रणुन्नहृदयः सर्वास्ववस्थास्वपि  
सुन्दर्याः स्तवराज ईशकथिते नाम्नां पुरा नन्दिने ।  
साहिब्कौल इति प्रसिद्धमहसि स्थानेऽमले दर्शये  
स्वातन्त्र्येण निवेशितात्मविभवः सूक्तेर्विलासं स्फुटम् ॥ २ ॥  
  
ऐशान्यां ककुभीश्वरः क्षितिभृतां कैलास इत्याख्यया  
ख्यातो मानसराजहंसहसकृत्सौन्दर्यसारोद्धुरः ।  
यत्रास्ते गिरिजावशीकृततनुः स्थाणुर्विभूत्या सितो  
भिक्षुः पक्षितया प्रियाजनितया त्यक्त्वान्ययाने मनः ॥ ३ ॥  
  
यत्र द्रष्टुमुपागता गतभया देवाधिदेवं शिवं  
विष्णुर्वा शतधैर्यवान् शतमखश्छायाच्छलेन क्षणम् ।  
मालिन्यापहरामणीयकवपुःसारे निमज्ज्योद्गता-  
स्तास्ता रूपकला विदन्ति कृतिनो व्याप्तप्रकाशोदयाः ॥ ४ ॥  
  
सद्रूपं प्रतिरूपितं परिणतं देवी चतुर्धा शिवा  
यत्र स्वस्य च पत्युरद्भुतमतिर्वीक्ष्यान्यथाशङ्किनी ।  
प्। ३) अर्धार्धांशवियोजितं हिततमं पुण्यं कथञ्चिञ्जितं  
कायं किं नु निनाय नीतिनिपुणा प्रत्येकमैक्यप्रथाम् ॥ ५ ॥  
  
यत्राप्यद्भुतनर्मणि प्रवितते स्वस्वापिधानात्मके  
जात्वीशेन तिरोहितेऽतिचतुरं स्वस्मिन् विभूत्या सिते ।  
श्रान्ता तस्य गवेषणेन सुचिरं किंस्वित्तदादीश्वरी  
नार्धाङ्गाद् वितनोति दूरममितप्रेमप्रसन्नं शिवम् ॥ ६ ॥  
  
शम्भौ निश्चलभक्तिसक्तमनसां तद्ध्यानधौतांहसां  
कालेनाधिगतैतदीयविमलावेशप्रकाशश्रियाम् ।  
पुण्यानां परितोऽमितः समुदितः पाश्चात्त्य इन्दुद्युतिः  
शिष्टो देह इवाविनाशविषयस्तत्पत्तले भाति यः ॥ ७ ॥  
  
आव्यक्तेर्द्विजराज एष नु तपः स्थाणूपरिस्थश्चरन्  
संशिष्टः कलया यतः स्मितदृशा तुष्टादवापाद्भुतम् ।  
प्। ४) नैर्मल्यप्रचयं सुधामयनयं सौन्दर्यसाराश्रय-  
मत्रामुष्मिकमालयं हिमरुचां सर्वाभिलाष्यं वरम् ॥ ८ ॥  
  
यं वा सारसमुज्ज्वलं हिमगिरीशानान्नु मन्यामहे  
हित्वा यत्प्रभवं तमाढ्यविभवं रत्नाकरं पार्वती ।  
यद्वासस्पृहयेव कृत्तिवसनं भीमं हरं शूलिनं  
गङ्गाक्रान्तपराङ्गमङ्गकलया देवी परा शिश्रिये ॥ ९ ॥  
  
यो वा मेरुगिरीश्वराल्लघुतरोऽप्युच्चैस्तरां भासते  
यत्तं सन्ततवासभूतममितं हित्वा सुराणां वराः ।  
आयाता गिरिशावलोकनमिषादस्मिंस्थितास्तत्क्षणं  
लोभार्ताः प्रतियान्ति हीनतपसा संवासहीनाश्चिरम् ॥ १० ॥  
  
प्। ५) आभाति सततं गिरीशशिरसि ज्वालाकुलस्याभितो  
वह्नेराह्निक आह्निकः समुदितः सर्गादितोऽलं सितः ।  
तेनारोहितशेषिनृत्तकलनाकालापतद्भस्मना  
संवीतः किमु भस्मराशिरिव यो गङ्गाम्बुपिण्डीकृतः ॥ ११ ॥  
  
बद्ध्वा वासुकिना पिनाकधनुषा शूलस्य मूले गुरु-  
र्ग्लावाग्रे कलितेन जातु तुलितः पातालतालोऽभवत् ।  
पूर्णो यः सततं च षोडशकलो यातोऽम्बरान्तं लघुः  
सङ्क्राम्यैककलाप्युपास्थितजटाजूटं श्रिता शाङ्करम् ॥ १२ ॥  
  
ब्रह्माणं परिलोक्य लोकरचनाचातुर्यरीतेः पतिं  
संश्रित्यात्र हिमक्षमाधरवपुः सम्पन्नसम्पद्गुणम् ।  
प्। ६) यद्रूपेण गिरीश्वरोऽपि गिरिजाधामप्रकामप्रभः  
शम्भुः किं न्ववतीर्णवान् सुविमलोद्धामप्रकाशश्रिया ॥ १३ ॥  
  
स्वर्धुन्या अपि यस्य किं गमितयोः सौन्दर्यसारां तुलां  
स्वस्मिन् दण्ड इवातिगौरववपुर्दुर्गर्वयोः शम्भुना ।  
एकोऽगोऽङ्घ्रितले स्थितो गुरुरदोमूर्धाश्रितान्या लघु-  
र्लज्जालुः प्रविहाय तं च पतिता भूमौ चला सम्भ्रमात् ॥ १४ ॥  
  
यः किं पार्श्वगयोर्विधूष्णकरयोर्धाम्ना समं वह्निना  
नीरेणापि तदश्मभूम्य उदितेनाजस्रमुर्वीधरः ।  
प्। ७) श्रीशम्भोः शिरसः कलां चरणयोर्यातोऽप्यहो सर्वदा  
लोकानां परिदर्शयत्यतिचमत्कारैकसारोद्धुराम् ॥ १५ ॥  
  
यत्राप्यप्सरसो गिरीन्द्रतनयासन्दर्शनायागता-  
स्तद्रूपं प्रतिरूपितं सुविमले संलोक्य लोकोत्तरम् ।  
अर्धाङ्गेशतया युतं परिगतव्रीडास्त्वरात्यातुरा  
एवातः प्रतियान्ति पूर्णकलना मुग्धाः स्वधामाश्रमान् ॥ १६ ॥  
  
सूर्येन्दुप्रतिबिम्बनिस्सरदतिव्याप्तप्रकाशोदया  
यत्राहो अपि दूरमध्यविषया दीर्घा गुहाः संश्रिताः ।  
सम्यक् स्वासनतां गते पशुपतेर्नित्यं तमोभागिनो  
ज्ञातुं सान्तमसीं कलां न वशिनस्तान्तिप्रदां जातुचित् ॥ १७ ॥  
  
स्वालङ्कारवरस्थितेषु मणिषु प्रौढोज्ज्वलद्रश्मिषु  
यत्राप्यप्सरसः परस्परमलं मुग्धाः प्रतिच्छायताम् ।  
प्। ८) यातेष्वप्युभयेषु सद्य उदयद्वैशद्यहृद्येषु नो  
नो यान्ति प्रसभं सभाहसकृतः श्वेतान्यवर्णभ्रमम् ॥ १८ ॥  
  
छायासङ्क्रमतोऽवदातवितताभोगेऽन्तरा मानसे  
स्वीयाङ्घ्रिस्थितिभाजि राजिसहजप्राज्यप्रवाहे बहिः ।  
भक्तानां परिदर्शयत्यकलुषां तां ध्यानतो मानसे  
सद्यःशुद्धिकरीं कलां हिततमामागामिनीं यो नवाम् ॥ १९ ॥  
  
तस्यैकत्र विचित्ररत्नविलसन्मूर्तौ सुसानावभू-  
दासीनः सनकादिवन्दितपदद्वन्द्वो महेशो हरः ।  
प्। ९) देवेशाः समुपासते भवभवाभूत्यै पुनर्यं भवं  
भावाभावविभावनातिविभवं देवाधिदेवं नवैः ॥ २० ॥  
  
हित्वा कारणकार्यगौरवकथां स्वाच्छन्द्यस्वस्पन्दवित् �  
सान्द्रानन्दसुधाम्बुधिर्निरुपधिः कर्तुं न कर्तुं तथा ।  
प्। १०) ईष्टे व्यत्ययतोऽपि दुर्विधभिदाभेदप्रथासिद्धिदः  
सिद्धास्वाद्यनिराद्यबोधविभवो बाधावधिर्यः परः ॥ २१ ॥  
  
यस्यैकस्य विशेषवेशबहुला मूर्त्यः स्फुरन्त्यः स्फुटं  
दृश्यन्ते विशदाननातिशयिताम्भोजप्रभात्यादराः ।  
प्। ११) वारं वारमुदञ्चिताञ्चितदृशा चित्तान्धकारोत्करं  
वीराणां विनिवारयन्त्य इनदुर्वारं विकाराकरम् ॥ २२ ॥  
  
देवा देववरं नमन्ति दितिजा दैत्येश्वरं नेतरं  
स्पर्धान्योन्यनिबद्धवध्यकलनानिर्बन्धबन्धोद्धुराः ।  
यं तु स्वैक्यविलासलास्यचतुरं सर्वोत्तरं शङ्करं  
सर्वेऽप्यस्तभया इवेक्षितहितद्वन्द्वैकदेहाश्रयाः ॥ २३ ॥  
  
मूर्ध्नो देवनदी वहत्यविरतं यस्य प्रशस्यप्रथा  
व्याप्तव्योमधरान्तरालजलधिः पातालतालामला ।  
उग्रं भीममपि प्रसादविशदं विद्याब्धिशीतद्युतिं  
लोकानामिव वक्तुमुक्तिविलसत्तारङ्गरङ्गध्वनिः ॥ २४ ॥  
  
आदावेकरसेन येन विधृताभ्यन्तः पुनः पार्वती-  
प्रेम्णा पूर्णतरेण संस्थितवता सम्बाधदेशस्थिता ।  
कल्लोलाभिलसद्विलोलकलहालापा श्रमोदाकुला  
निर्याता बहिरिङ्गितातिचतुरा गङ्गामलाङ्गी किमु ॥ २५ ॥  
  
प्। १२) यद्भालाग्निविलोलकीलविगलत्पीयूषदेहाकलः  
कोट्युत्कूटजटाकटाहकतटे सूनुर्जलानां निधेः ।  
सन्न्यस्यात्मजकेवलामलकलां राजा प्रजारञ्जनः  
किंस्विद्याति तदादि नैव सकलस्तन्मस्तकं शङ्कितः ॥ २६ ॥  
  
तुष्टिं प्लुष्टिमपि प्रकृष्टविलसत्सङ्घर्षयोरेककां  
निर्मातुं जगतां समुद्यतवतोः स्वर्गापगाया मिथः ।  
भालाग्नेरपि वारणाकृतिकपर्दान्तर्गता कीलव-  
च्चान्द्री सान्द्रकला विभाति ललिता यन्मूर्ध्नि किं शान्तिकृत् ॥ २७ ॥  
  
आभोगाकृतिबद्धसंस्फुटजटाजूटाम्बराढ्यप्रथं  
गङ्गोत्तुङ्गतरङ्गरङ्गवितताविश्रान्तवाताततम् ।  
प्। १३) तत्स्रोतःप्लुतमीक्षणाग्निविलसज्ज्वालं च भालस्थली-  
संशालं किल यच्छिरः प्रकटितस्वान्तःस्थभूतव्रजम् ॥ २८ ॥  
  
उष्णान्ये तपसी तपन् सममहो अङ्कोज्झितः सन् विधु-  
र्ग्लौत्वं शीतकरत्वमाप च सदाभ्यासात्कलाव्यासवान् ।  
यस्योर्ध्वे किमु तत्तनोति विरहग्रस्तान्तरेकं ययो-  
रन्यस्मिन् स्वविलासभासि तरसा सारोत्तरं वापरम् ॥ २९ ॥  
  
यद्भाले परितोऽतिभूतिरचनाशुक्ले विशालस्थले  
वह्निर्भातितमां तमोविदलनव्यालोलकीलाकुलः ।  
वर्षान्तप्रकृतर्तुकार्जविगलन्नीरामलाभ्रेऽम्बरे  
मध्यप्रोद्यदिवापिधानरहितं बालार्कबिम्बं महत् ॥ ३० ॥  
  
प्। १४) यच्छीर्षस्थितगाङ्गवारिनिकटे संवासतोऽभ्यासवान्  
भालाग्निः सुविशालतालविलसज्ज्वालामलः किं पुनः ।  
सम्प्राप्यावतरं तरङ्गततिभिः कोपाकुलं वान्तरा  
यातः सञ्ज्वलयत्यलं जलनिधिं सोऽयं दृढं वाडवम् ॥ ३१ ॥  
  
ज्योतीरूपमरूपमाढ्यधिषणारूप्यं शरीरं शिरो-  
वह्निव्याजतया विराजत इलालालित्यतालातुलम् ।  
ईशस्याप्यनिशं भृशं ज्वलनतः शिष्टोऽकृशो भस्मनो  
राशिर्यस्य सितस्तदन्त इव किं देहोऽपरः कल्पितः ॥ ३२ ॥  
  
सप्तार्चिर्जयति प्रसिद्धमहिमा यस्योत्तमाङ्गेऽनघे  
यः कामं च यमं शमं समनयत् तूर्णं निकामाधमौ ।  
यावाज्ञैकवशंवदं नियतितः कं कं न मूर्च्छां ततो  
मृत्युं वा नयतो नयं च विनयं सम्यक् श्रितं वानयौ ॥ ३३ ॥  
  
ऊर्ध्वाङ्गे परितो विभान्ति वितताः पिङ्गा जटा यस्य वा  
वह्निं साक्षिणमाकलय्य विहितस्याब्रह्मपर्णावधि ।  
संहारस्य दुरुद्धरस्य जगतां भूयः स्वयं भूरिशः  
प्रत्येकं गणनाय साधुरचिताः स्वर्णस्य रेखा इव ॥ ३४ ॥  
  
प्। १५) यस्यारालविशालपालियुगलं नीरन्ध्रवालाकुलं  
किञ्चिद्दग्धमिवावशिष्टमतनोः संलुण्ठितं कार्मुकम् ।  
द्वैधीभूतमतीव सर्वजयजात् तोषाद्धृतं नेत्रयो-  
रूर्ध्वे यत्सममुद्यतं नहि भियेऽभक्तस्य भक्तस्य वा ॥ ३५ ॥  
  
तन्नेत्रत्रितयं त्रिधामविषयं सौन्दर्यसाराश्रयं  
सूते दक्षिणतो दिनं सममहो ज्यौत्स्नीं निशां वामतः ।  
सन्ध्यां सन्धिगतां तयोरपि तमोभाजोऽपि यस्यानिशं  
यद्दृष्टौ पतितस्य नैव पतति च्छाया तमोभावजा ॥ ३६ ॥  
  
सव्यं यन्नयनं नयत्ययनयं सद्भक्तवक्त्राम्बुजं  
तन्नेत्रोत्पलमन्यदप्यतिचमत्कारां विकासश्रियम् ।  
भालस्थं ज्वलयत्यलं च विलसद्द्वैतेन्धनं यत् त्रिधा  
काले भावविरुद्धमप्युपकृतावन्यस्य शान्तं मिथः ॥ ३७ ॥  
  
यन्नेत्रोर्ध्वगते भ्रुवावपि जटाजूटोऽपि भान्ति स्फुटं  
प्रत्येकं निजभागजं नु विजितं वन्दीकृतं धामभिः ।  
त्रैधं दुस्तिमिरं कृपाकुलतया द्वाभ्यां तथा स्थापितं  
दग्ध्वार्धं कपिशीकृतं दृढरुषेवान्येन दुष्टप्रथम् ॥ ३८ ॥  
  
प्। १६) यन्नेत्राणि पवित्रचित्रविलसद्धामानि काम्यप्रथा-  
वन्ति ध्वान्तनितान्ततान्तिदलने निर्बन्धवन्ति स्वतः ।  
लीलाशीलनसन्निबद्धरचनाभाजां त्रयाणां बहि-  
र्लोकानामिव लिङ्गदेहकलनाज्योतिर्विशेषाः पृथक् ॥ ३९ ॥  
  
कर्णाभ्यर्णगते सुवर्णविशदे निष्कोचने लोचने  
यस्यालोक्य विलोकनीयविततप्राज्यप्रकाशाञ्चिते ।  
दीर्घं सञ्चितघस्ररात्रिपतितासम्यक्फले निस्तुले  
भालस्थं नयनं ज्वलत्यतिरुषा किं न्यूनसन्ध्याप्रभुः ॥ ४० ॥  
  
दृष्टा दृष्टिरभीष्टदा कृतधिया यस्याभिया सच्छ्रिया  
येनादृष्टविनष्टिदिष्ट इह तं स्प्रष्टुं न जातु क्षमम् ।  
दृश्याद्यप्रविविक्तदृष्टिविषयं दृष्ट्यन्तरं विस्तरा-  
च्छिष्टम्मन्यनिकृष्टदृष्टिभिरुपादिष्टं विनष्टिप्रथम् ॥ ४१ ॥  
  
प्। १७) श्रोतव्यस्य तथा श्रुतस्य परमां सीमानमभ्युद्यतः  
श्रोत्रे यस्य निरर्थतामुपगते पूर्वं श्रुतीशानताम् ।  
यातस्याथ सविभ्रमोद्गतवतो देवीमुखाम्भोधितः  
पानार्थाय रसालपस्य जयतः पात्रे पवित्रे इव ॥ ४२ ॥  
  
यन्नासा न न सा प्रशान्तसुधियां भक्त्येकदृश्यान्तरी  
वेदिः प्राणकलादियज्ञविधये भाति स्फुटं भ्रूयुता ।  
यद्धामत्रितयं श्रवःकलशयुक् तापापहारिप्रथं  
चित्रं पूर्णतमप्रशंसममलं मेयाहुतिं प्लुष्यति ॥ ४३ ॥  
  
यन्नासा विलसत्त्रिकोणरचना द्वाभ्यां पुटाभ्यां युता  
भस्मोद्धूलितगण्डमण्डलवलद्भूमिप्रभाभास्वरा ।  
तद्धाम्नां प्रतिबिम्बितातिविमलाकारा स्थितिर्निर्मित-  
स्थैर्याणामिव लोचनेषु सुलभप्रत्येकबिम्बोपमा ॥ ४४ ॥  
  
यन्नासा नयनद्वयाभिललिता भ्रूरेखिणी भासते  
चुल्ली यन्त्रमयीव वायुमनिशं सम्पूर्य तन्मध्यतः ।  
सन्दीप्याक्ष्यनलं जटातटकटाहान्तः सनीरे ज्वरः  
पक्वस्यामृतखण्डकस्य भवजः स्पर्शाद्यदेति क्षयम् ॥ ४५ ॥  
  
प्। १८) चित्तं कस्य न गण्डमण्डलमलं संवर्तुलं निर्मलं  
भूत्याप्युल्ललितं हरत्यपि चलं भक्त्या यदीयं स्फुटम् ।  
नासामेरुगिरेरुपान्तचरयोः सूर्यौषधीशानयो-  
र्भूमावातपचन्द्रिके इव पुरोभागे पतन्त्यौ मिथः ॥ ४६ ॥  
  
नासाश्वासभवोऽपि यस्य विभवः सौगन्ध्यवन्ध्येतरः  
शस्यः कस्य न चम्पकावयविनी यल्लब्धये पार्वती ।  
पद्मास्योत्पललोचना तिलनसा गण्डप्रभादाडिमी  
बिम्बोष्ठी परिचारुकुन्ददशनापर्णा चचार व्रतम् ॥ ४७ ॥  
  
साअरासाररसासवाभिरसने दक्षौ च यस्याधरौ  
भास्वन्मध्यमरेखया विलसितौ यातौ चतुष्टां स्फुटम् ।  
नेत्रोर्ध्वाङ्गजुषां भृशाकृशतृषां धाम्नां चतुर्णामिव  
तेजःपुष्पविकासनाय सरणीमूलाद्विभक्तुं रसम् ॥ ४८ ॥  
  
यद्वाचं विमलां विशालतलिना स्तुतुं हि कस्यास्ति वाक्  
तादृग्यच्चतुराननैरपि चतुर्वेदीमधीते परम् ।  
धातापि द्विसहस्रगीः परिमितां शब्दस्मृतिं केवलां  
शेषः सा स्म तु वक्ति तन्त्रजचतुःषष्टिं स्वतन्त्रं च तत् ॥ ४९ ॥  
  
प्। १९) वाणी यस्य न कस्य भाति हृदि सा भासेत चेत्तर्हि किं  
स्वाज्ञानावृतचेतना अतिरसं कुर्युः श्रुतानां गिराम् ।  
यत्ता बोधयितुं क्षमा न कृतिनः स्वं बोधमत्यद्भुतं  
तस्यास्तु क्षणतो भवत्यपि रसान्निर्बोधबोधोदयः ॥ ५० ॥  
  
वाणी यस्य च सैव मय्यविरतं विश्रान्तिमात्यन्तिकीं  
नायाता किमु सत्प्रसादमधुरोद्गारप्रभावप्रथा ।  
यत्तत्स्वादनतो विमर्शपरमः कश्मीरबालोऽप्यहं  
जात्या निग्रहमानयामि विततास्ता गीर्पतीनां गिरः ॥ ५१ ॥  
  
वाणी यस्य न शास्ति शासनकलामाशास्यसंशासिनी-  
मिन्द्रोपेन्द्रविधातृशासनलसत्त्रासप्रवासप्रदाम् ।  
यस्यां स्वासनतः प्रफुल्लविमलाश्वास्यप्रशस्यश्रियां  
नानाशासनशासनादिगणना यान्तीह हास्यप्रथाम् ॥ ५२ ॥  
  
वेदांस्तान् स्फुटतां निनाय च न गीः साक्षादुपायत्रयी-  
भङ्ग्यानङ्गहरस्य यस्य विततैरङ्गैर्विना निष्प्रभान् ।  
चत्वारोऽपि च ते यदेकविषयां विद्यां परां तां शिवां  
निर्णेतुं पुनरापतन्ति पतिता उक्त्वापि वादान् बहून् ॥ ५३ ॥  
  
वाणीं यस्य महाप्रसादविशदां सम्यक् त्रयी सा त्रिभि-  
र्नोपास्ते चरणैर्गता गतिमतां गम्याभिरम्यप्रथा ।  
अङ्गैः षड्भिरुपार्जितार्जितवती याष्टादशत्वं पुन-  
स्तद्द्वैगुण्यमुपेत्य सा परिणतानन्त्येन तत्त्वैक्यवित् ॥ ५४ ॥  
  
यद्वाण्या नहि बालभङ्गिषु परं शिक्षापि संशिक्षते  
नान्वर्थ्यं च निरुक्तिरेति नितरां निर्णीय निर्णीय वा ।  
प्। २०) यद्वाणीं न विकल्पतेऽपि निखिलः कल्पः सुकल्पं न वा  
ज्योतिर्ज्योतिरुपैति नापि निवहः स्वच्छन्दतां छन्दसाम् ॥ ५५ ॥  
  
यद्वाण्या उदितादिवाक्यरचनं शुद्ध्येकहेतुप्रथं  
शब्दानां श्रुतिगोचरत्वमगमच्छास्त्रं कलाप्तं न किम् ।  
अन्योन्यं प्रतितन्त्रतामपि गतैरादौ तदत्यादराद्  
यत्प्राशस्त्यमपेक्ष्यतेऽपि कृतिभिः स्फोटात्ममेयोद्भटम् ॥ ५६ ॥  
  
पूर्वं कर्मगणेन कामकलया व्यक्तेन बन्धातुरं  
मीमांसारचयञ्जनं हतगतिं निर्मूलितप्रज्ञया ।  
छायामाप्य गिरोऽथ यस्य विमलां भूतोत्तरा ब्रह्मवित्  
प्राकट्येन कृतार्थतां परिययौ मुक्तिं समापय्य तम् ॥ ५७ ॥  
  
प्रामाण्योचितमेयभास्कररुचः सन्देहमन्धं तम �  
श्छिन्दन्तः सुजनप्रयोजनकृतो दृष्टान्तसिद्धान्तिनः ।  
अङ्गैस्तर्कितनिर्णयप्रविलसद्वादानुजल्पा गिरा  
वैतण्ड्याद्यगता न यस्य विवृतास्तर्का विभान्ति स्फुटम् ॥ ५८ ॥  
  
बौद्धैर्बुद्धिमवेक्षितुं विरचिताशीतिर्मतानां चतु-  
ष्पूर्णा साङ्ख्यगणा गताश्च विलयं तत्त्वाभिसङ्ख्यानतः ।  
अर्थानाकलितुं विशेषरचनोपात्ता च वैशेषिकै-  
र्यद्वाण्या गतये त्रिदण्डिनिवहा भूतास्तथा शाम्बराः ॥ ५९ ॥  
  
प्राणे केचन चित्तभूमिषु परे केचिच्च बुद्धावह-  
ङ्कारे केचन केचिदिन्द्रियगणे केचित्तदर्थव्रजे ।  
देहे केचन पुत्रदारधनिताज्ञाने परे वोद्यता  
यद्वाण्याः परमार्थमाप्तुममलं लीना न वा दुर्मलाः ॥ ६० ॥  
  
प्। २१) आयुर्वेदकलागिरः समुदिता याता न वा वेदतां  
शस्त्राणां सरणिर्निजाकृतियुता किं वा न सा शास्त्रताम् ।  
गान्धर्वं मृगवञ्जनं नियमयत्याराद्रसानां निधिः  
स्वार्थं याति न यस्य वार्थरचना वेदादिबीजेशितुः ॥ ६१ ॥  
  
वाणीं यस्य विचार्य नित्यविषयां मृत्युञ्जयस्यैति वा  
सङ्कल्पैर्न विकल्पितं विसदृशं स्वार्थं पुराणं मिथः ।  
अज्ञात्वेति बभूव हेति विवदन् सोऽपीतिहासव्रजः  
साक्षाद्वस्तु पिधाय पूर्वकलया बध्नाति नान्तःस्थया ॥ ६२ ॥  
  
नानाभावभवं प्रभावविशदं शक्त्यादिसर्गप्रथ-  
मन्तर्लक्ष्यकलं स्फुटाभिधमलं तात्पर्यसाराश्रितम् ।  
साहित्यं परमाप्य सन्नवरसैर्वाण्या अलोकस्थितेः  
साहित्यं नहि शोभते गुणगतं यस्याभिसौहित्यवत् ॥ ६३ ॥  
  
द्वैधं राजिविराजिताः प्रथिततां द्वात्रिंशदंशैर्गताः  
स्वज्योत्स्नानिकरेण यस्य वदनोद्भूता रदा उद्यताः ।  
पूर्वं जेतुममुं शशाङ्कमथ तत्सम्प्रार्थितेनामुना  
कारुण्याकुलचेतसाच्छदयुगेनाच्छादिता भान्ति किम् ॥ ६४ ॥  
  
प्रेतान् पञ्च विलोक्य पद्मजमुखान् स्वस्वैककर्माक्षमाञ्  
शक्त्याक्रान्तगतीन्निजासनतले संस्थापितान्येन किम् ।  
तत्तत्कर्म समं विधातुमखिलं स्वेनैव सम्प्रापितं  
पञ्चाङ्कं मुखमामुखामुखलसत्सच्छक्तिना राजते ॥ ६५ ॥  
  
पञ्चाम्नायमयी महाद्वयनयध्येया न देयासतां  
पञ्चभ्यः सरणिर्मुखेभ्य उदिता भातीह यस्येशितुः ।  
प्। २२) नद्येव स्वमपाम्पतिं विजहते गत्वाधिगन्तुं यया  
पञ्चत्वप्रकृतं गमागमभयं पञ्चाभिमानोज्झिताः ॥ ६६ ॥  
  
मध्येबिन्दुविभाजितं गिरिजया पुण्यैरगण्यैर्जितं  
लालित्याद्वयवादि यस्य चिबुकं किं वर्ण्यते वर्णवत् ।  
बालाबालबलेन भैरवशिवाकारानुसारं द्विता-  
मेकं यातमधःस्थकण्ठवसनं यद्युक्तभूत्युज्ज्वलम् ॥ ६७ ॥  
  
धात्रादीनपि हेतिलेशजनितस्पर्शाद्विमोहं नय-  
च्छ्वेताशीविषसंविभक्तविषये कालार्दनावस्थितेः ।  
कण्ठे यस्य विषं विभाति विशदे सद्योविषादच्छिदो  
गङ्गासङ्गमकाङ्क्षिणीव यमुना यान्त्यूर्ध्वमादिस्थले ॥ ६८ ॥  
  
इच्छामात्रकृतक्रियेण युगवद्दीर्घा मृणालोज्ज्वलाः  
पूर्वं व्यर्थमुदञ्चिताः परिधवत् पीना भुजा येन किम् ।  
भूयस्ताण्डविकाङ्गहारविधये युक्ता वियुक्ता मिथः  
केचित्केचन शैलजाङ्गलतिकास्पर्शोन्मुखाः सार्थकाः ॥ ६९ ॥  
  
हस्तैर्हेतिगणं दधाति नियतं योऽष्टादशत्वं गतं  
विद्यानां निजवक्त्रवारिधिसमावासोद्भटानां पृथक् ।  
द्वीपानामपि सप्तवारिनिधिषु प्राप्तस्थितीनामिव  
रक्षायै प्रकटाभिनीतिविमलं कारुण्यवारान्निधिः ॥ ७० ॥  
  
यद्धस्तैर्गलहस्तिता जलतया व्याप्ता व्रजाः पाङ्कजाः  
सद्योरागवियुञ्ज्यगस्थितिगतान्येतानि पत्राणि वा ।  
व्याकोशानि पुनः प्रयान्ति कुसुमान्यागत्य शीघ्रं हियं  
प्राप्तान्येव पराजितानि च सदा सत्सौकुमार्यश्रिया ॥ ७१ ॥  
  
प्। २३) कः शाखाः करपल्लवेभ्य उदिता वैशाखजन्मस्थिते-  
र्दृष्ट्वा विस्मयतेऽर्धदेहकलयाक्रान्तस्य नापर्णया ।  
यस्यानाप्य च नागपङ्क्तिगुणतां यासां श्रितानां पृथ-  
गस्तं याति विधुः सदानवदशां च्छायां नखज्योतिषाम् ॥ ७२ ॥  
  
वक्षो यस्य च शारदेन्दुविलसद्बिम्बं विभूत्युज्ज्वल-  
मीषत्प्रोन्नततज्जगण्डजशिलं रोमद्रुमैर्निर्भरम् ।  
पार्वत्याः परिलुण्ठनाय विवृतं यस्मान्नवाधित्यका  
भावं प्राप्तुमुपस्थिता हतगतिः कैलासपृथ्वीभृतः ॥ ७३ ॥  
  
यत्सत्कुक्षिगता विभाति च वलीभङ्गिर्मिथोऽसङ्गभा-  
गूर्ध्वाङ्गाचलनिःसृतौघललिता नाभ्यम्बुराश्युन्मुखी ।  
भस्मोद्धुलितरोमतुङ्गविगलत्तारङ्गरङ्गोज्ज्वला  
स्वभ्यासं दधती हितं त्रिपथगा भूतेव नाकापगा ॥ ७४ ॥  
  
यज्जानू परिवर्तुलौ सुविपुलावग्रे नमन्तावलं  
भातो लोचनसन्ततस्थितिजुषौ पुण्यस्वधामोज्ज्वलौ ।  
सोमार्कौ त्रिदशेशमस्तकलसन्नानामणीनां व्रजै-  
र्निर्घृष्टौ चरणाविवाभिपतितुं मध्यस्थितावुद्यतौ ॥ ७५ ॥  
  
स्थित्योर्ध्वापघने सुनिर्मलवपुर्वामे च नेत्रे द्विधा  
सन्तोषं न गतो यथा निपतितो यत्पादयोरादरात् ।  
प्राप्तुं सद्दशतां गतोऽकृशमहोरूपां नखानां विधु-  
र्जेतुं द्वादशधा स्थितं दिनपतिं किं द्वादशात्मप्रथाम् ॥ ७६ ॥  
  
पादाभ्यां नु विचिन्त्य पद्ममुदितं सस्पर्धितुं सर्वदा  
जाड्यस्थं नविमृष्टदुःसहमहापापापराधावृतम् ।  
प्। २४) यत्पङ्कप्रभवं चकार परमो धाता श्रियावर्धयत्  
पद्मेशस्य च पद्मजस्य विधिवत्पूज्यत्वमापाद्य तौ ॥ ७७ ॥  
  
यत्पादाम्बुजराजयुग्मममलं नित्यं प्रफुल्लं शिरो-  
नद्या अभ्युदितं न वा जलतया स्पृष्टं बहिर्वान्तरा ।  
जङ्घानालसुकण्ठकाञ्चितमधोवक्त्रं च पत्राकृते-  
रुद्यच्छाखमवेक्ष्य को न लभते श्वेतारुणं विस्मयम् ॥ ७८ ॥  
  
अंशं नावतरत्यवाप्य शशभृद् व्योम्नो म्रदिम्नो नु किं  
लौहित्यस्य खमुद्यतं जलभरादारोढुमब्जं न वा ।  
नाक्राम्यः प्रचलत्यनूरुरपि सन्मार्गे निरालम्बनेऽ-  
विश्रान्तं किमु गर्वतश्चरणयोर्यस्याखिलाधीशितुः ॥ ७९ ॥  
  
यत्पादौ कमलोत्तमौ कमलजेनाराधितावाहितौ  
शीर्षस्थे कमलासनेऽपि कमलानाथेन नाथत्वदौ ।  
यावुत्कारुणसन्निभौ न नयतोऽस्पृश्यानि भूयो निशा-  
व्याकोशं नयनाननादिकमलान्याशाकृशानां भृशम् ॥ ८० ॥  
  
यत्पादौ हृदि सन्निधाय विधिवत् सिद्धादिविद्यानिधी  
विध्याज्ञाविधिमात्मबद्धमधिकोद्भेदाधिमौपाधिकम् ।  
बुद्धो विध्यविधिप्रसादनधिया वन्ध्यस्त्रिवेदीविधै-  
रुल्लङ्घ्य स्वपदैः पदेन भजते निःस्पन्दसत्सम्पदम् ॥ ८१ ॥  
  
तौ यस्याप्यरविन्दनाभिरभितः किं वारविन्दासनो  
बिन्दुस्यन्दममन्दवन्दनवशं पादारविन्दोद्यतः ।  
स्वादित्वा मकरन्दवृन्दत उदानन्देन्दिरावेकदा  
नाभौ स्थापयतः स्म पद्ममथ तज्जात्या तदाद्यासने ॥ ८२ ॥  
  
प्। २५) यत्पादौ हृदि चिन्तयन् स्वकलितं वैकल्पिकं दुर्गणं  
भूयश्चिन्तयति प्रदग्धहृदयं हार्दं च नो दुर्धनम् ।  
मूर्ध्नि स्वौ चरणौ दधाति सुमनोमूर्धन्यमूर्धस्वपि  
दुष्टैर्भालपदैः स्पृशन् व्रजति वा भाले न संस्पृश्यताम् ॥ ८३ ॥  
  
ब्रह्माण्डादृढखण्डखण्डघटनासङ्घट्टनोद्दण्डितं  
दोर्दण्डोद्घटितप्रचण्डविकटाटोपाभ्रकूटच्छटम् ।  
स्रष्ट्राखण्डलमुण्डमण्डलकलाकाण्डोल्लसल्लुण्ठना-  
शङ्क्यं खण्डकुठारकोट्यभिनयं यत्ताण्डवं मण्डति ॥ ८४ ॥  
  
उद्धामभ्रमसम्भ्रमोन्नमनमत्पादाहतानामित-  
दिग्दन्त्युद्भटहस्तखण्ड्यकमठोत्पृष्ठाभिमृष्टं स्फुटम् ।  
उद्धूताम्बरघट्टितोडुपभवन्मार्ताण्डसन्मण्डलं  
भ्रष्टाङ्गारकणं कृपीटभवतो यत्ताण्डवाडम्बरम् ॥ ८५ ॥  
  
वीणावेणुमृदङ्गतालललितध्वानोल्लसन्मूर्च्छना-  
मूर्च्छन्मोहमहर्षिहर्षनिभृतध्यातं समाधेः पदे ।  
नानारागतरङ्गरङ्गमुखरैर्गन्धर्वकिम्पुंवरै-  
र्गीतेनोज्ज्वलितं गतिप्रचतुरं यन्नर्तनावर्तनम् ॥ ८६ ॥  
  
संशिक्ष्याभिनयोन्नयं गतिविधिख्याताप्सरोभिर्ध्वनड्-  
ढक्काडिण्डिमकाहलीडमरुजैः कोलाहलैराकुलम् ।  
लौल्योपोद्बलितं कलिप्रियमुनीशानादिभिर्वादितै-  
र्नानावाद्यपदैरनूदितगतं यल्लास्यमाभासते ॥ ८७ ॥  
  
चण्डाभिर्भुजकोटिभिः परिवृढं पीडामुडूनां नय-  
न्मार्ताण्डस्य च मण्डलं ध्रुवममुं निर्ध्रौव्यमापादयत् ।  
प्। २६) तारास्ताडयदीडितं सुरगणैः सङ्खण्ड्य हेडां दृढं  
क्रीडाखेटकनाटकं नटपतेर्नाट्यं न यस्योद्भटम् ॥ ८८ ॥  
  
कृत्त्यौन्नत्यतिरोहिताभ्रमखिलं पातालमान्दोलयत्  
पीलून् वेल्लयदाकुलं विदलयद्धेमाचलं हेलया ।  
नीलाद्रिं च हिमालयं लयमहः सञ्चालयत्कुडली-  
शानं यस्य च भूतलं विनिमयं शक्त्या नयद्राजते ॥ ८९ ॥  
  
स्वस्वातन्त्र्यपरानुभूतिकलयावश्यम्भवित्र्योद्गते  
साहिब्कौल इतिप्रथावति पदे निर्माति यः स्मासनम् ।  
देवीनामविलासनाम्नि विवृते तत्तत्प्रभावोदयात्  
तत्काव्ये शिवसिद्धिनीतिसहजे भक्तिः प्रधानागमत् ॥ ९० ॥  
  
इति श्रीमहामाहेश्वराचार्यवर्यसाहिबकौलानन्दनाथविरचिते नामविलासे   
प्रथमा भक्तिः ॥ १ ॥  
  
  
द्वितीया भक्तिः  
  
तमेकदा नन्दिगणो गणानामधीश्वरः प्रश्रयसंश्रयात्मा ।  
शस्ये रहस्ये विदिते हितेऽपि स्थिरस्थितिर्द्वारि विदारितेहम् ॥ १ ॥  
  
स्वस्वामिसन्दिष्टकटाक्षसञ्ज्ञामात्रेण सन्तर्जितसर्वचेष्टः ।  
विशिष्टशिष्टादृतकष्टलब्धाविनष्टदौवारिकभावतुष्टः ॥ २ ॥  
  
ब्राह्मे समुत्थाय मुहूर्तवर्ये ब्रह्मादयो योगिवरा यदीयात् ।  
ध्यानाद् विनष्टाखिलकर्मदोषाः कुर्वंस्तमीशं सततं समक्षम् ॥ ३ ॥  
  
कांश्चिन्नियोज्योचितदन्तकाष्ठे कांश्चिन्मृदाद्याहरणेऽपि शुद्धौ ।  
स्नानार्थवारामितरान् गणांश्च वस्त्रादिकानां परिवर्तनेऽन्यान् ॥ ४ ॥  
  
प्। २८) यद्ध्यानतः स्यात् त्रिविधा विशुद्धिः सिद्धाभिदां विद्धहृदां   
स्वभक्त्या  
कदाप्यभेद्या परमेश्वरं तं संस्नापयन् स्पर्शकरः करेण ॥ ५ ॥  
  
यत्रासते सर्व इमे स्वरूपे तमासनेऽनर्घमणिप्रभाभिः ।  
तरङ्गिते सुष्ठु निवेशयंश्च सन्त्रास्य भूतादिगणं प्रशान्त्यै ॥ ६ ॥  
  
अर्चादिभेदस्य निभालनापि यदर्चया क्वापि विलीनतायै ।  
सर्वार्चनेद्धस्य जनस्य तस्याप्यर्चार्थसम्भारमुपानयंश्च ॥ ७ ॥  
  
संसाधितेनामलमन्धसापि तज्ज्ञैर्गणेन्द्रैर्बहुधा सुधाभिः ।  
पुष्टैः प्रकाम्येन रसस्मितज्ञः सन्तर्पयन् भोक्तृपराद्यवेद्यम् ॥ ८ ॥  
  
सहाशनान्तक्रियया क्रियाणां कर्ता परः प्रश्रयनम्रमूर्धा ।  
शिष्टं प्रदिष्टाज्ञ उदारसत्त्वः शिष्टेश्वरेभ्योऽपि विभाजयंश्च ॥ ९ ॥  
  
अहो यदाप्त्यै बहवोऽमरेशा अप्याप्तकामाः स्पृहयन्ति यत्नात् ।  
स्वयं विघासं तमुपादधानः प्रदक्षिणीकृत्य सुदक्षिणायः ॥ १० ॥  
  
ततः समुद्धृत्य सुखासनेन वाहेश्वरैर्मूर्धनि सन्धृतेन ।  
सस्पर्धभक्त्या त्वरितातिवेगैर्वर्यासु शय्यासु निवेश्य भूयः ॥ ११ ॥  
  
प्। २९) तैरङ्गरागैर्विमलैश्च माल्यैर्वस्त्रैरलङ्कारवरैः स्वसिद्धैः ।  
कदाप्यलब्धैस्त्रिभिरीश्वरैश्च दिव्यादिभिस्तं परिभूषयंश्च ॥ १२ ॥  
  
अत्युत्तमैस्तं कुसुमैर्महेशं भङ्ग्योम्भितै रक्तसितासिताद्यैः ।  
स्वयं प्रवृष्टैरवकीर्य तैश्च नाथैः सह द्वारमुपेत्य हृष्टः ॥ १३ ॥  
  
स्थाने प्रतिस्वं प्रविभज्य वीरान् गणादिकान् काम्यतमे परेषाम् ।  
निजेऽपि मानं प्रतिनन्द्य मूर्ध्ना शान्तः प्रभृणामुपविश्य तिष्ठन् ॥ १४ ॥  
  
ध्यानादतुष्टाञ् शिवमाकृतीशं कयापि भक्त्या प्रतिवीक्षितुं तम् ।  
समागतांस्तान् सुमनोमहेशानुत्थाय कालेन निवेदयंश्च ॥ १५ ॥  
  
समाहृतास्तैरुपधाः स्वभक्त्या निवेद्य हस्ते विनिवेश्य सद्यः ।  
आज्ञां पराज्ञाकृदपारसञ्ज्ञो ज्ञात्वा प्रभोस्तान् प्रतियापयंश्च ॥ १६   
॥  
  
चतुर्मुखं मुख्यतमं सुराणां हृद्यानि पद्यानि कृतानि भक्त्या ।  
आयान्तमादाय शिवप्रसादं प्रापय्य दृष्ट्यायुपवेशयंश्च ॥ १७ ॥  
  
कृता त्वदाज्ञा हतका हताश्च दैतेयवर्याः सुभरो निरस्तः ।  
उर्व्या अपूर्वं विहितं वदेति संश्रावयन् विष्णुवचोऽतिमान्यम् ॥ १८ ॥  
  
प्। ३०) सुरेश्वरं कल्पतरूद्भाअनि फलानि पुष्पाणि नवानि वाण्या ।  
सन्दर्श्य तुष्ट्यै स्वयमानयन्तं संस्थापयंस्तं स्वपदे नयज्ञम् ॥ १९   
॥  
  
दिने दिने यज्ववरैरजस्रमावर्जितं सद्धविराश्रयाशे ।  
सर्वाश्रयेशस्य निदेशनेन विभाजयन् युक्तियुतोऽमरेभ्यः ॥ २० ॥  
  
धर्मेश्वरं जातु निरस्तवीर्यं सशङ्कमायान्तमुपासनार्थम् ।  
निजाधिकारस्य निवेदयन्तं कृतं च कृत्यं परिसान्त्वयंश्च ॥ २१ ॥  
  
क्रव्यादनाथं धृतदेववैरं तं देवदेवेशमलौकिकेहम् ।  
उपासितुं प्राप्तमफल्गुभाण्डपाणिं स्थितं नीतिमुपासयंश्च ॥ २२ ॥  
  
अनर्घरत्नान्यमलाकरेभ्य उद्धृत्य भक्त्या घटितानि सद्यः ।  
प्रचेतसं सर्वरसैकसारमायान्तमावेद्य सभाजयंश्च ॥ २३ ॥  
  
स्वस्वार्थयूथाद् विविधान् सुगन्धान् मुहुर्नयन्तं पृषदश्वमारात् ।  
शनैः शनैरीश्वरवीजनाय समादिशन् सेवनतत्त्वविज्ञः ॥ २४ ॥  
  
भक्त्या प्रसादीकृतमित्रसञ्ज्ञं निधीशमश्रान्तमुपासितारम् ।  
विचित्रकार्येषु धनव्ययाय निदेशयन् वापि विभोः कटाक्षात् ॥ २५ ॥  
  
रुद्रान् समुद्रानिव सद्गुणानां नानामणीनां परितोऽतिवीर्यान् ।  
शम्भुप्रभाव्याप्ततनूविशेषान् निवेशयन् सादरमस्तभेदम् ॥ २६ ॥  
  
प्। ३१) कञ्चिच्छिवागोपुररक्षणार्थमादिश्य यान्तं च शिवेक्षणाय ।  
काण्डं कदल्या इव हेमवेत्रमास्फालयन् हस्तिमुखं स्पृशन्तम् ॥ २७ ॥  
  
स्वबन्धुपुष्पाणि सुरापगायास्तूर्णं विकासं स्वयमापितानि ।  
आदाय तिष्ठन्तमशीतरश्मिं निर्देशयन्नप्युदयं दयायै ॥ २८ ॥  
  
कलानिधिं भालकलावतारमवाकिरन्तं सुधयोत्पलानि ।  
नीलान्यनीलानि च चन्द्रिकायाः प्रसारणायानिशमादिशंश्च ॥ २९ ॥  
  
गणेश्वरान् भृङ्गिवरान् प्रहाय स्वस्वाधिकारेषु दिने दिनेऽपि ।  
कार्याय वर्याय गणैकधुर्यः स्वयं स्वकार्यं समुपास्य कुर्वन् ॥ ३० ॥  
  
स्फुटत्किरीटोत्कटरत्नकोटीन् दण्डैस्तुराषाण्मुकुटान् निवार्य ।  
शुद्धान्तयानाभिमुखस्य शम्भोः शुद्धान्तरोऽतीव पुरःसरंश्च ॥ ३१ ॥  
  
तत्रात्मजं तारकजीवहारं क्लेशादशेषात् सुरतारकं च ।  
कृतप्रतिष्ठं युवराजशब्दे समागतं तं प्रणमन् स्वपित्रा ॥ ३२ ॥  
  
सुरासुराणां ललनाः समातृगणाः समेताः कृततद्विलोकाः ।  
विसृज्य जीवेश्वरतां वहन्त्या मत्वा रमन्तं बहिरागतः सन् ॥ ३३ ॥  
  
प्। ३२) संशिक्ष्य चर्यासु विनायकं तमन्तः समन्तादुपचारजासु ।  
तद्द्वारमाश्रित्य निदेशवर्ती ध्यायन् समावेशदिशा तमीशम् ॥ ३४ ॥  
  
आनन्दकन्दं करुणार्णवं तं श्रुत्वैकदन्तान् परिखेलनाय ।  
बहिः प्रयातुं विहितैकसञ्ज्ञं सञ्जान् क्षणात् संरचयन्सुवाहान् ॥ ३५ ॥  
  
ततो वृषेशं बलिनां बलं तं गल्वर्कशैलं प्रभया हसन्तम् ।  
वेगेन चेतोऽपि सुचित्रयन्तं विचित्रमुक्ताभपदक्रमं च ॥ ३६ ॥  
  
शेषैर्विशेषैश्च गतेरशेषलोकेशवाहान् परितर्जयन्तम् ।  
अधःस्थशृङ्गं ककुदः सुमेरोः सुरद्रुमस्कन्धविशालशृङ्गम् ॥ ३७ ॥  
  
लाङ्गूलविक्षेपविभेदिताभ्रमभ्रे समुद्रेष्वपि न स्खलन्तम् ।  
अभ्यस्तयानं स्फटिकोपलेषु संरोहणेनाप्यवरोहणेन ॥ ३८ ॥  
  
हुङ्कारगर्भैर्मुखरैश्च शब्दैः शब्दान् परान् सम्प्रलयं नयन्तम् ।  
विभूषणैः किङ्किणिकादिभिश्च रत्नाभिमृष्टैः किरणान् किरन्तम् ॥ ३९ ॥  
  
आक्रान्तमध्यं ककुदः सुवर्णसिंहासनाग्रेण सवल्गनासम् ।  
मणिप्रभामिः फणिनातिशालमूर्ध्नाङ्गरागैरभिशोभितं च ॥ ४० ॥  
  
निरस्तसंवेष्टनमासनाग्रादारोहदेशान्तिकवामभागम् ।  
आरोहयन्नन्यत आत्तपादाधारः पतिं श्रीपतिदत्तहस्तम् ॥ ४१ ॥  
  
प्। ३३) वेगेन वायोः ससुवर्णवस्त्रप्रान्तस्थरत्नध्वनिनैजयन्तीम् ।  
गणेन्द्रहस्तप्रतिरुद्धरश्मिपुरोगनानाविधवाहरत्नाम् ॥ ४२ ॥  
  
प्रयोगसंहारविभागदक्षैर्यक्षैर्विसृष्टोद्गुलिकास्त्रशब्दैः ।  
निर्घातशङ्काकलितामकस्माल्लोकानुकारोद्धुरभूतहासाम् ॥ ४३ ॥  
  
तूर्णं प्रतीच्छ प्रसरेति भाषासंशोभिवक्त्रानुचरेशवर्गाम् ।  
कष्टोत्थितेन स्फटिकोपलेभ्यः सितीकृताशां रजसाप्यजस्रम् ॥ ४४ ॥  
  
तालैर्विशालैः पणवैश्च रत्नस्फुरन्मुखैर्धेनुमुखैश्च शङ्खैः ।  
भेरीव्रजैरानककाहलीभिर्दिवं तथोर्वीमनुवादयन्तीम् ॥ ४५ ॥  
  
यथोचिताचारगतिप्रगल्भां महाचमूं तां पुरतो विधाय ।  
संरुद्धसिंहासनपार्श्वरश्मिर्यथाभिलाषं गमयंस्तमीशम् ॥ ४६ ॥  
  
विहार्य तं चैत्ररथादिभूमौ तैस्तैर्विलासैर्मृगयाविशेषैः ।  
निवर्त्य नाथं स्वनिदेशनेन विसर्जयन् देवगणं गृहेभ्यः ॥ ४७ ॥  
  
कृतप्रणामेषु गतेषु तेषु प्रवेश्य नाथं निजसद्म रम्यम् ।  
सन्ध्याभिवन्द्यं च समाप्तसन्ध्यं नीराजयन् दीपगणैः समन्तात् ॥ ४८ ॥  
  
संविष्टमन्तः समुपास्य हस्तमर्दादिभिर्बोधविबोधकारम् ।  
अप्यात्तसौषुप्तसुखं तदाज्ञां विदन् स्वदेशे शयनं च कुर्वन् ॥ ४९ ॥  
  
किम्पूरुषैरप्सरसां गणैश्च गन्धर्वराजैरभिराध्यमानम् ।  
तौर्यत्रिकेण प्रतिबोधयंस्तं सपादसंवाहमबोधबोधम् ॥ ५० ॥  
  
प्। ३४) दिने दिनेऽप्येवमखण्डभक्त्या निषेवमाणः परसेव्यसेव्यम् ।  
स्तोतुं समाधेर्विरतं पतिं स्वं प्रचक्रमे प्रष्टुमनाः प्रसन्नम् ॥ ५१ ॥  
(एकपञ्चाशता कुलकम्)  
  
शिवेश शम्भो परमप्रकाशविमर्श निःस्पन्दनहर्षसार ।  
स्पन्दैकरूपोतनरूपरूपनिरूपणीय प्रतिरूपरूप ॥ ५२ ॥  
  
परादिदेवीश्वर तद्विकासविलासलास्यैकनटाधिनाथ ।  
स्वातन्त्र्यतन्त्रोत्तम तन्त्रमन्त्र्यस्वमन्त्रसाक्षिन् परतन्त्रनेत्र ॥ ५३ ॥  
  
नेत्रेश मन्त्राधिमहेशमन्त्रनाथादिपृथ्वीपरिमन्त्रणीय ।  
अमन्त्रमन्त्रान्तरवित् सदैव स्वस्मिन् स्वयं स्वाकृतकानुभूते ॥ ५४ ॥  
  
अमातृमेयादिमत प्रमाणप्रामाण्यकर्तः परदृष्टिमेय ।  
अमेय मानीकृततत्त्वमायासम्मानितैतद्विभवानुभाव ॥ ५५ ॥  
  
दिग्देशकालाकलनाकलाज्ञ तत्तत्कलानाकलनीयकाल ।  
विशालसर्वात्मतलैकताल तज्ज्ञाभिभाल्यातलसद्बलान्तः ॥ ५६ ॥  
  
प्। ३५) अहन्त्वबीजाङ्कुरितापरेह भावानुभूत्युन्मुख भावभाव ।  
तत्कालिकाकारविचित्रचित्रशिल्प स्वयंसिद्धिसमिद्ध पश्यन् ॥ ५७ ॥  
  
अनादिनादोदितविद्यहन्तापरासमस्पर्शविभागयोगिन् ।  
एतत्तदालेख्यसवर्णवर्णमध्यप्रकाशोन्मिष सन्निमेष ॥ ५८ ॥  
  
गुणीकृताहन्त्व परप्रधान भावानुसन्धानपरस्वभाव ।  
स्फुटं विभागिन् विखरानिमेष परानिमेषाह्वय रूपशेष ॥ ५९ ॥  
  
अचेत्य सच्चेत्यकलापरूपा(प)शिखण्डिनीखण्डकृताण्ड देव ।  
चिदीश तुर्यातिगतप्रकाशविश्रान्त दुर्भ्रान्तिहरामलान्त ॥ ६० ॥  
  
आनन्दनाथापरनन्दकन्द सुस्पन्दसान्द्रोदय मन्दमन्दम् ।  
इच्छेश कामाद्यकलेच्छ नाच्कहलाकृते स्वच्छतरस्वचार ॥ ६१ ॥  
  
अज्ञानविज्ञानसमुज्झितज्ञ स्वज्ञानविज्ञानसमाधिसिद्धे ।  
ज्ञानेश कर्त्रादिकथार्तिवन्ध्य क्रियेश नैष्कर्म्यविशेषशेष ॥ ६२ ॥  
  
अपोहटङ्कात्मविभेदहानिघनेक्ष्यविच्छित्तिकराच्छिदेह ।  
स्मर्तव्यमुख्याभिनिकृतनेद्ध स्मृतीश्वराहंस्मरणप्रमाण ॥ ६३ ॥  
  
मायोर्ध्वसंशुद्धविबोधकर्तृभावाभिशून्यापरशून्यनाथ ।  
पराणुमायासुविलासभास्यत्रैश्वर्यखेलोद्धरणैकहेतो ॥ ६४ ॥  
  
समष्टिनिष्ठाभरणप्रभान्तर्यामिन् सुसूत्रात्मकलातिदक्ष ।  
वैराजराज स्वजनित्रिभावसमाजनीराजनराज्यभर्तः ॥ ६५ ॥  
  
मायोररीकारक मारजीव जीवैकजीवाप्रतिमप्रभाव ।  
सयुक् सखे स्वावरणातिलीलाचातुर्यचिन्तामणिभूः प्रभूमन् ॥ ६६ ॥  
  
अव्याकृतानन्दसुधाम्बुराशे सत्सम्पदापन्न नकामकाम ।  
स्वाहङ्कृतिव्याप्तिविमर्शनीय प्राज्ञैतदासम्प्रलयाधिकर्तः ॥ ६७ ॥  
  
प्। ३६) स्वोद्द्योतसन्द्योतितचित्रचित्रविचित्रभावोत्कलिकाकुलान्तः ।  
अकालकाष्ठाकृतिकालकालकाष्ठाप्रकारप्रकृतैकनैक ॥ ६८ ॥  
  
आधारहीनासमवाययोग्यसम्भारभाराकृतिसाक्ष्यदातः ।  
स्वयंसमुल्लेखविलेखलेखालेख्यैककालेखक तैजसात्मन् ॥ ६९ ॥  
  
समस्तसाधारणभावभावाभावप्रभाविर्भवनानुभाव ।  
अखण्डितैश्वर्यविबोधखण्डोररीकृतानीशनविश्वरूप ॥ ७० ॥  
  
भोक्त्रादिवार्ताकल भोग्यभोक्तः संवित्तिसम्भोगकरैकभोग्य ।  
अलौकिकानन्दसुधैककन्द नानन्दजानन्द महारहस्य ॥ ७१ ॥  
  
विराडधिस्थूलकलोपदेष्टः पराणुसूक्ष्मत्वविबोधबोद्धः ।  
व्योमाशयव्यापकतानवाप्यव्याप्ते क्षतव्यापकतापरत्व ॥ ७२ ॥  
  
अहन्त्वदावेशपदात्यहन्त्व ससर्वसर्वेश्वर सर्वसर्व ।  
त्वत्पादपद्मोत्थरजांसि सृष्टिसंहारशक्तीनि परं जयन्ति ॥ ७३ ॥  
  
(द्वाविंशता कुलकम्)  
  
स्वस्वातन्त्र्यमहानुभावकलयावश्यम्भवित्र्योद्गते  
साहिब्कौल इति प्रथावति पदे निर्माति यः स्मासनम् ।  
गायत्रीमनुजेऽनु सन्तततनोर्भाष्यस्य तेनागमत्  
काव्ये नामविलासनाम्नि रचिते भक्तिर्द्वयोः पूरणी ॥ ७४ ॥  
  
इति श्रीमहामाहेश्वराचार्यवर्यश्रीमत्साहिबकौलानन्दनाथविरचिते   
नामविलासे द्वितीया भक्तिः ॥ २ ॥  
  
  
  
तृतीया भक्तिः  
  
नमो नमस्तेऽस्तु नमो नमस्ते भूयोऽपि भूयोऽपि नमो नमस्ते ।  
न हृद्गिरां गोचर एष वाच्यो वाच्योऽपि लक्ष्यो महिमा तवैव ॥ १ ॥  
  
महाद्वये दर्शनराजराजे प्रसिद्धसिद्धाप्रतिमप्रभावः ।  
चितिः स्वतन्त्रोऽखिलसिद्धिसिद्धिः पूर्णोऽपि शून्यो जयसि स्वभातः ॥ २ ॥  
  
अङ्गीकृतैतत्प्रसरे प्रसारमुपैति विश्वं तदिदं न वान्यत् ।  
अन्यद्यथा त्वय्यभिलीयते च निमेषतत्त्वोन्मिषिते विशेषे ॥ ३ ॥  
  
अन्यस्य कस्यापि न वात्र शक्तिर्भिन्नस्य तस्यास्त्यपि नात्मभानम् ।  
अभिन्नभावो विषयत्वमेति विशेषशून्या स्वविदिस्तवैव ॥ ४ ॥  
  
कालादयस्त्वत्कलया विभातास्त्वां सर्वकालं कलितुं हि नालम् ।  
अत्रानुभूत्येकपदे न मान्यं मानं विमानं नच वोपपन्नम् ॥ ५ ॥  
  
नित्योदितस्ते महिमा हि मत्त्वसमः समत्वासमतामतोज्झम् ।  
त्वमेव चैतद्वपुषावभास्य भासि स्वयं कारणतादिभास्य ॥ ६ ॥  
  
अपूर्वमाभाति यदि प्रमाणान्न तस्य सत्तास्ति न वेतरापि ।  
तदन्यदस्माद् यदिवावभाति तत्तत् स्वसिद्धं किमिहान्ययोगः ॥ ७ ॥  
  
विश्वैकवित्तिं परमं विभुं त्वां को वेद को वेदयितुं विधिज्ञः ।  
स्वस्वोक्तियुक्तिर्विदिताखिलस्य न कोऽपि तस्या विदितत्वमेति ॥ ८ ॥  
  
प्। ३८) सर्वस्वसंहारसुसिद्धसिद्धेरीशोऽपि यत् त्वं कृतसामरस्यम्(ः) ।  
नैषोऽपि यातः किमतः प्रतीपमभिज्ञतां भोगविमोक्षभाक् स्यात् ॥ ९ ॥  
  
मनोवपुर्नीलसुखादिकस्य मानोपहारक्रमतः परस्मिन् ।  
आवेश एतस्य परोऽप्युपायस्त्वज्ज्ञप्तये मातरि सत्सुखेन ॥ १० ॥  
  
इमं समं दर्पणराजपुर्या भिन्नं न भिन्नं निजयेच्छयैव ।  
नवानवेहं विभवं स्वभित्तौ स्वात्मा समुन्मीलयसीश्वरेशः ॥ ११ ॥  
  
त्वमत्र चादायकतामवाप्तः परं यथा(दा)देयमिदं विधाय ।  
नानानुरूपं मिथ औचितीद्धं स्वयं विलासैकरसोऽवभासि ॥ १२ ॥  
  
अत्यस्फुटेदन्त्वमहन्त्वभासा परं पराकारपरं तदेव ।  
समाहिते नित्यशिवस्वभावे सम्भाव्य भाव्यं विदि पश्यसीश ॥ १३ ॥  
  
ऊरीकृतेशानपदेऽस्फुटत्वत्परत्वमेतत् त्वयि तत् तथैव ।  
शाखाव्रजावान्तरभेदभिन्नो माता समेऽस्मिन्नसि विद्ययापि ॥ १४ ॥  
  
ज्ञानाकलः कर्तृतया सुशून्यो विशुद्धबोधस्तदभेदसारम् ।  
अपारवारं हर पश्यसीदं भविष्यतां पूर्वदशाविशिष्टम् ॥ १५ ॥  
  
शून्यप्रमातृत्वमये प्रलीनकल्पं त्वयीदं लयकेवलेऽपि ।  
मितं विभिन्नं परितोऽपि चैतत् साकल्यतल्पे सकलं कलेश ॥ १६ ॥  
  
तां स्वप्रकाशैकविशुद्धदेहां श्रितस्य वानाश्रिततां स्वशक्त्या ।  
भावा अभावानुभवास्तवैव प्रकाशकाशाः सततं विभान्ति ॥ १७ ॥  
  
अनुत्तरानन्दमयप्रकाशविमर्शसर्वैकघनस्य भूयः ।  
परस्य विश्वातिगतस्य विश्वमयस्य विश्वं तव तत् स्वरूपम् ॥ १८ ॥  
  
आदायकादेयकथाविमाथो न वस्तुतस्तेऽपितु तत्तदाद्यैः ।  
नानाविशेषैः परमः शिवस्त्वं स्फुरस्यभेदोऽपि विलासनाथः ॥ १९ ॥  
  
प्। ३९) स्वात्मैकतासंस्थितविश्वभासे रूपेण मात्राद्युचितेन पूर्वम् ।  
शून्यातिशून्यात्मतया प्रकाशाभेदाच्चिदैक्याप्रथयावभासि ॥ २० ॥  
  
संविद्रसाश्यानगुणैकजीवैस्तत्त्वैश्च कायैर्भुवनैर्हृषीकैः ।  
नानानिसर्गैर्भवभूतिदेहः सङ्कोचवान् वा प्रथसे यथा त्वम् ॥ २१ ॥  
  
तथा ससङ्कोचचितिस्वरूपो विश्वैकरूपोऽपि न विश्वरूपः ।  
आदायकोऽयं द्रुमबीजतुल्यो विकल्पतेऽपि त्वदभेदसारः ॥ २२ ॥  
  
विश्वेश्वरोऽयं भगवांस्त्वमेव परं स्वसङ्कोचितया यथान्यः ।  
सङ्कोच एषोऽपि विचार्यमाणस्त्वत्तो विभिन्नो नहि किञ्चनापि ॥ २३ ॥  
  
एतत्प्रबोधप्रथनं हि जीवन्मुक्तिस्त्वदन्यत्वमतिश्च बन्धः ।  
न तत्त्वतस्तौ तव नित्यमुक्तेर्बन्धेऽप्यबन्धेह्यफ(म)ला मनीषा ॥ २४ ॥  
  
स्वरूपमाच्छाद्य निजेच्छयैव सङ्कोचमाभासयते यदा चित् ।  
गुणागुणत्वप्रथया विभाति द्वयी गतिः स्वस्य तदाभिदस्य ॥ २५ ॥  
  
प्राधान्यपक्षे स्वचितः कदाचिज्ज्ञानाकलत्वादिपदाभिमर्शः ।  
क्रमात् क्रमादूर्ध्वपदप्रवेशे स्वानाश्रितत्वं भवति स्फुटं च ॥ २६ ॥  
  
कदापि सङ्कोचममु।ं प्रसादपात्रं विधायात्मधिया प्रधानम् ।  
संवित् स्फुरन्त्यस्ति यदा तदापि शून्यप्रमातृत्वमुपैति सिद्धम् ॥ २७ ॥  
  
एवं चितिः सङ्कुचितात्मरूपा चेत्योन्मुखी चेतनतावरूढा ।  
द्वयाभिसङ्कोचनशोचनीया चित्ताख्ययादायकताद्ययोक्ता ॥ २८ ॥  
  
तत्रापि तत्रापि विकल्परूपा सदा त्वदर्थानुसरोद्यतस्य ।  
ज्योतिष्ट्वमात्मीयमलुप्तमेव सुव्यग्रराजस्य यथा स्वराज्यम् ॥ २९ ॥  
  
देहादिकाश्चित्तमतः प्रधानं तत्संस्कृतीद्धापि च शून्यभूमिः ।  
न चानुसन्धानमिहान्यथा स्यान्मायाप्रमाता खलु तन्मयोऽतः ॥ ३० ॥  
  
प्। ४०) निर्णीत एवं शिव एव साक्षात् स चेतनो ग्राहकताभिमानी ।  
भेदायुजै(य नै)तस्य विभेदकारैरन्यस्य तत्त्वानुपपत्तितोऽपि ॥ ३१ ॥  
  
प्राणादिसङ्कोचमतिः स एको गृह्णन् ससङ्कोचपदार्थभेदम् ।  
प्रकाशवत्त्वेन निजेन भूयो द्विधार्थसङ्कोचितया मतोऽयम् ॥ ३२ ॥  
  
स्वप्नेऽप्यसंस्पृश्यगतौ मलेन स्वस्मिन् मलानि प्रतिसन्दधानः ।  
राजा यथा पङ्किलभूमिमग्नः सुप्तः स्वराज्यं न विदंस्त्रिधायम् ॥ ३३ ॥  
  
स प्राणपुर्यष्टकदेहशून्यस्वभावभावी प्रथितश्चतुर्धा ।  
बलैश्चिदाद्यैः स्वयमज्ञभावाद् विद्यादिताप्तैरपि पञ्चधायम् ॥ ३४ ॥  
  
षडध्वमानाभिमुखश्च षोढा प्रमातृबोधात् किल सप्तधायम् ।  
अष्टप्रथां याति पुरीश्वरत्वात् प्रयात्युपायैस्त्रिगुणैर्नवत्वम् ॥ ३५ ॥  
  
देवेश्वरत्वे स दशत्वमाप्तस्तत्तत्स्वभावादपि मध्यसङ्ख्यी ।  
पञ्चीकृतैः सप्तविधैर्विभागी तत्सङ्ख्यया मातृभिरेष स त्वम् ॥ ३६ ॥  
  
स्वीकृत्य देवेज्यमतादि भातास्त्वं भूमिकाः खेलसि नित्यमुक्तः ।  
अयं परः शाम्बरिकः स कोऽपि विवादरङ्गं बहुधावभास्य ॥ ३७ ॥  
  
लोकातिशायि प्रविलोक्य लक्ष्मीबलं विलासैकफलं विशालम् ।  
आनन्दनं केचन तत्स्वरूपं लोकायतास्त्वां प्रियमामनन्ति ॥ ३८ ॥  
  
ततः प्रियं केचन ते व्ययेन लक्ष्म्यास्तथा क्रेयमलं स्वमूलम् ।  
विलोलखेलं कुलपावनं त्वां पश्यन्ति नाथं तनयं स्पृहाभिः ॥ ३९ ॥  
  
व्यस्तेषु भूतेष्वनवाप्यमाप्यं सम्मिश्रितेषु प्रतिदेवयानम् ।  
चिद्रूपमानन्दसमं गुडादौ तीर्थ्या गुरोस्त्वां प्रियमाद्रियन्ते ॥ ४० ॥  
  
अनेलमूकादिषु दुःखदृष्ट्या ज्ञानक्रियाकारणभावतश्च ।  
स्वच्छं ततोऽपि प्रियमिन्द्रियं त्वामिन्द्रादिवन्द्यं च विदन्ति केचित् ॥ ४१ ॥  
  
प्। ४१) विनाशनां वापि पिपासुतां वा प्राप्तेर्विमूर्छादिकवेदनानाम् ।  
कर्माद्यधिष्ठातृतया च सर्वप्राणं विदुः प्राणमिहेतरेऽपि ॥ ४२ ॥  
  
एतज्ज्ञयातः प्रिययाखिलैकनिमित्तसङ्कल्पविकल्पशक्त्या ।  
प्रकाशयन्ते प्रतिभासु चित्ताकाशश्रिया त्वामपरे चिदीशम् ॥ ४३ ॥  
  
ज्ञानार्थवृत्तिक्षमनिर्विकल्पविकल्पकादिप्रतिभास्वरूपम् ।  
क्षणं क्षणं लोलमपि स्मृतीशं त्वां सौगता अस्मरणं स्मरन्ति ॥ ४४ ॥  
  
भावस्य सर्वस्य लयेऽनुभाव्यं सत्तापरज्ञानविहीनभावम् ।  
शून्यं सदापूर्णमहो विदन्ति स्ववेदकं माध्यमिका भवन्तम् ॥ ४५ ॥  
  
जीवादितत्त्वे नवधा विभक्ते हेयात् समादेयतमं विमुक्त्यै ।  
अर्हन्तमष्टादशदोषहीनमर्हन्ति जैनज्ञजना भवन्तम् ॥ ४६ ॥  
  
स्थूलाच्च कायाद् विषयिश्रियश्च नितान्तमुद्रिक्तगतिं महेशम् ।  
सदापि तत्तापरिमाणमान्यमाशाम्बरास्त्वां प्रदिशन्त्यधीशम् ॥ ४७ ॥  
  
ज्ञानादिभिः स्वात्मगुणैर्विशिष्टं भवेऽपवर्गे तु तदुच्छिदाभिः ।  
शून्यं निमित्तं परमाणुतन्त्रं त्वां तार्किका नाथ वितर्कयन्ति ॥ ४८ ॥  
  
सप्तार्थवित्ते परितः समाप्त्या प्राप्तादवाप्यं परमाप्तभावात् ।  
सामान्यमेयं च कणादवादा वदन्ति कर्तारमिमं विभुं त्वाम् ॥ ४९ ॥  
  
प्रत्येयविज्ञानमहम्प्रतीतेरज्ञं तथोपाधितिरस्कृतत्वात् ।  
विभिन्नवर्गैकविधेयसर्गं त्वां भाट्टवर्गा मृगयन्त्यमृग्यम् ॥ ५० ॥  
  
अन्तर्बहिर्वा प्रतिसर्गवृत्तेर्नाशाक्षमत्वान्नितरामुपाधेः ।  
अहम्प्रतीतेरपि वाज्ञवृत्त्या प्राभाकरा अज्ञमुदाहरन्ति ॥ ५१ ॥  
  
जीवाद्विभिन्नं समुपास्यमस्य सञ्जीवनं कारणकार्यतायाः ।  
पतिं पशूनां पशुपाशनाशशेषं विदुः पाशुपता वत त्वाम् ॥ ५२ ॥  
  
प्। ४२) श्रीवासुदेवं प्रकृतिं परां त्वां प्रकाश्य जीवाग्निकणं लसन्तम् ।  
अस्मात् स्वकार्यादितरं च केचित् प्रपञ्चयन्त्यञ्चितपाञ्चरात्राः ॥ ५३ ॥  
  
अक्लेशकर्माशयपाकतन्त्रः प्रधानसत्त्वप्रतिबिम्बितत्वात् ।  
पातञ्जलीये सकलज्ञ ईशः स्मृतोऽसि संसारिविलक्षणोऽपि ॥ ५४ ॥  
  
प्रकृत्यधीनाखिलकार्यमन्यं तस्याश्च तज्ज्ञं पुरुषं विशिष्टम् ।  
असङ्ख्यसङ्ख्यं विततैकसङ्ख्यं भोक्तारमाख्याति च   
साङ्ख्यसङ्ख्या ॥ ५५ ॥  
  
सर्वस्य सर्वव्यवहारवृत्तेः शब्दार्थतोऽतस्तदधीनसृष्टेः ।  
आद्यन्तमानो ध्वनिपण्डितानां मतो ध्वनिर्ब्रह्मतयाध्वनिस्त्वम् ॥ ५६ ॥  
  
अनाद्यविद्यानुभवेन कर्तृभावादिभाव्यं सकलैकभावम् ।  
श्रुत्यन्तसंवादनखेललोला ब्रह्माद्वयं त्वानुभवन्ति सन्तः ॥ ५७ ॥  
  
विश्वोत्तरो विश्वकरो बलैको निवेशितोऽस्यात्मबले परैश्च ।  
विश्वत्र विश्वेन च विश्वविश्वं त्वां ते विदुर्विश्वमतोत्तरज्ञाः ॥ ५८ ॥  
  
तदुत्तरं तन्मयमज्ञगुह्यं पूर्वं सदापूर्वमिमं स्वतन्त्रम् ।  
केचिन्महार्थैकनयाः प्रपन्नास्त्रिलोकतालोकविलोकलोकम् ॥ ५९ ॥  
  
अस्वप्रकाशानुमितिप्रकाशदुराशयाशाकृशपाशराशे ।  
विशेषवैदग्ध्यजुषं महेशं माहेश्वरास्त्वां भृशमाविशन्ति ॥ ६० ॥  
  
मूर्धाभिषिक्तं त्रिदशाधिराज्ये यज्ञेश्वरं यज्ञनयैकतर्प्यम् ।  
वर्षादिदातारमुशन्ति केचिदैन्द्रा महेन्द्रं च दृशां निधिं त्वाम् ॥ ६१ ॥  
  
हुत्वाश्रयाशं सुनिराश्रयाशमशेषदोषप्लुषण(प्लवन)प्रकाशम् ।  
बर्हिर्मुखस्वस्वमुखं मखेषु त्वां तज्जनाः केचन विश्रमाय ॥ ६२ ॥  
  
समासमानां समताक्रियासु क्षमं समेषां यमिनां च साम्यम् ।  
अमा नयन्तं स्वयमे नमन्ति कर्मान्तकं धर्मविदः परे त्वाम् ॥ ६३ ॥  
  
प्। ४३) पूर्वं निजांशं मखतो दधानं परोपदेशाद्रसराजसिद्धेः ।  
सम्पूरिताशं शिव पौर्वदेवास्त्वां पूर्वदेवेश्वरमामनन्ति ॥ ६४ ॥  
  
सुसाररत्नाकरदेशनाथं जलाशयावेशितसत्त्वमन्ये ।  
नियामकं सत्त्वगणस्य नित्यं नियामयन्त्यप्पतिमीश्वरं त्वाम् ॥ ६५ ॥  
  
त्वां प्राणनं प्राणवतां बलानां बलं विभक्तान्तरपञ्चवृत्तिम् ।  
अन्येऽप्यनुच्छेदगतिं महेशमभ्याससिद्ध्येकनिधिं भजन्ति ॥ ६६ ॥  
  
निधिं निधीनां विपदां विपत्तिकरं सुदुर्धर्षतृषापकारम् ।  
नीराजयन्तेऽखिलराजराजं तेजोव्रजैः पुण्यजना भवन्तम् ॥ ६७ ॥  
  
ब्रह्मादिबीजैकविधेयसर्गं निसर्गवर्गप्रभवं भवादिम् ।  
ब्रह्मेश्वरं ब्रह्मविदर्भगर्भं त्वां ब्राह्मणा ब्रह्मणि बृंहयन्ति ॥   
६८ ॥  
  
वैकुण्ठनाथं हतकुण्ठबुद्धिं दुष्कर्मषण्डत्वकरं परं त्वाम् ।  
उत्कण्ठते द्रष्टुमतीतकष्टं केषाञ्चनान्तः परदिष्टशिष्टम् ॥ ६९ ॥  
  
सत्सम्प्रदाये सहजे समाधौ समाहितास्त्यक्तहिताहितास्थाः ।  
निर्मुक्तिमुक्ताः कमपीनमेनं कुर्वन्ति साक्षात् सनकादयस्त्वाम् ॥ ७० ॥  
  
साङ्गेन योगेन विकल्पकाख्यमतीत्य तत्पारसमाधिसिद्धम् ।  
प्रसिद्धसिद्ध्येकवि(नि)धिं च सिद्धा आराधयन्त्यात्मपतिं भवन्तम् ॥ ७१ ॥  
  
त्वां नादभक्तिप्रविभागगम्यं जडाजडान्तर्हरणैकरम्यम् ।  
अगम्यमज्ञार्तधियो गुणैः स्वैर्गन्धर्वराजा अभिरामयन्ति ॥ ७२ ॥  
  
सप्त स्वरांस्त्रिष्वपि मूर्च्छनाभिर्ग्रामेषु सम्मूर्छ्य मुहुर्मुहुस्त्वाम् ।  
प्रसाध्य वाद्यं विदितं चतुर्धा गायन्ति गेयादिगुरुं हयास्याः ॥ ७३ ॥  
  
प्। ४४) गेयस्य वाद्यस्य तथानुरूपं लयेन नानागतिसंश्रयेण ।  
अनन्यभावाः सुरवारवध्वस्त्वां प्रीणयन्ति प्रतिशक्तिनाथम् ॥ ७४ ॥  
  
पात्राणि नानाविधिनानुकृत्य न्यक्कृत्य शोकं हतलोकलोक्यम् ।  
अलौकिकानन्दघनं पतिं त्वां भूताः पिशाचा अपि हासयन्ति ॥ ७५ ॥  
  
प्रतिस्वयुक्तं स्वरमण्डलाद्यं(ढ्यं) वाद्यं सुनादैः परिवादयन्तः ।  
भक्त्येकवश्यं निजभक्तवर्यास्त्वां नारदाद्या अपि कीर्तयन्ति ॥ ७६ ॥  
  
स्थितिं श्रिता लङ्घितसप्तसप्तिं सप्तर्षयः सामकथाविदग्धाः ।  
त्वां सामभिः सप्तभिराप्तकामा उपासते सामजवाक्यगम्यम् ॥ ७७ ॥  
  
विद्याभिराद्याभिरनाद्यविद्याविदं विधिज्ञाः प्रतिविद्धसिद्धिम् ।  
विद्याधिपं वेदकवेद्यवेद्यं विद्याधरास्त्वामभिदे विदन्ति ॥ ७८ ॥  
  
सिद्धाश्च साध्यादतियातसिद्धिमसिद्धसिद्ध्येकविदां विवेद्यम् ।  
समाधये त्वामसमाधिवाधं साध्या अधीशं वत साधयन्ति ॥ ७९ ॥  
  
चिकित्सया तानमरानपि द्रागापादयन्तावगदत्वसिद्धिम् ।  
त्वामश्विनावादिभिषग्वरेण्यं सन्ध्यायतो हृद्यमनाधिनाथम् ॥ ८० ॥  
  
विश्वेश्वरं विश्वमतावभातं विश्वत्र विश्वेन च वेद्यमेकम् ।  
अवेदकान्यं विधिनापि विश्वेदेवा हृदि त्वां विनिवेशयन्ति ॥ ८१ ॥  
  
निर्वासनावासितवासनानां समासितं निर्वसनं स्ववासे ।  
वसुव्रजैस्त्वां वसवोऽपि तृप्तेः सन्तर्पयन्त्येककहेतुहेतुम् ॥ ८२ ॥  
  
प्। ४५) पटुं नटं चेटकनाटकानां मायाटनं त्वामपि गुह्यकौघाः ।  
गुह्यातिगुह्यं परितो लसन्तमपि प्रभुं प्राप्तुमुपोद्बलन्ते ॥ ८३ ॥  
  
भक्त्या प्रसादीकृतमेरुलङ्कं त्वदन्तिके वैरकलङ्कशङ्काः ।  
सुरैस्त्यजन्तो दनुजा भजन्ते सराक्षसा धन्यतमं विभुं त्वाम् ॥ ८४ ॥  
  
अगण्यनैपुण्यधनाग्रगण्याः पुण्याप्तसेवाग्रहसङ्ग्रहेण ।  
गणा गणानां गणराजराजं त्वां सद्गुणा नाथ सदा भणन्ति ॥ ८५ ॥  
  
उत्कीर्णरत्नैः स्फटिकोपलेषु चित्रं विचित्रं विनिवेद्य भक्त्या ।  
पश्यन्ति यत्न(यन्त्र)ज्ञमिनं स्वकीयं त्वष्ट्रादयस्त्वां सुरकारुवर्याः ॥   
८६ ॥  
  
अनुग्रहापग्रहयोर्जनस्य सङ्ग्राहिता आग्रहमीशशक्त्या ।  
त्वामेव कालेश्वरमाकलय्य ग्रहा ग्रहोज्झं पथि यान्ति नित्यम् ॥ ८७ ॥  
  
अबीजतर्वादिभवो विकासी निश्चन्द्रसूर्यं खवने सुशून्ये ।  
त्वां भूषयत्यात्मपतिं च ताराकारोऽतितारः कुसुमोपकारः ॥ ८८ ॥  
  
दिव्याश्रये क्वापि शिलाजलेषु कुत्रापि कुत्रापि गिरौ तरौ वा ।  
जनो मनस्त्राणदमिष्टदेवं त्वां प्राकृतोऽप्यर्चति विश्वविश्वम् ॥ ८९ ॥  
  
नारीभिरालिङ्गितवामभागा युक्तद्विजिह्वा गुणगानशक्त्यै ।  
गायन्ति शेषादिकनागराजाः शेषेश्वरं त्वां कृतशेषशेषम् ॥ ९० ॥  
  
प्। ४६) त्वां रूपवन्तोऽपि च वायुवेगा नानानिसर्गैः करु(र)णैरुपेताः ।  
द्विधा गतौ दक्षतमाः खगानां गणाः खगेशं परिवीजयन्ति ॥ ९१ ॥  
  
वने वने संश्रितवन्यवृत्तिः कस्तूरिकाद्यैः स्वगुणैः समिद्धः ।  
मृगव्रजस्त्वां नमति प्रसत्त्यै पञ्चाननेशानमपास्तमानः ॥ ९२ ॥  
  
सुरापगायां विहिताभिषेकं त्वामर्धभोगेन च सल्लकीनाम् ।  
निजाङ्गनाबुर्बुरकादिवाद्यैः सन्तर्पयद् गायति हास्तिकं च ॥ ९३ ॥  
  
वादानुरूपं परिनर्तयन्तः पदक्रमं स्वं सततं सदश्वाः ।  
हेषाविशेषैः परिवाहनाय त्वामाह्वयन्तेऽप्रतिमं स्वनाथम् ॥ ९४ ॥  
  
तां कैशवीं वृत्तिमुपास्य तिष्ठञ्जलाशयेषु स्वपतिं भवन्तम् ।  
वाश्चारवर्गोऽप्यनिवार्यचर्यमितस्ततोऽन्विष्यति तोषहेतोः ॥ ९५ ॥  
  
सोमेश्वरं त्वामपि कालकूटमापादयन्तं परसोमभावम् ।  
ससोममौलिं कलिकालहारं महौषधीनां नमतीश सङ्घः ॥ ९६ ॥  
  
स्वस्वामिभावप्रथितासु तासु तास्वीदृशीषु प्रतिभूमिकासु ।  
अयं परः कोऽपि परापरस्थः खेलस्यखेलैककखेलखेलः ॥ ९७ ॥  
  
परात्मतन्त्रत्वकलाबलेन विभासितास्ताः खलु भूमिकास्ते ।  
स्वाच्छादनोन्मीलनतारतम्यप्रभेदिता भेदविभेदकर्तुः ॥ ९८ ॥  
  
एतावतीं व्याप्तिमुपागतस्त्वमंशांशिकायां भवदिच्छयैव ।  
न ग्राहिता आग्रहमल्पदृष्टिनिष्ठा विदन्ति स्ववदं सुसारम् ॥ ९९ ॥  
  
देहादिभूमावपि पूर्वपूर्वप्रमातृताव्याप्तिविमर्शसाराम् ।  
विदुर्विना ते परशक्तिपातं न किञ्चनाकिञ्चनगां स्ववित्तिम् ॥ १०० ॥  
  
प्। ४७) नीलादिकानां च सुखादिकानां विश्रान्तयोऽन्तर्मुखबोधदेहाः ।  
त्वद्व्यक्तये त्वत्प्रथिआ उपायास्तवैव तत्तद्विदि वेदकस्य ॥ १०१ ॥  
  
बहिर्मुख भाति यदा यदेदं रूपं स्वरूपे च तदा महेश ।  
बाह्योपसंहार इहान्तरापि शान्तास्पदस्थानमिदन्त्वभक्त्या ॥ १०२ ॥  
  
सृष्ट्यादिसम्मेलनहेतुरेषा तुर्यैव तत्तद्भिदमुद्वमन्ती ।  
हरन्त्यपि प्राप्तबला कृशा च द्विधानुभूत्येकपदा स्फुरन्ती ॥ १०३ ॥  
  
स्वतन्त्रतायाश्च यदा चिदात्मा व्याप्तिं निमज्ज्यैकमयीं भिदायाः ।  
आलम्बते सङ्कुचितास्तदानीं तच्छक्तयो भान्ति न तादृशोऽपि ॥ १०४ ॥  
  
मलावृतः संसरते तदैव परेश्वरोऽयं निजयेच्छयैव ।  
अपूर्णतादेरभिमानकस्य मन्ता दरिद्रः परशक्तिलक्ष्म्या ॥ १०५ ॥  
  
तथापि तद्वन्निजपञ्चकृत्यमस्याहतं भाति हि लक्षणाय ।  
मुहुर्मुहुः सृष्टिमुखैकहेतुराभासनाद्यं च विभास्यभासः ॥ १०६ ॥  
  
अज्ञातृतायां परकृत्यलक्ष्म्याः स्वशक्तिभिर्मोहितता भवित्वम् ।  
तस्यास्तथोन्मीलनतः स्फुटं च महेश्वरत्वं निजमस्य नूनम् ॥ १०७ ॥  
  
अन्तर्मुखं चित्तमुपात्तसञ्ज्ञं क्रमात् क्रमाच्चेतनभावरूढम् ।  
चितेः स्वरूपं परिमृष्य भूयो विभुत्वमायाति निजं परं तत् ॥ १०८ ॥  
  
चिदग्निरेषोऽप्यवरोहदेशे च्छन्नोऽपि सर्वोऽपि च मेयजातम् ।  
प्लुष्यत्यदः स्वानुभवैकमेयस्तत्तत्स्वरूपे कलयैव कालः ॥ १०९ ॥  
  
अथापि लब्धे सकले बलेऽयं निजे परस्मिन् सहजे स्वतन्त्रः ।  
सदाशिवाद्यं जडभूमिकान्तं करोति साक्षादिदमात्मतन्त्रम् ॥ ११० ॥  
  
भूयोऽपि भूयोऽपि चिदेकताया दार्ढ्याभिमर्शात् प्रतिपत्तिमाप्तः ।  
सञ्चेत्यमानेऽपि च देहमुख्यभावे विहारी परिनिर्विमुक्तः ॥ १११ ॥  
  
प्। ४८) विकल्पहानिप्रमुखा इहापि प्राणप्रवाहप्रतिरोहभेदम् ।  
अन्ते श्रितास्ते प्रथिता उपाया युक्तिस्थिरा मध्यविकासभासे ॥ ११२ ॥  
  
सच्चित्सुधानन्दपदानुलब्धिर्दृढा भवेन्मध्यविकासतोऽस्य ।  
एकादशाङ्कस्वकलाबलज्ञः कलं कलं लालयते समाधिम् ॥ ११३ ॥  
  
समाधिसंस्कारवति प्रकामं व्युत्थान आमर्शितया चिदैक्ये ।  
पुनः पुनः पूर्णसमाधिलक्ष्म्या नित्योदितायाश्च भवेदभिज्ञा ॥ ११४ ॥  
  
ततः स्ववीर्यैकसुसारपूर्णाहन्तापरामर्शनविश्रमेण ।  
अनाश्रितस्यात्मविभोः स्वसंविच्चक्रेश्वरत्वं स्वयमाविरस्ति ॥ ११५ ॥  
  
एतावतीं स्वानुमतिं गतोऽहं त्वद्दर्शनानुग्रहलेशमात्रात् ।  
दासाणुदासोऽपि महेश्वरेश त्वं तु स्वयं तद्यदहं प्रपद्ये ॥ ११६ ॥  
  
तद् द्वापरो मे हृदये चिराय कृतप्रतिष्ठोऽस्य निवारणाय ।  
पृच्छामि यत्किञ्चन तत् कृपातः क्षन्तव्यमीशाः किल भक्तिवश्याः ॥ ११७ ॥  
  
यद्यप्यहं तत्त्वरहस्यमेतदाक्षिप्य कुर्वे शिवदानुयोगम् ।  
तथापि वाच्यं प्रभुभिर्दयायै मम त्वदङ्घ्र्येकसमाश्रयस्य ॥ ११८ ॥  
  
दासाणुदासः स्पृहयालुरस्मि प्रसादलेशाय तवैककाय ।  
इति प्रतिष्ठामधिगम्य वक्ष्ये कथं न कुर्वन्ति दयां महेशाः ॥ ११९ ॥  
  
सा देवता कास्ति परा त्वयापि यस्याः स्तवः शङ्कर राजराज ।  
सञ्चिन्त्यते चेतनचेतनेन त्वत्तः किमन्योऽस्ति परः परस्थः ॥ १२० ॥  
  
नन्दीश्वरेणाभ्यनुयुक्त इत्थं कारुण्यवारां निधिराप्तबन्धुः ।  
जनोपकारं हृदये निधाय हसन्ननिर्वाच्यमथाप्युवाच ॥ १२१ ॥  
  
पृष्टं त्वया नन्दिक साधु साधु यत्त्वं गणेशस्तदियं मनीषा ।  
स्वस्येतरेषामपि तोषहेतोरभ्युत्थिता ते विषये विशेषे ॥ १२२ ॥  
  
प्। ४९) मुहुः प्रणुन्नेन च नो मयोक्तमेतच्छिवाया अपि नन्दनाय ।  
वक्ष्यामि ते सर्वहितं तथापि मदेककप्रेमविवर्धिताय ॥ १२३ ॥  
  
तं सान्त्वयित्वैवमुदीतहर्षः स्मृत्वा परां शक्तिमनन्तशक्तिः ।  
सन्दर्श्यन् व्यक्तिपदं परेशः स्मिताननः स्तोतुमनाः समाख्यत् ॥ १२४ ॥  
  
स्वस्वातन्त्र्यपरानुभूतिकलयावश्यम्भवित्र्योद्गते  
साहिब्कौल इति प्रथावति पदे निर्माति यः स्मासनम् ।  
देवीनामविलासनाम्नि ललिताचित्स्फारसाराद्वय-  
भ्रातर्यत्र तदीयकाव्यनृपतौ भक्तिस्तृतीयागमत् ॥ १२५ ॥  
  
इति श्रीमहामाहेश्वराचार्यवर्यसाहिबकौलानन्दनाथविरचिते नामविलासे   
तृतीया भक्तिः ॥ ३ ॥  
  
  
अथ चतुर्थी भक्तिः  
  
पराङ्गं मे स्वाङ्गोत्तमसहजशृङ्गारसुभगा  
नगोत्तुङ्गाभङ्गान्वयमुकुटरत्नं निरुपमम् ।  
महादेवी देवासुरवरनरोरश्चरगणैः  
समाराध्या साध्यैरपि परमनाद्या जयति सा ॥ १ ॥  
  
तदासक्तो युक्तो भवति निजयायं शिवतया  
तया शक्तः शक्रादिकमपि नियन्तुं यतिपतिः ।  
सदा मुक्तो भक्तो भवति दयया वा सदयया  
परिष्वक्तोऽप्यस्या हतविषयसंविद्विनिमयः ॥ २ ॥  
  
महाहन्तासारे गहनतिमिराटोपमिहिरे  
निराकाराकारे प्रशमितविपत्तापनिकरे ।  
स्वभावे सा त्वत्ताविरहविषये पूर्णविषये  
निरादृश्यं दृश्यं हतपरकलं पश्यति परा ॥ ३ ॥  
  
गता पश्यन्त्याख्यां प्रकटितपराहङ्कृतिपदा  
शिवा तत्तद्भावोद्भवनविलसन्नर्मसुभगा ।  
सदानन्दास्वादोद्यमितधिषणैरीड्यविभवा  
भवाभेदप्रख्यं रचयति नवं भव्यमिह सा ॥ ४ ॥  
  
प्। ५१) पुनः सा स्वाहन्ताकवलिततनूमप्यतिरसात्  
समाश्रित्येदन्तामपिहितजगद्भावविसराम् ।  
स्फुटं तत्त्वज्ञानप्रकटितगतिर्मध्यमभुवं  
गता नादोन्मेषं विशदधिषणेभ्यः प्रदिशति ॥ ५ ॥  
  
श्रिता वैखर्याख्यां समविषमभावानुभवने  
त्रयीगम्या रम्या नवनवविलासाभिरसिका ।  
गुणीकृत्यात्मानं गुणगणसमाधानललिता-  
मिदन्तां निर्गुण्यां प्रकटितवतीयं विजयते ॥ ६ ॥  
  
निजोद्योतप्रोतप्रकृतिमुखसादाशिवपदा-  
वधिर्जीवग्रासाद् विदलितमहामोहकलना ।  
विलापय्यात्मानं दशदलशतेऽनाश्रितपदे  
सुधाधारासारैर्विदितभजिता तर्पयति सा ॥ ७ ॥  
  
न यः प्राणायामैर्विविधविधिवन्धार्तिगहनै-  
र्न वान्यैर्योगाङ्गैः क्षणमपि लयं याति सुधियाम् ।  
तदुन्मेषात् सोऽपि प्रसभमभियातः प्रविलयं  
महामार्गे प्राणो जनयति परानन्दमतुलम् ॥ ८ ॥  
  
इयं ज्वाला किंस्वित् खपदमुपयाता किमथवा  
प्रयातं खं ज्वालापदमिति सतां विस्मयकरी ।  
विलापय्यापानं द्विशिखमभितः प्राणकुहरे  
तमात्मन्येकाकिन्यमृतरसिकेयं विजयते ॥ ९ ॥  
  
महीं तोये तोयं हुतवहपदे तं च पवने  
तमाकाशे तं वा मनसि च मनो नादसरणौ ।  
प्। ५२) विधायैनं बिन्दौ विअलयगतमेनं निजपदे  
शिवा ज्योतीरूपा रहसि रमते सा स्वपतिना ॥ १० ॥  
  
सुधास्वादोन्मत्तान् विगलितमहामोहगहना-  
नवेक्षन्ती नाथानकथपरिपाट्या श्रितपदान् ।  
नयन्तीयं तांस्तानधिपतिवरान् स्वस्वविषये  
परां तृप्तिं भूयः श्रयति सुखमात्माश्रमपदम् ॥ ११ ॥  
  
उदीतैषा भावात् परमविभवाद् भावविकला-  
दभावाभाव्याद् वा किमपि च भवद्भावमभिदा ।  
भिदेवाविर्भाव्य प्रथयति गुणत्वं गुणगति-  
र्गुणास्पृश्या स्पृश्यं चिदभिगणनाहीनगणना ॥ १२ ॥  
  
शिवाभासे शक्तिः परशिवपदे तन्मयनया  
महाविद्या सादाशिवभुवि महेशानविषये ।  
महामाया माया पशुपतिदशायां बहुकला  
महन्मुख्यप्रख्या निजमियमुपाख्याति विभवम् ॥ १३ ॥  
  
अनुत्तीर्णाकीर्णा त्रिकमयविदैक्येन विशदा  
परं तत्तत्तत्त्वं परमिव परानन्दसुभगा ।  
सिसृक्षुः स्वातन्त्र्यान्निजममलखेलं बलकलं  
स्वभित्तौ स्वेनैव प्रतिविभववेद्यं विधिविधिः ॥ १४ ॥  
  
निजानन्दस्यन्दोद्वमनमतिगाढं विदधती  
कृतान् भावांस्तेन प्रतिपदमलं मिश्रितवती ।  
स्वयं सम्भारादिः स्वयमपि महाशम्बरकला  
स्वयं तत्तन्मोहं व्रजति परमैषा मयि निजे ॥ १५ ॥  
  
प्। ५३) अवारूढा स्वीयात् सपदि च पदात् सम्पदपदे  
विकल्पानां भूता प्रतिमतमतं काममभितम् ।  
विधायेच्छाकल्पा कलयति कलाकौतुककलां  
कलाकौशल्येऽस्मिन् समभिनवचिन्तामणिरियम् ॥ १६ ॥  
  
गताक्षत्वं वाचामविषयगतौ भानविषया  
परा वाणी प्रादुष्कृतपरमशब्दार्णववपुः ।  
जगद्वेदस्याप्त्यै तमपि च जगद्वृत्तिविधये  
विधात्री संसेव्या स्वविदि विधिना सैव विधिना ॥ १७ ॥  
  
तया ब्राह्म्या सृष्टिं सृजति विधिरिन्द्रावरजनि-  
रिमां वैष्णव्या वावति हरति रौद्र्यापि च हरः ।  
पिधत्ते चैशान्येश्वर इह महाशक्तिकलया  
सदाशम्भुः स्वात्मन्यकलमनुगृह्णाति कलयन् ॥ १८ ॥  
  
उमा कौमारी सा गिरिवरसुता काचन शिवा  
ददातीष्टां सिद्धिं मदुपममतिभ्यो मतिमपि ।  
परां शान्तिं भ्रान्तिप्रतिजनिततान्तेर्विदलने  
परां सारोद्धारां विमलललितं मङ्गलमलम् ॥ १९ ॥  
  
समुन्मेषात् तस्या जगदुदयमेति प्रतिपदं  
यथा बीजान्नानावयवकलनो भूरुहगणः ।  
निमेषादप्यस्तं व्रजति सहसा नैक्यविमलं  
मयूराण्डाभ्यन्तारस इव परं चन्द्रककलाः ॥ २० ॥  
  
तया तास्तास्तन्वो निजजनदयायै प्रकटिता  
हितारम्भाः सम्भावितभुवनरक्षापरिकराः ।  
प्। ५४) विधाता या दृष्ट्वा समभिनवसर्गैकविषयाः  
स्वकीयं वैधात्रं श्रममिव कृतं वेत्ति विफलम् ॥ २१ ॥  
  
इयं तासां काचित् परममुकुटं शोभयति मे  
परार्धाङ्गं गङ्गामुकुटजयिनो भक्तशिवदम् ।  
श्रितस्यात्मानन्दं परममपि मृत्युञ्जयपदं  
निराकारज्ञप्तेः किमपि च महाकारविशदम् ॥ २२ ॥  
  
अहं शक्तीशानोऽपि च नहि विवेक्तुं परिचयात्  
तदीयं तद्रूपं वितुलविमलं केवलबलम् ।  
मुखैः ख्यातैः शक्तः स्वयमपि गिरामीशपदवीं  
प्रयातः साकल्यादकलकलनः कालकलनः ॥ २३ ॥  
  
अतो जानंस्तस्यास्तदिह गदितुं सैव विरला  
परा शक्तिः शक्तेत्यपि परिसमाख्यातुममलम् ।  
यदारम्भं कुर्वे सततममितं सम्प्रकलये  
तदेषाहं सोऽहं त्वियमिति हि विश्वेश्वरवरः ॥ २४ ॥  
  
रहस्यं मेऽप्येतत् परहृदि विदित्वापि भवता  
परं गोप्यं गोप्यं सकलसतताविष्कृतमलम् ।  
स्वरूपं सद्रूपं मयि परिणतं रूप्यविभवं  
ममास्याः कस्या अप्यतिविमलभक्त्युक्तिविषयम् ॥ २५ ॥  
  
अनन्तालङ्कारं परगुणधरं सद्रसवरं  
बहूद्भावं शक्तिप्रथमविभवं शब्दविषयम् ।  
प्। ५५) महामेयं दोषोज्झितमिदमहं वक्तुमखिलं  
क्षमो रूपं चैतद् वरदमपि वः पादभजनात् ॥ २६ ॥  
  
कचानस्याः शस्यान् वत कलयतश्चेतसि मम  
भवत्यान्ध्यं स्वात्मापरमतिहरं तत्क्षणमथ ।  
सदा दृष्ट्वा कृष्,नान् विशदकरसङ्घं विकिरत-  
स्त्रिधाम्नां धामत्वं समधिगतमेवाक्षिकमलैः ॥ २७ ॥  
  
कचानेवैतस्याः परशिवपदोऽहं श्रुतिपदे  
समालोक्यावोचं सपदि तम आसीदिति वचः ।  
परामृश्यानन्दोद्धरणचतुरान् कानपि परान्  
पुनः पूर्णानन्दं सदिति च रुचा घूर्णितगतिः ॥ २८ ॥  
  
कचेभ्योऽप्येतस्याः समधिगतवानस्मि बहुता-  
परं सौक्ष्म्यं पूर्णायतिमपि विभुत्वस्य परितः ।  
सदैवान्तेवासी गुरुवरभरेभ्योऽपि च तथा  
तथा कालं वर्चः कचितकचितं निश्चलचलम् ॥ २९ ॥  
  
महाकालेशत्वं मम निरुपमं कार्ष्ण्यमचलं  
हरेर्भक्तिव्यक्त्या विततविशदाभ्यन्तरगतेः ।  
कृतं पूज्यैः पूज्यं बहिरतिहितं वीक्ष्य चिकुरै-  
श्चतुर्वक्त्रैर्धाता तदधिगतये स्तौति किमलम् ॥ ३० ॥  
  
कचा अस्या व्यस्ता गमयितुमलं नैक्यमपरं  
समस्तास्ते शस्तास्त्रिदशपतितां त्र्यावलिवृताः ।  
अतोऽहं सः ख्यातः सकलकलतामेकतलतां  
समस्ते वा व्यस्ते सहजविभवेऽस्मिन् कलयितुम् ॥ ३१ ॥  
  
प्। ५६) कचान् मुक्तान् दृष्ट्वा व्रजति वत बन्धं मम मनो  
विनिर्बन्धैः काम्यं हतपरगति प्राप्तसुपदम् ।  
स्वयं बद्ध्वा हस्तैः सपदि सहजां वेणिविधिना  
विनिर्मुक्तिं चास्या अबहिरिव बाह्येऽपि विषये ॥ ३२ ॥  
  
भजन् केशेशानान् विमलवितुलान् केशपतितां  
गतोऽहं चैतस्याः सततममितामन्तकहरः ।  
अतः केशाः केशा अहमपि महेशः परपर-  
श्चिदाकाशे काशे विशदविभवे भास्करकरः ॥ ३३ ॥  
  
कचेभ्यो यत् सत्त्वं विशदकिरणेभ्योऽपि च रजः  
प्रसिद्धेभ्योऽप्यस्मद्धृदयपदवीरञ्जनतया ।  
तमः कृष्णश्रीभ्यः प्रभवति तदेतद्भजनत-  
स्त्रिदेवीमूर्त्यैकस्त्रिविधविधिकृत् सोऽहमुदितः ॥ ३४ ॥  
  
इमान् केशेशान् यन्मम हृदयमाविश्य बहुशो  
बहिःस्थं प्रत्येकं मुखमुखपदे बालनिकरात् ।  
तदेतद्व्यक्तीशं यदि खलु लभेताप्यपरथा  
स्थितिं तत्तत् किं स्यादिति कलयितुं नास्मि सकलः ॥ ३५ ॥  
  
शिरोव्योम्नि व्यस्तं कचतिमिरवृन्दं नयनगं  
रविं शत्रुं सीमन्तमुखकृतमावर्तितमलम् ।  
तृतीयाक्षिज्वालारुणितमपि सिन्दूरवपुषं  
किमस्या उद्युक्तं शसितुमुचितं दण्डसुदृढम् ॥ ३६ ॥  
  
विलोक्य स्वर्गङ्गां मम शिरसि सङ्घर्षणधिया  
कचव्रातैर्भूता किमु जलधिमूर्धा भगवती ।  
प्। ५७) यदेतेऽन्तर्देवद्रुमकुसुमवृन्दैः परिलसत्-  
तरङ्गश्रीबन्धा दधति खलु रत्नाकरकलाम् ॥ ३७ ॥  
  
कचानां वेणीयं लसति वरनागीव रमणं  
मयाङ्गे बद्धं स्वं मृगयितुमिवातित्वरयती ।  
पराङ्गादारूढा शिरसि कचविन्यासकरिजो(रणो)-  
ल्ललज्जिह्वा दृष्ट्वा परिहृतगतिर्वासुकिमिमम् ॥ ३८ ॥  
  
तुलां वालाग्रेण श्रयितुमिव केकी जलधृति-  
व्रतापापोऽप्यस्यास्तनयवहनादागसि भयम् ।  
विविच्याथाजानन् वदति नु कलापं स्वमपुर-  
स्कृतं निन्दन् ह्येतत् प्रियमिति मुहुः पक्षिपशुराट् ॥ ३९ ॥  
  
त्रिलोकेभ्योऽपास्तं कचतिमिरराजं त्रिभिररं  
शिरोदुर्गोन्नद्धं भजनविजितश्लाघ्यविषयम् ।  
कृतव्यूहैस्तेजःपतिभिरुचितं पक्ष्मकिरणा  
अधः क्षिप्ता दृष्ट्वा कुसुममुकुटाढ्यं नयनगैः ॥ ४० ॥  
  
प्रतिस्वं धामेशैस्त्रिभिरुदयदिष्टे त्रिभुवनात्  
कृतावासं केशे तिमिरमभिनिष्कासितमिदम् ।  
कृतद्वारारोधैरपि सपदि पश्चात् प्रचलितं  
भ्रमद्भिर्भूयोऽपि स्थितमिह विलोक्यावृतजगत् ॥ ४१ ॥  
  
प्रसाद्यैतान् बालांस्तिमिरवपुषः स्वेदसलिलं  
हृतास्थानान् बालान् त्यजत इव वाष्पं समुचितम् ।  
स्वहस्तैः संस्कारैरभिरचितसाम्नो रुचिपतीन्  
रिपूनामुञ्चत् किं सहृदयवरैः पक्ष्मभिरियम् ॥ ४२ ॥  
  
प्। ५८) किमेतैः सद्बालैरभिलषितखेलैः पदगतैः  
कृतां याच्ञां मत्वा क्षमगतिरुपप्रापितवती ।  
रविं चन्द्रं मध्येऽप्यनलमनयोः स्थापितवती  
प्रयातां मा म्लानिं मुहुरतिकरस्पर्शत इति ॥ ४३ ॥  
  
अगैः स्वेनात्मीयः कुसुमनिकरो निर्जरपति-  
द्रुमैर्माल्यव्याजात् प्रहित इह केशेभ्य उचितम् ।  
सुसूक्ष्मं दीर्घत्वं निपतति पदोः शिक्षितुमल-  
मशक्त्या सम्म्लानस्तदभिगमने हीण इव किम् ॥ ४४ ॥  
  
घनान् केशानेतांस्तुलयितुमिवाटोपविकटा  
घना अभ्युद्युक्ता मुकुटविधुनानामणिकरैः ।  
लसद्भासः सम्यक् चपलचपला नाप्ततुलना-  
स्त्यजन्ति क्रन्दन्तो बहुसलिलवाष्पं खविषये ॥ ४५ ॥  
  
इमं दृष्ट्वाहीन्द्रग्रथितसुजटाटोपमुकुटं  
कचाः सोमासङ्गानुगतकवरीपुच्छलसितः ।  
धृतोऽहीन्द्रो राहुः किमिव शिवया यत् स्वपुरतो  
गतौ वह्निं कृत्वा रविहिमकरौ पक्ष्मशरणम् ॥ ४६ ॥  
  
अमानोऽन्तः कृच्छ्राद् बहिरिव तुलायै परिचलो  
विनिर्गच्छन् पश्चादमरचमरैर्बालनिचयः ।  
प्रमार्ष्टुं तन्मन्तुं व्यजनविधये देववनिता-  
करे बालेशानां प्रहित उत नीराजनधिया ॥ ४७ ॥  
  
प्। ५९) गतैर्मुक्ताभावं गगनमणिभिस्त्रिर्गुणमयी  
ललन्तीयं देव्या हरति मम चित्तं सुरसरित् ।  
किमत्रासङ्गेहा तपनतनयायाः कचतते-  
र्ममेक्षायै किं वाभिमुखमुपयाता त्रिपथगा ॥ ४८ ॥  
  
ललन्तीव्याजेनाहिमहिमकरग्राससभया  
ग्रहा नानोद्योता मणिविरचना राहुचिकुरान् ।  
अनुद्गच्छत्केतुप्रबलकवरीभारललितान्  
किमायाता नीराजयितुमभिसत्कारविधये ॥ ४९ ॥  
  
विधुं कृत्वा किंस्विन्मुकुटविधये केवलकलं  
वपुः शिष्टं साम्ने प्रकटितमिदं भालफलकम् ।  
यतो निर्गच्छन् मां श्रमजलसुधाबिन्दुनिवहोऽ-  
भिषिक्तं सम्पूर्णं विरचयति मृत्युञ्जयपदे ॥ ५० ॥  
  
विधुर्याच्ञां कृत्वा मुकुटवपुषा पेशलकलां  
सुवक्रत्वं किं वा गुरुकचचयात् प्राप्तुमुदितः ।  
अतः कार्ष्ण्यं प्राप्याधिकमपरमन्तःसुखकरं  
कलङ्कव्याजेनावहति गुणमन्यानधिगतम् ॥ ५१ ॥  
  
सुधावर्षैः सम्यङ् मुकुटशशिना जीविततनुः  
स्मरः पाशं लब्ध्वा विशदकचपाशं ग्रथयति ।  
रिपुं मां दृष्ट्यैव प्रथितविजयो यत् क्षणमपि  
विहायैनं यातुं परत उचितं नैव विषहे ॥ ५२ ॥  
  
प्। ६०) कचेशानामेषां सविधमुपयामीशि सुषमां  
न जात्वेवं तिर्यक्श्रवणमुखयैतान् निगदिता ।  
ललन्त्या किं देवद्रुमकुसुमरत्नैर्धृतवती  
सितायै भासे वा विधुमुकुटमेषां धृतवती ॥ ५३ ॥  
  
तनोर्दानान्नित्यं सकलविबुधेभ्योऽमृततनुं  
कलाशेषं तुष्टा घटितमणिनिःसङ्ख्यकिरणम् ।  
द्विजानां राजानं विततसदयोर्ध्वस्थितिमियं  
विनिर्जेतुं किंस्विद् दशशतकरं निर्मितवती ॥ ५४ ॥  
  
कलापादाप्याग्रे चिकुरनृपतेः कोमलकलां  
कलापो मायूरः प्रथित इह भूतो भुवि पराम् ।  
प्रियं स्तुत्वा तस्मिन् सततविलसच्चन्द्रकमपि  
कथञ्चित् तं केकी समधिगतवांश्चन्द्रकमपि ॥ ५५ ॥  
  
कचानेतांश्चेतः शतशकलवृत्ति प्रतिपथं  
प्रविश्यान्तर्ध्वान्तप्रतिहतविनिर्याणमभितः ।  
मयान्वेष्टुं धामत्रितयमिदमात्मीयनयन-  
त्रयं भासे युक्तं मुकुटतुहिनोस्त्रेण विधृतम् ॥ ५६ ॥  
  
प्रविश्यान्तः केशान् मम मन उपात्तोत्तमसुख  
निजां वृत्तिं हित्वाहितविततविश्राममभिदम् ।  
बहिर्निर्याणाय स्वयमिह मयाकारितमपि  
मुखाग्रस्थेनैतन्मुकुटशशिना मां हसति किम् ॥ ५७ ॥  
  
किरीटस्त्रिः कूटैर्विलसितरुचिर्मध्यगशशी  
लुठच्चूडारत्नो दिशति वत मे मेरुधिषणाम् ।  
प्। ६१) सुपर्वाणो बालाः प्रथितयशसो निर्जरतया  
यदन्ते राजन्ते सततसुमनःसद्गुणधराः ॥ ५८ ॥  
  
शिरोवल्गाभूषा परिलसति मुक्ताभिघटिता  
किरन्ती स्वज्योत्स्नाः प्रबलकवरीभारतमसः ।  
मिथः पश्चादग्रे मुकुटशशिमुख्यद्युतिमतां  
स्वदुर्गे सीमान्तो रचित इव शक्त्या कलिहरः ॥ ५९ ॥  
  
इयं वल्गाभूषां वहति रुचिरां रत्नखचितां  
ललन्त्या संलग्नां त्रिपथविसृतां भावविशदा ।  
शिवा गङ्गाभावं समुदितमतिव्याप्तहृदया  
रसैकत्वे सन्दर्शयितुमिव मे नीतिनिपुणा ॥ ६० ॥  
  
सवल्गाभूषैषा विकचकचभासा यमुनया  
ललन्ती मे मिश्रा सुरसरिदिवोत्प्लुत्य शिरसः ।  
यतो वेणीस्थाने द्विजपतिरयं केवलकल-  
स्तपन्नङ्कोन्मुक्तो मणिमयकलेशत्व उदितः ॥ ६१ ॥  
  
इदं भालं मुक्तं ग्रहरुचिकचानां कवलना-  
च्छशाङ्कं शङ्केऽहं प्रकटितबृहद्भानुमुदरात् ।  
कुरुक्षेत्रे वक्त्रे व्रतकृशतनुर्मज्जनधिया  
सरस्वत्यां मुक्ताश्रियि निपतितो यद् द्विजपतिः ॥ ६२ ॥  
  
कदाचिद् वा ज्यौत्स्न्या भुवि ललनया वापि च कदा  
तमस्विन्या योगादधिगतकलङ्कः शुचिरुचिः ।  
प्। ६२) उभाभ्यामेताभ्यां चिकुरवरभलस्थलतया  
प्रभाताभ्यां ख्यातः सममिह न युक्तः किल तथा ॥ ६३ ॥  
  
इयं वल्गाभूषा मुकुटशशिना केशमिषत-  
स्तमिस्राया भान्त्याः कथमपि समुल्लङ्घ्य विहितम् ।  
विधात्रा दुर्योगं निजसहजरूपस्थितिजुषः  
समाक्षिप्ते वालिङ्गितसुखकृते बाहुलतिके ॥ ६४ ॥  
  
विनिर्गच्छत्कीलं युगहतिषु भालस्थनयनं  
सदा त्वन्तर्दीप्त्या बहिररुणमीषद् विलसति ।  
यदेते सुस्निग्धाः कचभरचया राजिवितता  
अनूद्याता धूमा घनगतिमिता वातलुलिताः ॥ ६५ ॥  
  
बहिर्वर्णैनैवारुणमलिकनेत्रस्थितमिमं  
कथं चित्रं वह्निं प्रसृततुहिनोस्रं न कलये ।  
यदालोक्यैवैनं स्मरजनिततापक्षतिररं  
ममान्तर्यद्धेतिर्मुकुटविधुरूपाप्युदयते ॥ ६६ ॥  
  
तृतीयाक्ष्यम्भोजं यदिह सततं निर्निमिषितं  
किरीटावासस्याप्यमृतकिरणस्यास्य सविधे ।  
सजातीयायाक्ष्णे मुनिनयनपाथोधिजनुषा  
स्वकुल्यायाब्जायातिसहितमनेनैव विहितम् ॥ ६७ ॥  
  
निमेषं वोन्मेषं प्रतिवहत एतौ रविविधू  
अनालोक्यैवाब्जोत्पलविकचलक्ष्मीं भुवि समम् ।  
प्। ६३) इदं नेत्रं बाह्येऽप्यबहिरुभयश्रीविहसनं  
स्थितौ पश्यन्तौ तौ हतपरगती निर्निमिषितौ ॥ ६८ ॥  
  
इदं नेत्रं भालस्थलकमलमन्तःकुवलयं  
तमस्विन्यां केशेष्वपि तुहिनभासोऽपि सविधे ।  
विकासेनात्यर्थं सततमसितैः पक्ष्मनिकरैः  
श्रितं दृष्ट्वा चित्रं किसलयनिभैः को न लभते ॥ ६९ ॥  
  
सुविस्तीर्णे भाले कृतविषयमेतौ शशिरवी  
अधः कृत्वा हर्षाद् विकसितमिवेदं सुनयनम् ।  
तथाप्येनामल्पां कुटिलविधुलेखां मुकुटगां  
समालोक्यामर्षादरुणमिव बाह्येऽन्तरसितम् ॥ ७० ॥  
  
अमुष्मि।ल्लावण्यामृतसरसि भाले विकसितं  
किमप्येतन्नेत्रं कमलमरुणं चित्रजनकम् ।  
विहायान्या वृत्तीर्मम परितताः पक्ष्मवपुषो  
मनस्तारारूपो भ्रमर इव यद् बन्धनमितः ॥ ७१ ॥  
  
किमेतन्माणिक्यं स्फटिकदृषदं भालमुदराद्  
विनिर्यातं भित्त्वा खनिमिव घनाटोपविततान् ।  
कचानासाद्यैतान् सततमुदितानञ्जनमयीः  
शलाकाः पक्ष्माणि श्रितमबहिरुद्यच्छितिमणि ॥ ७२ ॥  
  
इदं नेत्रं नेत्रं परिविलसितं बालनिकरै-  
र्ममान्तर्बन्धायोदितमिह न वा जालकमयम् ।  
प्। ६४) यदन्तर्मेऽधीनं हतपरकलं देहकलना-  
क्षमं कृत्वा देहं हरति चतुरं स्मापि नहरः ॥ ७३ ॥  
  
विवृद्धं किं नेत्रं सकलमभितो व्याप्तुमलिकं  
सितं बालारोधात् समुदितरुषा भात्यरुणितम् ।  
अतो मान्या बालाः शिरसि विधृता दीर्घगतय-  
स्त्विदं ताराचिह्नं हतनिमिषितं मानविकलम् ॥ ७४ ॥  
  
अतो भीताश्चौरा इव किल सपक्षा अपि सदा  
चकोराः कं हित्वा विजनविपिने यान्ति चटुलाः ।  
जलक्षोभात् पङ्कोद्भवमपि मुहुश्चञ्चलशिर-  
स्तुलां प्राप्तुं नैव क्षममहमनेनेति वदति ॥ ७५ ॥  
  
चकोरश्चित्तं मे नयनवपुषा निश्चलतरो  
घनैः पक्ष्माकारैरभिविलसितः पक्षनिवहैः ।  
द्विधा चन्द्रस्यान्तः शिरसि च गतो वामनयने  
पिबञ् ज्योत्स्नां रागी विहितवसतेर्माद्यतितराम् ॥ ७६ ॥  
  
समालोक्याजय्यं कुसुमशरभृन्मां प्रहरणैः  
वरैः पालीयुग्मं कुटिलकरवालस्य युगलम् ।  
वभारेदं येन प्रसभमभितो मां हतगतिं  
चकारेवाभीतं युधि निजनिदेशस्य वशगम् ॥ ७७ ॥  
  
बहून् यूनो हत्वा धृतबहुकलङ्कं धनुरिदं  
सुकृष्णं मुष्ट्यन्तःस्थगितमतनोर्भ्रूयुगलकम् ।  
शरान् सन्धायैतान् युगपदभितः पक्ष्मनिकरा-  
ननेनैवाभुग्ने मयि न कृतकृत्यः सृजति सः ॥ ७८ ॥  
  
प्। ६५) परं कार्ष्ण्यं तेभ्यो निजकरणतः प्राप्य मुदितं  
धनुः शौनःसीरं किमु भवति पालीयुगमिदम् ।  
कचानां मेघानां स्थितिमचलितां वीक्ष्य शिरसि  
सितं मध्ये श्रित्वा सहजगुणमेकं स्थिरतरम् ॥ ७९ ॥  
  
विलोक्यानुष्णोस्रं शिरसि नयने वा स्थितमिमं  
द्विधाङ्केनाप्याप्ता स्थितिरिह पृथग् भ्रूयुगलके ।  
श्रितश्रेणीरूपा कथमपरथैतौ हिमकरौ  
प्रयातः साकल्यात् किमपि सुषमामङ्कविकलाम् ॥ ८० ॥  
  
सुविस्तीर्णे भाले स्थितमिह विजेतुं नु शिखिनं  
विलोक्योत्पक्ष्माणौ शितसितकरौ किं समुदितौ ।  
लताभिर्धूमानामुचितमनयास्यैव रचिता  
वृतिः पालीयुग्मं कलहलयकृत् सीमविधये ॥ ८१ ॥  
  
त्रिधाम्नां किं पालीं विशदकिरणां वीक्ष्य तमसा  
निजं पालीयुग्मं युगपदुदितं सम्प्रकटितम् ।  
इयं पाली सत्यं भवति मम वा पालकतया  
रिपोश्चापौन्मुख्येऽपि च न यदहं मृत्युवशगः ॥ ८२ ॥  
  
कलापैर्मुक्तानां कुटिलविधुना तुल्यतनुना  
विधायैतन्नेत्रं विशदमुपरिस्थं समुकुटम् ।  
शलाकाभिः साम्ने मम दयितया भ्रूयुगमिदं  
कृतौ मौली अक्ष्णोरपि शितिमणीनामपरयोः ॥ ८३ ॥  
  
कटाक्षाणामेषां मणिविरचितः काञ्चन सदा  
श्रियं धत्ते यस्मादलिकतिलकः काञ्चनमयः ।  
प्। ६६) विकासस्योपान्ते मधुरुचिमतां याति तिलकः  
कटाक्षैर्व्याकोशं तदिति कविवाक् सत्यविषया ॥ ८४ ॥  
  
उभौ शीतोष्णोस्रौ युगपदुदितौ वीक्ष्य बलिनौ  
सखायं किं वह्नेस्तिलकमलिकेऽसौ धृतवती ।  
विशिष्टं ताराभ्यः कृतपररुचिभ्यः समुदितं  
समुच्चित्यापूर्वं तिलकमकरोद् धाम किमु वा ॥ ८५ ॥  
  
त्रिनेत्रैर्युक्तं मामतिशयितुमेभ्यः परमुत  
बिभर्त्येषापूर्वं विविधकिरणं नेत्रतिलकम् ।  
जयार्थां वा मुद्रां त्रिरुचिपतिभागैरभिनव-  
ग्रहाङ्कां कन्दर्पो वहति किमिमं कान्तकरणः ॥ ८६ ॥  
  
भ्रुवावग्रे भुग्ने युगपदुपयातेऽस्य शरणं  
सपक्ष्माऽवाभ्यां त्वं भव तिलकनेत्रेति किमु वा ।  
त्रिलोकीनामस्या उपरि तिलकस्यापि तिलकः  
समादत्ते लक्ष्मीं परमिह न सर्वोपरि कथम् ॥ ८७ ॥  
  
इदं भालं क्षीरोदधिमुत समालोक्य जनकं  
स्थिरं प्रेम्णा तिष्ठत्यपि सुतिलकः कौस्तुभमणिः ।  
न चेदेवं लक्ष्मीः कथमिह विहायान्यविषयं  
ससोदर्यप्रेमा स्थितिमुपगता निश्चलतराम् ॥ ८८ ॥  
  
अमूभ्यां नेत्राभ्यामभिनवविधिभ्यां सुषमया  
चतुर्भिर्वक्त्रैः स्वैर्मृगयति दिशः सर्वत इव ।  
तुलां द्रष्टुं कल्पं क्वचिदपि विधिर्जाग्रदनिश-  
मनाप्यैनां भूयः स्वपिति ननु खिन्नः सकलनः ॥ ८९ ॥  
  
प्। ६७) इमे नेत्रे हेम्नो मधुचषकयुग्मं स्वकिरणान्  
किरन्ती क्षीवत्वं बहिरुभयतोऽपूर्वमबहिः ।  
स्फुरन्नीलाम्भोजप्रसवरुचिरे अर्धहरणं  
सुखं मन्तैव स्यां कथमपरथा घूर्णिततरः ॥ ९० ॥  
  
इमे ते लावण्यामृतमधुमये केऽपि सरसी  
प्रणालीभिः पक्ष्माकृतिभिरुपसंसिञ्चत उत ।  
निजाङ्गानीमं वा सरससरसानि प्रतिमुहु-  
र्यदेतानि प्राप्तो यदहमपि वैतृष्ण्यमतुलम् ॥ ९१ ॥  
  
अमूभ्यां नेत्राभ्यां परमसहमानानि रुचिरं  
प्रकाशं पक्ष्माण्यादधति खलु वा कालिमगुणम् ।  
प्रयातान्याशङ्कां नियतनिकटस्थान्यपि ततो  
निमेषं नो यान्ति स्वपदपरिरक्षातिचतुरम् ॥ ९२ ॥  
  
इमे नेत्रे नागोद्भवविधुजलान्तः शितिमणी  
सुपात्रे मारस्यानुजयमभिषेकाय वितते ।  
बहिर्दूर्वाग्रैः किं समभिलसिते पक्ष्मनिवहै-  
र्यदस्मै छत्रस्य श्रियमुपवहन् भाति तिलकः ॥ ९३ ॥  
  
न पर्याप्तं पद्मं कुवलयमपि प्राप्तुमुपमां  
पृथग्यद् वामाक्ष्या नयनविषयां तद् द्वयमिदम् ।  
समेतं कृष्णाभैः किसलयगणैः पक्ष्मरुचिरैः  
स्वबन्धुभ्यां यातं शरणमनयोरेव युगपत् ॥ ९४ ॥  
  
इमे मीना दीना इव नयनसाम्यानधिगते-  
र्जडत्वेऽन्तर्लीनाश्चपलगतयो नष्टरतयः ।  
प्। ६८) अतो मीनाङ्कोऽयं जगति मदनः ख्यात उचितं  
गतोऽनङ्गत्वं किं श्रयति मधुनैवैकसखिताम् ॥ ९५ ॥  
  
शुची हास्योल्लासे करुणदयया प्रोद्यतकरे  
रुषा जुष्टे रागादिव भयकरे दुर्मतिमतः ।  
समश्लाघ्ये चित्राकृतिवरतरे के अपि दृशौ  
रसं शान्तं पूर्णं रुचिररुचिरं मे वितरतः ॥ ९६ ॥  
  
प्रयातः खञ्जत्वं तुलयितुमिमे खञ्जनपतन्  
स्वपक्षीयाल्लौल्यात् स्थिरतरविलासे नु नयने ।  
न मार्गं वा मार्गं व्रजति मसृणं तु प्रतिमुहुः  
परीवृत्त्योप्लुत्या भयचलदृशा श्रोत्रहतया ॥ ९७ ॥  
  
अमायां सूर्यान्ते व्रजति हिमधामा नहि रुचिं  
तदन्यस्यां पूर्णामपिच तदिदं ख्यातमिह तु ।  
न सिद्धं सच्चिह्ने किमु समुदिते ते तिथिवरे  
यतो दृष्ट्या देवा अपिच परितृप्यन्ति पितरः ॥ ९८ ॥  
  
अमा नाऽमा किंस्विद् भवति किमु पूर्णैव यदमू  
इहान्तःस्थौ सम्यक् शितसितकरौ धामरुचिरौ ।  
यदेताभ्यां सन्धिः समधिगत एवेह च दृढं  
ततः सन्ध्यां वह्निः प्रकटयति सत्यं स्वविषये ॥ ९९ ॥  
  
इतो राजख्यातिं गत उचितमेवार्णवजनु-  
र्यदुष्णोस्रस्यान्तेऽप्युदितरुचिरङ्केन विकलः ।  
कलापूर्णो नित्यं भवति रविणापि प्रकटितं  
विहायाघं मैत्र्यं ग्रहविलयजं चन्द्रसुरुचेः ॥ १०० ॥  
  
प्। ६९) इतस्तारां प्राप्य प्रमुदितकलो धामविशदो  
रवेरन्ते तिष्ठन्नपि यदहहाऽस्ति द्विजवरः ।  
अतस्तारानाथो ननु विनिमयेनापि सततं  
तथा तारा एवाप्यनुपतति सोऽयं गुणरुचिः ॥ १०१ ॥  
  
क्वचिच्छुक्ले श्यामे क्वचिदरुणवर्णे क्वचिदपि  
क्वचिन्नीलाब्जाभे क्वचिदपिच पीताङ्करुचिरे ।  
क्वचिन्मिश्राभासे विविधकिरणैः क्वापि लसिते  
न निर्णेतुं शक्ये नयननयने के अपि कथम् ॥ १०२ ॥  
  
इमे दृष्टे येन प्रतिनियतपुण्यैककलया  
न तस्यान्यद् दृश्यं व्रजति विषयं जातु कलितम् ।  
विविक्ता तद्दृष्टिर्ह्यनुभवति भावं तममलं  
स्पृहां यस्मै सर्वे विदधति महादृष्टिपतयः ॥ १०३ ॥  
  
इमे वक्रे दृष्टी हरत उत वक्रत्वममलै-  
र्युते वर्णैर्वर्णप्रभृतिकलनां निर्निमिषिते ।  
भवोन्मेषं भूयः श्रितपरगुणे वा गुणगती-  
रुते द्वैतं हार्दां विततलसिते वृत्तिविततिम् ॥ १०४ ॥  
  
इमे दृष्टी दृष्टे अधिगतरुची साञ्जनतया  
प्रसादं कुर्वाते सहजनिजनैरञ्जनपदम् ।  
स्तुवत्येते वाणी कविवरपतेर्व्यञ्जनतया  
निजं न प्रागल्भ्यं प्रथयति कथं व्यञ्जनतया ॥ १०५ ॥  
  
प्रभाज्योत्स्नासक्ताविह रविविधू वीक्ष्य बलिनौ  
सदा च्छाया तम्यप्यलकवपुषा किं प्रकटताम् ।  
प्। ७०) गते पश्चाद्भागं सकलमथवा व्याप्तुमुदितौ  
निषिद्धौ सङ्गत्यायलककलयान्योन्यमनया ॥ १०६ ॥  
  
शिरोदुर्गे स्थित्वा कचतिमिरराजेन हतये  
प्रवेशस्य श्रुत्योः प्रहितमुत सेनापतियुगम् ।  
प्रयोद्धुं साम्मुख्ये रुचिररुचिपत्योरलकतां  
श्रितं नो चेदेवं हतविततयानौ कथमिमौ ॥ १०७ ॥  
  
त्रिभिर्यान्तीं मार्गैर्मम शिरस आलोक्य यमुना  
कचश्रीः स्वर्गङ्गामलकयुगवेणीभिरुचितम् ।  
त्रिमार्गा संवृत्ता किमु किमु च वेणीव भुजगी  
रसासिक्ता सूतेऽलकभुजगयुग्मं स्म रुचिरम् ॥ १०८ ॥  
  
इदं युक्तं हंसद्विजपतिसमीपे भ्रमरकैः  
सपक्षैः संस्थानं विहितमिह विच्छित्तिरुचिरम् ।  
विवर्ण्याम्भोजानामपगण[घन]वराणामुपगते-  
र्न शेवालैर्बालैरलकविषयैर्वोद्गतमपि ॥ १०९ ॥  
  
न चित्रं लावण्यामृतसरसि हंसेन वदने  
द्विजेशेनाप्याप्ता वसतिरलकावर्तरुचिरे ।  
लसद्गण्डाब्जे यच्छ्रुतिवरनिपाने भ्रमगमः  
सपक्षाभ्यां द्वाभ्यामपि यदपि नाप्तस्तदुत किम् ॥ ११० ॥  
  
मनोबालं दोलायितमलकजालेन चलता  
महेशान्या आन्दोलयितुमुत बालातिरुचिना ।  
प्रतीके प्रत्येकं स्वयमिह ममैकाङ्गविषयां  
श्रियं दृष्ट्वा भूयः परविषययानानभिमुखम् ॥ १११ ॥  
  
प्। ७१) अनङ्गस्यारोढुं किमु रुचिभृतां रश्मिवलिता  
कृता निःश्रेणीयं सुसुखमलकावर्तविततिः ।  
अमूभ्यां शङ्खाभ्यां घनकचयुतौ नीलमणिजाः  
शलाका निर्याताः किमु न कुटिलाः शुक्तिमणिवत् ॥ ११२ ॥  
  
अमूभ्यां कर्णाभ्यां रुचिपतिरुची वीक्ष्य नयने  
तदाकारं दध्रे किमु मणिरुचा कुण्डलयुगम् ।  
त्रितां भातां नैत्रीमतिशयितुमाहोस्विदयुजं  
समं चातुर्यं स्वं प्रकटितमिदं कुण्डलितया ॥ ११३ ॥  
  
कचानां मालत्या विदलमणिपुष्पैर्घटयुगं  
लसद्वल्गाभूषागुणपरिचितं कुण्डलवपुः ।  
न शेके प्रोद्धर्तुं पररसभरं हेमरचितं  
प्रहिभ्यां श्रोत्राभ्यां रुचिपतिकराक्रान्तमिह किम् ॥ ११४ ॥  
  
स्थितौ वल्गाभूषागुणमुत तमोदुर्घनकचः  
करैः संरुद्ध्यैतं सुमणिविशदैः कुण्डलवपुः ।  
द्वितीयं कृत्वैतौ सुखमुपरि यातुं कचतते-  
रसन्तुष्टौ स्थित्या नयनविषये सूर्यशशिनौ ॥ ११५ ॥  
  
इयं नासा रन्ध्रद्वयविलसितोच्चैः सुषमया  
रतेः कामस्यान्तःपुरमभिनवं किन्नु विचितम् ।  
स्फुरच्चन्द्राभोगां बहिरुपनिवेष्टुं तत इमौ  
कपोलौ माणिक्यस्थलकविषयां वा श्रियमितः ॥ ११६ ॥  
  
तमीं छायां वीक्ष्याप्यलकरुचिरे पार्श्व उदिते  
प्रभाज्योत्स्ने भूते किमिह न पृथग्गण्डविषये ।  
प्। ७२) अतो मध्यं रिक्तं पुनरपि च सम्पूरणधिया  
कृतं तारास्थानं नयनरुचिपत्योर्गिरिजया ॥ ११७ ॥  
  
इयं नासा तूणी रतिरतिपयोर्युग्मविवरा  
स्वसङ्केतायालङ्कृतिरुचिमतीवैकत इह ।  
फरे द्वे माणिक्याम्बुजदलमये पत्ररचना-  
हिरण्याङ्कौ गण्डावलकवरसङ्ग्राहगुणिनौ ॥ ११८ ॥  
  
इयं नासा हंसद्विजपतिसमीपे विलसिता  
कपोलाम्भोजान्तः सृजति किमु मुक्ताण्डनिकरम् ।  
स्वभूषास्थं हंसी यदिह सततं बाल्यललितौ  
प्रजातौ हंसौ द्वौ द्विजमणियुतौ कुण्डलमयौ ॥ ११९ ॥  
  
गरुन्मन्तौ कौचित् कनकमयसत्पक्षरुचिरा-  
विदं वीक्ष्याप्येतावलकभुजगस्वामियुगलम् ।  
विरोधं नो यातः कथमपि लसत्कुण्डलरुची  
यदस्माद् धामभ्यामपि स उपरुद्धो नच मिथः ॥ १२० ॥  
  
विधुं विष्णुं दृष्ट्वा द्विविधवपुषातीव रुचिरं  
गरुत्मान् द्वैरूप्यं किमु न विदधे कुण्डलमयम् ।  
श्रियाप्याप्ता द्वैधं वसतिरिह तद्गण्डविषया  
जयी मारोऽप्याप्त्वा मयि समुदितं स्वं कुलकुलम् ॥ १२१ ॥  
  
शरान् पक्ष्मव्रातं युगपदभिसन्धानकलितान्  
धनुष्पाल्योर्दृष्ट्वा निजवधसशङ्केव लभते ।  
इयं नासाभूषा विमलमणियुक् कम्पमिह यत्  
प्रवेष्टुं तद्रन्ध्रद्वयमिव चलन्ती वलयिता ॥ १२२ ॥  
  
प्। ७३) इयं नासाभूषा परिचलति किंस्विद् गमयितुं  
चला नैवाहं स्यां वपुष इत ईशानदयितात् ।  
यतो जात्वप्यस्मात् प्रथित इह मृत्युञ्जयवरः  
शिवाप्तोऽन्यैरीशैरभिलषितखेलोऽभित इति ॥ १२३ ॥  
  
इमावोष्ठौ बिम्बे खलु यदत एवार्कशशिनौ  
सबिम्बौ किं वैतौ प्रतिफलितबिम्बौ रुचिपयोः ।  
ह्रदे सूक्ष्मे वक्त्रे सरसरुचिरे दन्तकिरणा  
यतो निर्यान्त्यावर्तक इह कपोलौ श्रयति च ॥ १२४ ॥  
  
इमावोष्ठौ रक्तौ बहिरुपगतौ विद्रुमवरौ  
रदा मुक्ता अन्तर्मुहुरभिकिरन्तः सितकरान् ।  
हसन्ति द्वौ पूर्णाः करि[वि]गुणितया वातिगतया  
स्वचातुर्यं तत्तावुदरगतविच्छेदविशदौ ॥ १२५ ॥  
  
प्रवालोऽस्या बालो द्रुमसमुदितो यत् तुलयितुं  
क्षमो नोष्ठौ तद्विद्रुम उत कथं स्याच्छकलभाः ।  
अतो ह्येतौ केनाप्यधृतसदृशत्वावधरतां  
प्रयातो मे धत्तो रसमिह कथं वोत्तरतरम् ॥ १२६ ॥  
  
वयं कान्ता दन्ताः सकलमुचिता वर्णमपरं  
समादातुं मुक्ताविशदकिरणाः केवलमपि ।  
युवां रागासक्तावपरगुणिनावित्यनुमुहु-  
र्हसन्त्योष्ठौ सङ्क्रामयितुमिव पूर्णं निजगुणम् ॥ १२७ ॥  
  
प्। ७४) स्वतन्त्रेयं स्वेन द्विगुणपरतन्त्राङ्ककलिते  
रदैर्द्वात्रिंशद्भिर्विधिभिरनुपस्पृश्यविभवा ।  
प्रसिद्धैः सिद्धीनामहह परतन्त्रत्वकलया  
न वाणी वाण्यापि प्रथयितुमलक्ष्म्या समुचिता ॥ १२८ ॥  
  
श्रियं वीक्ष्य व्याप्तां विविधवपुषाङ्गेषु सकलां  
रसामूले स्थित्वा स्वयमुत पराङ्गेषु लसति ।  
निजाङ्गैर्वाणीयं कथमपरथाङ्गाङ्गविषयां  
निजं भारत्याख्यां जनमुपनयेद् दर्शनभवाम् ॥ १२९ ॥  
  
परा फुल्ला दृष्टिस्त्रिविधवपुषा दक्षविषये  
यदेषा पश्यन्ती परसितपदे मध्यसुरुचिः ।  
किरन्ती व्याप्याग्नेर्विततविखरांशूनकलुषा-  
नहन्तां सेदन्तां प्रथयति चमत्ताभिललिता ॥ १३० ॥  
  
श्रुतिस्थानं स्थाने प्रकटनिजभूषाङ्गरुचिरात्  
स्वचातुर्यादेषा श्रुतिशिरसि चैक्यं गमयति ।  
ततिर्मुक्तानां यच्छ्रुतिनयननासं ह्युभयतो  
गता स्वङ्गत्वं वा त्र्यवयवमयी धामविभुता ॥ १३१ ॥  
  
अयं सन्धिः किं तद्धितपर उपाख्यातकृदलं  
न लिङ्गाढ्यः सूत्रप्रकटगतिनासः स्वपदगः ।  
गुणी शब्दैः श्रुत्याः श्रित इह ततां व्याकरणतां  
प्रयोग्योऽन्तर्मूर्च्छद्ध्वनिरपि गिरो धामजनितः ॥ १३२ ॥  
  
विधेस्तेजोराशेर्मिथ इह निषेधादपि हतेः  
प्रयोग्या मीमांसा स्तुतिपदविशिष्टा किमु न वा ।  
प्। ७५) सुभोगे कामारेरतनुसुखकर्मोदयकरी  
स्थितिः प्रायश्चित्तप्रकटनयुता यत्पद इह ॥ १३३ ॥  
  
रदास्तर्क्या द्वैधं कृतवसतयः षोडशपदै-  
र्न निर्मुक्तौ भोगेऽप्युचितविधिभिर्वाक्यकरणैः ।  
रदाली ओष्ठौ वागुभयविषया नो दधति वा  
श्रियं षड्भावाप्तामिह किमु विशेषार्थवदने ॥ १३४ ॥  
  
श्रुती नेत्रे नासे वदनकमलं नेत्रमपरं  
प्रयातानि स्वेन प्रकृतिपदवीं यत्सुषमया ।  
दलाभ्यां द्वाभ्यां यद् विकृतिमपि वैशिष्ट्यकृतिजां  
समीक्षात्मा सङ्ख्या तदिह नहि पर्याप्तिमगमत् ॥ १३५ ॥  
  
रदैर्द्वात्रिंशद्भिः परिकलिततत्तत्त्वकलनैः  
स्मृर्तिर्वैष्णव्यत्र स्फुरति किल यद्दक्षनयने ।  
स्मरो जातो विष्णोरसुबलयतो मामभिगतोऽ-  
निरुद्धाहङ्कारः कलयति मनः पूर्णकलया ॥ १३६ ॥  
  
अयं सप्तद्वारैर्मुकुटविधुनेत्राग्निसहितैः  
प्रयातो नार्हत्त्वं विषय इह किं वाप्यभिनवः ।  
कलाभिः सद्धाम्नां द्विपुटसुषमाभिर्विधुकला-  
युतैस्तैर्मिश्राभिः श्रितमपि न ताथागतगतम् ॥ १३७ ॥  
  
स्वतां पूर्णे प्राणो वहति च परे शून्यपदवी-  
मयं नासाभागे खविषय इतोऽपि प्रकटते ।  
तदर्थस्वात्मापि स्फुरति सुषमापि प्रथयति  
शरीरं स्वं सर्वा गतिरिह तता दर्शनकृता ॥ १३८ ॥  
  
प्। ७६) अमुष्यां पुत्रत्वं स्फुरति मम वा दारकलना  
तथेयं सर्वस्वं भवति ननु मे पूर्णललिता ।  
गिरीशाद् यन्मृत्युञ्जयविभवदा स्वोषधिलता  
प्रजातेयं तद्वाऽप्रथयदगदङ्कारसरणिम् ॥ १३९ ॥  
  
स्फुटास्त्राणामस्यां सरणिरतनोरङ्गविषया  
बलात् तस्याप्यस्यां विलसति न पौराणिकतनुः ।  
मुनीनामार्याणां स्मृतिरिह लसन्त्यस्ति वितता  
न को वा वेदैनां यदत इतिहासोक्तिरचला ॥ १४० ॥  
  
प्रतीकैरातोद्याकृतिमुपदिशन्ती गुणिजनैः  
सुसंवेद्यां तत्तद्ध्वनिमभिजयन्ती ध्वनिपदैः ।  
सदा नृत्यन्ती यद्धृदयकमले मे स्फुटगति-  
स्तदेषा गान्धर्वी स्फुरति मम सीमा परमयैः ॥ १४१ ॥  
  
मदर्थोऽस्या यस्मात् परम उदितो वार्थरचना  
स्फुटा नास्यां तत्किं रदनसुरुचा वा द्विगुणया ।  
चतुष्षष्टिः स्पष्टा तदुत न सदा ता अपि कलाः  
कलाकौशल्यं यत् प्रथितमिह सर्वात्मकलया ॥ १४२ ॥  
  
इयं साहित्याब्धेर्नवरससुधाघूर्णितगतेः  
परा मूर्तिस्फूर्तिर्जयति जगतीशानदयिता ।  
यतः साहित्यांशं मदन उचितं प्राप्य मुदितः  
स्मराख्यां मय्येव प्रथयति सदान्वर्थललिताम् ॥ १४३ ॥  
  
इमां वाणीं वीणा तुलयितुमशक्ता गुणगणैः  
प्रबुद्धा निर्मुक्तां स्वत इह विपञ्चीति गदिता ।  
प्। ७७) तथैवाधूम्राभा सुचपलगतिः कोकिलवधू-  
र्भृतां स्वेन त्यक्ता निजजनतयैषा परभृता ॥ १४४ ॥  
  
स्थितं पादे हंसस्तुलयितुमिमं हंसकमपि  
क्षमो ध्वानैर्मन्द्रैर्न हि कथमिव स्याद् गिरमिमाम् ।  
विलापादन्विष्यन् प्रियमतिमुहुः सामयपदः  
प्रियस्पृह्यां भूयः कथमभिगतः स्यात् स च शिखी ॥ १४५ ॥  
  
शुको धात्वर्थं स्वं व्रजति नितरां रागविकल-  
स्तुलामप्राप्यास्या न खलु विलपन् क्रेङ्कृतिपदैः ।  
तथा शारी शारीभवति ननु वर्णेन न गिरा  
यदृच्छामात्रेण प्रथित इह वायं कलरवः ॥ १४६ ॥  
  
निजे दृष्ट्वा त्र्यश्रं त्रिनयनकृतं शैवमलिके  
स्वमप्यन्तर्बिन्दु प्रकटितवती किं नु चिबुकम् ।  
सुपञ्चत्वं द्वारो नयनमुखमुख्या यदलकै-  
र्दलाष्टत्वं याता द्विगुणदलवत्यो वलयितैः ॥ १४७ ॥  
  
स्थले गण्डौ धाम्नोर्नयनकृतधाम्नोर्निजरुचेः  
प्रसाराय व्यक्ते यदत इदमस्तीह चिबुकम् ।  
रदानां कौमुद्या अपि किमधरत्वं गमितयो-  
स्तयाख्यां नामाप्यधरवरयोर्बिम्बजयिनोः ॥ १४८ ॥  
  
इयं ज्योत्स्ना कृत्स्ना प्रसरति यदस्माद् रदनजाः  
कला द्वैगुण्येनौषधिपतिकलाभ्यः समुदिताः ।  
इमे यत् खेलन्तो मुखमिह करैर्व्याप्य तदिदं  
रदानां कुन्दत्वं छदयुगपरं तत् सुमनसाम् ॥ १४९ ॥  
  
प्। ७८) सुवृत्तौ द्वौ गण्डौ वदनमतिवृत्तं विमलभा  
दृशो नासा ऋज्वी सततमवदाताश्च दशनाः ।  
सुरक्तावोष्ठौ वा चिबुकमतिपञ्चत्वमबहि-  
र्गतान्यन्तर्वक्रं श्रवणयुगलं बाह्यमुचितम् ॥ १५० ॥  
  
दृगादेरङ्गस्य श्रियमपि न यात्यंशविषयां  
विधुर्वा पद्माद्यं यदत उपमातुं मुखमिदम् ।  
न योग्यं केनापि प्रथितमिह सर्वातिसुषमं  
मुखत्वेनैवास्याः सुखयति मुखं कस्य न गिराम् ॥ १५१ ॥  
  
विधोरन्ते शोभामदधदपि वा कण्टकहत-  
मधः पद्मं काले विकसितमजाड्येन विकलम् ।  
उत स्म श्रीर्भीता भजति नु कुलस्नेहविवशा  
मुखांशेनैकेनाप्युचिततुलनं स्यादिति किमु ॥ १५२ ॥  
  
असत्पक्षं नित्यं सकलमतिवर्णं ससुषमं  
निजाङ्कैः कौमुद्या द्विजविभवया तामपि कलाम् ।  
दधद् व्यञ्जत्तारारुचि वदनमेवाङ्गकमल-  
श्रियो मित्रं चन्द्रो भवति न परश्चन्द्र उचितः ॥ १५३ ॥  
  
कलामेनां सन्त्याजित उत विधुः प्रेमविवशः  
क्षयं यात्यन्विष्यन् पुनरुदयमेतीह सकलः ।  
स्वयं संसक्तां तां समधिगतवानाननविधुः  
सदा पूर्णस्तिष्ठत्यपि हतकलङ्कः पररुचिः ॥ १५४ ॥  
  
समं मासे मासे मुखसितरुचा कर्तुमलसो  
विधिर्घाटं घाटं हिमकरमिमं लोपयति किम् ।  
प्। ७९) तथाप्येनं हीनं स्थगयति रुषा कुण्डलनया  
कदाचिद् दुर्घस्रैस्तपनतमसा वापि तमसा ॥ १५५ ॥  
  
गृहीतो हान्यापि प्रकृतिमधुरैर्वाग्मिभिरयं  
तुलायै वक्त्रेन्दोरशितकर आरोहति दिवम् ।  
विनिष्क्रान्तं पङ्काज्जलजमपि मां वा स्मृतिहताः  
कदाचिद् गृह्णीयुः कवय इति किं नृत्यति चलम् ॥ १५६ ॥  
  
स्वसाम्राज्यं चन्द्रं मुखमिव समालोक्य कुरुते  
परो भ्रान्त्या नीराजनमशितधामा स्वकलया ।  
गुणज्ञेनानेनाप्यबलबलदात्रा करुणया  
स्थितिर्दत्ता वामे नयन उत किं शीतलरुचे ॥ १५७ ॥  
  
विकीर्णाः सद्वक्त्रादमृतकरवर्याद् द्विजगणैः  
स्मितव्याजाज्ज्योत्स्नाः कति न यदतः ख्यातमिह तम् ।  
अवाप्यैका ज्योत्स्ना कथमपि सहायं हतरुचीन्  
विधत्ते ताञ्ज्योत्स्नापतिमपि विदन्ती न्वपकृतिम् ॥ १५८ ॥  
  
मुखं सम्राट् सत्यं त्रिभुवनवरस्त्रीमुखनृपान्  
श्रिया जित्वा राज्ञ्या विलसति कचन्मण्डलपतिः ।  
श्रवःपूराभ्यां तद्दलघटितरत्नच्छुरणया  
चलद्भ्यां छत्राणां त्रयमिव युतो भाति तिलकः ॥ १५९ ॥  
  
अनेकैरेकं स्वावयवकिरणैर्व्याप्य लसितं  
श्रवःस्थानं नानाविधरुचि महादृष्टिविषयम् ।  
विशुद्धं केनाप्यप्रतिमितमिदं वाग्रसमयं  
परब्रह्मप्रख्यं परमभिनमामो मुखमुखम् ॥ १६० ॥  
  
प्। ८०) इयं ग्रीवा स्पष्टं स्फटिकघटिता यष्टिरवटु-  
प्रकृष्टाङ्का मारप्रहरणनिधानाय रचिता ।  
श्रवोभ्यन्ता रेखा चिपिटसमवंशत्वच इयं  
गतांशेन ज्यावद्यदिह परिलम्बा विलसति ॥ १६१ ॥  
  
सहस्रांशं ग्रैवं यदि परिलभेतापि वरला  
भवेत् स्वग्रीवायां सततमनुरक्ता न हि कथम् ।  
न वा वृत्तिं जह्यात् सततलषितां मानसभवां  
भवेत् खिन्ना खिन्ना कमलधरयोगेन च न वा ॥ १६२ ॥  
  
स सोत्कण्ठः कण्ठोत्थमपि कलकण्ठः स्वरगणं  
वहत्यस्याः श्रोतुं तनयमिव सङ्खण्डितपदः ।  
च्युतो वेणुर्वंशाद् विलपति निजाद् वंशममलं  
नयन्त्याः पार्वत्याः प्रथनमुत कण्ठस्वरजितः ॥ १६३ ॥  
  
गले रेखा एता गमयितुमिव त्रिर्गतियुतं  
परं गीतं मूर्च्छत्स्वरगणमिह ग्रामकलया ।  
स्वराणां षण्णां वा युगयुगपदं सप्तमपदे  
लसन्निम्ना मध्ये तदिह परिनृत्यन्त्यवयवाः ॥ १६४ ॥  
  
इदं बाह्वोर्युक्तं युगमपि परं यद् भुजयुगं  
समादत्ते युक्तं युगयुगपरित्राणमिह च ।  
धुरा युक्तं वोढुं रथमपि युगं तन्मम मनो-  
रथं धर्त्राऽश्लेषैर्वरमुत न कामां भुजधुराम् ॥ १६५ ॥  
  
भुजानां चातुर्यादधिगतकरालम्ब उदितः  
शिरस्याप्तस्थानः स्मर इह वसन्तोऽप्यवयवैः ।  
प्। ८१) सदा सूनैर्वक्त्रे मम विरहवह्निर्धृततनु-  
र्बहिर्निष्क्रान्तोऽयं तदलिककृतस्थान उत किम् ॥ १६६ ॥  
  
भुजाभ्यामाश्लेषात् परभुजयुगं स्वं प्रकटितं  
श्रिताभ्यां कौटिल्याभ्यवहृतिकलां पालयति माम् ।  
न चेदेतैर्द्व्यर्थो मम परपरार्थः कथमिव  
प्रकाशः स्यादाशाभृशकृशतया वैककगतेः ॥ १६७ ॥  
  
भुजेभ्यो वैतस्याः कृतवसतिराप्तुं भुजगतिं  
भुजङ्गानां व्रातोऽवहदुरगतां मय्यपि पराम् ।  
भुजङ्गेशं चण्ड्याः सततमिह तद् भूषयति मां  
लभेतास्मात् कस्मान्न हि मणिमयं मौलिमुचितम् ॥ १६८ ॥  
  
मृणाल्यन्तश्छिद्रानधिगतवतीमां भुजकलां  
स्थिता हित्वोष्माणं जलजपदलीना बहिरिव ।  
सदा पङ्काच्छङ्काकुलितहृदयोद्गन्तुमसहा  
भुजाश्लेषाकाङ्क्षैर्विरहिभिरपीतो विरहिता ॥ १६९ ॥  
  
विजेतुं प्रत्येकं त्रिभुवनमिमं मां च करगाः  
प्रजाताः किं शाखा अतनुबलदा विंशविशिखाः ।  
भुजेभ्यो वेदेभ्यो बहुगुणयुता वा यदुदिता-  
स्ततः पर्वस्थानं प्रकटमिह विच्छित्तिविशदम् ॥ १७० ॥  
  
कथं छाया नैतानुदितकरजालेन विधुना  
विलोक्याप्या भूयः करजसितरश्मीनविकलान् ।  
इमे शाखाभ्यो यद् विधव उदिता न्याय्य इह तत्  
सशाखाचन्द्राख्यः कथमिव न वा न्याय उदितः ॥ १७१ ॥  
  
प्। ८२) करानेतानाप्त्वा चतुर उदितः षोडशकलः  
कथं न स्यात् सम्यक् करजवपुषा विंशतिकलः ।  
चतुर्भिः प्रत्येकं कथमिव चतस्रो न च कला-  
श्चतस्रोऽयं लब्ध्वा सकल इह नित्यं करवरैः ॥ १७२ ॥  
  
प्रवालो बालोऽस्यास्तुलयितुमिमान् हस्तनृपती-  
नशक्तस्तर्जन्यां पतति सभयो मर्मर इव ।  
पिधायास्यं धूल्या तुलनजनितागो जलगते  
प्रमार्ष्टुं संशुष्यन्नयनपरिपाकेऽपि कमलम् ॥ १७३ ॥  
  
क्षणं फुल्लं स्वेन क्षणमुकुलितं वा दलसमा-  
कृतेरुद्यच्छाखाजनितकरजाब्जं व्यतिजलम् ।  
मृणालीबाहुस्थं निविडमृदुभिः कण्टकगणैः  
सदा लक्ष्मीस्थानं किमपि शवलं हस्तकमलम् ॥ १७४ ॥  
  
भुजानां रक्षासु प्रथितविभवानां त्रिजगतो  
विभूषायै युक्तः सुकटकततेः साङ्गद इह ।  
ग्रहस्तस्मान्मुद्रा अपि समुचिता मर्मविषये  
करैः स्फातिं यायात् कथमपरथा शासनकला ॥ १७५ ॥  
  
क्वचिद् द्वौ षड् वाष्टौ दश च चतुरो द्वादश चतु-  
र्दशाप्यष्टीर्वाष्टादशवपुष एतान् भुजवरान् ।  
क्वचिच्चापं बाणं वरमभयमब्जं दरगुणौ  
सृणिं खड्गं काद्याद्यमपि दधतः कानपि नुमः ॥ १७६ ॥  
  
भुजानामाश्लेषं कुचयुगमिदं पश्यदुत किं  
मिथः श्लिष्टं सूर्यं नयनविषयं वोर्ध्ववदनम् ।  
प्। ८३) न यच्चन्द्रोपान्ते त्यजति सुषमां पद्ममुकुलं  
ततश्चन्द्रोऽप्येतद् भजति नु किमालेपनधिया ॥ १७७ ॥  
  
वलीसिन्धूस्तीर्त्वोदरखनिलसन्नाभिकुहरा  
महालावण्यार्थव्रजसहजसीमान्तमतुलम् ।  
स्मरो दुर्गादुर्गं स्ववशमिव नीत्वा निहितवान्  
स्थले संस्वा[वा]द्याधोमुखमुरसि सद्गोमुखकुचौ ॥ १७८ ॥  
  
अयं सत्यं कश्चित् कुचकमलराजो मुकुलितो  
दधन्मौलिं युक्तो दशशतदलैश्चूचुकमणिम् ।  
लसच्चक्राभोगः श्रितपरमलक्ष्मीः समुदितो  
यदन्तस्तस्यापि प्रपतति न सूत्रं तदुत किम् ॥ १७९ ॥  
  
प्रसिद्धं वाक्सिद्धिप्रभवतरुजं श्रीफलमिह  
यथा तद्वद् देव्या अपि कुचफलं किं न सफलम् ।  
यदेतन्निर्गच्छत्पररससमास्वादकतया  
परा वाणीसिद्धिः कचितकचिता भाति कृतिनाम् ॥ १८० ॥  
  
श्रवोऽधस्ताद् दृष्ट्वा चलितललितं तालदलजं  
स्फुरत्ताराकारप्रसवमपि तारं विकसितम् ।  
फलाभ्यां तालाभ्यां कुचयुगतया ताल उरस-  
स्तलेऽवाप्तो नाभीसरस उपकण्ठेऽपि सफलः ॥ १८१ ॥  
  
समुद्गौ सौवर्णावुपरिविलसच्चूचुकमणी  
कृतौ केनाप्येतौ सपरिचयनाडिन्धमभुवा ।  
विशेषं निःशेषं लवणिममहार्थं स्मरविभो-  
र्विलासोत्साहस्यादृतसुरभिमन्त्रस्य दयितुम् ॥ १८२ ॥  
  
प्। ८४) किमप्येतौ शोभावहमभिनवं कोकयुगलं  
विलोक्येमं मित्रं दृढमुदितमुत्क्षिप्तवदनम् ।  
शशाङ्कं वा शङ्कामुकुलितमपि प्राप्य सुरसं  
ततोऽभ्यन्तर्नाड्या स्रुतमभिमुखं नैति विरहम् ॥ १८३ ॥  
  
तरीतुं लावण्याम्बुधिमतुलसौन्दर्यसुरसं  
स्मरो लीलाखेलः कुचकलशयुग्मं नु धृतवान् ।  
प्रभाचक्रावर्तादुरस उत मुक्तागुणमपि  
दधौ निर्याणाय प्रसृतमुपकण्ठं करगतम् ॥ १८४ ॥  
  
बुधैः पार्वत्येषा वरमभिहिता तद्यत उरः-  
स्थले नानाधातूद्भवरसविलिप्तं कुचतया ।  
इदं जातं शृङ्गद्वयमत इहैषा सुरसरि-  
ल्ललन्ती कण्ठाधो लसति सितमुक्तोस्रलहरी ॥ १८५ ॥  
  
स्वकुम्भाभ्यामेतौ तुलयितुमशक्ता इव गजा  
गजास्येनैवास्यास्तनयमभिसन्धाय चतुराः ।  
करेणासेवन्ते स्तनजरसलोभस्य मिषतः  
स्वकीयेन द्योतत्सितमणियुतौ गुप्तमणयः ॥ १८६ ॥  
  
स्वकुम्भौ हेरम्बः स्पृशति निजहस्तेन च कुचौ  
समत्वं किं द्रष्टुं पुनरिह समास्फालयति तौ ।  
स्वकुम्भौ धूल्या वा मलिनयति तस्मात् स्तनरसं  
पिबत्येतौ भूयः सुरसरुचिरौ कर्तुमिव किम् ॥ १८७ ॥  
  
हितं मित्रेणास्मै यदमृतरुचे दक्षिणतया  
कृतं वामेनानेन च तदिह किं प्रत्युपकृतम् ।  
प्। ८५) कुचौ चन्द्रस्यान्ते सवितुरिव यत् कोकसुहृदौ  
न विश्लेषं यातः किमपि विधुरागातिविमलौ ॥ १८८ ॥  
  
यथा नाभेर्विष्णोः कमलमुदभूद् बाह्यविषये  
तथोरस्तो जातं कुचकमलयुग्मं न किमिदम् ।  
इमावेवान्तःस्थौ सततमनयोरेव सुमुखौ  
हिरण्याङ्कौ स्वायम्भुवशिवकलां यत् कलयतः ॥ १८९ ॥  
  
इदं पुण्यं स्तन्यं परममृतरूपं ननु रसा-  
यनं सिद्धं स्वेन प्रथितविभवं किञ्चिदमलम् ।  
यदास्वाद्य स्कन्दः सुकृतसुकृतं निर्जरचमूं  
कुमारः सोऽद्यापि प्रभवति विनेतुं धृतनयः ॥ १९० ॥  
  
इदं स्तन्यं धन्यः समधिगतवान् विघ्ननृपतिः  
सुपुण्यानां पाकादहह मृतसञ्जीवनरसम् ।  
कथं दन्तीन्द्रास्यव्यतिकृततनुः स्यादपरथा  
वहन् धारां मूर्तामिव विगतमृत्यू रदमिषात् ॥ १९१ ॥  
  
इदं पुण्यैः स्तन्यं यदि परिलभेतेह विरलो  
बुधः कश्चिन्मातुः स्तनरसमपीहापरिचितः ।  
भवे भूयो नैव स्वरसरुचिरास्वाद्य तदिदं  
शिवत्वस्याभिज्ञो भवति शिशुरस्या अपि कविः ॥ १९२ ॥  
  
सुनाभ्यम्भोराशिस्त्रिवलिसरिदासङ्गरुचिरो  
विरिच्यात्मस्थानं भृशकृशतरं मध्यतटवान् ।  
किमायातः कृत्वाद्भुतकुचसुरूपं विधुरमा-  
पदं पूर्णं द्रष्टुं प्रकटितपरक्षीरसुरसः ॥ १९३ ॥  
  
प्। ८६) कुचावेतावन्तःपुरमभिनवं मे ननु मुदे  
स्फुटं कञ्चुक्यन्ते प्रतिगतिनिबन्धाय यदसौ ।  
सुवर्णश्रीराप्ताः समतिशयितुं हंसनिनदं  
कुचाभ्यां कोकाभ्यां कनकमयकिङ्किण्य उत किम् ॥ १९४ ॥  
  
इमं देवच्छन्दं कुचकलशयोः प्राप्य मदनः  
सुदुश्चेष्टो यातोऽप्यमरवरतां विश्वविजयी ।  
तथैवैकावल्या करकलितया कालवशगोऽ-  
प्यनङ्गोऽप्युत्तस्थौ सपदि मधुमित्रोऽद्भुतरतिः ॥ १९५ ॥  
  
विधायान्तर्द्वीपांश्चतुर उदधीनामपि चतु-  
ष्टयं किंस्विन्नाभीवलिपरिमितं भाति यदिह ।  
इदम्पृष्ठे रोम्णां ततिरियमनन्तो मुररिपुः  
सुखं शेते दृष्ट्वा स्वतनयबलं श्यामसुतनुः ॥ १९६ ॥  
  
सुधाकुण्डं नाभीं कुचशिखरतो रोमवितति-  
र्भुजङ्गी किं शीताधिगतिकलया सद्रसचिता ।  
अवारूढा तस्या भ्रमगमनरेखाङ्कितभुवः  
किमेताः संवृत्ता अध उपगता भान्ति वलयः ॥ १९७ ॥  
  
इदन्नाभीकूपे त्रिवलय इमा रोमसगुणे  
प्रणाल्यः किं सज्जस्तनकलशयुग्मे रसितया ।  
स्वमारामं सेक्तुं कथमपरथा राजति सदा  
वसन्तोऽङ्गैः पुष्पैर्विकसिततनुः कामरतये ॥ १९८ ॥  
  
त्रिवेणीमालोक्याम्बुनिधिरपि नाभिर्वलिमयीं  
समुद्यातुं वेलां न सहत इमामन्तविषयाम् ।  
प्। ८७) परिष्वङ्गायोत्कोऽपि च यदिह कौक्षेयदहनो  
यथौर्वो जागर्ति प्रबलगतिहन्तान्तरगतिः ॥ १९९ ॥  
  
चतुर्णामब्धीनां किमु समुदयो नाभिरुचित-  
श्चतस्रो यद् वेला युगपदिह नाभ्यन्तवलयः ।  
अतोऽमीषां दग्धुं बहिरुदकमेकोऽक्षम इव  
ज्वलत्यन्तः कुक्षावहह वडवावक्त्रदहनः ॥ २०० ॥  
  
इदं पृष्ठं पृष्टं किमु तव न केनापि तुलना  
वदेत्येवं पृष्टे सपदि परिवृत्त्यात्मवदनम् ।  
स्थितं किं वा स्पष्टस्फटिकघटिताद्रीन्द्रफलक-  
व्रजं भूयोभूयो हसति सुषमावीचिकचितैः ॥ २०१ ॥  
  
इदं सौक्ष्म्यं वेदिर्न खलु लभते स्मोदरगतं  
रसाक्रान्ता भूता तत इव लसन्मत्सरतया ।  
असम्बाधा गोधाभवदिह च मातुं यत इतो  
रसाक्रान्तं गोधावतरमभियाता समपदम् ॥ २०२ ॥  
  
चतुर्वक्त्रो धाताजनि किमुदरस्थं सुषमया  
सुसूक्ष्मत्वं सम्यक् किमपि परिचेतुं मतमतिः ।  
सहस्राक्षः सोऽपि प्रसभमनिमेषोऽमरपति-  
स्त्रिनेत्रोऽहं भाग्यैरपि ललितपञ्चाननपदः ॥ २०३ ॥  
  
विचित्राभै रत्नैरुपकलितया किन्नु पटहा-  
यितं काञ्च्या सन्दर्शयितुमुदरं स्पष्टमभितः ।  
अनालोक्यं कोलाहलकलरवैः सङ्कलितया  
किमेषा वा दोला मदननृपतेः खेलनमुदे ॥ २०४ ॥  
  
प्। ८८) भ्रमन् बुद्ध्या सिंहोऽप्युदरमुपमातुं समुदितः  
सकृद् हर्षेणान्तःस्वर उपरि लब्ध्वा कथमपि ।  
अगच्छन्नाम्नोऽपि प्रतिविनिमयं तत् कविवरैः  
समासेनैवायं खलु मृगपतित्वेऽप्यधिकृतः ॥ २०५ ॥  
  
इदं मध्यं दृश्यं कथमपि न यत् स्पष्टमभित-  
स्ततो मध्याद्याख्याप्रथितमिह चान्यत्र कलया ।  
निमग्नं मास्त्वेतत् परमबहिरित्येव रशना-  
गुणैर्बद्ध्वा न्यस्तं त्रिवलिनिकटे वा सनिनदम् ॥ २०६ ॥  
  
सहस्रं किं नाम्नां स्मरसुरपतेर्भूरिरसना  
पठत्येषाश्रान्तं मणिभिरुपबद्धेह रशना ।  
अधोवक्त्रा तस्माद् रह इव न रोमावलिरियं  
जपत्येतन्मन्त्रं किमु सपदि मत्कार्मणकरम् ॥ २०७ ॥  
  
इदं रोम्णां राजिं कचतिमिरसभ्यां सदुदरे  
परस्थानां दृष्ट्वा नयनरुचिपाभ्यामपि निजम् ।  
नितम्बस्थं बिम्बद्वयमिह कृतं किं नु तदधो  
यतो नेयं तत्र प्रकटयितुमीष्टे प्रसृतताम् ॥ २०८ ॥  
  
उभौ बिम्बस्थानौ नयनरुचिपौ वीक्ष्य परतः  
श्रिया गण्डस्थानाजिररचितसद्विभ्रमततौ ।  
शिरोबिम्बस्थं किं कचतम उतानुद्रुतमपि  
नितम्बौ सद्बिम्बौ स्वयमुभयतो व्याप्य विलसत् ॥ २०९ ॥  
  
निरालम्बे मार्गेऽनिशमुपरि जाग्रद्व्रततया  
नितम्बौ तावेतौ समधिगतवान् किं निजरथे ।  
प्। ८९) रथाङ्गे तीक्ष्णांशुः कथमपरथा पर्वतभुवोऽ-  
प्यतीताङ्गं दीर्घामलभत पदं दक्षिणदृशम् ॥ २१० ॥  
  
नितम्बाभ्यामस्यां विततवितताभ्यां न कटका-  
यितं मध्योद्गच्छद्वलिसरिति किं पर्वतभुवि ।  
नरीनृत्यन्त्येते सममिह सदा यद्घनरुचः  
शिरःशृङ्गोन्नद्धा ललितगतयो बालपतयः ॥ २११ ॥  
  
नितम्बौ तावेतौ मदनविजिगीषोर्न पटहौ  
विधातुं स्वायत्तामभियत इमां पर्वतभुवम् ।  
यदग्रे मीनाङ्कौ नयनयुगलं सिन्धुरकटौ  
कुचौ सोरू जङ्घे यदनु च ततं गोमुखयुगम् ॥ २१२ ॥  
  
नितम्बौ किं नाभीसरसि वलिनाल्यन्तरगतौ  
सरस्वत्याः कुण्डे इव नहि निपानेऽस्फुटरसम् ।  
यतः पायं पायं स्रुतमभिमुखं पादपयुगं  
पथिभ्यामूरुभ्यां नखकुसुमशाखाभिरुदितम् ॥ २१३ ॥  
  
त्रिचक्रात् कन्दर्पस्तदतुलनितम्बद्वयकृती  
वितीर्यैकं पित्रे किमु न निदिदेशातलपदम् ।  
स्वयं स्वर्भूस्थानं व्यधित खलु विष्णुः स्मर इह  
स्मरो विष्णुस्तत्तच्छ्रुतिरपि सुतात्मैक्य ऋतगीः ॥ २१४ ॥  
  
इमौ रम्भादर्पं परिहरत ऊरू स्म किमतो  
नगत्वं सावाप्ता पदतलविमग्नातितुहिना ।  
प्। ९०) निशम्यैतद् दूरादपि तुलिततन्नामकलया  
सुरीणां सा त्वन्या ह्विय इव सुयक्षाधिपतिता ॥ २१५ ॥  
  
करं स्वं प्रोद्युक्तं तुलयितुमिमे वारणधिया  
करीन्द्राणामूरू व्रज इह मुहुश्चालयति किम् ।  
तदाद्येष ख्यातः समजनि सदा वारणतया  
तदागः संशुद्धं रचयति पुनः कुण्डलनया ॥ २१६ ॥  
  
तुलानाप्तेरूर्वोर्वरमजनि मोचा विनिमया-  
कृतिर्मुञ्चत्येषाप्यहह दलयूथं नवपरम् ।  
नितम्बौ जानुभ्यामपि सुकटकौ मण्डलितया  
विलोक्याधार्यस्या न कटकयुगं रत्नखचितम् ॥ २१७ ॥  
  
इयं जङ्घानङ्गामरपरपदारोहणविधौ  
स्थिता निःश्रेणी किं प्रथित इह जङ्घालकतया ।  
ततः कन्दर्पोऽयं सततरतिराड् विश्वविजयी  
न जङ्घे यष्टी वा रतिरतिपयोर्धारणविधौ ॥ २१८ ॥  
  
अयं चातुर्मुख्यं प्रकटयति गुल्फो न किमिदं  
श्रुतिर्भावं सम्यग् वदति यदसत्त्वे सत इव ।  
पदे किञ्चिद्धत्ते कमलमपि यद् विष्टरकलां  
तदस्मिन् भारत्युद्गम उपरि हंसीगतिरधः ॥ २१९ ॥  
  
स्थितान् गुल्फानेतान् निभृतनिभृतं नू पुरभवो   
ध्वनिर्मन्द्रो मन्द्रः प्रकटयितुमाटोपविकटः ।  
प्। ९१) ततोऽप्येते लक्ष्याः कथमपि न यत् सङ्करकला  
न चातुर्यं तेषां प्रथितमिह जङ्घालकमतः ॥ २२० ॥  
  
इमौ पादावादावधृत निजमूर्ध्ना शतधृतिः  
स गोविन्दः संवाहयति करमर्देन गिरिशः ।  
सदा पश्यन् मृत्युं जयति च महेशः स्म भजते  
सदाशम्भुर्भूयो नियतनिजशक्त्येकरसिकः ॥ २२१ ॥  
  
इमौ पादौ पद्मं कथमुपमिमीते समगती  
निखातान्तःशल्यं विषमपदगं रागि रजसा ।  
सपक्षाणां युक्तं भ्रमरपततां विभ्रमहतं  
गुणाक्रान्तं भक्तिं भजति तदिदं मैत्र्यकलया ॥ २२२ ॥  
  
इदं यानं हंसः स न यदनुयातुं क्षम इमा-  
वतस्तावेवायं भजति सततं हंसकतया ।  
सुखी लब्ध्वा सम्यग् विनयमिह तन्मानसिकतां  
गतः ख्यातं पक्षप्रभवविमलत्वं श्रयति च ॥ २२३ ॥  
  
दिनस्थाय्यारक्त्य तदपि मृदुतादूररहितं  
न जाग्रत् स्निग्धत्वं तदपि नगरुद्धं न करणम् ।  
स्वशाखानां चैतद्यदि भवति सर्वस्वमिह तत्  
प्रवाले प्रावाल्यं पदनुगतये नाधिकलितम् ॥ २२४ ॥  
  
सुवर्णाढ्यं पद्मं किमु तदुदितं मानसरसा-  
दनुप्राप्तुं पत्रैरपि गतमिमौ मग्नचरणम् ।  
अतीतौ सौवर्ण्यादपि जनितमन्मानसरसौ  
चलत्पत्राकारौ धृतजलकलत्वं न चरणौ ॥ २२५ ॥  
  
प्। ९२) न पादेशावेतौ नयनकरपस्पर्धनविधा-  
विधेयावादत्तो नखरदशराजीमनुकृतौ ।  
गतां पार्ष्णी तद्द्वादशविधकलां तन्नयनगा-  
वुभौ तौ पश्यन्तावध उपरि लुप्ताभिगमनौ ॥ २२६ ॥  
  
दिशां पङ्क्तावङ्घ्री सकलमभिनीराजनधिया  
स्वयं राज्यं धत्तो नखरसुदशत्वं न किमिमौ ।  
अतो दिङ्नाथास्ते हतनृपतिताः संयतकराः  
स्वसाम्राज्यावेताविह न न नमन्ति प्रतिपदम् ॥ २२७ ॥  
  
पदाधीशावेतौ यदत इह पार्ष्णी अनुगतौ  
नखैः शाखाग्रेषु स्थितिरुपनिबद्धापि दशभिः ।  
महाराजैः स्वेनाक्रममपि दलानां वितनुतो  
न वा प्रत्यग्राणामरुणतरुणौ निर्भरमिमौ ॥ २२८ ॥  
  
नखाग्रैरादेशं दशदिगधिपानां वितनुतः  
प्रतिस्वं सन्मुद्रावधिकृतिषु भूयः स्मृतिषु च ।  
सुपर्वाभिप्रख्यौ विजितकमलेशौ न चरणा-  
वनुप्राप्ता बालास्तदपि सुमनस्त्वाधिकलिताः ॥ २२९ ॥  
  
भजन् पाद्यैः पादौ भजति परमं तन्निजपदं  
पुनर्गन्धैर्गन्धं भवजनितमन्तं नयति च ।  
अनर्घः स्यादर्घ्यैर्जगति सुमनोभिः सुमनसां  
मनांस्यावर्जेत प्रकृतिसुमनस्त्वेन महितः ॥ २३० ॥  
  
स्मारं स्मारं नान्यचेता उपासे कारं कारं पूजयाम्येष साक्षात् ।  
सारं सारं वाहयामि प्रभुः सन् वारं वारं पादनाथौ नमामि ॥ २३१   
॥  
प्। ९३) या भव्यवर्गस्य मया गृहीता तुला प्रतीकैरतुलैकलेशैः ।  
ख्यातस्य कैश्चित्किल हानयेऽपि तत्प्रार्थितेनात्र न सा दयैव ॥ २३२ ॥  
  
आविष्टभ्यावयवकलनामेकतः स्वां कथञ्चित्  
निःसम्भाव्यां परत उचितां कर्तुमेषा विभाव्य ।  
सन्धायैनामपि परनिजैर्मामकैः सत्प्रतीकै-  
रेकैः सर्गं मुदमुपगता स्वं कृतार्थं चकार ॥ २३३ ॥  
  
क्वचिच्छ्यामां श्वेतां क्वचिदरुणभां क्वापि हरितं  
क्वचित्पीतां क्वापि प्रकृतबहुवर्णां क्वचन ताम् ।  
क्वचित्सौम्याकारां क्वचिदपि सुघोरां रुचिरुचिं  
महाशक्तिं काञ्चित् सततमनुरक्ता अभिनुमः ॥ २३४ ॥  
  
स्वस्वातन्त्र्यपरानुभूतिकलयावश्यम्भवित्र्योद्गते  
साहिब्कौल इति प्रथावति पदे निर्माति यः स्मासनम् ।  
सच्चित्पूर्वपदप्रकृष्टगतिभागानन्दकन्दल्यनू-  
द्धारे तस्य कृतौ विलास उदिते भक्तिस्तुरीयागमत् ॥ २३५ ॥  
  
इति श्रीमहामाहेश्वराचार्यवर्यश्रीसाहिबकौलविरचिते नामविलासे चतुर्थी   
भक्तिः ॥ ४ ॥  
  
  
  
पञ्चमी भक्तिः  
  
तत्प्रसादमधिगत्य भक्तितः स्तौमि तामनुमुहुर्महेश्वरीम् ।  
नामभिः कृतसहस्रसङ्ख्यया दिव्यरूपमनुयायिभिर्निजैः ॥ १ ॥  
  
ब्रह्मलोकविषया सरस्वती तानि तानि रचयत्यनर्गलम् ।  
दर्शनानि निजदर्शनेप्सया दृष्टिदृश्यविषयैक्यभाञ्जि सा ॥ २ ॥  
  
सैव विष्णुभुवि वैष्णवी परा चित्ररत्नगणभूषणाम्बरा ।  
मोहयत्यमरवर्यतद्रिपूनिन्दिरेति विदितात्मविभ्रमैः ॥ ३ ॥  
  
नाकगा मघवदादिपालिका बालिकापि सततं सनातनी ।  
दैत्यमूषभयकृद् बिडालिका लालिकेन्द्रपदवीमुपेन्द्रतः ॥ ४ ॥  
  
तामुषर्बुधपुरेऽपि तज्जना लोककीलपरिशीलिताकृतिम् ।  
देवनाथमुखतृप्तिकारणं केऽपि हन्त रुचिमित्युपासते ॥ ५ ॥  
  
तामिमां सनियमैर्यमैर्भजन् धर्मराडपि नियामयत्यदः ।  
अस्तशङ्करसमस्तदुर्भयो दुर्नयेन न जितः सदोर्जितः ॥ ६ ॥  
  
ईश्वरीं त्रिजगतः स्वरक्षिकां सर्वदेवकृतवैरशङ्कितः ।  
रक्षसां गण उदारविभ्रमां सेवतेऽपि सततं सपर्यया ॥ ७ ॥  
  
प्। ९५) सत्त्वतत्त्वविदितो विनेतृतां नेत्रवानपि जडाधिपः शिवाम् ।  
भूषयत्यतुलरत्नराशिभिः संस्कृतैर्नवनवै रसेश्वरीम् ॥ ८ ॥  
  
प्राणिनां सततजीवसाक्षिणीं प्राणशक्तिमुदयत्सदागतिः ।  
वाहयत्यमलगन्धवाहनस्तां स कोऽपि निजसिंहवाहने ॥ ९ ॥  
  
यक्षिणीप्रभुमधीनरूपिणीं यक्षराडपि निधीश्वरः शिवाम् ।  
राजराजपदवीमपि श्रितस्तर्पयत्यनिधनं धनार्पणैः ॥ १० ॥  
  
कालकामदमनक्षमैरपि भैरवैस्त्रिपुरभैरवीरवैः ।  
तोष्यते सनिगमागमागमैः सैव कापि कृतकृत्यतां गतैः ॥ ११ ॥  
  
तां कुमारजननीं कुमारिकां संस्मरन् निजकुमाररूपभृत् ।  
देवदेवपृतनां नयन्नयं किं कुमारयति नैव षण्मुखः ॥ १२ ॥  
  
पूर्वदेवनिवहोऽपि तामिमां निर्विशेषविषयस्थितिः स्मरन् ।  
काम्यरूपपरिचायकोऽकरोत् कौशिकं हतपदं न कौशिकम् ॥ १३ ॥  
  
तां समाधिषु हतासमाधयः सन्निधाविव विलोकयन्त्यहो ।  
लुप्तलोककविलोकलोकधीविभ्रमाः सनकमुख्ययोगिनः ॥ १४ ॥  
  
मर्त्यमत्र मृतजीवनाद्यया विद्ययामरकलामपि क्षमौ ।  
नेतुमस्तकलिकालकल्पनामश्विनौ प्रणमतो रसेश्वरीम् ॥ १५ ॥  
  
विश्वतोऽपि विनिवेश्य संविदं विश्वनाथदयितापदोर्हृताम् ।  
विश्वनामकदिवौकसो गता विश्वतोषमधिविश्वपूजिताः ॥ १६ ॥  
  
वासवेन वसुनापि वासिते मौलिवासिमणिकान्तिवासनैः ।  
वासयन्ति वसनैरदःपदे चेतसीह वसवोऽप्यवासने ॥ १७ ॥  
  
प्। ९६) ग्राममध्यमुपनीय मूर्च्छितैः सस्वरैरमरगाथकैरियम् ।  
गीयते तदपदानसुप्रथैर्नामभिः प्रतिपदं कृतार्चनैः ॥ १८ ॥  
  
तां विदन्ति परविद्ययाद्यया हृद्यया सहजयानवद्यया ।  
सद्य एव चितगद्यपद्यया तद्धरा रहितजाड्यवेदनाः ॥ १९ ॥  
  
वादनादमनु गीतमप्यनु रागसागरनिरर्गलोत्तरम् ।  
आदृता गतिगतं त्रिधा लयं तोषयन्त्यमरनर्तका इमाम् ॥ २० ॥  
  
साध्यसिद्धकलनातिगामिनीं राधयत् परमशम्भुकामिनीम् ।  
साध्ययूथमभिसाधयत्यदोवेदनाय हृदये सुसंविदम् ॥ २१ ॥  
  
सिद्धियूथपरिचायचञ्चुरः सिद्ध्यसिद्ध्यतिगसिद्धिसाधिनीम् ।  
सिद्धसङ्घ उपधावितुं विदं तामिमां प्रयतते समाधिषु ॥ २२ ॥  
  
अप्सरोभिरनिशं रसाप्सरोमूर्तिभिर्ललितलास्यनर्मभिः ।  
हावभावचतुराभिरीश्वरी तोष्यतेऽपि रसराजराजिता ॥ २३ ॥  
  
गुह्यगुह्यविषयां विशेषणैर्गूहितप्रकृतचिन्तनादृताम् ।  
गुह्यका अपि निगूहयन्ति तां हृद्गुहागहनगेहकोटरे ॥ २४ ॥  
  
यक्षकर्दमविलेपनादिव कालिकामखिलकालकालिकाम् ।  
यक्षकाः सकलरक्षिकामिमां रक्षयन्ति हृदये सदा स्मृतेः ॥ २५ ॥  
  
भूतभूतिविभवां भवाभवां भूतभव्यभवदुद्भिदाभिदम् ।  
भूतनायकविभूतिमीश्वरीं भूतयूथमिह भावयत्यमूम् ॥ २६ ॥  
  
बोधतर्जितजगत्पिशाचिकां याचमानजनयाचनापहाम् ।  
अञ्चयन्ति विचिते पिशाचक्रास्तां स्वचेतसि चितं कथञ्चन ॥ २७ ॥  
  
प्। ९७) निर्गुणां गुणगणैरलङ्कृतां गौणतातिगगणाधिपा गणाः ।  
गौणतत्परकृतप्रथायुतैस्तां सदैव गणयन्ति नामभिः ॥ २८ ॥  
  
तां ध्रुवेण परिचिन्तयन् ध्रुवां सुध्रुवे पथि गतोऽपि निर्द्रवः ।  
निर्ध्रुवं जगदिदं विलोकयन् किं ध्रुवत्वमगमन्न स ध्रुवः ॥ २९ ॥  
  
सामभिर्विमलनामनामितैर्वामकामदमनाः स्वकामदाम् ।  
काम्यधामगमनाः समागमां रामयन्ति मुनयोऽपि सप्त ताम् ॥ ३० ॥  
  
निग्रहेऽपि जगतामनुग्रहे तां गृहीतविहितग्रहा ग्रहाः ।  
विग्रहे पथि चिदात्मविग्रहां ग्राहयन्ति च नवं नवं नवम् ॥ ३१ ॥  
  
तां शनैश्चर इमां शनैः शनैर्दूषणेन विकलैः सुभूषणैः ।  
दर्शनैरभिचिनोति चेतसा प्राप्तलोकपरलोकदर्शनैः ॥ ३२ ॥  
  
पूर्वदेवपरिवञ्चनाञ्चितशास्त्रनिस्त्रपितदेवनायकः ।  
गौरवं गुरुषु गूरयन् गुरुस्तां गृणाति त्रिजगद्गुरुं गुरुम् ॥ ३३ ॥  
  
मङ्गलो गलितगाल्यमङ्गलो मङ्गले प्रथमपूज्यतामितः ।  
पूजयत्युदितसर्वमङ्गलामङ्गलग्नशिवसर्वमङ्गलाम् ॥ ३४ ॥  
  
भास्करश्च निजलोकभासितो भासिताखिलजगत्त्रयीं शिवाम् ।  
भासयन् मुकुटभासिभिः पदे रत्नराशिभिरिमां भजत्यरम् ॥ ३५ ॥  
  
काव्यकौशलकलाकृदेकलः श्रौतमार्गपरिधानचातुरीम् ।  
आश्रितः परमशक्तिसक्तधीस्तां कविश्च कवयत्यनर्गलम् ॥ ३६ ॥  
  
सौम्य एव गुणतोऽपि सर्वदा न ग्रहा इव शुभादि भावयन् ।  
निर्णयेन स बुधोऽत उद्बुधां सौम्य ईश्वरितमां भजत्यलम् ॥ ३७ ॥  
  
प्। ९८) चन्द्रमा अविरतं सुधाभृतां चन्द्रिकां पथि पथि प्रसारयन् ।  
अर्चति प्रभुमुदारविभ्रमामुत्पलैः स्वयमिमां विकासितैः ॥ ३८ ॥  
  
तिग्मभानुहिमभानुतर्जनो वर्जितान्यभपतिक्रमार्जनः ।  
स्वर्गभानुरपि पुच्छमूर्च्छितो व्याप्तभानुमिह भावयत्यमूम् ॥ ३९ ॥  
  
कुम्भसम्भवमुनिः सुदक्षिणो दक्षिणां दिशमुपाश्रितः स्थिरम् ।  
दक्षमन्युदमनीमणीयसा चेतसा स्मरति बोधदक्षिणाम् ॥ ४० ॥  
  
पुण्यकर्मचितनामधामभिः सद्गुणैः सुरभिमेव निर्गुणाम् ।  
अन्तरिक्षगजना नमन्ति तां सञ्ज्ञया सुरभिलोकमुख्यया ॥ ४१ ॥  
  
वायुवेगगतयोऽपि खेचराः स्वस्वभावपरिभावुकामिमाम् ।  
बीजयन्ति निजपक्षसञ्चयैः खेचरेश्वरितमां सुचामरैः ॥ ४२ ॥  
  
मानवाश्च भुवि सत्त्वमानिनो माननीयमहसं मनीषिणः ।  
तां नमन्ति पृथगात्तमानदां कुत्र कुत्र च निजेष्टदेवताम् ॥ ४३ ॥  
  
भूधृतत्वविदिताश्च भूतले शेषमुख्यजनता जनेश्वरीम् ।  
सङ्गृणन्ति विनिमेषदर्शनाः शेषशेषविषयां विशेषणैः ॥ ४४ ॥  
  
इत्थमत्र परमेश्वरीमिमां प्राणिनः परमभक्तिसक्तयः ।  
पूजयन्ति जपहोमतर्पणैर्भूरितन्त्रविहितैर्हितैस्ततैः ॥ ४५ ॥  
  
स्तोत्रराजमिममाकलय्य सा लोकलक्षणविलक्षणं मया ।  
स्पष्टमाशु विहितं गुरुक्रमादाविवेश किल मां मुदं गता ॥ ४६ ॥  
  
तत्प्रभृत्यनवमं क्षमं समं प्राप्तमीश्वरतरास्पदं मया ।  
येन कर्तुमपि हर्तुमन्यथा कर्तुमेतदखिलं क्षमोऽस्म्यहो ॥ ४७ ॥  
  
सोऽहमस्म्यणुरणीयसां महाञ्ज्यायसामपि गरीयसां गुरुः ।  
प्राणतोऽपि च लघुः स्थवीयसां सुस्थिरः सकलकाम्यकामदः ॥ ४८ ॥  
  
प्। ९९) ईशितास्मि वशिताभ्यलङ्कृतः प्राप्तगम्यपददानदक्षिणः ।  
सर्वमात्मकलया विभावयन् भावमेष भव उद्भवाभवः ॥ ४९ ॥  
  
सच्चिदद्वयसुखोर्मिधर्मवानूर्मिमुक्तमहिमा स्वतन्त्रया ।  
एतयोन्मिषितसम्मुखीनया तत्तदभ्यरचयं चराचरम् ॥ ५० ॥  
  
बिन्दुमाविरुपकृत्य बीजतः सङ्गमय्य तदिदं पुनर्द्वयम् ।  
रेखयाखिलपुटत्रिसञ्ज्ञया वर्णशब्दपदवाक्यता ततः ॥ ५१ ॥  
  
तत्समूहमधिकृत्य सुस्मृतं तानि तान्यरचयं सुदर्शनः ।  
दर्शनानि हतदृश्यदृक्तया शब्दसर्ग इति निर्मितो मया ॥ ५२ ॥  
  
उन्मिमेष परशक्तिरादितस्तत्सदाशिव इतः स्वविद्यया ।  
ईश्वरत्वमगमत् त्रिधाद्युतिं तत्स्वशक्तिविवृतं त्रिकृत्यकृत् ॥ ५३ ॥  
  
मायया नियतिकालरागितातत्कलाकलितयापि विद्यया ।  
कञ्चुकैरिव वृतः स पौरुषीमागतः प्रकृतिमुत्कृतां गुणैः ॥ ५४ ॥  
  
ख्यात एष किल जीवसञ्ज्ञया चित्तबुद्धिहृदहङ्कृतैः क्रियाः ।  
आन्तरीर्विरचयन् बहिस्तथा शब्दितादिगुणिभिर्दशेन्द्रियैः ॥ ५५ ॥  
  
तद्गुणेभ्य उदभूद् विभूतये पञ्चभूतकलना ततो जगत् ।  
आकरा अपि जरायुमौलयस्तत्र भान्ति पृथगीश्वरेच्छया ॥ ५६ ॥  
  
तच्चतुर्दशविधं चतुर्दशैरावृतं भुवनराशिभिः पृथक् ।  
भूतयूथमभिभाति भासितोऽप्यर्थसर्ग इति शक्तितो मया ॥ ५७ ॥  
  
तामिमां समवलम्ब्य निर्मितं विश्वमित्थमतिगह्वरं मया ।  
वेद्मि तां सकलकारणं शिवां पूजयामि च जपामि भावयन् ॥ ५८ ॥  
  
प्। १००) नन्दिकेश्वर परापरामिमां शक्तिमेव मदनुग्रहास्पदम् ।  
आख्ययाचितसहस्रसङ्ख्यया स्तोत्रतां गमितयाभिनौमि ताम् ॥ ५९ ॥  
  
इत्युदीर्य विरतं महेश्वरं तं चराचरगुरुं विभुं पुनः ।  
स प्रणम्य शिरसा कृताञ्जलिर्नन्दिकेश्वर उवाच वाक्पतिः ॥ ६० ॥  
  
देवदेव परमेश शङ्कर लोकनाथ भगवन् नमोऽस्तु ते ।  
दासदासपदवीं गते मयि सम्प्रसीद भवदेकसंश्रये ॥ ६१ ॥  
  
नो विधेर्न नृहरेर्हरेर्न वा नेतरस्य च कदापि कुत्रचित् ।  
आदृतोऽस्मि शरणं त्वदेककप्रीतिभक्तिरिति धार्ष्ट्यमारभे ॥ ६२ ॥  
  
क्षम्यतामिदमुदीर्यतां च तत्स्तोत्रमेतदमरेशदुर्लभम् ।  
नाद्य यावदधिकामितं मया नार्थनादिरफलत्वमर्हति ॥ ६३ ॥  
  
यद्यपि प्रभुरहस्यमद्भुतं श्रोतुमिच्छति मनो हि मामकम् ।  
यद्यवाच्यमपि तत्तथापि मे वाच्यमेव दयया दयाश्रयैः ॥ ६४ ॥  
  
चेद् वदन्ति विभवो न गुह्यतां यातमेतदपि तत् क्व याम्यहो ।  
जन्म यावदभिराधयञ्छिवं राधना हि परसिद्धिसाधनी ॥ ६५ ॥  
  
वादिता गुरुवरैर्महेश्वरैर्नार्हतीति यदि नीतिरस्त्यपि ।  
तां चरेत्तदपि तत्त्वमप्यनु ह्यन्यथा भवति निर्णयः कुतः ॥ ६६ ॥  
  
तद् विधाय करुणामनुत्तरां प्रेष्यभावमपि मे विचिन्त्य तम् ।  
स्वामितामपि निजां स्तवेश्वरं वक्तुमर्हसि विभो प्रभाविणम् ॥ ६७ ॥  
  
भैरवं वपुरवेक्ष्य तेऽप्यहो प्रश्न एष विषये परे मुहुः ।  
यद्विधीयत इदं न युज्यते ह्युत्तमाय विजयो मृतिः समे ॥ ६८ ॥  
  
प्रागपि प्रतिमुहुः प्रभुस्मृतेरुत्कमास[स्त] मम तत्र मानसम् ।  
अद्य तु श्रुतमहानुभावतो भूय एव परितः समुन्मिषत् ॥ ६९ ॥  
  
प्। १०१) यत् कुमारगणपादिमैरपि न श्रुतं सुरवरैस्तदेव चेत् ।  
प्रोच्यते मयि मम प्रसिद्धतां याति भक्तिरपि ते दया तदा ॥ ७० ॥  
  
केवलं न मयि ते दयाप्यसौ किन्तु भक्तजनतामपि प्रति ।  
त्वन्मुखोद्गतमिमं विचिन्त्य यत् को न नौति नवराजमद्भुतम् ॥ ७१ ॥  
  
वेद्यते हि विभुचित्तमप्यमुं नेतुमुद्गतमिह प्रसिद्धताम् ।  
अद्य यावदपि यन्न वान्यथा पृष्टमद्य तु कथं न पृच्छ्यताम् ॥ ७२ ॥  
  
इत्थमेतदखिलं विविच्यतां प्रोच्यतां च नवराडनुत्तरः ।  
यन्न देयमपि तद् दयाधनैर्दीयते किमु न पादसेविने ॥ ७३ ॥  
  
इत्थमस्य वचनैः प्रभुप्रभुर्निर्वृतः सविनयैर्नयस्थिरैः ।  
योग्यतामपि विविच्य सच्छ्रुतौ स्माह किं न सुलभं सदाश्रयात् ॥ ७४ ॥  
  
नन्दिकेश्वर पुराप्यभूद् भवान् द्वारगो रहसि दृष्टदिष्टवान् ।  
तत्फलं परिणतं त्विदं मतिर्यद् विशेषविषयेऽनुयोगिनी ॥ ७५ ॥  
  
नानुयोक्तुमभवन् क्षमाः परे केऽप्यदः स्तववरं वरस्थिरम् ।  
कैरपीदमनुयुक्तमीरितं नो मयापि समयप्रथाविदा ॥ ७६ ॥  
  
त्वं तु केवलमनन्यसंश्रयस्त्यक्तसर्वकलनश्च मां प्रति ।  
जन्म यावदधिकाधिकं भजन् पात्रतामत इतोऽसि तच्छ्रुतौ ॥ ७७ ॥  
  
पूर्वमेव तपसाऽस्मि तोषितो दिव्यवर्षसुकृतेन भूयसा ।  
तत्फलं हि तव हस्तगं यतो द्वारगोऽसि सततं रहस्यपि ॥ ७८ ॥  
  
ईहते न कतरः परः सुरस्तत्पदं त्वयि हि यत्परं स्थिरम् ।  
कः शिवे प्रयतते न वा निजे कस्य चित्तविधिरेति पूर्णताम् ॥ ७९ ॥  
  
तत्पदस्थितिफलं त्विदं तव पप्रथे यदनुयोगमाचरः ।  
कुत्रचित् सुसमयेऽत्र मेऽपि यद् वाचि घूर्णितमतेरिवादरः ॥ ८० ॥  
  
प्। १०२) सत्यमेव नियतोऽसि मत्प्रियः सर्वतोऽपि परिपृष्ट एव यत् ।  
मत्तवत्परमरं स्तवेश्वरं स्वातिगुह्यमपि बाह्यमाचरम् ॥ ८१ ॥  
  
अद्य यावदभवो बहिर्भवे केवलं रहसि मेऽधिकारवान् ।  
अद्य तु श्रुतमहानुभाववागान्तरेऽपि परमेऽसि कोऽप्यहो ॥ ८२ ॥  
  
यात्यतीव विवृतं मया ह्यदः स्तोत्रमत्र किमु न प्रसिद्धताम् ।  
तत्र वृत्तमपि ते सदाह्वयं को न नौति सकलोपकारकम् ॥ ८३ ॥  
  
नन्दिकेश्वर तदित्थमुद्गतं स्तोत्रराजमिममद्भुतं शृणु ।  
तं निशम्य तदनुग्रहार्थिषु त्वं तथा प्रथय मद् यथाध्यगाः ॥ ८४ ॥  
  
स्तोत्रराडयमनुत्तरोत्तरो नामभिर्दशशतैः सुकामदः ।  
स्मार्य एष परिजप्य एष वा पाठ्य एष हवनीय एष च ॥ ८५ ॥  
  
ध्यानपाठजपहोमतर्पणैः सोऽस्य सिद्धिनिवहो न दूरतः ।  
दुर्गयोगपदवीं परामपि यः प्रयातुरपि लब्धिसंशये ॥ ८६ ॥  
  
यत्प्रयातकलनः स्वमीश्वरं प्राकृतोऽप्यवमतान्यसङ्कथः ।  
मन्यते द्विविध एष सोऽध्ययादस्य भोगनिवहः कियानिव ॥ ८७ ॥  
  
किन्तु यद्गत इतो निवर्तते नैव भूय इह वास्ति यन्मयः ।  
सापि मोक्षविवृतिः सुहर्षभूरध्ययादिकवशाऽवशा भवेत् ॥ ८८ ॥  
  
विधाय शुद्धिं त्रिविधां प्रतिष्ठामपि प्रयुक्तोत्तमजीवघोषः ।  
न्यासैक्यभूषः स्मृतिमांस्त्रिकालं पठेदिमं प्रत्ययतः प्रगे वा ॥ ८९ ॥  
  
एतत्स्तोत्रं श्रुतिमधिगतं स्मार्यरूपं स्मृतीनां  
दृष्टीनां च प्रथमविषयं ज्योतिषां ज्योतिरेकम् ।  
साहित्यानां गतमतिरसोद्धारतामादिशक्तेः  
पूजं पूजं प्रणमति न कः सारसर्वस्वभूतम् ॥ ९० ॥  
  
प्। १०३) स्वस्वातन्त्र्यपरानुभूतिकलयावश्यम्भवित्र्योद्गते  
साहिब्कौल इति प्रथावति पदे निर्माति यः स्मासनम् ।  
तत्काव्ये शिवशक्तिपूर्वकविलासानूद्धृते सम्भृते  
शक्त्यङ्केन विलासनाम्नि महिता भक्तिर्गता पञ्चमी ॥ ९१ ॥  
  
इति श्रीमहामाहेश्वराचार्यवर्यश्रीसाहिबकौलानन्दनाथविरचिते   
नामविलासे पञ्चमी भक्तिः ॥ ५ ॥  
  
  
षष्ठी भक्तिः  
  
स्तोत्रेशेऽस्मिन् मुनिरहमहन्तापरामर्शहेतु-  
श्छन्दोऽनुष्टुप् कथितमकथा देवता सादिशक्तिः ।  
नानासिद्धौ भवति विनियोगश्चतुर्धा प्रसिद्धे  
पुम्भावे वा स्मृतिजपहुताध्येतृतातर्पणेषु ॥ १ ॥  
  
शम्भुश्चक्रे यानि नामानि देवदेव्याः स्पष्टं पूर्वमुद्देशपूर्वम् ।  
साहिब्कौलस्तानि भक्त्येकवश्यो वृत्तैरर्थं लक्षयद्भिर्बबन्ध ॥ २ ॥  
  
विष्णुमायाभिधे सिद्धसरस्वत्यपि वर्णिते ।  
पर्यायेणेह षष्ठ्या च तरुणाख्योपपादिता ॥ ३ ॥  
  
क्वापि क्वाप्यन्यनामानि विग्रहान्तरितानि च ।  
वर्णितानि न दूष्याणि तान्युद्भावनया स्वयम् ॥ ४ ॥  
  
निराभासोऽप्यादावहमिति समाभास्य विविधैः  
स्वशङ्काङ्कैर्भावं स्वमिव मलिनैर्योजयति यः ।  
प्रतीपं प्रज्ञानात्पुनरपि तमेवाद्भुतमयं  
स्मरत्येकं सद्यः किमपि च चिदात्मैष जयति ॥ ५ ॥  
  
प्। १०५) निश्चेत्यापि विचेत्यभावकलनाभासस्वरूपेव या  
यैकाप्येव मतेषु भूरिषु परं नानाख्यया श्रूयते ।  
या जन्मादिविधौ विभुर्विमलभा अस्यात्मतन्त्रा परा  
सैषा काचिदखण्डहर्षविभवा चित् स्फूर्जतात् स्वत्विषा ॥ ६ ॥  
  
परमतुलमनन्तं बोधयत्यात्मभावं  
विरचयति च सद्यो मृत्युचिन्तापहारम् ।  
रसयति रसराजं सर्वतः पूर्णपूर्णं  
मम मतिरथ चैवं शक्तिनाम्नां विलासः ॥ ७ ॥  
  
शृङ्गारी स्वमतौ हसञ् जनगतिं भक्तेषु कारुण्यवान्  
वीरोऽहङ्कृतिपातने भ्रमततौ रौद्रो मनःकर्मणाम् ।  
भीतेर्हेतुरसज्जुगुप्सनपरः सर्वैक्यलीलाद्भुतः  
साहिब्कौलरसेश्वरो विजयते शान्तात्मताभास्वरः ॥ ८ ॥  
  
अनपिहितभावबोधां नानाकामाधिकामितां विबुधैः ।  
अभिनवरसराजीं तां परादिविद्येश्वरीं वन्दे ॥ ९ ॥  
  
महाविद्या ॥ १ ॥  
  
परा या चिद्रूपा स्फुरितविभवान्तः स्मृतवती  
बहु स्यामित्येका तदनु तनुते तत्सममिदम् ।  
विचित्रं शुद्धाध्वप्रभृतिमतिविश्राममभिदा  
महाविद्याऽनाद्या विशदसुखदे यच्छतु पदे ॥ १० ॥  
  
जगन्माता ॥ २ ॥  
  
प्रसूते हूतेन प्रतिनियतरूपेण च परा  
निरूप्यं चिद्रूपा जगदगमयं निष्परिचयम् ।  
प्। १०६) प्रपञ्चं या स्वच्छा मुहुरिह गृणन्तं झगिति मां  
जगन्माता पाताज्जगदघनिपाताद् भगवती ॥ ११ ॥  
  
महालक्ष्मीः ॥ ३ ॥  
  
स भिक्षुत्वं दिक्षु श्रयति नहि यत्संश्रयवशात्  
प्रशास्ता दैत्यानां पतिरपि च पत्युर्भवति या ।  
हृदि स्थित्या नित्यं विरचयतु दौर्गत्यमभितो  
महालक्ष्मीः सा नो ललितफलिता दुर्गतिततेः ॥ १२ ॥  
  
शिवप्रिया ॥ ४ ॥  
  
यदासक्तो नक्तन्दिनमिनपदं तत्सुविपदं  
विदित्वा दत्त्वाढ्यं स शिव इतरेभ्यः स्वयमलम् ।  
श्मशाने निःशून्ये वसति च परं नन्दति शिव-  
प्रिया ध्येया देयात् सहजनिजभक्तिश्रियमियम् ॥ १३ ॥  
  
विष्णुमाया ॥ ५ ॥  
  
विनिर्माय स्फायत्सहजनिजतन्त्रत्वविभवा-  
दहो मोहं धत्ते स्वयमपि ययेदं श्रितगतिः ।  
स विष्णुश्चाप्यात्मा विततमितमातृभ्रममया-  
ज्जनं विष्णोर्माया परमरमपायादवतु सा ॥ १४ ॥  
  
शुभा ॥ ६ ॥  
  
शुभत्वं दुःशोभे भवति च भवे मोहविभवे  
यदीयाद् दुर्ध्येयादपि परकृपापातसुलभात् ।  
प्। १०७) विशोकादालोकात् प्रथितविततालौकिकधियां  
शुभा शुभ्रं विभ्रंशितकलिमलं शं वितरतात् ॥ १५ ॥  
  
शान्ता ॥ ७ ॥  
  
नितान्तं दुःशान्तो भजति विजितश्चित्ततुरगो  
यदाश्रित्या हित्वा भ्रममिमममीभिः सुकृतिभिः ।  
निवृत्तिं दुवृत्तः सकलमलदायाः स्वदयया  
स्थितिं शान्ता दत्तां सततममिता सात्मनि समाम् ॥ १६ ॥  
  
सिद्धा ॥ ८ ॥  
  
प्रकाश्यैक्यात् सिद्धिं घटयति चिदात्मा घटयितुं  
न तत्स्वेनासिद्धः कथमथ जडो यत्र परितः ।  
विकल्पैर्या नद्धा कथमपि न नद्धापि भवति  
प्रसिद्धा सिद्धा सा निरुपधि सुसिद्धिं वितरतात् ॥ १७ ॥  
  
सिद्धसरस्वती ॥ ९ ॥  
  
गुरोः शिक्षाभिक्षां वदनसदनाच्छास्त्रमपि या  
विना शिष्यत्वं वा समुदयत आनन्दलहरी ।  
समिद्धा सिद्धैः सा विदितगदिता नित्यमिह त-  
त्सरस्वत्यम्बा मां रसयतु रसज्ञैः सुरसिता ॥ १८ ॥  
  
क्षमा ॥ १० ॥  
  
यदालम्बाद् बाधा भवति न सदा दुर्जनभुज-  
ङ्गमात् क्षामा स्पर्धा भवति च निबद्धा मतिहतैः ।  
सतां भाता सम्यग् हृदयदिवि सद्बोधविशदा  
क्षमा कामं सा मामवतु पशुपर्षत्परिगतेः ॥ १९ ॥  
  
प्। १०८) कान्तिः ॥ ११ ॥  
  
अनङ्गः सद्भङ्गैः कुसुमसमयामात्यमबला-  
बलोऽपीप्सुः पुष्पैः प्रतिहितमहास्त्रो रतिरतः ।  
यदासङ्गाद् गङ्गाधरमपि परिक्षोभमनयत्  
स्वकान्तिं सा कान्तिर्वितरतु जगन्मोहविषयाम् ॥ २० ॥  
  
प्रभा ॥ १२ ॥  
  
यदालोकात् स्तोकादपि सपदि जन्तोः पदि पदि  
परं यस्मिन् कस्मिन्नपि भवति हाहेति मुखगम् ।  
यया मुक्तं युक्तं रचयति रुचिं नैव किमपि  
प्रभा साभामाभासयतु कुतुकात् कामपि समाम् ॥ २१ ॥  
  
ज्योत्स्ना ॥ १३ ॥  
  
यया ग्लौरप्यानन्दयति निखिलं लोकमुदितो  
विपत्तापं हित्वा श्रयति च यतः शीतलसुखम् ।  
जनः सा नस्त्राणं प्रतिकृतिमतीताकृतिमतां  
भव ज्योत्स्ना कृत्स्ना तिमिरसमरे दुर्गतिकरे ॥ २२ ॥  
  
पार्वती ॥ १४ ॥  
  
समक्षं दक्षेणानवसरमवज्ञापिततया-  
वतारं या तारं गिरिवरनिकाय्ये कृतवती ।  
सुसूत्रं तद्गोत्रं समनयदनन्तां प्रथिततां  
कृपां पार्वत्येषा दिशतु सुदशावाप्तिसफलाम् ॥ २३ ॥  
  
प्। १०९) सर्वमङ्गला ॥ १५ ॥  
  
विभानात् सत्पदप्राप्त्यै यद्ध्यानान्मङ्गलं परम् ।  
भवेत् सर्वत्र सा जीयाद् भवानी सर्वमङ्गला ॥ २४ ॥  
  
हिङ्गुला ॥ १६ ॥  
  
निषण्णा षण्णामप्युपरि कटकानामघवता-  
मगम्या या काम्या शुभविभवसारैक्यविदुषाम् ।  
शुभाङ्गी निःसङ्गीकृतनिजपदा कापि किल हि-  
ङ्गुला बाला कालान्तकहिततमा मामवतु सा ॥ २५ ॥  
  
चण्डिका * ॥ १७ ॥  
  
सुनाट्योद्दोर्दण्डत्रुटितवियदासंस्खलदुडु-  
स्फुरत्पुष्पैः कीर्णेव सुरवरपूगैरगसुखैः ।  
सुरारीणां हत्या समरसमये सा सपदि च-  
ण्डिका चण्डा वध्यादपदविपदं दुर्गदपदाम् ॥ २६ ॥  
  
दान्ता ॥ १८ ॥  
  
कृपाक्रान्तो दान्तो भवति भवभोगादतिहतात्  
परस्या यस्या दुष्कपटघटनीयाद्रसरसात् ।  
प्। ११०) सुदुस्त्याज्याच्चापि प्रथयतु परे धामनि मनः-  
सुविश्रान्तिं दान्ता कृतकृतकहर्षावृतिहतिः ॥ २७ ॥  
  
पद्मा ॥ १९ ॥  
  
स्वपुण्यानां पाकात् कमलममलं या कृतवती  
यतेर्भीतिव्याजान्न भजति तदाद्यस्थिरतया ।  
जगत्सूच्यं वाच्यं सशमसुषमं हृत्कमलजं  
पदं पद्मा पद्मोद्भवमुखनुता सा रचयताम् ॥ २८ ॥  
  
लक्ष्मीः ॥ २० ॥  
  
यदालम्बात् सम्भाषणमपि जनो दोषगुणिभि-  
र्नरैः साकं पाकं नतनु मनुते सत्कृतिततेः ।  
सदाह्लादामृद्धिं रचयतु शुचिं सा नवनवां  
परा लक्ष्मीर्हाराकलितकुचभारालसगतिः ॥ २९ ॥  
  
हरिप्रिया ॥ २१ ॥  
  
क्रियाः कृत्वापि यैश्चित्तं जितं नाप्तं हितं च ते ।  
हरिप्रियादयापूर्णकटाक्षानीक्षिताः किल ॥ ३० ॥  
  
त्रिपुरा ॥ २२ ॥  
  
त्रिपुरेति शिवां ध्यायन् यदस्म्यानन्दघूर्णितः ।  
त्रिपुरेश्वरतां जाने तन्मत्तो नातिरिच्यते ॥ ३१ ॥  
  
नन्दिनी ॥ २३ ॥  
  
यद्दयाधिगतसुन्दरेन्दिरानन्दितो हसति वा पुरन्दरम् ।  
नैककष्टकृतमन्दिरं दिवि नन्दिनीति गदितैक्यवर्धिनी ॥ ३२ ॥  
  
प्। १११) नन्दा ॥ २४ ॥  
  
नानन्दं नन्दनोद्यानविहारे मनुतेऽतनु ।  
नन्दाभक्तिसुधासिक्तचित्तः कृत्तपुनर्भवः ॥ ३३ ॥  
  
सुनन्दा ॥ २५ ॥  
  
नन्दनाद्यात्मभावेन खिन्नः क्षणविनाशिना ।  
सुनन्देत्यभिनन्द्य त्वां भूतोऽस्मि विगतज्वरः ॥ ३४ ॥  
  
सुरवन्दिता ॥ २६ ॥  
  
सुरां हृत्वासुराञ् जित्वा विपञ्चीस्वरनादिनी ।  
सुरान् या नन्दयामास सैव त्वं सुरवन्दिता ॥ ३५ ॥  
  
यज्ञविद्या ॥ २७ ॥  
  
ध्यायंस्तां यज्ञविद्येति चिदग्नाविन्द्रियाहुतीः ।  
यजति प्राणयज्ञाद्यैः कोऽपि नैपुण्यपुण्यभाक् ॥ ३६ ॥  
  
महामाया ॥ २८ ॥  
  
एकोऽपि यामधिष्ठाय साक्षी त्रैश्वर्यलीलया ।  
सृष्ट्यादि रचयत्येषा महामायेति गीयते ॥ ३७ ॥  
  
वेदमाता ॥ २९ ॥  
  
ओङ्कारमातृकं वेदं या निर्वेदवते स्तुता ।  
प्राहिणोद् ब्रह्मणे तुष्टा वेदमाता जयत्यसौ ॥ ३८ ॥  
  
सुधा ॥ ३० ॥  
  
यदास्वादात् परब्रह्मबोधास्वादं च मन्वते ।  
विघ्नमेवामरा भक्त्या सुधा साऽस्वाद्यतां बुधाः ॥ ३९ ॥  
  
प्। ११२) धृतिः ॥ ३१ ॥  
  
यमाद् भ्रमात् क्लमात् कामान्नाप्युज्झति गुणं मतिः ।  
कृतिनां स्वं यदाश्रित्या धृतिर्लभ्या कथं चलैः ॥ ४० ॥  
  
प्रीतिः ॥ ३२ ॥  
  
पद्मसूर्यादयो बन्धुभावे जात्वपि दुर्घटे ।  
संयोजिता यया कापि प्रीतिः कीर्तिं परां गता ॥ ४१ ॥  
  
प्रथा ॥ ३३ ॥  
  
मतं प्रथितवद्भिश्च शक्यते न पृथक् पृथक् ।  
यापह्नोतुं स्वयम्भाता प्रथा सिद्धा क्व नैव सा ॥ ४२ ॥  
  
प्रसिद्धा ॥ ३४ ॥  
  
पृथक् पृथक् स्वलीलायै स्फुरन्त्यपि दिगादिषु ।  
निजैकवपुषैवेह प्रसिद्धा सिद्धिदास्तु नः ॥ ४३ ॥  
  
मृडानी ॥ ३५ ॥  
  
उग्रो भीमोऽपि यन्नाम्ना मृड इत्यागतः पराम् ।  
कीर्तिं सर्वत्र तन्नूनं मृडानीसङ्गगौरवम् ॥ ४४ ॥  
  
विन्ध्यवासिनी ॥ ३६ ॥  
  
गजारूढा निजावन्ध्यस्वाच्छन्द्यानन्दसुन्दरी ।  
अबन्धुरं सुदुर्बन्धं छिन्धि त्वं विन्ध्यवासिनी ॥ ४५ ॥  
  
सिद्धविद्या ॥ ३७ ॥  
  
अन्तर्वन्निरुपादानं सिद्धविद्यापि बाह्यतः ।  
विश्ववैचित्र्यनिर्माणहेतुर्जयति सा परा ॥ ४६ ॥  
  
प्। ११३) महाशक्तिः ॥ ३८ ॥  
  
निर्भित्ति निरुपादानमसद् सद्वत् प्रकाशयेत् ।  
इदं कथं महाशक्तिसक्तिः पशुपतिर्न चेत् ॥ ४७ ॥  
  
पृथ्वी ॥ ३९ ॥  
  
बीजानामपि या बीजमेकं नैकतयान्तरे ।  
संयोजयत्यहो सेयं पृथ्वी जगति गीयसे ॥ ४८ ॥  
  
नारदसेविता ॥ ४० ॥  
  
कलेरेकनिदानं च सत्यवाक्त्वप्रथां गतः ।  
ब्रह्मपुत्रः स यद्भक्त्या सा त्वं नारदसेविता ॥ ४९ ॥  
  
पुरुहूतप्रिया ॥ ४१ ॥  
  
प्रस्तोतुं शक्यते केन पुरुहूतप्रियादया ।  
यद्भक्तलालनायागादपि विष्णुरुपेन्द्रताम् ॥ ५० ॥  
  
कान्ता ॥ ४२ ॥  
  
न विलोक्य जनो मनोऽपरत्र प्रभवेन्नेतुमपि क्षणं शिवां याम् ।  
कृतदुष्कृतहानिरस्तु कान्ता कृतिनां शान्तहृदां सदा समन्तात् ॥ ५१ ॥  
  
कामिनी ॥ ४३ ॥  
  
अपरात्मविबोधकृत् तमोऽहो तनुते दृष्टतयैव यामिनीव ।  
कृतकालकरालदोषशान्तिर्मतिमद्भिः कलितेह कामिनीयम् ॥ ५२ ॥  
  
पद्मलोचना ॥ ४४ ॥  
  
किमु रोषविशेषदूषितेयं किमु सौभाग्यमदाभिभूषिता वा ।  
इति वीक्ष्य यदीक्षणे हरान्तर्विचिकित्सावतु पद्मलोचना सा ॥ ५३ ॥  
  
प्। ११४) प्रह्लादिनी ॥ ४५ ॥  
  
त्याज्यं च राज्यं सुधियोऽथ देवसेवार्हता चातिहतापि योगः ।  
रोगो विना यद्भजनं जनस्य प्रह्लादिनी ह्लादयतां हृदेषा ॥ ५४ ॥  
  
महामाता ॥ ४६ ॥  
  
यदंशगुणजानां च त्रिदेवानां जगत्त्रये ।  
महत्त्वं प्रथितं मान्या महामाता न कस्य सा ॥ ५५ ॥  
  
दुर्गा ॥ ४७ ॥  
  
एकाबला बालमरालयाना या दुर्गमं सङ्गममानिनाय ।  
समं यमेनातिगतार्थनामा भक्तेषु सा मे जयदास्तु दुर्गा ॥ ५६ ॥  
  
दुर्गतिनाशिनी ॥ ४८ ॥  
  
क्षमासमा वृद्धिमती च बुद्धिर्यया प्रसिद्धिं लभते न जातु ।  
तां दुर्गतिं या हरति क्षणेन ध्यातैव सा दुर्गतिनाशिनी त्वम् ॥ ५७ ॥  
  
ज्वालामुखी ॥ ४९ ॥  
  
किं वोर्ध्वतः किं परितो न्वधस्ताज्जातेति निर्णेतुमशक्यरूपा ।  
जाज्वल्यमानाविरतं ददातु ज्वालामुखी मुख्यतमां विभूतिम् ॥ ५८ ॥  
  
सुगोत्रा ॥ ५० ॥  
  
तप्त्वा तपोऽनन्तसमा न लभ्यं यत्तन्निराधि स्वपदं ददाति ।  
जप्तैव या तप्तसुवर्णवर्णा श्रियेऽस्तु सा स्तोत्रकृतः सुगोत्रा ॥ ५९ ॥  
  
प्। ११५) ज्योतिः ॥ ५१ ॥  
  
व्योम्नैव किं सञ्ज्वलितं नु किं वा ज्वालामला पुष्करतां गतेति ।  
पश्यन्ति यां विस्मयिनोऽनुभूत्या सा सर्वतो ज्योतिरिहास्तु भूत्यै ॥ ६० ॥  
  
कुमुदहासिनी ॥ ५२ ॥  
  
मूर्ध्निं किं स विधुः पूर्ण इति संशयितो हरः ।  
यद्धासाद् हस्तमाधत्ते सा त्वं कुमुदहासिनी ॥ ६१ ॥  
  
दुर्गमा ॥ ५३ ॥  
  
विना जलादेरपि दुर्गमत्र सुदुर्गमा दुर्जनवर्यपूगैः ।  
या दुर्भवे दुष्कृतजे निरन्ते गमागमार्तिं हर दुर्गमा त्वम् ॥ ६२ ॥  
  
दुर्लभा ॥ ५४ ॥  
  
सर्वापि सर्वत्र गतापि सार्वा विमर्शनीयापि सदैव सर्वैः ।  
अपूर्वरूपाहतपूर्वभावा चित्रं कथं पार्वति दुर्लभासि ॥ ६३ ॥  
  
विद्या ॥ ५५ ॥  
  
दृष्ट्वा विधुं व्यात्तमुखाश्चकोरा इवेह सर्वे न कथं भवेयुः ।  
तद्वाक्सुधास्वादनलुब्धचित्ता आद्या प्रसन्ना किल यस्य विद्या ॥ ६४ ॥  
  
स्वर्गतिः ॥ ५६ ॥  
  
यल्लोभसङ्क्षोभितचित्तवृत्तिः सुदुर्लभं मानवदेहमेनम् ।  
सङ्ख्ये समङ्गीकुरुते विहातुं सा स्वर्गतिस्त्वं भवताद् गतिर्नः ॥ ६५ ॥  
  
पुरवासिनी ॥ ५७ ॥  
  
रक्षाविधानाय पुरा पुराणां प्रत्येकमेकापि भिदां निनाय ।  
यतः पराऽसावधिदैवतं स्वं ततः प्रसिद्धा पुरवासिनीति ॥ ६६ ॥  
  
प्। ११६) अपर्णा ॥ ५८ ॥  
  
अवर्ण्यवर्णात्मसमाप्तवर्णा सुवर्णवर्णा कृतनैकवर्णा ।  
प्रियादिवर्णा परमादिवर्णा जयत्यपर्णा करतर्णपर्णा ॥ ६७ ॥  
  
शाम्बरी माया ॥ ५९ ॥  
  
चित्रेन्द्रजालं तनुतेऽद्वैते द्वैतं च तत्र तत् ।  
या शिवा शाम्बरी माया सा जीयात् कापि केवला ॥ ६८ ॥  
  
मदिरा ॥ ६० ॥  
  
या चिन्तितैव तनुते कृतिनाममन्द-  
स्वानन्दसुन्दरमबन्धनमत्र चित्तम् ।  
सालौकिकीह मदिरा कथमज्ञलोकैः  
शोकातुरैः परिनिषेवितुमस्ति शक्या ॥ ६९ ॥  
  
मृदुहासिनी ॥ ६१ ॥  
  
माट्टहासेन मेऽस्त्वेष ध्यानात् संस्खलितो भजन् ।  
इत्येव कृपया जाने सा देवी मृदुहासिनी ॥ ७० ॥  
  
कुलवागीश्वरी ॥ ६२ ॥  
  
इतस्ततो भ्रमार्तानां कुलवागुद्धृता यया ।  
भक्तानां नन्दनायाशु कुलवागीश्वरीति सा ॥ ७१ ॥  
  
नित्या ॥ ६३ ॥  
  
कार्यं हि कारणगुणानुगुणं समस्ति  
सम्यक् प्रसिद्धिरिति या तदियं न सत्या ।  
प्। ११७) नित्याप्यनित्यमिदमातनुते यदेषा  
चित्रैकधाममहिमा हिमभानुधामा ॥ ७२ ॥  
  
नित्यक्लिन्ना ॥ ६४ ॥  
  
बीजं कदाचिदपि नीरदनीरपूर-  
क्लिन्नं स्फुटत्वमुपयाति निजाङ्कुराद्यैः ।  
नित्यं त्विदं कथमुपोद्गतमाशु नित्य-  
क्लिन्ना न चेद् भगवती जगदेकमाता ॥ ७३ ॥  
  
कृशोदरी ॥ ६५ ॥  
  
संसारसंहारकरी सदैव देवी शिवा त्वं यदि वाऽभविष्यः ।  
सम्पूरिताशा कृतिनां तदा स्याःकृशोदरीति प्रथिता कथं नु ॥ ७४ ॥  
  
कामेश्वरी ॥ ६६ ॥  
  
कामेश्वरी चापि कथं न सा त्वं निष्काममन्तः कुरुषे क्षणेन ।  
भक्तस्य सिक्तस्य परात्मबोधपीयूषधारानिकरेण देवि ॥ ७५ ॥  
  
नीला ॥ ६७ ॥  
  
सूर्येन्दुकोटिप्रतिमापि देवी संस्पर्धयेवाकृतकप्रभावा ।  
सैषैकदा नीलगलस्य नीला भूताखिलाङ्गैः किमु भङ्गुराङ्गी ॥ ७६ ॥  
  
भीरुण्डा ॥ ६८ ॥  
  
उग्रं दण्डं दूरतो वीक्ष्य दैत्या ब्रह्माण्डान्तश्चापि भीत्या न शेकुः ।  
स्थातुं यस्याः क्रूरतारोज्ज्वलाया भीरुण्डा सा मुण्डहस्तावतान्नः ॥ ७७ ॥  
  
वह्निवासिनी ॥ ६९ ॥  
  
प्रत्यक्षतो हविर्भोक्तुं भक्तैः प्रीत्या हुतं स्तुता ।  
या वह्निवासिनी सा नः कुर्यान्निर्वासनं मनः ॥ ७८ ॥  
  
प्। ११८) लम्बोदरी ॥ ७० ॥  
  
आभासितं चापि बहिर्यदन्तरादर्शवन्नोज्झति यन्निवासम् ।  
लम्बोदरीति प्रथिता ततः स्तादालम्बनं संसृतिदुर्भृगौ सा ॥ ७९ ॥  
  
महाकाली ॥ ७१ ॥  
  
विमुग्धं कामार्तं यदमलवपुर्वीक्ष्य गिरिशं  
क्षपां जानन्तं तं त्रिदशतटिनी मीलितदृशम् ।  
हसन्तीवोत्फेना भवति भवदुर्भानजनितं  
महाकाली काल्यं हरतु दयया साभिभजताम् ॥ ८० ॥  
  
विद्याविद्येश्वरी ॥ ७२ ॥  
  
भातः कदापि कुत्रापि विद्याविद्ये समं न यत् ।  
विद्याविद्येश्वरी सैका विधत्ते विस्मितं न किम् ॥ ८१ ॥  
  
नरेश्वरी ॥ ७३ ॥  
  
नरेषु नारीष्वहतां विदित्वा स्वतन्त्रतां सर्वगतापि भूता ।  
नरेश्वरी शर्मकरी सदा तामाविष्करोत्वात्मगतिं समन्तात् ॥ ८२ ॥  
  
सत्या ॥ ७४ ॥  
  
यदध्यासादसत्योऽपि संसारो भाति सत्यवत् ।  
सत्येति तां मुदा ध्यायन् कृतकृत्यो न को भवेत् ॥ ८३ ॥  
  
सर्वसौभाग्यवर्धिनी ॥ ७५ ॥  
  
यद्भक्त्यावाप्य सौभाग्यं कामः कामं हरत्यदः ।  
सर्वमेकोऽपि सा देवी सर्वसौभाग्यवर्धिनी ॥ ८४ ॥  
  
प्। ११९) सङ्कर्षणी ॥ ७६ ॥  
  
कर्षन्तीं मधुमत्तचित्तविहगं दुर्वृत्तितो दूरतो  
वर्षन्तीं कृतिनां सुधासवमयीं धारां परामन्तरे ।  
को धीमा।ल्लभते परत्र परमं हर्षं हि सङ्कर्षिणी-  
त्यध्यायन् कृतदुष्कृताहतिममूं दुर्मोहनिर्मूलिनीम् ॥ ८५ ॥  
  
नारसिंही ॥ ७७ ॥  
  
यद् भूतं न कदापि नैव च भवेत् कुत्रापि वा नाधुना  
तद्रूपं प्रकटीचकार दयया यस्याः परस्या हरिः ।  
हत्वा दैत्यवरं स्वभक्तमकरोत् पूर्णप्रतिज्ञाभरं  
प्रह्लादं च परा जयत्यतितरां सा नारसिंही शिवा ॥ ८६ ॥  
  
वैष्णवी ॥ ७८ ॥  
  
विष्णुतां स कथं गच्छेद् वामनाकृतिशोभनः ।  
भवेत् परापरा सैव यदि तुष्टा न वैष्णवी ॥ ८७ ॥  
  
महोदरी ॥ ७९ ॥  
  
देव्यासेव्या सदा देवैर्यदि सत्यं महोदरी ।  
तदा बहिः किमेतन्नु विचित्रं चित्रमातनोत् ॥ ८८ ॥  
  
कात्यायनी ॥ ८० ॥  
  
ऐश्वर्यमीश्वरो व्यक्तं नैकधा पर्यणीनमत् ।  
यां प्राप्यैवास्तु सा नित्यं नित्या कात्यायनी गतिः ॥ ८९ ॥  
  
प्। १२०) चम्पा ॥ ८१ ॥  
  
कम्पं लुम्पयतान्नित्यं मोहोद्रेकभवं भवे ।  
चम्पूं च सम्भृतां चम्पा प्रकटीकुरुतां सताम् ॥ ९० ॥  
  
सर्वसम्पत्तिकारिणी ॥ ८२ ॥  
  
ययान्याः सम्पदस्तुच्छास्तामाविष्कुरुते यतः ।  
ध्यातैव सा ततो गीता सर्वसम्पत्तिकारिणी ॥ ९१ ॥  
  
नारायणी ॥ ८३ ॥  
  
सुदुर्बलो माणवको बदर्याश्रमैकवासस्त्रिजगत्सु भक्त्या ।  
नारायणेति प्रथितः स यस्या नारायणी सा किल दुष्प्रमेया ॥ ९२ ॥  
  
महानिद्रा ॥ ८४ ॥  
  
न यान् हातुं कोऽपि प्रभवति सुदुर्भावविषमा  
विकल्पास्ते नूनं प्रशममुपयान्ति क्षणमपि ।  
यदाश्रित्या नित्या कृतकृतकहर्षावगणना  
महानिद्रा विद्रावयतु विपदं दुर्गमपदाम् ॥ ९३ ॥  
  
योगनिद्रा ॥ ८५ ॥  
  
ययापि सुप्तः प्रतिपक्षभावप्रहारमूर्च्छां विजहाति सद्यः ।  
वैशद्यमात्मीयमवाप्य हृद्यां सिद्धिं स्वयोगे कुरु योगनिद्रा ॥ ९४ ॥  
  
प्रभावती ॥ ८६ ॥  
  
यदग्रतो ज्योतिरिनादि नैतत् प्रयोगमायाति ययोडुयूथम् ।  
दिनेऽपि यद्धीनमिदं न किञ्चिद् प्रभावती सा ददतां निजाभाम् ॥ ९५ ॥  
  
प्। १२१) प्रज्ञापारमिता ॥ ८७ ॥  
  
या स्वाभासविलासतो विदधती शैलोपमं चेन्द्रियं  
ज्ञातुं कर्तुमपि क्षमं हरिहरब्रह्मादयोऽपीश्वराः ।  
सर्वज्ञा अपि यद्दयाविरहिता यान्ति क्षणान्मूकतां  
प्रज्ञापारमितामितास्तु नितरां प्रज्ञाप्रसिद्ध्यै सताम् ॥ ९६ ॥  
  
प्रज्ञा ॥ ८८ ॥  
  
औदार्यशौर्यप्रथितान् सुरूपान् भूपांश्च दीव्यत्यनिवार्यचर्यः ।  
स पुण्यभाक् कन्दुकवद्यदन्तः प्रज्ञा स्थितिं सन्दधती सतीयम् ॥ ९७ ॥  
  
तारा ॥ ८९ ॥  
  
कृत्वापि सञ्जागरणं निशासु  
यस्या निराधारतया स्थिताश्च ।  
नाम्नैव साम्यं कथमप्यवापु-  
स्तारा ममारादभियेऽस्तु तारा ॥ ९८ ॥  
  
मधुमती ॥ ९० ॥  
  
किं वोर्ध्वतः किं परितो न्वधस्तात्  
स्रवत्यदः सोममियं वतेति ।  
न शक्यते वीरवरैर्विवेक्तुं  
या रक्षतान्मां मधुमत्यपायात् ॥ ९९ ॥  
  
मधुः ॥ ९१ ॥  
  
यद्भक्तवाणी मधुमाधुरीणां जैत्री मनोदुर्मषकं श्रुतैव ।  
अनन्यचेष्टं कुरुतेऽपि दुःखबध्यं बुधैः सा मधुरत्र जीयात् ॥ १०० ॥  
  
प्। १२२) क्षीरार्णवसुधाहारा ॥ ९२ ॥  
  
जरामरणसंहारासुरदुर्मोहकारणम् ।  
क्षीरार्णवसुधाहारा विष्णुरूपास्तु मेऽरणम् ॥ १०१ ॥  
  
कालिका ॥ ९३ ॥  
  
ब्रह्माद्या अपि पञ्च मुण्डविषया द्रष्टुं न शक्ता इवा-  
धस्तादेव वहन्ति यद्वहमहाकालाढ्यसिंहासनम् ।  
यद्भक्तोऽपि विहाय कार्ष्ण्यमखिलं यादात्म्यमेत्यद्भुतं  
ध्यानादेव ददातु साऽपरिमितं नित्यं बलं कालिका ॥ १०२ ॥  
  
सिंहवाहिनी ॥ ९४ ॥  
  
अवलोक्यैव वृषं श्रितं पतिं स्वं  
चपलं भ्रंशनभीतिदं कदाचित् ।  
करुणाक्रान्तमना अनामरूपा  
किमु भूता पथि सिंहवाहिनी त्वम् ॥ १०३ ॥  
  
ओङ्कारा ॥ ९५ ॥  
  
यन्मात्राभ्यो ज्ञानकर्मैकहेतुर्दुष्पारार्था सा चतुर्वेद्युदेति ।  
यान्तर्नित्यं दन्ध्वनीतीह काचिदोङ्कारेयं योगिसाम्राज्यदास्तु ॥ १०४ ॥  
  
वसुधाकारा ॥ ९६ ॥  
  
मूलाधारेऽस्ति वसुधाकारा या परदेवता ।  
सेवे तां देवदेवेशीं स्वतन्त्रां मन्त्रमातरम् ॥ १०५ ॥  
  
प्। १२३) चेतना ॥ ९७ ॥  
  
यदावरणशक्तितो विविधवादबद्धादराः  
सदापि च यदात्मका न विदुरात्मतन्त्र्यं बुधाः ।  
तथापि न कथञ्चनापि पिहितास्ति या तैः सदा  
स्वधामपरिचेतना हरतु चेतना सा भिदाम् ॥ १०६ ॥  
  
कोपनाकृतिः ॥ ९८ ॥  
  
स्वभक्तोद्वेजकान् दुष्टानेव जाने प्रति स्वयम् ।  
सदा सौम्यस्वभावापि जाता सा कोपनाकृतिः ॥ १०७ ॥  
  
अर्धबिन्दुधरा ॥ ९९ ॥  
  
यदंशजातमप्येतन्महत्त्वख्यातमस्त्यहो ।  
अर्धबिन्दुधरा सेयं मीयते केन धीमता ॥ १०८ ॥  
  
धारा ॥ १०० ॥  
  
निराधाराखिलाधारो धारा शक्तिर्भवत्वसौ ।  
अपारावारसंसारसारोद्धारणकारणम् ॥ १०९ ॥  
  
श्रीकृष्णात्मपरानुभूतिविभवः श्रीकृष्णकौलः सुतं  
साहिब्कौलमसूत यं च जननी बुद्धिः प्रबुद्धिः सती ।  
तत्काव्ये कुलदेवताह्वयगतेः श्रीशारिकायाः स्तवं  
मन्त्रोद्धारकमानते स्वसहजं भक्ती रसाङ्कागमत् ॥ ११० ॥  
  
इति श्रीमहामाहेश्वराचार्यवर्यसाहिबकौलानन्दनाथविरचिते नामविलासे   
षष्ठी भक्तिः ॥ ६ ॥  
  
  
सप्तमी भक्तिः  
  
विश्वमाता ॥ १०१ ॥  
  
अनन्यबीजनिक्षेपापेक्षं निर्माति या जगत् ।  
विश्वमाता स्वयं भाता सतां चेतसि भासताम् ॥ १ ॥  
  
कलावती ॥ १०२ ॥  
  
कलयन्ती कलया स्वया त्रिदेवीं  
त्रिजगत् तत्कलयापि सत्रिभावम् ।  
सकलास्तत्र कलाश्च देशकाला-  
कलिता कालगतिः कलावती नः ॥ २ ॥  
  
पद्मावती ॥ १०३ ॥  
  
पद्मेशपद्मोद्भवपद्मबन्धुमुखाश्च पत्पद्मरजोऽपि यस्याः ।  
चिन्वन्त आप्ता न गताश्च पारं पद्मावती सा मम पद्मगा स्तात् ॥ ३ ॥  
  
सुवस्त्रा ॥ १०४ ॥  
  
दिग्वस्त्रपीतवस्त्राद्यैरर्चितामुत्र चात्र च ।  
अमत्रा सा सुवस्त्रा मे देहवस्त्रात्मतां हर ॥ ४ ॥  
  
प्। १२५) प्रबुद्धा ॥ १०५ ॥  
  
या बोधिता सद्गुरुशासनेन प्रकाशयत्यात्मगतिं क्षणेन ।  
जडाजडेष्वस्तविशिष्टभावा सा वाञ्छितं नो ददतां प्रबुद्धा ॥ ५ ॥  
  
सरस्वती ॥ १०६ ॥  
  
उत्स्विन्नादौ निरुपमकला बीजबिन्दुत्वमाप्ता  
रेखाश्लेषं सपदि दधती वर्णभावानुवर्ण्या ।  
येदम्भावं श्रयति नयति स्वं वपुर्विस्तरं सा  
त्रेधाऽस्वाद्या वितरतु रसं स्वं सरस्वत्यशेषम् ॥ ६ ॥  
  
कुण्डासना ॥ १०७ ॥  
  
जितत्रिधामा कृततन्निवेशा यच्छोभते दर्शनलोभहेतुः ।  
सर्वत्र सर्वं परिकाशयन्ती कुण्डासनेति प्रथिता तदेषा ॥ ७ ॥  
  
जगद्धात्री ॥ १०८ ॥  
  
आविर्भूय यतो यस्यां तिष्ठन्ति क्षणभङ्गुराः ।  
अपि भावाश्चिरस्येव जगद्धात्री श्रियेऽस्तु सा ॥ ८ ॥  
  
बुद्धमाता ॥ १०९ ॥  
  
निष्क्लेशपाशः शमिताखिलाशो यदाश्रितो बुद्धमना अनार्यैः ।  
अनाश्रितां स्वात्मगतिं समेति सा बुद्धमाता हृदि भासतां नः ॥ ९ ॥  
  
जिनेश्वरी ॥ ११० ॥  
  
इनासनं सङ्गणयंस्तृणोपममाराधयन् यां विधृताजिनो जिनः ।  
सार्वज्ञ्यमापद् विपदन्तकारणं जिनेश्वरी सा वृजिनं व्यपोहताम् ॥ १० ॥  
  
प्। १२६) जिनमाता ॥ १११ ॥  
  
लीला किं वर्ण्यते तस्या जिनमातापि याहरत् ।  
जिनस्य जननोद्भूतां भीतिं नीतिविचक्षणा ॥ ११ ॥  
  
जिनेन्द्रा ॥ ११२ ॥  
  
शान्तचित्ता दयावित्ता काषायाम्बरधारिणी ।  
जिनेन्द्रास्तु श्रिये नित्यं निर्वैरा स्वैरचारिणी ॥ १२ ॥  
  
शारदा ॥ ११३ ॥  
  
यदाप्तसिद्धिः सुजनो जिताधिः  
ख्यातादिविद्यो विजहात्युपाधिम् ।  
देहादिभावाधिगतं ददातु  
सा शारदा पादतले निवासम् ॥ १३ ॥  
  
हंसवाहना ॥ ११४ ॥  
  
अधिगत्य दयामजो यदीयां शिशुहंसाभिचरोऽपि चाग्रगामी ।  
गजराजचरादिदेवतानां भवतीयं पथि हंसवाहनाव्यात् ॥ १४ ॥  
  
राज्यलक्ष्मीः ॥ ११५ ॥  
  
न यैर्लोभः कदाचिच्च ध्यातस्ते वीक्ष्य यामपि ।  
लुभ्यन्ति विवशाः सास्तु राज्यलक्ष्मीः सुराज्यदा ॥ १५ ॥  
  
वषट्कारा ॥ ११६ ॥  
  
ध्यात्वा यां विधिना हुत्वा वह्निं सिद्धिमनुत्तमाम् ।  
प्राप्नुवन्ति सदाधारो वषट्कारा ममास्तु सा ॥ १६ ॥  
  
प्। १२७) सुधाकारा ॥ ११७ ॥  
  
यदश्वमेधयज्ञाद्यैर्दुष्करैः प्राप्तिसंशये ।  
अमरत्वं क्षणात्तत् स्यात् सुधाकारानुचिन्तनात् ॥ १७ ॥  
  
सुधात्मिका ॥ ११८ ॥  
  
मोहप्रहारिका पूर्णस्वात्मभावनकारिका ।  
सुधात्मिका जयत्येषा विश्वतो विश्वधारिका ॥ १८ ॥  
  
राजनीतिः ॥ ११९ ॥  
  
एकस्य सर्वतः सत्ता कथं स्यान्मर्त्यदेहिनः ।  
तदा यदा न तुष्टा त्वं राजनीतिर्भवेः शिवे ॥ १९ ॥  
  
त्रयी ॥ १२० ॥  
  
कार्येऽकार्येऽपि पटुघटनां स स्वयम्भूश्च यस्या  
अर्थज्ञानात् समधिगतवान् सच्छ्रुताया मतायाः ।  
यत्सज्ज्ञप्त्या विषमविषयाशीविषक्ष्वेडमूर्च्छा-  
नाशोऽपि स्याद्धरतु दुरितं वाक्त्रयीशी त्रयीयम् ॥ २० ॥  
  
वार्ता ॥ १२१ ॥  
  
यत्प्रसत्त्या श्रुतं वस्तु दृष्टवद् भाति याति च ।  
यैकस्थापि सुदूरत्वं वार्ता सार्तिं हरत्वियम् ॥ २१ ॥  
  
दण्डनीतिः ॥ १२२ ॥  
  
अखण्डज्ञषण्डाज्ञतां खण्डयन्ती  
पतिं तद्गतिं सर्वतो मण्डयन्ती ।  
प्। १२८) तदाज्ञाकरं दण्डदं भण्डयन्ती  
शिवा दण्डनीतिर्भयं दण्डयन्ती ॥ २२ ॥  
  
क्रियावती ॥ १२३ ॥  
  
जीवत्वमासाद्य शिवोऽपि पुण्या-  
पुण्याधिकारी भवति क्षणेन ।  
यदाश्रयात् साभयदानदक्षा  
क्रियावती नः प्रियमातनोतु ॥ २३ ॥  
  
सद्भूतिः ॥ १२४ ॥  
  
उपादानं विना चित्रं स्वानन्दविभवं भवम् ।  
भावयन्ती स्वभावार्थकरी सद्भूतिरस्तु वः ॥ २४ ॥  
  
तारिणी ॥ १२५ ॥  
  
गुप्तज्ञानमणिं विमोहमकरं रागोरगैर्दुस्तरं  
तृष्णापेयचलज्जलं परिवलद्दुर्लोभकूर्माकुलम् ।  
संसाराब्धिमिमं तरेत् सुविषमं साहाय्यहीनः कथं  
दीनस्तद्यदि न त्वमात्मकृपया सन्तारिणी तारिणी ॥ २५ ॥  
  
श्रद्धा ॥ १२६ ॥  
  
अद्धा यदध्यासविनाकृतस्य बद्धापि च स्वात्मभुवा न वाणी ।  
तद्धाम सम्बोधयितुं समर्था श्रद्धा सदा सा ममदा ममास्तु ॥ २६ ॥  
  
प्। १२९) सद्गतिः ॥ १२७ ॥  
  
असत्यसंसारगताश्च नैवासतीं मतिं जातु समाश्रयन्ते ।  
सन्तो भजन्तो भवतीं सतीं यत् सङ्कीर्त्यसे सद्गतिरित्यतस्त्वम् ॥ २७ ॥  
  
सत्परायणा ॥ १२८ ॥  
  
इतरामरसेवकाः पतन्ते सुयता अप्यवशास्त्वदीयभक्ताः ।  
नतु जातु सदात्वदात्मका यत् परिगीता ह्यसि सत्परायणातः ॥ २८ ॥  
  
सिन्धुः ॥ १२९ ॥  
  
धर्माब्धीन्दुः कर्मसीमादिबिन्दु-  
र्ब्राह्मस्याब्धे राज्यसन्धुक्षहेतुः ।  
हेलालोकात् क्षारनीरादिबन्धुः  
सिन्धुः कन्दुर्दुष्कृतैधस्सु भूयात् ॥ २९ ॥  
  
मन्दाकिनी ॥ १३० ॥  
  
गच्छन्ती मदमत्तचित्तविहगं पङ्गुं विधत्ते क्षणाद्  
रिङ्खन्ती पुनरत्र रिङ्खणमुखं हन्त्युद्भवं लोलताम् ।  
कल्लोलामलदोलिनी च सकलां दृष्टा सती या क्रमात्  
सा वृन्दारकवन्दिता हरतु नो मन्दाकिनी मन्दताम् ॥ ३० ॥  
  
गङ्गा ॥ १३१ ॥  
  
यानङ्गारिशिरोवतंसकलिका ध्यातैव कामप्रदा  
या वृद्धात्मजहस्तगा परिहरत्याचामिता वृद्धताम् ।  
प्। १३०) या कृष्णाङ्घ्रितलस्थितापि सुमतेः कार्ष्ण्यापहा वीक्षिता  
सा गङ्गापि करोति चित्रममलं सर्वोपरिस्थं जनम् ॥ ३१ ॥  
  
यमुना ॥ १३२ ॥  
  
यमनियमभृतो यतोऽपि भीता  
यमभयमाशु तदेव यद्विलोकात् ।  
यमभयविशदं स्वयं भवत्या-  
मयदमनी यमुना यमत्वदास्तु ॥ ३२ ॥  
  
सरस्वती ॥ १३३ ॥  
  
वनस्यावनदा दानादज्ञानवनपावकः ।  
नीरभूरपि सा भोगरसदास्तु सरस्वती ॥ ३३ ॥  
  
गोदावरी ॥ १३४ ॥  
  
गोदाता यत्तटे सद्यो गोप्रतिग्रहवान् भवेत् ।  
गोदावरी जडत्वं नो बोधगोभिर्व्यपोहताम् ॥ ३४ ॥  
  
विपाशा ॥ १३५ ॥  
  
पाशभृद्विषयो यापि भवपाशविनाशकृत् ।  
यतस्ततस्ततोदौघा विपाशेति प्रकीर्तिता ॥ ३५ ॥  
  
कावेरी ॥ १३६ ॥  
  
वीरा यत्तीरयातास्तरलतरतरङ्गालिवारिप्रवाहाद्  
बिन्दून् नैवावहन्तं सततवहमुपाघ्राय मायाप्रवाहम् ।  
प्। १३१) छायारूपं वहन्ति प्रततगतिगतं जातुचित् पातु माता (सातः)  
कावेरी निम्नयाना क्षणहतिविभवान्निम्नहर्षोपयानात् ॥ ३६ ॥  
  
शतद्रुका ॥ १३७ ॥  
  
एकद्रवप्रथां याति यदालोकात् क्षणं मनः ।  
शतसद्भिः कथं गीता सा देवीह शतद्रुका ॥ ३७ ॥  
  
सरयूः ॥ १३८ ॥  
  
हरत्वयोध्यालोकानां चित्रसद्गतिसाक्षिणी ।  
सरयूर्मानसोद्भूता मानसोद्भूतविक्रियाम् ॥ ३८ ॥  
  
चन्द्रभागा ॥ १३९ ॥  
  
अहो यदभ्याशगता नगत्वं  
खगाः खगत्वं च नगा लभन्ते ।  
रसानुरागा वत चन्द्रभागा  
युष्मान् महाभागतया युनक्तु ॥ ३९ ॥  
  
कौशिकी ॥ १४० ॥  
  
यदमलजलभोगाद्योगिसाम्राज्यमाप्त्वा  
कुशिककुलदिनेशो ब्रह्ममुख्यामरेशान् ।  
अकृत नवभवत्वारम्भणाद् व्यग्रचित्तान्  
वितरतु वरकोशं कौशिकी सुप्रकाशा ॥ ४० ॥  
  
गण्डकी ॥ १४१ ॥  
  
विष्णोरेकैकावतारोदरा यद्देवक्याद्या वर्णनं जात्वनन्तम् ।  
सम्प्राप्तास्तन्नैकविष्णूदरा सा नित्यं वर्ण्या गण्डकी स्यात् कथं नु ॥ ४१   
॥  
  
प्। १३२) शुचिः ॥ १४२ ॥  
  
शुचिरेव भवाभावभावाहारापि सर्वदा ।  
रुचिराऽसुचिरादस्तु शुचिः स्वाकारणार्थकृत् ॥ ४२ ॥  
  
नर्मदा ॥ १४३ ॥  
  
सोमोद्भवा सोमजिदम्बुपूरा  
सोमेशकाम्या समसौम्ययाना ।  
सदाभितो नो द्रढ्यत्वनन्ता  
सा नर्मदा नर्मसु दक्षिणत्वम् ॥ ४३ ॥  
  
कर्मनाशा ॥ १४४ ॥  
  
यत्प्राप्तये ते मुनयोऽप्यनन्तं  
तेपुस्तपस्तन्नचिराद् यदीयात् ।  
सन्दर्शनात् कर्मकृतोऽपि वा स्यान्-  
नैष्कर्म्यमेषा किल कर्मनाशा ॥ ४४ ॥  
  
चर्मण्वती ॥ १४५ ॥  
  
वर्मभूतास्ति या शर्मशस्त्रघाते सतां मता ।  
चर्मण्वती सदा भूयाच्चर्मदृष्टिहरा तव ॥ ४५ ॥  
  
देविका ॥ १४६ ॥  
  
अकालमरणच्छेदकारणं शरणं भव ।  
ब्रह्मादिकाधिका देवी देविका देवविश्रुता ॥ ४६ ॥  
  
प्। १३३) वेत्रवती ॥ १४७ ॥  
  
नृप एकः कथं सर्वाधृष्यः स्याद् द्वारगा न चेत् ।  
त्रिवेत्रधारिभिर्गीता भवेद् वेत्रवती शिवा ॥ ४७ ॥  
  
वितस्ता ॥ १४८ ॥  
  
कश्मीरभूमौलिरमर्त्यतातकीर्तिस्थली घर्मसुतप्तजीवान् ।  
सञ्जीवयन्त्यद्भुतजीवनस्य ध्यानादपीयं सुखदा वितस्ता ॥ ४८ ॥  
  
वरदा ॥ १४९ ॥  
  
सद्भक्तवरदाभक्तवरदा वरदाद्भुता ।  
वरदेति कथं गीता वरधीभिर्वरेश्वरी ॥ ४९ ॥  
  
नरवाहना ॥ १५० ॥  
  
नरान् वहति या माता नरैर्या वोह्यते हृदा ।  
नरवाहनसंश्लाघ्या श्रियेऽस्तु नरवाहना ॥ ५० ॥  
  
सती ॥ १५१ ॥  
  
असत्यदेहावतरं गतापि न सत्स्वरूपं विजहाति जातु ।  
या वः सती सा शतशो ददातु सतीं मतिं केवलनिर्णयस्थाम् ॥ ५१ ॥  
  
पतिव्रता ॥ १५२ ॥  
  
पतिव्रता त्वं वद निर्णयोऽस्ति वक्तुं न मे सर्वमयीश्वरेशि ।  
पतिर्व्रतं तेऽस्ति किमु त्वमेव पत्युर्व्रतं सक्तहृदः सदेति ॥ ५२ ॥  
  
प्। १३४) साध्वी ॥ १५३ ॥  
  
असाधूनपि साधुत्वं घातेनासाधुकर्मणा ।  
प्रापयन्त्यसुरानेषा काचित् साध्वी मताद्भुता ॥ ५३ ॥  
  
सुचक्षुः ॥ १५४ ॥  
  
सदा सुचक्षुरित्यस्या देव्याः स्यामग्रगो यतः ।  
चक्षुराप्त्वा परं सर्वे तेन सच्चक्षुषः कृताः ॥ ५४ ॥  
  
कुण्डवासिनी ॥ १५५ ॥  
  
याग्नीन्दुसूर्यकुण्डेषु वसन्त्यपि सतां हृदि ।  
सोष्मत्वशान्तिं कुरुते काचित् सा कुण्डवासिनी ॥ ५५ ॥  
  
एकचक्षुः ॥ १५६ ॥  
  
ईश्वरत्वं गतास्तेऽपि सहस्राष्टत्रिचक्षुषः ।  
यत्कृपायाः सैकचक्षुरैक्यचक्षुर्ददातु वः ॥ ५६ ॥  
  
सहस्राक्षी ॥ १५७ ॥  
  
सहस्राक्षतया जिष्णुर्यदा लज्जामवाप्तवान् ।  
तदा सापि सहस्राक्षी भूता किं भक्तवत्सला ॥ ५७ ॥  
  
सुश्रोणिः ॥ १५८ ॥  
  
श्रोणीं यदीयामवलोक्य रम्भा स्वमार्दवाहङ्कृतिजं विहाय ।  
ऊष्माणमाप्ता हिमतां तदादि सुश्रोणिरेषा हर योनिवासम् ॥ ५८ ॥  
  
भगमालिनी ॥ १५९ ॥  
  
ऐश्वर्यधर्मयशसां कमलालया या  
वैराग्यमोक्षविभवस्य च या विधात्री ।  
प्। १३५) भक्तस्य तद्विनिमयस्य च दुष्टबुद्धेः  
सा दुर्भगत्वहतिकृद् भगमालिनी नः ॥ ५९ ॥  
  
सेना ॥ १६० ॥  
  
सेना येनाराधिताङ्गैश्चतुर्भिस्तस्येशस्य द्वारि तिष्ठन्ति सर्वे ।  
सिद्धेरीशा भारतीशा मतेशा ज्ञानीशा वा मानवेशा धनीशाः ॥ ६० ॥  
  
श्रेणिः ॥ १६१ ॥  
  
श्रेणिः सन्निहिता देवि यत्र यत्र यदा यदा ।  
तदा तदा स सर्वोऽपि सर्गः सर्गत्वभाग् भवेत् ॥ ६१ ॥  
  
पताका ॥ १६२ ॥  
  
वाहिनी चतुरङ्गैश्च बहुरङ्गमयी भवेत् ।  
यदग्रयानतो देवी पताकेयं श्रियेऽस्तु वः ॥ ६२ ॥  
  
सुव्यूहा ॥ १६३ ॥  
  
सर्वान्यङ्गानि हीनत्वं प्राप्नुयुः शत्रुसन्निधौ ।  
वाहिनीनां यदा तुष्टा सुव्यूहा स्या न युक्तितः ॥ ६३ ॥  
  
युद्धकाङ्क्षिणी ॥ १६४ ॥  
  
दुर्लभं मानवं देहं क्षणकीर्तीप्सया कथम् ।  
त्यजेयुस्त्वं न चेन्मूर्च्छाकर्त्री स्या युद्धकाङ्क्षिणी ॥ ६४ ॥  
  
पताकिनी ॥ १६५ ॥  
  
पतत्पतङ्गस्य गतिं द्युतिं च  
रुणद्धि या ध्वस्तभया पतन्ती ।  
स्थिता नगानां महतां पिधत्ते  
स्थितिं हितायास्तु पताकिनी सा ॥ ६५ ॥  
  
प्। १३६) दयारम्भा ॥ १६६ ॥  
  
हरोऽपि भवभावैकप्रथां यातो यदाश्रयात् ।  
सत्यं सैव दयारम्भा सम्भावितजगतत्त्रयी ॥ ६६ ॥  
  
विपञ्चीपञ्चमप्रिया ॥ १६७ ॥  
  
श्रुतोदञ्चितमूर्धानस्तिर्यञ्चोऽपि च वञ्चिताः ।  
कथं स्युः स्यान्न चेद्देवी विपञ्चीपञ्चमप्रिया ॥ ६७ ॥  
  
परापरकलाकान्ता ॥ १६८ ॥  
  
न परापरतैकान्तं कर्तुं शक्याश्च यत्कलाः ।  
परापरकलाकान्ता सा ममास्त्वग्रतः सदा ॥ ६८ ॥  
  
त्रिशक्तिः ॥ १६९ ॥  
  
न मुक्तिभाजोऽपि न भक्तिभाजो  
न भुक्तिभाजोऽपि विरोचमानाः ।  
भवन्ति संरक्तधियोऽपि तद्वद्  
येषु त्रिशक्तिः किल सुप्रसन्ना ॥ ६९ ॥  
  
मोक्षदायिनी ॥ १७० ॥  
  
सकलं हि भवन्मयं भवत्या  
नहि बन्धोऽस्ति कदापि तत् स को वा ।  
इतरोऽस्ति विशेषभाग् न जाने  
वत यस्येश्वरि ! मोक्षदायिनी त्वम् ॥ ७० ॥  
  
प्। १३७) ऐन्द्री ॥ १७१ ॥  
  
जलप्रदानेन सुपोषयन्ती परं जनं भक्तजनं तु चित्रम् ।  
जलत्वदूरीकरणेन भूयादैन्द्री गजेन्द्रोपरिगा श्रिये नः ॥ ७१ ॥  
  
माहेश्वरी ॥ १७२ ॥  
  
उन्मत्तचेष्टः शवभूस्थितो यद् दिगम्बरः प्रेतपिशाचमित्रः ।  
तथापि शूली परमेश्वरस्तन्माहेश्वरीसेवनजः प्रसादः ॥ ७२ ॥  
  
ब्राह्मी ॥ १७३ ॥  
  
ब्रह्मरन्ध्रगता भक्तब्रह्मज्ञानोपदेशिनी ।  
ब्राह्मी भूयात् सदा देवी ब्रह्मसृष्ट्येकसाक्षिणी ॥ ७३ ॥  
  
कौमारी ॥ १७४ ॥  
  
कुमारयन्ती संसारं कौमारादिदशाक्रमैः ।  
कुमारहारिणी भूयात् कौमारी मारभीतिहृत् ॥ ७४ ॥  
  
कुलवासिनी ॥ १७५ ॥  
  
सुकुलाकुलताभिमानहीनः  
कुलमार्गाभिरतो यदीयभक्तः ।  
कुलवित् कुलजां समेति सिद्धिं  
शिवदा स्तात् कुलवासिनी सदा नः ॥ ७५ ॥  
  
इच्छा ॥ १७६ ॥  
  
स्रष्टा सृजेत् किं नु कथं स विष्णू  
रक्षेन्महेशोऽपि हरेन्न चेत् त्वम् ।  
प्। १३८) उन्मेषतद्व्यत्ययरूपकर्त्री  
भवेः शिवे सर्वकलेश्वरीच्छा ॥ ७६ ॥  
  
भगवती ॥ १७७ ॥  
  
स्वयमाशाम्बरोऽन्यस्मै किं दद्यात् स कपालभृत् ।  
भिक्षुनाथो न चेद्देवी भवेद् भगवती गृहे ॥ ७७ ॥  
  
शक्तिः ॥ १७८ ॥  
  
सूक्ष्मोऽव्यक्तः केवलो निर्गुणोऽपि  
निःसम्भारश्चित्रसर्गं विधत्ते ।  
शम्भुर्हर्षाघूर्णितो यत्प्रसत्त्या  
शक्तिः सक्तिं संसृतौ संहरस्व ॥ ७८ ॥  
  
कामधेनुः ॥ १७९ ॥  
  
त्वं कामधेनुः प्रथिता निकामं  
कामं ददासीति च सुप्रसिद्धिः ।  
सार्था तदा स्याद् यदि मे स्वमेव  
दद्या यतः सर्वसुकामसिद्धिः ॥ ७९ ॥  
  
कृपावती ॥ १८० ॥  
  
मारणेनासुराणां या सुराणां तारणेन च ।  
कृपां विधत्ते सा कापि कीर्तितैषा कृपावती ॥ ८० ॥  
  
प्। १३९) वज्रायुधा ॥ १८१ ॥  
  
यस्याः प्रीतिवशादस्थि दधीचेः सर्वसारताम् ।  
अगच्छत् प्रथितामस्तु सेयं वज्रायुधा श्रिये ॥ ८१ ॥  
  
वज्रहस्ता ॥ १८२ ॥  
  
भक्तानां कुसुमं वज्रं वज्रं कुसुममद्भुतम् ।  
अभक्तानां परं यस्या वज्रहस्ता जयत्यसौ ॥ ८२ ॥  
  
चण्डी ॥ १८३ ॥  
  
गत्यालसा घूर्णितनेत्रपद्मा  
वाण्या स्वभक्तोष्महरापि सौम्या ।  
जाने दुरज्ञानविनाशनेन  
चण्डीति गीता सुभगा भवानी ॥ ८३ ॥  
  
चण्डपराक्रमा ॥ १८४ ॥  
  
दण्डादण्डिहताखिलाभ्रनिपतत्तारानुकीर्णा पुरा  
सङ्ख्ये दैत्यवरै रराज कुसुमाकीर्णेव सीमन्तिनी ।  
या दृष्ट्वा स्वयमेव यां परिगता मोहं पुनस्ते कृत-  
स्वार्था चण्डपराक्रमा जयति सा यत्नं विना देवता ॥ ८४ ॥  
  
गौरी ॥ १८५ ॥  
  
नीराजितपदद्वन्द्वा गौरीशेन्द्रादिमौलिभिः ।  
भूयाद् गौरी गुरुत्वाप्त्यै स्वतः प्रथितगौरवा ॥ ८५ ॥  
  
प्। १४०) सुवर्णवर्णा ॥ १८६ ॥  
  
सुवर्णतां यातमदः सुवर्णं जगत्यतो यत्परिलब्धवर्णैः ।  
अवर्ण्यवर्णापि सुवर्णवर्णेत्याह्वानगीता कृतरूपवर्णम् ॥ ८६ ॥  
  
स्थितिसंहारकारिणी ॥ १८७ ॥  
  
एकदा स्थितिकर्तैकः संहरेतापरोऽन्यदा ।  
युगपत् तु स्वतन्त्रेयं स्थितिसंहारकारिणी ॥ ८७ ॥  
  
एका ॥ १८८ ॥  
  
मिथोऽतिरक्तौ यदि कौचनैक्यं  
गताविव स्तो न हि तौ च वर्ण्यौ ।  
इयं तु सर्वत्र सदैव चैका  
स्वयं कथं स्यात् परिवर्णनीया ॥ ८८ ॥  
  
अनेका ॥ १८९ ॥  
  
सृजेद् विधाता किमिदं च किं स्याद्  
वेदा वदेयुश्च किमत्र चित्रम् ।  
न चेत् स्वतन्त्रा विमला चिदेका-  
नेका भवेत् कापि विलासभूमिः ॥ ८९ ॥  
  
महेज्या ॥ १९० ॥  
  
भावयोगतपःकर्मज्ञानेज्यानां महेश्वरी ।  
प्रसूतिवसुधा देवी महेज्येयं दहत्वघम् ॥ ९० ॥  
  
प्। १४१) शतबाहुः ॥ १९१ ॥  
  
रक्षायै सर्वभक्तानां शतबाहुर्महेश्वरी ।  
नैकबाहुर्नैकबाहुर्व्यक्ताव्यक्ता जयत्यसौ ॥ ९१ ॥  
  
महाभुजा ॥ १९२ ॥  
  
चर्मावर्तमसृग्जलं परिवलद्बाणादिमत्स्याकुलं  
दन्त्यश्वादिविचित्रसत्त्वमभितो वस्त्रोरगेन्द्रैर्वृतम् ।  
सेनाब्धिं यदरं ततार स महाबाहुः कुरूणां नर-  
स्तत् सत्येन महाभुजाभजनजः सम्यक् प्रसादोदयः ॥ ९२ ॥  
  
भुजङ्गभूषणा ॥ १९३ ॥  
  
कटौ कण्ठे शिरस्येषा हर भौजङ्गमं भयम् ।  
भुजङ्गभूषणा शम्भुभुजङ्गमविभूषणम् ॥ ९३ ॥  
  
भूषा ॥ १९४ ॥  
  
या कामिनीनां कमलाननानामङ्गेष्वभङ्गं विदधाति कञ्चित् ।  
काम्यं निकामं परभागमेषा भूषा दृशा पोषणकृत्सदा स्तात् ॥ ९४ ॥  
  
षट्चक्रक्रमवासिनी ॥ १९५ ॥  
  
या विघ्नेशजनेशकेशवहरात्माध्यात्मसद्देशिकैः  
स्वस्वे धामनि कामनीयविभवा संसेव्यते स्तूयते ।  
एका सर्वगता गतागतकथाहीनात्मलीना परा  
षट्चक्रक्रमवासिनी निवसतान्मन्मानसे स्वत्विषा ॥ ९५ ॥  
  
प्। १४२) षट्चक्रभेदिनी ॥ १९६ ॥  
  
ऊर्ध्वाम्नायकलादक्षैर्ज्ञेया षट्चक्रभेदिनी ।  
भेदबुद्धिहरीं सिद्धिं ददात्वस्मै विना हठम् ॥ ९६ ॥  
  
श्यामा ॥ १९७ ॥  
  
सुधास्वादोन्मादागणितवनिताभावकलया  
लयारम्भं रम्भारुचिरजघना या विदधती ।  
महाकाली रात्रिर्भ्रमणरमणीव द्युतिमती  
भवत्येषा श्यामा भवतु भवदुर्भावहतिकृत् ॥ ९७ ॥  
  
कायस्था ॥ १९८ ॥  
  
माया माया ज्ञानगाया विपक्षः  
प्रायः कायस्तल्लयो दुर्लयोऽयम् ।  
कायस्थापि स्वेन सेयं न माया-  
मेया चित्रं चेतना सुस्वतन्त्रा ॥ ९८ ॥  
  
कायवर्जिता ॥ १९९ ॥  
  
अपि ब्रह्माण्डपिण्डेभ्यो वितता प्रथिता मता ।  
सतां भूयाद् विभूत्यै सा भवानी कायवर्जिता ॥ ९९ ॥  
  
सुस्मिता ॥ २०० ॥  
  
स्मितेन या विस्मितमातनोति  
दृष्टैव गम्या नहि दृष्टिवादैः ।  
भक्तस्य रक्तस्य विरक्ततायां  
सा सुस्मिता तेऽस्तु हिताय शक्तिः ॥ १०० ॥  
  
प्। १४३) श्रीकृष्णात्मपरानुभूतिविभवः श्रीकृष्णकौलः सुतं  
साहिब्कौलमसूत यं च जननी बुद्धिः प्रबुद्धिः सती ।  
तत्काव्ये गुरुवृत्तचिन्तनमणेः सोदर्यभावं श्रिते  
देवीनामविलासनाम्नि विरतिं भक्तिर्गता सप्तमी ॥ १०१ ॥  
  
इति श्रीमहामाहेश्वराचार्यवर्यसाहिबकौलानन्दनाथविरचिते नामविलासे   
सप्तमी भक्तिः ॥ ७ ॥  
  
  
अष्टमी भक्तिः  
  
सुमुखी ॥ २०१ ॥  
  
न सूर्यचन्द्रौ नच पद्मवह्नी यातौ यदीयाननतुल्यतां यत् ।  
सुशब्दपूर्वत्वमतः सुदृब्धं यस्या मुखे स्तात् सुमुखी सदा नः ॥ १ ॥  
  
क्षामा ॥ २०२ ॥  
  
सदा भवभवाभावभावाहारापि काप्यहो ।  
क्षामा सा मा परेशानी विषमे विषयेऽवतु ॥ २ ॥  
  
मूलप्रकृतिः ॥ २०३ ॥  
  
यस्या उदयमायान्ति लयं यस्यां च यन्मयाः ।  
भावाः कापिलवेद्येयं मूलप्रकृतिरद्भुता ॥ ३ ॥  
  
ईश्वरी ॥ २०४ ॥  
  
इच्छानिच्छाव्यत्ययेच्छाभिरेतत्  
सत्तासत्ते व्यत्ययेनापि सत्ताम् ।  
धत्ते यस्या निर्मलाया दयाया  
एषा देवी कीर्तिता सेश्वरीति ॥ ४ ॥  
  
प्। १४५) अजा ॥ २०५ ॥  
  
जाते घटे संस्थितमन्तरभ्रं न जायते जातमिवापि यद्वत् ।  
जातस्य तद्वद् बहिरन्तरस्य स्थितापि देवी प्रथितास्यजा त्वम् ॥ ५ ॥  
  
बहुवर्णा ॥ २०६ ॥  
  
एकवर्णापि निर्वर्णा बहुवर्णेति या शिवा ।  
सुस्वतन्त्रा सुवर्णं नो बहुवर्ण्यं ददातु सा ॥ ६ ॥  
  
पुरुषार्थप्रवर्तिनी ॥ २०७ ॥  
  
द्विविधं पौरुषं देवी स्वस्वाभीष्टं ददाति या ।  
भक्तस्य सा सदाग्रेऽस्तु पुरुषार्थप्रवर्तिनी ॥ ७ ॥  
  
रक्ता ॥ २०८ ॥  
  
भक्ता यस्या अन्यतः स्युर्विरक्ता  
रक्ता ध्याने कालभीतिं विहातुम् ।  
शक्तास्त्यक्ताशेषदोषाः परैषा  
रक्ता देवी रक्तभावप्रतिष्ठा ॥ ८ ॥  
  
नीला ॥ २०९ ॥  
  
अभ्रे जलाभ्रे जलधौ द्रुमेषु सुस्पष्टपत्रेष्वसितोत्पलेषु ।  
रक्तेषु या मुख्यतया विभाति नीलेषु नीलाऽस्तु हिताय देवी ॥ ९ ॥  
  
सिता ॥ २१० ॥  
  
हिमे हिमांशावमरापगायां कान्तेऽभ्रमोरिन्द्रहये विभूतौ ।  
हरस्य मुक्तादिषु च प्रधाना सिता सितं स्वान्तमियं करोतु ॥ १० ॥  
  
प्। १४६) श्यामा ॥ २११ ॥  
  
श्यामापाङ्गा भ्रामयामास रामाः  
श्यामः श्यामा गोपजन्मा नकामः ।  
यस्यां स्वस्यावेशमात्राद् दयाप्ता-  
च्छ्यामा सा मारामकामं करोतु ॥ ११ ॥  
  
कृष्णा ॥ २१२ ॥  
  
तारासु लोलासु वराङ्गनानां रात्रौ मतौ मूढमतेः प्रधाना ।  
कृष्णापि कृष्णत्वहरा वितृष्णा कृष्णत्वदा भक्तवराय भूयात् ॥ १२ ॥  
  
पीता ॥ २१३ ॥  
  
पीता पीतकपर्देन दृष्ट्या पीताम्बरेण च ।  
गीता पीता हितायास्तु माता भाता सतां हृदि ॥ १३ ॥  
  
कर्बुरा ॥ २१४ ॥  
  
कर्बुरे ब्रह्मरन्ध्रस्थे शीभिनी कमलासने ।  
कर्बुरा देवता भूयाद् भवभारापहारिणी ॥ १४ ॥  
  
क्षुधा ॥ २१५ ॥  
  
धात्रादयोऽपि यां नैव रोद्धुं शेकुः सुधाशनाः ।  
क्षुधा देवी जयत्येषा सर्वधात्वेकबीजभूः ॥ १५ ॥  
  
तृष्णा ॥ २१६ ॥  
  
कुम्भोद्भवो मुनिर्वह्निर्वडवावक्त्रलाञ्छितः ।  
यन्नुन्नोऽब्धिविशोषैकहेतुस्तृष्णा जयत्यसौ ॥ १६ ॥  
  
प्। १४७) जरावृद्धा ॥ २१७ ॥  
  
विषाशनोऽपि यत्सङ्गादजरामरताधिपः ।  
चित्रं सापि जरावृद्धा क्रियान्मम जराजराम् ॥ १७ ॥  
  
तरुणी ॥ २१८ ॥  
  
रतौ रक्तचित्तोऽङ्गहीनः कदाचिद्  
भवद्बन्धुरस्त्री च पुष्पैः स विश्वम् ।  
स्मरो यज्जयत्येतदस्याः स दृष्ट्या  
तरुण्याः परं हास्यमात्रप्रसादः ॥ १८ ॥  
  
करुणालया ॥ २१९ ॥  
  
कपालिनं हरं भीममपि प्रेतगणावृतम् ।  
दूरीकरोषि यन्नातो गीयसे करुणालया ॥ १९ ॥  
  
कला ॥ २२० ॥  
  
कलामेकां यदा ध्यायेत् कलेत्येनां मलापहाम् ।  
सकला न वशे किं स्युः करमालातुलाः कलाः ॥ २० ॥  
  
काष्ठा ॥ २२१ ॥  
  
दुष्टत्वं यन्न नष्टं स्यात् कष्टेन बहुनापि तत् ।  
नश्येत् क्षणेन भक्तानां काष्ठेत्यस्याः प्रसादतः ॥ २१ ॥  
  
मुहूर्ता ॥ २२२ ॥  
  
या विभज्य दिने रात्रौ पृथक् षोडशधा स्थिता ।  
स्वरूपं प्रथिता भूमौ मुहूर्तास्तु शिवाय वः ॥ २२ ॥  
  
प्। १४८) निमेषा ॥ २२३ ॥  
  
या भूलोकाक्षिविषया शोभते क्षोभदानकृत् ।  
निमेषास्तु परेशानी विशेषाशेषभूतिदा ॥ २३ ॥  
  
कालरूपिणी ॥ २२४ ॥  
  
विदुषी प्रभवादिभिर्भवं या प्रभवादीन् नहि कोऽपि वेत्ति यस्याः ।  
ग्रहराशिभचक्रकानुमेया प्रथिता सा किल कालरूपिणीति ॥ २४ ॥  
  
सुकर्णरसना ॥ २२५ ॥  
  
विज्ञप्तिं सुरसं सम्यग् ग्रहीतुं सुजनार्पितम् ।  
सुकर्णरसना भूता देवी सापि निरञ्जना ॥ २५ ॥  
  
नासा ॥ २२६ ॥  
  
या कामिनीभ्यः सुषमां ददाति मुक्तादिरत्नोल्लसिताऽददाति ।  
आमोदसङ्घं सकलस्य यापि नासेति सा काप्यनुमीयतेऽत्र ॥ २६ ॥  
  
चक्षुः ॥ २२७ ॥  
  
यच्चक्षुर्विषयप्राप्तं शक्तो द्रष्टुं न सोऽन्तकः ।  
प्रीतेरेकनिदानं सा चक्षुरित्यभिधीयते ॥ २७ ॥  
  
स्पर्शवती ॥ २२८ ॥  
  
यत्पादरजसा स्पृष्टं भाले स्पृशति जातु न ।  
माया क्वापि कदाप्येषा सती स्पर्शवती मता ॥ २८ ॥  
  
प्। १४९) रसा ॥ २२९ ॥  
  
या षड्विधाष्टादशतां विगाहते  
भीमेन सम्यग्रसितानलेन वा ।  
योगीश्वरैर्यामृतरूपिणीक्षिता  
पूर्णं रसं सा रसयेद्रसा जनम् ॥ २९ ॥  
  
गन्धप्रिया ॥ २३० ॥  
  
नासिका जडरूपापि गन्धं चेतयतेऽभितः ।  
यत्प्रसत्त्या सुगन्धं सा देयाद् गन्धप्रिया यशः ॥ ३० ॥  
  
सुगन्धा ॥ २३१ ॥  
  
नानागन्धाष्टगन्धत्वप्रथिता गन्धवर्जिता ।  
सुगन्धास्तु भवोद्भूते मायादुर्गन्धहारिका ॥ ३१ ॥  
  
सुस्पर्शा ॥ २३२ ॥  
  
संसिद्धपस्पशो भक्तः पश्यति स्पशवद् भवम् ।  
यत्पादरेणुसंस्पर्शात् सुस्पर्शास्तु शिवाय वः ॥ ३२ ॥  
  
मनोगतिः ॥ २३३ ॥  
  
रोद्धुं यां नैव शेकुर्विविधविधिकथायोगसेवादियत्नैः  
खिन्ना नुन्नाः स्वबुद्ध्या ययुरथ शरणं यद्गतिज्ञानलब्ध्यै ।  
यामेवेशा अजाद्या अपि विमलमनोभावमाप्ता मनोग-  
त्याख्या देवी सदा मे मनसि निवसताद् वासरश्रीरिवार्के ॥ ३३ ॥  
  
प्। १५०) मृगनाभिः ॥ २३४ ॥  
  
जातो यतः सर्वसुगन्धजेता कस्तूरिकामोदवरोऽखिलस्य ।  
घ्राणैकमार्गं विदधाति चेतः प्रकीर्त्यते सा मृगनाभिरार्यैः ॥ ३४ ॥  
  
मृगाक्षी ॥ २३५ ॥  
  
चलेनार्धविलोकेन या चलं कुरुते मनः ।  
सेयं कापि मृगाक्षी नो भूयादक्ष्यग्रगा सदा ॥ ३५ ॥  
  
कर्पूरामोदधारिणी ॥ २३६ ॥  
  
यद्वासनामुपाघ्राय वासना मलिना क्षणात् ।  
विनश्यति शिवायास्तु कर्पूरामोदधारिणी ॥ ३६ ॥  
  
पद्मयोनिः ॥ २३७ ॥  
  
ननायोनिरयोनिश्च पद्मयोनिरितीरिता ।  
योनिप्रवेशदुर्वेशमुखं दुःखं व्यपोहताम् ॥ ३७ ॥  
  
सुकेशी ॥ २३८ ॥  
  
सुकेशोपमानं यदि स्यादनन्तै-  
र्गुणैः शोभितं वर्णको वाप्यनन्तः ।  
अनन्ताढ्यजिह्वस्तदा स्युः सुवर्ण्याः  
सुकेशीमहेशीकचत्सत्कचेशाः ॥ ३८ ॥  
  
सुलिङ्गा ॥ २३९ ॥  
  
स्वैश्वर्यरूपं निखिलं प्रपञ्चं  
शम्भोः स्फुटीकर्तुमजादिशक्तिः ।  
प्। १५१) उज्जृम्भिता काचन या प्रसिद्धा  
गुप्ता सहायीभवतात् सुलिङ्गा ॥ ३९ ॥  
  
भगरूपिणी ॥ २४० ॥  
  
यैकाप्यनेकाङ्गमिदं विधातुं  
पातुं क्षमा हन्तुमपि स्वभावात् ।  
काचित् सदानन्दकृदस्तु वीरै-  
र्धीरैर्निषेव्या भगरूपिणी सा ॥ ४० ॥  
  
योनिमुद्रा ॥ २४१ ॥  
  
याऽधारदारिद्र्यमपि प्रयातं  
बीजं दधाति सम्यक् ।  
सुखेन गम्या कुलमार्गनिष्ठैः  
सा योनिमुद्रास्तु मुदे सुदेहा ॥ ४१ ॥  
  
महामुद्रा ॥ २४२ ॥  
  
दशभिः षोडशाधारैर्द्वादशान्ते लयं गतैः ।  
ऐक्यहेतुर्द्वयोर्गीता महामुद्रा महेश्वरैः ॥ ४२ ॥  
  
खेचरी ॥ २४३ ॥  
  
लब्ध्वा यां सत्यसन्धाः परगुरुदयया सृष्टिबीजैकचित्ता  
वामं कामं निकामं प्रशमयितुमलम्भूष्णवः स्युर्वितृष्णाः ।  
तं वा कालं करालं गतविषयरसाः सद्रसज्ञा मुनीन्द्राः  
सञ्चारं खेचरीयं वितरतु रुचिरं खेऽचिरं चिन्मये नः ॥ ४३ ॥  
  
प्। १५२) खगगामिनी ॥ २४४ ॥  
  
प्रधिहीनरथोऽनूरुसारथिर्यत्प्रसादतः ।  
खगो नित्यमविश्रान्तो भानुः सा खगगामिनी ॥ ४४ ॥  
  
मधुश्रीः ॥ २४५ ॥  
  
नगाः कुसुमवर्षणैः सततगाश्च संवीजनैः  
खगाः कलरवस्तवैर्विमलवारिभिर्निम्नगाः ।  
निषेव्य वत सन्ति यां सकलकामनीयागमाः  
सदा भवतु देवता मम मता मधुश्रीः श्रिये ॥ ४५ ॥  
  
माधवीवल्ली ॥ २४६ ॥  
  
परत्र भ्रमरं फुल्ला भ्रमरं न करोति या ।  
करोतु माधवीवल्ली निर्भ्रमं मम मानसम् ॥ ४६ ॥  
  
मधुमत्ता ॥ २४७ ॥  
  
यार्धविलोकनभाषणयानैर्लक्षितविभ्रममात्मनि भक्तम् ।  
पूर्णविलोकनभाषणयानं संरचयत्युदिता मधुमत्ता ॥ ४७ ॥  
  
मदोद्धता ॥ २४८ ॥  
  
कुली च वित्ती च सुरूपचर्यो दाता प्रभुः शास्त्रविदस्त्रविद्वा ।  
मदोद्धतो जातु न यत्सुभक्तो मदोद्धता चित्रमियं श्रिये स्तात् ॥ ४८ ॥  
  
मातङ्गी ॥ २४९ ॥  
  
मातङ्गानां सेविता दुष्कलङ्कं पातङ्गं या भावमापादयन्ती ।  
आतङ्कं वाऽशङ्कमात्मप्रदीपे मातङ्गीयं मत्तमातङ्गयाना ॥ ४९ ॥  
  
प्। १५३) शुकहस्ता ॥ २५० ॥  
  
भवभावविरक्तभावभक्त्या परितुष्टा मुनिजस्य या शुकस्य ।  
समनामहितत्वकृन्नु भूता शुकहस्ता सुखकृन्न वाशु कस्य ॥ ५० ॥  
  
पुष्पबाणा ॥ २५१ ॥  
  
पुष्पबाणापि या चक्रपाणिबाणमजीजयत् ।  
बाणक्षेपं विनैवाशु दृष्ट्या रुद्रं श्रियेऽस्तु सा ॥ ५१ ॥  
  
इक्षुचापिनी ॥ २५२ ॥  
  
पिनाकशार्ङ्गचापाभ्यां स्तुता देवीक्षुचापिनी ।  
दिक्षु दिक्षु सदा रक्षाकारिणी नो विहारिणी ॥ ५२ ॥  
  
रक्ताम्बरधरा ॥ २५३ ॥  
  
रक्ताम्बरधरेत्यस्या ध्यानं रक्ता अहर्निशम् ।  
जानन्ति सर्वतः सन्ध्यामिव दैवतपूजिताम् ॥ ५३ ॥  
  
क्षीवा ॥ २५४ ॥  
  
अन्यः कश्चित् क्षीवभावं कदाचिद्यातः सद्यश्चेत्यहीनः स्वयं स्यात् ।  
क्षीवा त्वेषा स्वात्मना सर्वदाहो जीवं क्षीवं चेत्यलुब्धं करोति ॥ ५४ ॥  
  
रक्तपुष्पावतंसिनी ॥ २५५ ॥  
  
चन्द्रं कलङ्किनं मत्वा निरङ्कं च शिरोगतम् ।  
हरस्य जाने सा भूता रक्तपुष्पावतंसिनी ॥ ५५ ॥  
  
शुभ्राम्बरधरा ॥ २५६ ॥  
  
शुभ्राङ्गेन समं शुभ्रशैले खेलति या मुदा ।  
शुभ्राम्बरधरा सेयं शुभ्रं वितरताद्यशः ॥ ५६ ॥  
  
प्। १५४) धीरा ॥ २५७ ॥  
  
 स्वयं च भीमस्य भयानकानां गणैर्गणानां च वृतस्य सर्पैः ।  
सदाङ्गयातापि हरस्य पूर्णानन्दैव धीरास्तु निजार्थकर्त्री ॥ ५७ ॥  
  
महाश्वेता ॥ २५८ ॥  
  
कदाचिल्लीलायै निजसदसि शर्वेण सहसा  
महाश्वेते शैले स्थगयितुमलं स्वं सुचतुरा ।  
महाश्वेता भूता कथमपि न लक्ष्या सुहसिता-  
वतान्माता भाताऽसितमितहितात् संसृतिकृतात् ॥ ५८ ॥  
  
वसुप्रिया ॥ २५९ ॥  
  
अन्यः कदाचिद्दौर्गत्यशङ्कया स्याद् वसुप्रियः ।  
भगवत्यपि नो जाने कथं देवी वसुप्रिया ॥ ५९ ॥  
  
सुवेणिः ॥ २६० ॥  
  
अर्धाङ्गगाया गिरिशस्य गङ्गा शिरोगता भाति समेत्य यस्याः ।  
वेण्येव वेणीविषयं प्रयाता सुवेणिरेषास्तु सदा हिताय ॥ ६० ॥  
  
पद्महस्ता ॥ २६१ ॥  
  
एकेन पादेन जले स्थिताय तुष्ट्या रवेरुन्मुखतां गताय ।  
दत्तो वरः कर्दमजाय पद्महस्तेतिनाम्नैव तया धृतेन ॥ ६१ ॥  
  
मुक्ताहारविभूषणा ॥ २६२ ॥  
  
यन्मुक्ताहारशोभाभिर्गङ्गेव हसिता चला ।  
उत्फेना चास्ति सा देवी मुक्ताहारविभूषणा ॥ ६२ ॥  
  
प्। २५५) कर्पूरामोदनिःश्वासा ॥ २६३ ॥  
  
भ्रमरोऽपि सदा दिक्षु सक्तो यत्रास्ति शङ्करः ।  
कर्पूरामोदनिःश्वासा सेयं श्वसनपूजिता ॥ ६३ ॥  
  
पद्मिनी ॥ २६४ ॥  
  
अन्यदा रविरुदेत्ययं चिराद्यद्विकाससमये चिरेण वा ।  
सन्दिदृक्षुरिव मन्दमन्दगः पद्मिनीति गदिता बुधैरियम् ॥ ६४ ॥  
  
पद्ममन्दिरा ॥ २६५ ॥  
  
यत्कलानिधिरिहाङ्कवान् गदी तापकृद् दिनमणिश्च भास्करः ।  
तत्त्ववैमि किल पद्ममन्दिरादृष्टिदृष्टिजनिता विभक्तता ॥ ६५ ॥  
  
खड्गिनी ॥ २६६ ॥  
  
यद्धस्तयातं समवेक्ष्य खड्गं दैत्याः स्वमस्मिन् प्रतिबिम्बितं वा ।  
पलायितास्तेऽपि भियेव मृत्युं सा खड्गिनीति प्रथिता त्रिलोक्याम् ॥ ६६ ॥  
  
चक्रहस्ता ॥ २६७ ॥  
  
गोपालबालोऽपि च भूमिपाला-  
नेकोऽप्यनेकान् विदिताखिलास्त्रान् ।  
हन्यात् कथं यत्नविहीन एषा  
न स्यात् प्रसन्ना यदि चक्रहस्ता ॥ ६७ ॥  
  
भुसुण्डी ॥ २६८ ॥  
  
भुसुण्डकाकः सदयो यदीयां  
दयां समालम्ब्य विलम्बिताशः ।  
प्। १५६) ब्रह्माण्डनाशेऽपि न नाशभागी  
चिद्भुण्डिमेषा ददतां भुसुण्डी ॥ ६८ ॥  
  
परिघायुधा ॥ २६९ ॥  
  
या तुष्टा स्वात्मसद्रत्नकोशेऽस्मिन् मोचयत्यरम् ।  
विमोहपरिघं सेयं कीर्तिता परिघायुधा ॥ ६९ ॥  
  
चापिनी ॥ २७० ॥  
  
या बाणवर्षैः परमावृणोति  
यां पुष्पवर्षैश्च हरिः कृतार्थः ।  
सा चापिनी कापि विलापमस्य  
कृपाकरी मोहकृतं विलुम्प ॥ ७० ॥  
  
पाशहस्ता ॥ २७१ ॥  
  
जडाधिपोऽपि प्रथितः प्रचेता नियामयत्युद्धसतत्त्वसङ्घम् ।  
दयां यदीयां परिलभ्य देयात् सा पाशहस्ता भवपाशनाशम् ॥ ७१ ॥  
  
त्रिशूलवरधारिणी ॥ २७२ ॥  
  
कालभीहारिणी देवी प्रेतभूमिविहारिणी ।  
श्रीकारिणी जनस्यास्तु त्रिशूलवरधारिणी ॥ ७२ ॥  
  
सुबाणा ॥ २७३ ॥  
  
यकं बाणं दर्शयन्ती क्षिपन्ती लक्ष्यीभूतं तं पुनस्ताडयन्ती ।  
तेनासङ्ख्यीभूतरूपेण दैत्यान् देवप्रीत्यै सा सुबाणेति गीता ॥ ७३ ॥  
  
प्। १५७) शक्तिहस्ता ॥ २७४ ॥  
  
कुमारोऽपि यां तोषयित्वा कुमारीं  
कुमारं जघानासुरं तारकं तम् ।  
त्रिशक्तिप्रसक्तं च काचिच्चिदेषा  
शिवायास्तु शक्तिः शिवा शक्तिहस्ता ॥ ७४ ॥  
  
मयूरवरवाहना ॥ २७५ ॥  
  
प्रियप्रियेतिवाक्तुष्टा शिखिने पारितोषिकम् ।  
ददाविव स्वयं भूत्वा मयूरवरवाहना ॥ ७५ ॥  
  
वरायुधधरा ॥ २७६ ॥  
  
मोहप्रहारसंहारहरा देवी परापरा ।  
वरायुधधरा सेयं गीयते वरबुद्धिभिः ॥ ७६ ॥  
  
वीरा ॥ २७७ ॥  
  
ध्यायन्तो यां धीरवीरा व्यथन्ते  
नादातुं वा दातुमस्त्राणि जातु ।  
कीर्तिं मूर्तिं देवतानां क्षितिं वा  
लब्धुं तुष्टाः सा शिवायास्तु वीरा ॥ ७७ ॥  
  
वीरपानमदोत्कटा ॥ २७८ ॥  
  
गुप्तप्रकटसङ्घट्टा नभसीव घनच्छटा ।  
पातात् कटाक्षपातेन वीरपानमदोत्कटा ॥ ७८ ॥  
  
प्। १५८) वसुधा ॥ २७९ ॥  
  
विराजते राजसमाजभाजां भूत्वा सुराजः कृपयेह यस्याः ।  
उद्धाममुद्धाम सदा ममास्तु सुधोत्तमा सा वसुधा सुपाला ॥ ७९ ॥  
  
वसुधारा ॥ २८० ॥  
  
दारवराः कुचरोचितहारा ऊरुभरालसलास्यविहाराः ।  
तस्य वशा न कथं स्युरुदारा यस्य करे वत सा वसुधारा ॥ ८० ॥  
  
जया ॥ २८१ ॥  
  
रणे वने वा गहने जनानां राजावलोके वरमङ्गलेषु ।  
यन्नामवक्तृ प्रतिभाति वक्त्रं जया दयाब्धिर्विजयाय भूयात् ॥ ८१ ॥  
  
शाकम्भरी ॥ २८२ ॥  
  
खेचरी गोचरी स्वेच्छागोचरी वरसुन्दरी ।  
शाकम्भरी सदा भूयाद् वरदा परमेश्वरी ॥ ८२ ॥  
  
शिवा ॥ २८३ ॥  
  
उदेति यस्या विलयं च याति यस्यां च यद्रूपमिदं सदूर्मि ।  
तथापि या वर्तत ऊर्मिहीना शिवा शिवायास्तु नवा नवेयम् ॥ ८३ ॥  
  
विजया ॥ २८४ ॥  
  
ध्येया चतुर्वणजनैः क्रमेण सितादिवर्णोत्तमपुष्परूपैः ।  
विधुः परानन्दसुधाम्बुराशेरयप्रदा स्ताद् विजयाभयस्था ॥ ८४ ॥  
  
प्। १५९) जयन्ती ॥ २८५ ॥  
  
भक्तो यदीयो जनमध्यवर्ती विभाति तारान्तरगो यथेन्दुः ।  
विपक्षयूथान्धनिशानिहन्ता सतां जयन्ती जयदा सदास्तु ॥ ८५ ॥  
  
सुस्तनी ॥ २८६ ॥  
  
पूर्वं स्वकुम्भद्युतिमानमत्ताः कुचौ यदीयाववलोक्य पश्चात् ।  
नागास्तदाद्यात्मशिरःसु धूलिं क्षिपन्ति सैषा किल सुस्तनीति ॥ ८६ ॥  
  
शत्रुनाशिनी ॥ २८७ ॥  
  
शत्रवो न स्युरेतस्य द्वित्राश्चेत् स्युस्तदापि ते ।  
मित्रतां यान्ति येनेयं पूजिता शत्रुनाशिनी ॥ ८७ ॥  
  
अन्तर्वत्नी ॥ २८८ ॥  
  
बहिष्कृतं चापि ययेदमात्मस्वरूपतो भाति तदन्तरेव ।  
विमर्शनेनात्मनि चिन्मयेऽन्तर्वत्नी शिवेयं मतिमद्भिरीड्या ॥ ८८ ॥  
  
वेदशक्तिः ॥ २८९ ॥  
  
वाचं स्वकीयां गदितां जनोऽयं  
जानाति सा तं नहि जातु यद्वत् ।  
तथैव या वेदविदस्ति वेद-  
वेद्या न वा सावतु वेदशक्तिः ॥ ८९ ॥  
  
वरदा ॥ २९० ॥  
  
अमरा इतरे वरदाः करगाभिनयेन हि सन्ति सहस्रतया ।  
वरदा त्वियमेव सदा प्रथिता चरणौ शरणौ श्रयतां दयया ॥ ९० ॥  
  
प्। १६०) वरधारिणी ॥ २९१ ॥  
  
दात्री वरस्यासि महेश्वरी त्वं  
यद्धारयन्ती च वरं स्वयं तम् ।  
अन्तर्गता भक्तजनस्य तस्मात्  
सङ्कीर्त्यसे त्वं वरधारिणीति ॥ ९१ ॥  
  
शीतला ॥ २९२ ॥  
  
कश्मीरतीर्थेषु हिमे हिमांशौ  
साधोर्हृदि प्राप्तगतिः सदैव ।  
या शीतलास्ति प्रथिता हितास्तु  
क्रोधोष्महन्त्री निजबोधकर्त्री ॥ ९२ ॥  
  
सुशीला ॥ २९३ ॥  
  
कृत्वा सुदुःशीलमिदं च विश्व-  
मस्यात्मभूतापि न या स्वकीयम् ।  
शीलं परानन्दमयं जहाति  
साव्यात् सुशीला निजलीलयैनम् ॥ ९३ ॥  
  
बालग्रहविनाशिनी ॥ २९४ ॥  
  
नाराधिता स्वयं यत्सा बालग्रहविनाशिनी ।  
योगिनोऽपि ततो जाने लब्धुं वाञ्छन्ति शैशवम् ॥ ९४ ॥  
  
कुमारी ॥ २९५ ॥  
  
चेत्योत्पत्तिर्या स्वयं चेत्यहीना  
सच्चिद्रूपा रूपणीयात्मनैव ।  
प्। १६१) या सर्वादिश्चादिमध्यान्तहीना  
देवी गीता सा कुमारी पुराणा ॥ ९५ ॥  
  
सुपर्वा ॥ २९६ ॥  
  
नाडीषु मासेषु दिनेषु मध्ये वर्षेषु वा निर्मथितोद्धृता या ।  
दानादिकृत्येषु सुपुण्यरूपा ख्याता सुपर्वास्तु सुखाय सार्वा ॥ ९६ ॥  
  
कामाख्या ॥ २९७ ॥  
  
कामोद्धर्तुः काम्यरूपास्ति कामरूपस्था या सर्वकामैकबीजम् ।  
कामाख्येयं कापि निष्कामकर्मज्ञेया पायाद्देवता मामपायात् ॥ ९७ ॥  
  
कामवन्दिता ॥ २९८ ॥  
  
मदनोऽप्यहमत्र योगिनाथे  
हतशक्तिस्त्वियमुल्लसत्स्वशक्तिः ।  
प्रथिता त्रिदशेश्वरेऽस्ति शम्भा-  
विति मत्वा किल कामवन्दिता त्वम् ॥ ९८ ॥  
  
जालन्धरधरा ॥ २९९ ॥  
  
अशक्तसर्वदेवेऽस्मिन् ख्याता राज्ञी कलौ युगे ।  
जालन्धरधरा सैव केवला देवदेवता ॥ ९९ ॥  
  
अनन्ता ॥ ३०० ॥  
  
योऽन्तोऽस्ति योऽन्तं विदधाति योऽन्त्य-  
स्ते सन्ति सर्वेऽतिगता न यत् ताम् ।  
सर्वामनन्तास्य ततः स्वरूपे  
स्वान्तं दृढस्वन्तमियं करोतु ॥ १०० ॥  
  
प्। १६२) श्रीकृष्णात्मपरानुभूतिविभवः श्रीकृष्णकौलः सुतं  
साहिब्कौलमसूत यं च जननी बुद्धिः प्रबुद्धिः सती ।  
तत्काव्ये सहजार्चनादिपदवत्याः षष्टिकाया अनूद्-  
भूते नामविलासनाम्नि सुरसा भक्तिर्व्यतीताष्टमी ॥  
  
इति श्रीमहामाहेश्वराचार्यवर्यसाहिबकौलानन्दनाथविरचिते   
श्रीनामविलासेऽष्टमी भक्तिः ॥ ८ ॥  
  
  
  
नवमी भक्तिः  
  
कामरूपनिवासिनी ॥ ३०१ ॥  
  
सर्वभीत्रासिनी दुष्टशासिनी सुविकासिनी ।  
सुहासिनी रसायास्तु कामरूपनिवासिनी ॥ १ ॥  
  
कामबीजवती ॥ ३०२ ॥  
  
रूपं निजं दग्धतनुश्च भूयः  
क्रुद्धेन रुद्रेण कथं लभेत ।  
सर्वस्य काम्यं यदि कामबीज-  
वती सदा तेन न सेविता स्याः ॥ २ ॥  
  
सत्या ॥ ३०३ ॥  
  
ब्रह्मादितः सकलबुद्धिवतामधीशा  
निर्णीय सर्वनिगमागमतत्त्वमेतत् ।  
आज्ञापयन्त्विति शिवा परमा किमर्थं  
सत्याप्यसत्यमिदमातनुते कथं वा ॥ ३ ॥  
  
प्। १६४) सत्यधर्मपरायणा ॥ ३०४ ॥  
  
असत्यां संसृतिं मत्वा कृतिनो यामुपासते ।  
सत्यधर्मस्थिराः सेयं सत्यधर्मपरायणा ॥ ४ ॥  
  
स्थूलमार्गस्थिता ॥ ३०५ ॥  
  
स्थूलः कष्टः कर्ममार्गः प्रसिद्धः  
पूर्णानन्दो ज्ञानमार्गस्तु सूक्ष्मः ।  
एषा देवी स्थूलमार्गस्थितापि  
पूर्णानन्दा चित्रमेतद् विचित्रम् ॥ ५ ॥  
  
सूक्ष्मा ॥ ३०६ ॥  
  
क्षणादेकचिदुल्लासकणाद् ब्रह्माण्डकोटयः ।  
भवन्त्ययत्नतो यस्याः सा सूक्ष्मा कीदृशी शिवा ॥ ६ ॥  
  
सूक्ष्मबुद्धिप्रबोधिनी ॥ ३०७ ॥  
  
दुर्गमैरागमैर्गम्यमन्ते तद्दुर्गसंसृतेः ।  
कथं ज्ञेयान्न चेत् सा स्यात् सूक्ष्मबुद्धिप्रबोधिनी ॥ ७ ॥  
  
षट्कोणा ॥ ३०८ ॥  
  
कृष्णे वायोर्मण्डले शैवमन्त्रे  
हृल्लेखायाश्चक्रराजे द्वितीये ।  
दीक्षामार्गेषु स्थिता षड्विधा या  
सा षट्कोणा षट्क्रियादार्ढ्यदास्तु ॥ ८ ॥  
  
प्। १६५) त्रिकोणा ॥ ३०९ ॥  
  
मूले चक्रे तेजसो मण्डले वा  
जम्बुद्वीपे शम्भुनेत्रत्रये वा ।  
आद्या शक्तिः केवला या त्रिकोणा  
सेयं माया केन मानेन माता ॥ ९ ॥  
  
त्रिनेत्रा ॥ ३१० ॥  
  
यस्या निमेषाल्लयमेति विश्व-  
मुन्मेषतो वोदयमेति हेतेः ।  
नेत्रेश्वरस्याधिगतोत्तमाङ्गं  
सा मे त्रिनेत्रा ददतां सुनेत्रम् ॥ १० ॥  
  
त्रिपुरसुन्दरी ॥ ३११ ॥  
  
त्रिबीजविषया त्रिधा नियमिता त्रिवेदश्रुता  
त्रिलोकजननी त्रिभिस्त्रिदशनाथगेया पदैः ।  
त्रिधाममहिमस्थली त्रिसमयाविभेद्या परा  
त्रिनेत्रदयिता हिता त्रिपुरसुन्दरी पातु नः ॥ ११ ॥  
  
वृषप्रिया ॥ ३१२ ॥  
  
वृषाकपेर्यत्र मृषा प्रकाशो  
वृषोऽपि यामाप्य वृषो बभूव ।  
प्। १६६) वृषाधिपस्तोषयति स्तवैर्यां  
वृषप्रिया सा भृशतापहास्तु ॥ १२ ॥  
  
वृषारूढा ॥ ३१३ ॥  
  
कैलासशिखरस्था या स्वर्णवल्लीव राजते ।  
वृषारूढा शिवा सा मां वृषारूढं करोत्वरम् ॥ १३ ॥  
  
महिषासुरघातिनी ॥ ३१४ ॥  
  
स्ववाहस्य हरेस्तुष्ट्यै श्रान्तस्य क्षुधितस्य च ।  
भूताखिलमवन्ती नु महिषासुरघातिनी ॥ १४ ॥  
  
यद्विरोजा[धा]दपि प्रापन्महिषो वृषजां गतिम् ।  
वन्दनीया न कस्यैषा महिषासुरघातिनी ॥ १४ ॥  
  
सुम्भदर्पहरा ॥ ३१५ ॥  
  
नीतः सुम्भो ययैकत्वमन्ते स्वाहन्तया हतः ।  
सुम्भदर्पहरा सा त्वं सुम्भदर्पहराऽसि वा ॥ १५ ॥  
  
दीप्ता ॥ ३१६ ॥  
  
ध्यानाद्यदीयात् समवाप्य दीप्ते-  
रंशं सुदीप्रं रचयन्ति विश्वम् ।  
सूर्यादयो दर्शनतोऽपि सैषा  
दीप्ता स्वनामार्थकरी ममास्तु ॥ १६ ॥  
  
प्। १६७) दीप्तपावकसन्निभा ॥ ३१७ ॥  
  
भजतो यां क्षणेनैव गहनं मोहकाननम् ।  
सुप्रकाशं भवत्येषा दीप्तपावकसन्निभा ॥ १७ ॥  
  
कपालभूषणा ॥ ३१८ ॥  
  
कादम्बिनी बलाकानुगतेवाभाति या शिवा ।  
कपालभूषणा भूषामशेषां नो ददात्वियम् ॥ १८ ॥  
  
काली ॥ ३१९ ॥  
  
निजाट्टहासैर्विहितप्रकाश-  
मुत्कृत्त्य मांसं स्वदती शवानाम् ।  
मुण्डं च खड्गं च करे दधाना  
काली करालं हरताद् विकारम् ॥ १९ ॥  
  
कपालमालभारिणी ॥ ३२० ॥  
  
क्रौञ्चपालीसमाक्रान्तगण्डाश्माञ्जनशैलवत् ।  
रोचमाना बलायास्तु कपालमालभारिणी ॥ २० ॥  
  
कपालकुण्डला ॥ ३२१ ॥  
  
उदयति तुहिनद्युतौ खरांशौ  
चरमधराधरगे च भूतघस्रे ।  
खमिव सुधवले स्फुरत्सुशोभा  
भवतु शुभाय कपालकुण्डलेयम् ॥ २१ ॥  
  
प्। १६८) दीर्घा ॥ ३२२ ॥  
  
संसेविता दीर्घतपस्विनेय-  
मिष्टा च दीर्घेष्टकरेण देवी ।  
दीर्घां मतिं निर्मलनिश्चयस्थां  
दीर्घा ददातु प्रथिता हिता वः ॥ २२ ॥  
  
शिवा दूती ॥ ३२३ ॥  
  
मन्त्रमाता सुघोषेण देवामन्त्रणकारणम् ।  
शिवा दूती शिवायास्तु शिवव्याप्त्या प्रपूजिता ॥ २३ ॥  
  
घनध्वनिः ॥ ३२४ ॥  
  
नन्दन्ति नृत्यन्ति च केकिनो यां  
गर्भं बलाका अपि धारयन्ति ।  
निशम्य जीवन्ति जनाश्च सिद्धां  
घनध्वनिः सा घनतापहास्तु ॥ २४ ॥  
  
सिद्धिदा ॥ ३२५ ॥  
  
निषेधसिद्धी भविनां समर्था  
कर्तुं स्वयं तद्व्यतिरिक्तरूपा ।  
या काचिदैश्वर्यकलादिबीजं  
सा सिद्धिदा स्तान्मम सिद्धबुद्धेः ॥ २५ ॥  
  
बुद्धिदा ॥ ३२६ ॥  
  
बुद्धिदासि किल चेत्तदीशि मे  
देहि बुद्धिमिह तां सतां मताम् ।  
प्। १६९) बुद्ध्यबुद्धिमयसंसृतौ यया  
जातुचिन्नहि भवेद् भिदाप्रथा ॥ २६ ॥  
  
नित्या ॥ ३२७ ॥  
  
अन्ये नित्याः केषुचिद्दर्शनेषु  
ख्यातास्तेऽन्यत्राप्यनित्यत्वभाजः ।  
नित्या त्वेषा चेतना सर्वतन्त्र-  
सिद्धान्तस्था काचनाज्ञत्वहन्त्री ॥ २७ ॥  
  
सत्यमार्गप्रबोधिनी ॥ ३२८ ॥  
  
असत्यानन्तमार्गेऽस्मिन् संसारासारसागरे ।  
भ्रान्तानां त्वं सदा भूयाः सत्यमार्गप्रबोधिनी ॥ २८ ॥  
  
कम्बुग्रीवा ॥ ३२९ ॥  
  
कम्बुस्नानप्रिया शम्भुप्रिया देवाधिदेवता ।  
कम्बुग्रीवा शिवायास्तु स्वर्णकम्बुविराजिता ॥ २९ ॥  
  
वसुमती ॥ ३३० ॥  
  
नो यां विनाप्यसुमती रसदास्ति सृष्टि-  
र्दाता गुणी च सुमतिः प्रथितत्वमेति ।  
सम्पूजिता वसुभिरात्महृदासने सा  
स्वस्तिप्रदास्तु वसुमत्यभितः कलाभिः ॥ ३० ॥  
  
छत्रच्छायाकृतालया ॥ ३३१ ॥  
  
राजराजेश्वरी राजसमाजे या विराजते ।  
निर्भया दयया पायाच्छत्रच्छायाकृतालया ॥ ३१ ॥  
  
प्। १७०) जगद्गर्भा ॥ ३३२ ॥  
  
जगद्गर्भा द्विधा देवी दर्पणश्रीरिवोत्तमा ।  
वासनां गर्भवासस्य हर भूयः परेश्वरी ॥ ३२ ॥  
  
कुण्डलिनी ॥ ३३३ ॥  
  
येडापिङ्गलयोर्गता वितनुते सृष्टिं त्र्यवस्थामयीं  
शब्दब्रह्म यतः समस्तमपि च व्यस्तं समुज्जृम्भते ।  
निर्मुक्तिं प्रतिबोधयत्यभिगता या ब्रह्मनाड्यन्तरं  
सेयं कुण्डलिनी जयत्यतितरां जीवैकजीवः शिवा ॥ ३३ ॥  
  
भुजगाकारशायिनी ॥ ३३४ ॥  
  
बुद्धा गुरूपदिष्टेन शुद्धानन्दैकदायिनी ।  
महापथं गता सा त्वं भुजगाकारशायिनी ॥ ३४ ॥  
  
प्रोल्लसत्सप्तपद्मा ॥ ३३५ ॥  
  
पञ्चाशद्वर्णबीजैर्यां क्रमादर्चन्ति साधकाः ।  
प्रोल्लसत्सप्तपद्मेयं षोडशाधारगोचरा ॥ ३५ ॥  
  
नाभिनालमृणालिनी ॥ ३३६ ॥  
  
जातो ब्रह्मा यतश्चित्रं ब्रह्माण्डमतनोद् विभुः ।  
ब्रह्मताबोधिकाऽस्त्वस्य नाभिनालमृणालिनी ॥ ३६ ॥  
  
प्। १७१) मूलाधारा ॥ ३३७ ॥  
  
चन्द्रस्रावापूरिता योगिनार्थै-  
र्गम्या रम्यारामभूमिर्निकामम् ।  
पारावारज्ञानसारैकधारा  
मूलाधाराधारभूता ममास्तु ॥ ३७ ॥  
  
निराकारा ॥ ३३८ ॥  
  
जात्वप्यज्ञैरदृश्या यत्तज्ज्ञैरप्येकतां गतैः ।  
अतो गीताखिलाकारा निराकारेति सूरिभिः ॥ ३८ ॥  
  
वह्निकुण्डकृतालया ॥ ३३९ ॥  
  
पीताभिर्लोहिताभिश्च सिताभिश्च विभाससे ।  
ज्वालामालाभिरेषा त्वं वह्निकुण्डकृतालया ॥ ३९ ॥  
  
वायुकुण्डसुखासीना ॥ ३४० ॥  
  
तस्माद् वायुः प्रसिद्धोऽत्र पवनश्च सदागतिः ।  
वायुकुण्डसुखासीना यस्मात् त्वं दीनवत्सला ॥ ४० ॥  
  
निराधारा ॥ ३४१ ॥  
  
सुधाधारासारप्रशमितविपत्तापनिकरा  
विकाराकाराणां हरणचतुरा काचन परा ।  
असेर्धारापारेऽम्बरवदधरेऽज्ञानगहने  
निराधारा कारां हरतु मम संसारविसराम् ॥ ४१ ॥  
  
प्। १७२) निराश्रया ॥ ३४२ ॥  
  
निःशेषा यां जनाः श्रित्वा वर्तन्ते या न कञ्चन ।  
सदाशयलयस्थाना सा द्विधास्ति निराश्रया ॥ ४२ ॥  
  
श्वासोच्छ्वासगतिः ॥ ३४३ ॥  
  
यस्या दुर्गमपञ्चमार्गविदुषां  
भूतं भविष्यच्च सज्-  
ज्ञानं भाति करे सितोपलतुला-  
मालम्बितं जृम्भितम् ।  
अभ्यासात् किल सद्गुरोः करुणया  
प्राप्तात् समाप्तात् स्वयं  
श्वासोच्छ्वासगतिर्गतिर्मतिमतां  
भूयात् सतां सम्मता ॥ ४३ ॥  
  
जीवा ॥ ३४४ ॥  
  
यां नेन्द्रियाणि विषया न मनो न बुद्धि-  
र्नो वा गुणा न च विना परमां महेशीम् ।  
प्राणा विधातुमपि नो किमपि क्षमाः स्यु-  
र्मां जीवयत्वियमजीवतयेह जीवा ॥ ४४ ॥  
  
प्। १७३) ग्राहिणी ॥ ३४५ ॥  
  
द्विधा भूता विधत्ते या लीलामेकैव काचन ।  
ग्राहिणी सा सदा भूयाद् ग्रहाग्रहग्रहार्तिहृत् ॥ ४५ ॥  
  
वह्निसंश्रया ॥ ३४६ ॥  
  
या वह्निसंश्रया सर्वाधारभूता निराश्रया ।  
आसनत्वं गतो यस्याः संश्रयः स च तां नुमः ॥ ४६ ॥  
  
वह्नितन्तुसमुत्थाना ॥ ३४७ ॥  
  
जयन्ती कोटिसूर्येन्दुवैश्वानररुचिं शुचिः ।  
वह्नितन्तुसमुत्थाना कीदृशी चित्रमीश्वरी ॥ ४७ ॥  
  
षड्रसास्वादलोलुपा ॥ ३४८ ॥  
  
कथं सुधाशिनोऽपीहावतरेयुर्न चेद् भवेत् ।  
मर्त्यलोकप्रिया देवी षड्रसास्वादलोलुपा ॥ ४८ ॥  
  
तपस्विनी ॥ ३४९ ॥  
  
ययावतारं गतयाद्रिराज-  
गृहेऽखिलेश्याप्यविचिन्त्यभासा ।  
उग्रैस्तपोभिर्मृदुतां स उग्रो  
नीतो हितायाऽस्तु तपस्विनी सा ॥ ४९ ॥  
  
प्। १७४) तपःसिद्धिः ॥ ३५० ॥  
  
शोभां कृशा अप्यरमाप्नुवन्ति  
तृप्ता भवन्ति क्षुधिताः सदापि ।  
तपस्विनः प्राप्य सुनिर्णया यां  
सा मे तपःसिद्धिरिहैव भूयात् ॥ ५० ॥  
  
तापसी ॥ ३५१ ॥  
  
उष्णेऽपि शीते समये न खिन्नाः  
क्रोधेन कामेन न निर्जिता वा ।  
कथं भवेयुर्यदि नातिभक्ति-  
प्रिया भवेः पार्वति तापसी त्वम् ॥ ५१ ॥  
  
तपःप्रिया ॥ ३५२ ॥  
  
भयात् त्रातुं फलं दातुं क्षमा निर्यत्नतोऽपि च ।  
तथापि त्वं किमर्थं नु न जानेऽसि तपःप्रिया ॥ ५२ ॥  
  
तपोनिष्ठा ॥ ३५३ ॥  
  
निरिष्टापि तपोनिष्ठा दृष्टादृष्टफलप्रदा ।  
अभीष्टदेवतानिष्ठां सहजां नो ददात्वियम् ॥ ५३ ॥  
  
तपोयुक्ता ॥ ३५४ ॥  
  
युक्त्याभिभजिता मुक्तितीर्थसोपानतां गता ।  
अन्तकान्तविधाशक्ता तपोयुक्ता जयत्यसौ ॥ ५४ ॥  
  
प्। १७५) तपसः सिद्धिदायिनी ॥ ३५५ ॥  
  
बहुभ्यो बहुभी रूपैस्तपसः सिद्धिदायिनी ।  
बहुशः केवलानन्दसुन्दरी पातु देवता ॥ ५५ ॥  
  
सप्तधातुमयी मूर्तिः ॥ ३५६ ॥  
  
सप्तधातुमयी मूर्तिर्भूताऽमूर्तिरपि स्वयम् ।  
सद्विचारपरिस्फूर्तिं वितरत्वचिरादियम् ॥ ५६ ॥  
  
सप्तधात्वन्तराश्रया ॥ ३५७ ॥  
  
निर्धातुर्धातुमच्छृङ्गराजगोत्रमणिः शिवम् ।  
धातुः पूज्या ददात्वेषा सप्तधात्वन्तराश्रया ॥ ५७ ॥  
  
देहपुष्टिः ॥ ३५८ ॥  
  
युक्तो यया तत्क्षणभङ्गुरं च  
जानाति कल्पस्थिरवत् स्वदेहम् ।  
जनो मनोऽभीष्टकरीह भूयात्  
सा देहपुष्टिः सहजैकहृष्टिः ॥ ५८ ॥  
  
मनस्तुष्टिः ॥ ३५९ ॥  
  
दृष्टिः स्थिरा तस्य विनैव दृश्यं  
संवर्धते हृष्टिरकृत्रिमा च ।  
उत्कृष्टता च प्रकटेह यस्य  
तुष्टा मनस्तुष्टिरदुष्टबुद्धेः ॥ ५९ ॥  
  
प्। १७६) अन्नपुष्टिः ॥ ३६० ॥  
  
कथं नु भूतानि दृढत्वमीयुः  
सम्मिश्रितानि क्षणतः स्खलन्ति ।  
कर्मादिदेवी यदि नान्नपुष्टिः  
सर्वैकसारोऽत्र भवेत् सहाया ॥ ६० ॥  
  
बलोद्धता ॥ ३६१ ॥  
  
स्वस्ववर्गे प्रथां यान्ति सुरासुरनरोरगाः ।  
यदाश्रयादियं भूयाद्धिता माता बलोद्धता ॥ ६१ ॥  
  
ओषधिः ॥ ३६२ ॥  
  
यैराक्रान्तः स्वविषयसुखं वेद दुःखं मनुष्यो  
दोषा दूष्याः सपदि भजनात्ते स्वयं स्युर्यदीयात् ।  
एषा रोषप्रमुखमखिलं क्लेशदं तोषहेतो  
रोगं शोषं नयतु समये सौषधिर्ध्यानमात्रात् ॥ ६२ ॥  
  
वैद्यमाता ॥ ३६३ ॥  
  
उपास्य यामन्यशरीरमध्य-  
प्रवेशमात्मीयधिया विहाय ।  
विदन्ति सर्वां प्रकृतिं सुवैद्याः  
सा वैद्यमातेति सतां मतासि ॥ ६३ ॥  
  
द्रव्यशक्तिः ॥ ३६४ ॥  
  
गुणैरनेकैः प्रथितप्रभावा  
प्रयोगतो या हितकृज्जनानाम् ।  
प्। १७७) मातेव सर्वामयहानिशक्ता  
सा द्रव्यशक्तिर्हरतादशक्तिम् ॥ ६४ ॥  
  
प्रभाविनी ॥ ३६५ ॥  
  
वक्त्रेषु नेत्रेषु करेषु भाग्य-  
वतां प्रकाशापि च सर्वयाता ।  
मनःस्थितिज्ञानकरी जनानां  
प्रभाविनी भूषयतु स्वभाभिः ॥ ६५ ॥  
  
वैद्या ॥ ३६६ ॥  
  
प्रसादं कुरुषे त्वं चेद् वैद्या परमदेवता ।  
रोगिणः शोकदास्ते स्युर्भवरोगा अपि स्वयम् ॥ ६६ ॥  
  
वैद्याचिकित्सा ॥ २६७ ॥  
  
यत्प्रसादान्मनुष्योऽपि धन्वन्तरियशो भृशम् ।  
एति वैद्यचिकित्सेयं विचिकित्साज्वरं हर ॥ ६७ ॥  
  
सुपथ्या ॥ ३६८ ॥  
  
तस्यामया नैव कदाचन स्यु-  
श्चेत् स्युस्तदा तत्क्षणमेव नाशम् ।  
विनौषधं तेऽप्यवशाः समीयु-  
श्चित्ते स्थिता यस्य सदा सुपथ्या ॥ ६८ ॥  
  
प्। १७८) रोगनाशिनी ॥ ३६९ ॥  
  
ध्यानादिभ्र्गदं हन्ति सर्वेन्द्रियलयं यतः ।  
अयत्नाद् गीयते तस्मादीशानी रोगनाशिनी ॥ ६९ ॥  
  
मृगया ॥ ३७० ॥  
  
विस्मार्य कार्याण्यविचार्य देह-  
मृदुत्वमुद्धूतसुदर्पसत्त्वाः ।  
उपासते शूरवराः सदा यां  
सङ्कीर्तिता सा मृगयागमज्ञैः ॥ ७० ॥  
  
मृगमांसादा ॥ ३७१ ॥  
  
सङ्गेन जायते दोषो गुणो वेत्यद्य निश्चितम् ।  
भूता यन्मृगमांसादा स्ववाहहरिसङ्गतः ॥ ७१ ॥  
  
मृगत्वक् ॥ ३७२ ॥  
  
या यज्ञशीलैर्विलसद्विचित्र-  
वाला पवित्रा वितनोति नद्धा ।  
काञ्चित् प्रभां दीक्षितचिह्नभूता  
मृगत्वगेषा कथिता कथाज्ञैः ॥ ७२ ॥  
  
मृगलोचना ॥ ३७३ ॥  
  
यन्नेत्ररागसंलुब्धः पितृकाननमध्यभाक् ।  
आगाद् बन्धनमीशानमृगः सा मृगलोचना ॥ ७३ ॥  
  
वागुरा ॥ ३७४ ॥  
  
भूमिगानां कथ वश्या भवेयुर्विहगा न चेत् ।  
युक्तियुक्ता भवेर्भूता वागुरा गुरुरद्भुता ॥ ७४ ॥  
  
प्। १७९) बन्धरूपा ॥ ३७५ ॥  
  
नित्यं विमुक्तोऽपि ययैष बद्ध-  
म्मन्यो जनो देवि समावृतेहः ।  
सा बन्धरूपापि विमोक्षबन्ध-  
सम्बन्धबन्धं परिभिन्दती नः ॥ ७५ ॥  
  
वधरूपा ॥ ३७६ ॥  
  
वधरूपासि यदि त्वमीदृगस्य  
वधमीशानि विधेहि येन दीनः ।  
सुसुखेन प्रविहाय कायभावं  
भवतीमेति दुरन्तमद्भुतेन ॥ ७६ ॥  
  
वधोद्धता ॥ ३७७ ॥  
  
अवध्यो हि सदा स्वात्मा देहो वध्यस्त्वयत्नतः ।  
उन्मत्त इतरः कः स्विद् देवी यस्य वधोद्धता ॥ ७७ ॥  
  
वन्दी ॥ ३७८ ॥  
  
यान्यं स्मृता मुञ्चति सर्वबन्धाद्  
वन्दी कथं स्यात् स्वयमीश्वरी सा ।  
जाने त्वियं भक्तजनैरिहैव  
वन्दीकृतास्ति सुमनोनिकाय्ये ॥ ७८ ॥  
  
वन्दिस्तुताकारा ॥ ३७९ ॥  
  
यदाकारं नहि स्तोतुं वाचस्पतिरपि क्षमः ।  
अहो वन्दिस्तुताकारा सा शक्तिर्भक्तवत्सला ॥ ७९ ॥  
  
प्। १८०) काराबन्धविमोचनी ॥ ३८० ॥  
  
विरोचनरुचिः काचिच्चिदानन्दैकसुन्दरी ।  
विषमे समये भूयात् काराबन्धविमोचिनी ॥ ८० ॥  
  
शृङ्खला ॥ ३८१ ॥  
  
सदा वनविहारस्था अपि नागा मदोद्धताः ।  
ययावय इवाबद्धा वश्याः सा शृङ्खला मता ॥ ८१ ॥  
  
खलहा ॥ ३८२ ॥  
  
मन्त्रैर्न नौषधिमयैर्विविधैः प्रयोगैः  
शान्तिं भजन्ति खलु ये खलनागराजाः ।  
सन्तः क्षमैकविषयाः स्मरणाद्यदीयात्  
तां प्रापयन्त्यपि च तान् खलहासि सा त्वम् ॥ ८२ ॥  
  
विद्युत् ॥ ३८३ ॥  
  
तेजसा रोचते काचिद्या देवी जलदान्तरे ।  
विद्युज्जयति सा नित्यं वडवाग्निसहोदरी ॥ ८३ ॥  
  
दृढबन्धविमोचिनी ॥ ३८४ ॥  
  
अभेद्यो योऽस्त्रशस्त्रौघैर्भवबन्धं तमेव या ।  
हरति स्मृतिमात्रात् सा दृढबन्धविमोचिनी ॥ ८४ ॥  
  
अम्बिका ॥ ३८५ ॥  
  
यदन्तरा न क्षुधया तृषा वा  
जनोऽर्दितत्वं लभते कदाचित् ।  
प्। १८१) ममाम्बिका दुर्भ्रमकाममेषा  
दृशा भृशं नाशयतादरोषा ॥ ८५ ॥  
  
अम्बालिका ॥ ३८६ ॥  
  
बालो मृदुः किञ्चन वा विधातु-  
मनीश्वरोऽपीश्वरि पुष्टहृष्टः ।  
कथं भवेत् त्वं न यदा दयाभि-  
रम्बालिका पोषणकारिणी स्याः ॥ ८६ ॥  
  
अम्बा ॥ ३८७ ॥  
  
जम्भारिसंस्तुता रम्भाजघना दम्भहारिणी ।  
अम्बा भूयो हरत्वेषा सम्भवं दुर्भवे भवे ॥ ८७ ॥  
  
स्वक्षा ॥ ३८८ ॥  
  
दक्षा स्वात्माच्छादनक्रीडितेषु  
तक्षा सर्गाह्वानगेहं विधातुम् ।  
दक्षाहन्ताहानिहेतुः समक्षं  
स्वक्षा रक्षाकारिणीयं ममास्तु ॥ ८८ ॥  
  
साधुजनार्चिता ॥ ३८९ ॥  
  
साधवो माधवात्मत्वं याता यद्दययाभयाः ।  
नन्दयन्त्यखिलान् दृष्ट्या सेयं साधुजनार्चिता ॥ ८९ ॥  
  
कौलिकी ॥ ३९० ॥  
  
या नादेन च बिन्दुनापि कलया भक्तं विरक्तं भवात् ।  
सन्तोषं नयति प्रकाशविशदा देवी ततोऽपि स्वताम् ।  
प्। १८२) वैराग्यं गतमद्भुतामथ भवोत्तीर्णां भवस्थां च या ।  
स्वच्छन्दामिह कीर्तिता सुकृतिभिः सालौकिकी कौलिकी ॥ ९० ॥  
  
कुलविद्या ॥ ३९१ ॥  
  
बहुदलभावनसङ्कुलभावा कुलकुलकोविदभावबलेन ।  
सुलभरसा सरसालसभासा विलसतु चेतसि सा कुलविद्या ॥ ९१ ॥  
  
सुकुला ॥ ३९२ ॥  
  
जनपक्षिकुलानि यत्कुलाया-  
दलमाविष्कृततां प्रयान्ति यत्र ।  
विलयं च दलद्वयाकुलानि  
सुकुला सा नकुलार्चिता हितास्तु ॥ ९२ ॥  
  
कुलपूजिता ॥ ३९३ ॥  
  
  
वलयैः सलयैः स्फुरत्सुबाहुर्मुहुरीषच्चलमेखलाकलापा ।  
अमलाचललोचनारविन्दा स्थिरताकृत् कुलपूजिताजितास्तु ॥ ९३ ॥  
  
कालचक्रभ्रमा ॥ ३९४ ॥  
  
ययावनद्धा अवशाः खगेशा  
भ्राम्यन्त्यविश्रामतया प्रतिस्वम् ।  
वीथीषु सेयं किल कालचक्र-  
भ्रम शमारामकरी ममास्तु ॥ ९४ ॥  
  
भ्रान्ता ॥ ३९५ ॥  
  
जीवः शिवाभेदमयोऽपि भावं  
स्वीयं सुविस्मार्य कथं भ्रमार्तः ।  
प्। १८३) इतस्ततः स्याद्यदि न त्वमस्य  
भ्रान्ता स्थितिं चेतसि संविदध्याः ॥ ९५ ॥  
  
विभ्रमा ॥ ३९६ ॥  
  
यां विना न सुदृशोऽपि भूषया-  
शेषया विलसिताश्च चेतसः ।  
संहरन्ति गतिमाशु सम्भ्रमं  
विभ्रमा हर गमागमागमम् ॥ ९६ ॥  
  
भ्रमनाशिनी ॥ ३९७ ॥  
  
विषमे समये कामयमोद्भावितसम्भ्रमे ।  
समया दयया भूयान्मम सा भ्रमनाशिनी ॥ ९७ ॥  
  
वात्याली ॥ ३९८ ॥  
  
खेलन्ती या वेलयैवेन्द्रजाल-  
कर्त्री हर्त्री सूर्यचक्षुःसुसङ्गम् ।  
नेमिर्भातीवास्तवाहा चलन्ती  
वात्याली सा कीर्तिता कालविद्भिः ॥ ९८ ॥  
  
मेघमाला ॥ ३९९ ॥  
  
कुतोऽपि योदेति लयं च याति  
कुत्रापि सर्वस्पृहणीयभावा ।  
या पान्थयोषिद्वरसङ्गहेतुः  
सा मेघमाला कलिता कलाज्ञैः ॥ ९९ ॥  
  
प्। १८४) सुवृष्टिः ॥ ४०० ॥  
  
अदुष्टशोभा विदिशो दिशोऽपि  
भवन्ति यामाप्य सुवृष्टिरेषा ।  
न कस्य तुष्ट्यै भवतीह सृष्टि-  
पुष्ट्येकहेतुः सुविकासिदृष्टेः ॥ १०० ॥  
  
श्रीकृष्णात्मपरानुभूतिविभवः श्रीकृष्णकौलः सुतं  
साहिब्कौलमसूत यं च जननी बुद्धिः प्रबुद्धिः सती ।  
काव्ये तस्य निजात्मबोधसहजे कश्मीरविख्यातता-  
हेतोर्दुर्गकलावपि प्रवितता भक्तिर्नवाङ्कागमत् ॥ १०१ ॥  
  
इति श्रीमहामाहेश्वराचार्यवर्यसाहिबकौलविरचिते नामविलासे महाकाव्ये   
नवमी भक्तिः ॥ ९ ॥  
  
  
दशमी भक्तिः  
  
सस्यवर्द्धिनी ॥ ४०१ ॥  
  
बीजमङ्कुरतां याति पत्रादित्वं च सापि तत् ।  
बीजत्वं यद्दयाबद्धं सा देवी सस्यवर्द्धिनी ॥ १ ॥  
  
अकारा ॥ ४०२ ॥  
  
भूमिव्याप्ता ब्रह्मरूपा ऋगाख्यवेदोत्पत्तिर्गार्हपत्यासना या ।  
गर्वोऽखर्वः सर्ववर्णैकपूर्वा साकारेयं गीयते योगिनाथैः ॥ २ ॥  
  
इकारा ॥ ४०३ ॥  
  
अर्धा मात्रा शम्भुरूपा त्रिलोकी-  
मुत्क्रान्ता या शुद्धबोधासनस्था ।  
कामाख्यापि त्यक्तकामाभिगम्या  
रम्येकारा सेयमाकारहीना ॥ ३ ॥  
  
उकारा ॥ ४०४ ॥  
  
व्याप्तव्योमा दक्षिणाग्न्यासनस्था  
विष्णुप्रस्था या यजुर्वेदमाता ।  
प्। १८६) सर्वाधारः सच्चिदानन्दसारा  
सोकारेयं कीर्तिता मूर्तविद्भिः ॥ ४ ॥  
  
ऐकाररूपिणी ॥ ४०५ ॥  
  
तनोति बिन्दुहीनापि जप्ता वाग्भववैभवम् ।  
नवं नवं सुभव्यानां देवतैकाररूपिणी ॥ ५ ॥  
  
ह्रीङ्कारी ॥ ४०६ ॥  
  
जप्ता येयं शाक्तबालैकजीवो  
नेत्रे पद्मां पद्मवक्त्रेऽपि वाणीम् ।  
बाधाहीनां साधकानां विधत्ते  
ह्रीङ्कारीयं हृद्गता नः सदास्तु ॥ ६ ॥  
  
बीजरूपा ॥ ४०७ ॥  
  
मात्राङ्कुरा वर्णदला च पाद-  
स्कन्धा सुशाखा बहुभावपुष्पा ।  
बोधं फलं नो वितरत्वनन्ता  
सा बीजरूपा निगमद्रुमस्य ॥ ७ ॥  
  
क्लीङ्कारा ॥ ४०८ ॥  
  
क्लीङ्कारेयं यस्य चित्ते स्थिता त्वं  
वीरेशानं मारनाराचबाणैः ।  
विद्धा देव्यो नागकन्याश्च नार्यो  
नित्यं कामात् तं कथं न स्मरन्ति ॥ ८ ॥  
  
प्। १८७) अम्बरवासिनी ॥ ४०९ ॥  
  
अन्यान्यविषयान् भक्तदेवादिभ्यो वितीर्य सा ।  
स्वयं निर्विषया जाने संवृत्ताम्बरवासिनी ॥ ९ ॥  
  
सर्वाक्षरमयी शक्तिः ॥ ४१० ॥  
  
अहन्तासम्पुटेदन्ताविलासविशदा सदा ।  
सर्वाक्षरमयी शक्तिः स्फुरताद्धृदये मम ॥ १० ॥  
  
अक्षरा ॥ ४११ ॥  
  
किं वदेद् विधिरियं श्रुतिश्च किं-  
रूपिणी ननु भवेज्जनः कथम् ।  
वृत्तिवानिह भवेच्च देवता  
नाक्षरा यदि भवेत् कृपाकरी ॥ ११ ॥  
  
वर्णमालिनी ॥ ४१२ ॥  
  
कथं न तन्मनो जप्ये ध्याने वास्ति स्थिरं परम् ।  
येन सद्गुरुतो ज्ञाता शाङ्करी वर्णमालिनी ॥ १२ ॥  
  
सिन्दूरारुणवक्त्रा ॥ ४१३ ॥  
  
यामालोक्य विमोहान्धतमसं याति दूरतः ।  
सिन्दूरारुणवक्त्रा सा कस्य श्लाघ्या न धीमतः ॥ १३ ॥  
  
सिन्दूरतिलकप्रिया ॥ ४१४ ॥  
  
मुक्ताललन्तिकं वक्त्रं सिन्दूरतिलकप्रिया ।  
दधाना भाति शुक्रारयोगं यातो विधुर्यथा ॥ १४ ॥  
  
प्। १८८) वश्या ॥ ४१५ ॥  
  
गत्या मत्या दर्शनेनापि वाण्या  
सर्वे मोहं तस्य याता न किञ्चित् ।  
ध्यायन्तीयं येन सम्यङ्महेशी  
वश्यावश्यं सेविता देवदेवी ॥ १५ ॥  
  
वश्यबीजा ॥ ४१६ ॥  
  
योगीश्वरकलां यान्ति हित्वा मायां दुरत्ययाम् ।  
भक्ता यद्दयया सेयं वश्यबीजेति कीर्तिता ॥ १६ ॥  
  
लोकवश्यविभाविनी ॥ ४१७ ॥  
  
खेलति स्तोकवल्लोकैर्विशोकः स कथं सुधीः ।  
आराधिता न येनेयं लोकवश्यविभाविनी ॥ १७ ॥  
  
नृपवश्या ॥ ४१८ ॥  
  
वाचैव या करोतीशं दुर्गतं तमपीश्वरम् ।  
नृपवश्या जयत्येषा सिंहासनमहेश्वरी ॥ १८ ॥  
  
नृपैः सेव्या ॥ ४१९ ॥  
  
तत्तत् किमीप्सितं यद्यन्न प्राप्नोति कृती जनः ।  
यस्येदृशी नृपैः सेव्या प्रसन्ना परमेश्वरी ॥ १९ ॥  
  
नृपवश्यकरी ॥ ४२० ॥  
  
नृपवश्यकरी हितास्ति यस्मै  
खलु तत्पादरजःकणाधिगत्यै ।  
प्। १८९) अखिलस्पृहणीयतां गतोऽपि  
स्पृहयालुर्भवतीह राजराजः ॥ २० ॥  
  
प्रिया ॥ ४२१ ॥  
  
महिषी ॥ ४२२ ॥  
  
यथा बहिर्भाति नृपः कलाभि-  
स्तथैव या सर्वकला निशान्ते ।  
महेश्वरीयं महिषी दृशा मां  
सन्तोषकर्त्र्यानयतु प्रकाशम् ॥ २२ ॥  
  
नृपमान्या ॥ ४२३ ॥  
  
अगण्यपुण्यनैपुण्यो वदान्यश्च भवेज्जनः ।  
सोऽयं यस्य प्रसन्ना त्वं नृपमान्या महेश्वरी ॥ २३ ॥  
  
नृमान्या ॥ ४२४ ॥  
  
असामान्यसौजन्यजन्यातिपुण्या  
भवेत्तस्य कीर्तिः कथं नैव याता ।  
दिवं वा भुवं यस्य धन्यस्य देवी  
नृमान्या प्रसन्ना शिवा हृन्निषण्णा ॥ २४ ॥  
  
नृपनन्दिनी ॥ ४२५ ॥  
  
अश्वो मनुष्योऽपि गजादिको वा  
दाक्ष्यं प्रतिस्वं विषये प्रयातः ।  
प्। १९०) आयाति तं नन्दयितुं क्षितीशं  
यच्चित्तयाता नृपनन्दिनी त्वम् ॥ २५ ॥  
  
नृपधर्ममयी ॥ ४२६ ॥  
  
नानावाहनसंवाह्या च्छत्रचामरलक्षणा ।  
सदा सुखमयी जीयान्नृपधर्ममयी शिवा ॥ २६ ॥  
  
धन्या ॥ ४२७ ॥  
  
धन्यास्य माता स्वकुलं च धन्यं  
धन्याः सहाया विषयोऽपि धन्यः ।  
धन्या च मूर्तिर्धिषणापि धन्या  
धन्यार्चिता येन महेश्वरी त्वम् ॥ २७ ॥  
  
धनधान्यविवर्द्धिनी ॥ ४२८ ॥  
  
उद्यमेन विनायाति धनं धान्यं च तस्य हि ।  
सन्निधिं सेविता येन धनधान्यविवर्धिनी ॥ २८ ॥  
  
चतुर्वर्णमयी मूर्तिः ॥ ४२९ ॥  
  
उपयोग्या मिथो देवी स्वस्वलक्षणलक्षिता ।  
चतुर्वर्णमयी मूर्तिः कीर्तनीया न कस्य सा ॥ २९ ॥  
  
चतुर्वर्णैश्च पूजिता ॥ ४३० ॥  
  
वेदाध्ययनभिक्षाद्यैस्त्राणाद्यैर्मां सदावतात् ।  
व्यापाराद्यैश्च सेवाभिश्चतुर्वर्णैश्च पूजिता ॥ ३० ॥  
  
प्। १९१) सर्वधर्ममयी सिद्धिः ॥ ४३१ ॥  
  
निर्धर्मस्वात्मभावस्थशुद्धबुद्ध्येकसाक्षिणी ।  
सर्वधर्ममयी सिद्धिर्भूयान्नामार्थकारिणी ॥ ३१ ॥  
  
चतुराश्रमवासिनी ॥ ४३२ ॥  
  
एकैकाश्रमधर्मेषु वसत्यन्यः कथञ्चन ।  
अक्रमेणाद्भुता देवी चतुराश्रमवासिनी ॥ ३२ ॥  
  
ब्राह्मणी ॥ ४३३ ॥  
  
ब्रह्माध्येत्री ब्रह्मवक्त्रासनस्था  
ब्रह्मध्यानात् त्यक्तदुर्भ्रान्तितान्तिः ।  
ब्रह्मज्ञानोल्लासिचित्ता महेशी  
भूयाद्भूत्यै ब्राह्मणी सर्वपूज्या ॥ ३३ ॥  
  
क्षत्रिया ॥ ४३४ ॥  
  
क्षतं क्षतं स्याद्दययेह यस्याः  
सर्वस्य खर्वत्वविनाशहेतोः ।  
सूर्येन्दुवंशप्रविभासिनी सा  
मां क्षत्रिया पातु सदातुरत्वात् ॥ ३४ ॥  
  
वैश्या ॥ ४३५ ॥  
  
व्यापारादिकलापूर्णा सर्ववर्णैकपोषणी ।  
वैश्यावश्यं महेशानी वश्या भवतु सर्वदा ॥ ३५ ॥  
  
प्। १९२) शूद्रा ॥ ४३६ ॥  
  
शिवा सेवाप्रिया शूद्रा ब्रह्मपादतलस्थिता ।  
जयत्यभयदा वादसादहीना स्वभावतः ॥ ३६ ॥  
  
अवरवर्णजा ॥ ४३७ ॥  
  
ज्वलन्मुखविलोचना परिललत्पदाभ्रध्वनि-  
स्खलन्मुखरवाक् चलत्पदविधूतपार्श्वाचला ।  
भ्रमद्भ्रुकुटिमञ्जरी सुविनमन्नितम्बस्थली  
विचाररुचिरालकास्त्ववरवर्णजा नः श्रिये ॥ ३७ ॥  
  
वेदमार्गरता ॥ ४३८ ॥  
  
यस्या निःश्वासतो वेदाः सञ्जाताः सुस्फुटक्रमाः ।  
अहो सापि स्वयं देवी वेदमार्गरता परा ॥ ३८ ॥  
  
यज्ञा ॥ ४३९ ॥  
  
द्रव्येण केचित्तपसापि केचित्  
स्वाध्यायवत्त्वेन च केचनान्ये ।  
ज्ञानेन योगेन च यां यजन्तो  
गच्छन्ति सिद्धिं शिवदास्तु यज्ञा ॥ ३९ ॥  
  
वेदविश्वविभाविनी ॥ ४४० ॥  
  
विश्वं वेदप्रचाराय वेदो विश्वप्रवृत्तये ।  
यया विभावितः सेयं वेदविश्वविभाविनी ॥ ४० ॥  
  
प्। १९३) अस्त्रशस्त्रमयी विद्या ॥ ४४१ ॥  
  
दुरवाप्यं कथं ते ते चक्रवर्तित्वमाप्नुयुः ।  
अस्त्रशस्त्रमयी विद्या न तैश्चेत् स्याद् वशीकृता ॥ ४१ ॥  
  
वरशस्त्रास्त्रधारिणी ॥ ४४२ ॥  
  
कालभीहारिणी भूयाद्रणभूमिविहारिणी ।  
आनन्दकारिणीशानी वरशस्त्रास्त्रधारिणी ॥ ४२ ॥  
  
सुमेधाः ॥ ४४३ ॥  
  
यदंशवित्त्येह महामतिः स्या-  
च्छास्त्राण्यनन्तानि तनोति तानि ।  
एकश्चिदुल्लासकणोऽपि यस्याः  
सा मे सहायास्तु सदा सुमेधाः ॥ ४३ ॥  
  
सत्यमेधा ॥ ४४४ ॥  
  
अन्यो हि कश्चिज्जडसङ्गमाप्तो  
जडत्वमेत्येव सुधीयुतोऽपि ।  
इयं तु देवी जडविश्वमध्य-  
गता सदाप्यस्ति हि सत्यमेधा ॥ ४४ ॥  
  
भद्रकाली ॥ ४४५ ॥  
  
भद्रं ध्याता नतनु तनुतेऽहङ्कृतिं वा तनुं या  
च्छिद्रं मन्दं रचयति मुधाज्ञानजातं नजातम् ।  
रुद्राङ्कस्थापि च परिहरत्यद्भुता रौद्रभावं  
भक्तानां सा भवतु भविनां भद्रकाली श्रिये वः ॥ ४५ ॥  
  
प्। १९४) अपराजिता ॥ ४४६ ॥  
  
गोपालो विष्णुरीशोऽपि रुद्रो यद्दयया सदा ।  
शक्रो जिष्णुश्च लोकं सा हितायास्त्वपराजिता ॥ ४६ ॥  
  
गायत्री ॥ ४४७ ॥  
  
ज्ञाता येन स वेत्ति सर्वनिगमान् ध्याता च येनाम्बिका  
ध्यायन्ति त्रिदशाः सदैव सुदशं तं कीर्तिता येन वा ।  
कीर्तिस्तस्य पुनाति लोकमखिलं येनार्चिता वा शिवा  
गायत्री न च केन केन सततं के के न वार्चन्ति तम् ॥ ४७ ॥  
  
सत्कृतिः ॥ ४४८ ॥  
  
त्वं सत्कृतिर्यदि गता हृदि सद्दयालु-  
र्नाप्नोति तर्हि भुवि राज्यमशत्रुशङ्कम् ।  
को नापि देवपतितां दिवि वाजभावं  
रुद्रत्वमद्भुतकलां हरितां स्वतां वा ॥ ४८ ॥  
  
सन्ध्या ॥ ४४९ ॥  
  
ध्यायन्ति यां द्विजवराः परहर्षपूर्ण-  
निश्चिन्तचित्तनगरेऽस्ति च बोधयन्ती ।  
तान् या परात्मविषयाभ्यनुसन्धिमेषा  
सन्ध्येति काचन परा गदितैकसन्धैः ॥ ४९ ॥  
  
सावित्री ॥ ४५० ॥  
  
सूते विश्वं भेदवत्त्वं च नैव  
भिन्नं यद्वद् वीचिसङ्घं महाब्धिः ।  
प्। १९५) अन्ते तद्वल्लीयते यत्र चैतत्  
सावित्री सा कीर्तिता सारविद्भिः ॥ ५० ॥  
  
त्रिपदाश्रया ॥ ४५१ ॥  
  
त्रिलोका भान्ति तस्याग्रे त्रिपदा इव लङ्घितुम् ।  
येनेयं निश्चितं ज्ञाता निर्भया त्रिपदाश्रया ॥ ५१ ॥  
  
त्रिसन्ध्या ॥ ४५२ ॥  
  
त्रिकालास्त्रिलोकास्त्रिवेदास्त्रिदेवा-  
स्त्रयो वह्नयस्त्रिस्वरा यत्र चैक्यम् ।  
प्रयान्ति स्वभावात् सदा काचिदेषा  
त्रिसन्ध्येति गीता हितायास्तु माता ॥ ५२ ॥  
  
त्रिपदी ॥ ४५३ ॥  
  
न त्वं यदि त्वमसि तत्तदसीति नाथो  
यां बोधयत्यतिविरक्तमतः सुशिष्यम् ।  
आनन्दधामजननीमनणीयसी सा  
देवी जयत्यतितरां त्रिपदी महेशी ॥ ५३ ॥  
  
धात्री ॥ ४५४ ॥  
  
शङ्कातङ्ककलङ्कानां दात्री तृणवदीश्वरी ।  
सन्धात्री बोधदुग्धस्य धात्री नः कृपयावतात् ॥ ५४ ॥  
  
सुपर्वा ॥ ४५५ ॥  
  
अथर्ववेदिभिः सर्वसुपर्वातृप्तये शिवा ।  
कामनीया जयत्येषा सुपर्वाखर्वगर्वभूः ॥ ५५ ॥  
  
प्। १९६) सामगायनी ॥ ४५६ ॥  
  
सकलं परिमोहयत्यवश्यं सकृदुच्चारितवत्यनन्तरूपम् ।  
स्वरसङ्घमसङ्गभङ्गुरं या हृदयस्था मम सामगायनी सा ॥ ५६ ॥  
  
पाञ्चाली ॥ ४५७ ॥  
  
यैकापि पञ्चधात्मानं पञ्चानामप्रपञ्चयत् ।  
प्रीतये नयतु स्थैर्यं पाञ्चाली चञ्चलं मनः ॥ ५७ ॥  
  
बालिका ॥ ४५८ ॥  
  
बालिकेव कृतवस्त्रपुत्रिकालालनप्रकृतहर्षनिर्भृता ।  
खेलति स्वयमिदन्त्वमागता या बलं मम करोतु बालिका ॥ ५८ ॥  
  
बाला ॥ ४५९ ॥  
  
या बालतर्जितमयूरकचत्कलापा  
स्वालापमूकलपनीकृतकाकपुष्टा ।  
गत्यालसीकृतमरालवरा गतौ सा  
बाला बलाबलनिधिः परिशर्मदास्तु ॥ ५९ ॥  
  
बालक्रीडा ॥ ४६० ॥  
  
निरुद्वेगं निरुद्वेगं निःशङ्कं या स्थितिं गता ।  
निष्कलङ्कं प्रसिद्धेह बालक्रीडा जयत्यसौ ॥ ६० ॥  
  
सनातनी ॥ ४६१ ॥  
  
प्रभवप्रमुखज्ञानशालिनी या महेश्वरी ।  
ब्रह्मादीनां स्वयं तत्तावर्जिता सा सनातनी ॥ ६१ ॥  
  
प्। १९७) गर्भाधारधरा ॥ ४६२ ॥  
  
चतुरङ्गुलविस्तारा जरायुर्विततं कथम् ।  
गर्भं दध्यान्न चेत् कुर्याद् गर्भाधारधरा दयाम् ॥ ६२ ॥  
  
शून्या ॥ ४६३ ॥  
  
यत्कलैका त्रिलोकीयं नानात्वरचनाचिता ।  
शून्येति सा कथं गीता सदापूर्णा महेश्वरी ॥ ६३ ॥  
  
गर्भाशयनिवासिनी ॥ ४६४ ॥  
  
बाधते न क्षुधा तृष्णा न च यद्दययान्तरा ।  
गर्भस्य दशमास्स्वेषा गर्भाशयनिवासिनी ॥ ६४ ॥  
  
सुरारिघातिनी कृत्या ॥ ४६५ ॥  
  
अमरा निर्जरा देवाः कथं स्युर्यदि नेश्वरी ।  
सुरारिघातिनी कृत्या कृपया निजया भवेत् ॥ ६५ ॥  
  
पूतना ॥ ४६६ ॥  
  
यत्स्तन्यस्य स गोपालो जीवेन सह पानतः ।  
बली भूत्वाहनद्दैत्यानबलः पूतनेति सा ॥ ६६ ॥  
  
तिलोत्तमा ॥ ४६७ ॥  
  
भालान्तरायातललल्ललन्तिका-  
मुक्तं मुखं भात्यभितोऽलकाकुलम् ।  
अब्बिन्दुवत् षट्पदशोभिपद्मवद्  
यस्याः शिवायास्तु तिलोत्तमेति सा ॥ ६७ ॥  
  
प्। १९८) लज्जा ॥ ४६८ ॥  
  
कुलाङ्गनास्त्वत्सहिताः सुशोभाः  
शोभोज्झिता अप्यवमानिनो यत् ।  
शोभासि किं तत् किमु वास्यशोभा  
लज्जा न जाने परमेश्वरी त्वम् ॥ ६८ ॥  
  
रसवती ॥ ४६९ ॥  
  
आपातरसदोऽप्यन्तरसदो विषमो भवः ।  
रसमात्रावशेषः स्याच्चेत् स्याद्रसवती दया ॥ ६९ ॥  
  
नन्दा ॥ ४७० ॥  
  
तत्पार्श्वस्थानतस्तस्य दृष्ट्या वाचा च नन्दिताः ।  
कथं न स्युर्जनाः सर्वे येन नन्दा समर्चिता ॥ ७० ॥  
  
भवानी ॥ ४७१ ॥  
  
जपन् पूजयंस्त्वां भवानीति मुख्यां  
भवाभावभावेषु सम्भावयन् वा ।  
भवं दुर्भवं तत्क्षणाद्याति हित्वा  
भवत्वं नवानन्दराशिं सुचित्रम् ॥ ७१ ॥  
  
पापनाशिनी ॥ ४७२ ॥  
  
पापापापमयं पापं दुरापं कृपयास्ति नः ।  
यदीयया शिवा सेयं कीर्तिता पापनाशिनी ॥ ७२ ॥  
  
प्। १९९) पट्टाम्बरधरा ॥ ४७३ ॥  
  
गजचर्माम्बराङ्कस्था पट्टाम्बरधरा शिवा ।  
नीलोत्पलिन्युपासक्ता पद्मिनीव विराजते ॥ ७३ ॥  
  
गीतिः ॥ ४७४ ॥  
  
मृगाः खगा नागवराश्च भावं  
स्वीयं सुविस्मार्य समाधिभाजः ।  
निशम्य यामेव भवन्ति यत् त-  
न्न कस्य गीतिः प्रियतावहास्ति ॥ ७४ ॥  
  
सुगीतिः ॥ ४७५ ॥  
  
रीत्योत्थानं प्रापिता भक्तवर्यै-  
र्भीत्यादिं या भावमन्तं नयन्ती ।  
चित्ते दत्ते काञ्चिदानन्दलीलां  
स्फीतिं बुद्धेः सा सुगीतिर्ददातु ॥ ७५ ॥  
  
ज्ञानलोचना ॥ ४७६ ॥  
  
कालाध्वविप्रकृष्टत्वं प्रकृष्टानन्दिनीक्षते ।  
मुषित्वा याखिलानर्थान् सा देवी ज्ञानलोचना ॥ ७६ ॥  
  
सप्तस्वरमयी तन्त्री ॥ ४७७ ॥  
  
स्वरा मनोहरा यत्र प्रत्येकं सप्तकोटिगाः ।  
सप्तस्वरमयी तन्त्री स्वातन्त्र्यं श्रावयत्वियम् ॥ ७७ ॥  
  
षड्जमध्यमधैवता ॥ ४७८ ॥  
  
यादौ सप्तस्वरेष्वेका मध्ये स्फुरति धैवता ।  
उपान्ते च मता सेयं षड्जमध्यमधैवता ॥ ७८ ॥  
  
प्। २००) मूर्च्छना ग्रामसंस्थाना ॥ ४७९ ॥  
  
निश्चला या त्रिधा बद्धा स्वरान् सप्त सुचञ्चलान् ।  
विश्रामयत्यसौ ग्रामसंस्थाना मूर्च्छना मता ॥ ७९ ॥  
  
स्वस्था ॥ ४८० ॥  
  
परो यस्यां सदा तिष्ठत्यात्मा यस्याः परत्र च ।  
सा देवी प्रथिता स्वस्था क्रियात् स्वस्थं मनो मम ॥ ८० ॥  
  
स्वस्थानवासिनी ॥ ४८१ ॥  
  
बहुत्वं यान्त्यपि स्वीयं स्थानं स्वाभासितं सितम् ।  
न जहाति यतस्तस्माच्चितिः स्वस्थानवासिनी ॥ ८१ ॥  
  
अट्टाट्टहासिनी ॥ ४८२ ॥  
  
यद्धासेन दिनं रात्रिरिव चन्द्रविकासिना ।  
शोभते क्षोभमट्टाट्टहासिनी सा व्यपोहताम् ॥ ८२ ॥  
  
प्रेता ॥ ४८३ ॥  
  
जाग्रत्सुप्तसुषुप्ततां स्फुटतरं यान्ती च नो याति या  
कौमारादिदशां गतापि विमलानन्दैव योज्जृम्भते ।  
अन्त्यैः कर्मभिरीश्वरीं सुकृतिनो यां तर्पयन्ति ध्रुवं  
प्रेता प्रेतपुराभियानजमियं शोकं दहत्वद्भुता ॥ ८३ ॥  
  
प्रेतासननिवासिनी ॥ ४८४ ॥  
  
प्रेतनाथाः शिवोत्तुङ्गपर्यङ्कं स्तम्भवत् स्थिताः ।  
यस्या वहन्ति सा काचित् प्रेतासननिवासिनी ॥ ८४ ॥  
  
प्। २०१) नृत्तगीतप्रिया ॥ ४८५ ॥  
  
हयास्यगन्धर्वसुराङ्गनाद्या  
आतोद्यमादाय सुतोषयन्ति ।  
यां देवदेवीमिह नृत्तगीत-  
प्रिया श्रिया पोषयतु स्वया नः ॥ ८५ ॥  
  
अकामा ॥ ४८६ ॥  
  
यत्रैव यत्रैव मनो निमग्नं  
स्वस्वप्रिये शाङ्करि यस्य यस्य ।  
तत्रैव तत्रैव च तस्य तस्य  
त्वत्तैव यद्भाति ततोऽस्यकामा ॥ ८६ ॥  
  
तुष्टिदा ॥ ४८७ ॥  
  
यद्दयावहमतिर्यथा तथा  
विग्रहं वहति भारवज्जनः ।  
उज्झति क्षणत एव तं तया-  
प्युज्झितो हृदि सदास्तु तुष्टिदा ॥ ८७ ॥  
  
पुष्टिदा ॥ ४८८ ॥  
  
मीयते केन सा देवी सुधियापि शिवात्र या ।  
केन केनासि रूपेण कस्मै कस्मै न पुष्टिदा ॥ ८८ ॥  
  
अक्षया ॥ ४८९ ॥  
  
स्वस्वकाले प्रयान्त्येव क्षयं यत्नयुता अपि ।  
त्वमेवैका तु सद्रूपा स्वभावेन चिदक्षया ॥ ८९ ॥  
  
प्। २०२) निष्ठा ॥ ४६७ ॥  
  
वदन्तु बोधं वहवोऽपि वेद-  
वेदान्तपाठेन नतु स्वरूपम् ।  
जानन्ति तावत् परहर्षसिन्धुं  
निष्ठा कृपां यावदियं न धत्ते ॥ ९० ॥  
  
सत्यप्रिया ॥ ४९१ ॥  
  
आराध्य यां सत्यसुतो नसत्यान्  
रिपूञ्जघानापि चचाल नैव ।  
सत्यात् स्वकीयात् प्रथितैककीर्तिः  
सत्यप्रिया सा प्रियमातनोतु ॥ ९१ ॥  
  
प्रज्ञा ॥ ४९२ ॥  
  
यस्य यस्य प्रसन्ना त्वं प्रज्ञा परमदेवता ।  
तस्य तस्य कथं नाज्ञां वहन्ति शिरसीतरे ॥ ९२ ॥  
  
लोकेशी ॥ ४९३ ॥  
  
वश्या यस्याः सन्ति देशा अशेषाः  
कर्तुं हर्तुं पातुमप्येकदेशम् ।  
यातायाः सालोकमात्रेण भक्तं  
लोकेशी मां शोकहीनं करोतु ॥ ९३ ॥  
  
सुरोत्तमा ॥ ४९४ ॥  
  
स्वस्वदेशेऽष्टधा सर्गं सुराणां पाति या परा ।  
सुरोत्तमा करोत्वेनं सर्वोत्तमगतिं जनम् ॥ ९४ ॥  
  
प्। २०३) सविषा ॥ ४९५ ॥  
  
दृष्ट्यैव यामृतानन्दं भक्तानां जनयत्यसौ ।  
सविषा नाममात्रेण जाने डित्थडवित्थवत् ॥ ९५ ॥  
  
ज्वालिनी ॥ ४९६ ॥  
  
येनावृताक्षो न परात्मभावं  
वेत्त्येष तन्मोहतमः क्षणेन ।  
निहन्ति दृष्टैव दयानिधिर्या  
सा ज्वालिनी कालभयं हरास्य ॥ ९६ ॥  
  
ज्वाला ॥ ४९७ ॥  
  
दशधा प्रविभज्यात्मस्वरूपं या त्रिवह्निषु ।  
जाज्वलीति स्थितैकैव ज्वाला सा बलदास्तु नः ॥ ९७ ॥  
  
विषमोहार्तिनाशिनी ॥ ४९८ ॥  
  
अत्त्वाजाद्यसहोष्मापि यदासङ्गान्महाविषम् ।  
मृत्युजित् पशुपः सेयं विषमोहार्तिनाशिनी ॥ ९८ ॥  
  
विषारिः ॥ ४९९ ॥  
  
स्वपतेर्नीलकण्ठत्वक्रिययेव समत्सरा ।  
विषाशनेन संवृत्ता विषारिः सापि विश्वसूः ॥ ९९ ॥  
  
नागदमनी ॥ ५०० ॥  
  
महार्हाभूषणा स्वेन नागभूषणसङ्गतः ।  
सलज्जेवास्ति सा नागदमनी शक्तिरैश्वरी ॥ १०० ॥  
  
प्। २०४) स्वस्वातन्त्र्यपरानुभूतिकलयावश्यम्भवित्र्योद्गते  
साहिब्कौल इति प्रथावति पदे निर्माति यः स्मासनम् ।  
तत्काव्ये चरणादियातयमकं श्रीचन्द्रमौलिस्तवं  
भ्रातृत्वेन समागतेऽत्र दशमी भक्तिर्विरामं गता ॥ १०१ ॥  
  
इति श्रीमहामाहेश्वराचार्यवर्यसाहिबकौलानन्दनाथविरचिते नामविलासे   
महाकाव्ये दशमी भक्तिः ॥ १० ॥  
  
  
एकादशी भक्तिः  
  
कुरुकुल्ला ॥ ५०१ ॥  
  
कुरुकुल्ला जयत्येषा या ध्याता कुरुते जनम् ।  
कुलाकुलपरिज्ञानदाक्षिण्यप्रथितोदयम् ॥ १ ॥  
  
अमृतोद्भवा ॥ ५०२ ॥  
  
भवभोगरसात्तापि जीवन्मुक्तो यदीयया ।  
दयया भक्तवर्योऽयं सा जीयादमृतोद्भवा ॥ २ ॥  
  
भूतभीतिहरा रक्षा ॥ ५०३ ॥  
  
सत्यं सास्ति स्वतन्त्रा तद्भूतपाङ्गगतापि यत् ।  
भूतभीतिहरा रक्षा स्वयं सा परमेश्वरी ॥ ३ ॥  
  
भूतावेशविनाशिनी ॥ ५०४ ॥  
  
सम्भूतपूर्वपुण्यानां भूतावेशविनाशिनी ।  
भूयाद् भूतिप्रदा देवी भूताहन्तानिवारिणी ॥ ४ ॥  
  
प्। २०६) रक्षोघ्नी ॥ ५०५ ॥  
  
मर्त्यो रामो वानरेन्द्रैः सनाथः  
पौलस्त्यं तं राक्षसानां बलेशम् ।  
अब्धिं तीर्त्वा यत्कृपातो जघान  
रक्षोघ्नी सा कस्य मान्या न माता ॥ ५ ॥  
  
राक्षसी ॥ ५०६ ॥  
  
या तानि तानि जनयत्यबला बलेश-  
रक्षांस्यनेकविधरूपयुतानि चैका ।  
देवोत्तमादिविजयीनि पराधिदेवी  
सा राक्षसी हरतु राक्षसजं भयं नः ॥ ६ ॥  
  
रात्रिः ॥ ५०७ ॥  
  
या हन्त सङ्गमयते सुसमाधिलक्ष्म्या  
योगेश्वरानपि च भोगधनान् प्रियाभिः ।  
काव्यज्ञमर्थकलया पथिकप्रियाः स्वैः  
स्वप्नागतैः प्रियतमैः सुखदास्तु रात्रिः ॥ ७ ॥  
  
दीर्घनिद्रा ॥ ५०८ ॥  
  
यथा ब्रह्मतामाप्य भूयो निवृत्ति-  
र्भवे नो भवेज्जातुचिद्यां तथैव ।  
मुधाजातमानादिभावैकहर्त्री  
शिवा दीर्घनिद्रा परानन्ददास्तु ॥ ८ ॥  
  
प्। २०७) दिवागतिः ॥ ५०९ ॥  
  
अर्थेषु भूयो निशि विस्मृतेषु  
प्रतिस्वमाप्नोति यया प्रचारम् ।  
जनो मनस्त्राणदया दयातो  
दिवागतिः सास्तु शिवा गतिर्नः ॥ ९ ॥  
  
चन्द्रिका ॥ ५१० ॥  
  
क्षय्यपि प्रथितलाञ्छनोऽपि यद्  
ग्लौरपीह भविनां तमीप्रियः ।  
चञ्चलोऽस्ति च तथापि चन्द्रमा-  
श्चन्द्रिकाश्रयभवो गुणो ह्ययम् ॥ १० ॥  
  
चन्द्रकान्तिः ॥ ५११ ॥  
  
रोदितीव निशि सुप्तताजितं  
लोकमन्तकगृहाभिसज्जितम् ।  
स्वं च वीक्ष्य विगलत्सुधामयं  
चन्द्रकान्तिरिह मुद्रितात्मवाक् ॥ ११ ॥  
  
सूर्यकान्तिः ॥ ५१२ ॥  
  
दुष्टमेत्यपि तमः पुनः पुनः  
सर्वदा तव हतं मयाज्ञया ।  
सक्रुधेति गदितेव भानुना  
सूर्यकान्तिरभितो ज्वलत्यसौ ॥ १२ ॥  
  
प्। २०८) निशाचरी ॥ ५१३ ॥  
  
मायानिशि स्वप्नगतैरलक्ष्या  
या लीलया कापि चरत्यसङ्गा ।  
निशाचरीति प्रथिताद्भुता सा  
सदैव वो बोधयतु स्वभासा ॥ १३ ॥  
  
डाकिनी ॥ ५१४ ॥  
  
विकल्पसङ्कल्पनिदानमेत-  
द्धरत्यहो या हृदयं जडानाम् ।  
अलक्ष्यचेष्टाप्यनिवार्यचर्यं  
दुर्लक्ष्यमेषा किल डाकिनीति ॥ १४ ॥  
  
शाकिनी ॥ ५१५ ॥  
  
दिगम्बरा दिक्षु वरा अजस्र-  
माराध्य यां यान्ति शिवत्वमीड्यम् ।  
भूताधिवासाः कृतकर्मनाशाः  
सा शाकिनी नाकविहारदास्तु ॥ १५ ॥  
  
शिष्या ॥ ५१६ ॥  
  
सर्वे सर्वं यतोऽधीत्य गुरुतां प्राप्नुवन्त्यहो ।  
कस्य सापि किमर्थं नु शिष्या भूता महेश्वरी ॥ १६ ॥  
  
हाकिनी ॥ ५१७ ॥  
  
नानौषधादिविधिमप्यधिकं विदित्वा  
हस्तक्रियामपि समाप्य गुरोर्न तावत् ।  
प्। २०९) सिद्धिं रसायनभवां लभतेऽपि धीरो  
यावद्दयां वितनुते नहि हाकिनी सा ॥ १७ ॥  
  
चक्रवाकिनी ॥ ५१८ ॥  
  
मायानिशा यतो नामूं जातुचित् स्पृशतीश्वरीम् ।  
तटेषु सर्वदा तस्माच्छोभते चक्रवाकिनी ॥ १८ ॥  
  
सितासितप्रिया ॥ ५१९ ॥  
  
सितासितप्रिया न स्याद्यदि भूतिसितस्य तत् ।  
नीलकण्ठस्य देवेशी कुर्यादङ्गीकृतिं कथम् ॥ १९ ॥  
  
स्वङ्गा ॥ ५२० ॥  
  
चकार यानङ्गरिपुं निजाङ्गनिर्भङ्गसङ्गं श्रितकामरङ्गम् ।  
अहो महोमूर्तिरवेक्षितैव स्वङ्गास्तु सर्वाङ्गसुपोषणीयम् ॥ २० ॥  
  
सकला ॥ ५२१ ॥  
  
यत आविर्भवन्त्येताः काले कालेऽखिलाः कलाः ।  
सकला कलया पायादपायात् कालभीतिजात् ॥ २१ ॥  
  
वनदेवता ॥ ५२२ ॥  
  
वने वने या कुरुते विहारं सम्पूजिता मूलफलैरनल्पैः ।  
वन्यैर्जनैर्दुष्कलिकल्मषघ्नी सङ्कीर्तिता सा वनदेवतेति ॥ २२ ॥  
  
गुरुरूपधरा ॥ ५२३ ॥  
  
बाला इवाखिला लोका भवेयुः क्लेशभागिनः ।  
क्रियासु यदि न त्वं स्या गुरुरूपधरा सदा ॥ २३ ॥  
  
  
प्। २१०) गुर्वी ॥ ५२४ ॥  
  
  
गुर्वादिभ्योऽपि या गुर्वी कथं तां भक्तिभागिनः ।  
वहेयुश्चेतसा तस्या एव स्यान्न दया यदि ॥ २४ ॥  
  
मृत्युः ॥ ५२५ ॥  
  
केन केनास्ति रूपेण कस्य कस्यान्तकारिणी ।  
मृत्युर्या सा शिवा देहमानमृत्युप्रदास्तु नः ॥ २५ ॥  
  
मारी ॥ ५२६ ॥  
  
ब्रह्मा कथं कथमपि प्रभुरद्भुतं य-  
दुत्पादयत्ययुगपद्युगपत् तदेतत् ।  
या मारयत्यमरचित्न्यसमागमा सा  
मारीश्वरी परमतोषमिय ददातु ॥ २६ ॥  
  
विशारदा ॥ ५२७ ॥  
  
देहेन गेहेन च संश्रयोऽपि  
लक्ष्म्या नरो वीररसोद्धतोऽपि ।  
अधीतविद्योऽपि मृगो हि ताव-  
द्यावत् प्रसन्ना न विशारदा त्वम् ॥ २७ ॥  
  
महामारी ॥ ५२८ ॥  
  
महामारी महादेवी महत्तत्त्वाद्यनात्मजाम् ।  
नानाभिमानदुर्बाधां तुष्टा मारयतु ध्रुवम् ॥ २८ ॥  
  
विनिद्रा ॥ ५२९ ॥  
  
या योगिभिः पश्चिमरात्रकाले  
या भोगयोगैरपि पूर्वरात्रे ।  
प्। २११) वियोगिभिर्यापि सदैव चैका  
संसेव्यते सास्तु हिता विनिद्रा ॥ २९ ॥  
  
तन्द्रा ॥ ५३० ॥  
  
तन्द्रादेवीध्याननिर्धौतपापाः  
सान्द्रानन्दोत्तर्जितेन्द्रादिपद्माः ।  
मन्द्रं मन्द्रं निर्मलं नाम तस्या  
गायन्तस्ते साधु सन्तो जयन्ति ॥ ३० ॥  
  
मृत्युविनाशिनी ॥ ५३१ ॥  
  
सर्वत्र सर्वदा सार्वा सर्वथापि व्यथापहा ।  
सतां भक्तिमतां भूयाद्देवी मृत्युविनाशिनी ॥ ३१ ॥  
  
चन्द्रमण्डलसङ्काशा ॥ ५३२ ॥  
  
चन्द्रमण्डलसङ्काशा भाति यैकाप्यनेकधा ।  
तरङ्गेष्विव देहेषु सा शिवास्तु शिवाय नः ॥ ३२ ॥  
  
चन्द्रमण्डलवासिनी ॥ ५३३ ॥  
  
सर्वदापि महेशानि चन्द्रमण्डलवासिनी ।  
निष्कलङ्का परं पूर्णा जयत्येषैव काचन ॥ ३३ ॥  
  
अणिमादिगुणोपेता ॥ ५३४ ॥  
  
हृदि खे पवने मह्यामहञ्चिज्जीवबुद्धिषु ।  
अणिमादिगुणोपेता स्वयंसिद्धा जयत्यसौ ॥ ३४ ॥  
  
प्। २१२) सुस्पृहा ॥ ५३४ ॥  
  
विवर्तेत कथं ब्रह्म शुद्धबुद्धं जगत्तया ।  
भवेस्त्वं परमेशानी सहाया सुस्पृहा न चेत् ॥ ३५ ॥  
  
कामरूपिणी ॥ ५३६ ॥  
  
अमराधिपताभिमान इन्द्रो  
हरिरेतस्य च रक्षकाभिमाने ।  
विधिहानिमदे ययात्र केशौ  
विनियुक्ता अपि कामरूपिणी सा ॥ ३६ ॥  
  
अष्टसिद्धिप्रदा ॥ ५३७ ॥  
  
शुद्धबुद्ध्येकभक्तेभ्यो महेशानी विना हठम् ।  
दुर्घटं सततं भूयादष्टसिद्धिप्रदात्र नः ॥ ३७ ॥  
  
प्रौढा ॥ ५३८ ॥  
  
स्वभावगम्भीरविचित्रचित्रकलानिधानं परमेश्वरीयम् ।  
उपोढसर्वंसहशान्तभावा प्रौढा मनःप्रौढिकरी ममास्तु ॥ ३८ ॥  
  
दुष्टदानवघातिनी ॥ ५३९ ॥  
  
कानने गहने मार्गवैषम्ये निम्नगोत्तरे ।  
स्मृता सुखकरी भूयाद् दुष्टदानघातिनी ॥ ३९ ॥  
  
अनादिनिधना पुष्टिः ॥ ५४० ॥  
  
अनादिनिधना पुष्टिर्जगदाद्यन्तसाक्षिणी ।  
अनाद्यविद्यासङ्क्षोभहारिण्यस्तु ममेश्वरी ॥ ४० ॥  
  
प्। २१३) चतुर्बाहुः ॥ ५४१ ॥  
  
ऊर्ध्वं शङ्खं स्वकरकमले धारयन्त्यप्यधस्ताद्  
वामे चक्रं जलजनिगदे दक्षिणे च क्रमेण ।  
खेलन्ती या प्रहरणविधौ चातुरीरीतिमाप्ता  
देवी भूयात् प्रकृतसुखदा सा चतुर्बाहुरेषा ॥ ४१ ॥  
  
चतुर्मुखी ॥ ५४२ ॥  
  
एकं परिणतं ब्रह्म चतुर्धा ब्रह्मरूपभृत् ।  
या गायति परा तज्ज्ञैर्गीयते सा चतुर्मुखी ॥ ४२ ॥  
  
चतुःसमुद्रशयना ॥ ५४३ ॥  
  
यद्दयामाप्य जात्वेव शेत एकाम्बुधौ हरिः ।  
चतुःसमुद्रशयना मीयते केन सा शिवा ॥ ४३ ॥  
  
चतुर्वर्गफलप्रदा ॥ ५४४ ॥  
  
सन्तुष्टा कृतबुद्धीनामिष्टा विविधकर्मभिः ।  
जयत्येकैव सा देवी चतुर्वर्गफलप्रदा ॥ ४४ ॥  
  
काशपुष्पप्रतीकाशा ॥ ५४५ ॥  
  
काशपुष्पप्रतीकाशा काशते या महेश्वरी ।  
चिदाकाशप्रथा सास्तु निराशत्वाभिदार्ढ्यकृत् ॥ ४५ ॥  
  
शरत्कुमुदलोचना ॥ ५४६ ॥  
  
यदपाङ्गाग्रयातोऽयं भवेत् सर्वाङ्गसुन्दरः ।  
ददातु सा मुदं शुद्धां शरत्कुमुदलोचना ॥ ४६ ॥  
  
प्। २१४) भूता ॥ ५४७ ॥  
  
या वेद वेदं निखिलं न जातु  
वेदोऽपि यां वेद विदं विधिर्वा ।  
भूतेति गीता परमेश्वरीयं  
ददातु भूतं सततं स्वबोधम् ॥ ४७ ॥  
  
भव्या ॥ ५४८ ॥  
  
सम्भाविता येन हृदेह भव्या  
भवे भवे तस्य भवेत् किमन्यत् ।  
भव्यं स्वभावेन विघूर्णितस्य  
भव्यं न वानन्दरसेन पुंसः ॥ ४८ ॥  
  
भविष्या ॥ ५४९ ॥  
  
अधीत्य वेदानखिलानजोऽपि  
पुनः पुनः सोऽप्यवतीर्य विष्णुः ।  
न शक्नुतः खेलनमत्र यस्या  
निर्णेतुमेषास्तु हिता भविष्या ॥ ४९ ॥  
  
शैलजा ॥ ५५० ॥  
  
कर्मबीजमिदमेव भूतलं  
श्लाघ्यमत्र च हिमाचलस्ततः ।  
सङ्कटाध्वविततोऽपि यच्छिवा  
शैलजास्ति विमलैक्यहर्षभूः ॥ ५० ॥  
  
प्। २१५) शैलवासिनी ॥ ५५१ ॥  
  
देवाः सर्वे ततः स्वं स्वमकार्षुः स्थानमद्रिषु ।  
दृढं देवादिदेवी यत्स्वयं सा शैलवासिनी ॥ ५१ ॥  
  
वाममार्गरता ॥ ५५२ ॥  
  
क्षणाद् वशीभवन्त्यस्य योगेनापि सुदुर्लभाः ।  
सिद्धयः सेविता येन वाममार्गरता हिता ॥ ५२ ॥  
  
वामा ॥ ५५३ ॥  
  
तं वामनेत्रा विहतान्यकामाः  
कामातुराः सामकथाविदग्धाः ।  
भजन्ति गायन्ति च रामयन्ति  
वामा शिवा यस्य सदैव वामा ॥ ५३ ॥  
  
शिववामाङ्गवासिनी ॥ ५५४ ॥  
  
येयं देवी पराख्याता शिववामाङ्गवासिनी ।  
सैवेह सर्वदा भाति मम सर्वाङ्गवासिनी ॥ ५४ ॥  
  
वामाचारप्रिया ॥ ५५५ ॥  
  
सर्वेऽन्तं यान्ति शम्भुस्तु यत्कृपातोऽन्तकान्तकः ।  
कलौ सैव कथं पूज्या वामाचारप्रिया जडैः ॥ ५५ ॥  
  
तुष्टा ॥ ५५६ ॥  
  
आप्त्वापि मानवं देहं दुर्लभं सुलभं न ये ।  
तुष्टाः स्वात्मावबोधेन ते तुष्टाकृपयोज्झिताः ॥ ५६ ॥  
  
प्। २१६) लोपामुद्रा ॥ ५५७ ॥  
  
बीजैर्जप्ता दशभिरतुला पञ्चमिश्रैस्तनोति  
तज्ज्ञानां या हृदयविशदाकाशकोशे समन्तात् ।  
काञ्चिद् हर्षप्रथमलहरीकौमुदीं सेव्यते सा  
लोपामुद्रा कथमिह परं मुद्रितस्वान्तमर्त्यैः ॥ ५७ ॥  
  
प्रबोधिनी ॥ ५५८ ॥  
  
ब्रह्मादिलोकस्थितिमप्युपेक्षे  
देहेन मर्त्योऽपि तृणोपमं यत् ।  
सदैव सोऽयं मम कामवन्ध्यः  
प्रबोधिनीध्यानभवः प्रभावः ॥ ५८ ॥  
  
भूतात्मा ॥ ५५९ ॥  
  
पूर्वं मध्यगतं न कोऽपि यमलं यस्या विवेक्तुं ततोऽ-  
प्येकानेकनिरन्तचारुरचनो भूतव्रजोऽयं स्वतः ।  
यस्या आविरभूत् तथाप्यवितथानन्दैव यैका चिति-  
र्भूतात्मेति शिवा विभूतिमतुलां स्वीयां ददातु ध्रुवम् ॥ ५९ ॥  
  
परमात्मा ॥ ५६० ॥  
  
अतिचित्रविचित्रशास्त्रपूगं  
विरचय्यापि च शक्यते विवेक्तुम् ।  
मुनिभिर्न हि यद्दयां विना या  
परमात्मेति शिवा प्रकीर्तिता सा ॥ ६० ॥  
  
प्। २१७) भूतभाविविभाविनी ॥ ५६१ ॥  
  
त्वमेवाद्यन्तहीना यद् भूतभाविविभाविनी ।  
अतोऽन्यः कः सदाद्यन्तस्त्वां विभावयितुं क्षमः ॥ ६१ ॥  
  
मङ्गला ॥ ५६२ ॥  
  
यात्राविवाहादिषु यां प्रपूज्य  
निरुत्तमां सिद्धिमुदारसत्त्वाः ।  
सम्प्राप्नुवन्ति प्रथितेह काचित्  
सा मङ्गलास्त्वस्य सदा सहाया ॥ ६२ ॥  
  
सुशीला ॥ ५६३ ॥  
  
संहारकर्तुः पशुपस्य भीम-  
रूपस्य सर्वज्ञकलाचितस्य ।  
अपि प्रिया त्वं कथमीश्वरी स्याः  
स्वयं सुशीला यदि नाभविष्यः ॥ ६३ ॥  
  
परमार्थप्रबोधिका ॥ ५६४ ॥  
  
सदैव मे मनोगास्तु परमार्थप्रबोधिका ।  
यदाप्त्या भ्रामकानन्यानर्थाञ् जानामि शष्पवत् ॥ ६४ ॥  
  
दक्षिणा ॥ ५६५ ॥  
  
ददास्यभीप्सितां सिद्धिं हेलयापि समर्चिता ।  
यतस्ततस्ततप्रज्ञैर्दक्षिणेति प्रकीर्त्यसे ॥ ६५ ॥  
  
प्। २१८) दक्षिणामूर्तिः ॥ ५६६ ॥  
  
शिवाब्धिमध्यादुदयं प्रयाता-  
नानञ्ज या मन्त्रमणीननन्तान् ।  
नानागमैः संस्क्रिययावतीर्णा  
सा दक्षिणामूर्तिरिति प्रसिद्धा ॥ ६६ ॥  
  
सुदक्षिणा ॥ ५६७ ॥  
  
ज्ञानेन कञ्चित् तपसापि कञ्चि-  
द्योगेन कञ्चित् क्रिययापि कञ्चित् ।  
भक्त्यापि यद्रञ्जयसीह कञ्चित्  
सत्यं ततो देवि सुदक्षिणासि ॥ ६७ ॥  
  
हरिप्रिया ॥ ५६८ ॥  
  
नारीशतरतासक्तो हरित्वेन प्रसिद्धिभाक् ।  
शौरिर्यद्दयया देवी कीर्तिता सा हरिप्रिया ॥ ६८ ॥  
  
योगिनी ॥ ५६९ ॥  
  
प्राणसंयमनतत्परा परा या हृषीकविषयापराजिता ।  
रोगशोकविनिवर्तिताशया योगिनी सुभगयोगदास्तु सा ॥ ६९ ॥  
  
योगयुक्ता ॥ ५७० ॥  
  
समस्तमपि च व्यस्तमाभास्याध्यासमात्मनः ।  
चिदानन्दैव यन्नित्यं योगयुक्ता ततः स्वतः ॥ ७० ॥  
  
प्। २१९) योगाङ्गा ॥ ५७१ ॥  
  
एकैकाङ्गेनैकमेकं ददाति सम्यक् सिद्धेर्वैभवं या भवानी ।  
आपन्नानामापदन्तैकहेतुर्योगाङ्गेयं कीर्तिता योगिनाथैः ॥ ७१ ॥  
  
ध्यानशालिनी ॥ ५७२ ॥  
  
विशिष्टमवशिष्टं तत् किंस्वित् सुस्पष्टवैभवा ।  
सर्वध्येयापि सर्वासि त्वं यस्य ध्यानशालिनी ॥ ७२ ॥  
  
योगपट्टधरा ॥ ५७३ ॥  
  
स को योगोऽस्ति नो जाने यं खिन्नेव विधाय सा ।  
योगपट्टधरा भूता चित्रं योगेश्वरीश्वरी ॥ ७३ ॥  
  
मुक्ता ॥ ५७४ ॥  
  
संस्पृशन्ति कदाचिन्न त्रिगुणा यां यथा जलम् ।  
पद्मपत्रं जयत्येषा मुक्ता निःस्पृहसंस्पृहा ॥ ७४ ॥  
  
मुक्तानां परमा गतिः ॥ ५७५ ॥  
  
कीदृशीयं महादेवी मुक्तानां परमा गतिः ।  
यामगत्वैव कुत्रापि प्राप्नुवन्ति विचक्षणाः ॥ ७५ ॥  
  
नारसिंही ॥ ५७६ ॥  
  
एकं मृत्या परं लक्ष्म्या याकरोत् पूर्णसङ्गरौ ।  
विरोध्याराधिनौ भक्तौ नारसिंहीति सा शिवा ॥ ७६ ॥  
  
सुजन्मा ॥ ५७७ ॥  
  
जन्माप्य रामादिरपीह यातो  
यत् प्राकृतत्वं भवती सती तु ।  
प्। २२०) सदैव नैसर्गिकहर्षरूपा  
सर्वत्र तत् त्वं प्रथिता सुजन्मा ॥ ७७ ॥  
  
त्रिवर्गफलदायिनी ॥ ५७८ ॥  
  
तत् किं चित्रं गृहस्थानां त्रिवर्गफलदायिनी ।  
यत् त्वं चित्रं महत् तत्तु मुक्तानामपि यत्तथा ॥ ७८ ॥  
  
धर्मदा ॥ ५७९ ॥  
  
गुणोऽपि धर्मोऽपि मतोऽपि धर्म  
एकं तयोर्यद् द्यसि वा ददासि ।  
परं ततो देवि महेश्वरी त्वं  
सर्वस्य मान्या किल धर्मदासि ॥ ७९ ॥  
  
धनदा ॥ ५८० ॥  
  
धनदासि यदि त्वमीशि तादृग्  
धनमीशानि दयां विधाय देहि ।  
नहि यस्य नृपादितो भयं स्या-  
न्नच सर्गादिषु यत् सुकष्टरूपम् ॥ ८० ॥  
  
कामदा ॥ ५८१ ॥  
  
सदसन्तावुभौ यत्र जयस्तत्रेति निश्चितम् ।  
अर्धाङ्गशम्भुर्यत् त्वं च द्विधा जयसि कामदा ॥ ८१ ॥  
  
प्। २२१) मोक्षदा ॥ ५८२ ॥  
  
मोक्षदासि किल शैवशासने  
मोक्षदासि परशासनेष्वपि ।  
सा द्विधापि मम सम्मतासि यत्  
तत् क्व सोऽस्मि सतताधिकारवान् ॥ ८२ ॥  
  
द्युतिः ॥ ५८३ ॥  
  
देव्यः परं भोगविनाकृतेहा  
नागस्त्रियो वापि भयानकाभिधाः ।  
नार्यश्चलद्यौवनदर्पकाः स्युः  
काम्याः कथं चेन्न दयाकरी द्युतिः ॥ ८३ ॥  
  
साक्षिणी ॥ ५८४ ॥  
  
त्रिधा विधायेशमजं समस्तं  
व्यस्तं च जीवं कृतकाम्यलीलम् ।  
अनेकवत् पश्यति या स्वमेकं  
साक्षान्निराख्या किल साक्षिणी सा ॥ ८४ ॥  
  
क्षणदा ॥ ५८५ ॥  
  
मायाविभिन्नात्मविदः सदैव  
कुकार्यसक्ताः क्षणमेककं वा ।  
विश्राममेते कथमाप्नुयुश्चेत्  
कृपाकरी न क्षणदा शिवा स्याः ॥ ८५ ॥  
  
प्। २२२) दक्षा ॥ ५८६ ॥  
  
वह्वात्मजोऽनादरकृत् प्रजेशो  
दक्षोऽप्यविज्ञाततदीयशक्तिः ।  
विधिं विधाय च्छलितस्तया यद्  
दक्षा तदन्या कतमा तदस्ति ॥ ८६ ॥  
  
दक्षजा ॥ ५८७ ॥  
  
जातमात्रैव दक्षात् त्वं तस्य स्वात्मजताकरी ।  
न तु यस्मात् ततः सत्यं दक्षजासि जगत्प्रसूः ॥ ८७ ॥  
  
कोटिरूपिणी ॥ ५८८ ॥  
  
ध्यायन् ध्यायन् सदा कोटिरूपिणीति महेश्वरीम् ।  
कोटिरूपित्वमाप्तः सन्नेकोऽस्म्यद्यापि निश्चितम् ॥ ८८ ॥  
  
क्रतुः ॥ ५८९ ॥  
  
यामनाहूय दक्षोऽपि क्षणेनैव विनाकृतः ।  
अभूत् सम्भारनीव्यापि क्रतूनामपि सा क्रतुः ॥ ८९ ॥  
  
कात्यायनी ॥ ५९० ॥  
  
गत्या गजस्यापि गुरुत्वकर्त्री  
मत्यापि जीवोष्महरीश्वरीयम् ।  
धृत्या हरिं चापि जयन्त्यपायात्  
कात्यायनी पातु कृतान्तसिद्धात् ॥ ९० ॥  
  
प्। २२३) स्वच्छा ॥ ५९१ ॥  
  
जीवन्नेव क्षीरवद् भिन्नभिन्नं  
जाने भावं नैव यत्तामवाप्तः ।  
सर्वाहारोऽप्यस्म्यलेपश्च सेयं  
स्वच्छा तुच्छाहन्त्वहर्त्री तवास्तु ॥ ९१ ॥  
  
स्वच्छन्दा ॥ ५९२ ॥  
  
ऐक्यं नैक्यं साधितं वा कथाभिः  
कस्मिंस्तीर्थे केन मात्रा कथं वा ।  
स्याच्चि पा रूपनामोज्झिता चेत्  
स्वच्छन्दा स्या नात्मनाद्वैतगम्या ॥ ९२ ॥  
  
कविप्रिया ॥ ५९३ ॥  
  
कवयन्ति सुवाग्विलासलास्य-  
क्षणलुब्धा इव भूरिशः कवित्वा ।  
कवयितृत्वमिहास्य तु स्वसिद्धं  
प्रथितं यो हि कविप्रियाप्रियः स्यात् ॥ ९३ ॥  
  
सत्यागमा ॥ ५९४ ॥  
  
स्वैश्वर्यमात्रं प्रकटं विधातुं  
प्रत्येकमीशै रचिता भ्रमाय ।  
बह्वागमास्त्वं तु सदैव सत्या-  
गमाऽगमं निर्भ्रममातनोषि ॥ ९४ ॥  
  
प्। २२४) बहिःस्था ॥ ५९५ ॥  
  
परादिरूपा कृतभेदभेदा  
कथं निरूप्या कृतिभिर्भवेस्त्वम् ।  
न वैखरीरूपधरा यदा स्याः  
सर्वैकधाराप्रसरा बहिःस्था ॥ ९५ ॥  
  
काव्यशक्तिः ॥ ५९६ ॥  
  
दृष्ट्वा शास्त्राण्यपि गुरुवरादन्वहं लोकरीति-  
स्फीतेर्नीतिं सपदि विदितां चापि कृत्वात्मबुद्ध्या ।  
तावज्ज्ञेयात् पदपदगतं सद्रसं तं कथंस्विद्  
यावन्नैषा विलसति निजे चित्तखे काव्यशक्तिः ॥ ९६ ॥  
  
कवित्वदा ॥ ५९७ ॥  
  
कवित्वदा त्वं किल चेत्तदा मे  
शास्त्रादिकाभ्यासमपास्य सम्यक् ।  
काव्यं तदीशेश्वरि देहि यत्त-  
च्छ्रुत्वामनाः स्यात् सुमनोगणोऽपि ॥ ९७ ॥  
  
मेनापुत्री ॥ ५९८ ॥  
  
मैनाकपुत्रस्य यदाप मेना  
दृष्ट्वापि दूरे गमनं न दुःखम् ।  
त्वामाप्य तृप्ता सततं हि मेना-  
पुत्री ततस्त्वं प्रथिताप्यजासि ॥ ९८ ॥  
  
प्। २२५) सती माता ॥ ५९९ ॥  
  
विधिना विहितां सृष्टिं सहेत स हरः कथम् ।  
विलासैः स्वैः सती माता कुर्यास्तं विस्मृतं न चेत् ॥ ९९ ॥  
  
मैनाकभगिनी ॥ ६०० ॥  
  
शक्तिः शम्भोः प्रिया सेनापतेर्गणपतेरपि ।  
जनस्य जननी भूयान्मैनाकभगिनी श्रिये ॥ १०० ॥  
  
स्वस्वातन्त्र्यपरानुभूतिकलयावश्यम्भवित्र्योद्गते  
साहिब्कौल इति प्रथावति पदे निर्माति यः स्मासनम् ।  
तत्काव्ये चरणान्तयातयमकं स्वं सुप्रभातस्तवं  
सोदर्यं कलयत्यमुत्र विरतिं भक्तिर्भवाङ्कागमत् ॥ १०१ ॥  
  
इति श्रीमहामाहेश्वराचार्यवर्यसाहिबकौलानन्दनाथविरचिते नामविलासे   
एकादशी भक्तिः ॥ ११ ॥  
  
  
  
द्वादशी भक्तिः  
  
तडित् ॥ ६०१ ॥  
  
वीक्ष्य यद्रुचिमनुत्तमां क्षणं  
हर्षवानिव रसत्यरं पुनः ।  
रोदितीव जलदः क्वचिद्गतां  
यामियं द्रढयतात् सुखं तडित् ॥ १ ॥  
  
सौदामिनी ॥ ६०२ ॥  
  
प्रकाशमयविग्रहा भवति हन्त सौदामिनी  
तमो वितनुते परं कथमियं यथा यामिनी ।  
विलोक्य यदिमां क्षणं विरहिणी भृशं कामिनी  
सुतापिततरान्तरा शयनसंश्रयागामिनी ॥ २ ॥  
  
स्वधामा ॥ ६०३ ॥  
  
त्रैगुण्यमालिन्यहतास्त्रिदेवा  
भासं जगद्भासकतां गताश्च ।  
न यान्ति यस्याः पुरतः स्वकीयां  
सा निर्गुणा स्वार्थकरी स्वधामा ॥ ३ ॥  
  
प्। २२७) सुधामा ॥ ६०४ ॥  
  
अन्योन्यमर्कादि न जातु धाम  
प्रयाति शोभां मिलितं कलाभिः ।  
इयं तु सर्वाभिगता सदा य-  
च्छोभावहा तत् प्रथिता सुधामा ॥ ४ ॥  
  
धामशालिनी ॥ ६०५ ॥  
  
निष्कामो वा सकामो वा रमते स सदा सुखम् ।  
यस्येयं कृपया भूता प्रसन्ना धामशालिनी ॥ ५ ॥  
  
सौभाग्यदायिनी ॥ ६०६ ॥  
  
सौभाग्यदायिनी सत्यं नतु दुष्टेन्द्रियं प्रति ।  
सुभगोऽपि यतः सोऽयं लक्ष्यते दुर्भगो यथा ॥ ६ ॥  
  
द्यौः ॥ ६०७ ॥  
  
येयं देवी द्यौरिति श्रूयतेऽन्यैः  
सा मे कामैर्हीनचित्तस्य भाति ।  
सर्वत्रैव ब्रह्मबुद्धिप्रसादाद्  
बाल्याद्यस्तं सच्छरीरं श्रितस्य ॥ ७ ॥  
  
सुभगा ॥ ६०८ ॥  
  
मन्मथोऽपि मनो हर्तुं सरतिर्न क्षमोऽभवत् ।  
यस्य सोऽपि वशं नीतो यया सा सुभगेति सत् ॥ ८ ॥  
  
प्। २२८) द्युतिवर्द्धिनी ॥ ६०९ ॥  
  
विद्योतते जगत्सर्वं यदेकांशाभिसंश्रयात् ।  
सदैव सा सहायास्तु देवता द्युतिवर्द्धिनी ॥ ९ ॥  
  
श्रीः ॥ ६१० ॥  
  
साधोर्वाक्यसुधारसे सुललनासर्वाङ्गभङ्गीततौ  
राज्ञां सर्वकलासु कालचरिते नानातया स्फूर्जति ।  
सर्वेष्वेव रसेषु या रसकलाचातुर्यचिन्तामणिः  
सा श्रीः काञ्चिदुदारचित्तचरितश्लाघ्यां ददातु श्रियम् ॥ १० ॥  
  
कृत्तिवसना ॥ ६११ ॥  
  
महार्हाम्बरशोभाढ्या इन्द्राद्याः प्रणमन्ति याम् ।  
सा कृत्तिवसना वासं करोतु मम मानसे ॥ ११ ॥  
  
कङ्काली ॥ ६१२ ॥  
  
या प्रत्यङ्गं दीपमालोद्गताभि-  
र्ज्वालाभिः सन्दग्धकालाभिरारात् ।  
खेलन्त्युच्चैः शोभते शून्यदेशे  
कङ्कालीयं निर्भयं मां करोतु ॥ १२ ॥  
  
कलिनाशिनी ॥ ६१३ ॥  
  
अकलितसहजाशयप्रसङ्गे  
विदलितनिर्मलशास्त्रचारुरङ्गे ।  
प्। २२९) कथमुत निवसेत् कलौ दुरङ्गे  
यदि न भवेत् कलिनाशिनीह सङ्गे ॥ १३ ॥  
  
रक्तबीजवधोद्दृप्ता ॥ ६१४ ॥  
  
दुर्लक्ष्यीकृतदुर्लक्ष्या प्रकृष्टविविधायुधा ।  
रक्तबीजवधोद्दृप्ता जयत्येकैव सा द्विधा ॥ १४ ॥  
  
सुतन्तुः ॥ ६१५ ॥  
  
यस्यां यथोचितं प्रोतं मणिमालातुलां गतम् ।  
अद्भुतं जगदाभाति सुतन्तुस्तनुतां मतिम् ॥ १५ ॥  
  
बीजसन्ततिः ॥ ६१६ ॥  
  
बीजमद्भुतकलं करोति या  
निष्कलं विततया स्फुरत्तया ।  
शोभितं प्रकटितं भिदाखिलं  
सा श्रियेऽस्तु मम बीजसन्ततिः ॥ १६ ॥  
  
जगज्जीवा ॥ ६१७ ॥  
  
यया शून्यं पूर्णं भवति सहसा व्याप्तमकलं  
कलावद्दुर्ज्योतिर्विमलमनृतं सत्यमसुखम् ।  
लसद्घर्षं सम्यग्जगदतिगदं दुर्विधमिदं  
जगज्जीवा जीवं प्रकटयतु नो ब्रह्मविषयम् ॥ १७ ॥  
  
जगद्बीजा ॥ ६१८ ॥  
  
स्वेच्छारसो भावफलो जगत्तरु-  
र्हृषीकपुष्पः प्रकटीकृतो यया ।  
प्। २३०) चित्ताङ्कुरः कालकलाकुलो जग-  
द्बीजास्तु सा मे विजयप्रदा सदा ॥ १८ ॥  
  
जगत्त्रयहितैषिणी ॥ ६१९ ॥  
  
नानाग्राह्योपहारेण नानाग्राहकमत्र या ।  
तर्पयत्यक्रमं सेयं जगत्त्रयहितैषिणी ॥ १९ ॥  
  
चामीकररुचिः ॥ ६२० ॥  
  
स्खलत्केशग्रन्थिप्रचलदमलामोदकुसुमा-  
वकीर्णा या लीलालयमभिगता दीप्यतितराम् ।  
शिवा दीप्राङ्गीव श्वसनचलिता चम्पकलता  
न चित्तस्य स्फूर्त्यै प्रभवति न चामीकररुचिः ॥ २० ॥  
  
चान्द्री साक्षया षोडशी कला ॥ ६२१ ॥  
  
सर्वामङ्गलशीलोऽपि शोभां वहति शङ्करः ।  
ययैषास्तु हिता चान्द्री साक्षया षोडशी कला ॥ २१ ॥  
  
यत्तत्पदानुबन्धा ॥ ६२२ ॥  
  
ख्यातानुभूतप्रकृतार्थगम्या या सर्वशास्त्रेषु विलासरम्या ।  
विराजते ब्रह्ममयीव यत्तत्पदानुबन्धा जयतीह बुद्धिः ॥ २२ ॥  
  
यक्षिणी ॥ ६२३ ॥  
  
बालातपप्रकरसङ्कररोचमान-  
कैलासमानससरोजवचायलोला ।  
वक्त्रारविन्दतुलयेव विनिर्मितेर्ष्या  
यक्षादिदोषमकृशं हर यक्षिणी त्वम् ॥ २३ ॥  
  
प्। २३१) धनदार्चिता ॥ ६२४ ॥  
  
यत्प्रसादात् कुबेरोऽपि यक्षेशोऽपि धनाधिपः ।  
अस्ति त्र्यम्बकसन्मित्रं सैव त्वं धनदार्चिता ॥ २४ ॥  
  
चित्रिणी ॥ ६२५ ॥  
  
चित्रं चित्रं तद्विचित्रं पवित्रं  
नृत्तं दृष्ट्या(ष्ट्वा) नोविगीतं च गीतम् ।  
श्रुत्वा लोको चित्रचित्तप्रवृत्ति-  
र्यस्या मित्रं चित्रिणीहास्तु सास्य ॥ २५ ॥  
  
चित्रमाया ॥ ६२६ ॥  
  
संसारमेष क्षणदृष्टनष्टं  
निर्णीय निर्णीय तथापि चित्रम् ।  
मित्रं न मित्रं च करोति मोहं  
प्राप्तो यया सा किल चित्रमाया ॥ २६ ॥  
  
विचित्रा ॥ ६२७ ॥  
  
नावाभावेषु या नानातनुस्तिष्ठत्यसङ्करम् ।  
तथापि भात्यनानैव विचित्रास्तु हिताय वः ॥ २७ ॥  
  
भुवनेश्वरी ॥ ६२८ ॥  
  
तन्त्रमन्त्रहृदयं दयानिधिर्या न्ययुङ्क्त भुवनानि चित्रया ।  
चेष्टया बहुषु यापि केवलं राजतेऽत्र भुवनेश्वरीति सा ॥ २८ ॥  
  
प्। २३२) चामुण्डा ॥ ६२९ ॥  
  
कृत्तस्याङ्गस्यालये वीक्ष्य यस्या  
भूयो वागाख्यस्य सम्यक्प्ररोहम् ।  
को नाश्चर्यं वा चमत्कारमेति  
चामुण्डा सा रक्षतान्मामघौघात् ॥ २९ ॥  
  
मुण्डहस्ता ॥ ६३० ॥  
  
मुण्डप्रयोगसंलक्ष्या मुण्डमालाकुलस्तनी ।  
सा मुण्डकुण्डला भूयाद् मुण्डहस्तास्तनाशिनी ॥ ३० ॥  
  
चण्डमुण्डबधोद्धुरा ॥ ६३१ ॥  
  
अखण्डभावनैः सम्यक्सेविताखण्डलादिभिः ।  
ब्रह्माण्डस्थितिकृज्जीयाच्चण्डमुण्डवधोद्धुरा ॥ ३१ ॥  
  
अष्टमी ॥ ६३२ ॥  
  
अष्टसप्ततिथिमध्यरत्नतामागताष्टकलचन्द्रराजिता ।  
अष्टशक्तिमयविग्रहा ग्रहैरष्टमी जयति पूजिताष्टभिः ॥ ३२ ॥  
  
एकादशी ॥ ६३३ ॥  
  
एकं दशापि प्रबलेन्द्रियाणि ध्यानाद्यदीयाद्दशतां त्यजन्ति ।  
एकैव सेयं दशदिक्पतीनामेकादशी काचन पूजनीया ॥ ३३ ॥  
  
पूर्णा ॥ ६३४ ॥  
  
या पूर्णचन्द्रप्रभवामृतेन  
सङ्घूर्णितांस्तान् सुमनःसमूहान् ।  
प्। २३३) निमेषमात्रेऽपि कृतावहेलान्  
करोति पूर्णास्तु हिताय तूर्णम् ॥ ३४ ॥  
  
नवमी ॥ ६३५ ॥  
  
गुप्ता द्विधापि प्रकटा द्विधापि  
न वामबोधेन विनास्ति पूज्या ।  
या वैभवं मे नवतोषितेयं  
नवं नवं सा नवमी करोतु ॥ ३५ ॥  
  
चतुर्दशी ॥ ६३६ ॥  
  
चतुर्दशानि या व्याप्य भुवनानि विराजते ।  
चतुर्दशतयीं विद्यां सा ददातु चतुर्दशी ॥ ३६ ॥  
  
अमा ॥ ६३७ ॥  
  
जातो मनस्तः पुरुषस्य सोमः पुनर्मनस्येव लयं जनानाम् ।  
प्रयाति यस्यां परदेवतेयममा शमारामकरी ममास्तु ॥ ३७ ॥  
  
कलशहस्ता ॥ ६३८ ॥  
  
सकलं स्वकलाभिर्या तर्पयत्यक्रमं जगत् ।  
कृच्छ्रे कलशहस्तेयं देयाद्धस्तावलम्बनम् ॥ ३८ ॥  
  
पूर्णकुम्भधरा ॥ ६३९ ॥  
  
संसारकल्पवृक्षोऽयं परं सरसभास्वरः ।  
यत्सेकदानात् सततं पूर्णकुम्भधरेति सा ॥ ३९ ॥  
  
प्। २३४) धरा ॥ ६४० ॥  
  
सुदुर्धरेणाम्बुधरेण सिक्ता  
या भास्करोस्रप्रतिभासरक्ता ।  
स्नाताङ्गरागारुणिताङ्गनेव  
विभाति सेयं कथिता धरेति ॥ ४० ॥  
  
अभीरुः ॥ ६४१ ॥  
  
या वर्तते निगमकिङ्करतां विहाय  
स्वातन्त्र्यबद्धनिगमप्रसरप्रवृत्ता ।  
शीघ्रं फलं विदधती विविधं विवृद्धं  
साभीरुरस्य हरतां वत भीरुभावम् ॥ ४१ ॥  
  
भैरवी ॥ ६४२ ॥  
  
स्वैरचारनिरता रतातुरा मद्यमांसरसलम्पटाधरा ।  
अट्टहासचतुरास्यदन्तुरा भैरवी हरतु वैरिजं दरम् ॥ ४२ ॥  
  
भीमा ॥ ६४३ ॥  
  
सीमन्तबद्धसितभोगिविमिश्रवेणि  
यन्मस्तकं सुरनदीव विभाति सद्यः ।  
नद्यार्यमात्मजनुषा प्रविभक्तसीमा  
भीमास्तु भीमदयिता मयि सौम्यदृष्टिः ॥ ४३ ॥  
  
भीरा ॥ ६४४ ॥  
  
गम्भीरवीरवरतारणभारधीरा  
या केरलीकुतुककेलिकलापरापि ।  
प्। २३५) शर्मश्रिया भयहतौ चतुरा परेषां  
भीरास्ति सा स्वयमहो धृतसीरशस्त्रा ॥ ४४ ॥  
  
त्रिपुरभैरवी ॥ ६४५ ॥  
  
बालसूर्यकिरणारुणाम्बरा नीलकैरवललद्विलोचना ।  
सन्निधावलकशृङ्खलोज्ज्वला देवता त्रिपुरभैरवीह नः ॥ ४५ ॥  
  
महारुण्डा ॥ ६४६ ॥  
  
तमोगुणमयी हृत्वा सकलं वादयन्त्यपि ।  
नृत्यन्ती च स्वयं काचित् महारुण्डा जयत्यसौ ॥ ४६ ॥  
  
रौद्री ॥ ६४७ ॥  
  
सर्वस्य सर्वस्य च सर्वथैव सर्वत्र सर्वेप्सितदा सदापि ।  
कथं नु गीता परमेश्वरीयं रौद्रीति नाम्ना परसौम्यभावा ॥ ४७ ॥  
  
महाभैरवपूजिता ॥ ६४८ ॥  
  
महामांसरसक्षीवा महानीलशिलारुचिः ।  
महाशान्तिप्रदा भूयान्महाभैरवपूजिता ॥ ४८ ॥  
  
निर्मुण्डा ॥ ६४९ ॥  
  
नृत्यन्तीं यां वीक्ष्य सङ्ख्यप्रदेशे  
केचिन्मोहं यान्ति केचिच्च नाकम् ।  
केचिन्मिथ्यामृत्युमेव श्वसन्तो  
निर्मुण्डा मां वक्रतुण्डं यथाव्यात् ॥ ४९ ॥  
  
प्। २३६) हस्तिनी ॥ ६५० ॥  
  
अस्तव्यस्तसमस्तदुर्नयकला सारज्ञया प्रज्ञया  
विध्वस्ताखिलकार्यदिष्टविषयोद्भेदप्रभेदोन्मदा ।  
व्यस्तप्रस्तरदुस्तरस्तनयुगाभोगातिभोगातुरा  
भूयाद्धस्तिलसत्सुमस्तकतला स्वस्तिप्रदा हस्तिनी ॥ ५० ॥  
  
चण्डा ॥ ६५१ ॥  
  
सर्वोत्तमानन्दकलादिबीजं  
चण्डेति गीतासि कथन्नु किंवा ।  
रुद्रस्य सङ्गात्किमु दक्षयज्ञ-  
नाशेन किंवार्थविलोमनाम्ना ॥ ५१ ॥  
  
करालदशनानना ॥ ६५२ ॥  
  
शवमांसासृगस्थ्नां या रसचर्वणलम्पटा ।  
पितृकाननगा जीयात् करालदशनानना ॥ ५२ ॥  
  
कराला ॥ ६५३ ॥  
  
यां वीक्ष्य भीतवदजः पिदधौ स्वमब्जे  
जानेऽर्णवेऽर्णवजनूरमणोऽपि वासम् ।  
निर्माति सोऽपि हरिदन्तचरः सुनग्नः  
शूली जयत्यतितरामिह सा कराला ॥ ५३ ॥  
  
विकराला ॥ ६५४ ॥  
  
शवमांसरसोन्मदाट्टहासैर्विदितात्मप्रचरा चराचराणाम् ।  
भयहेतुरलं लयं श्रयन्ती विकराला कलिजं मलं हरास्य ॥ ५४ ॥  
  
प्। २३७) घोरघुर्घुरनादिनी ॥ ६५५ ॥  
  
अहं विलासिनीशोऽयं ध्यानभाक् किमकालवित् ।  
इतीव रोषतो देवी घोरघुर्घुरनादिनी ॥ ५५ ॥  
  
रक्तदन्ता ॥ ६५६ ॥  
  
तारुण्यारुण्यमालोक्य सर्वगात्रेषु संस्फुरत् ।  
रक्तदन्तापि सा भूता स्पर्धयेव तदर्थिता ॥ ५६ ॥  
  
ऊर्ध्वकेशी ॥ ६५७ ॥  
  
हरोर्ध्वाङ्गगङ्गातरङ्गानुषक्ता  
यदर्धाङ्गवेणी सुकान्तिं दधाति ।  
न भूतां तमिस्रान्ययोः सङ्गभाजो-  
र्मिथः केशभूतिप्रदास्तूर्ध्वकेशी ॥ ५७ ॥  
  
बन्धूककुसुमारुणा ॥ ६५८ ॥  
  
संस्तुतारुणसूतेन महार्हारुणभूषणा ।  
क्षणदास्तु भवभ्रान्तेर्बन्धूककुसुमारुणा ॥ ५८ ॥  
  
कादम्बरी ॥ ६५९ ॥  
  
सरस्वतीवान्तरनीरपूरं सरस्वतीवान्तररागरूपम् ।  
कादम्बरी सा विषयेऽन्तरस्थं हर्षं स्वकीयं प्रकटीकरोतु ॥ ५९ ॥  
  
पटासा ॥ ६६० ॥  
  
निराभासं च यद्भासा भासितं भुवनत्रयम् ।  
सन्मानसकृतावासा पटासा सा दहत्वघम् ॥ ६० ॥  
  
प्। २३८) काश्मीरी ॥ ६६१ ॥  
  
यामाराध्यातनुत मतिमान् कश्यपो वश्यभूति-  
र्भूमेर्देशं प्रतिनिधिमिवोत्तुङ्गतीर्थैकरङ्गम् ।  
तुङ्गत्तुङ्गद्विषमशिखरिख्यातसम्यक्समत्वं  
काश्मीरी मां सुखयतु सुपूर्णैकवासानुभूत्या ॥ ६१ ॥  
  
कुङ्कुमप्रिया ॥ ६६२ ॥  
  
इतरानवधीर्य सूनराशीन्  
मदनारिं परिकुण्ठितान्निहन्तुम् ।  
अवलोक्य तु कुङ्कुमं बहिःस्थं  
क्षतरक्तं किमु कुङ्कुमप्रिया सा ॥ ६२ ॥  
  
क्षान्तिः ॥ ६६३ ॥  
  
नोद्योगिता न प्रभुता न वा गी-  
र्न धीस्तथा सौख्यनिमित्तमत्र ।  
यथा नितान्तं प्रकटीकृतेयं  
क्षान्तिः क्षतभ्रान्तिभिरीडनीया ॥ ६३ ॥  
  
बहुसुवर्णा ॥ ६६४ ॥  
  
सत्यं बहुसुवर्णासि वसन्त्यपि गृहे यतः ।  
सर्वामङ्गलशीलस्य भिक्षोः सत्सर्वमङ्गला ॥ ६४ ॥  
  
रतिः ॥ ६६५ ॥  
  
न जितो मदनेनापि सदा सरतिनापि यः ।  
अधीनः सोऽपि भूतेशो यस्याः सा हि रते रतिः ॥ ६५ ॥  
  
प्। २३९) बहुसुवर्णदा ॥ ६६६ ॥  
  
अन्येभ्यः प्रार्थितैवेयं यतो बहुसुवर्णदा ।  
अपर्णापि ततः सत्यं भूता स्वयमिहेश्वरी ॥ ६६ ॥  
  
मातङ्गिनी ॥ ६६७ ॥  
  
स्वकीयमूर्ध्ना रहितोऽपि यस्या  
हस्तीन्द्रमूर्ध्ना परियोजितोऽहो ।  
जीवन् दयां प्राप्य स विघ्ननाथो  
मातङ्गिनी भङ्गहरी भवेऽस्तु ॥ ६७ ॥  
  
वरारोहा ॥ ६६८ ॥  
  
धरित्रीशानत्वं निखिलमतिहीनप्रतिभयं  
शरीरं नीरोगं सुविततयशःसुन्दरतरम् ।  
विचित्रा वाक्स्फूर्तिर्धृतिमतिमुखो वा गुणगणो  
वरारोहासेवाशतशतकलां नार्हति कलाम् ॥ ६८ ॥  
  
मत्तमातङ्गगामिनी ॥ ६६९ ॥  
  
सुमुखी सेविता येन मत्तमातङ्गगामिनी ।  
न तस्य चित्तवृत्तिः स्यादन्यभावाभिगामिनी ॥ ६९ ॥  
  
हिंसा ॥ ६७० ॥  
  
वेदाज्ञया यां विरचय्य तज्ज्ञा  
यज्ञेषु सिद्धिं प्रतियान्ति काम्याम् ।  
यत्कर्तृकर्मत्वगताश्च सङ्ख्ये  
जयाव्यये सास्तु हिताय हिंसा ॥ ७० ॥  
  
प्। २४०) हंसगतिः ॥ ६७१ ॥  
  
इयं हंसगतिर्येन सेविता तधृदि स्वयम् ।  
भवेद्धंसगतिः सम्यक् सदा स्थिरतरा परा ॥ ७१ ॥  
  
हंसी ॥ ६७२ ॥  
  
हंसगा हंसगा हंसज्ञानदा हंसजिन्मुखा ।  
हंसजप्यमयी हंसी हंसभावं ददाउ वः ॥ ७२ ॥  
  
हंसोज्ज्वलशिरोरुहा ॥ ६७३ ॥  
  
सहंसचिह्नसद्भूषा हंससुन्दरकूजिता ।  
मानसे भातु भक्तानां हंसोज्ज्वलशिरोरुहा ॥ ७३ ॥  
  
पूर्णचन्द्रमुखी ॥ ६७४ ॥  
  
सीमन्तसिन्दूरकचत्तडित्वत्सुकेशपर्जन्यनिरुद्धमुक्तः ।  
यदास्यमिन्दुः किमु पूर्णचन्द्रमुखी पुरो हर्षकरी सदास्तु ॥ ७४ ॥  
  
श्यामा ॥ ६७५ ॥  
  
सितान्धकारं वितनोत्यपूर्वं  
श्यामेव रात्रिः किमियं तदीशी ।  
दृष्टैव साधोर्यदलं विधत्ते  
श्यामेह नेत्रान्ध्यमनन्यगत्वात् ॥ ७५ ॥  
  
स्मितास्या ॥ ६७६ ॥  
  
अर्धाङ्गशम्भोः परिपूरणाय  
शिरोविधोरेककलस्य देवी ।  
या षोडशांशेन्दुजिघ(घी)र्षयेव  
स्मितं विधत्तेऽस्तु हिता स्मितास्या ॥ ७६ ॥  
  
प्। २४१) श्यामकुण्डला ॥ ६७७ ॥  
  
यन्मुखं कुण्दलाश्लिष्टं भाति सालकपत्रकम् ।  
सभृङ्गद्वयभूम्यब्जमिव सा श्यामकुण्डला ॥ ७७ ॥  
  
मषी ॥ ६७८ ॥  
  
यदा त्वं भवानी स्वयं देवदेवी  
मषी स्या विनाशोज्झिता सिन्धुपात्रे ।  
लिखन्ती च नित्यं त्वमेव प्रकृष्टा-  
स्तदापि त्वदीया गुणाः पारहीनाः ॥ ७८ ॥  
  
लेखिनी ॥ ६७९ ॥  
  
आगमाश्च निगमा यया पुरा  
चित्रिता मुनिवरैः स्वयम्भुवः ।  
आज्ञयात्र जगतः प्रवृत्तये  
मुक्तये च सुखदास्तु लेखिनी ॥ ७९ ॥  
  
लेख्या ॥ ६८० ॥  
  
केन केन न रूपेण कुत्र कुत्रासि दर्शने ।  
लेख्याऽलेख्ये च भूतानां नानाशासनपट्टके ॥ ८० ॥  
  
सुलेखा ॥ ६८१ ॥  
  
दृष्ट्वैव यां स्वाभिमतैर्विसृष्टां  
सर्वोऽपि जन्मेह सुलेखभागि ।  
वेद प्रसन्नान्तरवक्त्रनेत्रो  
मय्यस्तु सा स्वार्थकरी सुलेखा ॥ ८१ ॥  
  
प्। २४२) लेखकप्रिया ॥ ६८२ ॥  
  
तेनाक्षराणि संलोक्य चित्रितानीह चित्रिताः ।  
भवन्तीह जना यस्य प्रसन्ना लेखकप्रिया ॥ ८२ ॥  
  
शङ्खिनी ॥ ६८३ ॥  
  
असङ्ख्यसङ्ख्येषु तनुः स्वकीया  
येनेह सम्यग्न हुता कथं नु ।  
शङ्खोज्ज्वलाकारवरा परेयं  
संसेव्यते तेन हि शङ्खिनी सा ॥ ८३ ॥  
  
शङ्खहस्ता ॥ ६८४ ॥  
  
या पाञ्चजन्येन तनोति देव-  
दत्तेन हर्षं वसुदेवसूनोः ।  
कृष्णस्य कृष्णस्य तथार्जुनस्य  
सा शङ्खहस्ता कुरु हस्तलम्बम् ॥ ८४ ॥  
  
जलस्था ॥ ६८५ ॥  
  
जलं चञ्चलं निम्नमार्गेण गच्छ-  
द्रसं सत्त्वसङ्घैः परं दूषितं च ।  
तथापीह यज्जीवनं तज्जलस्था-  
सदासन्निधेः कोऽपि भावानुभावः ॥ ८५ ॥  
  
जलदेवता ॥ ६८६ ॥  
  
अपि पङ्कगतं जलान्तराला-  
दपि निर्गच्छदपि क्षपासु यच्च ।  
प्। २४३) सततान्धमपीन्दिरैकवासं  
कमलं तज्जलदेवताप्रसादः ॥ ८६ ॥  
  
कुरुक्षेत्रावनिः ॥ ६८७ ॥  
  
यत्र चित्रभटां कृष्णौ सेनामजयतां सुखम् ।  
कौरवाणां कुरुक्षेत्रावनिर्मामवताद् भयात् ॥ ८७ ॥  
  
काशी ॥ ६८८ ॥  
  
भिक्षुत्वं वितनोति यत्र वसतः श्रीविश्वनाथः शिवो  
मृत्वा यत्र पुनर्भवं न लभतेऽपूर्वं भवत्वं श्रितः ।  
या सर्गान्तकलैकसाक्ष्यविषयः सर्वप्रकाशा स्वतः  
सा काशी परिकाशते मम हृदाकाशे सदा निर्भिदा ॥ ८८ ॥  
  
मथुरा ॥ ६८९ ॥  
  
अजोऽपि यामास्थितयोः स जातः  
कृष्णोऽपि कार्ष्ण्यं हृतवान् स्वपित्रोः ।  
चकार चित्तं चलितोऽपि सद्यः  
स्थिरं रसश्रीर्मथुरास्ति कापि ॥ ८९ ॥  
  
काञ्ची ॥ ६९० ॥  
  
न्यञ्चन्न्यञ्चदुदञ्चितभ्रुलतिका रामा विपञ्चीस्वनाः  
किञ्चित्किञ्चिदपाङ्गरङ्गवलनासङ्क्रान्तकर्णा जनुः ।  
दृष्ट्वा वेद न वञ्चितं रससुधानन्देन मन्दस्मिता  
यस्यां काञ्चन काञ्चनाद्रिविषयां काञ्ची ददातु श्रियम् ॥ ९० ॥  
  
प्। २४४) अवन्तिका ॥ ६९१ ॥  
  
किं सम्बोधनमच्युतस्य कतमं बीजं सुधासूचकं  
लड्जः प्रत्यय आद्य एकवचने पुंस्यस्ति कोऽनात्मने ।  
स्पर्शादेर्यममात्रकस्य कतमं रूपं च मोक्षप्रदा  
का पूर्भास्करयानमध्यविषया संराजतेऽवन्तिका ॥ ९१ ॥  
(अन्तर्लापिकेयम्)  
  
अयोध्या ॥ ६९२ ॥  
  
सर्वेऽन्तकाले रघुनन्दनस्य  
प्रत्येकमन्तस्त्वरया सरय्वाः ।  
निमज्जितुं यत्र मिथो बभूवु-  
र्योध्या जनाः सास्ति च काप्ययोध्या ॥ ९२ ॥  
  
द्वारका ॥ ६९३ ॥  
  
हर्षोत्कर्षाय शौरेरभयभवकरी भक्तितः काप्यपूर्वं  
किञ्चित्कालं बभूव प्रकटितविषयाद्यन्तगुप्तेव बीजम् ।  
सर्वासां सत्पुरीणां त्रिदशवनभुवां मोक्षरूपं लतानां  
या दृष्टा वापि गुप्तेव भवति मनसः स्पन्दनाद् द्वारका सा ॥ ९३ ॥  
  
माया ॥ ६९४ ॥  
  
मीयते केन सा माया मायां यद्वासिनो जनाः ।  
हित्वा भवन्ति सद्बोधा विष्णुमायेश्वराः स्वयम् ॥ ९४ ॥  
  
तीर्था ॥ ६९५ ॥  
  
आचार्ये वा जीवने दर्शने वा  
भक्ताः स्नाताः चर्चिता एव यस्याः ।  
प्। २४५) नामख्याते तीर्थ्यतां यान्ति काचि-  
त्तीर्थ्यानां सा केन तीर्था न तीर्थ्या ॥ ९५ ॥  
  
तीर्थकरप्रिया ॥ ६९६ ॥  
  
दुर्गेष्वगेष्वप्यतिदुस्तरेषु  
नीरेष्वरण्येषु च दस्युसत्त्वैः ।  
रुद्धेषु पारं कथमीयुरेते   
न चेद्धिता तीर्थकरप्रिया स्यात् ॥ ९६ ॥  
  
त्रिपुष्करा ॥ ६९७ ॥  
  
पुष्करध्वनिवितीर्णमानसा पुष्करोद्गतकरा परापरा ।  
पुष्करे हृदि ममात्र भासतां पुष्करासनगता त्रिपुष्करा ॥ ९७ ॥  
  
अप्रमेया ॥ ६९८ ॥  
  
भूतत्वं नास्तिकानां विदि सुगतमते चञ्चलज्ञानभावं  
जैने जीवादिवादं नवविषयतयं तत्त्वसङ्ख्यं च साङ्ख्ये ।  
मीमांसायां च कर्मत्वमपि कणभुजो दर्शने षट्पदाथ-  
भावं या याति चैक्यं श्रुतिशिरसि परं सा प्रमेयाऽप्रमेया ॥ ९८ ॥  
  
कोशस्था ॥ ६९९ ॥  
  
वैश्वानरेण चौरेण राज्ञा वान्येन तद्धने ।  
लोष्टवत् क्रियते दृष्टिः कोशस्था येन पूजिता ॥ ९९ ॥  
  
कोशवासिनी ॥ ७०० ॥  
  
यत्प्रसादात् कुबेरोऽपि हरोपान्तेऽपि शक्तिमान् ।  
राजराजो धनेशोऽस्तु मद्गृहे कोशवासिनी ॥ १०० ॥  
  
प्। २४६) स्वस्वातन्त्र्यपरानुभूतिकलयावश्यम्भवित्र्योद्गते  
साहिब्कौल इतिप्रथावति पदे निर्माति यः स्मासनम् ।  
काव्ये तस्य सहोदरेऽत्र विवृतेर्गीतानुसारं प्रति   
भान्त्या नामविलासनाम्नि विरतिं भक्तिर्गता द्वादशी ॥ १०१ ॥  
  
  
इति श्रीमहामाहेश्वराचार्यवर्यसाहिबकौलानन्दनाथविरचिते नामविलासे   
द्वादशी भक्तिः ॥ १२ ॥  
  
  
  
त्रयोदशी भक्तिः  
  
कौशिकी ॥ ७०१ ॥  
  
यत्प्रसादमधिगत्य कौशिकः स्वेच्छया व्यतनुतापरम् ।  
कौशिकादिभयहेतुमद्भुतं सर्गसूर्यमियमेव कौशिकी ॥ १ ॥  
  
कुशावर्ता ॥ ७०२ ॥  
  
विशालैर्भूरिशालैर्यालयैर्वाराङ्गनालयैः ।  
सुखदाऽसुखदा सैषा कुशावर्ता पुरीश्वरी ॥ २ ॥  
  
कौशाम्बी ॥ ७०३ ॥  
  
कुशोऽकार्श्यमदुर्दर्शो वैरिभिः स्वैरतोऽशिषत् ।  
यस्यां राज्यमियं भूयात् कौशाम्बी कौशलप्रदा ॥ ३ ॥  
  
कोशवर्द्धिनी ॥ ७०४ ॥  
  
यद्गर्ध्यन्यः क्षणं जीवन् सञ्चयी तन्मुधा त्वियम् ।  
निर्नाशा सर्वदा स्थाने गर्धिनी कोशवर्द्धिनी ॥ ४ ॥  
  
कोशदा ॥ ७०५ ॥  
  
ददासीश्वरी यत् सदा भोगयोग्यं  
सुकोशं विशोकत्वदं वीतदोषम् ।  
प्। २४८) बहिर्यद् द्यसि त्वं परं वान्तरस्माद्  
द्विधा कोशदा रोषदा सा जयन्ती ॥ ५ ॥  
  
पद्मकोशाक्षी ॥ ७०६ ॥  
  
यत्कटाक्षरसास्वादचतुरो हरषत्पदः ।  
महेशी पद्मकोशाक्षी ममाक्षिविषयेऽस्तु सा ॥ ६ ॥  
  
कुसुमा ॥ ७०७ ॥  
  
नानाकृतिर्गन्धविजृम्भिताशा विकाशते षडृतुसंश्रया या ।  
लताधिदेवीपरिसेवनीया स्वरूपदा सा कुसुमा ममास्तु ॥ ७ ॥  
  
कुसुमप्रिया ॥ ७०८ ॥  
  
कुसुमानि न कस्येह प्रियाणि तदियं यतः ।  
स्वयं सर्वप्रिया सापि परमा कुसुमप्रिया ॥ ८ ॥  
  
तोतुला ॥ ७०९ ॥  
  
या कुलाकुलतुलास्थली तुला-  
स्वामिनिर्मलसमाहितस्तुतिः ।  
बालपल्लवललत्कराधरा  
तोतुलातुलकला कलास्तु सा ॥ ९ ॥  
  
तुलाकोटिः ॥ ७१० ॥  
  
यद्ध्यानशिक्षार्थमिवेह मानसे  
स्नात्वापि हंसा बिसखण्डवृत्तयः ।  
भूताः सिता नैव तु शब्दवेदिनो  
देयात् तुलाकोटिरियं तुलां निजाम् ॥ १० ॥  
  
प्। २४९) कूटस्था ॥ ७११ ॥  
  
विचित्रामपि निर्माय सृष्टिं तत्कर्मणा न या ।  
लिप्यते जातुचित् काचित् कूटस्था चिन्मयीह सा ॥ ११ ॥  
  
कोटराश्रया ॥ ७१२ ॥  
  
निशासु या गोपितसुस्वरूपतो  
भातीश्वरी निःश्रुतिवेद्यतां गता ।  
हृत्कोटरं भूषय देवि कोटरा-  
श्रया श्रिया नित्यनिजासनेद्धया ॥ १२ ॥  
  
स्वयम्भूः ॥ ७१३ ॥  
  
अभूः शम्भुरम्भोजभूर्वा प्रभाव-  
स्वभावानुभावप्रभामप्यभूताः ।  
यदीयां प्रमातुं गुणाभावितां तां  
कथं सा स्वयम्भूर्जडैर्न्याय्यभाव्या ॥ १३ ॥  
  
सुरूपा ॥ ७१४ ॥  
  
यथा तथा यत्र कुत्र स्थिता या प्रसभं मनः ।  
जनस्य हरते सैव सुरूपेति निरूपिता ॥ १४ ॥  
  
स्वरूपा ॥ ७१५ ॥  
  
कृत्वा स्वतः सर्गविभागयोगं  
स्वयं प्रवेशं च तदन्तरापि ।  
परात् स्वरूपान्न कदापि यस्मा-  
च्चलत्यतः सा हि सदा स्वरूपा ॥ १५ ॥  
  
प्। २५०) रूपवर्द्धिनी ॥ ७१६ ॥  
  
सृष्टोऽपि विधिना तावत् कथं स्याद्रूपभाग्जनः ।  
यावन्नेयं प्रसन्ना स्यान्नीरूपा रूपवर्द्धिनी ॥ १६ ॥  
  
तेजस्विनी ॥ ७१७ ॥  
  
येनापि केनापि युतं तदीयं  
वर्णेन दृष्ट्वैव मुखं न को वा ।  
स्खलत्यपि प्राप्तबलात् स्वधैर्या-  
त्तेजस्विनी यस्य सदा प्रसन्ना ॥ १७ ॥  
  
सुभिक्षा ॥ ७१८ ॥  
  
यद्धीनकाले तनुजं च हित्वा  
पश्यन्तमत्त्येव न चेत्सुभिक्षा ।  
सा त्वं भवेः कापि सदा सहाया  
कः स्यात्तदा दातृकलाबलज्ञः ॥ १८ ॥  
  
बलदा ॥ ७१९ ॥  
  
पवनो वाति निष्पादोऽप्यश्रान्तं यद्दयाश्रयात् ।  
सर्वत्र बलदा सास्तु स्वातन्त्र्यबलदा सदा ॥ १९ ॥  
  
बलदायिनी ॥ ७२० ॥  
  
प्रबलबलविलासशालिनोऽपि  
हरिहयहस्तिमुखान् करोति वश्ये ।  
अधिगतसुदयो यतोऽपि मर्त्यो  
भवतु सदा बलदायिनी विनेत्री ॥ २० ॥  
  
प्। २५१) महाकोशी ॥ ७२१ ॥  
  
अन्यकोशी ददातीह वसु स्थापितमेव वा ।  
देवी त्वेषा महाकोशी ददात्युत्पादयत्यपि ॥ २१ ॥  
  
महावर्ता ॥ ७२२ ॥  
  
एकभागेऽपि यन्नाभेर्भातीदं निखिलं जगत् ।  
अन्तेऽसम्बाधमेवास्तु महावर्ता महत्त्वदा ॥ २२ ॥  
  
बुद्धिः सदसदात्मिका ॥ ७२३ ॥  
  
ज्ञानाज्ञानविलासेद्धं यया भासितमद्भुतम् ।  
इदं साहं स्वयंसिद्धिर्बुद्धिः सदसदात्मिका ॥ २३ ॥  
  
महाग्रहहरा ॥ ७२४ ॥  
  
अपि दुर्निग्रहैर्नाम ग्राहकः पीड्यते ग्रहैः ।  
कदापि नाग्रहो यस्या महाग्रहहरास्ति सा ॥ २४ ॥  
  
सौम्या ॥ ७२५ ॥  
  
सौम्येति या नोपमिताभिधामा  
नौम्याविराविष्कृतभक्तिसिक्तः ।  
उमां समां तां करशोभिसोमां  
सोमाननां सोमकलावतंसाम् ॥ २५ ॥  
  
विशोका ॥ ७२६ ॥  
  
लोकस्य शोकः परिलोक्य एव  
स्वतो द्वितीयप्रियवस्तुनष्टेः ।  
आलोक आत्मातिगतं न यत्सा  
विलोकयत्येतदतो विशोका ॥ २६ ॥  
  
प्। २५२) शोकनाशिनी ॥ ७२७ ॥  
  
सुविततनिजलोकहर्षतृप्तः  
स सततशोकमयेऽपि लोककोशे ।  
कथमिह न भवेद् वसन् सहाया-  
निशमिह यस्य हि शोकनाशिनी त्वम् ॥ २७ ॥  
  
सात्त्विकी ॥ ७२८ ॥  
  
याति तातपदवीं समाततां भातबालवपुषाप्युपागतः ।  
सर्वसातकरसन्मतक्रमश्चेतसि स्फुरति यस्य सात्त्विकी ॥ २८ ॥  
  
सत्त्वसंस्था ॥ ७२९ ॥  
  
सृष्टं सुविषमं स्रष्ट्रा पातीदं सात्त्वतां पतिः ।  
समं यद्दयया सत्त्वं सत्त्वसंस्था ददातु सा ॥ २९ ॥  
  
राजसी ॥ ७३० ॥  
  
सृजत्येतां जगद्राजिं प्राज्यो यद्भजनादजः ।  
पूज्यत्वं राजराजानां राजसीयं ददातु नः ॥ ३० ॥  
  
रजोवृता ॥ ७३१ ॥  
  
नीरजस्कः सदोजस्को भवेद्यद्भजनाज्जनः ।  
क्षणाभ्यस्तात् सदा सापि चित्रं स्वेन रजोवृता ॥ ३१ ॥  
  
तामसी ॥ ७३२ ॥  
  
ते ते हता दैत्यवरा ययापि  
शेषेव सा चक्रकठोरकोटिः ।  
यत्स्वा रवेः कण्ठतटे पपात  
स तामसीध्यानभवोऽनुभावः ॥ ३२ ॥  
  
प्। २५३) तमोयुक्ता ॥ ७३३ ॥  
  
स्थाणुः पशुपतिः शूली स्वयं सर्वं हरत्यपि ।  
बलं यस्याः समादाय तमोयुक्तास्ति सा शिवा ॥ ३३ ॥  
  
गुणत्रयविभाविनी ॥ ७३४ ॥  
  
त्रिदेवी यद्गुणान् वीक्ष्य वेत्ति स्वस्मिन् गुणप्रथाम् ।  
निर्गुणापि स्वलीलायै गुणत्रयविभाविनी ॥ ३४ ॥  
  
अव्यक्ता ॥ ७३५ ॥  
  
सर्वदर्शि यथा चक्षुः स्वरूपं नैव पश्यति ।  
तथा तज्ज्ञगताप्यज्ञगताऽव्यक्ता जयत्यसौ ॥ ३५ ॥  
  
व्यक्तरूपा ॥ ७३६ ॥  
  
उन्मेषनिःशेषकलाबलेन या व्यक्ततां याति जगत्तयेह ।  
सा व्यक्तरूपाह्वयरूपरूप्या व्यनक्तु रूपं रसराजरम्यम् ॥ ३६ ॥  
  
वेदविद्या ॥ ७३७ ॥  
  
परापरत्वेन विभाति काचित्  
प्रवृत्तितद्व्यत्ययसिद्धिहेतुः ।  
यैकैव निःशेषविशेषशेषा  
स्वान्ते सतां सिद्ध्यतु वेदविद्या ॥ ३७ ॥  
  
शाम्भवी ॥ ७३८ ॥  
  
यान्तर्दृश्या बहिरपि सदा निर्निमेषस्वदृष्टि-  
श्चित्रं चित्रं ग्रथयति हतग्रन्थिवृत्तिप्रवृत्तेः ।  
प्। २५४) तारं तारं कलयति ययाभ्यस्तया तारकं तं  
संसाराब्धेर्भवतु भवतां भूतये शाम्भवीयम् ॥ ३८ ॥  
  
शङ्कराकल्पिनी कल्पा ॥ ७३९ ॥  
  
कल्पं क्षणं कथं वेद्यात् कल्पेत च हरो न सः ।  
शङ्कराकल्पिनी कल्पा सदाङ्गस्था न चेद् भवेत् ॥ ३९ ॥  
  
मनःसङ्कल्पसन्ततिः ॥ ७४० ॥  
  
केन केन न रूपेण कस्य कस्य न भासते ।  
सन्ततं हन्त विश्रान्त्यै मनःसङ्कल्पसन्ततिः ॥ ४० ॥  
  
सर्वलोकमयी शक्तिः ॥ ७४१ ॥  
  
लोकलोकसमालोकभावं याता विलोक्यते ।  
सर्वलोकमयी शक्तिरेकालौकिकलोचनैः ॥ ४१ ॥  
  
सर्वश्रवणगोचरा ॥ ७४२ ॥  
  
यज्जनस्य भवेद् बुद्धिः सर्वश्रवणगोचरा ।  
चराचरचरा सैव सर्वश्रवणगोचरा ॥ ४२ ॥  
  
सर्वज्ञानवती वाञ्छा ॥ ७४३ ॥  
  
सर्वज्ञानवती वाञ्छा भाति यद्धृदयाम्बरे ।  
जीवन्नपि स निर्मुक्तः क्लेशपाशाकृशग्रहात् ॥ ४३ ॥  
  
सर्वतत्त्वानुबोधिनी ॥ ७४४ ॥  
  
प्रापय्य सर्वतत्त्वानि चिन्मात्रे केवले परे ।  
तत्त्वे हृष्यति यद्भक्तः सर्वत्त्वावबोधिनी ॥ ४४ ॥  
  
प्। २५५) जाग्रती ॥ ७४५ ॥  
  
विश्ववैश्वानरावत्तः सुस्थूलान् विषयान् यया ।  
जाग्रती सा खगेशानप्रभा जागर्तु हृद्दिवि ॥ ४५ ॥  
  
सुषुप्तिः ॥ ७४६ ॥  
  
सञ्चेत्यसङ्कल्पविलासभासा  
शून्यो यया तिष्ठति पूर्णतुष्टिः ।  
प्राज्ञो महेशोऽपि सुषुप्तिरेषा  
भात्यप्यहो मे व्यवहारभूमौ ॥ ४६ ॥  
  
स्वप्नावस्था ॥ ७४७ ॥  
  
स्वस्वसृष्टौ विधेर्भावं याति सर्वोऽपि यच्छ्रिया ।  
असामान्यार्थमान्या सा स्वप्नावस्थास्तु सौख्यदा ॥ ४७ ॥  
  
तुरीयका ॥ ७४८ ॥  
  
ब्रह्मादितो यापि पिपीलकान्तं  
प्रोतेव तिष्ठस्यविनष्टदृष्टिः ।  
साधारणा बीजरसोऽङ्कुरादौ  
तुरीयकाद्य त्वरयातुरत्वम् ॥ ४८ ॥  
  
त्वरा ॥ ७४९ ॥  
  
यया जनो मारुतदूषितान्त-  
र्भावं प्रयातीव विविक्तदृष्टिः ।  
सेयं त्वरा नस्त्वरयत्वनन्तं  
मनीषितं तत्तनुमत्समीह्यम् ॥ ४९ ॥  
  
प्। २५६) मन्दगतिः ॥ ७५० ॥  
  
आदाय शीघ्रां गतिमादितः कि-  
मितः प्रयाणाय परत्र देवी ।  
विमृश्य सर्वत्रगतं पुनः स्वं  
भूता स्वभूर्मन्दगतिर्गतिर्नः ॥ ५० ॥  
  
मन्दा ॥ ७५१ ॥  
  
यानेन हासेन सुभाषणेन  
तेनापि तेनापि विलोकनेन ।  
मन्देन यानन्दकरी सुभक्तेः  
सामन्दसौन्दर्यमयी च मन्दा ॥ ५१ ॥  
  
मदिरामोदधारिणी ॥ ७५२ ॥  
  
भिक्षाटनस्वभावोऽपि शिवषट्पदराट् कथम् ।  
सक्तस्तत्रिअव चेन्न स्यान्मदिरामोदधारिणी ॥ ५२ ॥  
  
पानभूमिः ॥ ७५३ ॥  
  
यत्रेन्द्रियैर्विषयशीधुरमत्रभूतै-  
र्नानाप्रमेयपरिचर्वणवृद्धतृष्णम् ।  
आस्वाद्यते गतविमोहकलङ्कशङ्कै-  
र्भक्तैर्जयत्यतितरामिह पानभूमिः ॥ ५३ ॥  
  
पानपात्रा ॥ ७५४ ॥  
  
सच्चित्सुधाशीधुरलं न यत्र  
चित्रं पवित्रो लयमेति द्वित्राः ।  
प्। २५७) दयास्वतन्त्रास्तमपि स्वदन्ते  
सा पानपात्रा भवतात् सदाग्रे ॥ ५४ ॥  
  
पानदानकरोद्यता ॥ ७५५ ॥  
  
साधकानां निराधीनां पानदानकरोद्यता ।  
नित्यं भक्त्या वशीभूता यैषा भवतु हर्षदा ॥ ५५ ॥  
  
आघूर्णारुणनेत्रा ॥ ७५६ ॥  
  
आघूर्णारुणनेत्रा सा कथं पूज्या न पूजकैः ।  
यदीक्षणात् क्षणाद्योगिसाम्राज्यं चैति सष्पताम् ॥ ५६ ॥  
  
किञ्चिदव्यक्तभाषिणी ॥ ७५७ ॥  
  
मत्सुधास्वादवाक्येन मूर्छागोचर ईश्वरः ।  
मा भूदित्यङ्गसङ्गा सा किञ्चिदव्यक्तभाषिणी ॥ ५७ ॥  
  
आशापूरा ॥ ७५८ ॥  
  
या व्याप्यैतत् सकलमकलं सर्वतो निर्मिमीते  
या दुस्त्याज्यापि च मयि तथाप्यस्ति सर्वात्ममार्गे ।  
साशापूरा शिथिलितरसाऽसारसंसारपाश-  
क्लेशं शोषं नयतु नयनालोकमात्रेण सद्यः ॥ ५८ ॥  
  
दीक्षा ॥ ७५९ ॥  
  
यां प्राप्यैवोत्तमगुरुपदानुग्रहाद् दुर्ग्रहार्त-  
भ्रान्तिक्लान्तेः सपदि लभते मुक्तिमात्मैक्ययुक्तिम् ।  
जीवन्नेवोत्क्रममभिगतः षड्विधादेष मार्गाद्  
दीक्षा प्रेक्षां द्रढय सदसद्वस्तुनि त्वं दयालुः ॥ ५९ ॥  
  
प्। २५८) दक्षा ॥ ७६० ॥  
  
निर्भित्ति निश्चित्रमयं विचित्रं संसारचित्रं विततं तनोति ।  
निर्वर्णसम्भारमरं यदक्षिविलोकमात्रेण ततोऽस्ति दक्षा ॥ ६० ॥  
  
दीक्षितपूजिता ॥ ७६१ ॥  
  
त्रिकोणे बिन्दुरूपस्थाऽजिता दीक्षितपूजिता ।  
पूजादिभेदिताभेत्त्री भवत्वस्याभवत्वदा ॥ ६१ ॥  
  
नागवल्ली ॥ ७६२ ॥  
  
वल्ली न गच्छत्यपरा कदाचि-  
दियं तु यद् गच्छति नीलपत्रैः ।  
आरुण्यमन्यद्रसितैः सितैर्वा  
तन्नागवल्लीति वदन्ति सन्तः ॥ ६२ ॥  
  
नागकन्या ॥ ७६३ ॥  
  
प्रीतिमालोक्य नागेषु गुर्विं शम्भोश्चिकीर्षया ।  
तस्या इव स्वयं भूता नागकन्यापि सुन्दरी ॥ ६३ ॥  
  
भोगिनी ॥ ७६४ ॥  
  
सर्वमात्मकलया लयाश्रया  
या वियोजयति योग्ययाभिया ।  
भोगिमार्गचरया चराचरं  
भोगिनीति गदिता वियोगिनी ॥ ६४ ॥  
  
प्। २५९) भोगवल्लभा ॥ ७६५ ॥  
  
एकापि भोक्तृभोग्यादिद्वैतं यद्याति भासितम् ।  
तत एव स्वयं जाने सर्वदा भोगवल्लभा ॥ ६५ ॥  
  
सर्वशास्त्रवती विद्या ॥ ७६६ ॥  
  
गद्यपद्यसुवैशद्यहृद्या सिद्ध्यतु बुद्धये ।  
सर्वशास्त्रवती विद्यानवद्या हृदि सर्वदा ॥ ६६ ॥  
  
सुस्मृतिः ॥ ७६७ ॥  
  
सुस्मृतिः सुस्मृता येन तत्पादाम्भोरुहद्वयम् ।  
एकाग्रमनसा सर्वे न स्मरेयुः परं कथम् ॥ ६७ ॥  
  
धर्मवादिनी ॥ ७६८ ॥  
  
आज्ञाप्यानेकधा धर्मं नैकधर्मेष्वपि स्वतः ।  
नैकधर्मात् स्खलन्ती यत्तदेषा धर्मवादिनी ॥ ६८ ॥  
  
श्रुतिः ॥ ७६९ ॥  
  
यत्साक्ष्यविषयं शास्त्रं सर्वं विषयितां तताम् ।  
याति श्रुतिरियं काचिद् ब्रह्मेव जगदम्बिका ॥ ६९ ॥  
  
श्रुतिधरा ॥ ७७० ॥  
  
प्राप्नुवन्ति यतः सर्वां सर्गादौ द्रुहिणादिकाः ।  
श्रुतिं जगत्प्रवृत्त्यै सा स्वतः श्रुतिधरा परा ॥ ७० ॥  
  
ज्येष्ठा ॥ ७७१ ॥  
  
विशिष्टशिष्टा अपि ते वसिष्ठ-  
मुखा गरिष्ठाः प्रथितास्त्रिलोक्याम् ।  
प्। २६०) समाप्य यस्या उपदिष्टमाद्यं  
ज्येष्ठा वसिष्ठास्ति सदापि सैव ॥ ७१ ॥  
  
श्रेष्ठा ॥ ७७२ ॥  
  
अदृष्टधर्मा परदृष्टशिष्टा  
निकृष्टदुष्टत्वविनष्टिपुष्टा ।  
स्वात्मैक्यनिष्ठा निजभक्तितुष्टा  
श्रेष्ठास्तु नः स्वेष्टकरी स्थविष्ठा ॥ ७२ ॥  
  
पातालवासिनी ॥ ७७३ ॥  
  
त्रिविक्रमनिषिद्धान्यगतेर्भक्तिविकासिनी ।  
सर्वोच्चैः किं बलेर्भूता तुष्ट्यै पातालवासिनी ॥ ७३ ॥  
  
मीमांसा ॥ ७७४ ॥  
  
वेदो नानार्थवादाविदितसुविषयो विप्रतीत्येकहेतुः   
सेतुव्यापारभाजा जलनिधिसदृशो हन्त सम्यग्निबद्धः ।  
सर्वेषां सत्प्रसत्त्या इह सपदि यया वेदसङ्ख्यार्थकर्त्र्या  
मीमांसैषा मनीषिप्रकरणरणितं वाग्विलासं ददातु ॥ ७४ ॥  
  
तर्कविद्या ॥ ७७५ ॥  
  
यत्षोडशार्थप्रमया प्रमाता  
निःश्रेयसं याति परार्थवाक्यम् ।  
आविष्करोतीह ययापि शुद्धं  
सा तर्कविद्या विदितानवद्या ॥ ७५ ॥  
  
प्। २६१) सुभक्तिः ॥ ७७६ ॥  
  
तपो विधायापि च कृच्छ्रमुख्य-  
मधीत्य वेदांश्चतुरोऽपि तावत् ।  
न किञ्चिदाप्नोति जनो मनोज्ञः  
स्मृता न यावत्सुधिया सुभक्तिः ॥ ७६ ॥  
  
भक्तवत्सला ॥ ७७७ ॥  
  
नकुलीनोऽपि दुर्देहो यद्भक्तो राजपूज्यताम् ।  
अञ्चते वञ्चनाहीनः सा व्यक्तं भक्तवत्सला ॥ ७७ ॥  
  
सुनाभिः ॥ ७७८ ॥  
  
सुधालहर्या रसराजसिन्धो-  
रावर्तरूपे सततं स यस्याः ।  
नाभौ निमग्नः परमेश्वरोऽपि  
सुनाभिरेषास्तु ममाभिगोप्त्री ॥ ७८ ॥  
  
यातना ॥ ७७९ ॥  
  
यद्यस्ति यातनायाप्या सर्वस्यापि तदापि सा ।  
मय्यस्तु मायातत्कार्यदारिद्र्येणैव शाङ्करी ॥ ७९ ॥  
  
जातिः ॥ ७८० ॥  
  
व्यक्तीरनेका निर्णीयात् कथमेकगताश्रयः ।  
न चेज्जातिर्भवेत् काचिदेकानेकत्वबोधिनी ॥ ८० ॥  
  
गम्भीरा ॥ ७८१ ॥  
  
स्वीयं स्वीयं किं रहस्यं कथं को  
गुप्तं कुर्याच्चेन्न चित् सर्ववेत्त्री ।  
प्। २६२) धीरा वीरेशानचक्रप्रवृत्ति-  
र्गम्भीरा स्यात् स्वप्रकाशा निराशा ॥ ८१ ॥  
  
भाववर्जिता ॥ ७८२ ॥  
  
याऽभावमपि भावेन भावयन्ती भवप्रिया ।  
भावरूपाप्यहो भाववर्जिता सा स्वभावतः ॥ ८२ ॥  
  
नागपाशधरा मूर्तिः ॥ ७८३ ॥  
  
लीलाविध्वस्तनागेन्द्रवलदुःशत्रुवाहिनी ।  
नागपाशधरा मूर्तिः स्फुरताद्रणसङ्कटे ॥ ८३ ॥  
  
अगाधा ॥ ७८४ ॥  
  
त्रिलोचनोऽप्यस्तविपत्कलोऽपि  
कीदृक् कियद्वेति न जातु शक्तः ।  
निर्णेतुमद्यापि यदीयरूपं  
न वा भवानी नहि सास्त्यगाधा ॥ ८४ ॥  
  
नागकुण्डला ॥ ७८५ ॥  
  
विमलालकसंश्लिष्टसुकपोलश्रुतिप्रभा ।  
सुवर्णकुण्डला नागकुण्डलेव विराजते ॥ ८५ ॥  
  
सुचक्रा ॥ ७८६ ॥  
  
चक्रेष्वनेकामलभङ्गिचक्रभिन्नेषु वक्रेष्वपि वक्रताघ्नी ।  
सुशून्यचक्रे परिपूज्यते या चक्रेश्वरैः सास्त्वभितः सुचक्रा ॥ ८६ ॥  
  
चक्रमध्यस्था ॥ ७८७ ॥  
  
सुरासुराप्सरोमुख्यचक्रनायकताङ्किता ।  
चक्रहस्ता शिवा चक्रमध्यस्थैव जयत्यसौ ॥ ८७ ॥  
  
प्। २६३) चक्रकोणनिवासिनी ॥ ७८८ ॥  
  
सततं सेविता येन चक्रकोणनिवासिनी ।  
विततं स कथं नैव चक्रवर्तित्वमाप्नुयात् ॥ ८८ ॥  
  
सर्वमन्त्रमयी विद्या ॥ ७८९ ॥  
  
परा मन्त्रविदां वेद्या वेदविस्तरकारणम् ।  
सर्वमन्त्रमयी विद्या हृद्याद्यैवात्र सिद्ध्यतु ॥ ८९ ॥  
  
सर्वमन्त्राक्षरावलिः ॥ ७९० ॥  
  
अखर्वगर्वनिर्वाणमपूर्वं गुह्यमुत्तमम् ।  
सर्वा सैवास्ति सर्वत्र सर्वमन्त्राक्षरावलिः ॥ ९० ॥  
  
मधुस्रवा ॥ ७९१ ॥  
  
माधुर्यसौगन्ध्यविलोभितालिर्मधुश्रियः पूर्वविलासभूमिः ।  
मधुस्रवेयं मधुमन्निषेव्या ददातु सिद्धिं मधुमत्यनूद्याम् ॥ ९१ ॥  
  
स्रवन्ती ॥ ७९२ ॥  
  
जातापि कर्कशात् काष्ठाद्द्राक्षा साक्षाद्रसायनम् ।  
यत्तनोत्येव कोऽप्येष स्रवन्तीसन्निधेर्विधिः ॥ ९२ ॥  
  
भ्रामरी ॥ ७९३ ॥  
  
साम्राज्ययोग्योऽपि वियोगयोगो  
बभ्राम भूताङ्कसमाः समोऽपि ।  
यत्क्षोभितान्तःकरणः स रामः  
सा भ्रामरी भ्रामय दुर्भ्रमं नः ॥ ९३ ॥  
  
प्। २६४) भ्रमरालका ॥ ७९४ ॥  
  
अलकालिवलत्कान्ति यद्वक्त्रकमलं मलम् ।  
अलं हन्तुमलं दृष्टं बाला सा भ्रमरालका ॥ ९४ ॥  
  
मातृमण्डलमध्यस्था ॥ ७९५ ॥  
  
स्तुता मण्डलवाहेन कमण्डलुधरेण च ।  
मातृमण्डलमध्यस्था मण्डलेन्द्रत्वदास्तु नः ॥ ९५ ॥  
  
मातृमण्डलवासिनी ॥ ७९६ ॥  
  
सभाजनागतान् प्रातस्तानापृच्छ्य सुरोत्तमान् ।  
रमते काचिदेकैव मातृमण्डलवासिनी ॥ ९६ ॥  
  
कुमारजननी ॥ ७९७ ॥  
  
या कुमारयति कापि केवला मारतद्विषयसंशयस्थली ।  
मारकालकलनैकबन्धनं सा कुमारजननी कुमारिका ॥ ९७ ॥  
  
क्रूरा ॥ ७९८ ॥  
  
ककं कं कं कुरु क्रूरा कककारं करं करम् ।  
राकाकराकराकारं काराकीः कारकं करे ॥ ९८ ॥  
[द्व्यक्षरोऽयम्]  
  
सुमुखी ॥ ७९९ ॥  
  
वन्यैरलङ्कारवरैः सुकान्तिं  
प्रसूनगुञ्जादिभवैरपि स्वम् ।  
दधाति लावण्यबलं श्रितं य-  
न्मुखं शिवा सा सुमुखीति मुख्या ॥ ९९ ॥  
  
प्। २६५) ज्वरनाशिनी ॥ ८०० ॥  
  
सुचिकित्सकोपचरितेन विना   
बहुमन्त्रयन्त्रविधिभिश्च हतिम् ।  
भवदुर्ज्वरो व्रजति यत्सुदृशा   
ज्वरनाशिनीति किल सा ललिता ॥ १०० ॥  
  
स्वस्वातन्त्र्यपरानुभूतिकलयावश्यम्भवित्र्योद्गते  
साहिब्कौल इति प्रथावति पदे निर्माति यः स्मासनम् ।  
काव्ये तस्य समागते स्वभगिनीं सज्जातकोदाहृतिं  
चित्रान्तेह विलासनाम्नि विरतिं भक्तिस्त्रयोदश्यगात् ॥ १०१ ॥  
  
  
इति श्रीमहामाहेश्वराचार्यवर्यसाहिबकौलानन्दनाथविरचिते नामविलासे   
त्रयोदशी भक्तिः ॥ १३ ॥  
  
  
चतुर्दशी भक्तिः ।  
  
अतीता ॥ ८०१ ॥  
  
अतीता वादितोभासि तीर्थ्या यदि विदि प्रभा ।  
ता यदा नो मानुदितो वादिनोऽग्रे किमाविदि ॥ १ ॥  
  
(अर्धभ्रमोऽयम्) एतन्न्यासः   
  
अ  
ती  
ता  
वा   
दि  
तो  
भा  
सि  
ती  
र्थ्या  
य  
दि  
वि  
दि  
प्र  
भा  
ता  
य  
दा   
नो  
मा  
नु  
दि   
तो  
वा  
दि  
नो  
ग्रे  
कि  
मा  
वि  
दि  
  
विद्यमाना ॥ ८०२ ॥  
  
सम्प्रत्येष्यति वातीते विद्यमानैव केवला ।  
दिष्टेऽनवद्यवैषद्यहृद्या सद्यः प्रसीदतात् ॥ २ ॥  
[निश्चतुर्थोऽयम्]  
  
प्। २६७) भाविनी ॥ ८०३ ॥  
  
भावाभावाविनाभावानुभावानुभवेन नः ।  
भवानी भाविनी नानाभवे नवनवे वन ॥ ३ ॥  
[त्र्यक्षरोऽयम्]  
  
प्रीतिमञ्जरी ॥ ८०४ ॥  
  
मयीव सापि फुल्लास्तु भवत्सु प्रीतिमञ्जरी ।  
ययाप्रियं प्रियं नानानानाप्रियमपि प्रियम् ॥ ४ ॥  
  
सर्वसौख्यवती युक्तिः ॥ ८०५ ॥  
  
चित्तं कुत्रापि नाभाति कस्यापि नु यया विना ।  
सर्वसौख्यवती युक्तिर्जयत्येषैव विद्वपुः ॥ ५ ॥  
  
आहारपरिणामिनी ॥ ८०६ ॥  
  
यैकैव षड्विधं भावं व्यनक्ति विविधाकृतिम् ।  
सा कापि गीयते तज्ज्ञैराहारपरिणामिनी ॥ ६ ॥  
  
निदानं पञ्चभूतानाम् ॥ ८०७ ॥  
  
जडान्यपि प्रवर्तन्ते भूतानि विषये यया ।  
निदानं पञ्चभूतानां जयति प्रकृतिप्रभा ॥ ७ ॥  
  
भवसागरतारिणी ॥ ८०८ ॥  
  
भवसागरतारिणी भवसागरतारिणी ।  
भवसा गरतारिणी भव सागरतारिणी ॥ ८ ॥  
[सर्वपादयमकम्]  
  
प्। २६८) अक्रूरा ॥ ८०९ ॥  
  
यां वीक्ष्यैव सुदुष्टोऽपि जनः स्वां प्रकृतिं क्षणम् ।  
घूर्णितो वा जहात्येषाऽक्रूरा मनसि राजताम् ॥ ९ ॥  
  
ग्रहवती ॥ ८१० ॥  
  
ग्रहा यत्र स्फुरन्त्येते न तैः संस्पृश्यतेऽपि या ।  
व्योमेवैका जयत्येषा ग्रहवत्यपि निर्ग्रहा ॥ १० ॥  
[अचतुर्थोऽयम्]  
विग्रहा ॥ ८११ ॥  
  
सङ्गृहीतकृतकर्मसञ्चया दुर्ग्रहग्रहसुनिग्रहाभयाः ।  
यज्जनाः कृतपरिग्रहाः श्रिया विग्रहा जयति सा ग्रहेश्वरी ॥ ११ ॥  
  
ग्रहवर्जिता ॥ ८१२ ॥  
  
ग्रहैः स्वप्नेऽप्यसंस्पृश्यो यद्भक्तिविषदाशयः ।  
तत्किं चित्रं स्वयं सापि यद्देवी ग्रहवर्जिता ॥ १२ ॥  
  
रोहिणी ॥ ८१३ ॥  
  
रोहिणीरमणशेखरोज्ज्वला मोक्षधामपथिकाधिरोहिणी ।  
रोहिणीतनयपूजिताजिता केवला जयति सैव रोहिणी ॥ १३ ॥  
  
भूमिगर्भा ॥ ८१४ ॥  
  
यद्गर्भवासात् प्रविमुक्तिमाप्त्वा  
बीजं फलत्वं प्रतियात्यपूर्वम् ।  
नानात्वसन्दर्भकलैकदक्षा  
सा भूमिगर्भा जयति प्रगल्भा ॥ १४ ॥  
  
प्। २६९) कालभूः ॥ ८१५ ॥  
  
कालोऽपि यां व्याप्य भवत्यकस्मा-  
दकालकालः समुपैति नैव ।  
यद्भक्तिशालं सुविशालतालं  
सा कालभूर्बाल्यकलादिलोला ॥ १५ ॥  
  
कालवर्तिनी ॥ ८१६ ॥  
  
कालो यां लङ्घते नैव शिरश्छायां यथा पदम् ।  
यत्कालवर्तिनी सापि तद्वर्ती तन्न को भवेत् ॥ १६ ॥  
  
कलङ्करिहिता नारी ॥ ८१७ ॥  
  
न सुरी नासुरी नान्या विलासोल्लसिता तथा ।  
कलङ्करहिता नारी यथेयं हरते मनः ॥ १७ ॥  
  
चतुष्षष्ट्यभिधावती ॥ ८१८ ॥  
  
चतुर्वर्गफलावाप्त्यै चतुर्मुखमुखस्तुता ।  
चतुराशाप्रसिद्धेयं चतुष्षष्ट्यभिधावती ॥ १८ ॥  
  
जीर्णा ॥ ८१९ ॥  
  
वृकोदरो वायुभवोऽपि पाण्डवो  
यद्ध्यानतोऽन्नं नरदेहसङ्गतः ।  
जीर्णीचकारान्यविचिन्त्यतातिगं  
जीर्णा भवाजीर्णमियं व्यपोहताम् ॥ १९ ॥  
  
प्। २७०) जीर्णवस्त्रा ॥ ८२० ॥  
  
इदं पतिव्रतौचित्यं पत्युर्यद्भगवत्यपि ।  
दिग्वस्त्रस्यानुवृत्त्यै सा जीर्णवस्त्राभवन्नवा ॥ २० ॥  
  
नूतना ॥ ८२१ ॥  
  
जानाति यातिशयवृद्धपितामहादि-  
भावं हतादिरनुभूतिकलान्तवृत्तिः ।  
अद्यापि चित्रमतिलङ्घितषष्ठभावा  
सा नूतनैव जगतां जननी भवानी ॥ २१ ॥  
  
नववल्लभा ॥ ८२२ ॥  
  
स्थाणुः शूल्यपि यल्लाभात् स्मरारिः परमेश्वरः ।  
मृत्युञ्जयो जयत्येषा शाङ्करी नववल्लभा ॥ २२ ॥  
  
अरजाः ॥ ८२३ ॥  
  
राजेराजरराजारिराज्याजिजिज्जराजरा ।  
रजोजाराजर्जरौजा राजराजाजराऽरजाः ॥ २३ ॥  
[द्व्यक्षरोऽयम्]  
  
रतिः ॥ ८२४ ॥  
  
सर्वत्रैव विशिष्यसेऽत्र रतिरित्येषा सदा नर्मदे  
ग्रस्तो यत्कलयाभजन्नरहरिर्लक्ष्मीं स्ववक्षस्यलम् ।  
विश्वेशः कृतवान् गिरं स्वरसनावासां च पुत्र्या गिरे-  
रेको वा सपरिग्रहोऽपि विषमो देवोऽतुलं भूधरे ॥ २४ ॥  
  
प्। २७१) (चक्रबन्धोऽयम्) एतन्न्यासः   
  
  
  
  
  
प्रीतिः ॥ ८२५ ॥  
  
  
  
  
  
  
  
  
  
  
  
  
या काचिद्रचितेतरेण हरते स्वात्मेतरत्वं परं  
या ध्याता कलयैकयाखिलकला विस्मारयत्यन्यतः ।  
या सर्वस्य रसस्य कृष्टवसुधा दुर्दृष्टसंहारिणी  
सर्वैः प्रीतिरिहास्तु सर्वकलया सर्वत्र नः सर्वदा ॥ २५ ॥  
  
रतिरागविवर्द्धिनी ॥ ८२६ ॥  
  
रतिरागविवर्द्धिनी यमारा-  
ल्ललिता सर्वकलासु लालयन्ती ।  
प्। २७२) सफलं विमलातिखेललोला  
ललनास्तं न हरन्ति जातु चित्रम् ॥ २६ ॥  
  
पञ्चवातगतिर्भिन्ना ॥ ८२७ ॥  
  
एकदेहे श्रिता रीतिं स्वस्वकर्मैकचातुरीम् ।  
पञ्चवातगतिर्भिन्नाभिन्ना चेन्न पुनर्भयम् ॥ २७ ॥  
  
पञ्चश्लेष्माशया धरा ॥ ८२८ ॥  
  
जग्धिपानरसोल्लासविस्रब्धविमलाधरा ।  
श्लेष्मामयान् हरत्वेषा पञ्चश्लेष्माशया धरा ॥ २८ ॥  
  
पञ्चपित्तवती शक्तिः ॥ ८२९ ॥  
  
अन्यान्यवर्णतां यान्ति यज्ज्वालाभि रसादयः ।  
पञ्चपित्तवती शक्तिः पित्तामयहरास्तु नः ॥ २९ ॥  
  
पञ्चस्थानविबोधिनी ॥ ८३० ॥  
  
अबोधबोधजननी सर्वभावैकसाक्षिणी ।  
एकं हृत्स्थानमाश्रित्य पञ्चस्थानविबोधिनी ॥ ३० ॥  
  
उदक्या ॥ ८३१ ॥  
  
गत्वाग्रतो मारहरं विमोह्य  
निधाय तत्स्वं मथितं निजान्तः ।  
अरिष्टयाता च कुमारजन्मा-  
नन्देन तृप्ता जयतादुदक्या ॥ ३१ ॥  
  
प्। २७३) वृषस्यन्ती ॥ ८३२ ॥  
  
भवेन्न चेद् वृषस्यन्ती सर्वोत्तमबलाबला ।  
कृशानुरेतसश्चेतस्तत्कथं सा हरेत् क्षणात् ॥ ३२ ॥  
  
बहिःप्रस्रविणी त्र्यहम् ॥ ८३३ ॥  
  
उपरागे नदीवाशु शुचिरप्यशुचित्वगा ।  
स्वस्वकाले जयत्येषा बहिःप्रस्रविणी त्र्यहम् ॥ ३३ ॥  
  
रजःशुक्रधरा शक्तिः ॥ ८३४ ॥  
  
अपि सर्वगतं जीवं नियन्त्रयति यैकतः ।  
रजःशुक्रधरा शक्तिः शक्तिसक्तिं ददातु नः ॥ ३४ ॥  
  
जरायुः ॥ ८३५ ॥  
  
बीजवद् वहति यान्तरा द्रुमं स्वल्पभूर्जगदनल्पदेहवत् ।  
सा जरायुरजरायुरक्षयं क्षिप्रमेव वितरत्वलं घनम् ॥ ३५ ॥  
  
गर्भधारिणी ॥ ७३६ ॥  
  
चतुर्विधस्वरूपेयं सृष्टिराविष्कृता यया ।  
असामान्या न सा मान्या कस्य वा गर्भधारिणी ॥ ३६ ॥  
  
त्रिकालज्ञा ॥ ८३७ ॥  
  
त्रयः काला विभासन्ते सम्प्रत्येव यद्ग्रतः ।  
त्रिकालज्ञा जयत्येषा त्रिदेवीकालचेतना ॥ ३७ ॥  
  
त्रिलिङ्गा ॥ ८३८ ॥  
  
शब्दानां ज्ञायतेऽन्योन्यं समं सुप्समुदायिनाम् ।  
पृथक्प्रथा यदाश्रित्या त्रिलिङ्गा जयतादियम् ॥ ३८ ॥  
  
प्। २७४) त्रिमूर्तिः ॥ ८३९ ॥  
  
जाग्रद्बाल्याद्यवस्थासु ययान्य इव जायते ।  
जनः सोऽपि मनस्त्राणं त्रिमूर्तिर्जयतान्मम ॥ ३९ ॥  
  
त्रिपुरवासिनी ॥ ८४० ॥  
  
वाक्कामशक्तिवर्णानि सञ्जपन् यत्प्रसादतः ।  
वाक्कामसक्तिनाथः स्यात् सेयं त्रिपुरवासिनी ॥ ४० ॥  
  
अरागा ॥ ८४१ ॥  
  
अरागापि महेशानं रागिणं याकरोदरम् ।  
स्वस्वातन्त्र्यकलातालललितां नौमि तां शिवाम् ॥ ४१ ॥  
  
शिवतत्त्वा ॥ ८४२ ॥  
  
सुदुर्भवं भवं कृत्वा तस्यैवान्तः प्रविश्य च ।  
तथापि या स्वशीलस्था शिवतत्त्वेति सा मता ॥ ४२ ॥  
  
कामतत्वानुरागिणी ॥ ८४३ ॥  
  
कामादिवासनातीतैः कमनीयस्वभावभूः ।  
कामारिदयिता जीयात् कामतत्त्वानुरागिणी ॥ ४३ ॥  
  
प्राची ॥ ८४४ ॥  
  
लोक्यं समालोकयतापि यस्यां  
लोकत्वमायाति सदोदितेन ।  
इनेन वृत्रारिबलाञ्चिता दिक्  
प्राची शुचं लुञ्चतु सर्वतो नः ॥ ४४ ॥  
  
प्। २७५) अवाची ॥ ८४५ ॥  
  
अन्तकोऽपि यदाश्रित्या प्रेतेशोऽपि विराजते ।  
समवर्तित्ववर्णेन दिगवाचीति सा मता ॥ ४५ ॥  
  
प्रतीची ॥ ८४६ ॥  
  
प्रचेता अचलावासो यत्र सत्त्वबलाकुलः ।  
प्रतीची दिग् हरत्वेषा पुनः प्रत्यग्जनिं मम ॥ ४६ ॥  
  
उदीची ॥ ८४७ ॥  
  
यदुपासनया भिक्षुसखोऽपि स धनाधिपः ।  
राजराजः कुबेरोऽपि दिगुदीचीति सा मता ॥ ४७ ॥  
  
विदिग्दिशाम् ॥ ८४८ ॥  
  
यदाश्रयात् पावक आश्रयाशो  
रक्षोऽधिपः पुण्यजनः प्रभञ्जनः ।  
प्राणो जनस्योग्र इहापि शम्भु-  
र्दृशः प्रसत्त्यै भवताद् विदिग्दिशाम् ॥ ४८ ॥  
  
अहङ्कृतिः ॥ ८४९ ॥  
  
प्रकृताप्रकृतप्रज्ञाशालिनी देवदेवता ।  
त्रिविधाहङ्कृतिर्जीयाद् विश्वैकप्रसवस्थली ॥ ४९ ॥  
  
अहङ्कारा ॥ ८५० ॥  
  
अहङ्कारानिवार्यासि यदि तन्मयि शाम्भवि ।  
तिष्ठ हृष्टमतौ नित्यं परमैव भ्रमापनुत् ॥ ५० ॥  
  
प्। २७६) बलिमाया ॥ ८५१ ॥  
  
विष्णुं वामनतां नीत्वा त्रिजगल्लङ्घनीं बलिम् ।  
हन्त यातोषयद्देयाद् बलिमायातुलं बलम् ॥ ५१ ॥  
  
बलिप्रिया ॥ ८५२ ॥  
  
बलिप्रिया जयत्येषा सर्वलोकेश्वरं हरिम् ।  
यास्थापयदधोलोके द्वाराग्रे नियतं बलेः ॥ ५२ ॥  
  
स्रुक् ॥ ८५३ ॥  
  
ध्रुवं स्रुगेव सा देवी पूर्णया याहुतिश्रिया ।  
वह्निं सन्दीप्य सन्दीप्य यज्वचित्तैकनन्दिनी ॥ ५३ ॥  
  
स्रुवा ॥ ८५४ ॥  
  
बर्हिर्मुखगणस्यैषा तृप्तिकारणमुत्तमम् ।  
विविधाहुतिभिर्जीयात् स्रुवा सन्मन्त्रपूजिता ॥ ५४ ॥  
  
सामिधेनी ॥ ८५५ ॥  
  
पठ्यते मन्त्रविद्वद्भिरादौ वह्निसमिन्धनी ।  
या वेद ऋग्जयत्येषा सामिधेनी महेश्वरी ॥ ५५ ॥  
  
सश्रद्धा ॥ ८५६ ॥  
  
नित्ये नैमित्तिके काम्ये सश्रद्धं या प्रपूज्यते ।  
वेदसारार्थविद्भिः सा सश्रद्धेति प्रकीर्तिता ॥ ५६ ॥  
  
श्राद्धदेवता ॥ ८५७ ॥  
  
पितरोऽदृष्टिविषया अपि तृप्तिमनुत्तमाम् ।  
कव्येन कृपया यस्या यान्ति सा श्राद्धदेवता ॥ ५७ ॥  
  
प्। २७७) माता ॥ ८५८ ॥  
  
स्तन्येन पुण्येन वदन्यनाथा  
या पालयन्ती च सुलालयन्ती ।  
शिशुं भृशं सा परमेश्वरी नो  
माताहताशत्वकरी सदास्तु ॥ ५८ ॥  
  
मातामही ॥ ८५९ ॥  
  
अहीनकुलमूलैकमहीतलविलासिनी ।  
जननीजननी मातामही जीयान्महेश्वरी ॥ ५९ ॥  
  
तृप्तिः ॥ ८६० ॥  
  
उप्तं बीजमिवाहारः कॢप्तो धातुफलोद्धृतौ ।  
अन्ततो यामुपास्ते सा तृप्तिरङ्गप्रसुप्तिहृत् ॥ ६० ॥  
  
पितृमाता ॥ ८६१ ॥  
  
सप्तधातुमयेनेह देहेनाविष्कृतं यया ।  
पित्राख्यं निर्वपुर्धाम पितृमातेति सा मता ॥ ६१ ॥  
  
पितामही ॥ ८६२ ॥  
  
यत्प्रबावाद् भवोऽयं न आविर्भूतोऽतिहर्षदः ।  
भूतः स प्रभवो यस्या महतीयं पितामही ॥ ६२ ॥  
  
स्नुषा ॥ ८६३ ॥  
  
सफलं विमलं यस्याः सुशीलात् सत्कुलं भवेत् ।  
विशालाक्षी जयत्येषा स्नुषाकृशमहोदया ॥ ६३ ॥  
  
प्। २७८) दौहित्रिणी ॥ ८६४ ॥  
  
दौहित्रिणी सतां मान्या कुलोद्धारणकारणम् ।  
दुहिता यत्प्रसादेन देवी दौहित्रिणीति सा ॥ ६४ ॥  
  
पुत्री ॥ ८६५ ॥  
  
अचलाधिपतिस्तस्मात् प्रथितः स हिमालयः ।  
यदेषा तद्गृहे पुत्री भूता कापि जगत्प्रसूः ॥ ६५ ॥  
  
पौत्री ॥ ८६६ ॥  
  
अतिपुत्रस्य या प्रेम्णः पात्रभूता सतां मता ।  
पौत्रीयं परमेशानी पवित्रीकुरुतां कुलम् ॥ ६६ ॥  
  
नप्त्री ॥ ८६७ ॥  
  
संसारदुःखदलने परमास्त्रं महेश्वरी ।  
नप्त्रीति प्रथिता देवी भूयाद् भूत्यै च तुष्टये ॥ ६७ ॥  
  
शिशुप्रिया ॥ ८६८ ॥  
  
अशेषविघ्नशमने शिशूनां विहितोद्यमा ।  
शिशुप्रिया जयत्येषाकृशाशावशवर्तिनी ॥ ६८ ॥  
  
स्तनदा ॥ ८६९ ॥  
  
सा येन स्तनदा भक्त्या सायेन सुखदा भवे ।  
धन्येन पूजिता न स्यात् सोऽन्येन तुलिताननः ॥ ६९ ॥  
[मुरजबन्धः]  
प्। २७९) एतन्न्यासः   
  
    
  
  
स्तनधारा ॥ ८७० ॥  
  
यस्मिन् दिष्टेऽमृतान्नाद्यमपि जन्तोर्न तृप्तये ।  
तत्रेयं जयतीशानी स्तनधारैव केवला ॥ ७० ॥  
  
विश्वयोनिः ॥ ८७१ ॥  
  
केवलो जलयोनिरप्यसौ  
यद्दयाधिगतचातुरीयकः ।  
विश्वतः सृजति विश्वमद्भुतं  
विश्वयोनिरियमस्त्वयोनिकृत् ॥ ७१ ॥  
  
स्तनन्धयी ॥ ८७२ ॥  
  
कथं न स्यात् परं तस्य विशालं विमलं कुलम् ।  
यस्य सन्निहिता नित्यं गेहे देवी स्तनन्धयी ॥ ७२ ॥  
  
शिशूत्सङ्गधरा ॥ ८७३ ॥  
  
हृष्टः पुष्टोऽपि भात्येष यदुत्सङ्गे जगच्छिशुः ।  
शिशूत्सङ्गधरा जीयाद्धराधरसुता शिवा ॥ ७३ ॥  
  
प्। २८०) दोला ॥ ८७४ ॥  
  
लोललोलदलोद्दाललीलादादलदाददा ।  
दुद्ददुल्लादलाद्दोला दाददालं ललाददा ॥ ७४ ॥  
[द्व्यक्षरोऽयम्]  
  
दोलाक्रीडाभिनन्दिनी ॥ ८७५ ॥  
  
सर्वस्य चित्तवृत्तिस्तद्दोलाक्रीडाभिनन्दिनी ।  
यच्छैलनन्दिनी सापि दोलाक्रीडाभिनन्दिनी ॥ ७५ ॥  
  
उर्वशी ॥ ८७६ ॥  
  
वशी वशीकृतो देवगणोऽन्यत्र यया न सः ।  
विहायेव दिवं याति सा भूयादुर्वशी श्रिये ॥ ७६ ॥  
  
कदली ॥ ८७७ ॥  
  
कदलीसाम्यमावेक्ष्य स्वोर्वोरन्यत्र सर्वतः ।  
किमु सा कदली भूता कदनं हरतां कलेः ॥ ७७ ॥  
  
केका ॥ ८७८ ॥  
  
कौ कौ काकाः कोककङ्ककाककाः केकुकाककाः ।  
केकाककककाङ्कोकाकेकैकाकाककीः ककम् ॥ ७८ ॥  
[एकाक्षरः]  
  
विशिखा ॥ ८७९ ॥  
  
यज्जना जनतां ज्ञानशिखिनः शिखितेजसः ।  
पुनन्त्याशिखमीक्षाभिर्विशिखा सास्तु वः श्रिये ॥ ७९ ॥  
  
प्। २८१) शिखिनर्तिनी ॥ ८८० ॥  
  
उदरेण धृतः पुत्रो यो मया सोऽयमुह्यते ।  
पृष्ठेऽनेन सदेत्येषा सन्तुष्टा शिखिनर्तिनी ॥ ८० ॥  
  
अथवा   
  
निरिन्धनः कथं दीप्तस्त्रिनेत्राग्निः सदा भवेत् ।  
यद्यर्धाङ्गगता न स्याद्देवता शिखिनर्तिनी ॥  
  
खट्वाङ्गधारिणी ॥ ८८१ ॥  
  
एतत् सधर्मिणीप्रेम जयत्येव यदीश्वरी ।  
खट्वाङ्गिनोऽसमाक्षस्य प्रीत्यै खट्वाङ्गधारिणी ॥ ८१ ॥  
  
खट्वा ॥ ८८२ ॥  
  
यामाश्रित्य सुखं शेते श्रान्तः पितृवनस्थले ।  
भिक्षुर्जयति सा काचित् खट्वा नित्यमखण्डिता ॥ ८२ ॥  
  
बाणपुङ्खानुवर्तिनी ॥ ८८३ ॥  
  
दहेदेकः कथं शीघ्रं त्रिपुरारिः पुरां त्रयम् ।  
त्रिपुरा चेत् सहाया न बाणपुङ्खानुवर्तिनी ॥ ८३ ॥  
  
लक्ष्यप्राप्तिः ॥ ८८४ ॥  
  
यदुपासकमेकं वा लक्ष्यलोकाः स्तुवन्त्यलम् ।  
लक्ष्यकृत्वो जयत्येषा लक्ष्यप्राप्तिः सुलक्षणा ॥ ८४ ॥  
  
कला ॥ ८८५ ॥  
  
कुलाकुलकलाकेलिलोलालीककलाकला ।  
कालकाककिलेलाला काले कलौ कलाकला ॥ ८५ ॥  
(द्व्यक्षरोऽयम्)  
  
प्। २८२) अलक्ष्या ॥ ८८६ ॥  
  
अन्तर्लक्ष्या बहिर्लक्ष्या लक्ष्यालक्ष्यत्ववर्जिता ।  
लक्ष्यलक्षणताद्वैतलक्ष्यालक्ष्या जयत्यसौ ॥ ८६ ॥  
  
लक्ष्या ॥ ८८७ ॥  
  
या भागलक्षणाविद्भिर्लक्ष्यते बोधलक्षणा ।  
लक्ष्यभूतापि सैकैव लक्ष्या सर्वविलक्षणा ॥ ८७ ॥  
  
शुभलक्षणा ॥ ८८८ ॥  
  
क्षणे क्षणे स्मृता येन देवता शुभलक्षणा ।  
अनेककल्पसङ्कल्पो धन्यस्यास्य क्षणायते ॥ ८८ ॥  
  
वर्तिनी ॥ ८८९ ॥  
  
विवर्तिनी जगत्त्वेन भावाभावप्रवर्तिनी ।  
वर्तिनी देवता भूयान्नित्यं हृदयवर्तिनी ॥ ८९ ॥  
  
सुपथाचारा ॥ ८९० ॥  
  
सेविता सुपथाचारा येन नित्यं महेश्वरी ।  
तत्पथं न कथं सर्वे गच्छेयुर्नार्थिता अपि ॥ ९० ॥  
  
परिखा ॥ ८९१ ॥  
  
ब्रह्माण्डमण्डलं व्याप्य पञ्चभूतस्वरूपिणी ।  
या तिष्ठति परा निष्ठा परिखा सा स्मृता बुधैः ॥ ९१ ॥  
  
खनिः ॥ ८९२ ॥  
  
सप्तधा कृतिनां तुष्टा दारिद्र्यदलनी शिवा ।  
दुर्गदुर्गत्वहेतुश्च जीयात् खनिरियं सदा ॥ ९२ ॥  
  
प्। २८३) वृतिः ॥ ८९३ ॥  
  
प्रोक्षिता अपि मेघेन वातार्कस्फुटिता अपि ।  
अगाः पुष्टाः कथं स्युश्चेन्न स्याद्रक्षाकरी वृतिः ॥ ९३ ॥  
  
प्राकारवलया ॥ ८९४ ॥  
  
केन केन प्रकारेण जन्तूनां क्लेशनाशिनी ।  
प्राकारवलया देवी भाससे दयया स्वया ॥ ९४ ॥  
  
वेला ॥ ८९५ ॥  
  
वेला रसासारलावे लामताललतामला ।  
रता रतातारतारसालताललतालसा ॥ ९५ ॥  
[सर्वतोभद्रोऽयम्]  
  
एतन्न्यासः  
  
वे  
ला  
र  
सा  
सा  
र  
ला  
वे  
ऴा  
म  
ता  
ल  
ल   
ता  
म  
ला  
ऋअ  
ता  
र  
ता  
ता  
र  
ता  
र  
षा  
ल  
ता  
ल  
ल  
ता  
ल  
सा  
षा  
ल  
ता  
ल  
ल  
ता  
ल  
सा  
ऋअ  
ता  
र  
ता  
ता  
र  
ता  
र  
ऴा  
ंअ  
ता  
ल  
ल  
ता  
म  
ला  
वे  
ऴा  
र  
सा  
सा  
र  
ला  
वे  
  
प्। २८४) मर्यादा च महोदधौ ॥ ८९६ ॥  
  
यत्कृपातो विभागेन जलं स्थलमपीयते ।  
जयत्येकैव सा देवी मर्यादा च महोदधौ ॥ ९६ ॥  
  
पोषणी शक्तिः ॥ ८९७ ॥  
  
यया साम्राज्यसम्भारः सुधियोऽपि तृणायते ।  
पोषणी शक्तिरेषैव जयति प्रकृतिप्रभा ॥ ९७ ॥  
  
शोषणी शक्तिः ॥ ८९८ ॥  
  
गम्भीरोऽपि सुविस्तारः कुम्भजेनार्णवः क्षणात् ।  
शोषितो यां समाराध्य शोषणी शक्तिरित्यसौ ॥ ९८ ॥  
  
दीर्घकेशी ॥ ८९९ ॥  
  
दीर्घभ्रूलतिका दिर्घमुखी दीर्घेक्षणा शिवा ।  
दीर्घं कालं मदग्रेऽस्तु दीर्घकेशी सुसेविता ॥ ९९ ॥  
  
सुलोमशा ॥ ९०० ॥  
  
सद्गुणा यद्धृदाकाशे सुसम्बाधस्थिता इव ।  
लोमव्याजाद् बहिर्याताः शक्तिरेषा सुलोमशा ॥ १०० ॥  
  
स्वस्वातन्त्र्यपरानुभूतिकलयावश्यम्भवित्र्योद्गते  
साहिब्कौल इतिप्रथावति पदे निर्माति यः स्मासनम् ।  
चित्रैः पद्यगणैर्विभासिततनूरन्यानवाप्यस्थितौ  
काव्ये तस्य विलासनाम्नि विरतिं भक्तिश्चतुर्दश्यगात् ॥  
  
  
इति श्रीमहामाहेश्वराचार्यवर्यसहिबकौलानन्दनाथविरचिते नामविलासे   
चतुर्दशी भक्तिः ॥ १४ ॥  
  
  
  
  
पञ्चदशी भक्तिः  
  
ललिता ॥ ९०१ ॥  
  
तारसम्प्रथितालोककलोता ललिता तता ।  
तातताकलिताभेददभेता हृदि संरता ॥ १ ॥  
  
(पद्मबन्धोऽयम्)  
  
  
  
  
  
  
  
मांसला ॥ ९०२ ॥  
  
यदङ्गैकलावण्यपूरच्छटाभिः  
सुसम्बाधदेशस्थितेवोद्भटाभिः ।  
प्। २८६) बहिस्त्र्यध्वगा सा विनिर्याति शम्भोः  
शरीरात् परं देवता मांसलेयम् ॥ २ ॥  
  
तन्वी ॥ ९०३ ॥  
  
ध्यायन्ति यामणौ चित्ते त्रिजगज्जननीमपि ।  
गिरीन्द्रनन्दिनीं भक्ताः सा तन्वीति मताद्भुता ॥ ३ ॥  
  
वेदवेदाङ्गधारिणी ॥ ९०४ ॥  
  
वेद्यवेदकताहीना पञ्चाम्नायैक्यवेदिनः ।  
या चित्ते स्फुरतीशी सा वेदवेदाङ्गधारिणी ॥ ४ ॥  
  
नरासृक्पानमत्ता ॥ ९०५ ॥  
  
सङ्ख्यप्रेतमहाभूमीमाध्यास्याध्यासवर्जिता ।  
नरासृक्पानमत्तैव जयतीशानगेहिनी ॥ ५ ॥  
  
नरमुण्डास्थिभूषणा ॥ ९०६ ॥  
  
अस्थिभूषागतां लज्जामाकलय्य प्रियस्य किम् ।  
महार्हाभूषणा भूता नरमुण्डास्थिभूषणा ॥ ६ ॥  
  
अक्षक्रीडारतिः ॥ ९०७ ॥  
  
मोहितः स यया सत्यसुतोऽपि हरिवत्सलः ।  
अहारयत् स्वसाम्राज्यं साक्षक्रीडारतिः शिवा ॥ ७ ॥  
  
शारी ॥ ९०८ ॥  
  
जयो हितेन पातेन नहितेन पराजयः ।  
यस्या जयत्यसौ शारी सारासारविचारभूः ॥ ८ ॥  
  
  
प्। २८७) शारिका शुकभाषिणी ॥ ९०९ ॥  
  
  
समाधेर्भ्रंशितः शम्भुरालपन्त्या कलं कलम् ।  
अनङ्गारिर्यया सैव शारिका शुकभाषिणी ॥ ९ ॥  
  
शाम्बरी ॥ ९१० ॥  
  
चित्रेन्द्रजालं द्वितयत्वमैक्ये  
द्वैतेऽपि चैक्यं तनुतेऽतनुज्ञा ।  
क्षणं क्षणं या बहिरन्तरापि  
सा शाम्बरी मोहहरी सदास्तु ॥ १० ॥  
  
गारुडी विद्या ॥ ९११ ॥  
  
महाविषाकृशं दूराद् भुजङ्गगणमद्भुतम् ।  
कर्षन्ती गारुडी विद्या सिद्धा चेन्न पुनर्भयम् ॥ ११ ॥  
  
वारुणी ॥ ९१२ ॥  
  
प्रचेता जडराजोऽपि यत्प्रसत्त्या महोद्धतम् ।  
नियामयति सत्त्वेशं सा जीयाद् वारुणी शिवा ॥ १२ ॥  
  
वरुणार्चिता ॥ ९१३ ॥  
  
नित्यं कमलमालाभिः कमले कमलेऽतुला ।  
कमलेशस्तुता सास्तु कमले वरुणार्चिता ॥ १३ ॥  
  
वाराही ॥ ९१४ ॥  
  
यामाराध्य निराधारो जलमग्नां वसुन्धराम् ।  
कोल उद्धारयामास वाराही सा हिनस्त्वघम् ॥ १४ ॥  
  
प्। २८८) मुण्डहस्ता ॥ ९१५ ॥  
  
धावन्त्यभिमुखं दैत्यगजस्य विमुखस्य सा ।  
भीतस्य मुण्डहस्ता मामवताद्रणसङ्कटे ॥ १५ ॥  
  
दंष्ट्रोद्धृतवसुन्धरा ॥ ९१६ ॥  
  
त्वमेव कोलरूपासीर्दंष्त्रोद्धृतवसुन्धरा ।  
सत्त्वाधमोऽन्यथा कोल उद्धरेत् तां कथं शिवे ॥ १६ ॥  
  
मीनमूर्तिधरा ॥ ९१७ ॥  
  
यया ते विधृता देवमुनीन्द्राः प्रलयागमे ।  
ससर्वजीवबीजाः सा मीनमूर्तिधरा मता ॥ १७ ॥  
  
मूर्ता ॥ ९१८ ॥  
  
सृष्ट्यै स्थित्यै तथा हृत्यै मूर्ता शक्तिरिवेशितुः ।  
अतुल्यबलदा साविर्भूता मूर्ता निराकृतिः ॥ १८ ॥  
  
वदन्या ॥ ९१९ ॥  
  
यमाप्य तुच्छो भवबुद्बुदोऽयं   
न दृक्पथे स्याद् वितरस्यमुं तम् ।  
स्वकामकामं यदकाममस्मा-  
ययतो वदन्या कतमा त्वदन्या ॥ १९ ॥  
  
प्रतिमाश्रया ॥ ९२० ॥  
  
त्वमीशि कारुण्यनिधिर्नवापि  
जडं विधायातिमृदुं तदर्थम् ।  
सर्वाश्रया कापि निराश्रयापि  
भूतासि देवी प्रतिमाश्रयापि ॥ २० ॥  
  
प्। २८९) अमूर्ता ॥ ९२१ ॥  
  
प्रियाष्टमूर्तेर्दशमूर्तिनापि  
ध्याता सदैवाकृतकैकमूर्ति ।  
स्फूर्तिं चिदानन्दमयीममूर्तां  
धूर्तत्वहर्तीं वितरत्वियं नः ॥ २१ ॥  
  
निधिरूपा ॥ ९२२ ॥  
  
निधिरूपा ददात्वेषा निरुपाधिविधिं निधिम् ।  
सन्निधिं हृदयाकाशे विदधातु च नः सदा ॥ २२ ॥  
  
सालिग्रामशिला शुचिः ॥ ९२३ ॥  
  
मीयते केन सा श्यामा सालिग्रामशिला शुचिः ।  
यत्र सत्त्वशुचिः कृष्णः क्षणं रक्तोऽभवद्धरिः ॥ २३ ॥  
  
स्मृतिः ॥ ९२४ ॥  
  
वेदश्चतुर्धा प्रथितश्चतुर्भि-  
रर्थैरनन्तोऽनवगाहनीयः ।  
प्रकाशितो यद्वशगैर्मुनीन्द्रैः   
स्मृतिः स्मृतिं तत्पदगां ददातु ॥ २४ ॥  
  
संस्काररूपा ॥ ९२५ ॥  
  
पदानि वर्णैश्च पदैश्च वाक्यं  
निरूप्यते यद्दययान्तयातैः ।  
स्फोटस्वरूपानृतरूपहीना  
संस्काररूपार्पयतु स्वरूपम् ॥ २५ ॥  
  
प्। २९०) सुसंस्कारा ॥ ९२६ ॥  
  
प्राक्तनाद्यतनी वापि सिद्धा यस्य हृदि स्वयम् ।  
सुसंस्कारा बहूनां न वाचकः स कथं भवेत् ॥ २६ ॥  
  
संस्कृतिः ॥ ९२७ ॥  
  
वेदो यया बोधयतीह देवान्  
देवा यया भक्तजनान् प्रहृष्टाः ।  
विद्याधराणामधिदेवतेयं  
जिह्वाग्रयाता भव संस्कृतिर्नः ॥ २७ ॥  
  
प्राकृता ॥ ९२८ ॥  
  
अप्राकृतां पिङ्गलनागराजो  
यां भूरिजिह्वः प्रकटां विधाय ।  
वाग्मित्वधारामलमारुरोह  
सा प्राकृता नाटकवित्तिदास्तु ॥ २८ ॥  
  
देशभाषा ॥ ९२९ ॥  
  
अनेकशब्दैरमलाभिधत्ते सर्वेश्वरी सर्वत एकमर्थम् ।  
या मातृकारूपनिरूपणीया सा देशभाषाकृशबोधदास्तु ॥ २९ ॥  
  
गाथा ॥ ९३० ॥  
  
या त्रिभिश्चरणैः षड्भिरपि धन्यैः प्रगीयसे ।  
थाथेति विविधाकारा गाथा नाथस्व नाथताम् ॥ ३० ॥  
  
गीतिः ॥ ९३१ ॥  
  
एकमर्थं विदन्तीह यां निशम्य जडाजडाः ।  
विवशा वशिनः सैव गीतिरित्यभिधीयते ॥ ३१ ॥  
  
प्। २९१) प्रहेलिका ॥ ९३२ ॥  
  
गोष्ठीषु चेष्टते हृष्ट्या या वादिमुखभञ्जनी ।  
रज्जनी सुधियां दद्याद्धेलामत्र प्रहेलिका ॥ ३२ ॥  
  
इडा ॥ ९३३ ॥  
  
यद्भागे वहते चन्द्रः सान्द्रानन्दसुधाम्बुधिः ।  
अहो बिन्दुविधी रीडामिडा हरतु सत्वरम् ॥ ३३ ॥  
  
पिङ्गला ॥ ९३४ ॥  
  
यद्भागे वहते सूरः सूरिभिर्वेद्यवैभवः ।  
बीजपूराद्भुता वामा पिङ्गला दक्षिणावतु ॥ ३४ ॥  
  
पिङ्गा ॥ ९३५ ॥  
  
गङ्गातरङ्गरङ्गेयं भृङ्गालिमधुरध्वनिः ।  
त्रिलिङ्गेष्विङ्गितं दद्यात् पिङ्गालिङ्गितशङ्करा ॥ ३५ ॥  
  
सुषुम्णा ॥ ९३६ ॥  
  
अग्नीषोमस्वरूपेयं ज्येष्ठानिष्ठाप्रदा सताम् ।  
शून्या नशून्या बोधेन सुषुम्णाऽनादिनादिनी ॥ ३६ ॥  
  
सूर्यवाहिनी ॥ ९३७ ॥  
  
वामेनापूर्य येनान्तर्निकुम्भ्यान्येन रेच्यते ।  
सा सूर्यवाहिनी तं नोद्वाहयेद् भववाहिनी ॥ ३७ ॥  
  
शशिस्रवा ॥ ९३८ ॥  
  
सूर्यबिम्बं समाबध्य येन देवी वशीकृता ।  
शशिस्रवा न पीड्येत स जरामरणादिभिः ॥ ३८ ॥  
  
प्। २९२) तालुस्था ॥ ९३९ ॥  
  
सर्वयातापि संवित्तिस्तालुस्थैव विराजते ।  
सर्वक्ष्माधिपतिः स्वस्यां राजधान्यां यथा नृपः ॥ ३९ ॥  
  
काकिनी ॥ ९४० ॥  
  
परामृतरसास्वादघूर्णितैर्वेद्यविद्वपुः ।  
काकिन्येकाकिनी भूयात् सहाया सर्वदा मम ॥ ४० ॥  
  
अमृतजीविनी ॥ ९४१ ॥  
  
किं भवेत् कृतमन्नेन चेत् तुष्टामृतजीविनी ।  
किं भवेत् कृतमन्नेन चेद्रुष्टामृतजीविनी ॥ ४१ ॥  
  
अणुरूपा ॥ ९४२ ॥  
  
विस्मयाय भवेत् कस्य नाणुरूपा महेश्वरी ।  
या व्याप्य निखिलं तिष्ठत्यचलाचलकन्यका ॥ ४२ ॥  
  
बृहद्रूपा ॥ ९४३ ॥  
  
जयन्ति ते बृहद्रूपा यैश्चित्तपरमाणुगा ।  
विराजोऽपि बृहद्रूपा चिन्त्यते चेत्यचेतनैः ॥ ४३ ॥  
  
लघुरूपा ॥ ९४४ ॥  
  
यत्कलैका त्रिलोकीयं लघुरूपैव साद्भुता ।  
ध्याता येन स जात्वत्र न भवेल्लघुतापदम् ॥ ४४ ॥  
  
गुरुस्थिरा ॥ ९४५ ॥  
  
स्थिरेण मनसा येन चिन्तिता सा गुरुस्थिरा ।  
क्षणं भवेत् कथं नैव स गुरूणां गुरुश्चिरम् ॥ ४५ ॥  
  
प्। २९३) स्थावरा ॥ ९४६ ॥  
  
स्वपितुः स्थावरेशस्य वात्सल्येनेव विद्वपुः ।  
अपि सा स्थावरा भूता क्रियान्नः स्थावरं मनः ॥ ४६ ॥  
  
जङ्गमा ॥ ९४७ ॥  
  
चित्रं गिरीन्द्रतनया जङ्गमासि कथं पुनः ।  
महच्चित्रं त्वदन्यत् किं यद्ध्यानादसि जङ्गमा ॥ ४७ ॥  
  
देवी ॥ ९४८ ॥  
  
क्रीडायां विजिगीषायां व्यवहारे द्युतौ स्तुतौ ।  
गतावपि परा देवी केवलैव विराजते ॥ ४८ ॥  
  
कृतकर्मफलप्रदा ॥ ९४९ ॥  
  
किं चित्रं कर्मिणां यत् त्वं कृतकर्मफलप्रदा ।  
चित्रं निष्कर्मिणां यच्च कृतकर्मफलप्रदा ॥ ४९ ॥  
  
विषयाक्रान्तदेहा ॥ ९५० ॥  
  
विषयाक्रान्तदेहा चेन्न स्यास्त्वं पार्वती तदा ।  
हरं कपालिनं चैकं गिरीसं कथमाश्रयेः ॥ ५० ॥  
  
निर्विशेषा ॥ ९५१ ॥  
  
दन्तिवक्त्रेऽपि षड्वक्त्रे प्रेम्णा पुत्रत्वहेतुना ।  
निर्विशेषा शिवा सर्वविशेषा जयति स्वतः ॥ ५१ ॥  
  
जितेन्द्रिया ॥ ९५२ ॥  
  
सर्वलक्ष्मीनिधेर्बाला निर्ययौ यत् पितुर्गृहात् ।  
तपसे परमेशानफलायातो जितेन्द्रिया ॥ ५२ ॥  
  
प्। २९४) विश्वरूपा ॥ ९५३ ॥  
  
विश्वं भूतं यतो यस्यां यल्लयं च यदात्मकम् ।  
विश्वरूपा परा काचित् चित्स्वरूपा जयत्यसौ ॥ ५३ ॥  
  
चिदानन्दा ॥ ९५४ ॥  
  
विदितेयं चिदानन्दा सुन्दरी यस्य धीमतः ।  
पुरन्दरेन्दिराप्यस्य वन्ध्यैव स्वान्तलालने ॥ ५४ ॥  
  
परब्रह्मप्रबोधिनी ॥ ९५५ ॥  
  
शोधिनी मोहतमसो द्वैताद्वैतविरोधिनी ।  
रोधिनी सर्वकामानां परब्रह्मप्रबोधिनी ॥ ५५ ॥  
  
निर्विकारा ॥ ९५६ ॥  
  
नानाकारविकारौघं विश्वं सृष्ट्वा च विश्वतः ।  
तत्र स्वं विनिवेश्यैका निर्विकारैव काचन ॥ ५६ ॥  
  
निर्वैरा ॥ ९५७ ॥  
  
सपत्न्यामपि गङ्गायां विधौ वक्राधमेऽपि सा ।  
अपि पत्युः शिरः स्थित्या निर्वैरा जयतीश्वरी ॥ ५७ ॥  
  
विरतिः ॥ ९५८ ॥  
  
स्वात्मजेऽपि सधर्मिण्यां गृहे सुहृदि बन्धुषु ।  
यदाविष्टो रतिं नान्ते लभते विरतिर्हि सा ॥ ५८ ॥  
  
सत्यवर्धिनी ॥ ९५९ ॥  
  
कलौ कलङ्ककलुषे दुष्कलाकलितेऽतुला ।  
भूयात् सा परमेशानि जनानां सत्यवर्धिनी ॥ ५९ ॥  
  
प्। २९५) पुरुषाज्ञा ॥ ९६० ॥  
  
पुरुषाज्ञास्त्यलङ्घ्येयं यदि सत्यं महेश्वरी ।  
अज्ञानखण्डने ज्ञानमण्डने।प्यस्तु नः स्थिरा ॥ ६० ॥  
  
भिन्ना ॥ ९६१ ॥  
  
तत्त्वात्मना शिवा भिन्ना जयतीयं भवोन्मुखी ।  
तत्त्वात्मनाप्यभिन्नैव जयतीयं भवोन्मुखी ॥ ६१ ॥  
  
क्षान्तिः कैवल्यदायिनी ॥ ९६२ ॥  
  
चित्ताम्भोधिस्तरङ्गौघैस्तावत् क्षोभयते जनम् ।  
यावन्नैषा श्रिता भक्त्या क्षान्तिः कैवल्यदायिनी ॥ ६२ ॥  
  
विविक्तसेविनी ॥ ९६३ ॥  
  
विविक्तसेविनी भावं वितर स्वं महेशि मे ।  
येन विश्वगतोऽप्येष जातु विश्वं न भावये ॥ ६३ ॥  
  
प्रज्ञाजनयित्री ॥ ९६४ ॥  
  
जयतीयं शिवा साक्षादज्ञानां ज्ञानकारणम् ।  
पराऽपरा सदा प्रज्ञाजनयित्री महेश्वरी ॥ ६४ ॥  
  
बहुश्रुतिः ॥ ९६५ ॥  
  
विस्मयाय न कस्येयं महेशानी बहुश्रुतिः ।  
एकतो नैकवर्णा या नैकतोऽप्येकवर्णभाक् ॥ ६५ ॥  
  
निरीहा ॥ ९६६ ॥  
  
सुधिया मीयते केन निरीहा परमेश्वरी ।  
यया सर्वं विधायापि न किञ्चिच्च विधीयते ॥ ६६ ॥  
  
प्। २९६) समस्तैका ॥ ९६७ ॥  
  
यस्या विवर्तरूपेण विश्वमाभात्यतद्विदाम् ।  
तद्विदां च स्वरूपेण समस्तैका जयत्यसौ ॥ ६७ ॥  
  
सर्वलोकैकसेविता ॥ ९६८ ॥  
  
चतुर्वर्गफलावाप्त्यै यथाभिमतमीश्वरी ।  
एकचित्ततया जीयात् सर्वलोकैकसेविता ॥ ६८ ॥  
  
सेवा ॥ ९६९ ॥  
  
हताभिमानैर्निस्तन्द्रैरभ्यस्तेयं यथारुचि ।  
सेवोत्तरोत्तरं कार्या कलावेका फलप्रदा ॥ ६९ ॥  
  
सेवाप्रिया ॥ ९७० ॥  
  
दिशि देशे कृतौ काले यथायथमुपास्यते ।  
तथा तथा ददातीयं फलं सेवाप्रिया शिवा ॥ ७० ॥  
  
सेव्या ॥ ९७१ ॥  
  
यां विज्ञाय तृणायन्ते सकलाः सिद्धयः सताम् ।  
सा सेव्या सर्वभावेन कथं नैवेह काचन ॥ ७१ ॥  
  
सेवाफलविवर्धिनी ॥ ९७२ ॥  
  
यस्य तुष्टा शिवा सत्यं सेवाफलविवर्धिनी ।  
सेवन्ते तत्पदाम्भोजं कथं नैव नरोत्तमाः ॥ ७२ ॥  
  
कलौ कल्किप्रिया काली ॥ ९७३ ॥  
  
एको विप्रशिशुर्नैकम्लेच्छान् दुष्टान् कथं हरेत् ।  
कलौ कल्किप्रिया काली तेन नाराध्यते यदा ॥ ७३ ॥  
  
प्। २९७) दुष्टम्लेच्छविनाशिनी ॥ ९७४ ॥  
  
पुरा सुरभिरूपेण म्लेच्छानुत्पाद्य कापि सा ।  
पुनः कालीस्वरूपेण दुष्टम्लेच्छविनाशिनी ॥ ७४ ॥  
  
प्रत्यञ्चा ॥ ९७५ ॥  
  
कर्णावतंसतां नीता बाणेन कृतिभिः क्षणात् ।  
लक्ष्यप्राप्तिं करोत्येव प्रत्यञ्चा परितोषिता ॥ ७५ ॥  
  
धनुर्यष्टिः ॥ ९७६ ॥  
  
धनुर्यष्टिर्जयत्येषा धानुष्काणां करस्थिता ।  
ते ते शूरा रिपून् हत्वा यया भूमिभुजोऽभवन् ॥ ७६ ॥  
  
खड्गधारा ॥ ९७७ ॥  
  
घातकेभ्यो जयं लक्ष्मीं हतेभ्यो या दिवि स्थितिम् ।  
ददाति सैव सर्वेषां खड्गधारोपकारकृत् ॥ ७७ ॥  
  
दुरानतिः ॥ ९७८ ॥  
  
दुरानतिः स्थिता यस्य चित्ते भक्त्याभितोषिता ।  
दुरानमा नमन्त्येनं नमस्याश्च सुरोत्तमाः ॥ ७८ ॥  
  
अश्वप्लुतिः ॥ ९७९ ॥  
  
कारिता याश्ववारेण याने पूर्वं सुशीलिता ।  
चमत्करोति सा भूयादश्वप्लुतिरलं श्रिये ॥ ७९ ॥  
  
वल्गा ॥ ९८० ॥  
  
यया संसाद्य संसाद्य सादिभिर्वाजिनो जये ।  
प्रेर्यन्ते मण्डले याने प्लुतौ वल्गेति सा मता ॥ ८० ॥  
  
प्। २९८) सृणिः ॥ ९८१ ॥  
  
सूक्ंअया गुरुमुन्मत्तं यया नागं जनो वशम् ।  
नयति स्पर्शतः सैषा सृणिरस्तु घृणापहा ॥ ८१ ॥  
  
सन्मत्तवारणा ॥ ९८२ ॥  
  
यस्याः पुरःसरा देवी ख्याता सन्मत्तवारणा ।  
सा सेना न कथं सद्यो रोचेत रिपुवारणा ॥ ८२ ॥  
  
वीरभूः ॥ ९८३ ॥  
  
आविर्भूता यतो वीरा यस्यां तिष्ठन्ति यन्मयाः ।  
विश्रान्तेः परमा भूमिर्वीरभूर्भुवि पूजिता ॥ ८३ ॥  
  
वीरमाता ॥ ९८४ ॥  
  
धन्या सा वीरमातैका देवी कामदुघा परा ।  
वीरान् या पाति निष्पातान्निर्हेतुप्रेमनिर्भृता ॥ ८४ ॥  
  
वीरसूः ॥ ९८५ ॥  
  
लोहजातेष्विवादर्शं या स्वात्ममुखदर्शने ।  
वीरान् सूते जनानां सा वीरसूः कापि गीयते ॥ ८५ ॥  
  
वीरनन्दिनी ॥ ९८६ ॥  
  
पञ्चकृत्यकृतः शम्भोः समावेशात् सुनिर्वृताः ।  
यद्भक्तास्त्यक्तपञ्चत्वभयाः सा वीरनन्दिनी ॥ ८६ ॥  
  
जयश्रीः ॥ ९८७ ॥  
  
याप्तैव तनुते कञ्चिद् ब्रह्मैक्यविभवं सुखम् ।  
जयश्रीः सैव नो भूयात् सन्निधौ सर्वतः सदा ॥ ८७ ॥  
  
प्। २९९) जयदीक्षा ॥ ९८८ ॥  
  
स्वप्रतापानले हुत्वा शस्त्रमन्त्रै रिपून् पशून् ।  
यद्दीक्षिता जना भान्ति जयदीक्षेति सा शिवा ॥ ८८ ॥  
  
जयदा ॥ ९८९ ॥  
  
जयदा सर्वदा भूयात् सा जया विजयासखी ।  
यथा धनञ्जयत्वं न आविर्भूयादकृत्रिमम् ॥ ८९ ॥  
  
जयवर्धिनी ॥ ९९० ॥  
  
किं दुःसाध्यं भवेदस्य सद्यो वैषद्यभागिनः ।  
यदि स्यात् सर्वदा सत्यं सहाया जयवर्धिनी ॥ ९० ॥  
  
सौभाग्यसुभगाकारा ॥ ९९१ ॥  
  
सौभाग्यसुभगाकारा सा ममास्त्वग्रतः सदा ।  
कारेवान्तर्गतं चित्तं निश्चलं विदधाति या ॥ ९१ ॥  
  
सर्वसौभाग्यवर्धिनी ॥ ९९२ ॥  
  
यस्याः सर्वस्य शर्वत्वं कृपां प्राप्य क्षणाद् भवेत् ।  
सहाया सर्वदा सास्तु सर्वसौभाग्यवर्धिनी ॥ ९२ ॥  
  
क्षेमङ्करी ॥ ९९३ ॥  
  
खिन्नः खिन्नो विमोहेन क्षिणः क्षीणो मुधाधिना ।  
अद्यास्मि सुखभाक् सद्यो दृष्टा क्षेमङ्करी यदा ॥ ९३ ॥  
  
सिद्धिरूपा ॥ ९९४ ॥  
  
सिद्धिरूपा स्वरूपेण प्रथिता मय्यसंशयम् ।  
अन्यथाखिलसिद्धीशः कथं स्यां स्वात्मसिद्धितः ॥ ९४ ॥  
  
प्। ३००) सत्कीर्तिः ॥ ९९५ ॥  
  
सर्वत्र सर्वदा भूयात् सर्वतः सर्ववल्लभा ।  
सत्कीर्तिः संस्फुरन्ती नो जाता स्याज्जातता यया ॥ ९५ ॥  
  
पथिदेवता ॥ ९९६ ॥  
  
गजारूढं रथारूढं हयारूढं जनं दृढम् ।  
मृडानी पातु यान्तं वा सर्वदा पथिदेवता ॥ ९६ ॥  
  
सर्वतीर्थमयी मूर्तिः ॥ ९९७ ॥  
  
सर्वतीर्थविबोधेन तीर्थ्यस्तीर्थवदत्र सः ।  
सर्वतीर्थमयी मूर्तिः स्फूर्तिं कुर्याद्यदन्तरा ॥ ९७ ॥  
  
सर्वदेवमयी प्रभा ॥ ९९८ ॥  
  
अपास्तुं शक्नुयुर्जातु यदादित्यादयो नहि ।  
ययास्तं तत्तमोऽप्येषा सर्वदेवमयी प्रभा ॥ ९८ ॥  
  
सर्वसिद्धिप्रदा शक्तिः ॥ ९९९ ॥  
  
नाविरक्तो विरक्तो न यद्भक्तोऽसक्तचेतनः ।  
सर्वसिद्धिप्रदा शक्तिर्जयताज्जयतादियम् ॥ ९९ ॥  
  
सर्वमङ्गलमङ्गला ॥ १००० ॥  
  
धन्याः स्मः कृतकृत्याः स्मो वन्द्याः स्मः सर्वमङ्गलाः ।  
यत्सर्वत्र सदा ज्ञाता सर्वमङ्गलमङ्गला ॥ १०० ॥  
  
विविधसत्कृतिलास्यभासितसद्रसासवघूर्णितै-  
श्चतुरवर्णितभावभावितनिर्मलोदयकृत्कला ।  
प्रथितनामविलासतत्तदधीश्वरत्वविहारिणी  
परमशक्तिरियं श्रिया जय सर्वमङ्गलमङ्गला ॥ १०१ ॥  
  
प्। ३०१) स्वस्वातन्त्र्यपराउभूतिकलयावश्यम्भवित्र्योद्गते  
साहिब्कौल इतिप्रथावति पदे निर्माति यः स्मासनम् ।  
काव्ये तस्य पराविचार्यविषये सत्पद्मबन्धादिका  
देवीनामविलासनाम्नि तिथिभिर्भक्तिर्गतेहाङ्किता ॥  
  
  
इति श्रीमहामाहेश्वराचार्यवर्यसाहिबकौलानन्दनाथविरचिते नामविलासे   
पञ्चदशी भक्तिः ॥ १५ ॥  
  
  
  
  
षोडशी भक्तिः  
  
इत्थं शिवेन प्रथितं स्वशक्त्या  
नवेश्वरं निर्मलभावबोधम् ।  
मयाथ लक्षीकृतलक्ष्यरूपं  
न नाम नामुं प्रणमन्ति के के ॥ १ ॥  
  
पठेदनुज्ञामवलम्ब्य भक्त्या  
श्रीदैशिकेशस्य परानुभूतेः ।  
अन्तः समाधाय नियम्य बाह्यं  
हृषीकपूगं च शुचिस्त्रिधापि ॥ २ ॥  
  
तन्त्रोक्तमन्त्राधिकृतौ कृती सन्  
द्विस्त्रिः सकृद्वा नियतः प्रगे वा ।  
श्रद्धालुरुद्धाममुदेकधामा  
ध्यायन्नधीयेत च तं त्रिसन्ध्यम् ॥ ३ ॥  
  
पुरो निविष्टः स्तुतिपाठकस्य  
समाहितान्तःकरणोऽतिहृष्टः ।  
प्। ३०३) कृताञ्जलिर्वा शृणुयात् प्रणम्य  
संश्रावयेद्वा स्तवराजमेनम् ॥ ४ ॥  
  
यत्क्षोभितान्तःकरणोऽतिभार-  
भियापि देहं यतते विहातुम् ।  
पुष्टं प्रयत्नादपि तत् त्रिरूपं  
स्वप्नेऽपि दुःखं नहि संस्पृशेत् तम् ॥ ५ ॥  
  
देशादिहान्यापि यदाप्तुकामः  
कलङ्कितत्वादि न मन्यते च ।  
नरोऽपि वृत्तिं पशुजामुपास्ते   
यत्नं विना स्याद्धनधान्यसम्पत् ॥ ६ ॥  
  
इनादयो यत्कलिता अधृष्याः  
ख्याताः परं यद्वशगोऽपरश्च ।  
तानप्यवज्ञाय चरत्यलक्ष्य-  
स्तेजस्विता सापि भवेदधीना ॥ ७ ॥  
  
एको बहूनस्तपरीकरश्च  
तत्सम्भृतानप्यवमन्य चेष्टाम् ।  
इष्टां विधत्ते यदवाप्तितुष्टः  
स्यात्तत्स्ववश्यं प्रबलं बलित्वम् ॥ ८ ॥  
  
शूरा यदुद्धूतनिजप्रतापाः  
शौरिप्रतिष्ठामतिदुर्लभां ताम् ।  
भजन्ति योगादिभिरप्यदस्त-  
च्छौर्यं कथं नास्तु विराजमानम् ॥ ९ ॥  
  
प्। ३०४) यदातुरः किं न करोति हीनो  
वैद्यादिषु प्राप्तमतावपि ज्ञः ।  
तस्यातिहानिः कियती गदस्य  
यच्छोक एतत्प्रभवोऽपि दूरे ॥ १० ॥  
  
यद्गर्धिनौ सोमरवी अपि द्राग-  
हर्निशं मार्गमुदस्तलम्बम् ।  
यतेत उत्क्रान्तुमपि प्रतिस्वं  
स्यातां वशौ तौ च यशःप्रतापौ ॥ ११ ॥  
  
यत्तामवाप्तुं धनिनोऽपि खिन्ना  
दीना अदीनाश्च भवन्ति भूयः ।  
सा धन्यता तत्कुलनामचेष्टा-  
मत्याद्यधीना न भवेत् कथं तु ॥ १२ ॥  
  
कामादयो यत्कलयात्महेतून्  
सङ्क्षोभयन्तेऽपि सदाप्तकामान् ।  
भाग्यैरपि प्राप्तुमुपोढशङ्कं  
सौभाग्यमेतत् किमु भागि न स्यात् ॥ १३ ॥  
  
ययेह राजेव विनैव राज्यं  
विराजते पूज्यसमाजभाजाम् ।  
लोकार्च्यता सा कियतीव यत्त-  
ल्लोकेश्वरार्च्यत्वमपि प्रहीनम् ॥ १४ ॥  
  
यत्सिद्धमूर्तिः स्मृतदृष्ट एव  
कं कं न मूर्च्छास्पदमातनोति ।  
प्। ३०५) सा रूपसम्पत् सुतरां कथं स्या-  
दङ्गाङ्गगाङ्गं न यथा यथार्था ॥ १५ ॥  
  
न यैर्विहीनोऽनुगुणत्वमेति  
पशुर्यथा भाति च यद्वदन्ते ।  
न निर्गुणायाः स्तवसम्प्रसादात्  
ते ते गुणाः किं पदगा भवेयुः ॥ १६ ॥  
  
यामाप्य पूषा प्रथितो हि भास्वाञ्-  
छायापि शोभैव यदाश्रयेण ।  
यद्वान् विधत्ते स्तिमितं च लोकं  
प्रभापि सा भासयते कथं न ॥ १७ ॥  
  
वीरा व्यथन्ते न हि यत्प्रसन्ना  
रणादिषु क्रूरकृतप्रयोगे ।  
आर्यैः समीर्यं तदनन्तधैर्यं  
वीर्यं न वीरेश्वरताप्रसिद्ध्यै ॥ १८ ॥  
  
श्रेयस्करास्ते स्थितयेऽपि येषां  
प्रत्येकमेवात्मनि संयतन्ते ।  
श्रेयांसि तानीह न कानि कानि   
भवन्ति भूयः प्रतिवर्धकानि ॥ १९ ॥  
  
विलोक्य लोलां न पृथग्विधातुं  
प्रत्येति यां विष्णुरपीह जातु ।  
शुभोदया सत्कृतभावपूर्णा  
सेवेत सा श्रीः स्वयमेव रक्ता ॥ २० ॥  
  
प्। ३०६) यैस्तर्जितो दुःखमिहानुभुङ्क्ते  
स्वाच्छन्द्यवन्ध्यो निरयं परत्र ।  
सर्वाणि खर्वाणि कथं न यान्ति  
स्वापेऽपि पापान्यनवाप्यभावम् ॥ २१ ॥  
  
यानान्तरांस्तर्जयितुं परेण  
परेण निर्जित्य किलान्तरेण ।  
न शक्यतेऽयं सदयोदयस्थो  
लोभादयस्तेऽप्यपरे परे स्युः ॥ २२ ॥  
  
यद्भान्तरा राजवदत्र भाति  
यैः सङ्गतो भीतिकरोऽपि मृत्योः ।  
ये स्वे यथा भान्ति विभिन्नदेहाः  
किं बन्धवो नान्तरबन्धनाय ॥ २३ ॥  
  
अन्येषु या व्याधितया प्ररूढा  
याभिः कुलं याति भुजिष्यभावम् ।  
सुता इमाः पुत्रितयान्ववाय-  
मुद्धरयन्त्यो न सुखाय किं स्युः ॥ २४ ॥  
  
ख्याताः परं ये सहधर्मचारे  
ते रामयन्तो न कथं नु रक्ताः ।  
भूषाविभूषाः सततं सुशीला  
दारा उदाराः स्मरयौवनाभ्याम् ॥ २५ ॥  
  
पुन्नामभीतेर्हतिहेतवो ये  
यद्भाषितं बाल्य इवामृतौघः ।  
प्। ३०७) ये सद्गुणा वंशधृतौ प्रसिद्धा-  
स्तेऽलङ्क्रियां कुर्युरलं सुपुत्राः ॥ २६ ॥  
  
यद्दर्शनादन्वयसम्प्रचार-  
शङ्काङ्कमुल्लङ्घ्य सुखेन याति ।  
विश्राममस्तातिभरो यथा ते  
पौत्राः पवित्रं तनुयुश्चरित्रम् ॥ २७ ॥  
  
यत्सम्भृता एव सुपुण्यजन्या  
कृत्स्नेऽपि घस्रा वयसि प्रगण्याः ।  
महोत्सवैर्मन्दिरमिन्दिरैक-  
निवासमेतैः सततं विभायात् ॥ २८ ॥  
  
कृत्येषु वैमत्यमपेत्य नित्यं  
प्रीत्यानुरक्ता हितसत्यवाचः ।  
वैचित्त्यराहित्यकरा अतीत-  
शङ्काः सुभृत्या अपि तं भजेयुः ॥ २९ ॥  
  
आद्यासु हृद्यास्वनवद्यपद्य-  
गद्यासु मद्यप्रमदोन्मदासु ।  
विद्यासु वैषद्यकरीषु सद्यो  
वर्णाद्य आद्यन्तविधेर्विधिः स्यात् ॥ ३० ॥  
  
अगण्यनैपुण्यधनाग्रगण्यः  
पुण्येन लभ्यं स्मृतिमात्र एव ।  
आदाय राजन्यजनः स्तवेशं  
रणं विशन् स्याद् विजयी कथं न ॥ ३१ ॥  
  
प्। ३०८) क्रेतुं च विक्रेतुमुपदाधाति  
वस्त्वेव यद्यत् स्तवसम्प्रसादात् ।  
तेनैव तेनैव न भूरिवित्त-  
प्रलाभवित्तोऽस्तु कथं नु वैश्यः ॥ ३२ ॥  
  
अप्यन्यवर्णान् परिचर्य यत्ना-  
द्यथा न शूद्रः सुखमेति सम्यक् ।  
तथा स्तवेशानुगृहीत एव  
किं किं न तद्याति निरस्तयत्नः ॥ ३३ ॥  
  
पुत्रार्थिनः पुत्रवतामधीशा  
वित्तार्थिनो वित्तभरस्य पूर्णाः ।  
यं यं च कां मनसादधाति  
कामी प्रकामं स स नास्य दूरे ॥ ३४ ॥  
  
येनैव शर्मेह परत्र वा स्यात्  
प्राप्योऽपि यो भूरिकृतप्रयत्नैः ।  
अधर्मसाम्मुख्यमपि प्रयातु-  
रग्रे भवेत् किं न स धर्म एव ॥ ३५ ॥  
  
रूपेण रत्या अपि जैत्रदेहा  
शीलेन सत्या अपि वर्द्धितेहा ।  
करोति हर्षैकनिदानभूता  
कन्यापि पुत्रीपदमेव तत्र ॥ ३६ ॥  
  
क्षेत्राणि सस्येन विजृम्भितानि  
विनान्तरायं विविधेन च स्युः ।  
प्। ३०९) गावः पयोऽपि प्रवहन्ति भूयो  
नद्यो यथा कामदुघा घटोध्न्यः ॥ ३७ ॥  
  
येनावृतः किञ्चन संविधातुं  
नेष्टे न तज्जातु भवेदभव्यम् ।  
पूर्णैर्गुणैर्दर्शितविभ्रमोऽपि  
याभिर्हतस्ता विपदः कथं स्युः ॥ ३८ ॥  
  
नृपादपि प्राप्तबलान्न भीती  
रिपोर्न वा दुष्टकलादपि स्यात् ।  
शुभेषु भावेष्वशुभेषु वापि   
सदा शुभैवास्य भवेन्मनीषा ॥ ३९ ॥  
  
सन्तर्पयन्तीं निजबन्धुवर्गं  
दानेन मानेन सभाजनेन ।  
यशोर्जनेन प्रथितेन नाम्ना  
लभेत सम्यक् कुलधुर्यतां सः ॥ ४० ॥  
  
अपि प्रलग्नाः श्रितगोचराश्च  
ग्रहा न तं व्योम यथा स्पृशन्ति ।  
रामस्य नामेव निशम्य न स्यू  
रक्षांसि तं द्रष्टुमपि क्षमाणि ॥ ४१ ॥  
  
काकोदरास्तं विनतातनूज-  
मवेक्ष्य दुरादिव नीरसाः स्युः ।  
प्रीत्या महादेवमिव प्रपन्ना  
भूताः पिशाचा अपि तं भजेयुः ॥ ४२ ॥  
  
प्। ३१०) डाकिन्य एनं स्वसुतं जनन्यः  
प्रेम्णेव सम्यक्परिपालयेयुः ।  
वन्याश्च सत्त्वाः सुनिरस्तसत्त्वं  
पञ्चाननं वीक्ष्य यथा द्रवेयुः ॥ ४३ ॥  
  
सुखासुखे ये न विदन्ति कर्तुं  
तानप्यवश्यं परिपीडयन्ति ।  
शिशून् ग्रहा ये निगृहीतभीता  
अनुग्रहादस्य न ते कथं स्युः ॥ ४४ ॥  
  
द्वन्द्वानि यानीह न जातु सन्धि-  
सन्धानि वा यानि पुरो गतानि ।  
स्निग्धप्रथां द्वेषयुतानि भूयः  
किं नैष तत्प्रीतिकृतिप्रसिद्धः ॥ ४५ ॥  
  
दुःशृङ्खलाभिः कलितोऽपि दुर्गे  
कारागृहे मन्तुहतोऽपि भूयः ।  
ध्यानादिकादस्य महानुभूतेः  
कथं न मुच्येत यथेह मुक्तः ॥ ४६ ॥  
  
न रामवद्दारजमात्मजोत्थं  
वसिष्ठवन्नाच्युतवत् स्वजं न ।  
दशास्यवन्मित्रकृतं न शोकं   
पश्येद् वियोगं च स कल्पजीवी ॥ ४७ ॥  
  
अन्धोऽपि गार्ध्रं बलमक्षियातं  
लभेत सूरादिव जीवलोकः ।  
प्। ३११) बाधिर्यनिघ्नः श्रुतिमानरं स्या-  
न्मूकोऽपि वागीशतयेव कीरः ॥ ४८ ॥  
  
योन्यात्मबिन्दुः परमुद्रयेव  
गर्भः स्थिरः किं न पतन्नपि स्यात् ।  
निबद्धगर्भत्वमदःस्रवेऽपि  
सुखप्रसूतिश्च न दुर्लभैव ॥ ४९ ॥  
  
कृतेन सूर्यस्य नवां नवेन  
मयूरवद् दिव्यतनूमवाप्य ।  
अनर्थमुक्तः पठनाच्छ्रुतेर्वा  
कथं भवेदस्य न मोदमानः ॥ ५० ॥  
  
अदृष्टपूत्रास्यकलेशसम्प-  
दपीन्द्रियग्रममलं नियम्य ।  
पाठाच्छ्रुतेर्वास्य शुचिः सुपुत्र-  
प्राप्तिप्रसिद्धो वसुदेववत् स्यात् ॥ ५१ ॥  
  
चातुर्थिकाद्येभ्य उरुज्वरेभ्य-  
स्तेभ्यो दशभ्योऽपि महागदेभ्यः ।  
भूतादिजेभ्यः श्रवणादपि स्या-  
द्रसेश्वरं प्राश्य यथा विमुक्तः ॥ ५२ ॥  
  
न विस्मरेत् संश्रुतमश्रुतं च  
तत्तुल्यमुल्लेखकलां नयेत् ।  
वक्ता भवेद् वाग्विधिवच्च वृद्धै-  
र्बालोऽपि वृद्धान् विजयेत काव्यैः ॥ ५३ ॥  
  
प्। ३१२) यः पञ्चपथ्यामपि वा स्तवेशं  
जपेदधीयेत च नान्यचेताः ।  
मर्त्योऽपि भोगायतने निविष्टो  
नान्त्यं लभेतादिममेव भोगम् ॥ ५४ ॥  
  
गुप्ते द्विधापि प्रथिते च विज्ञो  
देव्याश्रयस्थो नवरात्र अस्याः ।  
मूर्त्त्यन्तिके भक्तियुतोऽतिपीत  
एकाकिभावं मनसापि यातः ॥ ५५ ॥  
  
अपास्तभीतिः श्रितधैर्यनीति-  
रावर्तयेद्यः शतधा स्तवेशम् ।  
साक्षाद्भवत्यस्य निजेप्सितानि  
विश्राणितुं सा सुभगा भवानी ॥ ५६ ॥   
[युगलकम्]  
  
गिरौ सुरम्ये किल सिद्धपीठे  
तत्क्षेत्रवर्ये त्रिदशालये वा ।  
प्रसिद्धिभागष्टतयाशु सिद्धिः  
सिद्धा भवेदिष्टतमा च पाठात् ॥ ५७ ॥  
  
आवर्तयेद्यो दशधापि भूमि-  
शय्यासनस्थो जितदुर्हृषीकः ।  
स्वाहारमाहृत्य यतं मितं वा   
स्वप्ने वरस्थां स च पश्यतीशीम् ॥ ५८ ॥  
  
प्। ३१३) सहस्रधावर्तनतः स्तवेशं  
नरोत्तमा ये प्रपठन्ति भक्त्या ।  
सिद्धाश्च ते सिद्धिविधानदक्षा  
आनिग्रहानुग्रहयोः क्षमाः स्युः ॥ ५९ ॥  
  
सत्काव्यसंस्कारविदर्भितानि  
शास्त्राण्यनभ्यासहतान्यपि स्युः ।  
स्वतोऽभिधातुं किल भारतीशाः  
शोभारती प्रोन्मिषिते दधानाः ॥ ६० ॥  
  
तान्रञ्जयन्तो नखरान्किरीट-  
विचित्ररत्नोत्करसङ्करेण ।  
सर्वस्वदानप्रथिता महेशा  
उपासते शम्भुमिवामरौघाः ॥ ६१ ॥  
  
शाक्ताष्टगन्धेन विलिख्य भूर्जे  
शुभे दिनेऽभ्यर्च्य नवं कुमारीः ।  
विप्रान् वरस्त्रीरपि चन्दनाद्यैः   
सन्तर्प्य नानामृतभोज्यमुख्यैः ॥ ६२ ॥  
  
वध्नन्ति रक्षाविधये य एनं  
कण्ठे करे वा निजमूर्ध्नि गेहे ।  
तथा विशेषेण किशोरकाणां  
ते कीर्तिभाजो नृपपूजिताः स्युः ॥ ६३ ॥  
[युग्मम्]  
  
प्। ३१४) रेपोर्न दुष्टान्न नृपान्न तेषां  
न दारतो वा न पराभिचारात् ।  
न दुर्गतेर्नोदधिसिन्धुवगात्  
पोतादिकेभ्योऽपि भवेन्न भीतिः ॥ ६४ ॥  
  
द्युते रणे वाधिकृतौ विवादे  
कथं जयं ते न हि यान्ति जैत्राः ।  
नरा नरेन्द्रा अपि माननीया-  
स्तत्प्रेष्यतां यान्ति कथं न भक्त्या ॥ ६५ ॥  
  
तारुण्यपूर्णाः स्मरबोधघूर्णा-  
स्तान् विह्वलास्ता रतिरागनिघ्नाः ।  
स्वयं समासक्तिमिताः कथं न  
वराङ्गना नान्यकला भजन्ते ॥ ६६ ॥  
  
विलिख्य तं यन्त्रितमात्तशुद्धि-  
र्यो धारयेन्मूर्ध्नि गले रणस्थः ।  
युध्यन्तमेनं मुहुरीक्षते न  
योद्धा परः सम्मुखमागतोऽपि ॥ ६७ ॥  
  
यो वा ध्वजाद्येषु पदेषु सङ्ख्यं  
विशेत् स्तवेशं प्रविलिख्य वीरः ।  
अप्येकमेनं बहुधा विलोक्य  
हतौजसः किं न परे भवेयुः ॥ ६८ ॥  
  
विलुप्तसञ्ज्ञाः शिशुवद् विमूढाः  
स्मर्तुं निजास्त्राण्यपि नेहमानाः ।  
प्। ३१५) जयेन्दिरालिङ्गितदेहगेहं  
किं नारयस्तं शरणं व्रजेयुः ॥ ६९ ॥  
  
देहे गृहे वा लिखितोऽपि यत्र  
नवेश्वरः स्यात् परिपूजितश्च ।  
तत्राभिचारः प्रभवेन्न शापो  
बाधां विधातुं न न दस्यवोऽपि ॥ ७० ॥  
  
न बाणवीरादिककीलनं वा  
न कापि कृत्या न च पूतनादिः ।  
प्रेताः पिशाचा न न राक्षसा न  
भूता न वा तत्र विशन्ति जातु ॥ ७१ ॥  
  
शस्त्रान्न नाग्नेर्न जलान्न वायो-  
र्भीतिर्भवेत्तत्र कदापि कापि ।  
दुर्वृत्तपापान्यपि तत्र बुद्धे-  
र्विघ्नं विदध्युर्न कथञ्चनापि ॥ ७२ ॥  
  
करीन्द्रशालास्वपि मन्दुरासु  
गवां व्रजेऽजादिवृतौ च भक्त्या ।  
तद्दोषशान्त्यै प्रपठेच्च कूट-  
पाकल्यपोहाय नवेशमेनम् ॥ ७३ ॥  
  
न किङ्करा दूरमपि स्तुवन्तं  
द्रष्टुं यमस्यापि समं क्षमेरन् ।  
भुक्त्वेह भोगाञ्छिवलोकमेति  
चिरादनन्तं परमाप्यमन्ते ॥ ७४ ॥  
  
प्। ३१६) घोरासु बाधास्वखिलासु सिद्धि-  
रोधासु तत्तद्विधिपूर्वमेनम् ।  
सर्वैकमङ्गल्यमपास्तदुःखं  
स्वर्ग्य पठेन्नित्यसमाहितान्तः ॥ ७५ ॥  
  
तृप्तिं सपर्याभिरनुत्तराभि-  
र्विधाय सम्यग्जपतां स्तवेशम् ।  
पुरोगतः स्वस्त्ययनं परं त-  
माकर्णयेद् वाखिलकर्णितेहः ॥ ७६ ॥  
  
नाम्नां सहस्रमिदमीरितमीश्वरेण  
पुण्यैकपुण्यमुदयोदयमादिदेव्याः ।  
सम्यक्प्रकाशितमहः किल नन्दिकेन  
नानन्दयेत् कमिह पूरुषतैकहेतुः ॥ ७७ ॥  
  
नान्यत्स्तोत्रं परतरमतः कीर्तितं नापरो वा  
मन्त्रस्तन्त्रे विहितविभवो नापरा वास्ति विद्या ।  
आद्या सिद्धा प्रथितमितरन्नैव तीर्थं समर्थं  
हन्तुं वाघं तदुदितमिदं सर्वतः सर्वरूपम् ॥ ७८ ॥  
  
धन्याः केऽपि प्रथितयशसः पूर्णपुण्यैकगण्या-  
स्ते त्रैलोक्ये नृपतिपतयो माननीयाधिमान्याः ।  
नान्योद्भावाः परतरमतप्रज्ञया ध्वस्तमोहा  
रोहं रोहं सुसुखसरणिं येऽर्चयन्त्यादिशक्तिम् ॥ ७९ ॥  
  
जय जय हिततमपरमतमहित-  
विदितविषदतर ऋतविभवकरि ।  
प्। ३१७) श्रितजनसदयसदयपरसुमुखि  
शिवमयि शिवसखि भवजभयहरि ॥ ८० ॥  
  
लोके लोके सुकृतिकृतिभिः सेव्यते यादिशक्तिः  
स्तोकं स्तोकं विभवमतुलं यद्भवं भावयन्तः ।  
ते ब्रह्माद्या अपि चिरतरं विस्मयं यान्ति भूयाद्   
भक्तानां सा परमवरदा पूर्णमङ्गल्यरूपा ॥ ८१ ॥  
  
श्रीकृष्णात्मपरानुभूतिविभवाच्छ्रीकृष्णकौलादभूत्  
साहिब्कौल इति स्फुटं शिवपदं बुद्धेर्जनित्र्याश्च यत् ।  
भक्तिस्तद्गतिराजितस्य सुफला स्वन्ता गता मे महा-  
काव्ये नामविलासनाम्नि ललिता पूर्णप्रथा षोडशी ॥ ८२ ॥  
  
श्रीज्ञानिनाथाङ्घ्रिमहार्चनाभिः  
संसिद्धसिद्धीशतयातिसिद्धः ।  
नाम्नां विलासे प्रणिनाय साहिब्-  
कौलो महेश्याः परिपूर्णभावम् ॥ ८३ ॥  
  
  
इति श्रीमहामाहेश्वराचार्यवर्यसाहिबकौलानन्दनाथविरचिते नामविलासे   
षोडशी भक्तिः ॥ १६ ॥  
  
  
  
प्। ३१८) ये मात्सर्यवितानसंवृतधियः प्रत्येष यत्नो न तान्  
भातीशाः क इवेह कर्तुममले सोमाङ्कपङ्के परम् ।  
केचित्ते तु जयन्ति हन्त कृतिनो ये सन्ततं प्रोद्यता-  
स्तन्नैर्मल्यविधौ चकोरकतकक्षोदाः सुधोद्धारकाः ॥ १ ॥  
  
वाचा किञ्चन वक्ति किञ्चन पुनर्धत्ते स्वचित्ते धिया-  
प्यन्यत् किञ्चन निश्चिनोति नयनेनालोकयत्यन्यतः ।  
वृत्तं वान्यगतं शृणोति विफलाहङ्कारमालाकुलो  
जानीमो न नसज्जनस्य परता कस्मिन्नु भावे समे ॥ २ ॥  
  
विडालकः श्येनकरागतं किं  
विक्लिन्दते मांसमवेक्ष्य दूरात् ।  
उड्डीनतालभ्यमिदं नखास्त्र-  
वतां परं जातु न हस्तमेति ॥ ३ ॥  
  
विमूढाः समेताः प्रयान्त्वाढ्यवेशा-  
स्तथैकोऽपि तज्ज्ञः प्रयात्वस्तवेशः ।  
मृगाणां गणा द्वेषिणा चैककेन  
समेता विचित्राः सदृक्षाश्च किं नु ॥ ४ ॥  
  
अष्टाभिः किं न साक्षात्तनुभिरभिगतिः किं महादेवताख्या  
त्र्यक्षत्वेन प्रसिद्धा न हि किमु न महाशक्तिमत्त्वं परेह्यम् ।  
किं सा सर्वात्मता वा न च भवति परं किं न मृत्युञ्जयत्वं  
किन्त्वज्ञातः स मूढैर्यदि शिवकलया वञ्चितास्तत्त एव ॥ ५ ॥  
  
महार्थरत्नादिगवेषणायां येषां विभज्येत हि बुद्धिपोतः ।  
त एव दौर्भाग्यहता इयत्त्वाद्रत्नाकरत्वं किमु हीनमब्धेः ॥ ६ ॥  
  
प्। ३१९) पुष्पाकरत्वं सुरभिप्रकाशा-  
वकाशमेकान्तरसाधिकारम् ।  
एतान् गुणान् यद्यविचार्य भीतः  
स्वाराम ऐक्यात् क इवात्र यत्नः ॥ ७ ॥  
  
श्रुत्यन्तादिकदर्शनेषु वितता यद्वन्मनीषास्ति तत्-  
साहित्येऽपि तथैव लब्धरसतालीलाविलोला परम्  
ब्रह्मानन्दकथैव यद्यपि मता कैवल्यबोधोद्धृतौ  
रामानन्दकथा तथापि विचिता तत्तानुभूतौ किल ॥ ८ ॥  
  
भूरीणामपि ताराणां ज्योतिराख्यास्ति किं न हि  
ज्योतिषां ज्योतिरेकस्तु चन्द्र एव कलानिधिः ॥ ९ ॥  
  
तमो हरति सोमादिरपि सत्यं तथापि सः ।  
एक एव जयी भास्वान् यः प्रसिद्धोऽम्बरे मणिः ॥ १० ॥  
  
किं नौज्ज्वल्यं स्फटिक उदितं किं हिमे वा न भाति  
किंवा तारास्वपि न न पयोमुख्यभावेऽपि किंवा ।  
मुक्तास्वेव प्रथितमिह तत् किं नु यासां महार्घं  
रत्नाभिज्ञाविदितधिषणो वेद कश्चित् स्वरूपम् ॥ ११ ॥  
  
माणिक्यशैलं परिलोक्य लोको-  
त्तरं जडत्वाभिहता व्रजन्ति ।  
शाखामृगा यद्यपि ते तथापि  
विदन्ति किं मूल्यमलं गुणं वा ॥ १२ ॥  
  
बालां सालङ्कृतिमपि रसोद्धारिकां वीक्ष्य निद्रा  
किं वापैति प्रकृतिसुलभाबोधकृद् बालदृष्टेः ।  
प्। ३२०) धन्यः कश्चित्स तु युवजनस्तत्कलाकौशलेन्दुं  
यो दृष्ट्वैवोच्छलदतिरसं चित्तसिन्धुं विधत्ते ॥ १३ ॥  
  
कश्मीरोदयभूधरात्स उदभूत् सत्तीर्थसूर्यो यतः  
सर्वाक्षिप्रथितप्रसादचतुरः सोऽपि प्रदोषावृतः ।  
यातो दुर्गणितान्तमन्धतमसं दीनस्तदस्तादहो  
यच्छक्त्या सकलान्तकारकृतिने कालाय तस्मै नमः ॥ १४ ॥  
  
सम्यक्सामपरा रमापि चपला यत्रैव येन क्षमा  
दुर्धर्षापि धृता च येन जनितो विश्वादिसर्गः स्मरः ।  
विष्णुः स्वेन च योऽवतीदमखिलं तं चेद्दितेर्दुःसुता  
हेलन्ते स्वनिकारणाय तदिदं न त्वस्य काचित्क्षतिः ॥ १५ ॥  
  
फुल्लारविन्दसरसीं निकषा स्थितोऽपि  
ख्यातां गुणैः किमधिगच्छति दर्दुरौघः ।  
भृङ्गस्तु सौरभमवेत्य समीपमेत्य  
पूर्णं रसं पिबतु नन्दतु निन्दताद्वा ॥ १६ ॥  
  
गुणानां हृदि भूरीणां विनयाज्जायते चयः ।  
विधायादौ महाकुक्षिं सिन्धू रत्नाकरः कृतः ॥ १७ ॥  
[इत्यन्योपदेशश्लोकाः]  
  
शाके विक्रमभूभृतोऽनलभुजागाब्जैर्मिते हायने  
कश्मीरेषु च नेत्रवेदगणिते पक्षे शुचौ माधवे ।  
भूताहे गणपाधिपेऽन्तमनयद् वेदद्विवर्षाङ्किते  
साहिब्कौलपदे विलासमुदितः श्रीशक्तिनामान्यनु ॥ १८ ॥  
  
प्। ३२१) त्रिपुरवरबाला त्रिपुरसुबाला  
त्रिपुरसुबाला त्रिपुरुषकाला  
विगलितकाला हतहरकाला  
सकलविशाला सकलविशाला  
गिरिवरशाला कृतपरताला  
ऽकृतपरताला कृतपरताला  
सितमणिमाला विलसितमाला  
शिवमयमाला कचकचमाला-  
विजिततमाला रिपुविषमाला  
करगकपाला श्रितजनपालाश्रितजनपाला  
सितकरवाला सुमतिनिभाला  
गिरिशसभाला पदतिमराला  
प्रसरदरालालकसुकराला  
कृतभवजाला हृतभवजाला  
हृदयरुजाला धृतकरवाला-  
ऽवितसुरबाला सृतबहुबाला  
मतफलसालाकृतिजितसाला  
स्वरसरसाला समभिनवम् ॥ १ ॥  
  
प्रथितपरभावा गिरिशविभावा  
सतदनुभावानतपरिभावा  
गलदभिभावा जनितसुभावा  
भवपरभावा नकलितभावा  
प्। ३२२) महदनुभावा महदनुभावा-  
ऽमहदनुभावा शिखिभवभावा  
विसदृशभावाविसदृशभावा भवनविभावा  
कलकलरावा समधुशरावा  
गजजयिरावाऽसनहरिशावा  
खिलमतिशावाखिलमतिशावा परिबलधावा  
वितुलसुधावा करिमलधावा-  
ऽसुखतरहावा सुखतरहावा-  
ऽतिसवनहावा त्रिविषयदावा-  
हतिशपदावा जनिवनदावा-  
ऽसहृदययावा सहृदययावा-  
ऽधरहतयावा हतमतयावा-  
हतमतयावा स्वमतलयावा समभिनवम् ॥ २ ॥  
  
सहजनिजरामानतिपररामा  
विरतविरामा सुरवररामा-  
हितपरिरामा परमभिरामा  
त्रिनयनधामाधिपतिसुधामा  
त्रिभुवनधामा भजननिकामा-  
दृतकृतकामानवनवकामा-  
वयवितवामामरपतिवामा  
भ्रुकुटिसुवामा सुकुसुमदामा-  
वृतकचदामा विहतविदामा  
बहुविधनामाखिलपरिणामा निगमविनामा  
प्। ३२३) परिचितसामा भविकृतसामा  
स्तुतिमयसामा दितिजनियामा  
विरहितयामा कलननियामा-  
ऽप्रतिमितभामा प्रतिहतभामा-  
ऽप्रतिहतभामा सखितरलामा  
कनकललामातिशयललामा-  
ऽद्रिकुलललामा स्वकुलललामा  
विविधकलामा कलितशिवम् ॥ ३ ॥  
  
कुमुदजयितारा द्युतिहततारा  
जिनमततारा परसुखतारा  
प्रतिमितताराधिपमुखतारा  
प्रतिकृतहारावयवविहारा  
लसदुपहारा सुरसितहारा  
गलधृतहाराहलफणितारा-  
तिहृदयहारा श्रुतिपरिहाराऽश्रुतिपरिहारा  
विविधविकाराकृतिमयकारा-  
जनितनिकाराबलदपकाराहतिपरिकारा  
जगदुपकारा पदनतिकारा-  
मरवरकारापतदुपकारा  
नयनससारापहृतविसारा  
परतरसारा सततविचारा-  
दृतचितसारा गलदभिचारा-  
ऽदिविहितनारा परपुरनारासविनयनारा-  
प्। ३२४) कचदसिधारा त्रिभुवनधारा  
नमदुपधारा दिशतु शिवम् ॥ ४ ॥  
  
अष्टाशीत्युत्तरैः पद्यं दृब्धमष्टशताक्षरैः ।  
नीराजनाय भात्वेतच्छ्रीदेव्या दण्डकाभिधम् ॥ १ ॥  
  
इति श्रीनामविलासः सम्पूर्णः  
  
कृतिरियं श्रीमच्छ्रीमहामाहेश्वराचार्यवर्यसकलदैशिकवर-  
वरेन्द्रपूज्यतमचरणसरोजसाहिबकौलपादानाम् ॥  
  
